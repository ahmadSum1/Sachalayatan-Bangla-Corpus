গভীর রাতের ব্লগর ব্লগর



৫ রাত হল টানা শিফট করছি রাতে। ১২ ঘন্টার শিফট, সন্ধ্যা ৭ টা থেকে সকাল ৭ টা। আজকে শেষ রাত, তার পর তিনদিন কাজ নাই। অবাক ব্যাপার হলেও পুরা বিল্ডিংয়ে আমি একা কাজ করছি। কিছু হয়ে গেলে দেখার কেউ নাই। খরচা কমানোর যুগে এরকমটাই হয়তো স্বাভাবিক। কর্মী আউটসোর্সিং করতে করতে এখন তিরিশ জনের মত বাকি আছি। তাই 'স্বাস্হ্য ও নিরাপত্তা নীতি'র সাথে ঠিক না গেলেও একজন দিয়ে রাতে কাজ চালানোটা এরা বৈধ করে ফেলেছে। আমাদেরও কিছু করার নাই, চাকরি আছে এই বেশি।
নিজে দেশ ছেড়ে বিদেশে পড়ে আছি। তাই দেশপ্রেম বা জাতীয়তাবাদ নিয়ে মানুষকে তেমন কিছু বলতে চাইনা আজকাল। বললেই এক পর্যায়ে এই খোঁচাটাই দেয়। শাহবাগের সময় থেকে এসব নিয়ে বহু ক্যাঁচাল হয়েছে, অনেকের সাথে কথা বলাও বন্ধ হয়ে গেছে। মাঝে মধ্যে মনে পড়লে চাপা দীর্ঘশ্বাস ছাড়ি, কিন্তু কিছু ব্যাপারে বোধহয় আপোষ না করাই ভাল।
চারপাশে এত এত সমস্যা, কি রেখে কি নিয়ে ভাবব? এর চরম প্রতিফলন টাই আমরা আসলে দেখি ফেসবুকে। বড় সমস্যা গুলা নিয়ে গড়ে তিন দিনের বেশি কোন হৈ চৈ হয়না। আর এভাবেই ফাঁক গলে বেঁচে যায় সমস্যা, বছর ঘুরে আবার হয়তো আসে, যেহেতু সমাধান হয় না, আমাদেরও গা সওয়া হয়ে যায়। এমন অবস্হা যে ব্যতিক্রম দেখলে মনে হয় হায় হায় এত ভাল অবস্হা কেন? হুয়াই নো প্রবলেম? দুইটা উদাহরণ দেই, এক বন্ধু রোজার মাসে  বলল এবার নাকি রেশনপাতির দাম আগের বারের তুলনায় এত বাড়েনি, সে যে খুব খুশি তা না, বরং সংশয়ে ভুগছে যে কেন? অন্য কোন সমস্যা নাকি? আরেক বন্ধু বলছিল যে লঞ্চ ডুবার খবর আসার আগ পর্যন্ত নাকি তার মনে হচ্ছিল এই ঈদে কি যেন নাই নাই। সে দু:খ থেকেই কথা টা বলেছে, কিন্তু আসলেই কি একটা ঈদ আমরা পেতে পারিনা যেখানে এরকম কিছু হবেনা? ৭ দিনে মোটমাট ৫০০ এর মত মৃত্যু!! কিন্তু কারো কোন ভাবান্তর নাই। চামড়া টা মোটা হতে হতে গন্ডার পেরিয়ে এখন গডজিলা পর্যায়ে চলে গেছে।
সচলের এক বড় ভাইকে সেদিন বলছিলাম যে আজকাল কারো সাথে ক্যাঁচালে যেতে ভাল লাগেনা। ভাইয়া বলল, ক্যাঁচাল না করে সবাইকে বলতে 'আপনি ঠিক বলছেন'। এখনো পর্যন্ত শুরু করিনাই, কিন্তু মনে হয় করতে হবে। লোকজনকে বুঝাতে গেলে যে পরিমাণ সময় আর শক্তি খরচ হয় সে সময়ে আমি অনেক কিছু করে ফেলতে পারি। কিছু না করলেও অলস ভাবে শুয়ে বসে থাকাটা লাভজনক, শক্তি সঞ্চয় হয় :)।
এই মুহূর্তে যে কারণে অস্বস্তিতে আছি সেটা বলি। খুবই কাছের আত্মীয়ের ছেলের প্রথম জন্মদিন হবে। আজকাল জন্মদিনে আবার থিম থাকে, সেটা নিয়ে সমস্যা নাই। কিন্তু কোন এক অদ্ভুত কারণে থিম টা হচ্ছে 'ইংরেজ রাজকুমার'। দুনিয়াতে এত কিছু থাকতে বাচ্চাটাকে ইংরেজ রাজকুমার কেন সাজাতে হবে ঠিক বুঝলাম না। তারপর পরিকল্পনা দেখে মনে হল অনুষ্ঠান ভরে থাকবে ইংল্যাণ্ডের পতাকা, লন্ডন ব্রিজ, বিগ বেন এসবের ছবি টবি দিয়ে। পরে যেতে হবে সাদা নীল লাল রঙের কাপড়। বাচ্চার সাথে ইংল্যান্ডের কোন দিক দিয়েই কোন সম্পর্ক নাই। বাবা মা একসময় বছরখানেক পড়াশুনার জন্য ওইখানে ছিল, তাও অনেক আগে। ইচ্ছা ছিল একটু বিরক্তি প্রকাশ করব ফেসবুকে ঘটা করে করা ইভেন্টের নিচে, কিন্তু বড় ভাইয়ের উপদেশ মনে পড়ে গেল, তাই কিছু বলিনাই। জন্মদিনের সাথে রাজনীতি না হয় নাই মিশালাম।
জাতিগত দৈন্যতার কলঙ্ক বাংলাদেশিদের কপাল থেকে সহজে মুছবার নয়। বিদেশে আমিও থাকি, বিদেশি গান শুনি, বিদেশি চলচ্চিত্র দেখি, মাঝে মধ্যে একটু করে বউয়ের পাশে বসে হিন্দি সিনেমা-সিরিয়ালও দেখে ফেলি, অস্বীকার করব না। কিন্তু দিন শেষে এরকম হীনমন্যতা দেখলে মনটা খারাপ হয়। এর চেয়ে 'বাংলাদেশের রাজকুমার' (তারেক চুরা) নিয়ে থিম করলেও ভাল হত, ভাল হোক খারাপ হোক, বাংলাদেশি তো। 
জানিনা সেই দিন আসবে কিনা, তবু দোয়া করি এই বাচ্চাটা বড় হয়ে একদিন এর জন্য লজ্জা পাবে, আর আমার যে কথাগুলা বলা উচিৎ ছিল, সেই কথাগুলা সে তার বাবা মা কে বলবে। জন্মদিনে এই শুভকামনাই হোক তার জন্য আমার পক্ষ থেকে উপহার।


দুবাই ভ্রমণ: ছবি ব্লগ-৪



ভূমিকা: দুবাই ভ্রমণের ছবি নিয়ে এটা দ্বিতীয় লেখা, ছবি বিষয়ক পোস্ট হিসেবে চার নম্বর। দুবাই ভ্রমণের প্রথম ছবি নিয়ে যে পোস্ট দিলাম কয়েকদিন আগে, সেখানে কোন এক অজানা কারণে ৫ টা ছবি ছাড়া কিছুই দেখা গেলনা। যদিও দেয়ার আগে অনেক অনেক বার চেক করে দেখেছিলাম। অচল হবার কারণে পরে পোস্টটা এডিটও করতে পারলাম না। কোনদিন অচলত্ব কাটলে ঠিক করব পোস্ট টা। আগের লেখাগুলোর লিংক:
ভূমিকা: দুবাই ভ্রমণের ছবি নিয়ে এটা দ্বিতীয় লেখা, ছবি বিষয়ক পোস্ট হিসেবে চার নম্বর। দুবাই ভ্রমণের প্রথম ছবি নিয়ে যে পোস্ট দিলাম কয়েকদিন আগে, সেখানে কোন এক অজানা কারণে ৫ টা ছবি ছাড়া কিছুই দেখা গেলনা। যদিও দেয়ার আগে অনেক অনেক বার চেক করে দেখেছিলাম। অচল হবার কারণে পরে পোস্টটা এডিটও করতে পারলাম না। কোনদিন অচলত্ব কাটলে ঠিক করব পোস্ট টা। আগের লেখাগুলোর লিংক:
'কাতার' থেকে: ছবি ব্লগ-১ 
'কাতার' থেকে: ছবি ব্লগ-২
ক্যামেরাবাজি: আসুন 'প্যানিং' শিখি 
দুবাই ভ্রমণ: ছবি ব্লগ-৩

সতর্কীকরণ: ট্যুর ছিল মোটামুটি দৌড়ের উপর, সময় নিয়ে পারফেক্ট ছবি তুলার উপায় ছিলনা। ছবি বেশিরভাগই ধর তক্তা মার পেরেক স্টাইলে তোলা। তাই ছবির গুণাগুণে হতাশ হতে পারেন, হলেও অসুবিধা নাই, যা হওয়ার তা হয়ে গেছে।

গত পোস্ট ছিল মেট্রো দিয়ে জেবেল আলি স্টেশনে নামা পর্যন্ত, গন্তব‌্য ছিল ইবনে বতুতা মল। আজকের পোস্ট হবে ইবনে বতুতা মলে ঘুরাঘুরি নিয়ে।

প্রথমে ইবনে বতুতা মল নিয়ে সংক্ষেপে একটু বলি। এটা অনেক বড় একটা শপিং মল, শেখ জায়েদ রোডের উপর জেবেল আলি ভিলেজের কাছেই অবস্হিত, নির্মাণ কাজ শেষ হয় ২০০৫ সালে। মলের নামকরণ করা হয়েছে বিখ্যাত পরিব্রাজক ইবনে বতুতার নামানুসারে এবং এর গঠনশৈলীও ইবনে বতুতার জীবন ও ভ্রমণের সাথে সম্পর্কযুক্ত। বতুতা সাহেব তার জীবদ্দশায় পৃথিবীর অসংখ্য স্হানে ভ্রমণ করেছিলেন। তার মধ্য থেকে ৬ টি উল্লেখযোগ্য দেশের উপর ভিত্তি করে এই মলে নির্মাণ করা হয়েছে ছয়টি কোর্ট বা এলাকা:
১) চীন
২) ভারত
৩) পারস্য
৪) মিশর
৫) তিউনিশিয়া
৬) আন্দালুসিয়া  

প্রত‌্যেকটি কোর্টের স্হাপত্য বা গঠনশৈলীতেই সংশ্লিষ্ট দেশের স্পষ্ট ছাপ দেখা যায়, তাই অনেক বৈচিত্র্য, অনেক নতুনত্ব। মলে হাঁটতে যেই আমার ব্যাপক  এ্যালার্জি, সেই আমিও অনেক উৎসাহ নিয়ে দৌড়াদৌড়ি করেছি।

জেবেল আলি স্টেশনে নামার পর চোখে পড়ল বাইরে দাঁড়িয়ে থাকা সারি সারি বাস আর ট্যাক্সি। দুবাইয়ে চারটা কোম্পানির ট্যাক্সি আছে, সবগুলার উপরেই  অবশ্য সরকারের কড়া নজরদারি। চার কোম্পানির ট্যাক্সির ছাদের রং চার রকম: সবুজ, হলুদ, লাল আর নীল। ট‌্যাক্সি ভাড়া অনেক, তাই বেদম ঠ‌্যাকায় না পড়লে ট্যাক্সিতে না চড়াই উত্তম। সেই তুলনায় বাস বেশ সস্তা কিন্তু তারও অনেক হ্যাপা! বাসের রুট জটিল আর সেটা জানা না থাকলে খবর হয়ে যায়! বাস সব জায়গায় যায়ও না তবে মজার জিনিস হচ্ছে বাস আর মেট্রোতে একই স্মার্ট কার্ড ব্যবহার করে চড়া যায়, কার্ডটা প্রিপেইড আর মেশিন রিডেবল।


স্টেশনের উল্টা দিকে ইবনে বতুতার যে অংশ সেটা হচ্ছে মিশর কোর্ট। বাইরে থেকেই দেখা যায় এর নির্মাণশৈলী পুরোপুরি মিশরীয় স্টাইলে করা।



একজন হাসিখুশি ট্যুরিস্ট


ভিতরে প্রবেশ করতেই মুগ্ধ হয়ে গেলাম, চারদিকে মাথার উপরে যেদিকেই তাকাই মিশরীয় স্হাপত্য আর দেয়ালচিত্রের নিদর্শন। মুখ ফুটে আনমনেই বের হয়ে গেল 'ওয়াও'!



একটু আগালেই বিরাট হলওয়ের মাঝে একটা বিশালাকৃতির ভাস্কর্য দেখতে পেলাম। থিম হল জ‌্যোতির্বিদ্যায় প্রাচীন মিশরীয়দের গবেষণা।



সেদিন সকাল থেকে আমরা ঘুরাঘুরি করছিলাম, তেমন কিছুই খাওয়া হয়নি। তাই মিশরীয় কোর্টের পরে যখন দেখলাম মলের সবচেয়ে সুন্দর জায়গাটায় এসেছি, তখন আর নিজেকে সামলাতে পারলাম না,ক্ষুধা ভুলে মনের খুশিতে আবার দিলাম দৌড়। জায়গাটা ছিল 'ফুড কোর্ট'। খুঁজে বের করলাম একটা থাই খাবারের দোকান, ব্যাপক মজার সব খানাদানা দিয়ে ভর্তি।


আমি একটা প্যাকেজ নিলাম, খাবারের পরিমাণ খুব বেশি না কিন্তু দাম ভালই, ৩৫ দিরহাম। যাই হোক, খাওয়ার সময় এত ইতং বিতং ভাবলে চলে? তাই অবিলম্বে গাপুস গুপুস শুরু। সাদা ভাত, সুইট 'ন স্পাইসি চিকেন কারি, স্প্রিং রোল, প্রন বল আর ৩ রকমের সস, আহা!!! 


খাওয়া দাওয়ার পর সোজা এগিয়ে দেখলাম এবার তিউনিশিয়ান কোর্ট। তেমন কোন উল্লেখযোগ্য আলাদা বৈশিষ্ট্য চোখে পড়ল না, বা আমি হয়তো মিস করেছি, কিন্তু এমনিতে সুন্দর।




তিউনিশিয়ার পর আসল আন্দালুসিয়া, অনেক বেশি সমৃদ্ধ, অনেক বেশি সুন্দর। দেখার মতন অনেক কিছু ছিল, তোরণের পরপরই উপর থেকে ঝুলানো একটা ভাস্কর্য চোখে পড়ল। দেখে মনে হল ইবনে বতুতা আন্দালুসিয়াতে সেখানকার গবেষকদের আকাশে উড়ার যে প্রচেষ্টা সম্পর্কে লিপিবদ্ধ করেছেন, ভাস্কর্যটা সেই থিমের উপর ভিত্তি করে বানানো হয়েছে।




এরপর হাঁটতে হাঁটতে পৌঁছলাম আন্দালুসিয়া কোর্টের কেন্দ্রীয় হলরুমে। এককথায় রাজকীয়!



এসব দেখার ফাঁকে ফাঁকে দু-একটা দোকানেও ঢুকেছিলাম, দোকান বা দোকানের পণ্য সবই মোটামুটি কাতারেও আছে, শুধু দামটা একটু কম। আর বউকে আগেই বলে এনেছি এই ট্যুরে নো শপিং! শুধু ঘুরব, খাব আর ঘুমাব! এরপরও বাসার জন্য ছোট ছোট কয়েকটা স্যুভেনির কিনলাম, বুর্জ খলিফা, বুর্জাল আরব এসবের মিনিয়েচার আর ফ্রিজে লাগানোর ম্যাগনেট।

আন্দালুসিয়ার পর এবার পারস্য!! পারস্য সবসময়ই আমার কাছে রহস্য আর রোমাঞ্চে ভরা। এখানেও দেখলাম লাইটিংয়ে আর সাজসজ্জায় সেটা ফুটিয়ে তোলার চেষ্টা। ক্যামেরায় তার তেমন কিছুই ধরতে পারিনি, আসলে তখন দুচোখ ভরে দেখা নেয়াটাকেই বেশি দরকারি মনে হচ্ছিল।




এবার চলেন যাই ভারত উপমহাদেশে। ভেবেছিলাম তাজমহল টাইপের কিছু নিশ্চয়ই থাকবে, কিন্তু না সেরকম কিছু ছিলনা। তার বদলে ছিল ভারতে রাজাদের গৌরবময় সওয়ার, আলেকজান্ডার বাহিনীর বিস্ময়: হাতি! 




আর পা চলছিলনা!! ইচ্ছা করছিল হাত পা ছড়িয়ে কোথাও একটু শুয়ে পড়ি।যাই হোক ভারতের পর মলের শেষ অংশ চীনা কোর্ট। চীনা ঐতিহাসিক চলচ্চিত্রগুলো দেখলেই বুঝা যায় তখনকার চীনা সাম্রাজ্যে লাল রঙের আধিক্য, এখানেও তার ব্যতিক্রম না।


চীনা কোর্টের একটা বিশাল জায়গা জুড়ে প্রাচীন চৈনিক নৌযানের মডেল সাজানো আছে। আরো দেখলাম একটা বিরাট বইয়ের মডেল, আরবী ভাষায় লেখা দেখে ঠিক বুঝতে পারিনি কি লেখা ছিল। একটা জাহাজের ভাস্কর্য খুব ভাল লাগল, অনেক জীবন্ত, চলতে চলতে যেন একটা জাহাজ হঠাৎ একটা বড় পাথরের চাঙড়ে আটকে গ্যাছে।



একজন বেজার (আসলে ক্লান্ত) পরিব্রাজককে খুঁজে পাওয়া গেল


ঘড়িতে ততক্ষণে দুপুর দেড়টা। আমাদের তাড়াতাড়ি ডেরায় ফিরতে হবে,কারণ সাড়ে তিনটায় গাড়ি আসবে 'মরুভূমি (ডেজার্ট) সাফারি' তে নিয়ে যাবার জন্য। তাই বের হলাম, ট্যাক্সিতে উঠার আগে শেষ একটা ছবি বাইরে থেকে।


এখানে পরে আর যাওয়া হয়নি। এরকম সুন্দর মল আমি জীবনে আর দেখিনি, কিন্তু কে জানে হয়তো সামনের দিন গুলোতে কোন একটা জায়গা আবার হয়তো আমাকে চমকে দেবে! সেই আশায়ই এই নিরন্তর ছুটে চলা! সবকিছু ঠিকঠাক থাকলে দেড় মাস পরেই কাতার জীবনের আপাত সমাপ্তি, তারপর আবার একটা নতুন দেশ, নতুন অনুভূতি, নতুন অভিজ্ঞতার ঝুলি।

আজ এই পর্যন্তই, পরের পর্ব শুরু হবে এরপর থেকে।

--মরুদ্যান।




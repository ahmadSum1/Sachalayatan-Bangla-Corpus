ছবি ব্লগ -৬: নিজের প্রিয় কিছু ছবি



জীবন চলছে, ভাল ভাবে চলছে না খারাপ ভাবে চলছে তার বিচার করিনা। যেমন চলছে চলুক, যা হবে দেখা যাবে টাইপ একটা ব্যাপার এসে গেছে। এ্যামবিশনের খ্যাতা বালিশ পুড়িয়ে সেটার ছাই গাঙের পানিতে ভাসায় দিয়ে মোটামুটি নির্ভার আছি। টুকটাক বই পড়ি, আর অবসরে একটা গেম খেলি, মাঝে মাঝে কিছু ছবি তুলি। ২ মাসের মধ্যেই জীবনে আরেকটা বিরাট পরিবর্তন আসবে, ব্যাপক টেনশনের ব্যাপার স্যাপার, তাই সুযোগ পেলেই ঘুমিয়ে নিচ্ছি বেশি করে। ঘুমালে আমার টেনশন কমে, তাই ঘুমই ভরসা। ধর্ম নিয়ে বাড়াবাড়িতে খুবই ক্লান্ত, তাই তর্কও করিনা আজকাল। যাই হোক, বসে বসে নিজের ফ্লিকার ঘাঁটাঘাঁটি করছিলাম, ভাবলাম নিজের প্রিয় কিছু ছবি শেয়ার করি।

ডিএসএলআর কিনার পরপর, বসে বসে ভাবি কিসের ছবি তুলা যায়। এক রাতে বেডরুমে ঘর অন্ধকার করে এই ল্যাম্পটা জ্বালিয়ে দেখি বেশ সুন্দর প্যাটার্ন দেখা যাচ্ছে। "পাইসি এবার, আমারে ঠেকায় কে" জাতীয় ফুর্তিতে মন ফাল দিয়ে উঠেছিল মনে আছে।
---

এই প্রথম কনসার্টে ছবি তুলা। নিজের ১৮-৫৫ ছাড়া কিছু ছিলনা, তাই ধার করে একটা ১৮-১৩৫ নিয়ে গেলাম। এক্সটার্নাল ফ্ল্যাশ ও নাই। আলোর স্বল্পতায় যে কয়টা হাতে গোণা ভাল ছবি পেয়েছি, তার মধ্যে যখন এটা দেখলাম, নিজেই বাহ্ বলে উঠেছিলাম। হা হা।
----

যমুনা ব্রিজের এই একটাই ছবি আমি তুলেছি জীবনে। ঘুরতে গিয়েছিলাম যমুনা রিসোর্টে, আমি বউ আর দুই বন্ধু। একজন অলরেডি ভাল ফটোগ্রাফার, সে দেখি অনেক কারিকুরি করে, আমি দেখে দেখে শিখি। ওইদিনকার তোলা আমার একমাত্র জাতের ছবি।
----

বর্ষাকাল, এইদিন সকাল থেকেই মন ব্যাপক আর্দ্র ছিল। রোমান্টিসিজমের ঠেলায় আইপডে সমানে ভিজা ভিজা গান শুনছিলাম সকাল থেকে। শ্রীকান্তের "বধূয়া আমার চোখে জল এনেছে" রিপিট মোডে ছিল। হাঁটতে হাঁটতে বারান্দায় এসে দেখি খুব মেঘ করেছে। বধূয়ার কথা ভাবতে ভাবতেই এটা তুলে ফেললাম। 
---

কাতার মেরিন ফেস্টিভাল। ভরসা আবার সেই কিট লেন্স ১৮-৫৫। একুরিয়ামে দেখি নিমো ঘুরাঘুরি করে, কিন্তু যতই চেষ্টা করি মচমচা ছবি তো আসেনা, সব ঝাপসা। ক্যামেরাতেও আই এস ও রেঞ্জ খুব বেশি উপরে যায়না। অনেক সাধ‌্য সাধনার ফল এই ছবি, ২৫ টার মত ছবি তুলেছিলাম। ঘাড় ব্যাথা হয়ে গিয়েছিল নিচু হয়ে একুরিয়ামের দিকে ঝুঁকে থাকতে থাকতে।
---

সুক ওয়াকিফ, দোহাতে স্বর্ণের বাজার। বাঙালি নারীদের খুবই পছন্দের জায়গা। বউ ঢুকে ঢুকে জিনিসের দরদাম করছে, আর আমি বাইরে ইতং বিতং করছি। বেশির ভাগ পছন্দসই জিনিসের দাম অনেক বেশি, আমি গরিব মানুষ, ঐদিন কিছু কিনে দিতে পারিনাই। তাই ছবি তুলে খেয়ে দেয়ে চলে আসছি।
---

এ বাচ্চা আমাদের দুইজনেরই অতি প্রিয়। এমন জেদি বাচ্চা আমি কোনদিন দেখিনাই, আশা করি দেখতেও হবেনা। এইদিন কোন একটা কারণে দুষ্টামির কারণে বকা খেয়ে তার জেদ উঠেছে, কিছুতেই কান্না থামেনা। ওর মা বিরক্ত হয়ে রুম থেকে বের করে দিয়ে বলেছে বাইরের রুমে গিয়ে বসে থাকতে। বাসাটা ছিল ডুপ্লেক্স, তো সে সিঁড়ির গোড়ায় বসে বসে কাঁদছিল। কিছুক্ষণ পর গিয়ে দেখি ক্লান্ত হয়ে পাপোষের উপরে ঘুম। পুরাই সাউন্ড স্লিপ। উঠলে আবার কাঁদবে তাই ওকে উঠানোও হয়নাই।
---

জানিনা ঠিক কি কারণে প্রিয়। তবে ছবির কম্পোজিশন টা ভাল লাগে।
---

দোহা ওয়েস্ট বে স্কাইলাইন। প্রায়ই রাতে চলে যেতাম কর্নিশে, সাগরের পাড়ে পা দুলিয়ে বসে আড্ডা দিতাম সবাই মিলে, সাথে গরম গরম চা। দূর থেকে আলো ঝলমলে ওয়েস্ট বে দেখা যেত। আরো দেখা যেত পানির মাঝে একটু একটু দুলতে থাকা 'ঢাও' গুলো।(আরবদের নিজেদের ডিজাইনের বড় নৌকা)। সবগুলার মাঝি বাংলাদেশি। রাতে নৌকা ভাড়া করে সাগরে ঘুরেও বেড়িয়েছি, আধা ঘন্টার জন্য ৫০ রিয়াল। সেই সময় গুলা মিস করি এখন অনেক।
---

আরব আমিরাতের আল আইনে তোলা। জায়গার নাম "গ্রীন মুবাজ্জারাহ"। মরুভূমি আর পাথরে ভরা পাহাড়ের মাঝে একটুকরো সবুজ। এখানে একটা প্রকৃতি সৃষ্ট উষ্ণ পানির ঝর্ণা (হট ওয়াটার স্প্রিং) আছে যেখানে অনেক মানুষ গোসল করতে আসে। সময় ছিলনা তাই নামিনি, শুধু গোসলের জায়গা ঘুরে দেখে এসেছি, চমৎকার একটা পুল ছিল যেখানে সরাসরি ঐ গরম পানি চলে যায়। এক বাঙালি ভাইয়ের সাথেও দেখা হল যিনি ঐদিন ওখানে দেখাশুনার কাজে নিয়োজিত ছিলেন।
---

বুর্জ খলিফা! অসাধারণ। আবার যেতে চাই। নিচ থেকে দেখলে মনে হয় বেয়ে উঠলেই সেই দৈত‌্যদের দেশে চলে যাওয়া যাবে। রাতের বেলায় উপরে উঠার সুযোগ হয়েছিল, চমৎকার কিছু ছবিও ‌তুলেছিলাম উপর থেকে পুরো শহরের, কিন্তু হায় সেই ছবিগুলো হারিয়ে গেছে! এই ছবিটা একটু বড় করে দেখলে ভাল লাগে। সময় থাকলে ফ্লিকারে জুম করে দেখার অনুরোধ রইল।
---

নেলসন বে, নিউ সাউথ ওয়েলস। প্রিয় বন্ধুর কোলে তার একমাত্র কন্যা। পিছনে সোনালি সূর্যাস্ত। চমৎকার একটা দিন ছিল। যদি বেঁচে থাকি, যখন বুড়ো হব, এই দিন গুলোর স্মৃতি আনমনা করে দেবে।
---

স্টকটন, নিউক্যাসল। পাখি গুলা দেখতে অনেক সুন্দর হলেও গলার আওয়াজ বড়ই কর্কশ। একটু খেয়াল করলে একটা মজার ব্যাপার দেখা যাবে যে প্রতিটা খাম্বায় একটা করে পাখি বসে আছে। এই খাম্বায় একসঙ্গে এই দুইজন বসতে এসেছিল, নিচের জন এক সেকেন্ডের জন্য আগে জায়গার দখল পেয়ে যায়। অন্যজন বসতে না পেরে ক্যা ক্যা করে তখন কি বলেছিল কে জানে!
----------
আজ এটুকুই। অনেক ছবি পড়ে আছে হার্ড ড্রাইভে, প্রসেসও করিনা, আপলোড ও না। বালি ভ্রমণ নিয়ে একটা কিছু দেয়ার ইচ্ছা আছে। দোয়াপ্রার্থী।


মরূদ্যান এখন আর মরুতে নাই





খুবই আউলাঝাউলা অবস্থা।
কালকে বিকালে বাসা ছেড়ে দিয়ে আরেক বাংলাদেশি ভাইয়ের বাসায় উঠলাম ২ দিনের জন্য। প্রশ্ন হইতে পারে, "ক্যান? আমি ভাড়া দিতে না পারায় আমারে খেদায়া দিল নাকি?"
উত্তর হইল, না সেইরকম কিছু না। এই দেশে আর থাকুম্না ঠিক্কর্সি, তাই বাক্স-পেটরা গুছায়া যাইগা। কালকে ফ্লাইট সন্ধ্যায়, দোহা টু ঢাকা! 

অনেক দিন পর নিজের প্রোফাইলে গুঁতাগুঁতি করতে গিয়ে এইমাত্র টাসকি খেয়ে দেখলাম উপরের লাইন কয়টা একটা ড্রাফট হিসাবে আছে ২৬ শে জুন। প্রিভিউ দেখে প্রথমেই মনে হইল হায় হায় আমার এ্যাকাউন্টে ড্রাফট আসল কোত্থেকে?? হ‌্যাক হইল নাকি?! পরে ভিতরে ঢুকে বুঝলাম যে না এটা আমারই কাজ, কি লিখতে গিয়া কি লিখতেসিলাম, তাই ব্রেনও আর কিছু মনে রাখেনাই। কিন্তু এখন ভাবতেসি লেখাটায় একটু ল্যাঞ্জা লাগানো যাক, অনেকদিন কিছু লিখিনা।
আলোচ্য 'এই দেশ' টা হইল কাতার, যেখান থেকে ২৯শে জুন আমি চইলা আসছিলাম ঢাকা, কিন্তু মাত্র নয়দিনের জন্য। জুলাইয়ের ৮ তারিখে উইড়া আসলাম অস্ট্রেলিয়া তে ('মরার' অস্ট্রেলিয়াতে)। এই দেশে আসার পিছনের শানে নুযূল আছে একটু। পাশ করার পর ২০০৭ থেকে শুরু করে ২০০৯ এর আগস্ট পর্যন্ত আমি মনের সুখে বাংলাদেশে বাস করতেসিলাম, খাই দাই, চাকরি করি, অবসরে ঘুরি ফিরি, আড্ডা মারি, সিনেমা দেখি। তেমন কোন টেনশন নাই। কিছুদিন পরপর ২ জন ৩ জন দোস্তরা দেখি আম্রিকা যায়, উচ্চশিক্ষার্থে, আমি বিদায় দেই আর খুশি মনে ভাবি এই আছি ভাল, পড়াশুনা আর আমারে দিয়া হবেনা। এর মধ্যে ২০০৮ এ কয়েকজন সিনিয়ার বড় ভাই দেখি চাকরিতে রিজাইন দিয়া অস্ট্রেলিয়া যাইতেসে, শুনলাম অস্ট্রেলিয়াতে পিআর এর কথা, গা করলাম না তেমন। কিন্তু পরে ২০০৯ এর দিকে দেখি প্রতিদিনই কেউ না কেউ এ্যাপ্লাই করে। কয়েকজন বড় ভাই আমার উপ্রে স্টিং অপারেশন চালায়া ফেলল কেন আমার অতিব জরুরী ভিত্তিতে এই এ্যাপ্লিকেশন করা ফরয, আমিও একদিন স্টিংড হয়ে গেলাম। মনে মনে ঠিক্কর্লাম আমারো পিআর পার্টিতে যোগ দেয়াই লাগবে, নাহলে এই জাহানের অসীম সুখ লাভে বঞ্চিত হব। তদ্দিনে আবার পরিচিত মহলে আরেক পার্টি চালু হয়ে গেসে, "খ্যাপ পার্টি"। খ্যাপ মানে কন্ট্রাক্টে বিদেশে চাকরিতে যাওয়া, ভাল টাকা কামাই হয়, এই দেশ সেই দেশও দেখা হয়। আফ্রিকাতে যাইতে পারলেই হইল, একেবারে সাফা কিরকিরা, ৬ মাস পর দেশে আইসাই ফ্ল‌্যাট বুকিং। তো আমরা যে কয়জন দেশে কামলা দেই, সবাই আচমকা দিশাহারা হয়া গেলাম। কি করব, খ্যাপে যাব? পিআরে ট্রাই মারব নাকি উচ্চ শিক্ষায় যাব?? ভাবতে ভাবতে ২০০৯ চইলা গেল, এর মধ্যে এই বছর আবার বাপ মায় বিয়া দিসে, বউর মন মর্জি ঠিকঠাক ঠাহর করতে পারতেসিনা, কিসে রাগ হয় কিসে খুশি হয়, আদৌ খুশি হয় কিনা, ব্যাপক গিট্টু লাইগা গেল জীবনে। ২০১০ এর জানুয়ারি মাস, জীবন পুরাই পাইনসা অবস্হা, অফিস ভাল্লাগেনা কারণ কিছুদিন আগে উচ্চতর ব্যবস্হাপনার নির্দেশানুযায়ী আমার ডিপার্টমেন্ট চেঞ্জ হইসে, পড়সি এক ##^%@ বসের পাল্লায়, কি করে কেন করে কিছুই সে বুঝেনা, খালি হম্বি তম্বি করে। আমার আরেক বন্ধু বেশ কয়েকমাস ধরে ঠিক্কর্সে আম্রিকায় যাবে, তাই ধুমায় প্রফেসরদের মেইল করে আর কি রিপ্লাই আসল তা আমারে আপডেট দেয়। আমি ভাবলাম পড়াশুনা যেহেতু করবনা, খ্যাপের চেষ্টা করা যাক। বেশ কিছু খ‌্যাপিস্টকে গুঁতায়া কিছু ওয়েবসাইটের লিংক বের করলাম যেইখানে সিভি ফেইলা রাখতে হয় আর চাকরির এ্যাড আসলে এ্যাপ্লাই নাইলে ইমেইল করতে হয়। পুরাদমে এই কাজে মন দিলাম, সারাদিন সাইট দেখি, মেইল করি আর ইনবক্স দেখি কোন জবাব আছে কিনা। ৩-৪ টা ফোন পাইলাম পরবর্তী কয়েক সপ্তাহে বিভিন্ন এজেন্টের কাছ থেকে। কিন্তু তারপর আর আগায়না। এক পর্যায়ে গিয়া বুঝলাম এই দিকে লাভ হইতেসেনা, পিআর ই করতে হবে, সবাই তো যাইতেসেগা! পয়েন্ট গুইনা দেখলাম, এ্যাপ্লাই করার যোগ্যতা আছে, কিন্তু আইএলটিএস দেওয়া লাগবে, যে স্কোর করা লাগবে বেশি কঠিন না বলে মনে হইল। কিন্তু এর মধ্যে আবার পাইলাম দু:সংবাদ, অস্ট্রেলিয়া সরকার উপলব্ধি করসে যে নিয়ম কানুন বেশি সোজা, ধুমায়া লোকজন চামে চিকনে তাগো দেশে ঢুইকা যাইতেসে, তাই নিয়ম কঠিন করা হইবেক! শুইনাই মনটা ছোট হয়ে গেল। বলা হইল আইএলটিএসে সব গুলিতে আলাদা আলাদা ৭ পাওয়া লাগবে, নাইলে হবেনা। যারা অলরেডি এ্যাপ্লাই করসে তারা ব্যাপক হাসি দিল যে 'দেখসো আগে ভাগে কাজ সাইরা কত্ত বুদ্দির কাজ কর্সি! এইবার লও ঠ্যালা সামলাও!' তাও আইএলটিএস দিলাম, মনে ক্ষীণ আশা ছিল যে পাইলেও পাইতে পারি, যদি লাইগা যায়। কেম্নে কেম্নে জানি পাইলাম, অফিসে বইসাই রেজাল্ট দেখতেসিলাম, সাথে অলরেডি পিআর পাওয়া  এক ভাই (ইনি আমারে এই ব্যাপারে আগাগোড়া ব্যাপক সাহায্য করসেন)। রেজাল্ট দেইখা উনি মোটামুটি চিক্কুর দিয়া উঠসে 'আরে সাব্বাস, হয়ে গেসে তো!' দুপুরের মধ্যে এই খবর পুরা বিল্ডিংয়ে ছড়ায়া গেল, কয়েকজন জিজ্ঞেস করে গেল আমি কোথাও কোচিং বা কোর্স করসি কিনা, কোন গাইড পড়সি কি করসি কয় ঘন্টা প্রিপারেশন নিসি এইসব। যাই হোক রেজাল্ট পাইসিলাম মে মাসের ১০ তারিখ মনে হয়, ভাবলাম এইবার বাকি কাজ শুরু করতে হয়। এর মধ‌্যে আরেক ঘটনা, কাতার থেকে ডাক পাইলাম, তারপর রিজাইন, ভিসা, নতুন চাকরি সব মিলায় পিআর এ্যাপ্লাই করতে করতে ২০১১ এর জুন, পুরা এক বছর! যাই হোক এই হইল শানে নুযূল (বিরাট বড় হয়ে গেল তো)।
অস্ট্রেলিয়া আমার ভাল লাগেনাই, মন থেকে বলতেসি। দেশটা সুন্দর সন্দেহ নাই, অনেক সুন্দর। মানুষজন কেমন এইটা বলে দেওয়ার মতন কুতুব এখনো হইনাই, অফিসে সাদারা বেশিরভাগই ব্রিটিশ নাইলে আইরিশ। অন্যরা তো আছেই, কেও কেও বেশ ভদ্র হাসি খুশি, কেও আবার ব্যাপক কর্কশ। কিছু এশিয়ানও আছে যারা সুবিধার না। যাই হোক এই চাকরিটা আমি পাইসিলাম কাতারে থাকতেই। সিডনিতে সামনা সামনি ইন্টারভিউ ছাড়া চাকরি পাওয়া কষ্ট, তাই যখন এরা ফোনে কথা বইলাই অফার করল আমি সাথে সাথে রাজী হয়ে গেলাম। এরপর কাতারে অনেক অনেক ভাল নিশ্চিত একটা অফার পেয়েও ছাইড়া দিসি কারণ তদ্দিনে টিকেট হয়ে গেসে। মন অস্ট্রেলিয়ার স্বপ্নে বিভোর, আমার, বউয়ের, দুইজনেরই। নতুন দেশে যাব, সুন্দর সুন্দর জায়গায় ঘুরব আহা!
পরিশিষ্ট হইল, সুখনিদ্রা ভাঙ্গসে আসার কয়েক সপ্তাহের মধ্যেই। আমার সাধের ক্যামেরা গিয়ার (ক্যানন ৪৫০ডি, ১৮-৫৫, ৫০, ৭০-২০০ এল, ৫৮০ এক্স-২ ফ্ল্যাশ), একখানা ল্যাপটপ, সাথে আরো বেশ কিছু জিনিস বাসা থেকে চুরি হইসে। পুলিশ পুরা যাচ্ছেতাই, বাড়িওয়ালা তার আরও এক কাঠি উপরে। চুরির মত ঘটনায় পুলিশ কখনোই কিছু করে না জানতে পারসি পরে, চাকরিতেও কিছু সমস্যা আছে (চিন্তাভাবনা না করেই হ্যাঁ বলার ফল)। কিন্তু জীবন চলতেসে, জানিনা কই গিয়ে থামবে।এখন চলতেসে নতুন স্টিং অপারেশন, এবার অপারেটর বউ, দেখি কবে আবার স্টিংড হইতে পারি।
[মডু সমীপে, আমার অতিথি থাকাকালীন লেখা গুলা এখনো প্রোফাইলে আসেনাই, এক্টু দেখবেন? ইমেইল করসিলাম ২ বার।]


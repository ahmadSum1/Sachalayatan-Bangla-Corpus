ফুটা আর ফাটা



পিটার পার্কারের মন খারাপ! 

পিটার পার্কারের মন খারাপ! 
"জীবনে কিছুই করতে পারলাম না" ভাবতে ভাবতে একটা দীর্ঘশ্বাস বের হয়ে আসে পিটারের, ডান হাতে ধরা 'বাড লাইট' এর বোতল থেকে লম্বা চুমুক দিয়ে অনেকটুকু বিয়ার চালান করে দেয় শরীরে। সাউথ ব্রংক্সের এই পুরানো স্যাঁতস্যাঁতে দালানের ছয় তলায় এক রুমের খুপরিতে আর কত ভাল লাগে!! অন্ধকার ঘরে টিভির আলোটা চোখে লাগছে, এতক্ষণ কমেডি সিরিয়াল চলছিল একটা "হাউ আই মেট ইয়োর মাদার"- সিজন ১৮ এর শেষ পর্ব। ১৮ বছর যাবত তেনা প্যাঁচানোর পর টেড গাধাটা দুই ছেলেমেয়েকে শেষমেশ জানালো যে সে আসলে কোনদিন বিয়েই করেনাই। পোলাপান দুইটাকে সে দত্তক নিয়েছে! কোন মানে হয়? এই মিডিয়া জগতটাই বালছাল, আর এই জগতের মোহে পড়ে প্রিয়তম মেরী জেন কিনা তার সাথে ব্রেকাপ করল। এক বুড়া হাবড়া বিলিওনিয়ার প্রযোজকের বউ হয়ে সে এখন মহাসুখে ডুগডুগি বাজাচ্ছে। কপাল...!!
মাঝে মাঝে পিটারের আফসোস হয় কেন যে ঐ সুপার স্পাইডার তাকে কামড়াতে গেল! ছাত্র তো সে খারাপ ছিলনা, বরং ভালদের মধ্যে উপরের দিকেই ছিল। ফাজিল মাকড়সাটা তাকে কামড় না দিলে, এতদিনে একটা পিএইচডি ডিগ্রী-টিগ্রী হয়ে যেত। তারপর একটা ভাল বেতনের চাকরি, একটা সুইমিং পুল ওয়ালা বাড়ি আর মেরী জেন, আহা! ছবি তোলার হাতও তার খারাপ না, অবসর সময়ে বিয়ের অনুষ্ঠানে খ্যাপ মারলে কিছু বাড়তি পয়সাও আসত। প্রথম দিকে নিজের বিচিত্র অঙ্গভঙ্গির ছবি ডেইলি বিউগলে সাপ্লাই দিয়ে কিছু আয় রোজগার হত, এখন ঐ পেপার ওয়ালারাও আর ছবি নিতে চায় না। কম্পিউটার দিয়ে নিজেরাই মনের মাধুরী মিশিয়ে ছবি বানিয়ে নেয়। স্পাইডার ম্যানের মহান দায়িত্ব কাঁধে নেওয়ার পর অন্য কোন কাজও ঠিকমতন করা যায়না। আশেপাশে কোন চোর-ডাকাত মামদোবাজি শুরু করলেই পিটারের অতীব স্পর্শকাতর ষষ্ঠ ইন্দ্রিয় ঠেলাঠেলি শুরু করে মাথার ভিতরে, পিটাপিটি করতে না যাওয়া পর্যন্ত শান্তি নাই। বেন চাচ্চুর একটা কথা প্রায়ই মনে পড়ে পিটারের “With great power comes great responsibility”। কিন্তু চাচ্চু লাইনটা পুরো বলে যায়নাই,  free of cost কথাটা লাইনের শেষে যোগ করতে ভুলে গ্যাছে। পেটের দায়ে এখন চোরের উপর বাটপারি করতে হয়, টাকা পয়সা উদ্ধার করার পর পুলিশ আসার আগেই সেখান থেকে শ চার পাঁচেক সার্ভিস চার্জ হিসাবে কেটে রাখে সে। ভাবতে ভাবতে আপন মনেই গাল বকে ওঠে পিটার পার্কার। বোতলে শেষ চুমুকটা দিয়ে উঠে ঘরের এক পাশে ছোট জানালাটার সামনে এসে দাঁড়ায়। সামনের বিল্ডিং গুলার ফাঁকফোকর দিয়ে দূরে নিউইয়র্ক শহরের ঝলমলে আলো চোখে পড়ে। 
বেশ কিছুদিন ধরে পিটারের খুব একা একা লাগে। জেন থাকাকালীন সময়টাতে সে বড় ধরনের ভোদাই ছিল, জেন ছাড়া ভুলেও কখনো অন্য কোন মেয়ের সম্পর্কে চিন্তা করেনাই। অথচ মেয়েটা তাকে চরকির মত ঘুরিয়েছে, আজকে আছে, কালকে নাই, পরশু পিটারের প্রতি সুপ্ত ভালবাসার স্ফুটন, তরশু আবার সেই ভালবাসার সুপ্ততার উপর কনফিউশন! অথচ স্পাইডার ম্যানের জনপ্রিয়তা তখন আকাশছোঁয়া, মেয়েরা তার জন্য পাগল, স্কিন-টাইট কস্টিউমে তার শরীরটাও পেশীবহুল টানটান। কিন্তু ইদানিং গজিয়ে উঠা ছোট্ট ভুঁড়িটার জন্য তাকে দেখায় এক টা ডিম ওয়ালা মাকড়শার মতন। আবারো দীর্ঘশ্বাস ফেলে পিটার।
আমেরিকায় সুপারহিরো ব্যবসাটাও এখন জমজমাট , ইদানিং কি একটা টিম বানিয়েছে ‘এ্যভেঞ্জার্স’ নামে, সেখানেও তাকে নেয়নাই! সব দোষ ঐ ব্যাটা আয়রন ম্যানের, সবাইকে কানপড়া দিয়েছে, এই যুগে অত্যাধুনিক সব অস্ত্রের বিপরীতে মাকড়সার জাল মারা আর তিমি ধরতে বড়শি ফেলা নাকি একই কথা। কত্ত বড় অপমান! নাহ্ এখানে থাকার আর কোন মানে হয়না, বড় একটা দাঁও মেরে অবসরে যেতে হবে, হাওয়াই, মালদ্বীপ নাহলে বালি। তারপর সারাদিন শুধু ‘পানি’ আর ‘হানি’, ‘হানি’ আর ‘পানি’ । চোর ডাকাত ঠ্যাঙানি দিয়ে তার আর পোষাবেনা। 
দরজায় ঠকঠক আওয়াজে পিটারের রসালো দিবা স্বপ্নে ব্যাঘাত ঘটে। দরজা খুলে ঘরে ঢুকেছে পাশের ফ্ল্যাটের মেয়েটা, নাম পলা। যে কয়জন মানুষ তার স্পাইডার ম্যান পরিচয় জানে তাদের মধ্যে পলা একজন। মেয়েটা ভাল কিন্ত ভয়াবহ টাইপের গবেট। গবেট হওয়াতে কিছু সুবিধাও পাওয়া যায়, মেয়েটাকে দিয়ে মাঝে মাঝে কিছু কাজ ফ্রী তে করিয়ে নেয় পিটার। 
“এই নাও তোমার কাপড়্গুলো ধুয়ে দিয়েছি আমি। সাথে তোমার কস্টিউমটাও, এটার তো খুবই খারাপ অবস্থা!” খাটের পাশে চেয়ারটায় কাপড় গুলো রাখতে রাখতে বলে পলা।
নিজের পুরানো কস্টিউমটার দিকে তাকিয়ে দুঃখ হয় পিটারের, শত শত ছোট আর মাঝারি ফুটা হয়েছে এই কয় বছরে। লাফালাফির সময় বে-জায়গায় এখনো যে ফেড়ে যায়নাই সেটাই ভাগ্যের ব্যাপার।
“দেখ তোমার কস্টিউমের ফুটা গুলি আমি মোটামুটি রিপু করে দিয়েছি, এখন দেখতে একটু ভাল লাগছে”, পলা বললো।
“তোমাকে অনেক ধন্যবাদ। আমার জন্য খামোখাই অনেক কষ্ট কর তুমি পলা”।
“সেটা নিয়ে এত চিন্তা করতে হবেনা তোমার। আমি যাই এখন, ভোরে ঊঠে আমার কাজে যেতে হবে”, পলা বিদায় নিয়ে চলে গেল।
রাতে শুয়ে শুয়ে পিটার ভাবে বালি যাবার সময় পলা কে নিয়ে গেলে কেমন হয়। মনে মনে ঠিক করে পলাকে সে কথাটা বলে দেখবে।
পরদিন সকাল ১০ টার দিকে সেইন্ট মেরি পার্কে বসে আছে পিটার, বেশ অনেকক্ষণ ধরে বাদাম চিবুচ্ছে। বাদাম শেষ হয়ে গেলে উঠে পড়ে সে। পার্ক থেকে বের হয়ে ই-১৪৯ স্ট্রীট ধরে উদ্দেশ্যহীনভাবে সোজা হাঁটতে থাকে। হাঁটতে হাঁটতে হাতের ডানে মেলরোজ এ্যাভিনিউ ফেলে সামনে আগাতেই পিটারের অতীব স্পর্শকাতর ষষ্ঠ ইন্দ্রিয় জানান দেয় যে পেজগি একটা লাগতে যাচ্ছে। সামনেই ‘ব্যাংক অফ আমেরিকা’র শাখা অফিস, ঝামেলাটা মনে হচ্ছে সেখানেই। পিটার টুক করে পাশের চিপা গলিতে ঢুকে তৈরি হয়ে নেয়, গেঞ্জি-প্যান্টের নিচে তার কস্টিউম পরাই আছে, পরতে হবে শুধু মুখোশ আর হাতের গ্লাভস জোড়া। 
“নাহ মেয়েটার এলেম আছে”, কস্টিউমের দিকে এক পলক তাকিয়ে পলার হাতের কাজের প্রশংসা করে সে মনে মনে।
গলি থেকে বের হয়েই ‘দ্যা স্পাইডার ম্যান’ দেখতে পেল ৩ জন মুখোশধারী ডাকাত বেশ বড় বড় ৩ টা ব্যাগ নিয়ে বের হচ্ছে, ১ জনের হাতে ২ টা ব্যাগ, দ্বিতীয়জনের হাতে কালাশনিকভ, তৃতীয়জনের এক হাতে ব্যাগ আরেক হাতে রিভলবার। স্পাইডার ম্যান মনে মনে খুশি হয়ে যায়, আজকেই সুযোগ, এই দাঁও টা মেরেই সে অবসরে চলে যাবে! নিমেষেই ইয়াআআ এক ফ্লায়িং কিক মেরে শুইয়ে দেয় ২ ব্যাগ ওয়ালাকে, আর যাই হোক এই ব্যাটা যাতে পালাতে না পারে। তারপর উল্টা দিকে ডিগবাজি দিয়ে রিভলবার ওয়ালার তলপেটে পরপর দুটা ঘুঁষি পটাপট বসিয়ে দেয়, ঘুঁষি খেয়ে যেই ব্যাটা নিচু হয়ে গেছে, ডানহাতি আপারকাট!! বুমম...৩ নম্বর ব্যাগও এখন সেফ। এবার স্পাইডার ম্যান নজর দিল তৃতীয়জনের দিকে। ব্যাটা প্রাথমিক ধাক্কাটা কাটিয়ে উঠেছে, কালাশনিকভ টা তাক করছে স্পাইডার ম্যানের দিকে। এই অবস্থায় স্পাইডার ম্যান দুইটা কাজ করতে পারে, ১) সমানে পল্টি খেতে খেতে গুলি এড়িয়ে এগিয়ে যাওয়া, অথবা  ২) জাল ছুঁড়ে কালাশনিকভ টা ছিনিয়ে নেয়া। ভেবেচিন্তে সে ঠিক করল জাল ছুঁড়াটাই সহজ, পল্টি খেতে আজকাল খুব আইলসামি লাগে! 
স্পাইডার ম্যান চোখের পলকে কালাশনিকভের দিকে তার মাকড়সা-জাল ছুঁড়ে মারল, এখনি বন্দুক চলে আসবে তার হাতে, তারপরই ব্যাটাকে পুঁটলি বানিয়ে ঝুলিয়ে দেবে। ব্যাস... তারপর ৩ ব্যাগ ভর্তি টাকা তার! 
কিন্তু একি!! জাল কই?? বেরোয় না ক্যান?? বিদ্যুৎ চমকের মত হঠাৎ স্পাইডার ম্যানের মনে পড়ল দুইটা জিনিস “গ্লাভসের ফুটা... রিপু...”
“শিট ম্যান!!!”
-----------
মরুদ্যান


পড়ন্ত বিকেলের চিঠি, নীল পাখির জন্য



তোমাকে তো দেখিনি কোনদিন।
কথাটা মনে হয় পুরোপুরি সত‌্যি হলনা। একটা ঝাপসা ক্রপ করা ছবি ছিল তোমার আমার কাছে। আমার কাছে তোমার একমাত্র স্মৃতি। ছবিটা নেই এখন, হারিয়ে ফেলেছি, ইচ্ছে করেই মনে হয়। ঠিক মনেও পড়েনা আজ কি করেছিলাম ছবিটা নিয়ে। ছবিটা হারিয়ে ফেলে কি কষ্ট পেয়েছিলাম? মনের জোরটা মনে হয় তখন বেশি ছিল অনেক, বয়স কম ছিল তো। ভেবেছিলাম মাত্র তো পথ চলা শুরু, আরো তো অনেক দূর যাওয়া বাকি। আজ অনেকটা দূর চলে এসেছি, কিন্তু হিসাব মেলাতে গেলেই শুধু দীর্ঘশ্বাস। জীবনে অনেক ভুল করেছি, আহা যদি একটা সুযোগ পেতাম ঠিকঠাক করার! সবগুলো না, কয়েকটা।
তোমাকে ভালবাসতাম, অনেক। যোগাযোগ টা খুব কম কম হত এই জন্যই মনে হয় তীব্রতা টা অনেক বেশি ছিল। অনেক দিন পর পর যখন তোমাকে পেতাম ১০/২০/৩০ মিনিট কথা বলার জন্য কি যে ভাল লাগত! এখনও সেই উত্তেজনা, সেই খুশির তীব্রতা টা নিজের ভিতরে অনুভব করতে পারি। তোমার তো মনে থাকার কথা, তুমি মাঝে মাঝে কথা বলতে আর আমি টাইপ করতাম এপাশ থেকে। মাইক ছিল না আমার। তোমার গলা শুনলেই বুকের ভিতরে গুড়গুড় করত, অদ্ভুত সেই অনুভূতি! আর সবচেয়ে ভাল লাগত যখন তুমি বলতে "তুমি অনেক জংলি হয়েছ।"
বড় বড় ইমেইল গুলা কি এখনও আছে নাকি তোমার কাছে? আমার কাছে আছে। মাঝে মাঝে বের করে পড়তে ভাল লাগে। তখনকার নিজেকে খুঁজে পাই। কি করতাম, কি খেতাম, কি গান শুনতাম সবকিছুর ছোটখাট বর্ণনা। তুমি আমাকে অনেক পুরনো পুরনো গান পাঠাতে মনে আছে? আমাদের গানের রুচি যদিও পুরোপুরি মিলত না, কিন্তু গান গুলো আমি একবার করে হলেও শুনেছি।
তোমাকে আমি বুঝিনি, আমার ব্যর্থতা। ভেবেছিলাম তুমি হয়তো বেশি কষ্ট পাবেনা, তাই নিজের কষ্ট হলেও কঠিন সিদ্ধান্ত টা নিতে হয়েছিল। অনেক কেঁদেছিলাম মনে আছে। কিন্তু তোমার কান্না আমি দেখতে পাইনি, দেখলে সিদ্ধান্তটা আমি নিতে পারতাম না। অনেক বছর পরে যখন জানতে পারলাম আমার জন্য কতটা কষ্ট তুমি পেয়েছিলে, নিজেকে ক্ষমা করতে পারিনি। মনে হ্য়না কোনদিন পারব। কেউ কেউ বলে যা হয় ভালর জন্য হয়। আসলেই কি?
কিছু কিছু ভালবাসা কখনো মরে না, মনের ভিতরে ছোট্ট একটা কুঠরিতে সে বাস করে, ঘুমায়। ঘুমন্ত সেই ভালবাসাকে মাঝে মাঝে উঁকি দিয়ে দেখি, এত নিষ্পাপ, এত স্নিগ্ধ!
আমাদের এক সাথে কফি খাওয়ার কথা ছিল, ঝরঝরে বৃষ্টির দিনে, একটা ছোট্ট ক্যাফেতে, জানালার ধারে। এই জীবনে আর হবে কিনা জানিনা, কিছু জিনিস মনে হয় না পাওয়াই ভাল। স্বপ্নটা বেঁচে থাকুক, বাস্তব যদি স্বপ্নের মত এত সুন্দর না হয়?
ইতি
আমি


বিশ্বকাপ বিশ্বকাপ!!



বিশ্বকাপ এসে গেল, আমার লেখাও চলে এল। ফুটবলের বিশ্বকাপ নিয়ে আমি যতটা মাথা ঘামাই, এ নিয়ে আমি তার কানাকড়িও না। সত্যি বলতে, ক্রিকেটপাগল এক দেশে না জন্মালে আমি এই সাড়ে সাত ঘন্টার খেলা দেখার মানুষ হতামই না। তবে বলে নেওয়া ভাল, ছোটবেলায় যে ক্রিকেট খেলা দেখতাম, তার তুলনায় এখন অনেক ভাল। তখন পাঁচদিনের ভার্সান দেখাই যেত না, একদিনের ভার্সান প্রায়ই একঘেয়ে হয়ে যেত। এখনও মাঝে মাঝেই একদিনের খেলা একঘেয়ে হয়ে যায়, কিন্তু সংখ্যায় কম।
কি পাল্টেছে ক্রিকেটে? পাওয়ার-প্লে। এটাই আমার একদিনের ক্রিকেটের সবথেকে আকর্ষণীয় কুড়ি ওভার বলে মনে হয়। বোলারদের জন্য খারাপ হলেও দর্শকদের কাছে ম্যাচটা আকর্ষণীয় করে তুলেছে। আর স্ট্র্যাটেজিক দিক থেকেও খুবই গুরুত্বপূর্ণ। এখনকার নিয়ম অনুসারে এই কুড়ি ওভারের মধ্যে দশ ওভার বাধ্যতামূলকভাবে প্রথম দশ ওভারে, পাঁচ ওভার বোলিং টিমের ইচ্ছানুসারে আর আরও পাঁচ ওভার ব্যাটিং টিমের ইচ্ছামতন। সাধারণভাবে দেখা যাচ্ছে বোলিং টিম চায় যত তাড়াতাড়ি সম্ভব পাওয়ার-প্লে নিয়ে নিতে, আর ব্যাটিং টিম চায় যথাসম্ভব দেরী করে নিতে। তবে এর ব্যতিক্রম কম নেই, আরো ব্যতিক্রম দেখার আশায় আছি এই বিশ্বকাপে। পাওয়ার প্লে যদিও ১৯৯২ এর বিশ্বকাপ থেকেই আছে, কিন্তু একটু অন্যরকম ভাবে ছিল তখন। প্রথম পনের ওভার জুড়ে পাওয়ার প্লের দাপাদাপি, ১৯৯২ সালে গ্রেটব্যাচ, ১৯৯৬-এ কালু-জয়সূর্য জুটি খুবই ভালভাবে এর সুযোগ কাজে লাগিয়েছে।
এখনকার পাওয়ারপ্লে ক্যাপ্টেন-কোচসহ থিঙ্কট্যাঙ্ককে একটু বেশীই চিন্তায় ফেলে দেয়। ধরা যাক ওপেনাররা এসে বেধড়ক পেটাচ্ছে, কিন্তু দশ ওভার চলে গেছে। কি হবে? ফিল্ডিং টিম কি নেবে পাওয়ারপ্লে? আবার ধরা যাক ত্রিশ ওভার এ পাঁচ উইকেট চলে গেছে, দেখে মনে হচ্ছে না পঞ্চাশ ওভার অবধি গড়াবে ম্যাচ। ব্যাটিং টিম কি নিয়ে নেবে পাওয়ারপ্লে?
এমনিতে এবারের বিশ্বকাপে কোয়ার্টার ফাইনাল থেকে নক-আউট, এর মানে ভবিষ্যতবাণী করা নিতান্তই মূর্খের কাজ। ১৯৯৬ সালে শেষ যেবার এই ফরম্যাটে খেলা হয়েছিল তখন কোয়ার্টারে সেবারের ফেবারিট দক্ষিণ আফ্রিকা আন্ডারডগ ওয়েস্ট-ইন্ডিজের কাছে হেরে বিদায় নিয়েছিল। আরেকটু হলেই তারা অস্ট্রেলিয়াকেও হারিয়ে ফাইনালে উঠে যাচ্ছিল। সুতরাং কিছুই বলার উপায় নেই।
তাও সবার লেখায় দেখি ফেবারিট এবারে ভারত। এমনিতে দেশের মাঠে খেলা। উপমহাদেশে দুটো জিনিস খুব কাজে আসে - স্পিন বোলিং আর মারকাটারি ব্যাটিং। ভারতের এবারে দুটোই মোটামুটি আছে। ১৯৯৬ সালে শ্রীলঙ্কারও যেমন ছিল। প্রথম পাওয়ার-প্লে তে আছে শচিন-শেহবাগ (সহবাগ নয়), পরেরটাতে আছে ইউসুফ পাঠান, ধোনি। বরং মাঝখানটা নড়বড়ে। ভারত আগের দুবারেই দেশের মাটিতে সেমিফাইনালে হেরেছে। এবারেও সেমির খেলা পড়বে মোহালিতে, যেখানে বল শুরুতে বাউন্স করে। আগে ব্যাট করলে ভারত ওখানে সমস্যায় পড়তে পারে। অন্যদিকে হরভজনের চোট হলে দ্বিতীয় স্পিনার খুব একটা ভাল কেউ নেই। আর পেস বোলিং এ একা জাহির খান কিছুটা দেখে, বাকিরা নেই বললেই চলে।
আমার অন্য ফেবারিট হল অস্ট্রেলিয়া। ওদের সমস্যাটা একটু অন্যরকম, ওদের ভাল স্পিনার নেই, ব্যাটসম্যানেরা খুব একটা স্পিনিং ট্র্যাকে পরীক্ষিত নয়। তাও আমার মনে হয় অস্ট্রেলিয়ার ব্যাটিং লাইন-আপ এখনও বিশ্বসেরা। আর উপমহাদেশে ব্যাটিং করতে পারলে আর লাগেটা কি? এছাড়া বোলিঙ্গার বা জনসন দুজনেই ভাল বোলার। ফিল্ডিং-এও কানাকড়ি গলাবে না অসিরা। তাত্ত্বিকভাবে এরাই আমার ফাইনালিস্ট - ভারত বনাম অস্ট্রেলিয়া - এটাই দেখতে চাই ফাইনালে।
এবারের বিশ্বকাপে আমার কালো ঘোড়া পাকিস্তান। ১৯৯৬ সালে আমার ঘোড়া ছিল শ্রীলঙ্কা, তারা চমকে দিয়েছিল কাপ জিতে। এবারের পাকিস্তান টিমটা পাওয়ার-প্লের জন্য একেবারে আদর্শ। পাওয়ার-প্লে তে বল করবে উমর গুল। ব্যাটে আসবে আফ্রিদি বা রাজ্জাক। মাঝে ধরে দেবে মিসবাহ। ওপেনিং পেয়ারটা পাকিস্তানের একটু দুর্বল জায়গা বটে, কিন্তু বর্তমান জুটি ভালই কাজ করছে। তাছাড়া উপমহাদেশের পরিচিত পরিবেশে শুরুতে মারকাটারি ব্যাটিং করতে ওদের সমস্যা হওয়ার কথা নয়।
অন্যান্য দলগুলোও যথেষ্ট ভাল। দক্ষিণ আফ্রিকার ব্যাটিং ভাল হলেও স্পিনারদের বিরুদ্ধে দুর্বলতা দেশের মাটিতেও ধরা পড়ছে, নিজেদের দলেও কোনো ভাল স্পিনার নেই। ইংল্যান্ডেরও স্পিন বোলিং এর বিরুদ্ধে দুর্বলতা আছে। শ্রীলঙ্কা দল সবদিক থেকেই ভাল, দেশে খেলার সুবিধাও পাবে কিন্তু ভারতের বিরুদ্ধে সাম্প্রতিক রেকর্ড খুব একটা ভাল নয়। শ্রীলঙ্কাকে আমি আমার তৃতীয় ফেভারিট হিসাবে রাখব। ওয়েস্ট ইন্ডিসের দল ততটা ভাল নয়, তবে তাদের কিছু ভাল প্লেয়ার আছে। এছাড়াও কিছু কিছু প্লেয়ার তার দেশের হয়ে এক বা একাধিক ম্যাচ একাই জিতিয়ে দেওয়ার ক্ষমতা রাখেন। যেমন শ্রীলঙ্কার এঞ্জেলো ম্যাথুস, বাংলাদেশের সাকিব আল হাসান বা ওয়েস্ট ইন্ডিজের ব্র্যাভো।
অঘটনের সম্ভাবনা এবারে আমি কমই দেখছি, অঘটনের সম্ভাব্য ক্যান্ডিডেট ছিল নিউজিল্যান্ড। কিন্তু ওই গ্রুপে কেনিয়া, জিম্বাবোয়ে বা কানাডার দল ওদের হারানোর মত যথেষ্ট নয়, হয়ত আয়ার্ল্যান্ড বা হল্যান্ড ওদের গ্রুপে থাকলে ওদের হারাতে পারত। অন্যদিকে, দেশের মাঠে বাংলাদেশ সহজেই আয়ার্ল্যান্ড বা হল্যান্ডকে হারাবে। আর অন্য ম্যাচ জিতলেও সেটাকে ঠিক অঘটন বলাটা বাড়াবাড়ি হয়ে যাবে। পরের রাউন্ড থেকে অঘটনের কিছু নেই, যে কোনো কিছুই ঘটতে পারে। গত বিশ্বকাপে যেমন অস্ট্রেলিয়ার শ্রেষ্ঠত্ব চ্যালেঞ্জ করার মত কোনো দেশই ছিল না, এবার সেরকম নয়। 
সবশেষে বলে রাখি, এবারে উপমহাদেশে বিশ্বকাপ হবে বলে সবাই উপমহাদেশের দলগুলোকে এগিয়ে রাখছে ঠিকই কিন্তু আই-পি-এল এর কল্যাণে এখন সব দেশের বেশ কিছু প্লেয়ারই উপমহাদেশে নিয়মিত খেলার সুযোগ পায়। তাই কার্যক্ষেত্রে অস্ট্রেলিয়া, দক্ষিণ আফ্রিকা বা ইংল্যান্ডের কাছে উপমহাদেশ আগের মত অতটা অপরিচিত জায়গা নয়, বরং এই দেশগুলোর প্লেয়াররা এখানের পিচে যথেষ্ট ভাল খেলার অভিজ্ঞতা অর্জন করে ফেলেছেন। আমিও অন্যান্যদের মত উপমহাদেশের দলগুলোকে এগিয়ে রাখলেও সতর্ক থাকার পরামর্শও দিই। 
পাওয়ার প্লে নিয়ে লেখা
প্রিয় কিছু ম্যাচের হাইলাইটস লিঙ্ক -
ভারত-পাকিস্তান ২০০৩
ওয়েস্ট ইন্ডিস বনাম দক্ষিণ আফ্রিকা ১৯৯৬
ওয়েস্ট ইন্ডিস বনাম অস্ট্রেলিয়া ১৯৯৬ - লিঙ্ক পেলাম না।
দক্ষিণ আফ্রিকা বনাম অস্ট্রেলিয়া ১৯৯৯
পাকিস্তান বনাম নিউজিল্যান্ড ১৯৯২
ইংল্যান্ড বনাম অস্ট্রেলিয়া ১৯৮৭ - লিঙ্ক পেলাম না।


বাংলাদেশে বিদ্যুৎ - রামপাল, রূপপুর ও এর পরে



বাংলাদেশে সাম্প্রতিককালে বিদ্যুৎ উৎপাদন ও তার প্রভাব নিয়ে যথেষ্ট আলোচনা হচ্ছে। আমি সেই বিষয়ে কিছু ইনফোগ্রাফ ও তথ্য-সংকলন শেয়ার করতে চাই। ল্যাটেখে এখনও ততটা পারদর্শী নই বলে সাধারণ এক্সেল আর গুগল চার্টের তথ্য নিয়েই সন্তুষ্ট থাকছি আপাতত।
প্রথমে বাংলাদেশের ঠিক কতটা উন্নয়ন দরকার। বিতর্কে বলা যেতে পারে যতটা এগোনো যায় ততটাই ভাল, কিন্তু এর একটা মাপকাঠি নিয়ে রাখা ভাল। বাংলাদেশের মাথাপিছু গড় আয় (ব্যক্তিগত স্বাচ্ছন্দ্যের অন্যতম নির্ণায়ক) পাশাপাশি কিছু উন্নত বা উন্নয়নশীল দেশের থেকে পিছিয়ে। 

বাংলাদেশ ঠিক কতটা পিছিয়ে আছে বা কতটা “ক্যাচ-আপ” করতে হবে - সেটা দেখা যাচ্ছে প্রথম গ্রাফে। আমি এই জন্য চারটি দেশকে বেছে নিয়েছি - ভারত, চিন, মালয়েশিয়া ও কোরিয়া। 

দ্বিতীয়টিতে দেখে নিই এই দেশগুলো বাংলাদেশের অবস্থানে কত বছর আগে ছিল। দেখা যাচ্ছে মালয়েশিয়া বা কোরিয়া ঠিক বাংলাদেশের তুলনার রেঞ্জে আসে না, বরং চিনকে লক্ষ্য করাই সঠিক হবে। গত আট বছরে বাংলাদেশের মাথাপিছু গড় আয় দ্বিগুণিত হয়েছে। বর্তমান চিনের পর্যায়ে যেতে গেলে ঐ একই হারে প্রবৃদ্ধি হলে বাংলাদেশের সময় লাগবে প্রায় ২২ বছর। একইভাবে, বর্তমান ভারতের পর্যায়ে যেতে হলে সময় লাগবে সাত বছর। এর অবশ্যই বিকল্প আছে, বাংলাদেশ যদি ব্যক্তিগত স্বাচ্ছন্দ্যের নির্নায়ক হিসাবে মাথাপিছু আয়ের পরিবর্তে অন্যকিছু (গ্রস হ্যাপিনেস?) ব্যবহার করে, তাহলে এই দৌড়ে সামিল হবার দরকার পড়ে না। 

এর পরের চার্টে দেখব বাংলাদেশের দুর্বলতা। ওয়ার্ল্ড ইকোনমিক ফোরাম বাৎসরিক যে তথ্য প্রকাশ করে, তা অনুসারে বাংলাদেশের কম্পিটিটিভনেস বাকি চার দেশের থেকে পিছিয়ে আছে। কিন্তু এই পশ্চাদপদতা সবক্ষেত্রে সমান নয়। চার্টে প্রকাশ বাংলাদেশের দুর্বলতা বেশী হল পরিকাঠামোতে। অন্যদিকে প্রাথমিক শিক্ষা ও স্বাস্থ্যে বাংলাদেশ প্রায় এদের সমকক্ষ। 
উন্নয়নের ক্যাপাসিটি কন্সট্রেইন্ট তত্ত্ব অনুসারে, বাকি তিন ক্ষেত্রে উন্নয়ন এলেও তার সম্পূর্ণ সুবিধা সাধারণ মানুষ পাবে না যতক্ষণ না দুর্বলতম অংশেরও উন্নয়ন হয়। অর্থাৎ, পরিকাঠামো উন্নয়নে বাংলাদেশের অগ্রাধিকার দেওয়া উচিত। পরিকাঠামোর অন্যতম পিলার হল বিদ্যুত-পরিকাঠামো। এখানেও বলে রাখা ভাল, পরিকাঠামো ছাড়াও উন্নয়ন সম্ভব। বাংলাদেশের অর্থনীতির দুটি মূল স্তম্ভ - তৈরী পোশাক রপ্তানী ও জনশক্তি রপ্তানী। এর মধ্যে প্রথমটিতে পরিকাঠামো আবশ্যক কিন্তু দ্বিতীয়টিতে ততটা নয়। পরিকাঠামো দুর্বল হলে উন্নয়নের ভারসাম্য ধীরে ধীরে প্রথমটি থেকে দ্বিতীয়টিতে সরে যাবে। এই কারণে ম্যাকিন্সের রিপোর্টে বাংলাদেশের তৈরী পোশাক রপ্তানীর সম্ভাবনার পথে সবথেকে বড় বাধা ধরা হয়েছে রাস্তা-ঘাট ও বিদ্যুৎ (এনার্জি) সেক্টরকে। 
তাহলে বাংলাদেশকে যদি আগামী ২২ বছরে আজকের চিনের জায়গায় যেতে হয়, তাহলে বাংলাদেশের মাথাপিছু বিদ্যুতের ব্যবহার আজকের চিনের কাছাকাছি পর্যায়ে নিয়ে যেতে হবে। পরের গ্রাফে তাহলে দেখে নেওয়া যাক বাংলাদেশের মাথাপিছু বিদ্যুতের ব্যবহার অন্যেদের সাথে কিভাবে তুলনীয়। 

এর সাথেই দেখে নিই বাংলাদেশের বিদ্যুৎ ব্যবহার অন্যদের তুলনায় কত বছর পিছিয়ে আছে। 

শুধু এখানেই শেষ না, পরের গ্রাফে দেখব, বাংলাদেশের ৫৩% পরিবারে এখনও বিদ্যুতের সুবিধা পৌঁছয়নি, যেটা ভারতের ক্ষেত্রে ২৫% আর বাকিদের নগণ্য।

স্পষ্টতই মাথাপিছু আয়ের তুলনায় বাংলাদেশ বিদ্যুৎ উৎপাদনে বেশী পিছিয়ে আছে। অর্থাৎ, বাংলাদেশের যে উন্নয়ন হচ্ছে তা কমজোরি পরিকাঠামো নিয়েই হচ্ছে। সুতরাং, আগামী ২২ বছরে এই বাকি ৫৩% পরিবারে বিদ্যুৎ নিয়ে যাওয়া অবশ্য-কর্তব্য - শুধু আয়-বৃদ্ধির জন্য নয়, মানবিকতার খাতিরেই। 
এর পরে দেখি, ঠিক কতটা বিদ্যুৎ উৎপাদন করতে হবে? ইন্টারনেট ঘেঁটে পেলাম ২০১০ সালে বাংলাদেশের বিদ্যুত উৎপাদন ক্যাপাসিটি ৭৫০০ মেগাওয়াটের মত। আরও কত মেগাওয়াটের ইন্সটলড ক্যাপাসিটি থাকলে বাংলাদেশ এই দেশগুলোর সমান বিদ্যুতের ব্যবহার করতে পারত? লস ও অন্যান্য ফ্যাক্টর বাদ দিয়ে আরেকটা চার্ট বানালাম। 


বিরাট পার্থক্য - ভারতের পর্যায়ে যেতে হলে দরকার হত মাত্র দশ হাজার মেগাওয়াট আর কোরিয়ার পর্যায়ে যেতে হলে দরকার পড়বে ৯৮ টেরাওয়াট। চিনের দিকে যখন লক্ষ্য রাখছি, সেই পর্যায়ে যেতে গেলে আরও ১৭৬ গিগাওয়াট ইন্সটলড ক্যাপাসিটি চাই। বলে রাখা ভাল, এখানে আমি ক্যাপাসিটি-ফ্যাক্টর, লস-ফ্যাক্টর ও জনসংখ্যা - এদের সরিয়ে রেখেছি। এই দুটো জুড়ে কেউ আরও ভাল হিসাব করে দেখতে পারেন, আমি আপাতত এই সংখ্যা নিয়েই এগোবো। এই প্রসঙ্গে বলে রাখা ভাল, বিদ্যুৎ সবটাই দেশে উৎপাদন করতে হবে এমন কোনো মানে নেই। ঘাটতি মেটাতে বিদ্যুৎ আমদানীও করা যেতে পারে। 
আপাতত বাজার গরম রামপালে কয়লা-চালিত তাপবিদ্যুত কেন্দ্র নিয়ে। সেখানে তৈরী হচ্ছে ১৩২০ মেগাওয়াটের বিদ্যুত-কেন্দ্র। তার সাথে আসছে কার্বন ডাই-অক্সাইড, সালফার দূষণ, মার্কারি আর প্রচুর ছাই। এই রকম কতগুলো বিদ্যুৎ কেন্দ্র বসালে চিনের পর্যায়ে (১৭৬ গিগা-ওয়াট) পৌঁছনো যাবে? পরের চার্টে দেখে নিই। 


অর্থাৎ, চিনের পর্যায়ে যেতে হলে আগামী ২২ বছরে ১৩৩টি রামপালের মত বিদ্যুত-কেন্দ্র তৈরী করতে হবে। ভারতের পর্যায়ে যেতে গেলে আর সাত বছরে সাতটি রামপাল হলেই হবে। নাসার রিপোর্টে দেখি এই বিদ্যুতকেন্দ্র-গুলো মূলত ১৫ মাইল রেডিয়াসের অঞ্চলে ব্যাপক দূষণ সৃষ্ট করে। পরিবেশ রক্ষার্থে যদি প্রতি ৩০ মাইলে একটি করে এরকম বিদ্যুতকেন্দ্র বসাতে হয়, তাহলে ভারতের পর্যায়ে যেতে গেলেই বাংলাদেশের ১০% অঞ্চল ব্যাপক দূষণ কবলিত হয়ে পড়বে। আর এই উপায়ে চিনের পর্যায়ে যাওয়াই সম্ভব নয়। 
তাহলে রামপাল খারাপ, এবার রূপপুর দেখি। সেখানেও পারমাণবিক বিদ্যুৎ উৎপাদনের তোড়জোড় চলছে। প্রায় চার হাজার মেগাওয়াটের ইন্সটলড ক্যাপাসিটি গ্রিডে যুক্ত হবে রূপপুরে কেন্দ্রটি সম্পূর্ণ হলে। সেখানেও সমস্যা আছে। তেজষ্ক্রিয় বর্জ্য পদার্থ কোথায় সরানো হবে সে নিয়ে কোনো পরিষ্কার হিসাব নেই এখনও। তার ওপর কোনো তেজস্ক্রিয় লিক দেখা দিলে আশেপাশের অঞ্চল থেকে মানুষজন সরিয়ে ফেলতে হবে। ফুকুশিমার মত কোনো ট্র্যাজেডি হলে বাংলাদেশের মানচিত্র থেকে মোটামুটি কিছুটা অঞ্চল অব্যবহারযোগ্য হয়ে পড়বে। তাও চার্টে দেখি কতগুলো রূপপুর দরকার বাংলাদেশের। 


আজকের চিনের পর্যায়ে যেতে হলে বাংলাদেশের দরকার হবে আরও ৪৪টি রূপপুর। ৪৪টি রূপপুর বানালে বাংলাদেশের অর্ধেকের ওপর অঞ্চল সর্বদা ঝুঁকির ওপর থাকবে। রামপালে সারা দেশে দূষণ আর রূপপুরে ঝুঁকি - কোনোওটাই ভাল চয়েস বলে মনে হল না। 
এর পরে থেকে যাচ্ছে প্রাকৃতিক গ্যাস। বর্তমান পরিপ্রেক্ষিতে আমার মনে হয় এটাই সবথেকে ভাল চয়েস। কিন্তু এর ওপরেও কিছু “কিন্তু” থেকে যাচ্ছে। প্রাকৃতিক গ্যাস বাংলাদেশে বিদ্যুৎ ছাড়াও পরিবহণ ও রান্নার কাজে ব্যবহার হয় (তুলনায় অনেক কম)। সুতরাং, গ্যাসের যোগান ধীরে ধীরে কমে আসবে। প্রাকৃতিক গ্যাস বর্তমানে বাংলাদেশের স্থানীয় - পরে আমদানী করতে হলে দুটো রাস্তা আছে - পাইপলাইন ও এল-এন-জি। প্রথমটি সাশ্রয়ী হলেও বাংলাদেশের আশেপাশের কোথাও থেকে আমদানী করা চট করে সম্ভব না। একই ভাবে, এল-এন-জি আমদানীর জন্য টার্মিনাল বানানোর খরচা আছে আবার এর দামও আন্তর্জাতিক বাজারে অপরিশোধিত তেলের দামের সাথে সাযুজ্য রেখে ওঠানামা করে। কোনোভাবে দাম বেড়ে গেলে বাংলাদেশ একই বাস্কেটে সব ডিম রাখার সমস্যায় পড়বে। ফুকুশিমার পরে পূর্ব এশিয়ার এল-এন-জি আমদানী বেড়েই চলেছে, তাই চট করে এই দাম নেমে যাওয়ার কোনো সম্ভাবনা নেই। উল্টোদিকে আমেরিকায় শেল গ্যাসের উত্তোলনের পরে স্থানীয় বাজারে প্রাকৃতিক গ্যাসের দাম পড়ে গেছে। এই অদ্ভুত দুনিয়ায় এখন আমেরিকার তুলনায় এশিয়ায় প্রাকৃতিক গ্যাসের দাম ছয়গুণ। পরে আরও বাড়তে পারে। উল্টোদিকে, আমেরিকা কয়লার ওপর নির্ভরশীলতা কমিয়ে দেওয়ায় বরং কয়লার দাম কিছুটা হলেও স্থিতিশীল। উলটে আমেরিকা কয়লা রপ্তানী করা বাড়ালে বরং দাম আরও কিছুটা পড়ে যেতে পারে। এই সুযোগ নেবার প্রচেষ্টায় আছে দক্ষিণ-পূর্ব এশিয়া - তাদের সবাই প্রাকৃতিক গ্যাসের পরিবর্তে ইন্দোনেশিয়া ও অস্ট্রেলিয়ার কয়লা ব্যবহার করার দিকে ঝুঁকছে। চার্টে দেখে নিন কয়লা বনাম তরলীকৃত প্রাকৃতিক গ্যাসের দামের অনুপাত। এই প্রসঙ্গে উল্লেখ্য, পাইপলাইনের গ্যাসের তুলনায় তরলীকৃত প্রাকৃতিক গ্যাসের দূষণের প্রভাব ২০-৪০% বেশী। সুতরাং, কয়লার পরিবর্তে বিলিয়ন ডলার খরচা করে যদি গ্যাস-টার্মিনাল তৈরী করা হয় মংলায়, তাহলে পরিবেশের প্রভাব মেপে নেওয়া ভাল। অন্যদিকে প্রাকৃতিক গ্যাসের দাম আমূল নেমে যেতে পারে যদি আরও কিছু গ্যাস-ক্ষেত্র আবিষ্কার হয় বা চিন নিজের শেল গ্যাস-ক্ষেত্র থেকে উত্তোলন শুরু করে। 


অন্যদিকে থাকে নবায়ণযোগ্য উৎসগুলো - জলবিদ্যুত, বায়ু-বিদ্যুত ও সৌরবিদ্যুত। এদের দৌড়ে বাংলাদেশ এখনও অনেক পিছিয়ে। এই তিনের বিকাশের জন্য দীর্ঘমেয়াদী পরিকল্পনা প্রয়োজন পড়ে। তাছাড়া, এদের ইনভেস্টমেন্ট ঝুঁকি বেশী কারণ অধিকাংশ ক্যাপিটাল শুরুর দিকে লাগে। তাছাড়া বছরের সব-সময়ে সমভাবে এরা বিদ্যুৎ উৎপাদন লাগে না। বায়ু ও জল থেকে বিদ্যুৎ পাওয়া যাবে বর্ষাকালে বেশী, যেখানে সৌর-বিদ্যুত আসবে গ্রীষ্মকালে বেশী। সৌর ও বায়ু-বিদ্যুতের জন্য অনেক জমির প্রয়োজন, যদিও সেই জমির ব্যবহার অন্যান্য ব্যবহারের সাথে সাংঘর্ষিক নাও হতে পারে। 
কয়লাকে উৎস হিসাবে ভারত-চিন-বাংলাদেশে দেখার অন্যতম প্রধান কারণ হল দাম। প্রতি ইউনিট দামের হিসাবে ধরলে বিভিন্ন উৎসের একটা তুলনামূলক চিত্র পাওয়া গেল - যদিও এটা আমেরিকার সাপেক্ষে। এই ধরণের চিত্র বাংলাদেশে কেমন - তা জানা দরকার। 

এই চিত্র আমূল পরিবর্তন হয়ে যায় যদি এদের কার্বন ফুটপ্রিন্ট হিসাবের মধ্যে নেওয়া হয়। প্রাকৃতিক গ্যাস এখন কয়লার তুলনায় অনেক কম দামী বলে মনে হয়। সতর্ক করে রাখা ভাল, এই দুই হিসাবই আমেরিকার সাপেক্ষে করা এবং আমেরিকায় গ্যাসের দাম এশিয়ার তুলনায় অনেকটাই কম। বাংলাদেশের সাপেক্ষে একই চিত্র তৈরী করলে হয়ত কয়লা কমদামে থেকে যাবে। 

তাহলে সংক্ষেপে যা দাঁড়ায় - 

সবশেষে আসি “নো-ফ্রি-লাঞ্চ” তত্ত্বে। পরিবেশ অক্ষুণ্ণ রেখে উন্নয়ন সম্ভব নয়। বর্তমানে আমরা পরিবেশ সম্পর্কিত সব বিষয়ে সচেতন হয়েছি, তাই জেনে গেছি যে সাধারণ একটা রাস্তা তৈরী করলেও পরিবেশের ওপর বিরূপ প্রভাব পড়ে। তা হলে কি রাস্তা তৈরী হওয়া উচিত নয়? সেটা ঠিক নয়। বরং পরিবেশের ওপর বিরূপ প্রভাব যতদূর সম্ভব কমিয়ে তবেই রাস্তা তৈরী করা উচিত। উন্নয়ন, বিশেষত দ্রুত উন্নয়নের বলি হয় পরিবেশ। এতক্ষণ চিন, কোরিয়া ও মালয়েশিয়ার উন্নয়নের যে চোখ-ধাঁধানো চিত্র দেখলাম, তার সাথে যোগ করে দেওয়া যায় শেষ একটা চার্ট - ম্যানগ্রোভ বন কিভাবে হারিয়ে যাচ্ছে এই অঞ্চল থেকে। 

পূর্ব এশিয়ায় মাথাপিছু আয় বৃদ্ধির হার সবথেকে বেশী, তাই ম্যাংনগ্রোভ বনও কমেছে সবথেকে দ্রুত হারে। অন্যদিকে আমাদের দক্ষিণ এশিয়াতে ধুঁকে ধুঁকে উন্নয়ন এসেছে, তাই ম্যানগ্রোভের আয়তন ততটা ক্ষতিগ্রস্ত হয়নি। এদের মাঝে আছে দক্ষিণ-পূর্ব এশিয়া। এই চিত্র চোখে আঙ্গুল দিয়ে দেখিয়ে দেয় যে সুন্দরবনের জন্য ভালবাসা থাকলেও উন্নয়নের পেছনে দৌড়ে হয়ত তাকে অপূরণীয় ক্ষতি থেকে বাঁচানোর রাস্তা না-ও থাকতে পারে।
লেখাটার অনুপ্রেরণা - ফাহিম হাসান। ফাহিমের লেখায় সমস্যাগুলোর সমাধান-সূত্র নিয়ে সুন্দর আলোচনা আছে।  
বিশদ বিবরণ গ্রাফ ও চার্টগুলো নিয়ে
১) মাথাপিছু গড় আয়ের চার্ট জাতিসংঘের তথ্য দিয়ে বানানো
২) একই টাইম-সিরিজ থেকে বানানো কত বছর আগে এদের মাথাপিছু আয় বাংলাদেশের সমতুল্য ছিল
৩)  ওয়ার্ল্ড ইকোনমিক ফোরাম বাৎসরিক তথ্য প্রকাশ করে কম্পিটিটিভনেস নিয়ে, সেখান থেকে বানানো। অন্যান্য দেশগুলোর স্কোর থেকে বাংলাদেশের স্কোর বাদ দিয়ে সংখ্যাগুলো দিয়েছি যাতে গ্যাপটা বোঝা যায়। 
৪) মাথাপিছু গড় বিদ্যুৎ ব্যবহারের তথ্য পাওয়া যায় জাতিসংঘ থেকে
৫) একই টাইম-সিরিজ থেকে বানানো কত বছর আগে এদের মাথাপিছু গড় বিদ্যুৎ ব্যবহার বাংলাদেশের সমতুল্য ছিল
৬) জনসংখ্যার কতভাগের বিদ্যুত-সুবিধা পায় সেই তথ্য পাওয়া যায় জাতিসংঘ থেকে
৭) পরের গ্রাফের জন্য আমি কিছুটা অনুমানের সাহায্য নিয়েছি, যে কারণে দু-রকম গ্রাফ পাচ্ছি প্রতি ক্ষেত্রে। প্রথম প্রক্রিয়া - বাংলাদেশের তুলনায় অন্যান্য দেশগুলোর মাথাপিছু বিদ্যুৎ ব্যবহার কতগুণ এবং সেইমত ব্যবহার নিয়ে যেতে হলে ইন্সটলড ক্যাপাসিটিও ততগুণ করতে হবে - এই অনুমান নিয়ে বানানো। দ্বিতীয় প্রক্রিয়া - বাংলাদেশের তুলনায় অন্যান্য দেশগুলোর মাথাপিছু ইন্সটল্ড ক্যাপাসিটি কতগুণ সেটার ওপর নির্ভর করেছি। বাংলাদেশের মাথাপিছু ইন্সটলড ক্যাপাসিটি ওই পর্যায়ে নিয়ে যেতে হলে আরও কত মেগাওয়াট বিদ্যুৎ উৎপাদক ইন্সটল করতে হবে - সেই হিসাব করেছি। 
দ্বিতীয়টিতে শুধু ইন্সটল্ড ক্যাপাসিটি ম্যাচের কথা ভাবা হয়েছে। প্রথমটিতে কনসাম্পসন ম্যাচের কথা ভাবা হয়েছে। প্রথমটিতে আমি লগ-স্কেলে ডেটা দেখিয়েছি। 
৮) এর পরের দুই গ্রাফ রামপাল ও রূপপুরের ইন্সটলড ক্যাপাসিটি দিয়ে আগের পর্যায়ে প্রাপ্ত সংখ্যাকে ভাগ করে পাওয়া। 
৯) জাতিসংঘের কমোডিটি ডেটাবেস থেকে পাওয়া অস্ট্রেলিয়ান কোলের প্রতি মেট্রিক টনের দামকে এল-এন-জি-র (প্রতি মিলিয়ন ব্রিটিশ থার্মাল ইউনিট) দাম দিয়ে ভাগ করে বানানো। ২০০৫ এর রিয়েল প্রাইস ব্যবহার করা হয়েছে। 
১০) ওপেন ই-আই প্রজেক্টের ডেটাবেইস থেকে বানানো। উৎসাহীরা অন্যান্য সূত্র থেকেও দেখতে পারেন। মাথায় রাখবেন অনেক সার্ভেতে কিন্তু স্থানীয় সরকারী ট্যাক্স বেনিফিট হিসাবের মধ্যে নিয়ে পরিসংখ্যান দেওয়া হয়। 
১১) হ্যামিল্টন প্রজেক্ট। 
১২) সূত্র। 
১৩) আই-টি-টি-ও র তথ্য এফ-এ-ও থেকে নেওয়া।


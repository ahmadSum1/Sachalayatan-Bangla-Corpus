টাকা ঢাললেই উন্নতি হয় না



[ আগের লেখায় লিখেছিলাম ক্যামেরুনের গ্রন্থাগারের কথা - যে খানে কোনো বই নেই। আজকের লেখা তৃতীয় কারণ নিয়ে - সামাজিক সম্পদ ও তার ব্যবহার। এই লেখাটাও টিম হারফোর্ডের The Undercover Economist বইএর একটা অধ্যায় থেকে সার সংক্ষেপিত।]
ক্যামেরুন থেকে এবার ফিরে আসি ঘরের কাছে - নেপালে। নেপালের জলসেচ ব্যবস্থা উন্নয়নের পথে আরেক শিক্ষা দিতে পারে আমাদের। নেপালে সেচব্যবস্থায় পুরোনো প্রথাগত বাঁধ আর আধুনিক কংক্রিটের বাঁধ - দুইই দেখতে পাওয়া যায়। এলিনর অস্ট্রম গবেষণা চালিয়েছিলেন নেপালে এরকম ১৫০ টি বিভিন্ন বিচ্ছিন্ন সেচব্যবস্থার ওপর। কোন ব্যবস্থা ভাল চলে - পুরোনো না নতুন? আধুনিক কংক্রিটের বাঁধগুলো সবই প্রায় উন্নত দাতা দেশগুলোর টাকায় তৈরী হয়েছে। অস্ট্রমের গবেষণায় ধরা পড়ে, এই নতুন বাঁধগুলো শুধু সেচব্যবস্থার দক্ষতা কিভাবে কমিয়ে দিয়েছে। তবে কি আধুনিক প্রযুক্তি নেপালে কাজ করে না? নাকি দুর্নীতির ফলে দাতা দেশগুলোর টাকা পুরোটাই মারা চলে গেছে? এর কোনোটাই ঠিক নয়।। দেখে নেওয়া যাক তাহলে কেন টাকা ঢাললেই প্রকল্প সফল করা যায় না।
শুরুতে বলে রাখা ভাল যে একটা প্রকল্প যত মানুষকে লাভ পৌঁছে দেবে তাদেরকেই যদি এর চালিকাশক্তি বানানো যায় তবেই প্রকল্প সফল হয়। এ থেকেই বোঝা যায় কেন প্রথাগত সেচব্যবস্থা এখনও টিঁকে আছে নেপালে। কারণ, এই ব্যবস্থার সব বাঁধ আর খালগুলো চাষীরা নিজেরাই দেখাশোনা করে। আবার তারাই সেই সেচব্যবস্থার সুফল ভোগ করে। আর আধুনিক বাঁধগুলো যে ইঞ্জিনিয়ার বা আমলাদের নির্দেশে তৈরী হয়, তাদের প্রকল্পের সাফল্যে কিছু আসে যায় না। এই মূল তত্ত্বের ওপর ভিত্তি করেই বলে দেওয়া সম্ভব কেন  আধুনিক ব্যবস্থার তুলনায় প্রথাগত ব্যবস্থার একটা সুবিধা আছে।
নেপালে সেচবিভাগের আমলাদের পদোন্নতি হয় দুভাবে - বয়সের হিসাবে আর বড় বাঁধ নির্মাণ প্রকল্পের সাথে জড়িত থাকার সুবাদে। যে কোনো সেচব্যবস্থা চালু রাখতে গেলে তার নিয়মিত দেখাশোনা করতে হবে। কিন্তু সেই ছোটো মেরামতের কাজ পদোন্নতির ক্ষেত্রে কোনো পাত্তা পায় না  - কারণ তা সহজে সবার চোখে পড়ে না। তাছাড়া, কাঠমান্ডুর আমলারা গ্রামের চাষাদের সেচব্যবস্থা নিয়ে অল্পই মাথা ঘামান। তাই সবে মিলে, নেপালের আমলাদের বড় কোনো বাঁধ নির্মাণ প্রকল্পে কাজ করতে পছন্দ করাই স্বাভাবিক।
মুদ্রার অপর পিঠেও গল্প একই। নেপালের অধিকাংশ বাঁধ তৈরীর টাকা আসে USAID নামে দাতা সংস্থার কাছ থেকে, যারা আবার প্রকল্পের সব যন্ত্রপাতি আমেরিকায় কিনতে বাধ্য। অথচ, আমেরিকা আর নেপালের প্রকৃতি বা প্রয়োজন কোনোটাই এক রকম নয়। আমেরিকায় সব বড় ও ভারি যন্ত্রের প্রচলন বেশী। তাই এই দাতা সংস্থাও স্বাভাবিক ভাবে বাধ্য হয়েই বড় নির্মাণ কাজেই টাকা ঢেলে থাকে। সবে মিলে দাঁড়ায় যে দাতা টাকা দিচ্ছে নিজের কথা ভেবে, টাকা নিচ্ছে আমলারা পদোন্নতির কথা ভেবে, আর যে চাষীদের জন্য এত উদ্যোগ এই প্রকল্পে তাদের না আছে মতামত না আছে আগ্রহ। তাই কার্যক্ষেত্রে যেখানে সুফল পাওয়া যেত প্রথাগত সেচব্যবস্থার ফাঁকগুলো দূর করার মাধ্যমে, তার পরিবর্তে অনেক টাকা ব্যয় করে বড় বড় বাঁধ তৈরী করে প্রথাগত সিস্টেমকেই ধ্বংস করার উদ্যোগ নেওয়া হল।
এ তো গেল তত্ত্বের কথা। বাস্তবে কিভাবে নেপালের প্রথাগত সেচব্যবস্থা ভেঙে পড়ল বড় বাঁধ বানানোর ফলে? সে ঘটনাও বেশ ইন্টারেস্টিং। একটা ব্যাপার এতক্ষণের আলোচনা থেকে বোঝা গেছে নিশ্চয় যে নেপালের চাষীরা নিজেরাই নিজেদের খাল আর বাঁধের দেখাশোনা করে। প্রথাগত বাঁধগুলো যদি তারা দেখে শুনে এতকাল চালাতে পারে, নতুন আধুনিক প্রযুক্তির বাঁধ কেন তারা দেখভাল করতে পারবে না? এটা বোঝার আগে দেখাশোনার ব্যাপারটার একটু গভীরে যাওয়া যাক। দেখাশোনার কাজটা মূলত দুভাবে করা হয় - প্রথমত খালগুলো সংস্কার করার কাজ, আর দ্বিতীয়ত বাঁধ সংস্কারের কাজ। বাঁধ বিগড়ে গেলে সবারই সমস্যা, কিন্তু খালগুলো ঠিকমত কাজ না করলে শুধু যারা নদী থেকে দূরে চাষ করে সেই চাষীদেরই সমস্যা। তাই নেপালে চাষীদের মধ্যে পারস্পরিক সহযোগিতার একটা অলিখিত বোঝাপড়া ছিল। যারা নদীর কাছাকাছি থাকে, তারা সেচের খাল দেখভাল করত। বিনিময়ে দূরের চাষীরা এসে বাঁধ মেরামত করে দিয়ে যায় বর্ষার আগে। আধুনিক প্রযুক্তি ব্যবহার করে বড় বাঁধ বানানোর ফলে সেই মেরামতের আর দরকার পড়ল না। যার ফলে নদীর পাড়ের চাষীদের তো আর কোনো সমস্যাই রইল না। যত সমস্যা রইল দূরের চাষীদের। তাদের খাল সংষ্কার করার কেউ নেই। বাঁধ সংষ্কারের কাজ যেমন বছরে একবার হলেই চলে, খালের ক্ষেত্রে সেটা খাটে না, খাল সবসময়েই আটকে যাবার সমস্যা থাকে, বিশেষত গরমকালে। স্বাভাবিকভাবেই, কিছুদিনের মধ্যেই এই অলিখিত চুক্তি ভেঙে পড়ে এবং নেপালে চাষীদের মধ্যে দলগত বিবাদ শুরু হয়। টাকা এল, প্রযুক্তি এল, কিন্তু উন্নয়নের জায়গায় শুরু হল বিবাদ।
অস্ট্রমের গবেষণার মূল প্রতিপাদ্য ছিল যে প্রাকৃতিক আর মানবসম্পদের মত সামাজিক সম্পদও মানব-উন্নয়নে সমান গুরুত্বপূর্ণ ভূমিকা পালন করে। সামাজিক সম্পদ হল সামাজিক রীতি-নীতি সহ অলিখিত এক কাঠামো যা সব সমাজেরই এক অবিচ্ছেদ্য অঙ্গ। আমাদের একচোখা নীতি যদি শুধু প্রথম দুই সম্পদের উন্নয়ন ঘটানোর প্রয়াস করে সমাজ বা সামাজিক বোঝাপড়াকে অগ্রাহ্য করে - তবে সেই নীতি কোনোভাবেই সফল হবার নয়। নেপালের সেচব্যবস্থার উন্নয়নের পরিকল্পনা করার আগে কেউ সেই চাষীদের প্রথাগত ব্যবস্থা কি ভাবে চলে তা খতিয়ে দেখার প্রয়োজন বোধও করে নি। এই সামাজিক সম্পদের প্রতি বৈষম্যমূলক আচরণ অনেক উন্নয়নশীল দেশের সবথেকে বড় সমস্যা - সমাজকে পরোয়া না করে, শুধু টাকা আর প্রযুক্তি ব্যবহার করে তারা রাতারাতি উন্নত হয়ে উঠতে চায়। তাই, দক্ষিণ এশিয়ার দীর্ঘদিনের প্রাচীন সমাজব্যবস্থায় উন্নতি করতে গেলে সেই সমাজকে মাথায় রেখেই উন্নয়নের ফর্মুলা তৈরী করতে হবে। 


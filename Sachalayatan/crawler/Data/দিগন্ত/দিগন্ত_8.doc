বিদেশগামী ছাত্র কি কমে চলেছে? 



বাংলাদেশের ভাল ছাত্ররা কি বিদেশে চলে যাচ্ছে? এই নিয়ে আমি আগে বেশ কিছু লেখা পড়েছি। সচলায়তনের চটজলদি প্রোফাইল দেখলে ঘটনাটা সত্যি বলে ধরে নেওয়া যায়। মোটামুটি বুয়েটিয়ান বলে যে ক'জনকে চিনি তারা সকলেই বিদেশে অবস্থানরত - হিমু জার্মানীতে, জাহিদ কানাডায় বা মুর্শেদ আমেরিকায়। দিনকয়েক আগে আমি নিজের লিঙ্কড-ইন প্রোফাইল আপডেট করার সময় দেখলাম লিঙ্কডইন সুন্দর পরিসংখ্যান দেখাচ্ছে বিশ্ববিদ্যালয় পিছু। লিঙ্কডইনে আমার বিশ্ববিদ্যালয় সংক্রান্ত পরিসংখ্যান লিখে নিয়ে বুয়েট-সংক্রান্ত হিসাব শুরু করলাম। যা হিসাব পেলাম তা নিয়েই পোস্ট।
প্রথম পরিসংখ্যান খুবই সহজবোধ্য, যাকে বলে ট্রিভিয়াল। বছর বছর লিঙ্কডইনে বুয়েটিয়ানের সংখ্যা গাণিতিক হারে বেড়েই চলেছে। 

দ্বিতীয়টা একটু জটিল। বছর গড়ালে বিদেশগামী ছাত্রদের শতকরা হার কমে চলেছে। 

এটা অবশ্য দুর্বোধ্য নয়। পাশ করে বেরিয়েই বিদেশ-গমন হয় না। সময় লাগে, সুযোগ লাগে। তবে এটা ট্রেন্ড রিভার্সালও হতে পারে। পরে হয়ত বাংলাদেশের নামী বিশ্ববিদ্যালয়ের ছাত্ররা আর বিদেশ যেতে এতটা ইচ্ছুক থাকবে না - বরং দেশেই অনেকে থেকে যাবে। তবে পুরোনো হিসাবেও দেখলে, ১৯৯০-২০০০ সাল অবধি পাশ করে বেরোনো অর্ধেকের কাছাকাছি ছাত্র বাংলাদেশেই আছেন। যারা বিদেশে আছেন তারা বেশী হারে লিঙ্কডইন ব্যবহার করেন - এরকমটা ধরে নিলে বলা যায় বুয়েটের অধিকাংশ ছাত্রই কিন্তু বাংলাদেশে থেকেই যান। নতুনদের (২০০০-২০১১) হিসাব সেটা আরও ভালভাবেই প্রতিষ্ঠা করছে। 
পরেরটা সামগ্রিক চিত্র - কোন দেশে কতজন। দেখা যাচ্ছে, বাংলাদেশের বাইরে গেলে প্রথম পছন্দ আমেরিকা। তারপরে কানাডা, অস্ট্রেলিয়া ও ব্রিটেন - যথাক্রমে। 

এখানে মধ্যপ্রাচ্যের দেশগুলো প্রায় অনুপস্থিত। বাংলাদেশ থেকে এত মানুষ মধ্যপ্রাচ্যে যায়, অথচ প্রকৌশলীরা যায় মূলত পাশ্চাত্যের দেশগুলোতে। 
সবশেষে শহর-বিন্যাস। দেশের বাইরে বুয়েটিয়ানরা কোন কোন শহরে আছেন। 

দেশের কাছের সিঙ্গাপুর বা ইউরোপের শহরগুলোর তুলনায় দূরের আমেরিকায় পাড়ি দেয় বেশী লোকজন। কারণটা বোঝা যায়। কানাডা বা অস্ট্রেলিয়ার তুলনায় আমেরিকায় প্রকৌশলীরা অনেক ছড়িয়ে ছিটিয়ে থাকেন। এই কারণে শহরের লিস্টিং-এ আমেরিকার শহরগুলো ততটা একচেটিয়া নেই। আমেরিকায় নিউ ইয়র্কের বাইরে সান ফ্রান্সিস্কো (সিলিকন ভ্যালি), ডেট্রয়েট (গাড়ি-শিল্প), পোর্টল্যান্ড (ইনটেল) বা সিয়াটেল (বোয়িং, মাইক্রোসফট) শহরেও অনেকে আছেন। কানাডায় টরোন্টো, ভ্যাঙ্কুভার আর ক্যালগারি থাকলেও ওটোয়া বা মন্ট্রিলে ততজনকে দেখলাম না।
শেষে বলে রাখা ভাল যে আমার পরিসংখ্যান শুধু লিঙ্কডইনে প্রাপ্ত প্রোফাইলের সামগ্রিক বিচারেই সীমাবদ্ধ। ১৯৯০ সালের পাশ করা ছাত্রের লিঙ্কডইনে প্রোফাইল পাওয়ার সম্ভাবনা কিন্তু ২০১০ সালে পাশ করা ছাত্রের তুলনায় অনেক কম। একই ভাবে, যারা তথ্য-প্রযুক্তিতে কাজ করেন তাদের তুলনায় সরকারী অফিসে চাকুরীরতদের প্রোফাইল পাওয়ার সম্ভাবনাও কম। সময় যাবে, এই ব্যবধান কমে আসবে আর আমরাও আরো ভাল করে তথ্য-বিশ্লেষণ করতে পারব। আপনারাও নিজেদের বিশ্ববিদ্যালয় নিয়ে সামগ্রিক পরিসংখ্যান দেখুন আর মতামত জানান। আমি বাংলাদেশে থাকি না - তাই পরিসংখ্যানের সত্যতা বিচারে বা বিশ্লেষণে কমেন্ট পেলে খুশী হব।


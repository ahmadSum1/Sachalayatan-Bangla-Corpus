প্রথম ম্যাচে হতাশ করেছে ব্রাজিল ও আর্জেন্টিনা



বলতে না বলতে সব দেশই একটা করে ম্যাচ খেলে ফেলল। একটা আপাত অঘটনও ঘটে গেল, সুইজারল্যান্ড হারিয়ে দিল স্পেনকে। ফিফা র‌্যাঙ্কিং এ স্পেন দুই নম্বরে, যেখানে সুইজারল্যান্ড চব্বিশে। কিন্তু সুইসরা সেই হিসাবটা করেই নেমেছিল। একটা সুযোগ থেকেই গোল করে দিয়েছে, পরেও একটা প্রতি-আক্রমণে বল বারে লেগে ফিরেছে। 
উপমহাদেশের প্রায় সবাই হয় ব্রাজিল নাহয় আর্জেন্টিনার সমর্থক। তাই স্পেনের হারে তারা অবাক হলেও কারো দুঃখের কারণ হয়নি। কিন্তু আর্জেন্টিনা আর ব্রাজিল যে খেলা দেখিয়েছে তা কি কারও পছন্দ হল? আমার তো হয়নি। প্রথমে বলেই দেওয়া ভাল দুই দলই জিতেছে একরকম কপালজোরে। কি ভাবে? বিশদ লিখলাম ...


আর্জেন্টিনার একমাত্র গোলটা এসেছে  কর্ণারে গ্যাবি হাইঞ্জের হেড থেকে। আমি গোলটা দেখে একটু অবাকই হয়েছিলাম, নাইজেরিয়া কর্ণারে এতটা জায়গা কেন ছেড়ে রেখেছিল - দেখে নিতে পারেন গোলের ভিডিওটাতে - হেইঞ্জে একরকম বিনা চ্যালেঞ্জে হেড থেকে গোল করে গেছেন। কিন্তু সম্প্রতি ফিফা রেফারী কমিটি এই গোলটার জন্য রেফারীর কড়া সমালোচনা করেছে। জার্মান রেফারীকে হয়ত প্রথম রাউণ্ডের পরে আর খেলা পরিচালনার দায়িত্ব নাও দেওয়া হতে পারে। কি করেছেন তিনি? হেইঞ্জে যখন হেডটা করেন তখন আর্জেন্টিনার ওয়াল্টার স্যামুয়েল প্রতিপক্ষ ডিফেন্ডার ওবাইসিকে জড়িয়ে আটকে রেখেছেন। তার ফলেই হাইঞ্জে বিনা বাধায় হেড করে গেছেন। রেফারী সঠিক সিদ্ধান্ত নিলে নাইজেরিয়ার অনুকূলে ফ্রিকিক হবার কথা। পাশের দুটো ছবি দেখুন। 


এ তো গেল আর্জেন্টিনার কথা। আর্জেন্টিনা গোল করেছে ছ'মিনিটের মাথায়। প্রথমে গোল না পেলে পরের দিকে ঠিকই গোল করে ফেলত এরকম দাবী রাখাই যায়। কিন্তু ব্রাজিলের গোলটা এসেছে সম্পূর্ণ গোলকিপারের দোষে। আমি দেখেই মাথায় হাত দিয়েছিলাম। অনেক কাল আগে যখন আমি নিজে গোলকিপার খেলতাম স্কুলে, আমাদের কোচ (টিচার) বুঝিয়েছিলেন প্রতিপক্ষের প্লেয়ার উইং দিয়ে উঠে এলে গোলকিপারকে প্রথম পোস্ট (বা কাছের পোস্ট) কভার করতে হয়। প্রথম পোস্ট দিয়ে গোল খেলে দোষ সম্পূর্ণ গোলকিপারের। সেই ভুলটাই বিশ্বকাপে করে বসল উত্তর কোরিয়ার গোলকিপার। তাছাড়া মাইকন এর আগেও প্রথম পোস্ট দিয়ে গোল করেছে - আমেরিকার বিরুদ্ধে কনফেডারেশন কাপে (যদিও সেটা ডিফ্লেকশন নিয়েছিল), তাই বাড়তি সতর্কতা নেওয়া উচিত ছিল মাইকনের বিরুদ্ধে। গোলটা না হলে? ব্রাজিলকে রুখে দিয়ে এশিয়ার মুখ উজ্জ্বল করে ফেলত উত্তর কোরিয়া, এশিয়ার তিন দেশের কেউ প্রথম ম্যাচ হারেনি - এই রেকর্ড এই প্রথম হত। আবার পাশের দুটো ছবি দেখুন।
বিশ্বকাপ এখানেই শেষ নয়, সুতরাং আশা রাখব পরের খেলাগুলোয় এরা ভুলত্রুটি শুধরে নেবে। 
আর কয়েক ঘন্টা পরেই আর্জেন্টিনা খেলতে নামছে দক্ষিণ কোরিয়ার বিরুদ্ধে। কোরিয়া সংঘবদ্ধ দল, যদিও প্রতিভা বা স্কিলে আর্জেন্টিনা অনেক এগিয়ে। তবে দ্রুতগতির স্ট্রাইকারদের বিরুদ্ধে আর্জেন্টিনার চিরাচরিত দুর্বলতা আছে। কোরিয়ান স্ট্রাইকাররা তার সুযোগ নিতে পারে। তবে মোটের ওপর আর্জেন্টিনার ম্যাচটা জেতার সম্ভাবনা যথেষ্ট বেশী। মারাদোনার সাথে দক্ষিণ কোরিয়ার কোচের পুরোনো সম্পর্ক আছে। ছিয়াশির বিশ্বকাপে কোরিয়া বনাম আর্জেন্টিনা ম্যাচে উনি মারাদোনাকে অসংখ্য ফাউল করেছিলেন - মারাদোনা পরে বলেছিলেন ম্যাচটায় ফুটবল হয়নি, তায়কোন্ডো হয়েছে। সেই স্মৃতি আবার জাগিয়ে তোলা হয়েছে। 
ব্রাজিলের প্রতিপক্ষ আইভরি কোস্ট তাদের প্রথম প্রতিপক্ষ পর্তুগালের সাথে ভাল খেলেঈ ড্র করেছে। উত্তর কোরিয়ার মত তারাও ডিফেন্স করে ব্রাজিলকে আটকে দিতে পারে। আর আক্রমণভাগে কালু বা দ্রোগবার মত স্ট্রাইকার থাকায় প্রতি-আক্রমণে গোলও পেয়ে যেতে পারে। প্রথম ম্যাচের তুলনায় যথেষ্ট ভাল না খেললে তাই এই ম্যাচ বের করা ব্রাজিলের পক্ষে শক্তই হবে। খেলা দেখুন - ব্রাজিল ও আর্জেন্টিনার সমর্থকেরা - পরের খেলা শেষ হলে আবার লিখব। 


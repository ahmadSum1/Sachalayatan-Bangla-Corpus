কে দায়ী? 



অনেক ছোটোবেলায় যখন রাজীব গান্ধী বোমা বিস্ফোরণে মারা গিয়েছিলেন আমি খবরটা প্রথম পেয়েছিলাম টিভি থেকে। খবরটা পাড়ায় সবাইকে জানাতে গিয়ে আমি এক অদ্ভুত প্রতিরোধের সম্মুখীন হলাম। এর আগে পর্যন্ত আমি কখনও এই সমস্যার মুখে পড়িনি। দেখলাম পাড়ায় আমার সমবয়সী বন্ধুদের মধ্যে দুরকম মতামত চলছে। উভয় বক্তব্যের মূলে আছে একই কথা - রাজীব গান্ধী মারা যাননি। প্রথম তত্ত্ব হল, এত বড় বিস্ফোরণের পরেও তাঁর চটি পাওয়া গেল কি করে। আমেরিকার হাসপাতালে তার চিকিৎসা চলছে। আরেক মত বলে আমেরিকা ধরে নিয়ে গেছে রাজীব গান্ধীকে। আমেরিকা সোভিয়েত ইউনিয়নের পরে ভারতকেও ভেঙে দেবার চক্রান্ত করছে। আমি সংখ্যাগুরুর মতামত বুঝে বাড়ি ফিরলাম যে রাজীব গান্ধী মারা যায়নি। বাবা-মা কে বোঝানোর চেষ্টা করলাম। কিন্তু কোনোভাবেই বুঝিয়ে উঠতে পারলাম না, মনে দ্বিধা নিয়েও তখনকার মত মেনে নিলাম যে রাজীব গান্ধী হয়ত মারাই গেছেন।
আজকে সেই ঘটনার সতেরো বছর পরে আমি জানি রাজীব গান্ধী মারা গেছেন এল-টি-টি-ইর কিছু সুইসাইড স্কোয়াডের আক্রমণে। যারা আমাকে তখন বলেছিল, তারাও এখন তাই জানে হয়ত। বাস্তব হল, চারদিকে কমিউনিজমের মাঝে বড় হয়ে সব কিছুতেই আমেরিকার দোষ খুঁজে বের করা আমাদের অভ্যাসে এসে গিয়েছিল। সোভিয়েত তখন ভারতের মিত্রদেশ। ভারতের অর্থনৈতিক দুরবস্থা থেকে শুরু করে উপসাগরীয় যুদ্ধ, সবেই আমেরিকা দায়ী। আর সোভিয়েত হল সঠিক - সেটা আফগানিস্তানেও আবার যুগোশ্লোভিয়াতেও। আমার নিজের তখনো বোঝার ক্ষমতা নেই। তাই সবার মত, আমার কাছে রাজনৈতিক পৃথিবী ছিল কেজিবি আর সিআইএ নামে দুই প্রতিষ্ঠানের লড়াই, যার মধ্যে আমি হলাম কেজিবির দলে। আর পাকিস্তানের দলে সিআইএ। আর এদের কাজ হল ষড়যন্ত্র করা। আমি জানতাম ভিয়েতনামের কথা, অথচ জানতাম না স্ট্যালিনের গণহত্যার কথা। সেই সেদিনের আমি-কে তুলে আজকের ভারতে বসালে সত্যি অবাক হতাম। হায়দ্রাবাদ শহরে এমনকি আমেরিকান ভিসা পাবার জন্য এক বিশেষ জাগ্রত দেবতা আছে - ভিসা বালাজি। অবাক হবার কিছু নেই যে মন্দিরে আজকাল দর্শন পাওয়া যায় না।
আবার প্রসঙ্গে ফিরি, আজকের যুগে এই ধরণের ষড়যন্ত্রের গল্প সংখ্যায় বড় বেশী হয়ে গেছে। আরও ইন্টারনেটের কল্যাণে আরো বেশী মানুষের সাথে যোগাযোগ হওয়ায় আমি আরো বেশী বেশী গল্প জানতে পারছি। এইরকম গল্পের সাথে আমার পুনঃপরিচয় ৯/১১-র সাথে। আমি আল কায়দা নামটা ভাল করে বুঝে ওঠার আগেই দেখি অনেকেই বলছে এসব আমেরিকার নিজেরই করানো। কারণ, ঘটনার বিবরণ ও সরকারি ব্যাখ্যায় মধ্যে অনেক অসঙ্গতি পাওয়া গেছে। অথচ মজার কথা, ৯/১১ র ঘটনার সরকারি ব্যাখ্যার পরিবর্ত ব্যাখ্যাটা এক লাইনেই সীমাবদ্ধ থাকে - বিস্তারিত আকারে আসে না। অনেক সাইটেও দেখলাম বুশ নির্বাচন জেতার জন্য এসব করিয়েছে। আর আফগানিস্তান আক্রমণের পরে তো যুক্ত হল আক্রমণ করার উদ্দেশ্যেই ৯/১১ ঘটানো। কিন্তু ঘটনা হল, ব্যাখ্যায় অসঙ্গতি অন্য কোনো ব্যাখ্যাকে শক্তিশালী করে না। অন্যভাবে বললে, যতই ভালভাবে ব্যাখ্যা করা হোক না কেন, ব্যাখ্যায় ফাঁক থাকতে বাধ্য। যেমন, কোনো মার্ডার সাইটে খুনীর সিগারেট টুকরো পাওয়া গেল আর সন্দেহভাজনদের মধ্যে একজন সেই সিগারেট ব্যবহার করে - এই দুই ঘটনা থেকে কখনই একশো শতাংশ প্রমাণ করা সম্ভব নয় যে সেই খুনী। আবার এই ব্যাখ্যার ফাঁক থাকার মানে এই নয় যে অন্য কেউ খুনী - তার জন্য পরিবর্তিত প্রমাণ লাগে। আর বুশ বা সরকারের পক্ষে করানোর জন্য যতজন বিশ্বস্ত লোক দরকার ততজন বিশ্বস্ত লোক আমেরিকায় নেই। করানো ঘটনা হলে যারা যারা জানে বা ঘটনায় অংশগ্রহণ করেছে তারা এতদিনে ফাঁস করিয়েই দিত - যেমন দিয়েছিল বানানা রিপাবলিকের বেলায়। সবশেষে, দেশ আক্রমণের জন্য কোনো ছোটো বাহানাই তো যথেষ্ট ছিল, প্রথম উপসাগরীয় যুদ্ধের শুরুর আগে কতজন মারা গিয়েছিল যে যুদ্ধ শুরু করতে হয়েছিল?
যাহোক, এ নিয়ে আলোচনা করতে গিয়ে বন্ধুমহলে বেশ ক'বার অপ্রিয় হয়ে পড়ার অভিজ্ঞতা হয়েছে। সবার সমস্যা একটাই - সবাই মার্কিন রাষ্ট্রকে সর্বশক্তিমান মনে করে। তাই যে কোনো উপায়ে পৃথিবীর যে কোনো ঘটনায় নির্বিচারে আমেরিকার অদৃশ্য হাত পর্যবেক্ষণে ব্যস্ত হয়ে পড়ে। এবং, আমেরিকাকে দায়ী বানালে আর প্রমাণের দায় থাকেনা, কারণ আমেরকা সর্বশক্তিমান, তার বিরুদ্ধে প্রমাণ আনাই সম্ভব নয়। আর আমেরিকার নিজের নাগরিকেরাই যে রাষ্ট্রের বিরুদ্ধে কথা বলতে পারে, সে হিসাব নেই। মজার কথা, আমার সেই বন্ধুমহলের অধিকাংশই জীবনের কিছুটা সময় অন্তত আমেরিকায় কাটিয়ে গেছে, কিন্তু তাদের সাধের সোভিয়েতভূমি দর্শন হয়নি। 
দেশে একের পর এক জঙ্গী আক্রমণের পরিপ্রেক্ষিতে এই একই মানসিকতার পুনঃপর্যবেক্ষণ হল আমার। যে যার মত আমেরিকা, ভারত, ইসরায়েল বা পাকিস্তান রাষ্ট্রকে দায়ী করে চলেছে। বিজেপি বা কংগ্রেসকে দায়ী করার সংখ্যাও নিতান্ত কম না। কথা শুনে মনে হয় সবাই নিজের মত করে আগে থেকেই জানে কে দায়ী, শুধু ব্যাখ্যাটা মিলিয়ে দিতে পারলেই খুশী। তথ্য আয়তনে বাড়ার সাথে সাথে তথ্যের বিশ্বস্ততা আরো কমে গেছে জনসাধারণের কাছে। আর প্রযুক্তির যুগে সব ঘটনার একাধিক ব্যাখ্যা দেওয়া অসম্ভব কিছু না। আমার ব্যক্তিগত ধারণায়, দিনে দিনে সামাজিক অসাম্য বৃদ্ধির কারণে মানুষে মানুষে দূরত্ব বাড়ছে। শুধু তাই নয়, অর্থের অসাম্যটা আজকের যগে তথ্যের অসাম্যে রূপান্তরিত হচ্ছে। তথ্যের অভাব আর বিশ্বাসের অভাব, এই দুই ফাঁক বোজাতে ষড়যন্ত্র তত্ত্বের কোনো বিকল্প নেই। আর এর সাথে যোগ হয়েছে সরকারি পদ্ধতিগত অস্বচ্ছতা, যা আদপে দুর্নীতির আরেক পথ। 
কিছুদিনের মধ্যে আমার তো মনে হয় একটা সাধারণ তত্ত্ব চলে আসবে বাজারে - আমরা সবাই ম্যাট্রিক্সের মত কোনো এক মায়াজালে জিম্মি হয়ে আছি। কোনো সর্বশক্তিমান রাষ্ট্র বা ব্যক্তি আমাদের কোনো এক অদৃশ্য সূত্রে নিয়ন্ত্রণ করে চলেছে আমাদের ইচ্ছা-চিন্তা-ভাবনা। সবই ষড়যন্ত্র!!


হোক না এবার অঘটনের বিশ্বকাপ



আমি বিশ্বকাপ দেখছি ১৯৮৬ সাল থেকে, মানে এখন হতে চলল ২৪ বছর। প্রতি বিশ্বকাপই সমান উত্তেজনা নিয়ে আবেগ নিয়ে দেখে এসেছি, তবে বয়স বাড়ছে যখন আবেগের বোঝাও কিছুটা করে কমে আসছে। আমাকে যদি কেউ জিজ্ঞাসা করে কোনটা তোমার দেখা সেরা বিশ্বকাপ - আমি অবশ্যই বলব ১৯৮৬ সালেরটা। ফ্যাক্টর অনেকগুলো - খেলায় আক্রমণ-প্রতিআক্রমণের সংখ্যাধিক্য, পুরো ফর্মের মারাদোনা (না, এর পরের দুটো বিশ্বকাপে এরকম মারাদোনাকে পাওয়া যায় নি) আর দুর্দান্ত কিছু শিল্পী প্লেয়ার - তবে সবাইকে ছাপিয়ে আমার নিজের আবেগ। 
এখন আর তেমন আবেগ নিজে থেকে আসেনা, তাই বিল্ড-আপ করতে হয় - মানে বিশ্বকাপ জ্বরটা নিজে থেকে আসেনা, খবরের কাগজ নিয়মিত পড়ে, ফ্রেন্ডলি খেলা দেখে জ্বরটা তৈরী করতে হয়। এর ওপর আমি ঠিকঠাক কোনো দলকে সমর্থন করতে পারি না - তাই গোদের ওপর বিষফোঁড়া - চট করে সমর্থকদের সাথে মিশেও আবেগ আসে না। 
আমি ভালবাসি অঘটন দেখতে। মানে ধরা যাক কোনো তৃতীয় বিশ্বের দেশ সবাইকে চমকে দিয়ে উঠে গেল কোয়ার্টার ফাইনালে - মানে আমি সে দলের নীরব সমর্থক। অথবা, পিছিয়ে পড়ে একাধিকবার সমতা ফেরাচ্ছে যারা - আমি খেলা দেখতে দেখতে অচিরেই তাদের সমর্থক হয়ে যাই। কিন্তু তেমনভাবে কোনো দলকে সমর্থন করি না। আমার প্রাক-বিশ্বকাপ সমর্থনের ইতিহাস এরকম - ফ্রান্স (১৯৮৬), ইটালী (১৯৯০), ব্রাজিল (১৯৯৪), হল্যান্ড (১৯৯৮), ব্রাজিল (২০০২, ২০০৬)। অঘটনের কথা বলতে হলে আমার মনে পড়ে অনেকগুলো ম্যাচের কথা - ১৯৮৬ সালে বেলজিয়ামের উঠে আসা মনে পড়ে। ১৯৯০ সালে আর্জেন্টিনা ক্যামেরুনের সিংহের কাছে ০-১ হার বা রোমানিয়ার ওই একই দলের কাছে ১-২ হার খুব মনে পড়ে। একইভাবে খেলা শেষের দশ মিনিট আগে অবধি ১-২ এগিয়ে থেকেও ইংল্যান্ডের কাছে ২-৩ হার আমার পছন্দ হয়নি। ১৯৯৪ সালের আয়ারল্যান্ডের ইটালীকে ১-০ হারানোও আমার পছন্দের তালিকায়। একিভাবে দুঃখ পেয়েছিলাম নাইজেরিয়া ইটালীর কাছে শেষ মুহূর্ত অবধি এগিয়ে থেকেও ১-২ হেরে যাওয়ায়। ইটালীর ডিফেন্ডার মালদিনি পরিষ্কার বার-দুয়েক লাল-কার্ড দেখতে পারত ম্যাচটাতে। বুলগেরিয়ার কাছে জার্মানীর পরাজয় দারুণ এনজয় করেছিলাম। ১৯৯৮ সালে তুলনামূলক অঘটন-বিবর্জিত বিশ্বকাপ, কেবলমাত্র যুদ্ধবিধ্বস্ত ও সদ্যোজাত ক্রোয়েশিয়ার সেমিফাইনালে যাওয়া ছাড়া বিশেষ চমক নেই। ২০০২ সালে আবার চমকের পরে চমক। দক্ষিণ কোরিয়া, আমেরিকা, সেনেগাল আর তুরস্ক - চার দলই মাতিয়ে দিল অঘটনের টুর্নামেন্ট। সবথেকে ভাল ব্যাপারটা হল, এই সব দলই খুব দৃষ্টিনন্দন ও গতিময় ফুটবল খেলেছিল যা দেখে আনন্দ পেয়চছিলাম। তবে প্রতি ম্যাচে রেফারির বদান্যতা-পুষ্ট দক্ষিণ কোরিয়ার তুলনায় বাকি দুটি দলই আমার সমর্থন বেশী করে পেয়েছিল। ইটালী ও স্পেনের বিরুদ্ধে রেফারীর একাধিক সিদ্ধান্ত যেভাবে কোরিয়ার পক্ষে গিয়েছিল তা কোনো আন্তর্জাতিক টুর্নামেন্টে প্রায় কল্পনাতীত। ২০০৬ সালে আবার প্রায় অঘটন-শূন্য বিশ্বকাপ - কেবলমাত্র ক্ষীণ আলো ঘানার দ্বিতীয় রাউন্ডে যাওয়া। 
আমার লেখাগুলো মেপে মেপে পড়লে বোঝা যায় যে বছর ইউরোপে বিশ্বকাপ হয় তখন অঘটনের সংখ্যা রীতিমত কমে যায় (৯০,৯৮,০৬), তুলনায় বেশী অঘটন হয় বাইরের বিশ্বকাপে। আর নতুন ভেন্যু (২০০২) থাকলে তো অঘটনের ছড়াছড়ি। বিশেষজ্ঞদের মতে হোম-ম্যাচ সিনড্রোম এর সাথে সরাসরি যুক্ত। ইউরোপে যে দেশেই খেলা হোক না কেন, সব ইউরোপীয় দেশেরই কিছু না কিছু প্লেয়ার সেই দেশের লিগে খেলার সুবাদে মাঠগুলোর সাথে পরিচিত থাকে। তাই তারা যথেষ্ট এগিয়ে থাকে - ফলে অঘটন কম। বাইরে খেলা হলে সেই সুবিধা থাকে না। এবারের বিশ্বকাপে নতুন ভেন্যুর সুবিধা নিয়ে আফ্রিকার দলগুলো কি কিছু করে দেখাতে পারবে? সময়ই বলে দেবে। 
তবে, আর যাই হোক অঘটনের সমর্থকেরা একটা কথা ভেবে বেশ হতাশ হোন যে বিশ্বকাপের মালিক মাত্র সাতটা দেশের মধ্যেই ঘোরাফেরা করে - ফাইনালিস্টদের ধরলে সংখ্যা হয় মাত্র এগারো। এদের মধ্যে আবার উরুগুয়ে প্রাচীন আমলের শক্তি (ফাইনালিস্টদের মধ্যে হাঙ্গেরী কমলে থাকে দশ দেশ, যেখানে দশ দেশের ক্রিকেট বিশ্বকাপের মালিক হয়েছে পাঁচ দেশ) - তাদের লিস্টিং থেকে বের করে দিলে ইতিহাসবিদেরা জোর দিয়েই বলতে পারবেন যে বাকি ছ'টির মধ্যেই কেউ না কেউ বিশ্বকাপ জিতবে। পাড়ায় পাড়ায় সমর্থনের জোয়ারও মোটামুটি এই জোয়ারেই গা-ভাসিয়ে দেবে। তবে, এবারে বিশ্বকাপ যদি হল্যান্ড বা স্পেন জেতে তাহলে কি সেটা অঘটন হবে? ইতিহাসবিদেরা বলবেন হ্যাঁ - জনগণ বলবে না। 
যারা বলেন ফুটবল এই ছয় দেশেই খেলা হয় বাকিরা শুধু চেয়ে চেয়ে দেখে, তারাও সমর্থন পাচ্ছেন না। তাহলে কি কারণে এরাই বারবার জেতে বিশ্বকাপে? আমিও জানি না - তবে আশা রাখি, তাড়াতাড়িই এই মিথ কেটে যাবে আর বিশ্বকাপ সত্যিই সারা বিশ্বে ছড়িয়ে পড়বে। 
লেখার শেষে বিশ্বকাপে আমার দেখা সেরা ম্যাচগুলোর একটা ছোটো লিস্টিং দিলাম। এখানে অবশ্য আমি দেখেছি এমন ম্যাচগুলোই শুধু আছে। একটা তালিকাও করার চেষ্টা করলাম।
১) ফ্রান্স বনাম ব্রাজিল , ১৯৮৬ বিশ্বকাপের কোয়ার্টার ফাইনাল
প্রথমার্ধ, দ্বিতীয়ার্ধ, অতিরিক্ত সময় ও টাইব্রেকার,
ফাইনালে আর্জেন্টিনা বনাম জার্মানী
২) হল্যান্ড বনাম জার্মানী - দ্বিতীয় রাউন্ড ১৯৯০।
৩) রোমানিয়া বনাম সুইডেন ১৯৯৪ বিশ্বকাপের কোয়ার্টার ফাইনাল।
৪) ইংল্যান্ড বনাম আর্জেন্টিনা, হল্যান্ড বনাম আর্জেন্টিনা ও ব্রাজিল বনাম হল্যান্ড - ১৯৯৮ বিশ্বকাপের দ্বিতীয় রাউন্ড, কোয়ার্টার ফাইনাল ও সেমিফাইনাল।
৫) ব্রাজিল-ইংল্যান্ড কোয়ার্টার ফাইনাল ২০০২
৬) জার্মানী বনাম ইতালী - ২০০৬ সেমিফাইনাল। 


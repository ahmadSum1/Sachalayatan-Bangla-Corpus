রহস্যময় আই-পি-এল ব্লগার



আইপিএলের খেলা এবছর আর দেখতে পাচ্ছিনা। তবে তা নিয়ে খুব কিছু আক্ষেপ নেই। বছরের শেষ দিকে ২০-২০ বিশ্বকাপটা বরং দেখব। অফিসে খেলা লাইভ দেখানোর ব্যবস্থা হয়েছে। আমাদের লাঞ্চ সার্ভ করে যে কোম্পানী, তারাই উদ্যোগ নিয়ে আমাদের খেলা দেখার ব্যবস্থা করছে। আশা করছে এই মন্দার বাজারে বেশী কিছু লোক সকালে ব্রেকফাস্ট করতে আসবে আর সেই সাথে খেলা খাবে। বা উল্টোটা ... খেলা খেতে এসে কিছু ব্রেকফাস্টও খাবে। ২০০৭ এর বিশ্বকাপ ক্রিকেটের সময়ে এই পরিকল্পনা ভেস্তে গিয়েছিল ভারত প্রথম রাউন্ডেই বিদায় নেওয়ায়। পরের ম্যাচগুলো থেকে আর লোক হয়নি। যেই আই-পি-এল এর পরিকল্পনাটা করে থাক না কেন, ব্যবসা হিসাবে এর জুড়ি নেই। ভারত হেরে গেলে লোক হবে না – এই সম্ভাবনাটাও নেই। যাহোক, হুজুগে পড়ে কালকে আমিও ম্যাচ আর ব্রেকফাস্ট দুটো একসাথেই খাব। সকাল সাড়ে সাতটায় যেতে হবে সেজন্য।
আই-পি-এল এ এবারের কেচ্ছা সৌরভের ক্যাপ্টেনসি যাওয়া থেকে শুরু। তবে আরেকটা মজার ব্যাপার ক্রিকেটজগতকে মাতিয়ে দিয়েছে। বিশেষত আমরা যারা গসিপ পড়তে ও ছড়াতে ভালবাসি তাদের জন্য বাজারে এসেছেন এক “ফেক আই-পি-এল প্লেয়ার”। ইনি হলেন এক ব্লগার – যিনি নিজেকে দাবী করেন কোলকাতা নাইট রাইডার্স দলের এক তরুণ প্লেয়ার হিসাবে। ইনি টিমের আলাপ-আলোচনা সব ফাঁস করে দেন তার ব্লগে। শুধু টিম নয়, আশেপাশের অন্যান্য টিমেও কি আলোচনা চলছে, এমনকি কমেন্ট্রি টিমের কে কি করছে – সবই পাওয়া যায় মশালাদার আকারে। আমার খুব পছন্দের হলেও টিম ম্যানাজমেন্ট বেজায় খাপ্পা এই রহস্যময় ব্লগারের ওপর। কারণ তাদের স্ট্র্যাটেজি আগেভাগে ফাঁস হয়ে যাচ্ছে।
এতক্ষণ আমি এই ব্লগারের ব্লগ পড়ে উঠলাম। আমি নিজে মনে হয়না এত ভাল ব্লগ লিখতে পারব। “আকর্ষণীয়” ইংরেজীতে লেখা আর ঝরঝরে ঘটনাপ্রবাহ বর্ণনা – টিম মিটিং-এ কিভাবে কে কথা বলছে, কে হাসছে না, কে জোকস বলছে, কে চিয়ারলিডারদের ড্রেস নিয়ে কমেন্ট করছে, কে নাইটক্লাবে “শিকার” খুঁজে বেড়াচ্ছে, কোন কমেন্টেটরা নিজেদের মধ্যে বাজী ধরছে কোনো মেয়েকে পটানোর জন্য, আর কে পেডোফাইল অথচ সামনে সাধু সেজে থাকে – সব গসিপই আছে এতে। খেলার কিছু আগে-পিছে বর্ণনাও আছে। আগরকারকে বাদ দেবার সময় কোচ তাকে ডেকে কি বলেছে তা-ও আছে। সব মিলিয়ে জমজমাট। তবে এই ব্লগারের একটা বিশেষ ক্ষমতার কথা না বললেই নয় – নামকরণের ক্ষমতা। 
এই ব্লগার সব কুশীলবকেই একেক নামে ডাকে। যেমন –
শাহরুখ খান – বাদশা ডিলডো, সৌরভ গাঙ্গুলী – লর্ড অলমাইটি/লর্ডি, বুকানন – কোচি, আগরকর – কান মোলো (লম্বা কান বলে), প্রিন্স অব পাতিয়ালা – যুবরাজ সিং, বাবলি – প্রিতী জিন্টা, জন রাইট – জন রং, গ্রেগ চ্যাপেল – হাওয়াই চপ্পল, কিষেন কানহাইয়া – রবি শাস্ত্রী, বেঙ্গল টাইগার – মাশরাফি, ক্যালিপ্সো কিং – ক্রিস গেল, পেডোফাইল প্রিস্ট – অ্যাডাম গিলক্রিস্ট (ব্লগারের দাবী ইনি সত্যি পেডোফাইল এবং তিনি নিজের চোখে তা দেখেছেন)। 
আর কিছু না হোক, এই ব্লগার এখন প্রচন্ড জনপ্রিয়। প্রতি ব্লগেই প্রায় পঞ্চাশ-ষাটটা করে কমেন্ট। তবে তার দেওয়া সব তথ্য সঠিক নয় বলে টিমের দাবী। তার মানে নিজের পরিচিতি গোপন করার জন্য সত্যের সাথে কিছু মিথ্যাও লুকিয়ে দিচ্ছে ব্লগার। টিমের অনেকেই মনে করেছে সৌরভ নিজেই নাকি এই ব্লগার – এই মর্মে নাকি তাকে কোচ আর ক্যাপ্টেন একলা ঘরে ডেকেও ছিলেন। ব্লগারের দাবী মত এখন নাকি টিমে ল্যাপটপ ব্যানড – তাই উনি ভাইকে দিয়ে লেখাচ্ছেন সব। ব্যাপার রহস্যময়, কিন্তু আমি দারুণ মজা পেলাম ব্লগ পড়ে। 
আরো এক ব্লগারের বক্তব্য।
আনন্দবাজারের লিঙ্ক।


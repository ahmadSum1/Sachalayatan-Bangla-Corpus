ভারতীয় মিডিয়ায় বাংলাদেশের নির্বাচন



ভারতীয় মিডিয়াতে এমনিতে বাংলাদেশ খুব একটা গুরুত্ব পায় না। কিন্তু সম্প্রতি, নির্বাচনের কল্যাণে মিডিয়াতে বাংলাদেশ সংক্রান্ত যথেষ্ট সংখ্যক খবর আসছে। ভারতীয় মিডিয়ায় বাংলাদেশের নির্বাচন মোটামুটি দুটো ধারায় আসছে। একটা বাঙালী মিডিয়াতে, আরেকটা সর্বভারতীয় মিডিয়াতে। মজার কথা (হয়ত স্বাভাবিকভাবেই) দুটো সম্পূর্ণ ভিন্ন ধারার প্রতিবেদন। 
নির্বাচনের সবথেকে ভাল প্রতিবেদন দিচ্ছে আনন্দবাজার। তাদের "ওপার বাংলায় ভোট"-শীর্ষক প্রতিবেদনে রোজই একটা করে বড়সড় খবর থাকছে, ব্যাকগ্রাউন্ডে আছে বড় করে ভাষা শহিদ মিনারের ছবি। আনন্দবাজারের প্রতিবেদক অনিন্দ্য জানা একদিন বাংলাদেশ নির্বাচন কমিশনের ওপর, একবার সুরক্ষা-ব্যবস্থার ওপর, একদিন এরশাদের ওপর আর একদিন হাসিনা-খালেদা বৈরীতার ওপর ভাল প্রতিবেদন দিয়েছেন। আমার সব প্রতিবেদনই ভাল লেগেছে। আন্তরিক, সাবলীল লেখা - পড়ে মনে হয় আমাদের পাশের একটা জায়গারই কথা পড়ছি। বর্তমান বা আজকাল আমি খুব একটা পড়িনা, তাও দেখলাম ওখানেও আজকের কাগজে দুটো প্রতিবেদন আছে নির্বাচন নিয়ে। 
সর্বভারতীয় মিডিয়া এমনিতেই খুব দেশকেন্দ্রিক। তাই, বাংলাদেশ নিয়ে বেশীরভাগ লেখা হয় ভারতের সাথে আন্তর্জাতিক সম্পর্ক নিয়ে, নাহয় সন্ত্রাস নিয়ে - মাঝে কিছুদিন ইউনুসকে নিয়ে অনেক লেখালিখি হল, এখন তাও নেই। ভোটের কল্যাণে তাদের হাত থেকেও কিছু "অন্যরকম" লেখা উপহার পাচ্ছি। টাইমস অব ইন্ডিয়ার প্রতিবেদনে বাংলাদেশের সাধারণ মানুষের চিন্তাভাবনার কিছু অংশ তুলে ধরার চেষ্টা হয়েছে। 
তবে একটা ব্যাপার আমার চোখে খুব পরিষ্কার হয়েছে। বাংলাদেশের একশ্রেণীর ব্লগার যেভাবে ভারতের হাসিনাপ্রীতি প্রচার করে বেড়ায়, ভারতীয় মিডিয়াতে তার কোনো প্রতিফলন চোখে পড়ল না। একমাত্র ব্যতিক্রম ইন্ডিয়া টুডে পত্রিকায় - এখানে মনে হল হাসিনার পক্ষ নিয়ে ও হিন্দু ভোটারদের কথা অনেক বেশী আকারে লেখা হয়েছে।  
আজকালের প্রতিবেদনে দেখলাম কবরী চৌধুরীর প্রার্থী হবার কথা লেখা হয়েছে। ইনি কোলকাতায় এককালে মুক্তিযুদ্ধের জন্য অনেক প্রচার চালিয়েছিলেন ও চাঁদা সংগ্রহ করতেন। বর্তমানের প্রতিবেদনে খালেদা জিয়ার জলপাইগুড়ির বাড়ির কথা লেখা হয়েছে।
"কল্লোলবাবুর বাড়িতেই জন্ম হয় খালেদার। কয়েক বছর পর তাঁর বোনেরও জন্ম হয়। নয়াবস্তির বাড়িতে খালেদার প্রতিবেশী ছিলেন বিজনবালা মণ্ডল। তিনি বললেন, খালেদার নাম ছিল ফুল ও বোনের নাম ছিল রেণু। দু’জনেই জলপাইগুড়ির সুনীতিবালা উচ্চ বালিকা বিদ্যালয়ে পড়তেন। তখন নাম ছিল জলপাইগুড়ি সদর গার্লস। অফিস থেকে ফেরার পথে দুই বোনকে সাইকেলে নিয়ে আসতেন ইসকিন্দার সাহেব।"
আরো লেখা হয়েছে বেরুবাড়ির কয়েক পরিবার বাঙালীর কথা যারা ঘটনাচক্রে দুই দেশেরই ভোটার। আনন্দবাজারের এরশাদ নিয়ে প্রতিবেদনটা আমার খুব একটা ভাল লাগেনি, তবে জাতীয় পার্টির সাথে আওয়ামী লিগের গাঁটছড়া যে বেশ নড়বড়ে তাই ধরা পড়েছে লেখায়। হাসিনা-খালেদা বিরোধ যে যতটা কথায় বা রাজনৈতিক স্বার্থে, ততটা বাস্তবে নয়, সেরকম লেখা হয়েছে আজকের আনন্দবাজারে।
"ইতিহাস বলে, মুক্তিযুদ্ধ-পরবর্তী উত্তাল সময়ে ‘মেয়ে’ ডেকে নিজের বাড়িতে বিপন্ন খালেদাকে ঠাই দিয়েছিলেন শেখ মুজিব। তখন কাছাকাছি বয়সের দুই মেয়ের বন্ধুত্বও হয়েছিল। ... সত্যিই কি তারা পরস্পরের এতটা শত্রু? নাকি ক্ষমতার রাজনীতিই তাদের ঠেলে দিয়েছে বাধ্যতামূলক দূরত্বে?... দুই শিবিরের  নেতারা বলছিলেন, ‘‘ওঁরা এক সঙ্গে বসলে দলের কর্মীরা বলবে কী? তারা নিচুতলায় মারামারি-কাটাকাটি করবে আর নেত্রীরা হেসে হেসে কথা বলবেন!’’"
আনন্দবাজারের ও টাইমস অব ইন্ডিয়ার প্রতিবেদনে বাংলাদেশের নির্বাচন কমিশনের ভূয়সী প্রশংসা করা হয়েছে। সন্ত্রাস-দমনে কড়া নিরাপত্তা-ব্যবস্থার প্রশংসা করেছে। যে দেওয়াল লিখন বন্ধ করতে পশ্চিমবঙ্গ ডাহা ফেল করে গেছে, সদিচ্ছা দিয়ে তা করে দেখিয়েছেন বাংলাদেশ নির্বাচন কমিশন। শুধু তাই নয়, নির্বাচনী নিয়মশৃঙ্খলা মেনে চলার প্রশংসাও করা হয়েছে। লেখা শেষ হয়েছে এই বলে -
"মাত্রই ৩৫ বছরের গণতন্ত্র। এখনও যথেষ্ট নড়বড়ে। দু’বার সামরিক শাসন। গণ হরতাল। বন্‌ধ। বিস্ফোরণ। জঙ্গি হামলা। অর্থনীতির দফারফা। তার মধ্যেও বাংলাদেশ দেখাল, রাজনৈতিক সদিচ্ছা থাকলে হয়। এর মধ্যেও হয়।
যে পরিণতি বোধ, লিখতে খারাপই লাগছে, এখনও দেখাতে পারে না মাত্র চল্লিশ মিনিট উড়ান-দূরত্বর দীর্ঘ গণতান্ত্রিক ঐতিহ্যের ধ্বজাধারী আপাত-গর্বিত জমি। এটাও বাংলা। ওটাও। কিন্তু মানসিকতার কী যোজন দূরত্ব!
পূর্ব থেকে কিছু শিখতে পারে না পশ্চিম? "
[আনন্দবাজার পড়তে অসুবিধা হলে এই লিঙ্কের শেষে আনন্দবাজারের লিঙ্ক লাগিয়ে চেষ্টা করে দেখতে পারেন। সুবিধার জন্য আমি ইউনিকোডের লিঙ্কগুলো দিয়ে দিলাম।
নির্বাচন কমিশন
এরশাদ
হাসিনা-খালেদা
সুরক্ষা-ব্যবস্থা]


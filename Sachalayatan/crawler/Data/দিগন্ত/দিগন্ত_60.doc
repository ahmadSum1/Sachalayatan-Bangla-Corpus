ধার্মিক বিজ্ঞানীদের দেশ



কোন দেশে রকেট উৎক্ষেপণের আগে বিজ্ঞানীকুল মন্দিরে পূজো দিতে যান? যে সে বিজ্ঞানী নন, একেবারে মহাকাশ গবেষণা সংস্থার কর্ণধার সহ তাবড় তাবড় মহাকাশ বিজ্ঞানী। উত্তর শুনে এতক্ষণে নিশ্চয় বুঝে গেছেন যে দেশটা ভারত আর তার মহাকাশ গবেষণা সংস্থা হল ইসরো। ২০০৫ সালে কৃত্রিম উপগ্রহ উৎক্ষেপণের আগে তিরুপতির মন্দিরের আশীর্বাদ ভিক্ষায় গিয়েছিলেন ইসরোর প্রযুক্তিবিদেরা। কে ছিল না সেখানে - কস্তুরিরঙ্গন থেকে শুরু করে মাধবন নায়ার - সব্বাই। আজকাল কানাঘুষো শোনা যায় প্রতি সফল উৎক্ষেপণে নাকি ইসরো থেকে দানধ্যানের খাতে তিরুপতিতে কয়েক লাখ টাকা আসে। যে মন্দিরের দৈনিক আয় কয়েক কোটি টাকা - তার কাছে এটা নগণ্য হলেও ঈঙ্গিতটা খুবই স্পষ্ট - কৃত্রিম উপগ্রহের ভাগ্যের সাথে তিরুপতি মন্দিরের কার্যকারণ সম্পর্ক। 
সম্প্রতি এই দেশের বিজ্ঞানীদের নিয়ে সমীক্ষা চালিয়েছিল কয়েকটি দেশী-বিদেশী সংস্থা। উদ্দেশ্য, বিজ্ঞানীরা কতটা ধার্মিক সেটা নিয়ে ধারণা করা। সর্বমোট ১১০০ বিজ্ঞানী নিয়ে এক সমীক্ষার ফলাফলে ভারতীয় বিজ্ঞানীরা সসম্মানে 'উত্তীর্ণ' হয়েছেন। দেশের বিজ্ঞানীদের ২৫% বিজ্ঞানী ঈশ্বরে বিশ্বাসী - মনে করেন কোনো এক মহান শক্তির নির্দেশে চালিত হচ্ছে মহাবিশ্ব। শুধু তাই নয়, (ছবি)প্রতি ১০০ জনে কর্ম ও জন্মান্তরে আস্থা রাখেন যথাক্রমে ২৯ ও ২৬ জন, আর ভূতে বিশ্বাসীদের সংখ্যা মাত্র ৭ (ভূতের প্রতিশোধ কাম্য)। আর ওপরের তিরুপতির মন্দিরে পূজো দেবার ঘটনাকে সমর্থন জানিয়েছেন শতকরা ৪১ জন। এছাড়াও ধর্মের বাইরেও বিভিন্ন শাখায় বিশ্বাসের প্রশ্নে খেলা কম দেখা যায় নি। হোমিওপ্যাথি থেকে প্রার্থনা, ইউরিন থেরাপি থেকে বাস্তু ও জ্যোতিষ - কোনোকিছুই বাদ পড়েনি বিশ্বাসের কোটা থেকে। এরা সবাই কিছু কিছু বিজ্ঞানীদের মনে স্থান করে বসে আছে। ৭০%-এরও বেশী বিজ্ঞানী আবার কলেজে আয়ুর্বেদ পড়ানোর সমর্থনও জানিয়েছেন। ৩৮% বিজ্ঞানী ঈশ্বর-প্রভাবিত অতিপ্রাকৃতিক ঘটনায় বিশ্বাসী আর এমনকি ২৪% মনে করেন মহাপুরুষেরাও এরকম কিছু মিরাক্যাল দেখাতে পারেন।
তবে কিছু কিছু ভাল তথ্যও পাওয়া গেছে। অধিকাংশ বিজ্ঞানীই পরমাণু বা জীবাণু বোমা তৈরীর বিজ্ঞানে কাজ করতে চান না অনৈতিক বলে। আর প্রায় ৭৫% বিজ্ঞানী মনে করেন মেয়ে-বিজ্ঞানীর সংখ্যা কম হবার কারণ ছোটবেলায় মেয়েদের অযত্ন। বিবর্তনবাদ মেনে নিতেও অধিকাংশেরই কোনো আপত্তি নেই। স্টেম সেল রিসার্চ বা জেনেটিক ইঞ্জিনিয়ারিং এর মত বিষয় নিয়ে কাজ করতেও কারো বিশেষ একটা আপত্তি নেই। সরাসরি বিজ্ঞান-বিরোধী ধর্মীয় বিধিনিষেধের বিরুদ্ধে সরাসরি সংঘাতে প্রস্তুত ৪৪% বিজ্ঞানী। 
নিন্দুকেরা বলবেন এসব সত্ত্বেওতো দেশের বিজ্ঞানে অগ্রগতি হয়েছে। আমি এ কথাটা অস্বীকার করি না, কিন্তু তার মানে নিশ্চয় মেনে নিতে হবে না যে ঈশ্বরের বিশ্বাসের কারণেই এই অগ্রগতি। ইসরো যেমন অনেক ব্যয়বহুল বিজ্ঞানের শাখা হওয়া সত্ত্বেও তুলনামূলক ভাবে অনেক কম খরচেই দেশে মহাকাশ বিজ্ঞানের চর্চা জারী রেখেছে, এমনকি এখন লাভের মুখও দেখা শুরু করেছে ব্যবসায়িক ভিত্তিতে। ষাটের দশকে একসময় দেশে উৎক্ষেপণের আগে রকেট সাইকেলে করে বয়ে নিয়ে যাওয়া হত (ছবি)। সেই জায়গা থেকে আজকের বিদেশী স্যাটেলাইট উৎক্ষেপণের মাধ্যমে লাভের মুখ দেখেছে - সে জন্য তাদের নিশ্চয় কৃতিত্ব প্রাপ্য। কিন্তু তা বলে মন্দিরে পূজো দিয়ে কার্যকারণ সূত্রকে গুলি মেরে স্যাটেলাইট উৎক্ষেপণকি সত্যিই বিজ্ঞানমুখী চিন্তার পরিচায়ক? আমরা কি সত্যিই আরেকটু বিজ্ঞানমুখী হতে পারি না? 
(মজার কথা তিরুপতির মন্দিরে আজকাল দর্শনের জন্য ইন্টারনেটে দর্শনের সময় বুক করতে হয়, আর প্রণামীর টাকাও ক্রেডিট কার্ডেই দিয়ে দেওয়া যায়। ঢোকার মুখে দর্শনার্থীদের রীতিমত বায়োমেট্রিক তথ্য নিয়ে তবেই ঢুকতে দেওয়া হয়।)


সফটওয়ার, বুদবুদ আর আয়-বৈষম্য



সফটওয়ারের বুদবুদ নিয়ে লেখার সময় এর একটা দিক নিয়ে আর লেখা হয় নি - সেটা হল আয়-বৈষম্য। এটা শুধু সফটওয়ারেরই নয়, সমগ্র গ্লোবালাইজেশনের ফল হিসাবেই দেখা যেতে পারে, কিন্তু আমার আলোচনা আমি শুধু ভারতেই সীমাবদ্ধ রাখব।
সফটওয়ার নিয়ে আলোচনার আগে একটা ব্যাপার বুঝে নেওয়া দরকার। সেটা হল - পণ্য বা গুডস (Goods) আর সেবা বা সার্ভিসের (Service) মধ্যে তফাত। পণ্য একই জায়গায় উতপাদিত হয়, আর তারপরে পরিবাহিত হয় অন্য জায়গায়। সুতরাং এক্ষেত্রে খরচা দুরকম - উতপাদন আর পরিবহন। সেবার আলাদা করে এরকম কিছু থাকে না, তবে সেবাকে আবার দুভাগে ভাগ করা যায়। একটা কায়িক সেবা, যেখানে সেবক (service provider) সশরীরে উপস্থিত থাকতে হয় - যেমন নাপিতের চুল কাটার কাজ। আরেকটা হল যেখানে সেবকের উপস্থিতি একান্ত কাম্য নয় - যেমন কলসেন্টার। বিশ শতকের শেষ থেকেই যোগাযোগ ব্যবস্থা, টেলিকম আর ইন্টারনেটের কল্যাণে এই শেষোক্ত শ্রেণীর উত্থান। 
বাস্তবে, আমাদের দেশে যতদিন না পণ্য উতপাদন বড়সড় ভাবে শুরু হচ্ছে, ততদিন অবধি কায়িক শ্রম-ওয়ালাদের জন্য ওপরে ওঠার কোনো সিঁড়ি নেই। সহজ কথায় বললে, রামচন্দ্র নামে একজন সফটওয়ার সার্ভিস প্রোভাইডার হিসাবে দেশে বসে সারা বিশ্বে আমার সার্ভিস দিতে পারে অথচ পাশের ফুটপাথে বসা রামু নাপিত কিন্তু চাইলেই অস্ট্রেলিয়ানদের চুল কেটে টাকা উপার্জন করতে পারে না বা শত বিশ্বস্ত হলেও হাবিলদার হুকুম সিং আমেরিকায় বোয়িং-এর কারখানা পাহারা দিতে পারে না। এর কারণ হল, গ্লোবালাইজেসন হয়েছে পণ্যের ক্ষেত্রে, অশরীরী সার্ভিসের ক্ষেত্রে, কিন্তু কোনো সশরীরী সার্ভিসের ক্ষেত্রে নয়। এখনো যে কোনো দেশে ভিসা পেতে গেলে রীতিমত কাঠখড় পোড়াতে হয়। তাই লেবার মোবিলিটি ব্যাপারটা এখনো সহজ হয় নি, অথচ গ্লোবালাইজেশন কিছুতেই সম্পূর্ণ হয় না এটা ছাড়া। 
এবারে আসা যাক একটা ভারতীয় সফটওয়ার ফার্মের কথায়। আগের লেখাতেই জানিয়েছি, দেশে এখন চাকরি মূলত এরাই তৈরী করে। হাজারে হাজারে ছেলে পিলপিল করে একের পরে এক চাকরিতে এসে ভিড় করছে। কোনো ফার্ম ছেলে পাচ্ছেনা বলে অদক্ষ ফ্রেশ কলেজ পাস করা ছেলেদের ট্রেনিং দিয়ে কাজ করাচ্ছে। কিন্তু ঘটনা হল একটা সফটওয়ার কোম্পানী যদি ১০০টা চাকরি তৈরী করে তবে তার ৯০টা হবে তথাকথিত রামচন্দ্রদের জন্যই, রামু চাকরদের জন্য পড়ে থাকে কয়েকটা হাতে গোনা বিল্ডিং পরিষ্কার করা বা পাহারাদারের চাকরি। মজার কথা, সেই দশটা চাকরিও কোম্পানী আজকাল নিজের ঘাড়ে নিচ্ছে না, আউটসোর্স করে দিচ্ছে। মানে, ধরা যাক পাহারাদারের কাজ করবে অমুক কোম্পানী - সেই অমুক কোম্পানী তখন দশজন গোর্খা সিপাহীকে এনে পাহারার ব্যবস্থা করবে। সিকিউরিটির জন্য বরাদ্দ টাকার সিংহভাগ করায়ত্ত হবে এই মধ্যসত্ত্বভোগী "ম্যানেজার" কোম্পানীর - আর হাবিলদার হুকুম সিং-দের পকেটে জোটে ফুটো কড়ি। 
যতটা খারাপ বলছি হয়ত ব্যবস্থাটা ততটা খারাপ চলছে না, তারও কয়েকটা উদাহরণ আছে। সফটওয়ার শিল্পের ঘাড়ে বসে চলে আমাদের দেশে পর্যটণ আর বিমান পরিবহন শিল্প। এই চাকরিগুলো রামু নাপিত বা হুকুম সিং-দের জন্য তুলনামূলক ভাবে অনেকটা ভাল - মানে চেষ্টা করলে এই চাকরিগুলো তারা পেতেও পারে, কারণ এতে তুলনামূলক সরাসরি শ্রমের চাকরি বেশী। তবে, সেই একই কথা, যেহেতু, তাদের সার্ভিস গ্লোবাল নয়, তাই তাদের আয়ও গ্লোবাল স্কেলে হয় না - ভারতীয় স্কেলেই আটকে থাকে। তাই এক বিমান নিরাপত্তারক্ষীর আয় কয়েক শতাংশ বাড়ার তুলনায় একজন বিমান পাইলটের আয় কয়েকশ শতাংশ বৃদ্ধি পেয়েছে। 
ব্যাপারটা শুধু লেবার মবিলিটির সমস্যাই নয়, টেকনলজি আয়ত্তে আনার ক্ষেত্রেও প্রযোজ্য। টেকনলজি যে দ্রুত আয়ত্তে আনতে পারবে, সেই বেশী বেশী উতপাদনক্ষম হবে - এ বিষয়ে কারো কোনো সন্দেহ নেই এই যুগে। এখন, একবার নতুন টেকনলজি যে আয়ত্তে এনে ফেলেছে, সে সবসময়েই আয়ত্তে না আনা ব্যক্তির চেয়ে এগিয়ে থাকবে। আর গ্লোবাল কমপিটিশনের যুগে যে কোম্পানীর কর্মীরা বেশী উতপাদনক্ষম তাই বেশী লাভ করবে। এটা ঠিকই, গ্লোবালাইজেশনের ফলে উন্নত বিশ্ব থেকে আসা নতুন টেকনলজি তৃতীয় বিশ্বের সাথে টেকনলজির গ্যাপ অনেকটা দূর করেছে, কিন্তু বাড়িয়ে দিয়েছে তৃতীয় বিশ্বের আভ্যন্তরীণ গ্যাপ। কারণ, গ্লোবালাইজেশনের ফলে শুধুমাত্র হাতে গোণা দক্ষ কিছু ব্যক্তির কাছেই টেকনলজি যাচ্ছে - বাকিরা যেমন তেমনই রয়ে যাচ্ছে। না বাড়ছে আয়, না দক্ষতা। আমাদের এখানে তাই সফটওয়ার শিল্পে অধিকাংশ কর্মীর আগের প্রজন্ম হল সরকারী চাকুরে - চাষা বা মুচি সংখ্যায় নগণ্য।
মজার কথা হল, উন্নত বিশ্বে সমস্যাটা অন্যরকম। আর দুয়ে মিলে আয়ের ব্যবধানটা আরো বেড়েই চলে। ধরা যাক, জি-ই(GE) একটা কলসেন্টার আমেরিকা থেকে সরিয়ে ভারতে আনার সিদ্ধান্ত নিল। এর ফলে, আমেরিকায় কিছু সাধারণ মানুষের চাকরি গেল। কলসেন্টারে কাজ করাটা উন্নত বিশ্বে সাধারণ চাকরি। আবার অন্যদিকে, ভারতে সেই চাকরি হস্তগত করল ইংরেজী জানা একদল উচ্চশ্রেণীর কর্মী। তাই চাকরি হস্তান্তরের সাথে সাথে উভয় দেশেরই আয়-বৈষম্য বাড়ল বই কমল না। পণ্য-ভিত্তিক শিল্পের ক্ষেত্রে কিন্তু এই সমস্যা নেই, উভয় প্রান্তেই দেশের সব থেকে নিচের শ্রেণীর লোকেই এই কাজে জীবিকা-নির্বাহ করে। তাই একদেশে গরিবের চাকরি গেলেও অন্যদেশে গরিবের চাকরি হচ্ছে। 
এখানে একদল অ্যান্টি-গ্লোবালাইজেশন-পন্থী হয়ত বলবেন গ্লোবালাইজেশন ব্যাপারটাই ভুল। চাকরি একদেশ থেকে আরেক দেশে যাবার কোনো দরকারই নেই। কিন্তু এটাও ভেবে দেখতে হবে যে চাকরি উন্নত বিশ্ব থেকে তৃতীয় বিশ্বে না এলে কি ভাবে এই টেকনলজি গ্যাপ কমবে? আর কিছু না হোক, আমাদের দেশে উন্নত বিশ্বের হাত ধরে আজ কাটিং-এজ টেকনলজি আসছে, কাল যে এখান থেকে কাটিং-এজ টেকনলজি বেরোবে না তা কে বলতে পারে?
তাহলে সমাধান কোথায়? সমাধান করার কথা বলা হয় সেই প্রাচীনপন্থীদের হাত ধরেই। শিক্ষা-ক্ষেত্রে আরো বিনিয়োগ করতে হবে আর সবার জন্য সমমানের মিনিমাম শিক্ষার ব্যবস্থা করতে হবে, যাতে সবাই অন্তত দক্ষতা দেখানোর সুযোগ পায় আর দক্ষ শ্রমিক শুধু উচ্চশ্রেণীর ঘরেই না তৈরী হয়। কথায় কথায় বলতে হয় যে এখানেও সেই গ্লোবালাইজেশন তার সিঁধ কেটে ঢুকে পড়েছে। সরকারী স্কুলের সাথে বেসরকারী স্কুলের তফাত দিনে দিনে ক্রমবর্ধমান। সরকারী স্কুলে শিক্ষকদের মূল্যায়ণের কোনো ব্যবস্থা নেই - তাই যে শিক্ষক মাসে শুধু বেতনের দিনে স্কুলে আসেন তার সাথে নিয়মিত ক্লাস নেওয়া শিক্ষকের আয়ের কোনো তারতম্য নেই। অন্যদিকে, কলেজ-ইউনিভার্সিটি স্তরেও বৈষম্য চূড়ান্ত। যেখানে আই-আই-টি, আই-আই-এম বা অন্যান্য আই-এন-আইদের জন্য ভুরিভুরি টাকার সরকারী অনুদান আসে, সেখানে ধুবুলিয়া গ্রামের কলেজে ছোটো একটা ল্যাবরেটরী বানাতে গ্রামের লোকের কাছেই হাত পাততে হয়। আগে হলে আই-আই-টির পাশ করা ইঞ্জিনিয়ার কাজের সন্ধানে চলে যেত বিদেশে আর ধুবুলিয়ার স্নাতক দেশে কোনোরকম সরকারি চাকরি করত। গ্লোবালাইজেশনের যুগে আই-আই-টির স্নাতক আর বাইরে যাচ্ছে না, তাই প্রকট হয়ে দেখা যাচ্ছে দেশের আভ্যন্তরীণ বৈষম্য। শিক্ষার সিস্টেমে যে বৈষম্য স্কুল-কলেজ স্তরে থাকে, তাই প্রতিফলিত হচ্ছে সমাজে চাকরি, সফটওয়ার বুদবুদ আর দক্ষতাভিত্তিক কাজে। 
আগের লেখায় লিখেছিলাম টাটা ন্যানোর কথা। তখন অনেকেই বলেছিলেন এর জায়গায় পাবলিক ট্রান্সপোর্টের উন্নতি করা দরকার, কারণ তাতে ট্রাফিক সমস্যার সাশ্রয় যেমন হতে পারে, তেমনই পরিবেশও বাঁচতে পারে দূষণের হাত থেকে। কিন্তু প্রশ্ন হল, এই ক্রমবর্ধমান আয়-বৈষম্যের মধ্যে পাবলিক ট্রান্সপোর্ট কি খাপ খাইয়ে নিতে পারবে? রামু নাপিত আর রামচন্দ্র সফটওয়ার কর্মী কি একই বাসে স্বচ্ছন্দে যাতায়াত করতে পারবেন? 
পড়ে দেখবেন - দক্ষতাভিত্তিক শিল্প আর আয়-বৈষম্য নিয়ে লেখা


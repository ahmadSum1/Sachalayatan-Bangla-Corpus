নতুন গ্রহে প্রাণের খোঁজে



আজকে গাড়িতে আসতে আসতে খবর শুনছিলাম। আমেরিকায় এসে তো আর নেট ছাড়া বিবিসির কোথাও নামগন্ধও পাই না, অনেকদিন পরে বিবিসির কাথাবার্তা শুনতে বেশ লাগছিল। বিবিসি-র ইংরেজী উচ্চারণ কেমন যেন আমার কাছে সহজবোধ্য লাগে, আমেরিকানদের উচ্চারণের তুলনায়। তা মাঝখানে একটা খবরের হেডলাইন আমাকে বিস্মিত করল - "সৌরজগতের বাইরে প্রথম জলের সন্ধান নিশ্চিত করেছেন বিজ্ঞানীরা।" প্রথমে শুনে আমার বেশ কিছুটা অদ্ভূত লাগলেও পরেই মনে পড়ল যে আমি তো আগে পড়েছিলাম গ্রহের বিক্ষিপ্ত রশ্মির বর্ণালী বিশ্লেষণ করলে জানা যায় গ্রহের বায়ুমণ্ডল সম্পর্কে। এখন এটা কি সে ভাবেই এসেছে?
আস্তে আস্তে মনে পড়ল সৌরজগতের বাইরে গ্রহ আবিষ্কার করার তিনরকম পদ্ধতি পড়েছিলাম। প্রথমত মহাকর্ষ আর তার প্রভাবে ডপলার শিফট মেপে। একটা তারা একা থাকলে আর সে দূরে চলে যেতে থাকলে তার ডপলার শিফট একইরকম থাকে। কিন্তু, তার চারদিকে একটা গ্রহ ঘুরতে থাকলে দুয়ে মিলে যে সম্মিলিত সিস্টেম, তার গতি পরিবর্তিত হতে থাকে, কারণ গোলাকার কক্ষপথের ফলে গ্রহ কখনো আমাদের দিকে আসে, কখনো আমাদের থেকে দূরে সরে যায়। তাই সম্মিলিত ভরের ডপলার শিফটেরও পরিবর্তন ঘটে। 


ছবিতে দেখুন - দুরকম ক্ষেত্রের কথাই ধরা হয়েছে - তারা দূরে চলে যাচ্ছে আর গ্রহ কাছের দিকে আসছে (ছবির ওপরেরটা)
আরেকটা পদ্ধতি হল গ্রাভিটেশনাল লেন্সিং। সেটা কেমন? না অনেক দূরের একটা তারার আলো যেমন লেন্সের মধ্যে দিয়ে গেলে বেঁকে যায়, তেমন প্রকৃতিতে একটা শক্তি আছে যে আলোকে বাঁকিয়ে দিতে পারে। সেটা হল মহাকর্ষ। অনেক দূরে একটা উজ্জ্বল নক্ষত্রের (বা একটি কোয়াসার) বিকিরিত আলো যদি একটা গ্যালাক্সির মধ্যে দিয়ে পৃথিবীতে আসে, তাহলে সেই আলোও বেঁকে যাবে। কিন্তু লেন্সের মত আমরা তো সব আলোটাকে ফোকাসে আনতে পারি না, যার ফলে আমরা একটার জায়গায় কয়েকটা প্রতিবিম্ব দেখতে পাব দূরের নক্ষত্রটার। সব প্রতিবিম্বগুলো মাঝের গ্যালাক্সিটাকে বেষ্টন করে থাকবে।


ছবি স্কেচ- মহাকর্ষের প্রভাবে লেন্সের মত আলো বেঁকে যাচ্ছে


ছবি - গ্যালাক্সির প্রভাবে আলো বেঁকে যাচ্ছে



ছবি - যেমন দেখায় পৃথিবীতে
এই উজ্জ্বল নক্ষত্রের সামনে তার একটা গ্রহ গেলে কি হবে? এরকম তারার সামনে দিয়ে গ্রহ যাওয়াটা বেশ নিয়মিত ব্যাপার হতেই পারে যদি গ্রহটা খুব কাছাকাছি অবস্থিত হয়ে থাকে। সেক্ষেত্রে ঘনঘনই গ্রহ ট্রানসিট করবে - কদিন আগে যেমন শুক্রগ্রহ সূর্যের সামনে দিয়ে ট্রানসিট করল। তা এই ট্রানসিটের সময় অল্পসময়ের জন্য হলেও গ্রহটা এই লেন্সের ক্ষমতা আরো বাড়িয়ে দেবে, মানে নক্ষত্র থেকে আসা আলো আরো উজ্জ্বল হবে অথচ তার শার্পনেস কমে যাবে। এটাই হল গ্রহ আবিষ্কারের দ্বিতীয় উপায়। ট্রানসিটের সময় আরো একটা গ্যালাক্সি এসে নক্ষত্রের ঔজ্জ্বল্য বাড়িয়ে দিচ্ছে - এরকম ঘটনা কমই ঘটে, তাই এভাবে গ্রহ আবিষ্কারের ঘটনাও কম। 


ছবি - গ্রহ ট্রানসিটের ফলে হটাত করে তারাটা একটু উজ্জ্বল হয়ে উঠেছে



শুক্রগ্রহের ট্রানসিট সূর্যের সামনে দিয়ে
এরপরেও কিন্তু গ্রহের বায়ুমণ্ডল সম্পর্কে ধারণা করা আমাদের সীমার বাইরে রয়ে যায়, যেটার জন্য ব্যবহৃত হয় এই তৃতীয় উপায়। নক্ষত্রের সামনে দিয়ে গ্রহের ট্রানসিটের সময় আরো স্বাভাবিকভাবেই নক্ষত্র থেকে আসা মোট আলো কমে যাবে। একটা গ্রাফ এঁকে প্লট করে যেতে থাকলে ট্রানসিটের সময় মোট আলোর পরিমাণ কম দেখাবে, মনে করে নেওয়া যাবে এই সময়ে কোনো গ্রহ পার হচ্ছে তারাটাকে। এই তিন পদ্ধতি মিলে গত দু'দশকে ২৭০টার মত তারা আবিষ্কৃত হয়েছে। 


ছবি - ট্রানসিটের সময় আলোর তারতম্য                      



ছবি -আলোর তারতম্য
এই পদ্ধতিতে গ্রহের সন্ধান করার সময় আরো একটা কাজ করা যায়।  যেহেতু ট্রানসিটের সময় তারার আলো সামনের গ্রহের বায়ুমণ্ডল ভেদ করে আসে, তাই তার বর্ণালীর প্রকৃতি পরিবর্তিত হয়। কারণ আলো যে মাধ্যমকে ভেদ করে আসে তার আলোর বর্ণালী ওপর নির্ভর করে। তাহলে, গ্রহটির বায়ুমণ্ডলে কি কি মৌল বা যৌগ আছে তার ওপর ট্রানসিটের সময় তারার আলোর বর্ণালী নির্ভর করে। এখন আমরা পরীক্ষালব্ধ ফলাফল থেকে জেনে গেছি জলীয় বাষ্পের মধ্যে দিয়ে আলো এলে তার বর্ণালী কেমন হয়। তাই গ্রহে জল আছে কিনা তা বলে দেওয়া যায় ওই বর্ণালী বিশ্লেষণ করে।
এবার আমি বাড়ি ফিরে নেচারের পডকাস্ট চালিয়ে শুনতে চেষ্টা করলাম বিজ্ঞানীরা আদপে কি কি বলেছেন। তারাটার নাম HD189733B (অদ্ভুত নামের জন্য আমি দায়ী নই)। ব্যাপারটা আবিষ্কার হয়েছে হাবল স্পেস টেলিস্কোপের সৌজন্যে - জ্ঞানের ব্যাপারে যার কাছে আমরা চিরঋণী। পডকাস্টে কথা বলা হল নাসার জেট প্রপালসন ল্যাবরেটরীর মার্ক সোয়েন-এর সাথে। ওনার দাবী যে গ্রহটা ২.২ দিনে তার নিকটবর্তী তারার (তারাটা আমাদের থেকে ৬০-৬৫ আলোকবর্ষ দূরে আর সূর্যের চেয়ে কিছু ছোট) চারদিকে চক্কর কাটে, আবার নিজের অক্ষের চারদিকেও ওই একই সময়ে একপাক খায়। এর ফলে, গ্রহটাতে একটা পাশ সবসময় তারার দিকে, আর অন্যপাশ সবসময় অন্ধকার। তাই, এর দুপাশের মধ্যে তাপমাত্রার পার্থক্য বেশী। আরো বড় কথা, গ্রহটাতে জলীয় বাষ্প ছাড়াও মিথেনের মত যৌগও পাওয়া গেছে। গ্রহটার তারার খুব কাছে আর তার তাপমাত্রা খুব বেশী বলে তাতে হয়ত সরাসরি প্রাণের সম্ভাবনা নেই, কিন্তু, কাছাকাছি আরো কিছু গ্রহ থাকলে তাদের পৃষ্ঠে কিন্তু প্রাণের ভালই সম্ভাবনা আছে। কারণ, মিথেনের মত জৈব যৌগই আমাদের প্রাণের মূল বিল্ডিং ব্লক নিউক্লিক এসিড তৈরী করতে পারে। 
তবে নিকট ভবিষ্যতে এরকম আরো ফলাফল পাবার আশা ক্ষীণ, কারণ হাবল এর মহাকাশে দেখার ক্ষমতা সীমিত। কিন্তু জানার আগ্রহ কি তা বলে থেমে থাকবে। মহাকাশে পাঠানো হচ্ছে পরবর্তী জেমস ওয়েব স্পেস টেলিস্কোপ - আরো কয়েকবছরের মধ্যেই। আরো অনেক এরকম জলীয় বাষ্প বা মিথেনযুক্ত গ্রহ পেয়ে যাব আমরা, হয়ত এবার গ্রহের তাপমাত্রাও আর বাগড়া দেবে না আমাদের উৎসাহে। 
খবর - নিউ ইয়র্ক টাইমস
তথ্য - এই সাইটটা আর উইকির পেজ।


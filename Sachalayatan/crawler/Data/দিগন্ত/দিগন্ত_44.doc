ওয়েনবার্গের বিজ্ঞানচিন্তা



আইন্সটাইনের জন্মদিন উপলক্ষ্যে যে দুটো লেখা লিখেছিলাম এটা তার শেষটা। এটা ১৯৭৯ সালে পদার্থবিদ্যায় নোবেল বিজয়ী বিজ্ঞানী ওয়েইনবার্গের বক্তব্যের ভাবানুবাদ। শেষে আমি বক্তব্যের ইউটিউব ভিডিওটাও দিয়ে দিলাম, প্রথম আড়াই মিনিট বিজ্ঞান-আলোচনার পরে এই বিজ্ঞান-চিন্তার বিষয়ে উনি কথা বলেছেন। 
বিগ ব্যাং বা অন্য মহাজাগতিক ঘটনাগুলোর জন্য প্রমাণ সংগ্রহ করার জন্য মানববিহীন স্পেসক্রাফটই যথেষ্ট ছিল। হাবল স্পেস টেলিস্কোপ বা কোবে স্যাটেলাইট - এদের কোনোটাতেই মানুষ ছিল না। আসলে বিজ্ঞানের পর্যবেক্ষণের জন্য যদি মহাকাশযান পাঠানো হয়, তাতে মহাকাশচারী লাগে না, বরং মহাকাশচারী থাকলে সমস্যা বাড়ে ছাড়া কমে না। দুঃখের বিষয় গত কয়েক বছরে রাশিয়া আর আমেরিকা মহাকাশ বা চাঁদে আবার মানুষ পাঠানোর জন্য উঠেপড়ে লেগেছে। এর খরচা ট্রিলিয়ন ডলারে পড়তে পারে। খরচা হলেও একেও আমরা মেনে নিতে পারি এই অর্থে যে আমরা খরচা করে ফুটবল খেলাও দেখি বা টিভিতে সিরিয়াল বা বিনোদনমূলক অনুষ্ঠানও দেখি। কিন্তু এর সাথে বিজ্ঞানকে মিশিয়ে ফেলা উচিত নয়। প্রকৃত বিজ্ঞান শুধু পর্যবেক্ষণ নিয়েই মাথা ঘামায়, মানুষ মহাকাশে গেল কিনা তাতে কিছু যায় আসে না। সেই পর্যবেক্ষণগুলোকে এক সূত্রে গেঁথে ফেলাই হল বিজ্ঞানের কাজ। যে বিজ্ঞান চাঁদে মানুষকে নিয়ে গিয়ে গলফ খেলায়, সে বিজ্ঞানের ডিসনী ভার্সান, বিনোদনের জন্য তৈরী, জ্ঞানবৃদ্ধির জন্য নয়।
আমাদের যে বিষয়টা নিয়ে সবথেকে বেশী প্রভাবিত করে সেটা হল বিজ্ঞানমনস্কতা। আমরা কেউই হয়ত চাঁদে যাব না, কিন্তু চাঁদ সংক্রান্ত গবেষণা ও তার গতিপ্রকৃতি সবাই জানতে পারবে। আমরা আরো বেশী করে জানতে পারব আমাদের প্রকৃতি আর পরিবেশ নিয়ে। বিজ্ঞানের ইতিহাস ঘাঁটলে দেখা যায় প্রকৃতির সূত্রগুলোর ধীরে ধীরে রহস্য উন্মোচন করে এসেছে। সেই কবে টাইকো ব্রাহে বলেছিলেন যে পৃথিবীও সূর্যের চারপাশে ঘোরা আর কয়েকটা গ্রহের মধ্যে একটা। তাকে পুড়িয়ে মারা হয়েছিল। বিশ শতকের গোড়ায় হাবল সেই ধারণাকে প্রসারিত করে বললেন যে এমনকি আমাদের আশে পাশের দেখা তারাগুলো মিলে যে ছায়াপথ - এরকম অসংখ্য ছায়াপথ নিয়ে মহাবিশ্ব - আর একেকটি ছায়াপথে কোটি কোটি নক্ষত্রের সমাবেশ। আর এখন বলা হচ্ছে আমরা যে বিগ-ব্যাং এর ফসল, সেই বিগ-ব্যাংও হাজারে হাজারে বিগ ব্যাং-এর মধ্যে একটা। ঘটনাক্রমে এই বিগ-ব্যাং-এর ফলে সৃষ্ট মহাবিশ্বে কিছু মাত্রা এমনভাবে সম্পর্কিত, যে প্রানের উদ্ভব হওয়া সম্ভব হয়েছে। 
বিজ্ঞান তো শুধু জ্ঞানবর্ধক নয়, বিজ্ঞান সত্য অনুসন্ধানের কাঠামোও বটে। আমরা বিজ্ঞানী হিসাবে কোনো সময়ে মনে করি না যে আমরা কোনো নির্দিষ্ট বিষয়ে নিশ্চিত। বিগ-ব্যাং এর মত কিছু তত্ত্ব হয়ত সর্বজনগৃহীত হয়ে যায় কিন্তু তাও আমরা স্বীকার করি যে এ বিষয়ে অনেককিছুই আমাদের এখনও অজানা। বিগ ব্যাং-এর শুরুর দিকে মহাস্ফীতি বা তারও আগে কোয়ান্টাম দশায় মহাবিশ্বের অবস্থা কেমন ছিল তা নিয়ে যখন আলোচনা হয় তখন আমরা স্বীকার করেই নি এর অনেক কিছুই আমাদের কল্পনা ও ব্যক্তিগত ব্যাখ্যা। কিন্তু, মতামত আলাদা বলে কাউকে পুড়িয়ে মারা হয় না - যদিও অনেকের মতামতই যথেষ্ট অদ্ভুত ধরণের। 
আমাদের এই বিজ্ঞানলব্ধ জ্ঞান যুক্তি ও পর্যবেক্ষণ-নির্ভর। তার মানে এ নিজেই নিজেকে সংশোধন করে নিতে পারে। আর এটা মানব-সংস্কৃতির ওপর নির্ভর করে না। মহাকাশবিজ্ঞান আমাদের এখানে যে ভাবে পড়ানো হয় সেই একই ভাবেই জাপান বা ভারতেও পড়ানো হয়। মহাকাশবিজ্ঞানে আমার আর তাদের জন্য আলাদা সূত্র বা ব্যাখ্যার কোনো স্থান নেই। আমরা হয়ত ভুল ব্যাখ্যা দিচ্ছি, কিন্তু চেষ্টা করছি সবাই মিলে যাতে সঠিক ব্যাখ্যায় পৌঁছনো যায়। এটা আমাদের সংস্কৃতির কোনো উপবৃদ্ধি নয়।
সবশেষে বলি আমাদের বিজ্ঞানীমহলের একটা অভ্যাস সারা পৃথিবীর অনুকরণীয়। আমাদের বিজ্ঞানীজগতে অনেক 'হিরো' পাওয়া যায় - মহাকাশবিজ্ঞানে 'হিরো'দের কথা বলতে গেলে বলতে হয় আইন্সটাইন, হাবল, চন্দ্রশেখর, পেনরোজ বা হকিং এর নাম। কিন্তু তারা কেউই নবী বা প্রফেট নন। বিজ্ঞানে এমন কেউ নেই যার কথা গবেষণা করার সময় আমরা মনে রাখি। ঐতিহাসিক বিষয় উৎসাহ না থাকলে শুধু বৈজ্ঞানিক প্রয়োজনে কেউ আজকাল আর আইন্সটাইনের পেপার পড়ে না। যে কোনো বিশবিদ্যালয়ের ছাত্র আজ আপেক্ষিকতা তত্ত্ব আইনস্টাইনের চেয়ে ভাল ছাড়া খারাপ বোঝে না - কারণ এই বিষয়ে জ্ঞান ক্রমবর্ধমান। আমরা আইন্সটাইনকে সম্মান করি কিন্তু শুধু তার বক্তব্যের ওপর ভিত্তি করে কয়েকজন বিজ্ঞানীর তত্ত্বের মধ্যে বিবাদ-মীমাংসা করাই না। অন্যভাবে বললে, আমাদের জগতে 'হিরো' অনেক আছে, কিন্তু কোনো 'প্রফেট' নেই। আজকের দুনিয়ায় তাকালে দেখা যায় মানুষ কত সহজে হাজার বছর আগে কিছু বইয়ের ওপর শতভাগ ভরসা রেখে একে অপরকে খুন করতেও ভেবে দেখছে না। 'প্রফেট'-দের থেকে পৃথিবীর এইরকম লাভ হলে আমার মতে তাহলে বিজ্ঞানী-মহলের অভ্যাসটাই ভাল - 'প্রফেট' কম, কিন্তু 'হিরো' বেশী। 



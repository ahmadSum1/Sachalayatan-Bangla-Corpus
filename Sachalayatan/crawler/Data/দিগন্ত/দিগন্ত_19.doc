মন্দার পরে আমেরিকা ও বিকল্প অর্থনীতি



(লেখাটা স্বামীনাথন আয়ারের স্বামীনমিক্স সিরিজের একটা প্রবন্ধ। স্বামীনাথন আয়ার টাইমস অব ইন্ডিয়া পত্রিকার এক জনপ্রিয় কলামিস্ট। তার স্বামীনমিক্স সিরিজের প্রবন্ধগুলো ব্যতিক্রমী চিন্তাধারায় লেখা। এগুলো পড়তে পারেন এখানে  বা এখানে। )

১৯৩০ সালের গ্রেট ডিপ্রেশনের পরে আবার এক পৃথিবীব্যাপি মন্দা সারা পৃথিবীর অর্থনীতিকে গ্রাস করেছে। মন্দার প্রকৃত কারণ নিয়ে মতভেদ থাকলেও একটা ব্যাপারে সবাই একমত, বর্তমান ধনতান্ত্রিক অর্থব্যবস্থা চূড়ান্ত ব্যর্থ অবস্থা সামাল দিতে - এবং সাধের বিশ্বায়ন, যা কিনা এই পুঁজিবাদেরই ফল - তাও এক দেশের ব্যর্থতায় বাকি সব দেশের পতন ডেকে এনেছে। পৃথিবীর সবথেকে বড় ব্যাঙ্কগুলোর মধ্যে পাঁচটি রাতারাতি গায়েব হয়ে গেছে। সবথেকে বড় দুটো মর্টগেজ কোম্পানীরও অকালমৃত্যু হয়েছে - তারা সরকারি আশ্রয়ে এখন। পৃথিবীর সবথেকে বড় ইন্সুরেন্স কোম্পানী এআইজি সরকারের ছায়ায় ধুঁকছে। পৃথিবীর সর্ববৃহৎ ব্যাঙ্ক - সিটিব্যাঙ্ক - সরকারি টাকা নিয়ে কোনোমতে বেঁচে আছে। গত শতকের সবথেকে আলোচিত মোটর কোম্পানী জেনারেল মোটরস সরকারি স্যালাইন নিয়ে টিঁকে আছে। আমেরিকার পুঁজিবাদের সবথেকে বড় আইকনগুলোই আজ ক্লাচে ভর করে হাঁটছে।
কিন্তু মজার কথা, আমেরিকার সবথেকে বড় সমালোচক দেশগোষ্ঠীর অর্থনীতির অবস্থা আরো খারাপ। আমেরিকার পুঁজিবাদের কট্টর সমালোচক ছিল দক্ষিণ আমেরিকার তিন দেশ (ভেনেজুয়েলা, ইকুয়েডর আর বলিভিয়া), রাশিয়া আর ইরান। এদের এই প্রতিদ্বন্দী
অর্থনীতিও কিন্তু মন্দার ঝড়ঝাপটা থেকে বেঁচে নেই। অর্থনীতির হিসাবে তেলের দাম ব্যারেলপিছু ৯০-৯৫ ডলার হলে ভেনেজুয়েলা বা ইরানের বাজেট ঘাটতিশূন্য হয়। গতবছর তেলের দাম ব্যারেলপিছু ১৪৭ ডলার হবার পরে এরা অনেক বড় পরিকল্পনা করেছিল। ভেনেজুয়েলার হুগো শেভেজ লাতিন আমেরিকার দেশগুলোর জন্য হ্রস্বমূল্যে তেল দেবার কথাও বলেছিলেন। কিন্তু এখন ভেনেজুয়েলা শুধু জমানো বিদেশী মুদ্রায় ভর করে অর্থনীতি চালাচ্ছে। 
ইরান আবার সেখানেও একটা ভুল করে রেখেছে। ইরানের প্রেসিডেন্ট আহমেদিনেজেদ আমেরিকাকে "শিক্ষা" দেবার জন্য তার দেশের বৈদেশিক মুদ্রার সঞ্চয়ের একটা বড় অংশ ডলার থেকে ইউরোতে রূপান্তর করেছেন। ২০০৮ এর এপ্রিলে ইরান ঘোষণা করে যে তারা এবার থেকে তেল বিক্রির টাকা ইয়েন আর ইউরোতে নেবে আর এভাবে তাদের ডলার সঞ্চয় ধীরে ধীরে "দুর্বল" ডলার থেকে "শক্তিশালী" ইউরো বা ইয়েনে নিয়ে যাবে। কিন্তু বাস্তবে ইরান আমেরিকাকে দুর্বল করার পরিবর্তে নিজেদেরই দুর্বল করে ফেলেছে। ডলার গত অয়েক মাসে শক্তিশালী হয়েছে - ইউরোপিছু ডলারের দাম ১.৬ থেকে নেমে ১.২৬ হয়েছে। যারা ডলার থেকে ইউরোতে সঞ্চয় নিয়ে গিয়েছিল, তারা প্রচুর লোকসান করেছে। তাই, ইরানের তেল বিক্রির টাকা দুই তৃতীয়াংশ কমে যাবার পরে দেশের মুদ্রাস্ফীতি দাঁড়িয়েছে ২৬ শতাংশে। আসন্ন নির্বাচনে, আহমেদিনেজাদের পরাজয় মনে হচ্ছে শুধু সময়ের অপেক্ষা। আমেরিকা ভয় দেখিয়ে যা পেরে ওঠেনি, অর্থনীতির ধাক্কায় তা-ই সম্ভব হতে চলেছে - মধ্যপন্থী মহম্মদ খাতামি ইরানের প্রেসিডেন্ট পদ পেয়ে যাবেন বলে মনে করা হচ্ছে। 
রাশিয়ায় পুতিন তার প্রিয় কিছু স্তাবকের মধ্যে রাশিয়ার তেলসম্পদ বিলিয়ে দিয়েছেন এই শর্তে যে তারা পার্টি তথা তার নিজের স্বার্থ দেখবে। এই পদ্ধতিতে রাতারাতি তৈরী করেছেন অসংখ্য বিলিয়নেয়ার - চেলসির মালিক রোমান আব্রাহামোভিচ যেমন। কিন্তু মন্দায় রাশিয়ার স্টক মার্কেট ৮০% পড়েছে, রাশিয়া বৈদেশিক মুদ্রার অনেক বড় অংশই এখন দেশের কারেন্সী রুবলকে বাঁচাতে ব্যয় করছে - তাও রুবল ডলারে ২৫ থেকে ৩৫-এ নেমে গেছে। 
খুব স্বাভাবিকভাবেই পশ্চিমা পুঁজিবাদের সবথেকে বড় সমালোচক রাষ্ট্রনেতাদের পেছনের সমর্থক দেশের বড় তেলের খনি। বাজার অর্থনীতিতে উৎপাদনশীলতা বাড়ানোর পুরষ্কার হিসাবে অর্থনৈতিক সাফল্য আসে। এই কারণে এই ব্যবস্থায় সম্পদের সঠিক বন্টন সম্ভব নয়। রাষ্ট্র নিয়ন্ত্রিত অর্থনীতির সমস্যা হল যে এই ব্যবস্থায় উৎপাদনশীলতার উন্নতির সঠিক মূল্যায়ন করা সম্ভব হয় না। তাই এই ব্যবস্থায় উৎপাদনশীলতা চট করে বাড়ে না। রাষ্ট্র-নিয়ন্ত্রিত অর্থনীতির সমর্থকেরা মনে করে পুঁজিবাদীরা লাভ আর প্রবৃদ্ধি নিয়ে এতটাই মজে থাকে যে তাদের পক্ষে সম্পদের ন্যায্য বন্টন নিয়ে মাথা ঘামানো সম্ভব নয়। টাকা যদি আকাশ থেকে পড়ত তাহলে এই বক্তব্য মেনে নেবার যথেষ্ট যুক্তি থাকত। কিন্তু সেই সম্পদ যদি উৎপাদন করতে হয় তাহলে তা উৎপাদনশীলতার সাথে জড়িত থাকে - সেখানেই বাজার অর্থনীতি অনেক ভাল কাজ করে। 
এই তথাকথিত পেট্রো-স্টেটদের আয় কিন্তু একরকম আকাশ থেকে টাকা পড়ার মতই। কোনো এক ভৌগোলিক ঘটনাচক্রে দেশের মাটির তলায় তেল (বা অন্য খনিজ সম্পদ) ছিল - তা রপ্তানী করেই টাকা আসে। তাই রাষ্ট্রনেতারা উৎপাদনশীলতার কথা ভুলেই সম্পদ পুনর্বিন্যাস নিয়ে মেতে থাকতে পারেন। শেভেজের শাসনকালে ভেনেজুয়েলার তেল উৎপাদন ১৯৯৮ সালের ৩.২ মিলিয়ন ব্যারেল থেকে নেমে ২.৪ ব্যারেলে গিয়ে ঠেকে। উৎপাদনশীলতার নিরিখে এটা একধরনের সমস্যা। কিন্তু এই দক্ষতার অভাবও পার পেয়ে গেছে আন্তর্জাতিক বাজারে তেলের দাম বেশী থাকায়। ইরানের ক্ষেত্রেও একই ঘটনা। এই অর্থে, আমেরিকার সিস্টেমের সবথেকে বড় সমালোচকেরা নিজেদের কোনো বিকল্প অর্থনৈতিক ব্যবস্থার পরিকল্পক নন, তারা বর্তমান ব্যবস্থাতেই পরজীবীর মত টিঁকে থাকতে পারেন। মূল পুঁজিবাদের মন্দা চললে তাদের অবস্থা বরং আরো খারাপ হয়।
দুর্দিনেই সিস্টেমের শক্তি যাচাই হয়। আজ মন্দার সময় সারা পৃথিবী এখনও ডলারকে অন্য মুদ্রার পরিবর্তে নিরাপদ বলে মনে করছে, তাই ডলারের দাম বাড়ছে। আমেরিকার সিস্টেমে অসংখ্য ভুল ছিল, আছে ও থাকবে। সামগ্রিক পুঁজিবাদী পরিকাঠামো ঢেলে সাজানো দরকার। এই পুনর্গঠনের লক্ষ্য হওয়া উচিত আরো নিয়ন্ত্রিত পুঁজীবাদ - বন্টনমুখী খনিজ-অর্থনীতি নয়। 


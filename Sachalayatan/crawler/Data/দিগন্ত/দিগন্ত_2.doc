অটোমানব



সময়টা ২০০৮ সাল নাগাদ হবে। গুগলের স্বয়ংক্রিয় গাড়ি নিয়ে গবেষণার কথা আগেই শুনেছিলাম। কিন্তু সত্যি ভিডিওতে দেখা চালক-বিহীন গাড়ির অভিজ্ঞতাই আলাদা। লেসার-রাডারে নিজের মত করে গাড়ি চারপাশের সব কিছু “দেখে” সেইমত চলছে। নিউস রিপোর্টটা দেখে এত চমৎকৃত হয়েছিলাম যে মনে হয় এই গাড়ি বাজারে এলে আমি প্রথম যুগের খরিদ্দার হবার জন্য ঝাঁপাবো। আমার এমনিতেই ড্রাইভিং খুব একটা ভাল লাগে না। আমার হয়ে মেশিন গাড়ি চালিয়ে দিলে আমি মেশিনদের কাছে চির-কৃতজ্ঞ হয়ে থাকব।
শুধু গাড়ি চালানো বলে না, গত কয়েক শতকে মানুষের অনেক কাজই জীবন থেকে সরিয়ে দিয়েছে অটোমেশন বা ভিন্ন ভিন্ন যন্ত্র-চালিত সিস্টেম। সেই শিল্প-বিপ্লবের যুগ থেকে একের পর এক যন্ত্রের ঘাড়ে চড়ে আমাদের সভ্যতা একটু একটু করে এগোচ্ছে। নতুন যন্ত্র আনছে নতুন পণ্য, নতুন পণ্য বাড়ায় সমৃদ্ধি, আবার সমৃদ্ধির মানে আরও চাহিদা - অর্থাৎ উৎপাদন বাড়ে আরও অটোমেশনের হাত ধরে। চক্রের হাতে পড়ে উন্নয়ন। কেউ আগে বা কেউ পড়ে এই চক্রে ঢুকে পড়ছে। সেইমত তৈরী হচ্ছে প্রথম-দ্বিতীয়-তৃতীয় বিশ্ব। পরে চতুর্থ ও পঞ্চম বিশ্ব তৈরী হলেও অবাক হব না। উন্নয়নের অন্যতম পূর্বশর্ত এই অটোমেশনের চাকার দক্ষতা।

গত দশকে এই চাকা একেবারে বিদ্যুতগতিতে ছোটা শুরু করল। কম্পিউটারে তথ্য প্রক্রিয়াকরণ দ্রুত থেকে দ্রুততর হয়েছে, তথ্য-সঞ্চয়ও আগের থেকে সহজতর হয়েছে। এই দুয়ের সমন্বয়ে “বিগ-ডেটা” প্রসেসিং অর্থাৎ অনেক তথ্য-ভান্ডার থেকে খুঁজে প্যাটার্ণ বের করার কাজও মেশিন অনায়াসেই করে ফেলছে। অন্য দিকে সব যন্ত্রের নির্ভুল-ভাবে কাজ করার দক্ষতা এতটাই বেড়ে গেছে যে নিখুঁত পণ্য উৎপাদনে ত্রিমাত্রিক প্রিন্টিং-এর ভবিষ্যত কোনো বিকল্প দেখা যাচ্ছে না। একই ভাবে রোবট অনায়াসেই করে দিচ্ছে গাড়ির চালকের কাজ, গুদামে মাল ওঠা-নামানোর কাজ বা দোকানে সার্ভারের কাজ। এর কোনোটাই কয়েক দশক আগেও মানুষ ছাড়া ভাবাই যেত না। যন্ত্র একসাথে অনেক তথ্য প্রক্রিয়া করছে, আআব্র আগের থেকে নিখুঁতও কাজ করছে। তাই যেসব কাজে মানুষের মত ক্রিয়েটিভিটি লাগে না, তাতে মানুষের রিপ্লেসমেন্ট হিসাবে যন্ত্রের আগমন অবশ্যম্ভাবী। নিকট ভবিষ্যতে, কলসেন্টার বা সাধারণ ম্যানুফ্যাকচারিং এর চাকরি পাওয়া দুষ্কর হবে এটা মোটামুটি নিশ্চিতভাবেই বলা যায়। 
অটোমেশনের হাত ধরে মানুষের সভ্যতা এগোবে - এটা মনে হয় এখন পরিবর্তন করা সম্ভব না। কিন্তু কিভাবে বদলে যাচ্ছে আমাদের সমাজ বা অর্থনীতি অটোমেশনের হাত ধরে? ভাল দিকটা সবাই বলতে পারবেন। খারাপ দিকটা ততটা চোখে পড়বে না। ভোগ্যপণ্য থেকে শিক্ষা বা স্বাস্থ্য - সব খাতেই অটোমেশন কিছু না কিছু ভাল প্রভাব রেখে গেছে। আমি আলোচনা করব উলটো - অর্থাৎ বিতর্কিত দিকটা নিয়ে। অটোমেশনের সবথেকে বড় সুবিধা হল কাজের জন্য মানুষের প্রয়োজনীয়তা কমিয়ে দেওয়া। এটাই আবার সামাজিক অসুবিধাও বটে। 
ষাট ও সত্তরের দশকে দ্বিতীয় ও তৃতীয় বিশ্বের অনেক দেশেই কম্পিউটার বা অটোমেশন বিরোধী অনেক শ্রমিক-আন্দোলন হয়েছে। মালিক-শ্রমিক সম্পর্কের মূলে গেলে দেখা যায় মালিকের মূলধন আর শ্রমিকের শ্রম - এই দুয়ের সমন্বয়ে লাভ বা প্রফিট তৈরী হয়। মালিক-শ্রমিক দরাদরির পথও আসে এই সম্পর্কের ওপর দিয়ে। কিন্তু যদি শুধু মূলধনের ভিত্তিতেই লভ্যাংশ তৈরী হতে পারে তাহলে শ্রমিকের প্রয়োজন থাকেনা, লভ্যাংশের পুরোটাই মালিকের পকেটস্থ হতে পারে। শ্রমিকের দরাদরির খাত হল চাকুরীজনিত সুবিধা, আর বেতন। দ্বিতীয় বিশ্বযুদ্ধোত্তর পৃথিবীতে শ্রমিকের অধিকার বিষয়ে পশ্চিমের দেশগুলোতে যথেষ্ট কড়াকড়ি শুরু হওয়ায় বিনিয়োগকারীরা একটু চাপে ছিল। প্রথম ধাপে, গ্লোবালাইজেশনের নাম ধরে শ্রমঘন কাজ গুলো পাঠিয়ে দেওয়া হল তৎকালীন তৃতীয় বিশ্বের দেশগুলোতে - যারা বর্ধিষ্ণু জনসংখ্যার চাপে শ্রমঘন শিল্প ছাড়া উন্নয়নের কোনো রাস্তা দেখে নি। বিনিয়োগের বাজার খুলে যাওয়ায় মেড ইন চায়না পণ্য ছেয়ে গেল সারা পৃথিবীতে। প্রথম বিশ্বের বিনিয়োগ-কারীরা স্বস্তির শ্বাস ফেলল - ঘরের কাছে আর শ্রমিক অসন্তোষের ধাক্কা সহ্য করতে হবে না। তাদের কাজ দাঁড়াল বিনিয়োগ করা আর লভ্যাংশ বুঝে নেওয়া। অবস্থা খারাপ হল প্রথম বিশ্বের শ্রমজীবী মানুষের। আমেরিকার প্রফিট মারজিন বনাম এমপ্লয়ী শেয়ারের গ্রাফ থেকেই বিষয়টা বোঝা যায়। সত্তরের দশক থেকে কর্মীদের বেতনের খরচা কমেছে, বেড়েছে মূলধনের লভ্যাংশ। 

কিন্তু চীনারাও মানুষ। মিডিয়াও থেমে নেই। চিনের শ্রমিকদের দুর্দশার কথা সংবাদে আসতে থাকে এখন। এইবারে মালিকেরা কি করবে? ইন্টারনেটের কল্যাণে পৃথিবী তো এখন বিরাট গ্লোবাল ভিলেজ। আজ চিনে ফক্সকনের কারখানায় চিনে শ্রমিকদের দুর্দশা তো কাল বাংলাদেশে ওয়ালমার্টের সাপ্লায়ারের কারখানায় আগুন। শ্রমিক যেখানে আছে তার বক্তব্যও আছে। মিডিয়াও আছে। কাজেই এতদিনের প্রচেষ্টা এবার ইন্টারনেটের হাত ধরে বিকল হতে আরম্ভ করল। এদিকে আবার এসে গেছে সোসাল মিডিয়া - মানুষে নিজেই মিডিয়া হয়ে গেছে। যা দেখে তাই লিখে ফেলে। প্রেসকে টাকা খাইয়ে রিপোর্ট “ম্যানেজ” করার উপায়ও কমে আসছে। 
এই সময়েই মূলধনীরা আবার আঘাত হানল। এইবারে অস্ত্র অটোমেশন। অবশ্য বলে রাখা ভাল অটোমেশন শিল্পবিপ্লবের পর থেকে নতুন কিছু না। ভিন্ন ভিন্ন শিল্পে, বিভিন্ন খাতে ধীরে ধীরে অটোমেশনের হাত ধরে উৎপাদনশীলতা বেড়েছে। কিন্তু এবারের ব্যাপারটা পুরোই অন্যরকম। প্রথম বিশ্বের মেশিনের প্রতিযোগী তৃতীয় বিশ্বের শ্রমিক। তৃতীয় বিশ্বের শ্রমিক যদি বলে বেতন বাড়াও, প্রথম বিশ্বের মালিক বলে আরও দশটা মেশিন এসে তোর কাজ করে দেবে - তোকে পয়সা দেব কেন? তৃতীয় বিশ্বের শ্রমিক যদি বলে কাজের পরিবেশ ভাল না, মালিক ভাববে মেশিন বসাবো - নাহলে প্রেসের সামনে শ্রমিকের মুখ বন্ধ রাখতে যে খরচা পড়ছে তা লভ্যাংশ কমিয়ে দিচ্ছে। গতবছরেই আমি দু-দুটো এরকম ঘটনা দেখলাম চোখের সামনে। অ্যাপেলের আইফোন থেকে অধিকাংশ ইলেকট্রনিক্সের দ্রব্য যারা নিজেদের কারখানায় বানায় (আইফোন পিছু ফক্সকনের আয় ৭ ডলার, শ্রমিকের বেতনের পেছনে খরচা আরও ৭ ডলার) - সেই ফক্সকনের চিনা কারখানায় শ্রমিক অসন্তোষ দেখা দিল। তখনকার মত অ্যাপেল সহ ফক্সকনের তুলোধোনা চলল। মাসখানেকের মধ্যেই দেখলাম ফক্সকন এক মিলিয়ন রোবোট আনছে নিজেদের কারখানায়। আমাজনের গুদামের কর্মীদের কাজের পরিবেশ নিয়ে অসন্তোষ ও ল’স্যুট। অচিরেই আমাজন কিভা সিস্টেমস নামে এক কোম্পানীর হাত ধরে গুদাম অটোমেশনের কাজ শুরু করল - যার হাত ধরে অচিরেই প্রতি দশজন গুদাম-কর্মীর আট-জনকেই গোলাপী-পাতা ধরিয়ে দেবে তারা। ফলাফল - প্রফিটেবিলিটি বৃদ্ধি। কর্পোরেট দুনিয়ায় আজকের হারে প্রফিটেবিলিটি আগে কোনো যুগে ছিল না। 
দেখে মনে হবে যেন মূলধনীদের টার্গেট যেন শুধু শ্রমঘন শিল্পেই। কার্যত গত কয়েক বছরে কিন্তু এই অবস্থারও পরিবর্তন ঘটছে। মধ্য-আয়ের সেবাধর্মী কাজও কিন্তু এখন টার্গেটে পরিণত হয়েছে। ব্যাঙ্কের টেলারদের চাকরি এ-টি-এম পরবর্তী যুগে এমনিতেই নিচের দিকে, নেট-ব্যাঙ্কিং এর যুগে মানুষ-বিহীন ব্যাঙ্ক বানানোও আওতার মধ্যেই চলে এসেছে। প্রেস রিপোর্ট লিখতে হবে? তথ্য দিয়ে দিলে কম্পিউটার প্রোগ্রাম নিজেই লিখে দেবে। রেসিউমে দেখে প্রার্থী বাছাই করতে হবে? আর্টিফিশিয়াল ইন্টেলিজেন্সের যুগে তাও করে দিতে পারে প্রোগ্রাম। মধ্য-আয়ের এই সব চাকরির মূল্য তো কমছেই তার সাথে পরের টার্গেট হিসাবে আসছে রেডিওলজিস্ট, অ্যাকাউন্টেন্ট এমনকি আইনজীবী বা ট্রাক-ড্রাইভার। মূলধনীদের লভ্যাংশ বাড়ার সাথে সাথে বেতন কমছে সব খাতেই। ফলশ্রুতিতে উৎপাদনশীলতা বেড়েই চলেছে, কিন্তু বেতন আটকে গেছে আগের জায়গাতেই। 
এতো গেল মালিক-শ্রমিক সম্পর্ক আর প্রফিটেবিলিটির কথা। সামগ্রিক অর্থনীতির কি অবস্থা হচ্ছে? এটা বুঝতে গেলে ফিরে যেতে হবে সেই প্রাক-শিল্পবিপ্লব যুগে। আমাদের দেশগুলোতে যেমন কম্পিউটার বিরোধী একটা হাওয়া ছিল সেইরকম শিল্পবিপ্লবের যুগের ইংল্যান্ডেও একদল কারিগর ছিলেন টেক্সটাইল মেশিন এসে যাদের কর্মসংস্থানে ভাগ বসিয়েছিল। বিপ্লবের আগে তারা যে কাপড় বুনে জীবিকা নির্বাহ করতেন, তাদের  তারা মিলে বিদ্রোহ করেছিলেন মেশিন-রাজের বিরুদ্ধে, অনেকগুলো টেক্সটাইল-মিলও ক্ষতিগ্রস্ত হয়েছিল তাদের আক্রমণে। এদের ইতিহাসে বলা হয় লাডাইট। ব্রিটিশ-রাজ সেনা পাঠিয়ে এদের কড়া হাতে দমন করে সেই যাত্রা। এর পরবর্তীতে অর্থনীতিবিদেরা এই বিদ্রোহ ও তার প্রাসঙ্গিক যৌক্তিকতাকে লাডাইট ফ্যালাসি নাম দিয়ে থাকেন। মেশিনের হাত ধরে ব্রিটিশ অর্থনীতির পরবর্তী উত্থানও তাদের পক্ষেই কথা বলে। কিন্তু যে কথাটা বলা হয়ে থাকে না, সেটা হল সারা পৃথিবীতে অসংখ্য দেশের অসংখ্য মানুষ জীবিকাচ্যুত হয়ে গিয়েছিল ইংলন্ডে ও ইউরোপে শিল্প-বিপ্লবের ফলে। সমকালীন ভারতের বিপুলসংখ্যক তাঁতি ও হস্ত-শিল্পী সরাসরি এর প্রকোপে পড়েন ঔপনিবেশিকতার হাত ধরে। ফলশ্রুতিতে শিল্পবিপ্লবের পরে গ্রেট-ডাইভার্জান্স দেখা দেয় ও ইউরোপের গড় আয় পাকাপাকি-ভাবে এশিয়দের থেকে আলাদা কক্ষপথে চলে যায়। বিশ্বজুড়ে আজ যে আয়-বৈষম্য, তার সূত্রপাত কিন্তু ওই অটোমেশনের প্রথম যুগেই। 

ব্রিটেনের স্থানীয় অর্থনীতিতেও সরাসরি ক্ষতিগ্রস্ত কেউ না কেউ আছেই। ফেয়ারওয়েল টু আমস বইতে দেখি - 
“শিল্পবিপ্লবের যুগে দলে দলে ঘোড়ারা জীবিকাচ্যুত হয়েছিল। ১৯০১ সালে - শিল্পবিপ্লবের অনেক কাল পরে, ইংলন্ডে ঘোড়ার সংখ্যা সর্বোচ্চ ছিল। তার আগে থেকেই দীর্ঘ পথের যাত্রায় স্টিম-ইঞ্জিন রেলগাড়ি এসে গিয়েছিল কিন্তু তাও ঘোড়ারা তখনও মাঠে চাষ করার কাজে, স্বল্প-পথের যাত্রায় বা সৈন্য-বহনের কাজে আসত। কিন্তু ঊনিশ শতকে ইন্টারনাল কমবাসন ইঞ্জিন এসে তাদের শেষ জীবিকাও কেড়ে নিল।” ঘোড়াদের ব্রিটেনে বসেই যেই দশা হয়েছিল, ব্রিটেনের বাইরে লাখ-লাখ মানুষের একই দশা হয়েছে শিল্প এসে যাওয়ায়। 
সাম্প্রতিক বিশ্বেও এই অর্থনীতির কেন্দ্রীয়করণের কোনো ব্যতিক্রম দেখি না। খুব সম্প্রতি আমেরিকার রিশেসনের পরে উৎপাদনশীলতা মোটামুটি আগের জায়গায় ফিরে এসেছে কিন্তু বেকারত্বের হার কিছুতেই কমছে না। আমেরিকার ধনীতম ১% মানুষের আয় রকেটের মত বেড়ে চলেছে কিন্তু সাধারণের আয় বাড়ছে কাছিমের গতিতে। এমনকি, যদি ১% এর জায়গায় ১/১০% এর কথা ভাবা যায়, তাদের আয় বাড়ছে আরও দ্রুতগতিতে। আগে সারা-বিশ্বে যে প্রথম-দ্বিতীয়-তৃতীয় বিশ্ব ছিল, এখন শুধু আমেরিকাতেই তাদের প্রতিরূপ সৃষ্টি হচ্ছে। আমেরিকায় অর্থের কেন্দ্রীয়করণের আরও কারণ অবশ্যই আছে কিন্তু অটোমেশন অবশ্যই একটা প্রধান কারণ। অটোমেশনের মূল ধর্মই হল মূলধনের উপযোগিতা বাড়ানো। আর মূলধনের উপযোগিতা বাড়ানো ক্যাপিটালিস্ট দেশের ধর্মের মতই সমাদৃত। তার হাত ধরেই আসবে সামাজিক অসাম্য - কারণ আজকে যার জীবিকা থাকবে না, সে তো কালই অন্য কাজ শিখে সেই কাজে নিয়োগ পাবে না। তাই এই ব্যবস্থায় সমাজ সামগ্রিক-ভাবে অগ্রসর হলেও দারিদ্র্যও বাড়তে থাকবে। 

রাজনীতির অবস্থা এই অর্থনীতির মতই। দ্বিতীয় বিশযুদ্ধোত্তর পৃথিবীতে গেরিলা যুদ্ধ ব্যাপারটা খুব জনপ্রিয় হয়েছিল। প্রথম বিশ্বের শক্তিগুলো ভিয়েতনামে বা লাতিন আমেরিকায় লড়াই চালাতে গিয়ে প্রায়ই মরিয়া গেরিলাদের কাছে পর্যুদস্ত হয়েছে। কনভেনশনাল যুদ্ধ হয় সমানে সমানে বা সমধর্মী দুই বাহিনীর মধ্যে। প্রথম বিশ্বের সেনার সাথে তৃতীয় বিশ্বের সাধারণের যুদ্ধে তাই তৃতীয়ের হাতে গেরিলা যুদ্ধ ছাড়া আর কোনো সুযোগ নেই। এখন চালক-বিহীন ড্রোন যুগে যুদ্ধ করার জন্য মানুষের দরকার পড়ছে না। মানুষে শুধু ভিডিও গেম খেলে বোমা ফেললেই হবে, অথবা স্বয়ংক্রিয় ড্রোন নিজেই খুঁজে নেবে তার টার্গেট - জটিল অ্যালগোরিদম চালিয়ে। কিছুদিন আগে আমেরিকার প্রিসম প্রজেক্টের কথা জানা গেল। জানা গেল অর্থে জানা আগেই ছিল, তবে ব্যাপারটা একজন হুইসল-ব্লোয়ারের মারফৎ নিশ্চয়তা এল। মার্কিন মুলুকে বসে সকলের টুইট, ইমেল এমনকি ফেসবুক আপডেট অবধি সবকিছুর ওপর নজর রাখা হচ্ছে। কোথাও মার্কিন-বিরোধী সেন্টিমেন্ট দানা বাঁধলে সেখানের ফেসবুক স্টেটাসের সেন্টিমেন্ট অ্যানালিসিস করে আঙ্কেল স্যাম আগে থেকেই স্ট্র্যাটেজি কষতে থাকে। উল্টোদিকে, আজকের গেরিলা বাহিনীর হাতে আর সেই বিপক্ষকে “চমকে” দেবার ক্ষমতা নেই, তাই পৃথিবী থেকে গেরিলা যুদ্ধও উঠে যাচ্ছে। অর্থনীতির মত রাজনীতিও কয়েক হাতেই কেন্দ্রীভূত হচ্ছে। 
সামগ্রিকভাবে সমাজের এই একমুখী বিবর্তন নিয়ে আমি খুবই চিন্তিত। একদিকে আমাদের উন্নয়নে অটোমেশন ও টেকনলজির প্রয়োজন অস্বীকার করতে পারি না। আবার অন্যদিকে এই অসম পৃথিবীও আমার কাম্য না। কিন্তু কার্যত গত কয়েক বছরে উন্নয়ন বা জিডিপির যা বৃদ্ধি হচ্ছে, তার সুফল আরও বেশী করেই মূলধনীদের হাতে গিয়েই জমা হচ্ছে। যারা উলটো রাস্তায় হাঁটতে যাচ্ছে, তাদের সার্বিক উন্নয়নই থমকে যাচ্ছে। দীর্ঘমেয়াদে হয়ত টেকনলজির উন্নয়ন থেকে সবারই লাভ হচ্ছে কিন্তু ততদিনে আর্লি এডপ্টার-রা কয়েক কদম এগিয়ে যাবে। ফলে বাড়বে তফাৎ। বাড়বে অসাম্য। রাষ্ট্রের ভূমিকা হবে আরও নেতিবাচক।  এই সময়ে এটাই হয়ত বাস্তব।
দেখুন - 
১) কিভা সিস্টেমসের রোবোট কিভাবে কাজ করে
২) ডারপার অটোমেটিক সিউইং মেশিন সমগ্র গারমেন্টস শিল্পকেই তুলে দিতে পারে। 
৩) টেকনলজিকাল  আন-এমপ্লয়মেন্ট নিয়ে সিবি-এস এর প্রতিবেদন।
৪) টেড টক - অ্যান্ড্রু ম্যাকাফি 
৫) ভিন্নধর্মী টেড টক - পিস্তোনো


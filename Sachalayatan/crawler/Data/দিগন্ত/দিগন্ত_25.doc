বিদায় সৌরভ



খেলা বা সৌরভ সম্পর্কে ভালবাসা না থাকলে লেখাটা না পড়লেও পারেন  
সৌরভ আর খেলবেনা। কথাটা জানার পর থেকে আমার মনে কেমন একটা অস্বস্তি শুরু হয়েছিল। অনেক কাল আগে আমি যখন সত্যি সত্যিই ক্রিকেট খেলা নিয়মিত দেখতাম তখন বড় ফ্যান ছিলাম সৌরভের। রাখঢাক না করেই বলে ফেলতে পারি, বাঙালী না হলে হয়ত ওর এত ফ্যান আমি হতাম না। তবে সাধারণ ভেতো বাঙালীদের থেকে সৌরভ আলাদা - এখানেই আমার মনে হয় সৌরভ-প্রীতির শুরু।
বাংলার হয়ে একটা বাচ্চা ছেলে বেশ ভাল খেলছে শুনেছিলাম ১৯৮৯ নাগাদ। তখন সদ্য বছর ষোলোর শচিন খেলতে শুরু করেছে। সৌরভ রঞ্জি (আন্তঃরাজ্য জাতীয় প্রতিযোগিতা) জয়ী বাংলা দলের সদস্য ছিল - সেখান থেকেই প্রথম চিনলাম। আহামরি কিছু খেলত না। ১৯৯২-এর অস্ট্রেলিয়া সফরে সৌরভ কি ভাবে যে নির্বাচিত হয়েছিল জানি না, তবে আমি খুব একটা খুশী হইনি তাতে। তখন রোজ ভোরে উঠে খেলা দেখতাম - ভোর ৪টে থেকে। সৌরভ যেদিন খেলেছিল সেদিন আমি ঘুম থেকে দেরীতে উঠেছিলাম, আমার টিভির সামনে বসার আগেই দল অল-আউট। তাই মন্তব্য করার কিছু ছিল না।
সৌরভের সাথে আবার পরিচিতি অনেককাল পরে। ১৯৯৬ বিশ্বকাপ না জিততে পারায় মরিয়া নির্বাচকেরা কিছু নতুন নাম দলে লেখাতে চাইছিলেন। সিঙ্গাপুরের টুর্নামেন্টে দলে এল রাহুল দ্রাবিড়। আমার এখনও মনে আছে বাড়িতে কেবল কানেকশন ছিল না তখন, তাই একজনের বাড়িতে গিয়ে খেলা দেখার সুযোগ নিয়েছিলেম। তাদের বাড়ি ভর্তি হয়ে যাওয়ায় শেষমেষ গোয়ালঘরের জানালা দিয়েই খেলা দেখতে হয়েছিল। যাহোক, চারটে ম্যাচে দ্রাবিড়ের সংগ্রহ মাত্র ১৪ রান। দ্রাবিড় অন্ত-প্রাণ মরিয়া গুন্ডাপ্পা বিশ্বনাথ (দক্ষিণের নির্বাচক) পূর্বের সম্বরণের সাথে দল বাঁধলেন। তুমি নাও সৌরভকে, আমি নিই দ্রাবিড়কে। দলে এল সৌরভ। খবরটা শুনে প্রথম চমকে গিয়েছিলাম। পরে ভেবে দেখলাম একটা ম্যাচেও তো খেলতে পাবেনা, গিয়ে আর কি হবে। তবে ততদিনে নিজের মধ্যে বাঙালীয়ানা এসে গেছে, তাই মনে মনে আশা রাখলাম।
কোনো জাদুবলে সৌরভ টেস্ট টিমে আর আমি মুখ ব্যাজার করে ইংরেজী টিউশন পড়তে গেছি। স্যর একটু পর পর খেলার খবর দিচ্ছেন আর আমি হাত কামড়াচ্ছি - কোন অপরাধে আমি সৌরভের সেঞ্চুরী মিস করছি!! ততদিনে আমার খেলা দেখার একটা জায়গা হয়েছে - প্রতিবেশী এক শিখ ভদ্রলোকের বাড়িতে। বাঙালী নন বলে লোকে তাদের সাথে খুব একটা মেশে না - এই আক্ষেপ হয়ত মনে মনে তাদের মধ্যে ছিল। তাই সৌরভকে সমর্থনের বেলায় তারা দরাজ ছিলেন। টরন্টোর প্রথমবছরের ভারত-পাকিস্তান সিরিজটা তবে ততটা জমেনি। সৌরভতো শেষদিকে বাদই পড়ল।
তখন সৌরভ ঠুকঠুক করত। অনেকেই বলত একদিনের ক্রিকেটে অচল। আমিও মনে মনে তাদের দলেই ছিলাম। তবে ওই, বাঙালী বলে যতটা সহানুভূতি আর কি। এমন বেশকিছু ম্যাচ ছিল যেগুলো আমার মনে হত ও আরেকটু মেরে খেললে জিতেই যেত। এমনিতে ৯৭ সালটা আমার কাছে একটা মাইলস্টোন ছিল। উচ্চমাধ্যমিক, জয়েন্ট আর অনেক ছুটোছুটি, পড়াশোনা। ততদিনে সৌরভ ওপেন করা শুরু করেছে, শচিনের সাথে। ৯৭-এর শেষদিকে আমার খেলা দেখার অভিজ্ঞতায় কিছুটা পরিবর্তন আসে। হোস্টেলের ভাঙা টিভিতে বসে খেলা দেখতে হয়। প্রতিযোগি একদল ছেলে যারা খেলায় কোনো ইন্টারেস্ট পায়না, খালি টিভিতে স্টার মুভিস দেখতে চায়। সেই হোস্টেলের টিভিতেই রাত জেগে বসে আমার প্রথম সৌরভ আবিষ্কার। টরন্টোয় নামে অলরাউন্ডার থেকে কাজেও বোলিংটা করে দেখানো শুরু। আর শুরু বলে শুধু শুরু নয়, পরপর চারটে ম্যাচে ম্যান-অব-দ্য-ম্যাচ। একটা ম্যাচের কথা মনে পড়ে। ভারত ১৮২ রানে অলআউট হয়ে গেছে। আশা ছেড়ে দিয়েছি। শেষমেষ পাকিস্তান একসময় ২ রানরেট তাড়া করেও হেরে গেল - সৌরভ ১৬/৫(১০)।
ঐ একই হোস্টেলের টিভিতে দেখা আমার একটা স্মরণীয় ম্যাচ। ঢাকায় ইন্ডিপেন্ডেন্স কাপের ফাইনাল। ফাইনালে প্রথমে ব্যাট করে পাকিস্তান এমনিতেই তুলোধোনা করেছে। দুজন সেঞ্চুরী করে ৩১৪ রান তুলে বসে আছে। পরের দিন সেমেস্টারের পদার্থবিজ্ঞান পরীক্ষা। খেলা কি ছাড়া যায় নাকি? তাই দেখতে বসলাম। শচিন মারতে শুরু করল। আউট হয়ে গেলে রবিন সিং। উল্টোদিকে চালিয়ে যাচ্ছে তখনও সৌরভ (১২৪)। শেষে কানিতকারের চারে খেলা শেষ হল। গোটা হোস্টেলে আনন্দোৎসব।
১৯৯৯ এর বিশ্বকাপের সময় অনেকটা ধরেই নিয়েছে সবাই যে সৌরভ ভাল খেলবে। এই বিশ্বকাপ থেকেই অনেকটা সৌরভের ঠুকঠুকে বদনামটা ঘুচতে শুরু করে। দুটো পরপর ম্যাচে ম্যান-অব-দ্য-ম্যাচ। শ্রীলঙ্কার বিরুদ্ধে ১৮৩ আর ইংল্যান্ডের বিরুদ্ধে ব্যাটে-বলে। শ্রীলঙ্কার ম্যাচটা মনে আছে - বাড়িতেই খেলা দেখেছিলাম। ততদিনে বাড়িতেও কেবল আর ভাল টিভি এসে গেছে। দ্রাবিড় আর সৌরভ যে মারতে পারে তা আগে আমি বিশ্বাসই করতাম না। শেষদিকে তো যা খুশী মারা শুরু করেছিল। তাও সেবার ব্যাটে বলে ভাল পারফরমেন্স ততটা দাগ কাটতে পারে নি। বরং ভারত ভাল না খেলার দুঃখ বেশী করে ছিল। তাও আবার জিম্বাবোয়ের কাছে জেতা ম্যাচ হারার ফলে সেমিতে যেতে পারলনা। ততদিনে সৌরভ সহ-অধিনায়ক। আর পাশে পেয়ে গেছেন একনিষ্ঠ প্রশংসক জিওফ বয়কটকেও। 
পরীক্ষামূলকভাবে দলনায়ক করা হল সৌরভকে আবার সেই টরোন্টোতেই। সেই সফরে জেতার পরেই বুঝেছিলাম, আজ হোক বা কাল ও ক্যাপ্টেন হচ্ছেই। নিউজিল্যান্ড দেশে এলে একটা দারুন ইনিংস উপহার দিল, আমি হোস্টেলে বসে ক্লাস বাঙ্ক করে দেখলাম। এই ম্যাচে কেয়ার্ন্সের ইওর্কারে মারা ছক্কাটা আমার দেখা সৌরভের বেস্ট শট। ওই ম্যাচে সৌরভ ওপেন করে শেষ অবধি নট আউট ১৫৩। ফ্লেমিং বেচারা ভেত্তোরিকে বল করাতেই সাহস পেল না গোটা ম্যাচে। অস্ট্রেলিয়া সফরে দলের ভরাডুবির পরে নেতা সৌরভ দেশের মাটিতে দক্ষিণ আফ্রিকার মুখে। বেটিং-কেলেঙ্কারীর সিরিজ জিতে দেশের নয়নমণি। তারপরে মিনি বিশ্বকাপের ফাইনাল-সেমিতে সেঞ্চুরী। সেমিতে দক্ষিণ আফ্রিকার বিরুদ্ধে সেঞ্চুরীটা দারুণ ছিল। ১৯৯৯ আর ২০০০এ এর মধ্যে সবথেকে বেশী রান করার শিরোপা সৌরভের মাথায়।
এর পরেই সেই ঘটনা যা সৌরভকে আইকন বানিয়ে দিল। আজও সৌরভ নিয়ে টিভিতে কোনো আলোচনা হলে যা দেখানো হয়। কিন্তু ম্যাচটার গ্ল্যামারের কাছে খেলা জেতার পরে জামা খুলে ঘোরানোর স্পর্ধা কিছুই না। ৩২৫ রান তাড়া করে যে জেতা সম্ভব হতে পারে, দুই তরুণ তুর্কী করে না দেখালে ভাবতেই পারতাম না। ঘরে বসে আয়েস করে খেলাটা দেখেছিলাম। টেনসন কমাতে ঘনঘন জল খাচ্ছিলাম। তবে আশা ছাড়িনি। 
২০০৩-এর বিশ্বকাপে সৌরভের তিনটে সেঞ্চুরী থাকলেও আমার মনে দাগ কাটতে পারে নি। তবে ক্যাপ্টেন হিসাবে ফাস্ট বোলার তুলে আনার যে ধারা চালু হয়েছিল, আজও তা ফসল দিচ্ছে। ক্যাপ্টেন হিসাবে বিশ্বকাপটা এতটা কাছে এসেও চলে যাবে- এটা সবার কাছেই দুঃখের। আমারও খুব খারাপ লেগেছিল। তখন আমি কোলকাতায় চাকরি করি। ছোটো কোম্পানী, ১২ জন আছি। সেমি আর ফাইনাল খেলার দিনে অফিসে ছুটি। ফাইনালটা অনেক চেচামেচি করেও জেতানো গেল না।
বিশ্বকাপের শেষে অস্ট্রেলিয়া সফর। প্রথম টেস্টের সেঞ্চুরীটা অনেকেই এখনও সৌরভের সেরা ইনিংস মনে করেন। আমি মনে করে সৌরভের ক্যাপ্টেন্সির ওটাই সেরা সময়। অস্ট্রেলিয়ার কাছে গোহারা হেরে ফিরবে - এরকমটাই ভাবা হয়েছিল। বরং ভারত টেস্ট সিরিজটা ড্র করল, তাও শেষ টেস্টটা অস্ট্রেলিয়া দেওয়ালে পিঠ ঠেকিয়ে বাঁচিয়ে দিল কোনোরকমে।

তারপরে আমার কর্মজীবন ধীরে ধীরে জাকিয়ে বসতে থাকে। আর আমিও ক্রিকেটে উৎসাহ হারাতে থাকি। তবে মনে দাগ কাটা ইনিংস আর নেই। চ্যাপেলের সাথে যখন ঝামেলা হয়, তখন আমার আর অত সৌরভ প্রীতি নেই। মনে হয়েছিল ধুর, এত ঝামেলা না করে এবার অবসর নেবার সময় হয়েছে। দুই অহংকারী এক জায়গায় থাকলে যা হবার, তাই - ২০০৬ সালে সৌরভ বাদ। ২০০৭ সালে আবার প্রত্যাবর্তন, নির্বাচন কমিটিতে বেঙ্গসরকরের কল্যাণে। এর পরেও কিছু ভাল ইনিংস আছে- আছে পাকিস্তানের বিরুদ্ধে একমাত্র ডাবল সেঞ্চুরী, ইডেনে করা একমাত্র সেঞ্চুরীও। ফিরে আসা সৌরভের মধ্যে প্রতিজ্ঞা ছিল, কিন্তু সেই জোশ আর ছিল না।
আজকাল আমি আর খেলা দেখি না। ২০-২০ বিশ্বকাপ দেখেছি, ভালও লেগেছে। কিন্তু ক্রিকেটের সাথে সেই আত্মীয়তাটা আর নেই। তাও সৌরভের চলে যাবার খবরটা কেমন যেন আমার মনে নাড়া দিয়ে গেল। আমার চারপাশে গাছপালা, পশুপাখি, মানুষজনের মত আমারও বয়স বাড়ছে। অবসরের কথা আমাকেও ভাবতে হবে। সৌরভের অবসর তো অবসর নয়, একটা জেনারেশনের সমাপ্তি। আমার জেনারেশনের সমাপ্তিও হয়ে এল ... বিদায় সৌরভ। 
সৌরভের শেষদিনে এক নিউস চ্যানেলের প্রতিবেদন দেখতে পারেন

মজার কমেন্ট (হিন্দি/উর্দু)



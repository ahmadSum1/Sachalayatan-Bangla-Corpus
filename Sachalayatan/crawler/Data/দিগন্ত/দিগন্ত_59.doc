ইনভেস্টমেন্ট ব্যাঙ্কের ইতি



যারা ব্যবসা সংক্রান্ত খবরাখবর রাখেন, তারা নিশ্চয় এতক্ষণে জেনে ফেলেছেন আমেরিকার ইতিহাসে দেউলিয়া ঘোষণা হওয়া সবথেকে বড় ব্যাঙ্কের কথা। সোমবারেই আমেরিকার বড় ইনভেস্টমেন্ট ব্যাঙ্ক, যার স্থাবর-অস্থাবর মোট সম্পত্তির পরিমাণ ছিল ৬৩৯ বিলিয়ন ডলার, সেই লেম্যান ব্রাদার্স দেউলিয়া হয়ে গেল। তার আরেক বড় ভাই মেরিল লিঞ্চ এ যাত্রা বেঁচে গেল তার স্থাবর অস্থাবর সম্পত্তির পরিমাণ ১ ট্রিলিয়ণ ডলারেরও বেশী বলে। তারা বিক্রি হয়ে গেল ব্যাঙ্ক অব আমেরিকার কাছে নামমাত্র মূল্যে। স্বাভাবিকভাবেই এই ধ্বসের প্রভাব সর্বত্র পড়েছে, পড়ে চলেছে। দেশে বিদেশে শেয়ারের সূচক নিম্নগামী। আর হবেই না কেন, আমেরিকা হাঁচলে তো সারা বিশ্বের জ্বর এসে যায়। 
যারা ব্যবসার খবর রাখেন না, শুধু খেলা দেখেন, তাদের জন্যও দুঃসংবাদ। ম্যাঞ্চেস্টার ইউনাইটেডের জার্সিতে যে এ-আই-জির নাম খোদাই করা থাকে তারাও দেউলিয়া হবার মুখ থেকে কোনোরকমে ফিরে এসেছে। ফিরে এসেছে বলার থেকে বলা ভাল, সরকার ধ্বসের প্রভাব আটকাতে অভূতপূর্ব এক সিদ্ধান্ত নিয়ে একরকম ট্যাক্সের টাকা থেকে ৮৫ বিলিয়ণ ডলার খরচা করে কোম্পানীটাকে কিনেই নিয়ে ধ্বস আটকেছে। 
ভিডিও - লেম্যানের পতন

ইনভেস্টমেন্ট ব্যাঙ্ক বস্তুটা কি
সোজা কথায় কোনো কোম্পানীর দরকার পড়লেই যারা টাকা এনে দেয় তারাই ইনভেস্টমেন্ট ব্যাঙ্ক। কিন্তু জনসাধারণের কাছ থেকে সরাসরি টাকা জমা রাখতে পারে না তারা। তাদের টাকা আসে হয় শেয়ার বাজার থেকে, নাহয় আসে বন্ড ইস্যু থেকে। সাধারণ ব্যাঙ্ক থেকে টাকা পাবার ঝক্কি-ঝামেলা অনেক বেশী বলে আশির দশকের শেষ দিক থেকে ইনভেস্টমেন্ট ব্যাঙ্কের থেকে টাকা নিয়ে ব্যবসা করার প্রচলন হয়, এতে ঝুঁকি বেশী কিন্তু খুব তাড়াতাড়ি টাকা পাওয়া যায় বলে ব্যবসায় সুবিধা। আমেরিকার চার বড় ইনভেস্টমেন্ট ব্যাঙ্ক হল গোল্ডম্যান স্যাক্স, মরগ্যান স্ট্যানলি, মেরিল লিঞ্চ আর লেম্যান ব্রাদার্স। ১৯৯৯ সালের পরে অবশ্য আমেরিকা সাধারণ ব্যাঙ্কগুলোকেও ইনভেস্টমেন্ট ব্যাঙ্কের কাজ করতে দেয়, যা এর আগে সম্ভব ছিল না। 
যেখান থেকে শুরু
সব নষ্টের গোড়া কিন্তু সেই আমেরিকার নিনজা লোন, হাউসিং বাবল আর বিশ্ববাজারে তেলের দাম থেকেই। প্রায় সব মার্কিন ব্যাঙ্কসহ অনেক ইউরোপিয়ান, চিনা, জাপানী বা ভারতীয় ব্যাঙ্কেরও হাত পুড়েছে এই আগুনে। সবাই হাত পুড়তে দেখে যখন হাত সরিয়ে নিয়েছে, তখন লেম্যান সেখান থেকে হাত সরায় নি। হয়ত লেম্যান কর্তারা ভেবেছিলেন যে অচিরেই ঘরবাড়ির দাম আবার আগের মত জায়গায় চলে আসবে। তাছাড়া এই ব্যাঙ্কের তুলনামূলকভাবে অনেক বেশী টাকা মর্টগেজ বাজারে জমা ছিল। হয়ত হাত গুটিয়ে নেওয়া সম্ভবও ছিল না তাদের পক্ষে। অন্যদিকে মেরিল লিঞ্চের পক্ষে সাবপ্রাইম থেকে ঘুরে দাঁড়ানোরই সম্ভব হয় নি। সাবপ্রাইম লোন মকুবের সময় দিনে গড়ে ৫২ মিলিয়ন ডলার লোকসান খেয়ে এই ব্যাঙ্কের আগে থেকে ধুঁকছিল। শুধু সাবপ্রাইম থেকেই সবমিলে মেরিল লিঞ্চের লোকসানের পরিমাণ ৫২ বিলিয়ন ডলার।
লেম্যান, মেরিল থেকে এ-আই-জি
মজার ব্যাপার হল, ওয়াল স্ট্রিটের এই কোম্পানীগুলো এক অদৃশ্য সুতোয় বাঁধা ছিল বীমা কোম্পানীর সাথে। এই সুতোর নামে ক্রেডিট ডিফল্ট সোয়াপ বা সিডিএস (এখানে পড়ুন)। সেটা কিরকম? একটু ব্যাখ্যা দেওয়া যাক। ধরা যাক লেম্যান ব্রাদার্সের বন্ড কিনছে কোনো এক ব্যাঙ্ক। বন্ড অনুসারে, নির্দিষ্ট সময়ান্তরে লেম্যান ব্যাঙ্ককে আয়ের কিছু ভাগ দিতে বাধ্য - যদি লেম্যান উঠে না যায়। খুব সামান্য সম্ভাবনা আছে লেম্যানের উঠে যাবার, তাই ব্যাঙ্ক তার বন্ডের বীমা করিয়ে রাখে, এই ধরণের বীমাকেই বলা হয় সিডিএস। মানে, ব্যাঙ্ক যদি দশ বিলিয়ন ডলারের বন্ড কিনে থাকে লেম্যানের কাছ থেকে, তাহলে সেই দশ বিলিয়ন সে বীমা কোম্পানীর কাছ থেকে আদায় করতে পারবে যদি কোনোভাবে লেম্যান উঠে যায়। এই ঘটনার সম্ভাবনা খুব কম বলে বীমার প্রিমিয়ামও কম। কিন্তু সত্যিই যেদিন লেম্যান পড়ে গেল সেদিনই বীমা কোম্পানীগুলো পাওনাদারদের সামনে পড়ল। সবথেকে ক্ষতিগ্রস্ত হল এ-আই-জি, যারা আমেরিকার সবথেকে বড় বীমা কোম্পানী, আমেরিকার কোটি কোটি আমজনতা যাদের কাছে বীমা করায়। এমনিতেই বেচারারা লাভের মুখ দেখেনি অনেককাল, তার ওপর রাতারাতি সিডিএস-এর ধাক্কা এসে পড়ল। স্বভাবিকভাবেই, সামলাতে না পেরে তারাও দেউলিয়া হবার পথে দাঁড়াল। রাতারাতি আমেরিকার আম-জনতার টাকা ওয়াল স্ট্রিটের লোভের ফাঁদে পড়ে অনিশ্চিত ভবিষ্যতের দিকে পা বাড়াল। কিন্তু ভোটের মুখে মনে হয় সরকারের পক্ষে জনগণকে এতটা বড় ধাক্কা দেওয়া সম্ভব ছিল না। তাই বাধ্য হয়েই এ-আই-জির ধাক্কাটা নিয়ে নিল সরকার, করদাতাদের পয়সা থেকে ৮৫ বিলিয়ন ডলার বের করে দিয়ে।
ভিডিও - এ-আই-জি পতনের সাথে করদাতাদের টাকার সম্পর্ক

পরের জন কে?
পরের জন কে হতে চলেছে, তা নিয়ে জল্পনা চলছে। আর দুই ভাই গোল্ডম্যান সাশ, মরগ্যান স্ট্যানলি উভয়েরই শেয়ারের দাম হু-হু করে পড়ছে। এরাও দেউলিয়া হয়ে গেলে সরকার আবার কি ভাবে বাঁচায় সেটাই এখন দেখার।
গোড়ায় গলদ
এই ইনভেস্টমেন্ট ব্যাঙ্কিং-এ বেশ কয়েকটা সমস্যা ছিল। তার মধ্যে মূল হল সিস্টেমটা নিজেই। এখানে ব্যাঙ্ক তো নিজের পয়সা বিনিয়োগ করে না, করে অন্যের পয়সা। এবার তা থেকে লাভ ভাল এলে ভাল, লাভের গুড় কোম্পানীও পায় আর বিনিয়োগকারীও। রাতারাতী টাকা কামিয়ে নেয় ব্যাঙ্ক ও তার হর্তাকর্তারা। কিন্তু যদি লোকসান হয় তবে বিনিয়োগকারীর সমস্যা, কিন্তু ব্যাঙ্কের হর্তাকর্তারা অন্য কোম্পানীতে গিয়ে আবার নতুন উদ্যোগে ব্যবসা শুরু করে দেন। তাদের নিজেদের পয়সা মারা পড়ে না। সিস্টেমের এই সমস্যার কারণে অনেক সময়েই লাভের অঙ্ক বাড়ানোর খেলায় বেপরোয়া বিনিয়োগে মেতে ওঠে ব্যাঙ্কগুলো। তার ফল বুদবুদ, আর বুদবুদেরর নিয়তি একটাই - যা ব্যাঙ্কের ভাগ্যেও জোটে।
ওবামা বনাম ম্যাকেইন
ওয়াল স্ট্রিটের সমস্যা থেকে রাজনৈতিক ফায়দা তুলতে স্বভাবতই ওবামা আর ম্যাকেইন উভয়েই তৎপর। ওবামা পরিবর্তনের কথা বল্লেও এখনও অবধি কোনো পরিবর্তন কোনো নিশ্চিত কোনো সূচী দিতে পারেননি। আর ম্যাকেইন এ বিষয়ে খুব একটা জানেন বলেই মনে হচ্ছে না। দুয়ে মিলে, আমেরিকার এই সমস্যা নিকট ভবিষ্যতে দূর হবার কোনো সম্ভাবনা দেখা যাচ্ছে না। ওবামার বক্তব্য শুনে মনে হয় উনি "রেগুলেটেড" অর্থনীতির পক্ষে। তাতে হয়ত আর এরকম ধ্বস নামার সম্ভাবনা কমবে, কিন্তু রিকভারি হবার কোনো আশা নেই। 
প্রভাব
আপাতত আমার ধারণামতে ইনভেস্টমেন্ট ব্যাঙ্কিং এর এখানেই ইতি। মানুষ টাকা বিনিয়োগ করে একটা বিশ্বাস নিয়ে যে জমানো টাকার থেকে বেশী টাকা পাবে। যদি সেই বিশ্বাসটাই ধাক্কা খেতে শুরু করে একের পর এক জায়গায়, তাহলে কি অর্থনীতির আর ঘুরে দাঁড়ানোর কোনো পথ থাকে?
ভিডিও - ইনভেস্টমেন্ট ব্যাঙ্কের ইতি

বাড়তি লিঙ্ক
টাইম ম্যাগাজিনের লেখা
এ নিয়ে আরো কিছু সচলের কাছ থেকে লেখা আশা করছি।


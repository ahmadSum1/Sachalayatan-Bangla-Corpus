লাভের গুড় কে খেয়ে যায়?



কালকেই এখানে দেখছিলাম এখানে চিনের সাথে বাণিজ্য ঘাটতি বাড়া নিয়ে টিভিতে তীব্র বিবাদ। বিবাদ তো হবারই জন্য, চিনের সাথে আমেরিকার বাণিজ্য ঘাটতি ২৫০ বিলিয়ন ডলার ছাড়িয়ে গেছে। আশা করা হচ্ছে ওটা কিছুদিনের মধ্যেই ওটা লাফিয়ে ৫০০ বিলিয়ন ডলার হয়ে দাঁড়াবে। এমনিতেই সত্তরের দশক থেকে আমেরিকার শ্রমনির্ভর চাকরী কমতে শুরু করেছে, গত দশ বছরে তার সাথে যোগ দিয়েছে পরিষেবা আর সফটওয়ার ব্যবসাও। প্রথম আমেরিকা থেকে চাকরি বের করে নিয়ে গেছে জাপান। মেহনতি জাপানীদের তৈরী জাপানের শক্তিশালী মোটরগাড়ি-শিল্প (যা কিনা দ্বিতীয় বিশ্বযুদ্ধের সময়ে যারা যুদ্ধাস্ত্র বানাত তাদেরই তৈরী) আমেরিকার বাজারে দেশীয় গাড়ি শিল্পকে বাজারছাড়া করল। এখন টয়োটা বিশ্বে সবথেকে বড় গাড়ি নির্মাণ সংস্থা। এর পরে আছে টিভি আর ইলেক্ট্রনিক্স - যা আমেরিকা বন্ধক রেখেছে তাইওয়ান, দক্ষিণ পূর্ব এশিয়ার দেশগুলো চিন আর কোরিয়ার কাছে। কিন্তু এই দুয়ের মধ্যে একটা বড় তফাৎ আছে। 
জাপানী গাড়ি জাপানে প্ল্যান, ডিজাইন থেকে আরম্ভ করে যন্ত্রাংশ অ্যাসেম্বলিং অবধি হয়। মানে লাভটা সরাসরি জাপানী কোম্পানীর পকেটজাত হয়। কিন্তু ইলেক্ট্রনিক্স দ্রব্যের ক্ষেত্রে ডিজাইন অধিকাংশই হয় আমেরিকায়। আবার বিক্রিও হয় আমেরিকা সহ প্রথম বিশ্বের দেশগুলোতে। তাহলে লাভ কার হয়? লাখ টাকার প্রশ্ন।
ক্যালিফোর্নিয়া বিশ্ববিদ্যালয় এই লাভের বাঁটোয়ারা নিয়ে একটা  গবেষণা করেছিল কিছুদিন আগে। আমার পড়ে বেশ ভাল লেগেছিল। একটা যেকোনো ইলেকট্রনিক্স সামগ্রীর পেছনে বিভিন্ন দেশে বিভিন্নভাবে লোকজনে মাথা খাটান বা শ্রম দেন। তার ফলে সামগ্রী তৈরী হয়। বিভিন্ন স্তরে বিভিন্নভাবে এর মধ্যে মূল্যবৃদ্ধি হয়। সবশেষে একটা নির্দিষ্ট মূল্যে এই সামগ্রী তুলে দেওয়া হয় খরিদ্দারের কাছে। ফলশ্রুতিতে লাভ করে বিভিন্ন কোম্পানী। এখানে ছবিতে দেখলে এরকম দাঁড়ায় ধাপগুলো -
ডিজাইন => কাঁচামাল + শ্রম + প্রযুক্তি => (ফ্যাক্টরি) => যন্ত্র => (ব্র্যান্ড নেম, মার্কেটিং) => পাইকারী বিক্রেতা => খুচরো বিক্রেতা => খরিদ্দার
এদের প্রত্যেক ধাপে কিছু কিছু লাভ রেখে পরের ধাপে জিনিস দেওয়া হয়। আর সাথে আছে মুল কাঁচামাল। এই সব মিলে যে দাম ঠিক হয় তা আসে খরিদ্দারের কাছ থেকে। 
গবেষণার বিষয় ছিল কতটা লাভ কার ঘরে যায়। প্রথমে একটা সামগ্রীকে বেছে নেওয়া হল হিসাব করার জন্য - অ্যাপেল আইপডের নতুন একটা সংস্করণ (৩০গিগাবাইট স্টোরেজের ভিডিও আইপড)। দেখা গেল বাজারে এর দাম ২৯৯ ডলার। এর মধ্যে অ্যাপেলের পাইকারী মূল্য হল ২২৪ ডলার - মানে বাজারের বিক্রেতা লাভ রাখছে ৭৫ ডলার। বাজার যে দেশে বিক্রি হয় সাধারণত তারই হয় - দেশীয় রিটেল কোম্পানীর। অ্যাপেলের নিজের স্টোর থেকে বা অনলাইন কিনলে অ্যাপেল নিজেই ওই ৭৫ ডলার লাভও ভক্ষণ করে। 
এবার হিসাব করে দেখা গেল আইপডটা তৈরী করতে মোট খরচা পড়ে ১৪৪ ডলার মত। মানে বাকি ৮০ ডলার লাভ সরাসরি অ্যাপেল পেয়ে যায়। এই ১৪৪ ডলারের মধ্যে ৭৩ ডলার উৎপাদন-মূল্যের ৩০ গিগাবাইটের হার্ডড্রাইভ আছে - যেটা বানায় জাপানী কোম্পানী তোশিবা। তোশিবার হিসাব থেকে জানা যায় তাদের এই ব্যবসায় মোটের ওপর ২৫% মত লাভ হয় - মানে ধরা যাক সংখ্যাটা ২০ ডলার। এই হার্ড-ড্রাইভ জাপানী কোম্পানীর তৈরী হলেও আদপে চিনা ফ্যাক্টরিতে তৈরী হয়। একইভাবে তোশিবার ডিসপ্লে (জাপান), পোর্টালপ্লেয়ারের প্রসেসর (আমেরিকা + তাইওয়ান), স্যামমসাং এর র‌্যাম (কোরিয়া) ব্যবহার হয়ে গোটা জিনিসটা দাঁড়ায়।

সবমিলে যা দেখা যাচ্ছে সেটা হল অ্যাপেলের লাভ হল ন্যূনতম ৮০ ডলার (পাইকারী দামের ৩৬%), যা কিনা গোটা সামগ্রীর যে কোনো যন্ত্রাংশের চেয়ে বেশী। যদি অ্যাপেলের নিজের দোকান থেকে বিক্রিটা হয় তাহলে এই শতকরা লাভ ৫০% ছাড়িয়ে যাচ্ছে। এইভাবে ভেঙে নিলে দেখা যায় আমেরিকায় বিক্রি হওয়া ২৯৯ ডলারের আইপডের ওপর থেকে যে ১৯০ ডলার লাভ আসে আর বাকি হল শ্রমিক আর কাঁচামালের খরচা। এই ১৯০ ডলারের মধ্যে আমেরিকার খাতায় যায় ১৬৩ ডলার।  জাপানের ঘরে যায় পরোক্ষে ২৬ ডলার  (যা থেকে আবার কিছু চলে যায় চিনে - ধরা যাক সেটা ৫-১০ ডলার)  আর  কোরিয়ায়  ১ ডলার। আর বিদেশে বিক্রি হওয়া আইপডেও কিন্তু এই অ্যাপেলের ৮০ ডলার মার যায় না। 
সবথেকে মজার কথা হল, এই ১৪৪ ডলার মূল্যের একটা "ফিনিশড" অ্যাপেল আইপড যখন আমেরিকার মাটিতে চিনের ফ্যাক্টরি থেকে এসে পৌঁছয় তখন মার্কিন বাণিজ্য ঘাটতি এই ১৪৪ ডলার বেড়ে যায়। অথচ চিনাদের পকেটে আসে বড়জোড় ১০ ডলার। অর্জিত টাকার অনেকটা চিনে রি-ইনভেস্ট হয় - মানে চিনে আরো কারখানা বানাতে ব্যবহার হয়। বাকিটা লাভের গুড় বড় বহুজাতিকের পকেটে। 
খুব পরিষ্কার কয়েকটা সত্য কথা বেরিয়ে আসে এই বিশ্লেষণ থেকে। বাজার যেখানে তাদের লাভ বেশী, সেটা খুচরো বিক্রির কারণেও যেমন, ডিজাইন করার ক্ষেত্রেও তেমন। অ্যাপেলের একটা বড় সুবিধা হল তারা একরকম আইপড আবিষ্কার করেছে। আইপড তৈরীর জন্য যা যা লাগে তা সবই বাজারে আগে থেকেই মজুদ ছিল। কিন্তু সঠিক সময়ে সঠিক জিনিস বাজারে ছেড়ে কোম্পানী লাভের গুড় খেয়ে যাচ্ছে। এরজন্য তাদের মার্কেট রিসার্চ করতে হয়েছে, অনেক প্রোফেশনাল ধরে প্ল্যান বানাতে হয়েছে। আর তার ঝুঁকিও ছিল বেশী। কারণ, বাজারে আইপড না চললে সব চেষ্টাই বৃথা যেত। সবথেকে নির্মম সত্য বোঝা যায় প্রথম বিশ্ব প্রথম আর কেন তৃতীয় বিশ্ব তৃতীয়। কারণ সামগ্রীর পেছনে মাথা আসে প্রথম বিশ্ব থেকে আর শ্রম তৃতীয় বিশ্ব থেকে। গ্লোবালাইজেশনের ফলে শ্রমিক মালিক ব্যবধানও বেড়েছে। আগে শ্রমিক-বিক্ষোভ নিয়ে মালিক চিন্তা করত। এখন সে প্রয়োজনীয়তাও ফুরিয়েছে। তাও তৃতীয় বিশ্বের কিছু দেশ পিরামিডের তলায় গেলেও জায়গা পাচ্ছে। বাকিরা তাহলে কোথায় যাবে?  


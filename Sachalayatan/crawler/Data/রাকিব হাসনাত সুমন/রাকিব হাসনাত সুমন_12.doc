একটি ইন্টারভিউ এবং আমি



ঢাকা বিশ্ববিদ্যালয়ের বঙ্গবন্ধু হলের একটি কক্ষ। ঘটনাকাল ৯৭ বা ৯৮ সালের মার্চ বা এপ্রিল। টেবিলে .৩২ রিভলবার। প্রশ্নকর্তা খাটে শুয়ে উপরে দেয়ালে পা ঠেকিয়ে শুরু করলেন আমার ঐতিহাসিক সাক্ষাতকার। আমি আরেকপাশের খাটে বসার অনুমতি পেলাম।
নাম কি তোমার?
-রাকিব হাসনাত সুমন।
বাড়ী কই ?
-ভোলাতে কিন্তু থাকি সাভারে।
কোন ডিপার্টমেন্টে পড়ো ?
-গণযোগাযোগ ও সাংবাদিকতা।
ও জার্নালিজম... আরেফিন সিদ্দিকির (ড. আআমস আরেফিন সিদ্দিক, শিক্ষক সমিতির সাবেক সভাপতি ও সাধারন সম্পাদক, সাংবাদিকতা বিভাগের প্রাণপুরুষ) ডিপার্টমেন্টে ? না সিট হবেনা।
- আমি নিশ্চুপ।
কিছুক্ষন চুপ থেকে বললাম- ভাই আমার সিট খুব দরকার। প্রতিদিন সাভার থেকে এসে ক্লাস করতে আমার খুব সমস্যা। পড়ালেখাই হচ্ছেনা।
রাজনীতি করছো ?
- না।
রাজনীতি করতে পারবে ?
- না।
হল পাহারা দিতে পারবা ?
- না ভাই, সম্ভব না।
তাহলে তো লাভ নাই ... যাও ভাগো।
ভগ্ন মনোরথে বেরিয়ে যাওয়ার জন্য যখন পা বাড়ালাম তখন পিছন থেকে ডাক দিলেন-- এই শোন -- আগামী পড়শু দিন সকাল ১১টায় মধুর কেন্টিনে আমার সঙ্গে দেখা করবা। দেখি কি করা যায়।
কিছু না বলে বেরিয়ে আসলাম আমি।
একদিন পর ইউনিভার্সিটির বাসে সাভার থেকে ক্যাম্পাসে এসে কলাভবনের সামনে নামলাম। মূল গেইট দিয়ে ডিপার্টেমেন্টের দিকে যাওয়ার সময় হলের এক বড় ভাই এর সঙ্গে দেখা - ব্যতিব্যস্ত হয়ে আমাকে বললেন- এই শোন হলের দিকে যাইয়োনা কিন্তু। গন্ডগোল হইছে। আরিফ মারা গেছে গুলিতে। 
সেকেন্ড মূহুর্ত চুপ থেকে আনন্দে চিতকার দিলাম - ইয়া হু...........। তাই নাকি ... শালায় তো আমাকে আজকে ১১টায় মধুতে দেখা করতে কইছিলো সিট চাইছিলাম বলে। 
বড় ভাই আমার মুখে হাত দিয়ে বললো- এভাবে বইলোনা ... মইরা গেছে। কিছুটা লজ্জা পেলাম আমিও। 
যাই হোক পরদিনই হলে গেলাম । এক বন্ধুর সহায়তায় ৩২৩ নম্বর কক্ষের একটি খালি থাকা খাটের একটি বিছানা চাদর রেখে আসলাম। ৭ দিন পর উঠে গেলাম সিটে। সেই থেকে আমি ঢাকা বিশ্ববিদ্যালয়ের বঙ্গবন্ধু হলের আবাসিক ছাত্র ছিলাম ২০০১ সালের অক্টোবরের প্রথম সপ্তাহ পর্যন্ত। 


ইসমাইল কাদারে'র কবিতা



ইংরেজি অনুবাদ : রবার্ট এলসি
কবিতা
কবিতা,
আমার মাঝে তোমার পথ কীভাবে খুঁজে পেয়েছিলে?
আমার মা আলবেনীয় ভাষা ভালো জানতেন না,
তিনি নির্বিকার চিঠি লিখে যেতেন যতিচিহ্নহীন,
আমার বাবা যৌবনে সমুদ্র ভ্রমণে যেতেন।
কিন্তু তুমি এসেছিলে,
আমার লুপ্ত পাথুরে নগরীর কঙ্কর বিছানো পথ মাড়িয়ে,
আমার ত্রিতল বাড়ির ১৬ নম্বর করে দরজায়,
কম্পমান তুমি কড়া  নেড়েছিলে।
এ জীবনে অনেক কিছু ভালোবেসেছি ঘৃণাও করেছি,
আমার অনেক সমস্যার একটি আমি কোনো খোলা নগরীর মতো,
কিন্তু যাই হোক.....
গভীর রাতে পথ বেয়ে বাড়ি ফেরা,
কান্ত, বিধ্বস্ত যুবকের মতো,
এখানে আমি তোমার দিকেই হাঁটছি।
জীবনের প্রমত্ততা শেষে আমি বড় কান্ত।
আর তুমি,
অবিশ্বাসী এই আমাকে দূরে সরিয়ে দাওনি,
মাথায় বুলিয়েছো তোমার আলতো কোমল পরশ,
আমার শেষ গন্তব্য,
কবিতা।
আমার প্রিয় স্মৃতি
আমার প্রিয় স্মৃতি,
মধ্যরাতের ট্রামের মতো,
প্রধান স্টেশনগুলোতে শুধু থামে,
আমি তোমাকে ভুলবো না।
আমার মনে পড়ে,
স্থির সন্ধ্যাগুলো কী সুন্দর, তোমার চোখে বাসা বাঁধতো,
আজ ঝেড়ে ফেলতে না পারা তুষারের মতো,
সেসব জমাট কান্না আমার কাঁধ চেপে আছে।
অবশেষে মৃত্যুসম বিচ্ছেদ এলো,
তুমি আর আমি ছিটকে গেলাম দু’প্রান্তে।
অথচ কোনো ছন্দপতন নেই।
কিন্তু কোনো কোনো রাতে
কারো উন্মত্ত আঙ্গুল তোমার চুলে ঢেউ তোলে,
কেননা আমার দূরবর্তী আঙ্গুল, মাইলপথ দীর্ঘ হয়ে
তোমার অভিমুখে।
জলপ্রপাত
জলপ্রপাতের নেমে আসা জলরাশি
একদল ছুটে চলা সাদা ঘোড়ার মতো,
ফেনায় পূর্ণ তাদের কেশর, যেন বর্ণিল রঙধনু এক।
কিন্তু কখনো যদি এ ছন্দের পতন ঘটে,
তারা সব হুমড়ি খেয়ে পড়ে,
ওহ, তাদের সাদা পাগুলো ভেঙে যায়,
অতঃপর যন্ত্রণাকাতর তারা মরে যায়।
এখন তাদের প্রাণহীন পাথর চোখে
স্তব্ধ আকাশ প্রতিবিম্বিত হচ্ছে।
ট্রেনের সময়সূচি
ছোট্ট রেলস্টেশনের সময়সূচিগুলো আমার ভালো লাগে,
মনে হয়, স্যাঁতস্যাতে প্লাটফরমে যেনবা পথের অসীমতা নিয়ে দাঁড়িয়ে আছে।
বাষ্পচালিত ট্রেনের দূরবর্তী চিৎকার কী কী?
(বাষ্পীয় ইঞ্জিনের অস্পষ্ট ভাষা কেউই উপলব্ধি করতে পারে না।)
তেলের গাড়ি, খনিজ বোঝাই মালগাড়ি,
অন্তহীন যাচ্ছে আসছে।
এমন করেই এ প্রান্ত থেকে ও প্রান্তে
কথা, কোলাহল, সংকেত আর স্মৃতির আকড় বোঝাই করে,
কেটে যাচ্ছে তোমার জীবন।
শৈশব
আমার শৈশব
যেন কতগুলো বিবর্ণ আঙ্গুল
প্রতি ভোরে  বেজে ওঠা ঘণ্টার মতো
সূর্যাস্তে কণ্ঠ ছেড়ে দেয়া মুয়াজ্জিন কিংবা
অযথা সিগারেটের খালি বাক্স আর ডাকটিকেট জমানো।
দিনমান দু’টি লুক্সেমবার্গের জন্যে করা পরিকল্পনা।
এখন তারা ফেলে আসা পদচিহ্ন শুধু
যে পথে আর যাওয়া হবে না কখনো
আমার শৈশবের দিনগুলো
আজ সেইসব দিনের স্মৃতি হাতড়ে বেড়াই
তারা উপহাসপূর্ণ বলের মতো এদিক সেদিক
ছুটে ছুটে যায়
লাফায়, গড়ায়, ধূলো ছড়ায়
আজ তারা কান্না হয়ে ঝরে।
সেই উপহাসপূর্ণ মায়াবী বলগুলো
ধূসর আলবেনিয়ার স্মৃতি দিয়ে তৈরি।
(গ্রিসের সীমান্ত সংলগ্ন আলবেনিয়ার জেরোকাস্তায় ১৯৩৬ সালের ২৮ জানুয়ারি ইসমাইল কাদারের জন্ম। ঔপন্যাসিক হিসেবে পরিচিত হলেও ইসমাইল কাদারে মূলত কবি। মায়াকোভস্কির একনিষ্ঠ ভাবশিষ্য ইসমাইল কাদারে বিগত তিন দশক ধরেই এক আলোচিত নাম। কবি, ঔপন্যাসিক, বিশ্লেষক, বুদ্ধিজীবী ইত্যাদি নানা অভিধায় তিনি চিহ্নিত। পাঁচ বছর বয়সে জেরোকাস্তার একটি মিশন স্কুলে তাঁর লেখাপড়ার হাতেখড়ি। স্কুল শেষে রাশিয়ার তাইরানা বিশ্ববিদ্যালয়ে ভর্তি হন। সেখারকার পাঠ শেষে ভর্তি হন মস্কোর বিখ্যাত গোর্কি ইনস্টিটিউট ফর ওয়ার্ল্ড লিটারেচারে। প্রাতিষ্ঠানিক পড়া শেষে ইসমাইল কাদারে পেশা হিসেবে গ্রহণ করেন সাংবাদিকতা। আর এরই মাধ্যমে সুদীর্ঘ সময় রাশিয়ায় কাটিয়ে ফিরে এলেন মাতৃভূমি আলবেনিয়ায়। হিটলার-স্ট্যালিন-মুসোলিনির ভয়াবহ স্বৈরশাসন এবং শোষণপীড়িত মানুষের যন্ত্রণা নির্মিত তাঁর প্রথম কাব্যগ্রন্থ ‘ড্রিমস’। দেশে ফেরার ৩ বছর আগে মস্কোয় অবস্থানের সময় ১৯৫৭ সালে কাব্যগ্রন্থটি প্রকাশিত হয়। কিন্তু আলবেনিয়ায় ফিরে তাঁর মনে হয় গদ্যই রাজনৈতিক অভিব্যক্তি প্রকাশের এবং আপাত নিরেট দৃষ্টিভঙ্গি পাল্টানোর প্রকৃত হাতিয়ার। ১৯৬০ সাল থেকে উপন্যাস লিখতে আরম্ভ করেন। প্রায় ৩ বছর সময় নিয়ে লেখা তাঁর প্রথম উপন্যাস ‘দ্য জেনারেল অব দি ডেড আর্মি’ প্রকাশিত হয় ১৯৬৩ সালে। প্রকাশিত হওয়ার পরপরই উপন্যাসটি আলবেনিয়াসহ সমগ্র বিশ্বে আলোড়ন তোলে। তাঁর অন্যান্য উল্লেখযোগ্য সাহিত্যকর্ম হচ্ছে, দ্য ওয়েডিং (১৯৬৪), দ্য ক্যাসেল (১৯৭০), ক্রোনিকল ইন স্টোন (১৯৭১), ব্রোকেন এপ্রিল (১৯৮০) ইত্যাদি। বেশ কয়েকবছর ধরে নোবেল পুরস্কারের জন্য শীর্ষে উচ্চারিত নাম ইসমাইল কাদারে ২০০৫ সালে প্রথম ‘দ্য ম্যান বুকার’ পুরস্কার পেয়েছেন।)


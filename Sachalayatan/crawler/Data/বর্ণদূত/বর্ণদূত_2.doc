স্যাফোর কবিতা



অবশ্যই আমি তোমাকে ভালোবাসি
অবশ্যই আমি তোমাকে ভালোবাসি,
কিন্তু যদি আমাকে ভালোবাসো,
কেন বিয়ে কর এক তরুণীকে!
আমি ভাবতেই পারিনা
কোনো তরুণের ঘর করছি
আমি বোধহয় সেকেলে হয়ে যাচ্ছি।
সবাইকে জানিয়ে দাও
সবাইকে জানিয়ে দাও
এখন, এই মুহূর্ত থেকে,
আমি সুরেলা কণ্ঠে গাইব গান
আমার বন্ধুদের আনন্দের জন্য।
আজ রাতে আমি দেখতে পেলাম
আজ রাতে আমি দেখতে পেলাম,
চাঁদ আর কৃত্তিকা নক্ষত্রপুঞ্জ
মিলিয়ে গেছে।
রাত মাত্র অর্ধেক কেটেছে;
যৌবন চলে যাচ্ছে;
আমি বিছানায়, একা।
আমরা এ বিষয়ে নিশ্চিত
আমরা এ বিষয়ে নিশ্চিত
মৃত্যু হচ্ছে এক শয়তান;
আমরা ঈশ্বরকেও জানি;
তারা উভয়েই বেছে নিত মৃত্যু
যদি তা ভালো বস্তু হতো।
শব্দেরা
যদিও তারা শুধুমাত্র
শ্বাস-প্রশ্বাস, কিন্তু
আমার নিক্ষিপ্ত
শব্দেরা অমর।
তুমি ভুলে যেতে পারো কিন্তু
তুমি ভুলে যেতে পারো, কিন্তু
আমাকে বলতে দাও আর
তুমি জেনে রাখো, কেউ না কেউ
কিছুকাল পর আমাদের ভাব্বে।
যখন তারা মা হয়নি
যখন তারা মা হয়নি
লেটো এবং নিয়োবে,
গভীর অনুরক্ত ছিল
বন্ধুদের প্রতি।
আফ্রোদিতির প্রতি অভিযোগ
এর কোনো প্রয়োজন ছিল না
প্রিয় জননী, আমি
আমার উচ্ছ্বাসকে চাপা দিতে
শিখিনি।
তুমি বরং আফ্রোদিতিকে
অভিযোগ করতে পারো।
কী কোমল সেই বালিকা!
ঐ বালককে ভালবেসে
এরই মাঝে
আমাকে হত্যা করেছে।
আমার কোনও অভিযোগ নাই
আমার কোনও অভিযোগ নাই
প্রাপ্তি তো তাই
সোনালি ভাবনাগুলো
বিভ্রান্ত করে নাই : মৃত্যু,
কেমন করে তোমায় ভুলে যাই।
গভীর ভাবনাগুলো
গভীর ভাবনাগুলো
আমাকে প্রতিনিয়ত
সম্মানিত করে: শেখায়
তাদের কৌশলগুলো।
বিছানার পাশে দাঁড়িয়ে
বিছানার পাশে দাঁড়িয়ে
সোনার পাদুকা পায়ে,
দ্রুত নেমে আসে ভোর
জাগিয়ে তোলে আমাকে।
স্যাফো
প্রাচীন গ্রিসের মহান নারী গীতিকবি স্যাফোকে বলা হয় প্রেম ও ঈর্ষার কবি। মানবীয় প্রেম বহুরূপী হয়ে তাঁর হাত গলে আমাদের কাছে পৌঁছায়। বিস্ময়ে ল্ক্ষ করি, এত এত বছর আগের এক নারী কীভাবে ব্যক্তিক প্রেমকে পৌরাণিক দেব-দেবী আর বীরপুরুষদের কাহিনীর বিপরীতে মর্যাদাপূর্ণ স্থানে নিয়ে গেছেন। সম্পূর্ণ রহস্যে ঘেরা এই নারী কবির  জীবন। প্রকৃত সত্য জানা যায় না। শুধুমাত্র তাঁর কবিতা আর সমসাময়িকদের বিভিন্ন রচনা থেকেই তাঁর সম্পর্কে আভাস পাওয়া যায়। তাঁর সম্পর্কে আধুনিককালে গৃহীত প্রায় প্রতিটি সিদ্ধান্তই ধারণা মাত্র।
স্যাফো খ্রিস্টপূর্ব ৬৩০-৬১২ অব্দের কোনো একসময় লেসবোস এর এক অভিজাত পরিবারে জন্মগ্রহণ করেন। ধারণা করা হয় তাঁর জন্ম ৬২৫ অব্দে। জন্ম সাল নিয়ে বিতর্কের পাশাপাশি স্যাফোর জন্মস্থান নিয়েও মতভেদ রয়েছে। গবেষকদের কারো অভিমত স্যাফো এজিয়ান সাগরের উত্তরাঞ্চলীয় লেসবোস এর ইরেসাস এ, আবার কারো মতে মিতিলেন এ জন্মগ্রহণ করেন। ধারণা করা হয় স্যাফো স্ক্যামেন্দার ও কেইস এর কন্যা। তাঁর তিন ভাই ছিল। স্যাফোর ব্যক্তিগত জবানিতে প্রকাশ, সারসিলাস নামে এক ধণাঢ্য ব্যক্তি ছিলেন তাঁর স্বামী। ধারণা করা হয় স্যাফো খ্রিস্টপূর্ব ৫৭০ অব্দে মৃত্যু বরণ করেন। যদিও তাঁর মৃত্যুর কারণ স্পষ্ট নয়। ঐতিহাসিকদের কারো কারো মতে উঁচু স্থান থেকে ঝাঁপ দিয়ে তিনি আত্মহত্যা করেন।
প্রাচীন সময় থেকে আজ অবধি স্যাফো একজন গুরুত্বপূর্ণ সাহিত্য ও সাংস্কৃতিক ব্যক্তিত্ব হিসেবে পরিগণিত। এখনো পর্যন্ত তাঁর রচনা পঠিত হচ্ছে, অনুবাদ হচ্ছে। নতুন কবিরাও তাঁর কবিতায় প্রভাবিত এবং অনুপ্রাণিত হচ্ছেন। গবেষণালব্ধ অনুমান, তৎসময়ে স্যাফো অত্যন্ত জনপ্রিয় এবং শ্রদ্ধাভাজন ব্যক্তিত্ব ছিলেন। প্রায় ২৪০০ বছর আগের এক নারীর জন্যে নিঃসন্দেহে তা ছিল সত্যিই বড় এক প্রাপ্তি। 


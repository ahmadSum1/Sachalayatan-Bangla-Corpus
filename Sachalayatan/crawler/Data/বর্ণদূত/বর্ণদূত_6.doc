বিক্রম শেঠ’র কবিতা



আজ যারা চিরঘুমের দেশে যাচ্ছো 
তোমরা যারা আজ রাতে যাচ্ছো চিরঘুমের দেশে
প্রিয় মানুষের কাছ থেকেও দূরে অনেক দূরে
কাক্সিত হাতের স্পর্শ ঝরবে না কোনোদিন পাশে
অনন্ত শূন্যতা শুধু তোমাদের প্রতিবেশ জুড়ে ।
জেনে রাখো তোমরা তবু নি:সঙ্গ নও আজ
পৃথিবী সইছেতো তোমাদের অশ্রু দহন,
কারো জন্যে দুই কিংবা এক রাতের সাঁঝ
কারো জন্যে হয়তো পুড়বে সারাটা জীবন। 
বাতাস
খামখেয়ালীর কোনো সহচর নেই,
বাতাসের বিরুদ্ধে গেলে যেমন হয়,
আমি হাঁটি, অথচ আমার একাকীত্ব
বিরুদ্ধ বাতাসকেই প্রণাম জানায়।
ব্যাখ্যা
কোথাও তুমি খুঁজে ফিরছ ভালোবাসা, টের পাই,
জেনো ঠকানোর কণামাত্র ইচ্ছে নাই,
কোনো অবিশ্বাস, প্রমাণপত্র ছাড়াই,
তোমার ঐ হৃদয়ের কোথাও বাস করতে চাই।
সন্ধ্যা
আমাকে এখন ঘুমাতে দাও, আমাকে চিন্তামুক্ত থাকতে দাও,
চোরকাঁটার মতো প্রত্যাখ্যানের নিরন্তর বেদনা হতে মুক্তি দাও।
জীবন যদি হয় প্রেমহীন, তবে সময় পেরিয়ে গেলে এক সময়
বোঝা যাবে; আমরা মুক্ত পৃথক, সমানে সমান।
বিস্তৃত সময় হরণ করে নেয় প্রেম, নিতান্তই তা প্রতিদানহীন।
এই সাধারণ সূত্র থেকে, সিদ্ধান্ত ছিল ভীষণ স্বচ্ছ
দিনের আলোর মতোই দীপ্তিমান,
সমর্থনযোগ্য আমাদের এই বিবেচনা।
এখন একমাত্র গতিময়তাই কেবল
আকাঙ্ক্ষার যন্ত্রণা থেকে পাখিকে পৃথক করে নেয়;
অন্ধকারাচ্ছন্ন বিপুল আকাশে; আলোহীন তারাগুলো প্রার্থনা জানায়;
ভীষণ নিঃসঙ্গ আমি, তুমি তার মর্ম জানো না,
কে ছিল আমার, যখন এখানে ছিল না কেউ,
কণ্ঠ স্তব্ধ করে দিয়ে কে ছিল আমার।
সব সিদ্ধান্ত ব্যর্থ করে দিয়ে,
কেউ একজন আমার হাত দু’টো ধরো।
প্রতিশ্রুতি
আমার সাহচর্য চিরকাল ছিল সহজলভ্য; দূরত্বহীন,
একদা প্রবলভাবে যা চাইতাম তার সব মহাশূন্যে মিলাবে।
কোনো ভাবনাই আর বিচলিত করবে না, রবে তুমি শঙ্কাহীন,
আমার চোখ ভাবলেশহীন তোমার মুখের দিকে তাকাবে ।
প্রিয়তমার জন্যে দুঃখ
প্রিয়তমা, তোমার স্তনযুগল আর নাক জুড়ে আমার ভালোবাসা,
তোমার কথা অমৃত সমান, পায়ের আঙুল কান্তিনাশা।
তোমার ভৃত্য আমি। মানি সব কথা, ও আমার জান,
দয়া করে সকালের চা, শব্দ তুলে তুমি করো নাকো পান।
ক্যালিফোর্নিয়া থেকে 
এই বাড়িতে রবিবারের রাত।
স্তব্ধ অন্ধ সময়, বিকল টেলিফোন।
কেটলির শব্দ,  বৃষ্টি,
রাতের খাবার: পনির, সবজি, রুটি।
নিঃসঙ্গতা কাটাতে, পুরনো চিঠি
একই বিচ্ছিন্ন পাণ্ডুলিপি সব।
পুরনো প্রেমসব জেগে ওঠে পুনরায়,
এসব কিছুই আমার বিচ্যুতি ঘটায়।
যদিও দীর্ঘ অনুপস্থিতির বিস্মৃতি
আবারো এখানে সঙ্গী আমার,
দীর্ঘ পাথুরে দেয়াল, সবুজ
পাহাড়সব জেগে ওঠে বৃষ্টি ধারায়।
এই পথ তোমার আঙ্গুল দিয়ে ফুঁটো করে দাও,
স্পর্শ করো তোমার কপাল, এই পথ
বাঁশির সুরে শব্দের কম্পন তোলো
বাঁধো গান, কিংবা ঘুরে ঘুরে বলো,
‘নিম কিংবা অর্জুন বৃ হবে তো এমন
হবে আরোগ্য রোগ শোক স্পর্শে ভরবে মন।’
আমি আবারো তোমার সঙ্গেই হাঁটি
এ সমস্ত ফেলে আসা পথ সঙ্গী করে।
মনে হচ্ছে আমি এই কবিতা শুরু করেছি
অনেক অনেক বছর আগে থেকেই।
আমি এর শেষ দেখতে পাচ্ছি না
প্রতিবারই ভিন্নভাবে শুরু হচ্ছে যেন।
অভিযোগ, দীর্ঘসূত্রি প্রবণতা,
আমি পুনর্স্মরণ করি সেখানেই তা ছিল,
এখনো যা টিকে আছে কোনোমতে
টিকে আছে কিছু অন্ধতা।
অতি সামান্য যেন ‘তারার আলো’
যেন ওয়াঙ উয়ির কোনো শব্দগুচ্ছ,
ঝরে পড়ে আমারই ছায়ার ওপর,
সে জন্যে আজ আমি তাকে ধন্যবাদ জানাই।
খোলা অভিব্যক্তি নিয়ে তার শব্দগুচ্ছ আমার সামনে।
কীভাবেই না তুমি প্রভাবিত করতে পারো
তুমি জানো না। শেষ দিগন্ত তাই বারবারই
আমার ইচ্ছের তোয়াক্কা না করে সরে সরে যায়।
‘প্রেমের শক্তির উপরই স্বস্তি
নির্ভর করে।’ আমি বলি, আরো
একটি প্রিয় উক্তি আমার যা তোমার
কাছ থেকেই পাওয়া, দয়া করে মনে রাখো,
আশা কিংবা বিশ্বাসের ঘাটতি:
কখনোই নির্ণয় করা সম্ভব নয়।
আমার মাঝে প্রবল রাত্রি নামে,
বাইরে অঝোর বৃষ্টি ঝরে।
প্রচণ্ড দহনে যেন তারুণ্য ফিরে আসে
সমুদ্রের কাছাকাছি কোনো ছোট্ট পাহাড়,
বছরের পর বছর আমাকে অবসন্ন করে রাখে
আজ আমি তোমার কথাই ভাবি।
আমি কাতর কোনো প্রার্থনা জানাচ্ছি না
বড় জোর একটু হাসির আভাস,
মুখোমুখি হতে চাই ফেলে আসা অতীতের
এখনো, এক মুহূর্তের জন্যে।
(কবি ও ঔপন্যাসিক বিক্রম শেঠ। মূলত উপন্যাসে তাঁর খ্যাতি হলেও কবিতাতেও তার সাচ্ছন্দ্য বিহার। তিনি ১৯৫২ সালের ২০ জুন ভারতের কলকাতায় জন্মগ্রহণ করেন। শৈশব ছাড়া আর কখনই কলকাতায় থাকা হয়নি। বেড়ে ওঠা ইংল্যান্ডে। সেখানেই স্থায়ী বসবাস। লেখার মাধ্যম ইংরেজি। তাঁর উল্লেখযোগ্য উপন্যাসগুলো হচ্ছে, ‘দ্য গোল্ডেন গেট’, ‘এ সুইটেবল বয়’, ‘এন ইকুয়্যাল মিউজিক’। কাব্যগ্রন্থ ‘ম্যাপিংস’ ‘দ্য হামবল অ্যাডমিনিস্ট্রেটর’র গার্ডেন’, ‘অল ইউ হু স্লিপ টু নাইট’ ইত্যাদি।
১৯৮৫ সালে ‘দ্য হামবল অ্যাডমিনিস্ট্রেটর’র গার্ডেন’ কাব্যগ্রন্থের জন্যে‘কমনওয়েলথ পোয়েট্রি প্রাইজ অর্জন করেন। ১৯৯৪ সালে ‘এ সুইটেবল বয়’ উপন্যাসের জন্যে কমনওয়েলথ রাইটার্স প্রাইজ পান। এ ছাড়াও আইরিশ টাইমস ইন্টারন্যাশনাল ফিকশন প্রাইজ, ডব্লিউ এইচ স্মিথ লিটারেরি অ্যাওয়ার্ড ছাড়াও আরও বেশকিছু সম্মানজনক আন্তর্জাতিক পুরস্কার তিনি অর্জন করেছেন।)


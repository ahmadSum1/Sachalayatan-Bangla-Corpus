ফোর্থ ডাইমেনশনের হেরফের



১.
ঘটনাটি ঘটেছিল ১৯৬১ সনে মার্কিন যুক্তরাষ্ট্রের ওহিও প্রদেশের আকাশে। জনৈক বৈমানিক একটি প্রশিক্ষণ বিমান নিয়ে আকাশে উড়ছিলেন, আকাশ ছিল ঝকঝকে পরিষ্কার। আকাশে ভেসে বেড়াচ্ছে নানা আকারের সাদা মেঘের ভেলা। বৈমানিক সেই মেঘের মধ্য দিয়ে ভেসে যেতে যেতেই দেখতে পেলেন একটি বিষ্ময়কর দৃশ্য। 
তিনি দেখলেন তার বিমান থেকে কোয়ার্টার কিলোমিটারের ও কম দূরত্বে আরো একটি বিমান আকাশে উড়ছে। কিন্তু এই সময় তার আশে পাশে আর কোন বিমান থাকার কথা নয়। তাহলে এই বিমান এলো কোথা থেকে?
কিন্তু বিমানটির দিকে আরো ভালোভাবে তাকাতে গিয়েই একেবারে বিস্মিত হয়েগেলেন বৈমানিক। এটা কোন ধরনের বিমান? এ যে একেবারেই সেকেলে ধরনের বিমান। এ ধরনের বিমান আজকাল কেউ ব্যবহার করেনা। এ ধরনের বিমানকে সেকালে বলা হতো বাইপ্লেন (Byeplane)। 
বাইপ্লেন ব্যবহৃত হতো প্রথম বিশ্বযুদ্ধের সময়, সেওতো আজ থেকে পঞ্চাশ বছর আগের কথা। পঞ্চাশ বছর আগের বাইপ্লেন এখানে কে উড়াতে এসেছে? অবশ্য তিনি আর বেশীক্ষণ ভাববার ও অবকাশ পেলেননা। দেখলেন বাইপ্লেনটি তার বিমানের দিকেই উড়ে আসছে। কে জানে যদি তার বিমানের সাথেই সংঘর্ষ হয়, বিমানটি যে তার সামনাসামনি চলে এসেছে।
চট করে পাইলট তার নিজের বিমানের নাক উঁচু করে আত্মরক্ষা করলেন। তিনি ছুটে আসা বাইপ্লেনের উপর দিয়েই উড়ে গিয়ে সংঘর্ষ এড়িয়ে গেলেন। বাইপ্লেনটা তার নিচ দিয়ে চলে গেল। কিন্তু ওটাকে পাশ কাটিয়ে এসেই পেছনে ফিরে তাকালেন পাইলট। কিন্তু তাকে আরো বিস্মিত হতে হলো, দেখলেন বিমানটি নেই।
নেই মানে? এক সেকেণ্ডের মধ্যেতো বিমানটি গায়েব হয়ে যেতে পারেনা। তাহলে গেলো কোথায়?
সহসা যেনো ভয় পেয়ে গেলেন পাইলট। আকাশে নানা রকম ভৌতিক ব্যাপার ঘটে, এটাও তেমন একটি ভৌতিক ব্যাপার কিনা কে জানে। তিনি তাই দেরী না করে চট করে নেমে এলেন ঘাঁটিতে। অফেসে এসে তার এই অলৌকিক দৃশ্যের কথা জানালেন অনেককে।
কিন্তু কেউ বিশ্বাস করলোনা, হেসেই উড়িয়ে দিলো সকলে। সবাই হেসে উড়িয়ে দিলেও তিনি ভুলতে পারলেননা ঘটনাটি। তার মনে জিদধরে গেলো। প্রমাণ করেই ছাড়বেন,যা দেখেছেন তা ঠিক দেখেছেন, ভুল দেখেননি।
তারপর থেকেই তিনি খোঁজ নিতে লাগলেন পঞ্চাশ বছর আগের  পুরনো মডেলের কোন বাইপ্লেন কোথাও পাওয়া যায় কিনা? তিনি আদ্যিকালের বাইপ্লেন উড়িয়ে তবেই ছাড়বেন। কিন্তু এমন আদ্যিকালের বাইপ্লেনের মডেলের হদিস কেউ তাকে দিতে পারলোনা।
অনেক খোঁজাখুঁজির পরে অবশেষে এক লোক বললেন তাকে যে অমন পুরোনো মডেলের একটি বাইপ্লেন তিনি পড়ে থাকতে দেখেছেন পাশের কারখানার দক্ষিণ দিকের একটি রেইন-ট্রি গাছের নীচে। 
দেরী না করে পাইলট ছুটলেন সেদিকে। দৌড়েকাছে গিয়ে দেখলেন একটি পুরনো মডেলের বাইপ্লেন মুখ থুবড়ে পড়ে আছে। একি! এযে সেই প্লেন, এটাকেই তিনি মেঘের আড়ালে উড়তে দেখেছিলেন। এটাইতো মেঘের আড়াল থেকে তার দিকে উড়ে আসছিল। তাহলে কি এটা ওখান থেকে উড়ে এসে এখানেই মুখ থুবড়ে পড়েছে।
তিনি প্লেনটির কাছে এগিয়ে গেলেন, দেখলেন সিটের ওপর তখনো পড়ে আছে পাইলটের হেলমেট। এটিও প্রথম মহাযুদ্ধের সময়কার হেলমেট। পাইলটের চশমা এবং পোশাক ও খুলে রাখা ছিল সীটের উপর। তার পোশাকের একপাশে পাওয়া গেলো একটি ডায়েরী। ডায়েরীর পাতায় চোখ বুলাতে গিয়েই তাকে চমকে উঠতে হলো। 
পাইলট লিখেছেন: আকাশে আজ এক আশ্চর্য ঘটনা প্রত্যক্ষ করা গেলো। দেখলাম একটি ঝকঝকে রূপালী অত্যাধুনিক প্লেন। এ যুগে এরকম ঝকঝকে অত্যাধুনিক প্লেন তৈরীর কথা কেউ কল্পনাও করতে পারেনা। হয়তো প্লেনের অগ্রগতি আগামী অর্ধশতাব্দী পর অমন উন্নত পর্যায়ে গিয়ে পৌছাতে পারে।
প্লেনটির সাথে আমার সংঘর্ষ হয়েই গিয়েছিল। ভাগ্যিস ওটা সহসা আশ্চর্য দক্ষতায় ড্রাইভ দিয়ে উপরে উঠে গেলো। নইলে নির্ঘাৎ বিপদ ঘটেই যেতো। ডায়েরী পড়ার পর বিষ্ময়ে একেবারে হতভম্ব হয়ে গেলেন পাইলট।  ডায়েরীর তারিখটিও লেখা ছিল ১৯১১ সনের একটি তারিখ।
২.
রাফি দেখলো আর কোনভাবেই তার পক্ষে দৌড়ানো সম্ভব হচ্ছেনা, ট্রেনের শেষ বগিটির হ্যান্ডেল সে কোন ভাবেই ধরতে পারছেনা। ট্রেনের সাথে ক্রমশ:ই তার ব্যবধান বাড়ছে। উপায়ান্তর না দেখে সে সর্ব শক্তি একত্রিত করে বিকট একটি লাফ দিল “ইয়াহু”
ট্রেনে উঠার পর থেকেই তার কেমন যেনো নিজেকে হালকা হালকা বোধ হতে থাকলো। মনে হলো সে যেনো অন্ধকারময় কোন একটি প্রকোষ্ঠে উড়ে বেড়াচ্ছে কিন্তু কোথায় তা ঠিক ঠাহর করতে পারছেনা। বেরোনোর কোন রাস্তাও এ মুহূর্তে খুঁজে পাচ্ছেনা। 
উড়ে বেড়ানো অবস্থাতেই হঠাৎ হাতের আঙ্গুলগুলোর  নাগালে একটি কি খুঁজে পেলো, অজান্তেই চাপ পড়ে গেলো কিতে। ঘড়ঘড় শব্দ করে বিশাল একটি দরজা খুলে গেল চোখের সম্মুখে।  আবছা আলোতে দেখতে পেল বিশাল একটি হলরূমে মিটিং বসেছে। মিটিং এর মধ্যমনি হয়ে বসে আছেন ঝাঁকড়া চুলের মাঝবয়েসী একজন লোক। একনজর দেখেই রাফিয়ানের লোকটিকে খুব চেনা চেনা মনে হতে থাকলো, কিন্তু ঠিকমতোন ঠাহর করতে পারলোনা। 
ঝাঁকড়াচুলো লোকটির পাশে চিকন মতোন আরেকজন লোককে দেখতে পেল খুব মনোযোগ দিয়ে তার কথা শুনছে। সামনে কিছুদূর এগোতেই তার কাধ কেউ কঠিনভাবে চেপে ধরলো। ফ্যাসফ্যাসে গলায় বলে উঠলো:  ফোর্থ-ডাইমেনশনে তোমাকে স্বাগতম। 
: আমি কোথায়? রাফি চ্যাঁচাল।
: তুমি ফোর্থ ডাইমেনশনে আছো।
: Fourth Dimension? What the hell is it?
: শোন যুবক, তুমি ফোর্থ ডাইমেনশনের নাম কখনো শোননি? পৃথিবীতে এ নিয়ে ব্যাপক গবেষনা হয়েছে, অনেক জল্পনা কল্পনা চলেছে এ চার নম্বর ডাইমেনশন নিয়ে।
: For God’s sake! Explain it..
: তাহলে শুনুন রাফিয়ান আহমেদ, পদার্থ বিজ্ঞানের সৌজন্যে পৃথিবীর মানুষ মোট তিনটি ডাইমেনশনের সাথে খুব বেশী পরিচিত, ডাইমেনশন তিনটি হলো - দৈর্ঘ, প্রস্থ এবং ভেদ। কিন্তু এর বাইরেও আরেকটি ডাইমেনশন রয়েছে, আর সেটাই হলো ফোর্থ ডাইমেনশন। 
: কি সেটা, কি? 
: এতো অস্থির হবেননা রাফিয়ান আহমেদ, একবার যেহেতু এই ফোর্থ ডাইমেনশনে প্রবেশ করেছেনই সেহেতু এটার আদি অন্ত না জেনে আপনি অন্য ডাইমেনশনে যাওয়ার কথা চিন্তাও করতে পারেননা।
: আমি কোথায়? 
: আপনি ফোর্থ ডাইমেনশনে আছেন। 
: সেটা কোথায়?
: কেনো, আপনি তা জানেন, থার্ড ডাইমেনশনের পরের স্টেজে।
রাফিয়ানের মনে হলো কেউ তারমাথা দুদিক থেকে চেপে ধরে আছে, সে স্বাভাবিকভাবে কোন কিছু চিন্তা করতে পারছেনা। এ মুহূর্তে মনে হলো সবকিছু একটু কেমন যেন দূরে দূরে সরে যাচ্ছে। সে হালছাড়তে চাইলোনা। তাকে যেকোন ভাবেই হোক ঝাঁকড়া চুলোর কাছ থেকে সবকিছু পরিষ্কারভাবে জেনে নিতে হবে এবং এখান থেকে বেরোনোর রাস্তা খুঁজে বের করতে হবে।
: হ্যালো, লালচুলো, হ্যালো..
: লালচুলো বলে কেউ নেই, এখানে সবাই ফোর্থ ডাইমেনশনের বাসিন্দা, আপনি ফোর্থ ডাইমেনশন বলে অভিহিত করুন।
: হ্যালো! ফোর্থ ডাইমেনশন, আমি এখান থেকে বের হবো কিভাবে?
: বের হতে চাচ্ছেন কেন?
: আমি বাড়ি ফিরতে চাই, বাড়ি যেতে চাই, বাড়ি যাবো কিভাবে?
: বাড়ি! কিসের বাড়ি?
: আরে আমার গ্রামের বাড়ি, আমার বাড়ি রসুলপুরে ফিরতে চাই।
: এখন এটাইতো আপনার বাড়ি, আপনাকে ইতিমধ্যে ফোর্থ ডাইমেনশনের বাসিন্দা হিসেবে এনলিস্ট করা হয়েছে। 
: অসহ্য, আমি ডাইমেনশন বুঝিনা, আমাকে বোঝান আমি কোথায় বা এখানে এলামই বা কোথা থেকে? 
: উত্তর একই, ফোর্থ ডাইমেনশন। 
এ পর্যায়ে এসে ঝাঁকড়াচুলো একটু ব্যাখ্যা দিল। ফোর্থডাইমেনশন হচ্ছে ‘সময় বা কাল’। পৃথিবীর বিজ্ঞানী আলবার্ট
আইনস্টাইন তোমাদেরকে এটার ব্যাখ্যা বিশ্লেষন শুনিয়েছেন, এই ডাইমেনশন হলো এমন একটি স্থিতি যার মাধ্যমে সময় বা কালকে আগ পিছ করা যায়। এছাড়াও ফোর্থ ডাইমেনশনের প্রভাবে সাময়িকভাবে কোন বস্তু অদৃশ্য হয়ে যায়। 
রাফিয়ানের আর শোনার ধৈর্য হলোনা, সে আবারো জোড়ে চিৎকার দিল। ঝাঁকড়াচুলো অনেকটা নিরামিষ ভঙ্গিতে রাফিয়ানের দিকে তাকালো।
: তাহলে আমিও কি অদৃশ্য হয়ে আছি পৃথিবী থেকে?
: ঠিক তাই, রাফিয়ান আহমেদ।
: আমি এখানে কতোক্ষণ থাকবো?
: চিন্তা নেই, আপনাকে স্থায়ীভাবে এখানে নিয়ে আসা হয়েছে।
: না! রাফিয়ান আরো জোড়ে চিৎকার দিতে চাইলো, কিন্তু তার মুখ দিয়ে কোন শব্দ বের হলোনা।
: ধৈর্য্ ধরুন রাফিয়ান, নিরামিষ ভঙ্গিতে আবারো বললো লালচুলো।
:কালের গহব্বরে মানুষ যেমন সামনের দিকে এগিয়ে যেতে পারে ঠিক তেমনি মুহূর্তে পেছনের দিকে পিছিয়ে যেতে পারে। 
: তাই নাকি?
: একদম তাই। 
: আমি কি চিরদিনের মতো পৃথিবী থেকে হারিয়ে গেলাম?
: আপনি হারিয়ে যাননি, আপনি আগে যে স্থানটিতে ছিলেন শুধুমাত্র তার পরিবর্তন ঘটেছে, পরিবর্তন ঘটেছে ডাইমেনশনে। এটার কোন শুরু বা শেষ নেই। আপনার শুরু ছিল তবে শেষ হয়নি শুধুমাত্র স্থানের পরিবর্তন ঘটেছে। আপনি যেমন ছিলেন ঠিক তেমনই আছেন। 
: আমি ঠিক মতো চিন্তা করতে পারছিনা।
: আপনি সবকিছু ঠিকভাবে চিন্তা করতে পারবেন, ধৈর্য ধরুন। আপনি হারিয়ে যাননি, আপনি জমা হয়ে আছেন ভবিষ্যত কালের ফোর্থ ডাইমেনশনে।
: ভবিষ্যত কাল আবার আসছে কেন?
:আপনি, আপনার অস্তিত্ব পূর্বে ছিল তিনটি ডাইমেনশনের আওতাভুক্ত কিন্তু এখন স্থানান্তরনের জন্য অতীতকাল সরিয়ে নিচ্ছি। তাই শুধুমাত্র সামনে ভবিষ্যতকালের ফোর্থ ডাইমেনশন থাকবে। আপনি শুধু সামনের দিকে চিন্তা করুন।
: না আমি আমার পেছনের দিক নিয়ে চিন্তা করতে চাই। 
এ মুহূর্তে লালচুলো আবারো তাকে সান্তনা দেয়ার চেষ্টা করলো।  দেখুন রাফিয়ান আহমেদ আপনি হারিয়ে যাননি। আপনি জমা হয়ে আছেন কালের ফোর্থ ডাইমেনশনে। আপনি আপনার জীবনে যা কিছু করেছেন তা এক পলকে আপনার চোখের সামনে নিয়ে আসা যাবে অনেকটা ভিডিও ক্যাসেটের মতো। 
: তাহলে আপনারা সবাই কি আর পৃথিবীতে ফিরবেননা? 
: প্রয়োজন নেই।
: কেন প্রয়োজন নেই?
: কারন আমরা যাকে খুশি তাকে এখানে হাজির করতে পারি।
: কিভাবে সম্ভব?
: ঐ তো ফোর্থ ডাইমেনশনের প্রভাব।
: আমি কি দেখতে পারবো?
: বলুন কাকে দেখতে চান?
: আমি মহামান্য প্লেটোকে দেখতে চাই।
: ঠিক আছে।
রাফিয়ান দেখলো হল রূমের  একপাশ থেকে ঋজু ভঙ্গিতে মহামান্য প্লেটো এসে ঢুকলেন। এসে অত্যন্ত কড়া ভাষায় লালচুলোকে ধমকে উঠলেন, বললেন: 
“ব্যাটা! তুই আমার থিওরি অফ রিলেটিভিটি চুরি করে এখানে বসে বসে জ্ঞান দিচ্ছিস, সাহসতো কম নয় তোর, দেখাচ্ছি মজা..”
চকিতে রাফিয়ানের মনে পড়লো আরে তার সম্মুখে বসে থাকা লালচুলোতো আর কেউ নন - আলবার্ট আইনস্টাইন!  চিনতে পেরেই রাফিয়ান জোরে বলে উঠলো “ইয়াহু” 
একটি জোরে লাফ দিতে গিয়ে রাফিয়ান ঘুমের ঘোরে খাটের উপর থেকে নীচে পড়ে চ্যাঁচিয়ে উঠলো, স্বপ্ন টুটে গেলো। দেখলো তার বালিশের পাশে বিজ্ঞান সাময়িকীটা পড়ে আছে।
যত্তোসব! পত্রিকাটি একটানে ছুড়ে ফেলে দিয়ে রাফি নিজের মনে মনেই বিরক্তি প্রকাশ করলো। ‘ভবেশ রায়’ এর উপর বিরক্তি আছড়ে পড়লো। গাঁজাখুড়ি গল্প লিখে পত্রিকার কাটতি বাড়ানো ছাড়া আর বুঝি কোন উপলক্ষ নেই। বালিশে হেলান দিতে দিতে সে আবারো ঘুমে আচ্ছন্ন হয়ে যেতে থাকলো।


অন্ধকার



ইংল্যান্ডের সাউথশিল্ড শহর থেকে আমার বন্ধুরা যখন কাজের সন্ধানে নিউক্যাসেলে চলে যায়, তখন আমি বেশ অসুবিধায় পড়ে যাই। সাউথশিল্ড ছোট শহর, চট করে ব্যাচেলারদের জন্য রুম ভাড়া পাওয়া যায় না। আমার আশ্রয় হয় এক বাংলাদেশী রেষ্টুরেন্টের উপরে একটি ঘুপচি রুমে। এক পাশে রেষ্টুরেন্টের মালপত্র,অন্যপাশে তোষক পেতে আমি ঘুমাই। সেই রুমে কোন জানালা ছিলো না। ডিম লাইটের কোন ব্যাবস্থা নাই। রাতের বেলা আলো নিভিয়ে দিলে ঘুটঘুটে অন্ধকার। বাইরে থেকে ষ্ট্রিট লাইট আসারও কোন উপায় নেই। সেই অন্ধকারে আমার নিঃশ্বাস বন্ধ হয়ে আসে। আমি কিছুক্ষন পরপর মোবাইলের আলো জ্বালাই, বহুবার পড়ে ফেলা মেসেজগুলো আবার পড়ি, শুধুমাত্র সেই নিকষ অন্ধকার থেকে বাঁচার জন্য। সেবারই প্রথম বুঝতে পারি - আমি অন্ধকার ভয় পাই।
গতকাল রাতে আমি ঘুমাতে পারিনি। ফেসবুকে আপলোড করা কয়েকটি ভিডিও ক্লিপ আমাকে ঘুমাতে দেয় নি। সেই ভিডিও তে ধ্বসে পড়া রানা প্লাজার কনক্রিটের নিচে আটকে পড়া শ্রমিকের আর্তনাদ। অন্ধকার গহ্ববর থেকে ভেসে আসে শুধু এক আকুতি - ভাই, আমারে বাঁচান। আমি জানি না, তিনি আটকে পড়া শত শত শ্রমিকের মাঝে উদ্ধার হওয়া প্রচন্ড সৌভাগ্যবান শ্রমিকদের একজন কী না, কিন্তু এটা নিশ্চিৎ জানি, এই ধ্বংশস্তুপের আরো গভীরে, প্রবল অন্ধকারে এরকম আরো অনেকে আটকে আছেন। আমি ভাবতে পারি না, সেই ঘুটঘুটে অন্ধকারে, থেৎলে যাওয়া অভুক্ত শরীর নিয়ে, অক্সিজেনের অভাবে ক্রমশ বন্ধ হয়ে যাওয়া নিঃশ্বাসে একজন মানুষ ঠিক এই মূহুর্তে কী ভাবছে? সে কী আল্লাহ খোদার নাম নিচ্ছে? পাশেই পড়ে থাকা লাশের মাঝেও কী সে আশা করে কেউ না কেউ তাকে ঠিকই বাইরে বের করে আনবে?
বেশ কয়েকদিন আগে মটরওয়েতে গাড়ি নিয়ে আটকা পড়েছিলাম। দুই দিকে শত শত গাড়ি, মাঝখানে রাস্তা আটকে দিয়েছে পুলিশ। জানতে পারলাম রোড ডিভাইডারে কীভাবে যেন একটা বিড়াল আটকা পড়েছে। খবর পেয়ে আরএসপিসিএ চলে এসেছে। নিরাপদে যাতে বিড়ালটিকে উদ্ধার করা যায়, সেজন্য তারা বন্ধ করে দিয়েছে দুপাশের হাইওয়ে। আমরা গরীব দেশের গরীব মানুষ। কুকুর বিড়াল তো দুরের কথা, জীবন্ত মানুষ উদ্ধারের জন্য আমাদের কাছে যন্ত্রপাতি থাকে না। আমরা কোটি কোটি ডলার দিয়ে মিগ কিনি, সাবমেরিন কিনি - মানুষ মারার হাতিয়ারে আমাদের শোকেস ধীরে ধীরে ভরে উঠতে থাকে। একটা যুদ্ধবিমানের টাকায় কতজন মানুষের জীবন বাঁচানো যেতো, সে হিসাব আমি মেলাতে পারি না। অবশ্য গরীব বাঁচানোর যন্ত্রপাতি কিনে খামাকা টাকা নষ্ট করে কী লাভ?
আমরা বরং একটা থেৎলে যাওয়া শরীর থেকে আস্ত মাথাটা কেটে এনে ফুটবল খেলি। আমাদের ম্যারাডোনা মখা সাহেব প্রচন্ড লাথিতে সেই কাটা মাথা বিপক্ষ দলের সীমানায় ফেলেন। প্রতিপক্ষের হয়ে সেই বল রিসিভ করেন এম কে আনোয়ার। তিনি পাস করেন হেফাজতি রুহি মাওলানাকে। রুহি আবার লাথি হাকান সরকারের সীমানায়। কিন্তু এই গোলবার সামলে আছেন স্বয়ং ড হাসিনা। দুই দলের লাথালাথিতে মাথা থেকে রক্ত ঝরে। সেই রক্ত আলতা হয়ে পা রাঙ্গায় আমাদের মহান খেলোয়ারদের। আমরা দলে দলে সেই আলতা পায়ের নৃত্য দেখি আর মুগ্ধ হই। আমাদের উল্লাসে ধীরে ধীরে চাপা পড়ে যায় অন্ধকার গর্তের সেই করুন আকুতি - ভাই আমারে বাঁচান।
এই খেলায় ক্লান্ত হয়ে যখন আমার চোখ একটু বুজে আসে, ঠিক তখনই নূপুর পরা ধূলোময় এক পা আমার কপালে লাথি মেরে বলে - কী রে ব্যাটা, ঘুমাইলি?


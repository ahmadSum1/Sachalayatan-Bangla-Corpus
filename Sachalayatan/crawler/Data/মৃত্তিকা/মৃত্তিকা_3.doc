হৃদয়অঙ্গন



১
আমরা যখন খুব ছোট, সেই সময় বাবা পেশার খাতিরে কিছুদিন ঢাকা-কুমিল্লা যাওয়া আসা করতেন। মনে পড়ে, বাবা প্রতি বৃহস্পতিবার কুমিল্লা হতে ঢাকা আসতেন। দুদিন থেকে আবার ফিরে যেতেন। আমি সারা সপ্তাহ ধরে বসে থাকতাম বৃহস্পতিবারটির জন্য। ঐ দিনটির জন্য আমি জানি, আমার বাবাও অপেক্ষা করতেন প্রতিদিন। 
প্রতি শনিবারে বাবা ফিরে যাবার সময় জিজ্ঞেস করতেন, “তোমার জন্য কি আনবো মামণি?” আমি পাশে হাঁটতে হাঁটতে বাবাকে গেট পর্যন্ত পৌঁছে দিতে দিতে বলতাম, “কিছু না বাবা”। তারপর গেট ধরে ঝুলে ঝুলে আস্তে করে শেষ বাক্যটি বলে বিদায় দিতাম তাঁকে, “রসমালাই”। বাবা হাসতেন। শক্ত করে জড়িয়ে ধরে চুমু খেতেন কপালে, তারপর বলতেন "আচ্ছা"। 
সপ্তাহ পার হয়ে যখন আবার বৃহস্পতিবার আসতো, আমি আর ভাইয়া অপেক্ষা করতাম বাবার জন্য। উঠোনের এক মাথায় খেলাধূলা করতে করতে যেই না গেটের ক্যাঁচ ক্যাঁচ আওয়াজ শোনা যেতো, অমনি আমরা গৎ বাধা সেই “বাবা এসেছে, বাবা এসেছে…” বলে চিৎকার করতে করতে ছুটতে থাকতাম, কে কার আগে বাবাকে ছুঁতে পারে! অদূরে দেখা যেতো হাস্যোজ্জ্বল আমার বাবার মুখ! তাঁর এক হাতে ব্যাগ আর অন্যহাতে কখনও মাটির হাড়ি বা কখনও বাদামী কাগজের বিশাল ঠোঙ্গা। আমাদের কল কাকলীতে বাবার সারা সপ্তাহের ক্লান্তি নিমিষেই উবে গিয়ে সেখানে স্নেহ সঞ্চিত আবেগ ধরা পড়তো, তিনি ব্যস্ত হয়ে পড়তেন বন্ধ দু’হাত নিয়ে আমাদেরকে সামলাতে!
সেই রসমালাই, মালাইকারি, ছানামুখি, রসকদম্ব আর ঠোঙ্গা ভর্তি লাল সবুজ আঙ্গুর………. এসবের চেয়েও মিষ্টি লাগে এখন আমার সেসব স্মৃতি নিয়ে ঘাটাঘাটি করতে।
------------------------------------------------------------------------------------------
২
আজ যেমন আবোল তাবোল লিখে চলেছি, পিচ্চিকালে করতাম ছড়াছড়ি! মানে ছড়া লিখতাম বিস্তর! সেগুলো পড়ে নিজেরই হাসি চাপা দায় হতো! তো যাই হোক। ফাকিবাজির চুড়ান্ত করার ফাঁকে ফাঁকে খানিক সময় পেয়ে, নিজের কাজ কর্ম শেষ করে গত রাতে যখন ঘুমুতে গেলাম, তখন হঠাৎ করে কয়েকটি শব্দ মাথায় ঘোরা ঘুরি শুরু করে দিলো। উঠে লাইট জ্বেলে সেসব টুকে না রাখা পর্যন্ত ঘুম আসছিলো না। তারপর কম্বল মুড়ি দিয়ে শুয়ে পড়লাম। দু’মিনিট যেতেই আবারো কিছু লাইন চলাফেরা করতে লাগলো চোখের পাতায়। কী আর করা, আবারও লাইট জ্বালালাম, লাইন টুকলাম। তারপর মনে মনে বললাম, আর একবার যদি লাইন ঘুরাইছিস, তো গেছিস!! দিলাম ঘুম। সকালে উঠে জোড়াতালি দিয়ে যা বানালাম তা পড়ে আমি এবার আর হাসলাম না। কাঁদলামও না। 
বিহবল হলাম সৃষ্টির আনন্দে(!), হোক না তা আস্ত একটা ঘোড়ার ডিম! 
ইচ্ছে চাকা ছুটছে আমার
দুরন্ত ঐ বালক যেমন...
উড়ছে আবার নাটাই বিহীন
হালকা হাওয়ায় ঘুড়ি যেমন!
সুরুজের ঐ কমলা রঙ্গে
মাঝে মাঝেই পুড়ছে যেমন,
ঝরছে আবার ঝির ঝিরিয়ে,
মেঘ গ’লে ঐ বৃষ্টি যেমন!
কখনও বা হাঁটছে ধীরে
ছোট্ট পায়ে কিশোরী যেন,
পরক্ষণেই ছুটলো আবার
তীরের বেগে নৌকো যেন!
হঠাৎ আবার ধাক্কা খেয়ে,
পথটা ভূলে, দিক হারিয়ে
চল্লো এবার হেলে দুলে।
জমছে সে তো শিশির যেমন
গলছে আবার বরফ যেমন,
জ্বলছে সে যে আগুন সম
নীভছে না আর প্রবল ঝড়েও!
উড়ছে যখন...উড়ুক না সে!
ঘুরুক আমার ইচ্ছে চাকা।
(দুঃখিত!) 
-----------------------------------------------------------------------------------------
৩
সব শেষে একটা অর্কেস্ট্রা শুনিয়ে যাই। এটা বহু ঘেঁটে অন্তর্জাল থেকে ধার করা। গানটা তেমন একটা শোনা যায়না, তবে অনেকেই হয়তো শুনে থাকবেন। আমি প্রথম শুনেছিলাম ‘চোখের বালি’তে। ঐ সিনেমাটা ভালো লাগার আমার একমাত্র কারণ এর পেছনের যন্ত্রসংগীতসমূহ। সেখানে একটা রবীন্দ্রসংগীতের অংশবিশেষ শোনা যায়, বহু খোঁজাখুঁজি করেও এর ভালো একটা রেকর্ডিং ভালো কারও গলায় পাচ্ছিলাম না। পরে অবশ্য পেয়েছি, মোহন সিং এর গলায়, অ-সাধারণ!
তবে এখানে শুধু অর্কেস্ট্রাটাই দিলাম আপনাদের জন্য, হয়তো এটিও শুনে থাকতে পারেন। আমি আবার সবকিছু থেকে পিছিয়ে কিনা! 








     Get this widget 
|
     Track details  
|
 		eSnips Social DNA    







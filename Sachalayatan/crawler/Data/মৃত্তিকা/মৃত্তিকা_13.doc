স্বাধীনতার বিনিময়ে



(লেখাটি ১৯৯৬ সালে লেখা, অর্থাৎ আজ থেকে ১৩ বছর আগের, যখন আমার লেখার একমাত্র পাঠক ছিলেন আমার বাবা। কারন, অন্য কাউকে দেখাতে লজ্জা পেতাম আমি। তখন মুক্তিযুদ্ধের ঘটনাবলী আমাকে বেশ নাড়া দিতো যা আমি আমার বাবার কাছে শুনতাম। যা হোক, সেই লেখালেখির অভ্যাসটি অনেক বছর হলো হারিয়েছি বা নষ্ট করেছি। আজ ইচ্ছে হলো আবার তাই একটু পেছনে ঘুরলাম, নিয়ে এলাম লেখার ডায়রীটি, তুলে দিলাম একটি ছোট্ট গল্প। লেখাগুলো হয়তো সচলায়তনের মানসম্মত নয় কিন্তু এগুলো সেই আমার আমির মনের কিছু ভাবনা/ কিছু কল্প কাহিনী...)
বিশাল সমুদ্রের তীরে একদৃষ্টিতে আকাশের দিকে তাকিয়ে দাঁড়িয়ে আছে আবীর। সমুদ্রের সাদা ফেনাগুলো বার বার আছ্‌ড়ে এসে তাকে ধাক্কা দিয়ে যাচ্ছে আর ভিজিয়ে দিচ্ছে। তার পরনের প্যান্ট ভিজে গেছে, সাদা ফুল সার্টটির অবস্থাও প্রায় এক। কিন্তু আবীরের কোন দিকে খেয়াল নেই। সে তাকিয়ে অবাক হয়ে আকাশ দেখছে। কমলা রঙের  বিরাট সূর্যটা ধীরে ধীরে সমুদ্রের পানির ভিতর ডুবে যাচ্ছে আর সারা আকাশটা লাল টুক্‌টুকে হয়ে গেছে। মনে হচ্ছে আকাশ কন্যা লাল শাড়ি জড়িয়েছে গায়ে!  লাল রঙের যেখানে শেষ, সেখান থেকে আবার শুরু হলুদ রঙ, তার পেছনে আর আশে পাশে বেগুনি, নীল, ধূসর উঁকি দিচ্ছে! কি অদ্ভুত সুন্দর দশ্য! আবীরের চোখ ভিজে ওঠে। এমন দৃশ্য আর একবার দেখেছিলো সে। আবীরের চোখের সামনে তার অতীত ভেসে ওঠে......
সেই দিনটি ছিলো ১৯৭১ সালের কোন এক সন্ধ্যা, যখন এই ছোট্ট সুন্দরী দেশটির গায়ে ভারী বুট আর অস্ত্র নিয়ে হেঁটে বেড়াতো কিছু মানুষ রূপী নোংরা পশু! তখনও আকাশ তার রূপ নিয়ে ঠিকই দেখা দিতো…….একবার ভোরে, একবার সন্ধ্যায়। আবীর তখন বিশ্যবিদ্যালয়ের ছাএ। তারা থাকতো ঝিকাতলার ছোট্ট একটি বাড়িতে। ওর বাবা ছিলেন একাধারে শিক্ষক, লেখক ও রাজনীতিবিদ। একদিন বাড়ী ফিরে সে দেখলো তার মা অজ্ঞান হয়ে পড়ে আছেন। জ্ঞান ফেরার পর সে যখন শুনলো তার বাবাকে  ধরে নিয়ে গেছে ‘ওরা’ আর তার কিশোরী বোনকে কিকরে নিয়ে গেছে ঐ হায়েনাগুলো, তখন সে ক্রোধের আগুনে উন্মাদ হয়ে গিয়েছিলো। কিছুদিনের মদ্ধ্যে সে ঢুকে পড়লো তার প্রতিবেশী ও বড়ভাই মুক্তিযোদ্ধা হাসান, রফিক, সাঈদ এদের দলে। বাড়ির সাথে যোগাযোগ রাখার উপায় ছিলোনা। অন্যের মারফত একদিন খবর পেলো মা মারা গেছেন, মারা যাবার আগে পাগল হয়ে গিয়েছিলেন বলে শুনেছিলো সে। খবরটি তাকে পাথর বানিয়ে ফেল্লো, পেছন ফেরার ইচ্ছেটুকু ইতি টানলো, হাল্কা লাগলো নিজেকে।
বছরের শেষের দিকে একবার একটা অপারেশানে ওরা গিয়েছিলো ঠাকুরঁগা। এক স্কুল মাস্টারের বাড়ীতে চার পাচ রাত আশ্রয় নিয়েছিলো তারা। যেদিন তারা ফিরবে, সেদিনই সন্ধ্যায় আকাশটা ছিলো অদ্ভুত সুন্দর! আজকের চেয়েও সুন্দর। কেনো যেনো খুব মায়া মাখানো ছিলো সেদিনের সূর্য়টা। যেনো সুর্য়টা কাঁদছে আর তার অশ্রু লাল হয়ে আকাশের গায়ে মিশে যাচ্ছে! সে যখন তন্ময় হয়ে তাকিয়ে ছিলো, হাসান ভাই আর রফিক ভাই এই দুঃসময়েও ঠাট্টা করে তাকে বলছিলো-“কিরে আবীর, অতসীর জন্য খারাপ লাগছে নাকি?” আবীর উত্তরে শুধুই হেসেছিলো।………অতসী, মাস্টার সাহেবের মেয়ের নাম, বড়ই মায়াকাড়া মুখ তার। মাঝে মাঝেই আড়াল থেকে তাকে দেখতো আর চোখ পড়লেই পালাতো। শুধু যাবার দিনটিতে সে চোখের আড়াল হলোনা, ছলছল চোখে তাকিয়ে ছিলো অনেক না বলা কথা বোঝাতে……..
অবশেষে একদিন যুদ্ধ শেষ হলো। ওদের ভিতর যারা বেঁচেছিলো সবাই মিলে গেলো মাস্টার সাহেবের বাড়ী, মানুষটি বিপদে অনেক উপকার করেছিলেন। যাবার সময়ও হাসান ভাই ঠাট্টা করছিলেন, “সুযোগ বুঝে মনের কথাটা এবার বলে দিস, বুঝলি রে পাগল?” কিন্তু বাড়ী গিয়ে তাদের কাউকেই পাওয়া গেলোনা। হিন্দু এবং মুক্তিযোদ্ধাদের সাথে জড়িত থাকার অপরাধে মাস্টার সাহেবকে নাকি মিলিটারিরা ধরে নিয়ে গিয়েছিলো, তারপর তিনি আর ফিরে আসেননি। তার পরিবার কোথায় তাও কেউ বলতে পারলোনা। আবীরের কষ্ট হলো মনের কোথাও কিন্তু সে কষ্ট স্থায়ী হবার মতো জায়গা পেলো না। শুন্য হাতে শুন্য বাড়িতে ফিরলো সে। 
আজ বিজয়ের এতো বছর পর এখানে দাঁড়িয়ে আবীর। পরিবর্তন যা হয়েছে তা হলো, তার ডান পায়ে বুলেট এর আঘাত লাগার পর থেকে তাকে কিছুটা খুঁড়িয়ে হাঁটতে হয়। এবং প্রতিবার হাঁটতে গেলেই তাই তার মনে পড়ে যায় সেই যুদ্ধের দিনগুলোর কথা, মনে পড়ে বাবার স্নেহবর্শিত উপদেশ কথা, বিদায় বেলায় মা এর অঝোর ধারায় কান্নার কথা…………আর মনে পড়ে অতসীকেও। হঠাৎ বিশাল এক ঢেউ এসে তাকে খুব জোরে ধাক্কা দিলো, টাল সামলাতে না পেরে সে প্রায় পড়ে যাচ্ছিলো। কোন রকোমে দাঁড়িয়ে থাকলো সে। খেয়াল হলো সূযর্টা অনেক্ষ্ণ হলো ডুবে গেছে, আকাশটা কালচে হয়ে গেছে, ফিরতে হবে এখন। 
হাঁটতে থাকে সে। রাত নেমে এসেছে। দূরে দূরে সোডিয়াম বাতির আলোয় চারদিক রহস্যময় লাগছে। আবীর রাস্তায় নেমে হাঁটার গতি বাড়িয়ে দিলো। প্রথম প্রথম মানুষের সামনে এভাবে হাঁটতে তার লজ্জা লাগতো। এখন আর লাগে না। মনে হয়, তার সবচেয়ে ভালোবাসার ‘স্বাধীনতা’ কে পেতে গিয়েই তো পা টা গিয়েছে। আর ভালোবাসার জিনিসকে পেতে হলে কষ্ট তো পেতেই হয়! এতে তো লজ্জার কিছু নেই!
মৃত্তিকা


ফ্ল্যাশব্যাক



হাতের উপর মাথা রেখে শুয়ে শুয়ে কিছু একটা ভাবছিলাম। কিন্তু ভাবনা ভেঙ্গে দিলো কোথ্থেকে আসা কাঁচা মাছের গন্ধ! নাক কুঁচ্‌কে উহ্‌হু বলবার আগেই টের পেলাম গন্ধ আর কোথাও না, আমার হাত দুটি থেকেই আসছে। পরিচিত পুরানো গন্ধ। মুহূর্তেই ফ্ল্যাশব্যাকে চলে গেলাম কয়েক বছর আগের একটি দিনে….সেদিন মা’কে আদর করে জাপ্টে ধরে পরমুহূর্তেই ছেড়ে দিয়ে বলেছিলাম “উহ্‌হু! তোমার গায়ে মাছের গন্ধ!” তারপর আরেক দুপুরে বাবা মায়ের মাঝ বরাবর শুয়ে, বক বক করতে করতে মায়ের হাতদুটি নিয়ে খেলা করতে করতে টের পেয়ে বলেছিলাম, “তোমার হাত এতো খসখসে কেনো মা?” মা অল্প হেসে উত্তর দিয়েছিলো, “তোমার যখন সংসার হবে, তখন বুঝবে কেনো”। আমি তখন ঠোট উল্টিয়ে বলেছিলাম-“জি না, আমি এসব গন্ধ ওয়ালা জিনিস ধরবোই না!” 
মাথা থেকে এসব স্মৃতি সরিয়ে ফেলবার চেষ্টা ব্যর্থ হয়ে ফ্ল্যাশব্যাকে এবার ধরা পড়তে লাগলো আমার বাবার মুখ, আমাদের বাসাটা, আমার ঘরটা……..আর জানালার পাশে আমার পড়ার টেবিলটা! কতোদিন ঐ টেবিলে বসে পড়তে পড়তে আপনাই চোখ চলে গিয়েছে জানালা দিয়ে দূরে……চিন্তার রাজ্যে ডুব দিয়ে দেখেছি ঝড় ওঠা, বৃষ্টি নামা, শত শত বাড়ির ছাদ, বেঁকে চলা চিকন সর্পিল রাস্তা, লোক চলাচল, নীল প্লাস্টিকের ছাদে ঢাকা সারি সারি বস্তিবাড়ি…….আরও কতো কি! শেষে দরজায় মায়ের কড়া স্বরের “এ্যা—ই” আওয়াজে আবার ফিরে এসে পড়া শুরু হতো! উফ! কেনো মনে পড়ছে এসব! মাথা ঝাড়া দেই আমি।
তবুও ফ্ল্যাশব্যাকে এবার ধরা পড়ে যেদিন দেশ ছেড়ে আসছিলাম, সেইদিনটি! খুব তাড়াহুড়োয় শেষ সময় গুলো বাবা মাকে বেশী দিতে পারিনি। তাঁদের ফেলে যাচ্ছি, সেই বোধটাও চাপা পড়েছিলো ব্যস্ততায়। আমাদের অহেতুক কড়া ও ফালতু নিয়মের বিমানবন্দরটির উদ্দেশ্যে যখন রওনা দিলাম, তখন বোধটা চরম হয়ে ধরা দিলো। হু হু করে কাঁদছিলাম, কোন কথা ছিলোনা বলার। গাড়ি থেকে নেমেই বিদায় দিতে হবে! একটা দরজার এপার আর ওপারই হবে শেষ দেখা, শেষ ছোঁয়া! ঢুকবার আগে মা আমাকে শক্ত করে জড়িয়ে ধরলেন, টের পেলাম তিনি শুধুই প্রাণ ভরে আমার ঘ্রাণ নিয়ে চলেছেন! গলা, ঘাড়, গাল সবখান থেকে শেষ ঘ্রাণটুকু নিয়ে নিয়ে তিনি জমিয়ে রাখছেন বুকের কোন এক কোটরে। তারপর আমাকে ছেড়ে দিয়ে হাসিমুখে বিদায় দিলেন। কিছুতেই আমি ভুলতে পারিনা সেই স্মৃতিটুকু, যা আমাকে আজও কাঁদায়, দুম্‌ড়ে মুচ্‌ড়ে দেয় আমার ভেতরটাকে! 
বর্তমানে ফিরে এলাম অবশেষে। নিজের হাতটা শুঁকে হাসতে চেষ্টা করলাম একটু। কিন্তু কিকরে যেনো কোথাও সঞ্চিত হয়ে থাকা অশ্রুরা সব দল বেধে নেমে আসতে লাগলো। কতোদিন রান্না শেষের ক্লান্ত মাকে জড়িয়ে ধরে তাঁর সেই সুবাস নেয়া হয়না! কতোদিন ছোঁয়া হয়না সেই খসখসে হাতজোড়া! আবারও একটা দুপুরে ঠিক আগের মতোই ঠেলাঠেলি করে দখল করে শুতে ইচ্ছে করছে ঠিক বাবা মা’র মাঝখানটায়। জিজ্ঞেস করতে ইচ্ছে করছে, “অতোদূরে বসে তুমি কি আমার ঘ্রাণ পেয়েছিলে মা?


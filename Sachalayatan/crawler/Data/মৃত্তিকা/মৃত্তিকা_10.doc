একজন সচল মানুষ



সকালে ঘুম ভেঙ্গে চোখ খুলতেই জানালা দিয়ে ঢোকা উজ্জ্বল আলোতে চোখ ধাঁধিয়ে গেলো। চোখ বন্ধ করে আবারো একটু আরাম খুঁজলাম। মনে পড়লো আজ এই আবাসিক এলাকার বাৎসরিক পিকনিক! মাথা ঘুরে গেলো ঘড়ির কাঁটার দিকে, দেখি বেলা এগারোটা বাজে। উঠে পড়লাম। নতুন বাসা, নতুন পরিবেশ, চেনা জানা হোক।
জানালায় দাঁড়িয়ে দেখি, মিষ্টি রোদে ছেয়ে আছে পুরো জায়গাটা। শীতের শুরু, সবুজ পাতাগুলো তখনও ঝরে যায়নি। দেখতে দেখতে চোখ পড়লো পার্কিং এ রাখা মেরুন মিনিভ্যানটির উপর। গাড়িটি যেদিন প্রথম দেখেছিলাম সেদিন ভীষণ অবাক হয়েছিলাম। কারণ এটিতে চালকের আসনটি নেই। তাহলে চালায় কী করে? খুবই অদ্ভূত!
আমরা উঠেছি ইউনিভার্সিটি অফ ডেলাওয়ারের ক্যাম্পাস এর কাছেই একটি গ্র্যাজুয়েট হাউজিং এ। বেশ সুন্দর চারপাশ, মাঝে মাঝেই সবুজ গাছপালা, ঘাস আর খোলা প্রান্তর। আমরা তাড়াতাড়ি তৈরী হয়ে নিচে নামলাম। বাসার নিচেই ছোটখাটো আয়োজন।  লোক আসছে যাচ্ছে। টেবিল ভর্তি হরেক রকম খাবার সাজানো। টেবিলকে ঘিরে সবাই যে যার মতো রয়েছে। কেউ দলবদ্ধ হয়ে গল্প করছে, কারও উচ্চ স্বরে হাসি শোনা যাচ্ছে আবার কেউ বা খেতে ব্যস্ত! কয়েকটি সোনালী চুলের বালক বালিকারা কল কল করে কথা বলছে আর দৌড়োচ্ছে। আমরা দুজন এইদেশীয় কায়দায় হাসি মুখে দাঁড়িয়ে রইলাম, কারও চোখে চোখ পড়লেই মিষ্টি হেসে “হাই” বলছি। দু’একজনের সাথে পরিচয়ও হতে লাগল। কথার ফাঁকেই হঠাৎ চোখ পড়লো আবাসিক বিল্ডিং এর কর্ণারের বাসাটির দিকে যেখানে মিনিভ্যানটি রাখা। দেখলাম হুইল চেয়ারে করে একজন লোক এগিয়ে আসছেন। পরনে গাঢ় নীল সোয়েটার। হুইল চেয়ারটি একদম যেনো ছোট্ট একটি গাড়ি! চলছে, ঘুরছে, থামছে সবই সুইচ টিপে। কাছাকাছি আসতেই ভালো ভাবে দেখলাম তাকে। বয়স প্রায় চল্লিশ হবে হবে। মুখটি গম্ভীর। অন্যান্যদের মাঝে এসে হুইল চেয়ারটি থামালেন তিনি, লক করলেন তারপর বসে রইলেন। 
আমি এবার চোখ সরিয়ে নিলাম, তাকিয়ে থাকলে আবার কি মনে করেন! আজ সুন্দর শীতের সকাল, ঠান্ডা ঠান্ডা হাওয়া, ওম ওম রোদ…..ভীষন ভালো লাগার মতো একটি দিন। স্বামী তখন কথা বলছিলো এক ভারতীয় ছাত্রের সাথে। খানিকক্ষণ আলাপন শোনার পর আবারও আমার চোখ ঘুরে গেলো ওই নীল সোয়েটার পরা লোকটির দিকে। দেখলাম ঠিক আগের জায়গাটিতেই সে বসে আছে তখনও। চুপচাপ। একা। হঠাৎ মনে হলো, এই লোকটি কি আজকের শীতের সকালটি উপভোগ করছেন?  অবহেলিত মনে হলো তাকে, কষ্ট হতে লাগ্লো আমার ভেতরে। জানতে ইচ্ছে হলো, সে কে? কি করে এখানে?  স্বামীর ডাকে মুখ ফেরালাম, “কি? বোর লাগছে?” আমি বললাম, “না। দেখো ঐ লোকটির কি কষ্ট একা থাকার, না? আচ্ছা উনি কি এখানকার ছাত্র নাকি?” ও বল্লো, “চলো পরিচিত হয়ে আসা যাক”।
আমরা এগিয়ে গেলাম লোকটির দিকে। সে তখন আবারও একা। স্বামী তার নিজের পরিচয় দি্যে, আমাকে পরিচয় করিয়ে দিলো। লোকটি তার ডান হাতটি কাঁপা কাঁপা ভাবে বেশ সময় নিয়ে ধীরে ধীরে উঠিয়ে আমার সাথে করমর্দন করে হাসি মুখে বল্লেন, “হাই, আই এম নীল”। কথোপকথনে জানতে পারলাম, উনি পি এইচ ডি ডিগ্রী অর্জন করেছেন ক্যালিফোর্নিয়া থেকে, এখানে এসেছেন পোস্ট ডক্টরেট করতে। আমি বিস্মিত হলাম! যে লোকটিকে আমি প্রায় অবহেলিত ভেবে কষ্ট পাচ্ছিলাম তিনি একজন সফল এবং সচল ব্যক্তি! কষ্ট দূর হয়ে আমার আগ্রহ আরও বেড়ে গেলো। কথা হচ্ছিলো কি বিষয়ে উনি কাজ করছেন। জানা গেলো উনি বায়োমেকানিক্সের উপরে গবেষণা করছেন। জীবিত শরীরের কোষ, হাড় এবং তাদের গতিময়তা নিয়ে গবেষণা। শরীরের জীবিত কোষ গুলির নির্মাণশৈলী জেনে নিয়ে সেগুলোতে যান্ত্রিক মূলসূত্র এবং পদার্থবিদ্যার সূত্র প্রয়োগ করার চেষ্টা করা হয়। এর সাহায্যে যেমন সম্ভব হয়েছে কৃত্রিম অংগ সংযোজন। শুধু চিকিথসাক্ষেত্রেই নয়, এই বায়োমেকানিক্স ও বায়োটেকনলজী খেলাধুলাতেও ব্যাবহারিত হয় মাংসপেশীর সর্বোচ্চ শক্তি প্রয়োগবিধি জানতে। এসব আলাপের পর জানা গেলো তার নিজের কিছু কথা। সে একজন ডিসএবল(পঙ্গু)। স্নায়ু রোগে আক্রান্ত হন খুব অল্প বয়সেই। পদযুগলের শক্তি খুবই কম, হাঁটতে পারেননা। হাত দুটির একটি দুর্বল, অন্য হাতটিই মোটামুটি সাহায্য করছে তাকে। এখানে একাই থাকেন।
আমি সত্যি  অবাক হলাম!  পুলকিত হলাম!  এই লোকটিকে প্রায় অসাড় করে ফেলা রোগও অবহেলিত করতে পারেনি। থামিয়ে রাখতে পারেনি তার ইচ্ছা শক্তিকে, তার বুদ্ধিমত্তাকে, তার এগিয়ে চলা কে! যে রোগে সে আক্রান্ত, আজ ঠিক সেই রোগের চিকিথসা নিজেই আবিষ্কারের পথে সে!  এই বিশাল বিশাল সবকিছুর দেশেটিতে, কৃত্রিম হাসির লোকারণ্যে, কেউ কাউকে করূণা ভিক্ষা দেয় না ঠিকই। কিন্তু অক্লান্ত পরিশ্রম করে এরা আবিষ্কার করে প্রযুক্তি, পৌঁছে দেয় তাদের কাছে যারা নিজেদের অবহেলিত পঙ্গুত্বের খেতাবের বাউন্ডারি থেকে বেরিয়ে আসতে চায়, তৈরী করতে পারে নিজস্ব একটা পরিচিতি এবং অহংবোধ। 
মনে প্রশ্ন জেগেছিলো, কই আমাদের দেশে তো এতো পঙ্গু রাস্তায় দেখা যায় না, যতোটা এখানে দেখছি? বড় রাস্তা, বাজার, আধুনিক বিপণিকেন্দ্র, বিশ্ববিদ্যালয়, রেস্তোরা সবখানেই চলাফেরা করছে তারা। দিনে কি’বা রাতের আঁধারে হুইলচেয়ারের বাতি জ্বেলে সেরে যাচ্ছে দৈনিক কর্মকান্ড। তবে কি আমাদের দেশে ডিসএবল নেই? পরে এর উত্তর নিজেই পেয়েছি। ডিজেবল বা পঙ্গু আমাদের দেশেও প্রচুর আছেন কিন্তু তারা ঘর থেকে বের হননা তাই তাদের দেখা যায় না। তারা নিজেদেরকে অক্ষম মেনে নেন আর বাকিরা তাদেরকে মেনে নেন বোঝা স্বরূপ। শরীরের সাথে সাথে তাদের মনটাও তখন পঙ্গু হয়ে দাঁড়ায়।  আবার যারা আমরা পঙ্গু নই তারাও সবাই  খুব একটা সচল তাও মনে হলোনা আমার। না হলে কেন  শ্রমজীবিদের প্রতি মুহূর্তের পেশীর টানকে আমরা লাঘব করতে পারিনি একটু এখনও? কেন এখনও মানুষের ভার তিন চাকায় করে টেনে নিয়ে যায় মানুষ?
আমার ভাবনা ভাঙ্গিয়ে দিলো নীল তার কন্ঠস্বর দিয়ে। “ইট ওয়াজ ভেরী নাইস মিটিং ইউ গাইজ!” বিদায় নিয়ে নীল তার ছোট্ট গাড়িটি ঘোরালো, সুইচ টিপে উলটো পথে রওনা দিলো। আমি তাকিয়ে রইলাম। হুইলচেয়ারটি যেয়ে থামলো  সেই মেরুন মিনিভ্যানটির পেছনে। সেখানেও কিছু একটা চাপ দিতেই পেছন থেকে দরজা খুলে গেলো গাড়ির। নীল ভিতরে ঢুকে পড়লো। চেয়ারটি সহ চলে গেলো চালকের আসনের খালি জায়গাটিতে, তারপর গাড়িটি নিয়ে বেরিয়ে গেলো পার্কিং লট থেকে। এবার বুঝতে পারলাম, গাড়িটি নীলের।
মৃত্তিকা
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6a%61%68%61%6e%73%6f%6e%69%61%40%67%6d%61%69%6c%2e%63%6f%6d%22%3e%6a%61%68%61%6e%73%6f%6e%69%61%40%67%6d%61%69%6c%2e%63%6f%6d%3c%2f%61%3e%27%29%3b'))


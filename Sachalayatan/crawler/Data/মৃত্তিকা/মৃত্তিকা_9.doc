চার ঋতুর রঙ



ষড়্‌ ঋতুর দেশকে কিছুদিনের জন্য ছেড়ে, এলাম চার ঋতুর দেশে।
আমার অনেক শখের একটি হলো ছবি তোলা। তাই প্রায়ই একলা দুপুরে ক্যামেরা নিয়ে হেঁটে বেরিয়েছি বাড়ির আশে পাশের রাস্তায়, রাস্তার ধারে, ঘন গাছগাছালিময় কোন বাড়ির পেছনে, বাগানে সর্বত্র। এভাবেই মাঝে মাঝে টুকটুক করে ছবি তুলেছি প্রকৃতির। নানান ঋতুর। আমার শখের তোলা কিছু ছবি থেকে কয়েকটি এখানে দিলাম। সেই রকম তুলিনা লইজ্জা লাগে, তার উপর আমার ইয়া লেন্স ওয়ালা ক্যামেরাও নেই তবু চেষ্টা- যদি কিছুটা রঙ ছড়িয়ে দিতে পারি আজ……….
এখানে, শরৎ এ পুরো রাস্তার দু’ধারকে মনে হলো জল রঙ করা ছবি! গিয়েছিলাম বাড়ির কাছের একটি পার্কে, ফটো আর কি তুলবো! পার্কের ভিতরে ঢুকে তো আমি ‘থ’! অ্যাঁ গাছগুলোতে অল্প কিছু সবুজ পাতা তখন অবশিষ্ট! বাকিগুলোতে লাল, কমলা আর হলুদ তিনটি রঙই যেমন শোভা পাচ্ছে, তেমনি কোন কোন গাছ পুরোটাই লাল অথবা হলুদ! আর ঝরে যাওয়া শুকনো পাতাগুলো ছড়িয়ে রয়েছে ঘাসের উপর, বাদবাকিরা জলের নীচে তলিয়ে গিয়ে পুকুরটিকে রঙ্গিন করে তুলছে! সেই লাল আমায় মনে করিয়ে দিলো ফেলে আসা প্রিয় কৃঞ্চচূড়ার কথা…..

যেদিকে তাকাই, শুধু লাল, সবুজ আর কমলা!

জলের নীচে পাতারাজি

ঝরে যাওয়া শুকনো পাতারা

শীত এলো। সেই জলরঙ্গা ছবির অবসান ঘটলো। শুষ্কতা এসে পাতাগুলোকে গাছ হতে শুধু যে ছিনিয়ে নিয়ে গেলো তাই নয়, ঝেড়ে নিংড়ে প্রাণহীন করে রেখে গেলো চারিধার! ক্যামেরা হাতে আমি- কি করি? যেদিকে তাকাই শুধুই অভিমানী আবরণহীন বৃক্ষরাজিরা একেলা দাঁড়িয়ে। তারপরও অপেক্ষায় রই….. আমার অদেখা এক কাঙক্ষিত দৃশ্যের অপেক্ষায়। তুষারপাত। জানালা দিয়ে যখন ছোট ছোট তুলার বলের মত নরম তুষার পরতে দেখলাম, মুগ্ধতা কাটাতে পারিনি বেশ খানিকক্ষণ! লাফিয়ে পরে আমি আমার জাম্বু জ্যাকেট আর টুপি পরে বেরিয়ে গেলাম। দেখি, নীচে সাদা! যতদূর চোখ যায় সামনে, সব সাদা! উপরে আকাশ থেকেও ভেসে ভেসে আসছে আরও সাদা তুলার বলেরা, আমি তাকিয়ে থাকি……..তুলো গুলো পরতে থাকে আমার গায়ে, মুখে, চুলে। ভিজিয়ে দেয় আমার চশমা……আমি হাসি, তুলো ঢুকে পরে আমার মুখে! একসময় তুষারপাত কমে আসে, খেয়াল হয় আংগুল গুলো জমে ব্যথা করছে! কি আর করা! দৌড়ে প্রায় জমাট বাঁধা বরফের উপর দিয়ে মচ্‌ মচ্‌ করতে করতে বাসায় ফিরি।
অভিমানী বৃক্ষ

আমার জানালা দিয়ে তুষারপাত

বরফে ঢাকা পথ



শীতের সূর্যাস্ত

শীতের শেষে খুব অল্প সময়ের জন্য চেরী গাছের পাতাগুলো সব থোকা থোকা সাদা আর হাল্কা গোলাপী ফুলে উপচে পড়তে থাকে। এর নাম চেরী ব্লসম। এর তেমন ছবি তোলা হয়নি তবে বসন্তের অন্য কিছু রঙ্গিন ছবি দিলাম। এসময় চারপাশ কচি সবুজে ভরে ওঠে, প্রাণ ফিরে পেয়ে দোল খায় গাছেরা।
চেরী গাছের এক অংশ


অজানা ফুলেরা





সব শেষে গ্রীষ্ম। গরমে যখন প্রাণ প্রায় ওষ্ঠাগত হবার জোগাড়, সবাই তখন ছোটে একটু শান্তির নিরিবিলি কোন প্রাকৃতিক পরিবেশে, অথবা কোন সমুদ্রতীরে…..। তাই সেঁটে দিলাম ছায়াময় উদ্যান, সমুদ্রতীর আর লেকের পারে দাঁড়িয়ে তোলা জলের ছবি অথবা বলতে পারেন জলছবি!
ঘন সবুজ দু'ধার

লেকের পারে

গাছের ছায়ায় শান্তির ঘুম

সমুদ্রতীরের নীল......

সূর্যাস্ত

এই ছবিটি কি, কেউ কি বলতে পারেন?




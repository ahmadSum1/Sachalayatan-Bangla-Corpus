রেসিপি টার্মিনোলজি, প্যাম ভাবী এবং ইয়াবাকান্ড



ক. 
যারা মুখরোচক রান্নার, সুখরোচক রেসিপি লিখতে চান তাদের জন্য সুখবর। গত শনিবার দুটো নতুন পরিভাষা তৈরি হয়েছে। একটি হচ্ছে "উগ্র পেঁয়াজ", আরেকটি হচ্ছে "প্রেম আসা"।
ওয়ালমার্টে তিন জাতের পেঁয়াজ পাওয়া যায়। তিনটেই বড় সাইজের কৎবেলের সমান। একটা দেখতে রসুনের মত সাদা, আরেকটা হালকা গোলাপী। দুটোই মূলত ইসলামী পেঁয়াজ অর্থাৎ ঝাঁজ বিহীন। তিন নম্বরটা লাল দেখতে এবং ঝাঁজালো, অনেকটা দেশী পেঁয়াজের মতো। এই পেঁয়াজের নাম দেওয়া হয়েছে উগ্র পেঁয়াজ। আমাদের কেমিক্যাল ইঞ্জিনিয়ারিংয়ের এক ছোকরা রান্নার সময় কিছুক্ষণ বাদে বাদে বলছে, "একটা উগ্র পেঁয়াজ কাইটা দেন তো"।।
মসলা এবং মাংস কষানোর যে সন্ধিক্ষণ সেটাকে কয়েনেজ করা হয়েছে "প্রেম আসা" বলে।
সুতরাং ভবিষ্যতে আমার লেখা কোন রান্নার বই দেখলে
আদি রসাত্মক ক্যাটেগরিতে ফেলে দেবেন না। 
খ. 
একটা বাসী কিন্তু ইয়াদ ঝাঁকানিয়া খবরঃ 
মাস খানেক আগে প্যাম ভাবী চতুর্থ বিয়ে করেছেন, এবং বলেছেন " এটাই প্রেম, আমি এটাই চেয়েছিলাম। আমি সত্যিকার প্রেমের সন্ধান পেয়েছি।"
                                    -দৈনিক সমকাল
গ. 
একটি বর্বর এন্যালাইসিসঃ 
দেশব্যাপী, আসলে হবে মিডিয়াব্যাপী ইয়াবা কান্ড দেখে, আমি বোবা হতে বসেছি। ড়্যাব কাকা'দের ইয়াবা আবিষ্কার এবং তৎপরবর্তী ইয়াবা সম্রাজ্ঞী, ইয়াবা সম্রাট, ইয়াবা মন্ত্রী, ইয়াবা পেয়াদা আবিষ্কার দেখে, নতুন একটা ফ্রেইজ তৈরি হচ্ছে মনে "হস্তীরামের দস্তানা পরিধান''। হাওদায় গ্যালন গ্যালন ফেন্সিডিল রেখে, সাবানের বুদবুদে নেশা হওয়ার থিসিস নামানোর মত বিস্ময়কর ব্যাপারটা। তাই বলে মানী লোকের মনে করবেন না, আমি ইয়াবাকান্ডের কান্ডমুন্ডের কর্তা। এটা একটা সাধারণ পর্যবেক্ষণ। ফুলবাড়ীয়া বাসস্ট্যান্ড, আগারগাঁও বস্তি, খিলগাঁও রেলগেইট, ঢাকা মেডিক্যাল এবং ঢাকা বিশ্ববিদ্যালয় মাঠের মধ্যবর্তী রাস্তা, নিউমার্কেট মোটরসাইকেল স্ট্যান্ড; এই জায়গাগুলোতে ছান মারলেই কয়েক কুড়ি মাদকসেবী, মাদকপ্রেমী এবং মাদকপরিবেশক পাওয়া যাবে। এই সহজ কাজটা করে, মিডিয়া'য় তুফান তুললেন না ড়্যাব কাকা'রা, কিন্তু বুমারসে বুম বুম করে, পত্রিকা ভর্তি মুখরোচক খবর তৈরি করলেন। ব্যাপারটা আমার কাছে বিস্ময়কর মনে হলো। 
একটা এন্টিথিসিস হতে পারে দেশ ইয়াবা ব্যতীত, সব ধরণের মাদকমুক্ত।
ধন্য ওহে ড়্যাববৃন্দ।   


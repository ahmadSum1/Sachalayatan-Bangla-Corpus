দ্যা গ্রেট স্মোকি মাউন্টেন-১



মার্কিন মুল্লুকে আসবার পর থেকে জীবন থেকে অনেক জিনিস  বিদায় নিয়েছিলো, তম্মধ্যে একটা হলো পদব্রজে অরণ্যে গমন কিংবা পর্বতারোহণ। আমি এখানে হাইকিং বলেই উল্লেখ করবো পুরো লেখায়। হাইকিং এর জন্যে প্রথমে দরকার একটা দল। পুরোপুরি সমমনা না হলেও ৬৫-৭০% মিল থাকলেই চলে। একদম মিল না থাকলেও চালানো যায়। তবে সেটা বেশ কষ্টসাধ্যে। সেন্টমার্টিনে এরকম একটা ট্রিপে আনিস যেমন ব্যাপক কষ্ট দিয়েছিলো। এই হোটেলে থাকুম না, ওই টয়লেটে হাগুম না। এই খামু না, ওই খামু না। ম্যানেজ করেছিলাম। এমনিতেই এইসব ট্রিপে আমি পালের গোদা। ওই দিকটা যেহেতু আমার এলাকা স্বভাবতই খাস চাঁটগাইয়া ভাষার সুবাদে আমিই বাতচিৎ করি। দলের ভাইরাস’রা তেমন গ্যাঞ্জাম পাকাইতে পারে নাই। এইখানে আসবার পর আমি ব্যাপক বেকায়দায়। দল ছাড়া কান্ডারী আমি ফ্যা ফ্যা কইরা, ইন্টারনেট চষি। কই যাই, কেমতে যাই। বান্দরবনে যাওনের লাইগা ব্যাগে কিছু কাপড়, তোয়ালে, প্রাত্যহিক টয়লেট্রিজ, এক জ়োড়া স্যান্ডেল আর নিজেরে নিলেই খালাস। খাওন-থাকনের বন্দোবস্ত সেখানকার অধিবাসীদের ভালোবাসাতেই হইয়া যায়। এইহানে পানির বোতল থিকা, তাম্বু, স্লিপিং ব্যাগ, প্যাড, রাত্তিরের শীতের কাপড়, পানি পরিষ্কারক ফিল্টার, সব কয়দিনের খাওয়া, এর উপরে ভাল্লুক নিবারক স্প্রে, বৃষ্টি প্রতিরোধক কাপড় এক কথায় যা তা একটা ব্যাপার। 
সুতরাং আসবার পর থিকা হাইকিং হয়ে ঊঠলো না। দুধের স্বাদ ঘোলে মিটাতে মাঝে মাঝে কনগ্যারি নদীর ধার ভ্রমণ করি। কনগ্যারি ফরেস্টে  ক্যানুয়িং করে আসি। স্টর্ম থার্মন্ডে ভার্টিক্যাল ক্লাইম্ব করি। মাঝে মাঝে সমুদ্র দর্শন করি। এই করতে করতে একদি আলাবামা গিয়া দ্রোহী-দ্রোহীনি পর্যন্ত দর্শন করে আসলাম। কিন্তু ঘোল দিয়া আর পোষাইতেছিলো না। ফেইসবুকের সন্ধানে একদিন সন্ধান পাইলাম আমাদের বিশ্ববিদ্যালয়ের পর্বতারোহণ এবং সাদা জল রাফটিং ক্লাবের। ক্লাবের বেশীর ভাগ সদস্য  ক্রিমিনোলজি এবং ল’ ডিপার্টমেন্টের। ইঞ্জিনিয়ারিংয়ের কোন ভুদাই ক্লাবে নাই। সব গুলিই সাদা আমেরিকান। প্রোপোজাল ডিফেন্সের আগের দিন মিটিংয়ে গিয়া মনে হইলে একগাদা সাদা মুরগার মাঝখানে আমি একটা লাল্টু রোড রানার। বেশীর ভাগ হইতাছে আন্ডারগ্রেডের ছুটি-ছাটার অভাব ওদের নাই। সুযোগ পাইলেই ওরা বড় ট্রিপে যায়। আমি মাঝখান দিয়া বেকায়দা। সাপ্তাহিক ছুটি ব্যাতীত আর কোন কিছুই আমার নাই। এর মধ্যে গত তিন মাস আবার সাপ্তাহিক ছুটির দিনেও গাধার খাটনি দিতে হইছে। সুতরাং ফোর্থ জুলাইয়ের লং উইকেন্ডে স্মোকি ট্রিপের প্রস্তার যখন জিমি (ক্লাবের প্রেসিডেন্ট) দিলো তখন আমার পোয়াবারো। আটজনের ট্রিপ আমি কয়া দিলাম আছি। আমার নিজের কোন প্রফেশনাল ব্যাকপ্যাক নাই, নাই স্লিপিং ব্যাগ, নাই তাঁবু, নাই ক্যামেল ব্যাগ, কি কি লাগতে পারে তার ও কোন হদিস আমার নাই। জিমি’রে কইলাম আমি আছি। ক্লাবের মালপত্র লাগবো আমার। ও কইলো ফি সাবিলিল্লাহ্‌ । কিছু ক্যাশ নিয়া তৈরি থাকো। তোমারে তিন তারিখ ফোনাইয়া জানাবো কি, কোথায়, কেমনে ?   
তিন তারিখ ফোনাইয়া বললো, “তোমার গাড়ী আছে ?”। কইলাম “আছে”। সাব্যস্ত হইলো আমি গ্রিনিভিল থেকে একজনরে পিক-আপ করবো, ওরে নিয়ে স্মোকি’র উদ্দেশ্যে রওয়ানা দিবো। আগেরদিন রাতে গ্রিনিভিলের মেম্বাররে ফোন দিলাম। ওর নাম চার্লস। উনিশ বছর বয়েসী, আমাদের স্কুলেরই ইলেক্ট্রিক্যালের আন্ডারগ্রেড। কিন্তু কথা বলতে অনিচ্ছুক। কথা বলানোর জন্যে মনে হলো ওর পেটে বোমা মারতে হবে। যাই বলি হুঁ এবং হ্যাঁ বাদে জবাব নাই। পরবর্তীতে আবিষ্কার হলো সে এক সেমিস্টার আগে আমার ছাত্র ছিলো। 


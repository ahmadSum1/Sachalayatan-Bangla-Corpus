সবটুকু তার তরে সঁপিলাম



বিদেশ বিভূঁইয়ে শুটকি মাছের ভর্তা আর পাকা আতাফলের জন্য মাঝে মাঝে মন হুশ করে ভেসে ওঠে সব সচেতন প্রোপাগান্ডা'র মুখোশ ফেলে। মন খারাপ হয়, সে খারাপ আবার কেটে ও যায়। কিন্তু গত তিনদিন ধরে যা হচ্ছে, যতই শুনছি কষ্ট হচ্ছে। কাদির কল্লোলের রিপোর্ট শুনবার পর আজকে ভীষণ অসহায় বোধ করলাম। 
কার্জন হলের করিডরে ঠিক আমার পেছনে থাকা মেয়েটাকে পুলিশ পেটে লাথি দিয়ে ফেলে দিলো,হাত ভাঙ্গা একটা ছেলে খুব করুণ আকুতি নিয়ে চেয়ে আছে, আমি পুলিশের লাঠির ঠিক এক হাত দূরে প্রাণপণে ছুটছি , জুলোজি ডিপার্মেণ্ট এর পেছনে লুকোবো বলে। তখন  যে অসহায়ত্ব গ্রাস করেছিলো, ঠিক সেটাই এখন হচ্ছে।
আমি চোখ বন্ধ করে অনুভব করছি হল থেকে ভীত-সন্ত্রস্ত ছেলে-মেয়েদের আতংক। কারণ পুলিশ কিংবা সেপাই,যখন মারে তখন এরা বন্য জানোয়ারের চেয়েও অধম হয়ে যায়। 
নিজেদের দেশ রক্ষার জন্য যে বাহিনী সেটাই এখন দেশের ভেতর শোধন প্রক্রিয়ায় নেমেছে। 
ঢাকা বিশ্ববিদ্যালয় জন্ম থেকেই সরব, ভাষা থেকে শুরু করে ভাতের অধিকার সব ক্ষেত্রেই, প্রজন্ম থেকে প্রজন্মান্তরে এই বিদ্যাপীঠ, দেশের প্রয়োজনে ক্লাসরুম ছেড়ে রাজপথে নেমেছে। চেষ্টা চলছে ঢাকা বিশ্ববিদ্যালয়ের মনোবল ভাঙবার, এই দেশের মনোবল ভাঙবার, আমাদের অহংকার চূর্ণ করবার।  
এই ক্রান্তিলগ্নে শুধু চাই, এ মনের সব সাহস হোক  দেশের আনাচে-কানাচে ছড়িয়ে থাকা শিক্ষার্থীদের, ঝড়ো কাকের অসহায়ত্ব হোক আমার এবং আমাদের; তবু ও ওরা মাথা উঁচু করে থাকুক। 


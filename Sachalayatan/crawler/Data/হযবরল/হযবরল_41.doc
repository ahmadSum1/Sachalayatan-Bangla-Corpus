ভালোবাসা এবং মায়াঃ সম্পর্কের উপজাত






ভালোবাসা এবং মায়া, দুটো শব্দে বিস্তর তফাৎ। ভালোবাসা'র উপজাত হিসেবে মায়া তৈরি হওয়া আমাদের জীবনের বহুলঘটিত বিষয়। মায়ার উপজাত হিসেবে ও ভালবাসা হয়। তবে পরিস্থিতি কিছুটা ভিন্ন। 

বিশ্ববিদ্যালয়ে প্রথম বর্ষে একটা জিন্স কিনেছিলাম চট্টগ্রাম হকার্স থেকে। সেই পাৎলুন সকাল থেকে রাত অবধি সাড়ে পাঁচ বছর আমাসংলগ্ন থেকে সারা দেশ দেখেছে। অনার্সের বিদায় উপলক্ষ্যের দিন ডান হাঁটুর কাছে পাৎলুন গেল ছিঁড়ে। অনেকদিন পরতে পরতে মায়া জন্মেছিল জিন্সটার উপর, সেদিন অনুভব করলাম উপজাত হিসেবে ভালোবাসা ও তৈরি হয়েছে। কিন্তু ছাড়তে হয়। বস্তু মায়ায় উৎপন্ন ভালোবাসা, বেশ অর্ধতরল হলে ও ছাড়তে হয়। কারণ বস্তুর উপযোগীতা না থাকলে মায়া ফিকে হয়,তরল ভালোবাসা হেঁদিয়ে দূষিত হয়। তখন বস্তুর মায়া ভুলে যাই আমরা অবলীলায়।  

রক্তমাংসের ভালোবাসা ও ফিকে হয়। যে কোন কার্ভের পতনের মতোই, মানবিক ভালোবাসা ও নিম্নগামী হয়। কিন্তু জয়েন্ট স্টক কোম্পানীর মত নিম্নগামী সূচকের প্রান্তে পৌঁছে দেউলিয়া না হলে যেটুকু অবশিষ্ট থাকে সেটি হচ্ছে মায়া। সচরাচর যেটিকে আমরা থ্রেশোল্ড রিকোয়ারমেন্ট বলি। এটি আসলে একধরণের অভ্যস্ততা। এটা হচ্ছে সেই প্রথম প্রকারের ভালোবাসার উপজাত হিসেবে মায়া। 

সামহোয়্যার ইন ব্লগ প্রথম দর্শনে হয়েছিল ভালোবাসা। সেই ভালোবাসা দ্রবণ থেকে সম্পৃক্ত দ্রবণ অতঃপর অতিসম্পৃক্ত দ্রবণ হলো। একসময় অধঃক্ষেপ পড়বার পর, পরিশেষে অবশিষ্ট রইলো এক ধরণের মায়ারুপ অভ্যস্ততা।

ভালোবাসা, ভাল বাসার বাস্তবতায় পড়ে অনেক সময়ই অধঃক্ষেপে পরিণত হয়। কিন্তু মায়ারুপ অভ্যস্ততা কিংবা উত্তর প্রজন্মবোধ থেকেই মায়াবোধের মায়াবী জালে পড়ে থাকে মানুষ। এটাই স্বাভাবিক। যদিও ভালোবাসা উপজাত,মায়া একধরণের পারস্পরিক অনুকম্পা ব্যতীত আর কিছুই নয়। 

সামহোয়্যার ইন ব্লগের প্রতি এখন শুধু সেই মায়াটুকুই অবশিষ্ট আছে। তলানীতে ঠেকে যাওয়া সেই শ্যাওলা খচিত ভালোবাসার  অবলম্বনে ঝুলে থাক নামটুকু। নীচে নামতে থাকুক অতিপৃক্ত ভালোবাসায়। 

ঢুঁ মেরে যাব, মাঝে মাঝে প্রেমহীন চুম্বন চর্চায়।    



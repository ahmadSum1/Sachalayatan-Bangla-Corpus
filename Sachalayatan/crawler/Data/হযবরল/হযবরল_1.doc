এসো হুমায়ুন আজাদকে বারবার হত্যা করি



একেবারে হারিয়ে যাওয়া বোধহয় সঠিক না, তেমনি হুমায়ুন আজাদ'কে পুরোপুরি বিস্মৃতির অতলে ঠেলে দেওয়াটাও সঠিক কাজ নয়। শোহেইল ভাইয়ের লিখাটা পড়বার পর মনে হলো হোক পুরোনো কিন্তু স্যারের জন্য যে ভালোবাসা সেটা এখনো আছে কবিতায়, শব্দে এবং অবিশ্বাসের কাঠামোতে। মোল্লাতন্ত্রের প্রচ্ছন্ন হুমকিতে আক্রান্ত দক্ষিণ এশিয়ার এই ছবিটা তিনি অনেক আগেই দেখেছিলেন। 
============================================= 
অনেক শব ব্যবচ্ছেদের পর একদিন কেপে ওঠে হাত
হাতের রেখাগুলো ছুটছে নদীর মত আঁকা বাঁকা
কোনো এক জংশনে,
বলেছিলে সব স্বপ্নের দেখা মিলবে।
বোনের হাতের লোকমা, বাষ্পের মহিমায়
আমার লোভাতুর শব্দের জাল ভেদ করে চলে যায়।
কোনো এক জংশনে
আমার কবিতার ঘায়ে রক্তাক্ত হুমায়ুন আজাদ
আর শব্দের ট্রেন ছুটছে আমার ধমনীতে
পাক সার পাক সার পাক সার,
স্বপ্নের দৃশ্য আর ডায়ালগ কপচে কপচে ছেড়ে যাই সব প্রান্তর , সব বন্দর ।
কোনো এক নক্ষত্রের আলো বলেছিলে আমায় পথ দেখাবে
মায়ের চিরচেনা সিঁথিতে তাই আজো খুজি নতুন পৃথিবী।
তুমি বলেছিলে চাঁদপুরের কোন এক মোহনায় আমাদের মিলন হবে
গ্রাস করব আমরা সব অলৌকিক ইস্টিমার।
তুমি বলেছিলে পথ দেখাবে নতুন পৃথিবীর। =======================================
৯'ই জুন, ২০০৬
রাত ১:০৭
কলাম্বিয়া।


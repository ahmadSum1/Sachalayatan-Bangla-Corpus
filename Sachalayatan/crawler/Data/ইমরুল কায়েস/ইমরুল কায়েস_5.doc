আমার উত্তর বাংলা, আমি তো তোমার দিকেই যেতে চাই। আমার বাড়ি ফেরার গান।





১.
বছর দুয়েক আগের ঘটনা। ধানমন্ডি থেকে পলাশীতে ফিরছি। ধানমন্ডি সাতাশ নাম্বার রোড থেকে রিকসা নিলাম। রিকশাওয়ালাকে পরিচিত মনে হল। যদিও সচরাচর রিকশায় চড়ে কখনও রিকশাওয়ালার সাথে তেমন কোন কথা বলা হয় না, তারপরও ভাবলাম জিজ্ঞাসা করে দেখি বাড়ি কোথায়।
-ভাইয়ের দেশের বাড়ি কৈ?
-দিনাজপুর।
যাক লাইনেই আছে তাইলে। দিনাজপুর, মানে উত্তরবঙ্গে। দিনাজপুরের বহু থানায় যাওয়া হয়েছে। ভাবলাম দেখি পরিচিত কোন থানায় বাড়ি?
-দিনাজপুরের কোন থানা?
-ঘোড়াঘাট।
আরে, ঘোড়াঘাট তো আমাদের পাশের থানা। গাইবান্ধা জেলার পলাশবাড়ি থানায় আমার বাড়ি। পলাশবাড়ির পাশের থানাই দিনাজপুরের ঘোড়াঘাট। ঘোড়াঘাটে আমার প্রচুর বন্ধু-বান্ধব আছে। বাড়িতে গেলে দিন কয়েক আমি ঘোড়াঘাটেই কাটাই। এটার অলিগলি আমার চেনা। ভাবলাম ভালই হল, খুব চেনা এলাকারই লোক। কথোপকথন চলতে থাকল।
-ঘোড়াঘাটে আমি অনেক গেছি। আপনার বাড়ি ঘোড়াঘাটের কোন জায়গায়?
-আসলে ঘো্ড়াঘাটে ঠিক নয়। পলাশবাড়িতে।
-পলাশবাড়ি তো দিনাজপুরের থানা নয়। গাইবান্ধার থানা।
-হু, পলাশবাড়ি গাইবান্ধাতেই পড়ছে।
-আচ্ছা। তো পলাশবাড়ির কোন গ্রাম।
-পলাশবাড়িও চেনেন নাকি আপনি?
-হ্যাঁ, পলাশবাড়িও আমি চিনি। আপনার গ্রামের নাম বলেন।
-নূরপর।
-নূরপুরের সাহেব মিয়ারে চেনেন? আমি জানতে চাই।
-চিনি মানে ভাল করে চিনি? আপনে চেনেন ক্যামনে?
-আমার বাড়িও পলাশবাড়ি। আপনার গ্রাম থেকে আধামাইল হাঁটলেই আমার বাসা পাওয়া যাবে।
তাইতো বলি এই লোকটিকে আমার এত চেনা চেনা কেন লাগে। আমাদের বাসার পাশের যে রাস্তাটা গ্রামের দিকে চলে গেছে সেদিকে কিছুক্ষণ হাঁটলেই প্রথম যে গ্রামটা পাওয়া যায় তার নাম নূরপুর। সাহেব মিয়া নামের আমার বন্ধুর গ্রাম। হাইস্কুলে থাকতে প্রায়ই বিকেলে হাঁটতে হাঁটতে এই গ্রামে চলে যেতাম। বন্ধুর সাথে আড্ডা দিয়ে ফিরে আসতাম সন্ধ্যায়। রিকশাওয়ালা লোকটিকে সম্ভবত বহুবার আমি ঐ গ্রামে দেখেছি। বহু  বছর হয়ে গেলেও স্মৃতি আমার সাথে প্রতারনা করে নি।
কিন্তু বাড়ি নিয়ে প্রাথমিক কথাবার্তায় এই লোক আমাকে ভুল তথ্য দিল কেন? প্রশ্নটা আমার মাথায় থেকে যায়। আরো দু-চারটা নানান কথাবার্তা বলতে বলতে পলাশীতে চলে আসি। ভাড়া মিটিয়ে দেওয়ার সময় বিষয়টা তার কাছে জানতে চাই।
-তো ভাই, আপনি শুরুর দিকে আপনার বাড়ি গাইবান্ধা না বলে দিনাজপুর বললেন কেন?
লোকটি এবার খাঁটি আঞ্চলিকতার সূরে বলে,
- উত্তরবঙ্গ শুনে এমনি মানসে দাম দিবার চায় না। গাইবান্ধা শুনে তো আরও দিবার চায় না। এইজন্যে বাড়ির কথা শুনবের চালে দিনেজপুর কই। মানসম্মান এনা হলেও বাঁচে।
লোকটি চলে যান। কে জানে, নিজের দেশ দিনাজপুর বলে পরবর্তিতেও হয়ত তিনি এভাবে "এনা" (সামান্য) হলেও মানসম্মান বাঁচানোর চেষ্টা করেছেন। উত্তর বাংলা গরীব। গাইবান্ধা গরীবের মধ্যে গরীব।


২.
আমার উত্তর বাংলা, তোমার অনেক দুর্নাম। তোমার এলাকার মানুষেরা মঙ্গায় ভোগে, পেট পুরে খেতে পারে না, অনাহারে থেকে কচু-ঘেচু খেয়ে বাঁচে। বন্যা, খরা, নদীভাঙন তোমার গায়ে আঁচড় কেটে যায় প্রতিবছর। তোমার লোকদের তুমি ধরে রাখতে পার না। যতই তুমি এদের মুঠি ধরে আঁকড়ে ধরতে চাও ততই তারা তোমার দুর্বল মুঠি থেকে ফস্কে যেতে থাকে। এরা ঢাকায় এসে রিকসা চালায়। মৌসুমি মজুর হয়ে কোদাল-ডালি নিয়ে অপেক্ষা করে থাকে বাসষ্ট্যান্ডে, ঐ দূরগামী ট্রাক আসলো বলে!  
তোমার লোকেরা তোমার পরিচয় দিতে কুন্ঠিত বোধ করে, তাদের মানসম্মান খোয়া যাওয়ার ভয় আছে। তোমার পরিচয়ে তাদের মানসম্মান ধসে যায়, তারা অন্য মানুষের কাছে সম্মানহীন পঙ্গুতে পরিনত হয়। কেননা তুমি উত্তর বাংলা সম্মানহীন। উত্তর বাংলা মানেই ঋতুতে ঋতুতে মঙ্গা, শীত বস্ত্রহীন শীতার্ত মানুষ, নদী ভাঙনের শিকার আশ্রয়হীন মানুষ । উত্তর বাংলা মানেই ভুখা-নাঙা মানুষ, সভ্য জগতে ' মফিজ ' নামে বেঁচে থাকা।
তবুও আমি যেতে চাই। আমার উত্তর বাংলা, আমি শুধু তোমার দিকেই যেতে চাই। এই শীত রাত্রিতে এই ভেবে খুশি হই আর তো মাত্র অল্প কিছুক্ষণ। কয়েক ঘন্টা বাদেই সকালের আলো ফুটলে আমি তো ছাড়ছিই এ নগর। রওয়ানা হচ্ছি তোমার দিকে। সম্মানহীন হয়েও আমি তোমার দিকে যেতে ভালবাসি, বস্তুত কারই বা নিজের মায়ের দিকে যেতে খারাপ লাগে?



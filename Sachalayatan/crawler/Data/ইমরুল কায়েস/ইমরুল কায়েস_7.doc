ছারপোকা



ছারপোকা একটি অতিশয় বিদঘুটে প্রাণী। বাস্তব জীবনের ছারপোকা সম্পর্কিত অভিজ্ঞতাগুলো সম্বন্বয় করে এবং ছারপোকা দূরীকরণের কয়েকটি কৌশল আলোচনা করে এই ব্লগটি লেখা হল।  
১.
বুয়েটে ভর্তি হওয়ার আগে ছারপোকা কখনও দেখিনি। স্কুলে থাকার সময় বিশ্বসাহিত্য কেন্দ্রের স্কুল শিক্ষা কার্যক্রমে যে বইগুলো পড়ার সুযোগ পেয়েছি তাতেই  সম্ভবত ছারপোকা সম্বন্ধে প্রথম জেনেছিলাম। সেখানে একটা বইয়ে ছারপোকা নিয়ে একটা গল্প ছিল, এক দুষ্ট ছাত্র লজিং মাষ্টারকে কিভাবে ছারপোকা দিয়ে বিপর্যস্ত করে এই নিয়ে গল্প। তখন অবশ্য বুয়েটে পড়তে এসে হলে থেকে এভাবে ছারপোকার কামড় খেয়ে নির্ঘুম রাত কাটাতে হবে এটা কখনও স্বপ্নেও চিন্তা করিনি। অবশ্য এই জিনিসটা একটা পরিবেশের সাথে কিভাবে দ্রুত অভিযোজিত হওয়া যায় তার একটা প্রায়োগিক শিক্ষাও ছিল বটে। সেদিক থেকে বিচার করলে অভিজ্ঞতাটা খারাপ না।
সোহরাওয়ার্দী হলের নিচতলার  রুমে যখন ছিলাম তখন সেখানে কখনও ছারপোকা পাইনি। হলের নিচতলাগুলো এদিক দিয়ে ভাল। এতে চোর আর ছারপোকার উপদ্রপ থাকে না। ছারপোকা নিজ চোখে জীবনে প্রথম দেখি চার তলার রুমে উঠে। সেখানে এক মামা ছিলেন, বাড়ী আমাদের দেশ গাইবান্ধাতেই, নাম শরীফ। পড়তেন তড়িৎ কৌশলে। ওনাকে দেখতাম চরম রকম ছারপোকা ভীতি নিয়ে থাকতে। মাঝে মাঝেই শোয়া অবস্থা থেকে উঠে বিছানার চাদর, তোশক, বালিশ এসব তুলে পেপার বা কাগজ নিয়ে ছারপোকা মারতেন। ওনার পাশেই ছিলেন ওনাদেরই ব্যাচের আরেক বড় ভাই। শরীফ মামাদের সাথে হলেও শরীফ মামারা যখন বের হয়ে যাবেন এ অবস্তাতেও ঐ ভাইয়ের মাত্র কয়েকটা সেমিষ্টার শেষ হয়েছে মাত্র। উনি ক্লাসে পারতপক্ষে যেতেন না। দিনের অধিকাংশ সময় ঘুমাতেন, ইনসমনিয়া ছিল। যে সময়টা ঘুমাতেন না সে সময়টায় সিগারেট খেতেন, গোল্ডলিফ সিগারেট। এই ভাইয়ের বিছানার নিচেও ছারপোকার আখড়া ছিল এবং উনি এদের শায়েস্তাও করতেন নিজস্ব অভিনব কৌশলে। বিছানার তোশকটা খুব আলতো করে তুলে সিগারেটের জ্বলন্ত আগুনে উনি ছারপোকাদের ছ্যাঁকা দিয়ে মারতেন আর এবিষয়ে নানান ধরনের কথাবার্তা বলতেন,"বাবা, একটু এদিকে আস, এইতো দিলাম একটা...."। দিনের মধ্যে কয়েকবার উনি ছারপোকা মারতেন এবং প্রতিবার কাজটা করতেন এভাবেই। ছারপোকা মারার তার এই কৌশলটা ছিল দেখার মত একটা জিনিস।


২.
রুমে মাঝে মাঝে শরীফ মামার এক বন্ধু আসতেন পাশের হল থেকে, নাম কল্লোল। কৃষ্ণবর্ণের, হ্যাংলা-পাতলা, সবসময় চেহারা ও কাপড়-চোপড়ে উস্কোখুস্কো একজন লোক। ইনি ছিলেন বিশিষ্ট ছারপোকা বিশেষজ্ঞ। ইন্টারনেট এবং বিভিন্ন উৎস থেকে ছারপোকা এবং এদের তাড়ন বিষয়ক নানান তড়িকা বিষয়ে পড়াশুনা এবং তাদের অনুশীলন করে উনি আমাদের রুমে এসে জ্ঞানদান করতেন। কাকেরা যে ছারপোকার বংশবিস্তারে খুবই গুরুত্বপূর্ণ ভূমিকা পালন করে এবং প্রকৌশল বিশ্ববিদ্যালয় নানান জাতের কাকের আবাসস্থল হওয়ায় এখানে এদের বিস্তার প্রক্রিয়া এজন্যই সহজ হয়েছে এ বিষয়গুলো আমরা জানতে পেরেছি তাঁর কাছ থেকেই। ছারপোকা কিভাবে নির্মূল করা যায় এ বিষয়ে ওনার অনেকগুলো এক্সপেরিমেন্ট ছিল, যদিও এসব শোনার পর আমরা প্রক্রিয়াগুলোর অনুকরণ করিনি কারন উনি নিজেই এগুলো করেও ব্যর্থ হয়েছেন।
শরীফ মামারা রুমে থাকার সময়ে আমি ছারপোকার উপদ্রুপে অত প্রবলভাবে পড়িনি কারন সেই সময় থাকতাম দরজার কাছের একটা বিছানায়। ঐ বিছানাটায় তখনও সেভাবে এদের সংক্রমণ হয়নি। ছারপোকা জিনিসটা যে কতটা ভোগান্তির কারন হতে পারে এটা প্রথম টের পাই শরীফ মামা চলে যাবার পর ওনার বেডে উঠে। অবশ্য উনি যাওয়ার সময়ই বলে দিয়েছিলেন বেডটায় ওঠার আগে যাতে ওটা ভাল করে 'পুড়িয়ে' নেই। বেড পুড়িয়ে নেয়া জিনিসটা অনেকটা এরকম,একটা লাঠির মাথায় ন্যাকড়া টাইপ একটা কাপড় বেঁধে তাতে কেরোসিন ঢেলে আগুন জ্বালানো হয়। এরপর বিছানার চাদর, তোশক, বালিশ এইসব জিনিপত্র নামিয়ে খাটের চারপাশ, উপর-নিচ এসবে লাঠির আগুন দিয়ে 'আগুন চিকিৎসা' দেয়া হয়। এই 'আগুন চিকিৎসা'তেই সাধারনত বিছানার অধিকাংশ ছারপোকা মারা যায়। শরীফ মামা বলার পরও আমি এই 'আগুন চিকিৎসা' করিনি, ভেবেছিলাম 'কি আর হবে'? এই 'কি আর হবে' চিন্তাভাবনার ফল পেতে খুব একটা দেরী হয়নি। সারা বিছানায় ভর্তি  ছারপোকারা রাতে এসে কুটকুট করে কামড়ানো শুরু করল। রাতে আর ঘুমানো গেল না।


৩.
বুয়েটের হলে এই ছারপোকা ছিল একটা প্রবল সমস্যা। সারাদিন ক্লাস-ল্যাব করে, বিকেলে টিউশনি, রাতে ক্লাস টেষ্টের পড়া বা অ্যাসাইনমেন্ট করে যখনই লাইট বন্ধ করে বিছানায় শোয়া হত তখনই বালিশের ভিতরের তুলা, তোশক, খাট আর দেয়ালের নানান ছিদ্র থেকে দল ধরে ছারপোকারা এসে শরীরের নানান জায়গায় কুটকুট করে কামড়াতে থাকত। হয়ত শরীরের এক জায়গাতেই সিরিয়াল ধরে অনেকগুলো কামড়(একটা ছারপোলা এক সাথে কাছাকাছি জায়গায় অনেকবার কামড়ায়)। এই জায়গাগুলো আবার চুলকালে ফুলে ওঠে। বিছানা থেকে উঠে লাইট জ্বালালে এরা আবার নিরাপদ দূরত্বে সরে যায়। যতক্ষণ লাইট থাকে ততক্ষণ এরা আর কাছে আসে না। লাইট অফ করলে আবার যা সেই। উপদ্রুপ বাড়লে সারারাতই লাইট অন করে ঘুমাতে হয়। দিন পনের পরপর 'আগুন চিকিৎসা' করে বিছানাকে থাকার উপযোগী করতে হত। অবশ্য ঠান্ডার সময় এদের হ্যারিকেন দিয়ে খুঁজেও পাওয়া যেত না। এত এত ছারপোকা এই সময়টা কোথায় যে পালাত এটা একটা বিস্ময়ের ব্যাপারই বটে। ছারপোকা বিশেষজ্ঞ কল্লোল ভাইয়ের সাথে তখন আর যোগাযোগ ছিল না। যোগাযোগ থাকলে জিজ্ঞাসা করা যেত।


৪.
ছারপোকার সাথে দীর্ঘ কয়েক বছর একসাথে থেকে আমারও এদের নিয়ে কিছু অজারভেশন হয়েছে। সেগুলোর যদি নোট রাখি তবে এভাবে পয়েন্ট করে রাখা যাবে

 ছারপোকা কৃষ্ণবর্ণের কচ্ছপআকৃতির ক্ষুদ্র আকৃতিবিশিষ্ট প্রাণী। এদের অন্যতম প্রধান খাবার মানুষের রক্ত।
 ছারপোকারা গরম সহ্য করতে পারে না। গরমের সময় এরা আবাস থেকে বের হয়ে আসে, শীতকালে এদের খুব একটা দেখা যায় না। এজন্য যে কোন ব্যবহার্য জিনিসপত্রে এদের আবাসস্থল মনে হলে সেই জিনিসকে প্রখর রৌদ্রে রাখা যেতে পারে। ছারপোকারা এই গরম সহ্য করতে না পেরে বের হয়ে আস। তখন ইচ্ছামাফিক 'ছ্যাঁকাচিকিৎসা' বা 'আগুনচিকিৎসা' দেয়া যেতে পারে।
 পরিষ্কার, খোলামেলা, প্রচুর আলো-হাওয়াপূর্ণ পরিবেশে ছারপোকার সংক্রমণের সম্ভাবনা খুবই ক্ষীণ।
 ছারপোকার বংশগতিপ্রক্রিয়া দ্র্রুততর হলেও বাহিরের কোন ফ্যাক্টরের অনুপস্থিতিতে (যারা বিস্তারণ ঘটায়) এদের বিস্তারণ অঞ্চলের পরিধি খুবই ছোট। একই রুমের দুটি বিছানায় সংক্রমণ করতেই এদের দীর্ঘদিন লেগে যায়। এজন্যই পাশাপাশি দুটি রুমের একটিতে ছারপোকা পাওয়া গেলেও অন্যটিতে ছারপোকা নাও পাওয়া যেতে পারে।(আমাদের রুমের পাশের  রুমে চার বছরেও ছারপোকার কথা শুনিনি)
শরীরের কোন স্থানে ছারপোকা কামড় দিয়েছে কিনা এটা বোঝার জন্য  স্থানটি  কিছুক্ষণ চুলকাতে হবে। স্থানটি ফুঁলে উঠলে বোঝা যাবে এটা ছারপোকারই কান্ড।
ছারপোকার অভ্যন্তরীন অংশ বেশ দুর্গন্ধযুক্ত। এদের হাত দিয়ে পিষিয়ে মারলে বেশ বিশ্রী গন্ধ পাওয়া যায়।
ছারপোকা তাড়ানোর প্রাথমিক উপায় হল রুমে লাইট জ্বালিয়ে রাখা অথবা 'আগুন চিকিৎসা'।
ছারপোকা তাড়ানোর  দীর্ঘস্থায়ী উপায় হিসেবে কীটনাশক ব্যবহার করা যেতে পারে। এক লিটার পানিতে পাঁচ-ছয় ফোঁটা কীটনাশক দিয়ে বিছানায় ভালভাবে স্প্রে করলে দীর্ঘদিন বিছানায় ছারপোকা না আসার কথা।



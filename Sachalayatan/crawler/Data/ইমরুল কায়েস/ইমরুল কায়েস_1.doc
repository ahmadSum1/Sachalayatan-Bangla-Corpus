গ্যাব্রিয়েলে রাঙ্কো



(গত তিন-চারটে ব্লগের সময় হিসাব করে দেখলাম, গড়ে বছর দেড়েকে একটা করে ব্লগ লিখতেছি। ভালই। বছর দেড়েকের জন্য আরেকটা দিই  )
১.
গ্যাব্রিয়েলে রাঙ্কোর সাথে আমার দেখা Yahoo বার্সেলোনা রিসার্চ ল্যাবসে।
রিসার্চ ইন্টার্ণ হিসেবে Yahoo তে মাত্র গিয়েছে। মিলিয়ন মিলিয়ন ইউজারের ওয়েব-স্কেল ডাটা ওদের জমা করা আছে। এরকম একটা ডাটা Yahoo Answers নিয়ে কাজ করব। কিন্তু কি কাজ করব কিছু জানি না।
সেই ডাটায় ঢুকতে আবার স্পেশাল প্রোগ্রামিং ভাষা জানা লাগে। অনেক কনফিগারেশন, সেটিংস, এই-সেই! সেগুলোর আমি কিছুই জানি না। সকাল আটটায় যাই, রাত দশটায় ফিরি। সব সময় মনে হতে থাকে, আচ্ছা এখানকার সবচেয়ে আজাইরা লোক কি আমি?
এমনি একদিনে গ্যাব্রিয়েলে রাঙ্কো আমার পাশের একটা ফাঁকা টেবিলে এসে বসে। ইটালিয়ান, চোখে চশমা। সে ও রিসার্চ ইন্টার্ণ করতে এসেছে। কুশল বিনিময় হল।
আমার আবার সব কিছুতেই কিউরিওসিটি একটু বেশী। প্রথম আলাপেই জেনে নিলাম সে থিওরিটিক্যাল ফিজিক্সে পিএইডি করে ইতালীতে। কিন্তু অর্থনীতি নিয়ে তার সম্প্রতি আগ্রহ তৈরী হয়েছে। সে এখানে ফিন্যান্স ডাটা নিয়ে কাজ করবে।
আমি মনে মনে ভাবলাম, কালে কালে আর কত কি দেখবো! পদার্থ, অর্থনীতি, কম্পিউটার সব মিলেমিশে একাকার! স্মল, কানেক্টেড ওয়ার্ল্ড।
যাই হোক, গ্যাব্রিয়েলে রাঙ্কো টেবিলে বসে তার জন্য রাখা কম্পিউটারটা অন করে টুকটাক শুরু করল। আমি তাজ্জ্বব হয়ে গেলাম। সিম্পলি সে চোখে তেমন কিছুই দেখে না। মাথাটা কম্পিউটারের এক ইঞ্চি সামনে নিয়ে গিয়ে একটা একটা করে শব্দ পড়ছে। পড়া হয়ে গেলে মাথাটা কি বোর্ডের এক ইঞ্চি সামনে এনে প্রতিটা অক্ষর দেখে দেখে টাইপ করছে। তার কীর্তিকলাপ দেখে ভাবলাম, কেম্নে কি!
কিন্তু প্রথমদিনে হঠাৎ করে বেশি কিছু তো আর জিজ্ঞাসা করা যায় না। একদিন লাঞ্চে জানলাম কিছুটা।
গ্যাব্রিয়েলে রাঙ্কো চোখের একধরনের সমস্যা নিয়ে জন্মগ্রহন করেছে। চশমা ছাড়া সে তেমন কিছু দেখে না। চশমা পরেও যে খুব একটা দেখে তা নয়। স্পেশালি লেখা দেখার জন্য তাকে অনেক সামনে যেতে হয়।
আরও জানতে পারলাম সেও আমার মত টেকনিক্যালি অনেক খুঁটিনাটি জানে না, অনেক কিছুই তার শিখতে হবে। তবে হাই লেভেলে কি করতে হবে তা সে জানে। ইউজারের ব্রাউজিং ডাটা আর Yahoo ফিন্যান্স নিউজের সেন্টিমেন্ট (সোজা বাংলায় খবরে আবেগ কেমন) অ্যানালাইসিস করে সে স্টকের দাম, উঠতি/পড়তি এসব প্রেডিক্ট করতে চায়।
আমি মোটামুটি বলা যেতে পারে আকাশ থেকে পড়লাম। দুই-চারদিন ডাটা গুঁতাগুতি করে আমি যা বুঝতে পেরেছিলাম ইউজারের ব্রাউজিং ডাটা খুবই জটিল ধরনের ডাটা। একজন ইউজার একটা ব্রাউজিং সেশনে যা যা করে (এমনকি পেজ ভিউ, ক্লিক) সব রেকর্ডেড হয়ে থাকে এইটাই। এরকম একটা ডাটা থেকে মিনিংফুল কিছু তুলে আনা খুবই কঠিন একটা কাজ।
আমি এধরনের একটা ডাটা ধরে প্রথমেই বাদ দিয়ে দিয়েছি। হবে না, এত কঠিন কিছু পারা যাবে না :)। আর গ্যাব্রিয়েলে রাঙ্কো! যার তেমন একটা টেকনিক্যাল নলেজও নাই, একটা অক্ষর পড়তে বা লিখতে গেলে যার এতক্ষণ লাগে, যার ফিল্ডটাও অন্য, হয়ত আমার চেয়ে অনেক বেশি জিনিসও তার শিখতে হবে, সে এসেছে এগুলো করতে!
মনে মনে ভাবলাম, পারবি না কাগু, পারবি না। না জেনে ভুলভাল অনেক কিছু আশা করে এয়েচিস। দিনশেষে আমার মত হারিকেন নিয়ে ফিরতে হবে। আমি আমেরিকা ফিরে যাব আর তুই ইতালি ফিরে যাবি।
২.
কিন্তু দেখলাম গ্যাব্রিয়েলে রাঙ্কো বাড়াবাড়ি রকমের কর্মঠ লোক। সে সবার আগে ল্যাবে আসে। একটা এক্সপ্রেসো কফি নিয়ে বসে দুই চুমুকে শেষ করে কাজে শুরু করে। সেই মাথা ঘাড়, হাত পা সব মিলিয়ে কাজ করে।যায়ও অনেক রাতে। এমনকি উইকেন্ডেও সে ল্যাবে এসে কাজ করে যায়।
গ্যাব্রিয়েলের সাথে ঘনিষ্টতা বাড়ে। আমি ওর সাথে মজা করি, 'কি গ্যাব্রিয়েলে, বার্সেলোনায় মেয়েদের কেমন দেখছ? কোন দেশের মেয়েরা সুন্দর, স্পেন না ইতালি?' সে হাসতে হাসতে উত্তর দেয় 'স্পেনের'।
শেষে গ্যাব্রিয়েলে রাঙ্কোর এফিসিয়েন্সি দেখে অবাক না হয়ে আমি পারলাম না। এত ফিজিক্যাল লিমিটেশনস নিয়েও সে অনেক তাড়াতাড়ি সবকিছু শিখে নিল। আমি দু'চার দিন তাকে এটা-ওটা খুঁটিনাটি টেকনিক্যাল জিনিস জিজ্ঞাসা করলাম। কিন্তু সে কোনদিন কিছু জানতেও চাইল না। আমার আগে সব শিখে নিয়ে সে কাজকর্ম্ম শুরু করে দিল।
ওয়েব-স্কেলের জটিল ডাটা নিয়ে সে অনায়াসে কাজ করতে লাগল। আর আমি এ পৃথিবী অবাক তাকিয়ে রয় নিয়ে তার কাজকর্ম্ম দেখতে লাগলাম আর ভাবতে লাগলাম। এরকম একটা লোক পারলে আমি পারব না কেন? চেষ্টার উপরে তো কিছু নাই। চেষ্টা করে না পারলে একটা সান্ত্বনা তো থাকে। আর চেষ্টাই যদি না করি তাইলে হবে টা কি করে!
দ্বিগুন উৎসাহে কাজ শুরু করলাম আমিও। অনেকদিন ধরে কিছুই হল না, হাইপোথিসিসের পর হাইপোথিসিস, অ্যানালাইসিসের পর অ্যানলাইসিস, দিনের পর দিনের কাজ জলে গেল। কিন্তু এরকম সময়ে গ্যাব্রিয়েলের দিকে তাকাতাম।
কম্পিউটারের কি বোর্ডের এক ইঞ্চি সামনে মাথা নিয়ে গিয়ে প্রতি পাঁচ সেকেন্ডে একটা করে অক্ষর টাইপ করছে। তখনই নিজের মনে হত, আমরা তো অনেক লাকি, এট লিষ্ট আমাদের তো হাত-পা চোঁখ মুখ সব ঠিক আছে। এত ফিট জিনিস নিয়ে সামান্যতে হতাশ হলে আমাদের চলবে কেন? আবার দ্বিগুন উৎসাহে কাজ শুরু করতাম। এভাবে দেখতে দেখতে বার্সেলোনা থেকে যাবার সময় চলে আসল।
অনেকদিন পর হঠাৎ আজকে গ্যাব্রিয়েলের কথা মনে পড়ল। দেখলাম সে সুন্দর একটা পেপার লিখেছে কাজটা নিয়ে। আরও একটা রিসার্চ ইন্টার্ণ করছে স্লোভেনিয়ায়। গ্যাব্রিয়েলেরা অন্যরকম। গ্যাব্রিয়েলেরা জীবনে কখনও আটকাবে না!
৩. 
গ্যাব্রিয়েলে রাঙ্কো মোটামুটি চোখেই দেখে না। টাইপ করতে তার বেশ সময় লাগে। কি বোর্ডে প্রতিটা অক্ষর টাইপ করার আগে তার অনেকক্ষণ দেখা লাগে। একটু চিন্তা করুন। আপনি যদি চাকুরিদাতা হতেন, এরকম একটা লোককে কি আপনি মিলিয়ন মিলিয়ন ওয়েব ইউজারের ব্রাউজিং বিহেভিয়ার ডাটার মত জটিল জিনিস নিয়ে কাজ করতে দিতেন? ‌
Yahoo কিন্তু দিয়েছে। অবশ্যই Yahoo গ্যাব্রিয়েলে রাঙ্কোকে ষ্ট্যান্ডার্ড ইন্টারভিউয়ের মাধ্যমেই নিয়েছে। তারা তাকে তার পটেনশিয়াল দেখেই বিবেচনা করেছে, ফিজিক্যাল লিমিটেশনস দেখে বাতিলের খাতায় ফেলে নি।
আমাদের মধ্যে সবাই কি এরকম ভাববে? Yahoo তে যাওয়ার আগে হয়ত আমিও এরকম একজনকে বাতিলের খাতায় ফেলতাম। কিন্তু এখন আর পারব না।
Yahoo থেকে ফেরার পর অনেকদিনের পরিচিত অন্য বিশ্ববিদ্যালয়ের এক প্রফেসর আমাকে একজনের প্রোফাইল রিভিউ করতে পাঠালো। তার আন্ডারে পিএইডি করতে চায়। ভর্তিচ্ছু লোকের বয়স বেশি, প্রায় চল্লিশের কাছাকাছি। অন্যসবকিছু ঠিক আছে। কিন্তু ততদিনে আমি বুঝে গেছি ইট ডাজনট ম্যাটার, পটেনশিয়ালটাই আসল। প্রফেসরকে পজিটিভ একটা মূল্যায়নই দিলাম।
অবশ্য অনেকের কাছে মনে হয় পটেনশিয়ালের সাথে এগুলো অনেককিছুই ম্যাটার করে। অনেকদিন পর আর এক প্রফেসর ডেকে পাঠালো। বিষয় একই, প্রোফাইল রিভিউ। বেশিরভাগ জিনিসই ঠিক আছে। প্রফেসরের শেষ করল ত্যানা-পেঁচানো উক্তি দিয়ে, 'কিন্তু, বয়সটা বেশি হয়ে যাচ্ছে, আমার কাছাকাছি হয়ে যাচ্ছে প্রায়!'
(ফেসবুকেও প্রকাশিত)


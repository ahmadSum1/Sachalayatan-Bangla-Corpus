কোরবানী বিজ্ঞাপন সমাচার




বিজ্ঞাপনের ধরনধারণ, রকমসকম পাল্টে যাচ্ছে। সামনে কোরবানি ঈদ। ঈদকে কেন্দ্র করে যে দু-একটা বিজ্ঞাপন চোখে পড়েছে তাতে চোখ চড়কগাছে উঠে গেছে। সেরকম দু-একটার কথাই আজকে লিখি।
১.
 দিনকয়েক আগে সকালে অফিসে যাচ্ছি। পল্টনের জ্যামে রিকসা অনেকক্ষণ আটকে আছে। এদিক সেদিক দেখছি। একটা সিটিবাসের গায়ে মোজোর নিচের বিজ্ঞাপনটা দেখলাম। মোজো এক ধরনের কোমল পানীয়। ঈদে গরু-ছাগল সাইজ করার জন্য এরা আপনাকে কসাই সরবরাহ করবে। এজন্য আপনাকে সহজ একটা কুইজে অংশগ্রহন করতে হবে মুঠোফোনে বার্তা পাঠিয়ে। সৌভাগ্যবান হলে আপনিও পেয়ে যেতে পারেন শত শত কসাইয়ের একজনকে। মোজো এই অফারটার নাম দিয়ে "কোপা শামসু" অফার। কোপা শামসু অফার গায়ে লাগিয়ে নিয়ে নিয়ে সিটিবাসগুলো শহরময় ঘুরে বেড়াচ্ছে। খুব ভাল!

মোজোর বিজ্ঞাপন

২.
সাইফুর'স একটা কোচিং সেন্টারের নাম। এরা আইএলটিএস,আইবিএ,জিম্যাট, বিসিএস,ও লেভেল, এ লেভেল প্রভৃতি নানান ধরনের কোচিং করায়। ঈদুল আযহা উপলক্ষ্যে এরা আরেক ধরনের সেবা(?) খুলে বসেছে। কোরবানী নিয়ে কোন প্রশ্ন থাকলে এরা আপনাকে উত্তর দেবে। রীতিমত পত্রিকায় বিজ্ঞাপন দিয়ে লিখেছে-
"কোরবানী নিয়ে যে কোন প্রশ্ন থাকলে নিঃসংকোচে ফোন করুন..........। "

মনে হচ্ছে দিন দিন বুড়া হয়ে যাচ্ছি। কারন দিন-দুনিয়ার এইসব দেখে বলতে ইচ্ছে হয় "কালে কালে আর কত দেখব?"
 

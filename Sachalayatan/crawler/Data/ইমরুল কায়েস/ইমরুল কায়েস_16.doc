ওহ ! এই না হলে লেখক ?



অবশেষে আরেকটি চুরির সংবাদ দিতে হচ্ছে ।
ভদ্রলোকের সাথে আমার পরিচয় বছর পাঁচেক আগে । তিনি গণিত ভালবাসেন। ঢাকা বিশ্ববিদ্যালয় থেকে ব্যবসা বিষয়ক কোন একটা শাস্ত্রে তার ডিগ্রী থাকলেও তাই তিনি ছাত্রদের গণিত করান, গনিত বিষয়ক ম্যাগাজিন বের করেন । গণিত করে তিনি হয়ত বিমলানন্দ পান । এই পর্যন্ত ঠিক আছে , কিন্তু সমস্যা হয় তিনি যখন আমাকেও গণিতে আক্রান্ত করতে চান । আমি প্রকৌশলবিদ্যার ছাত্র হয়েও গনিত চরম অপছন্দ করি , গণিতের নাম শুনলেই আমার গায়ে জ্বর আসে , হিসাব-কিতাব চরমভাবে গোলমাল হতে শুরু করে । তাই তিনি যখন আমাকেও গণিতে আক্রান্ত করতে চান তখন আমি তার কাছ থেকে পালিয়ে থাকতে শুরু করি । সেটাও নানাবিধ কারনে সম্ভব হয় না । উনি বলেন "ঠিক আছে নিজে যদি মাথা খাটিয়ে কোন কিছু লিখতে না চান তবে গণিত বিষয়ক ইংরেজী বই দিচ্ছি অনুবাদ করুন " । আমি ভাবি যাক, ঠিক আছে , ইংরেজী গণিত আবার অনুবাদের কি আছে ! অতপর নানান কিছিমের কিছু অনুবাদ করি । তিনি আবার সেগুলো কোথায় কোথায় জানি ছাপান ।
না , টাকা পয়সা জাতীয় কিছু কখনও পাইনি ।
অতঃপর একসময় পড়াশুনার চাপ বাড়লে  আমি ক্ষান্ত দেই , কিন্তু তিনি ক্ষান্ত দেন না । নীলক্ষেতে নানান সময়ে পাঠ্য বই কিনতে গিয়ে তারও নানান বই আমার নজরে পড়ে , সবই গণিতের উপর । আমি ভাবি , যাক , ভালই , একজন লোক গণিতে এত মজা পেলে খারাপ কি ? আমরা না হয় একটু অগাণিতিকই থাকি ।
এরপর আরো কয়েক বছর চলে যায় । এক এক করে লেভেল , টার্ম শেষ করে গ্রাজুয়েশনের শেষ পর্যায়ে এসে পড়ি । এমনিতেই চেনা মানুষ কম , তাদের মধ্যে থেকেও কেউ কেউ অপরিচিত হয়ে যেতে থাকে , বহুদিন যোগাযোগ হয় না । ঐ ভদ্রলোকও এই সেটের মধ্যে পড়ে যান । কিন্তু হঠাৎ করে একদিন তিনি কি যেন একটা কাজে পলাশী বাজার আসেন । আমাকে তার মনে পড়ে যায় । দেখা-সাক্ষাৎ , কথা-বার্তা চলে খানিকক্ষণ জম্পেশ । জানতে পারি তার প্রকাশনী তরতর করে উঠছে , এবারের বইমেলায় স্টলও নিচ্ছেন। ভালই লাগে আমার , একজন প্রকাশকের সাথে অন্তত জানাশোনা হল ।
তিনি আমাকে বলেন , “কি ? লেখেনটেখেন না এখন " ।
আমি মাথা নাড়ি ,"হ্যাঁ, লিখি একটু আধটু"। তিনি খুব উৎসুকভাবে জানতে জান কোন পত্রিকায় লিখি । আমি বলি,"পত্রিকা নয় , নেটে লিখি " । তিনি অবাক হন, নেটে কেম্নে আবার লেখে ? এরপর তাকে ব্লগ আর ব্লগীয় পরিবেশ বোঝাতে আমার গলদঘর্ম হতে হয় । যাওয়ার আগে তিনি আমার ব্লগ অ্যাড্রেসটা নিয়ে যান , ডব্লিউ ডব্লিউ ডট সচলায়তন ডট কম স্ল্যাস ইমরুলকায়েস । 
এরপর অনেক দিন কোন যোগাযোগ নাই । হঠাৎ একদিন তিনি ফোন করে করেন , একজন টিউটর দরকার , আমি যাতে একজন টিউটর খুঁজে দেই । আমি আসন্ন পরীক্ষার ভয়াবহতা আর তৎসক্রান্ত কারনে টিউটরের অপ্রতুলতা সম্পর্কে তাকে বলি । তিনি বলেন , "ঠিক আছে , তবু একটু চেষ্টা করবেন " । আমি বলি "জ্বী ,আচ্ছা " । এরপর তিনি একটা দুর্লভ বাক্য উচ্চারণ করেন , "ব্লগে আপনার লেখা দেখছি , আপনি তো ভাল লেখেন " । আমি যেন বরফ , তাপ দিয়ে যাকে গলানো হচ্ছে । আমি গলতে থাকি আর বলি , "নাহ, কি হাতিঘোড়া আর লিখি?" । তার সাথে এটাই আজ পর্যন্ত শেষ যোগাযোগ ।
বইমেলা শুরু হয় । কয়েকদিনের মাথায় আমি আর আমার আরেক বন্ধু মেলায় যাই । মেলায় ভদ্রলোকের বইয়ের দোকান দেখে ভাল লাগে । একটা পরিচিত দোকান পাওয়া গেল । যে কোন সময় এসে বসা যাবে । আমরা দুজনে দোকানটায় যাই । না , উনি নেই । আমরা বইপত্র নিয়ে নাড়াচাড়া করতে থাকি, সবই গণিতের উপর লেখা । দু-একটা গল্পের বইও দেখা যায় । উপরে ভদ্রলোকের নাম লেখা । অবাক হই , আরে ইনি গল্পও লেখেন নাকি । প্রবল আগ্রহ নিয়ে বইটি হাতে নেই । সূচিপত্রে গিয়ে চোখটা আটকে যায় । প্রায় সাতটি গল্প নিয়ে বইটা , এরমধ্যে আমার দুটো গল্প । ভদ্রলোক(!) ব্লগ থেকে মেরে দিয়েছেন । সেই মহানের মত আমারও বলতে ইচ্ছা হয় "সেলুকাস! কি বিচিত্র এই দেশ " । আমার বন্ধুটা আমার চেয়ে বেশী রেগে যায় , যেন পারলে এখনি ওনাকে দুটো লাগিয়ে দেয় । সে তাড়া দেয় , "এক্ষনি ফোন কর " । আমি ফোন করি , ফোন আর তার ধরা হয়ে ওঠে না ।
মানুষ লেখে কেন ? বই বিক্রি করে টাকা কামানোর জন্য ? ফাটিয়ে চারিদিকে নিজের নামডাক ছড়ানোর জন্য ? নাকি সৃজনশীল কোন কিছু করতে পেরে আনন্দ লাভের জন্য । উত্তর যদি শেষোক্তটি হয়( যা হওয়া উচিত ) তবে লেখক নামধারী এই সব লোকরা অন্যের লেখা চুরি করে কেন ?
সব শেষ টপিকে আসি । ছোট প্রশ্ন কিন্তু এর প্রয়োজনীয়তাটা আজকে হাড়ে হাড়ে টের পাচ্ছে সবাই । "এই যে যারা ব্লগে লিখছে তাদের কপিরাইটের হিসাব কিতাব কি ? কিভাবে সেটা রক্ষিত হবে ? "। একটা উদাহরন দেই । ব্লগস্পটে আপনি একটা লেখা পিছনের কোন তারিখে প্রকাশ করতে পারবেন  এমনকি সামনের কোন তারিখে পোস্টানোর জন্য সিডিউল করে রাখতে পারবেন । সুতরাং এই প্রশ্নটা এসেই পড়ে "মিষ্টার ক যদি মিষ্টার খ এর ব্লগস্পট থেকে লেখা চুরি করে বই ছাপিয়ে তার কপিরাইটও করে ফেলেন অথবা কোন পত্রিকায় ছাপিয়ে ফেলেন তবে খ এর এই অভিযোগ কতটুকু ধোপে টিকবে যদি খ বলেন "মিষ্টার ক , আপনি আমার লেখা চুরি করেছেন" " । এই বিষয়টা ভাবতে হবে এবং সেটা  এখনই ।
বিশেষ দ্রষ্টব্য : এই পোস্টের ৩৮ টি মন্তব্য পড়ার পর আমার যে বক্তব্য তা আমি  মন্তব্যে হিসেবে নিচে দিয়েছি ।
বইটার একটা পাতা
কপি রাইট নিয়ে বইয়ে এই লিখেছেন ভদ্রলোক
----------------------------------------------
পতিত হাওয়া
 

শুভ জন্মদিন উপল মাহবুব



উপল মাহবুব তথা অমির সাথে আমাদের প্রথম দেখা আহসানউল্লাহ হলের ১১৮ নাম্বার রুমে।তার সাথে পরিচয়ের আগে অবশ্য তার বাবাকে আমরা চিনতাম। অমির বাবা মাহবুবুল হকের বাংলা দ্বিতীয় পত্রের বই পড়েই তো আমরা এইচ,এস, সি পাশ করলাম।  আমাদের বন্ধু নাসিফ বিশ্ববিদ্যালয় জীবনের প্রথম দুই বছর পর খালার বাড়ীর মোহ(নাকি তার পাশের বাড়ীর মোহ!)  ত্যাগ করে ঐ রুমে ওঠে। উপল তথা অমি ওর রুমমেট। শ্যামগোছের চিকনচাকন একটা ছেলে। অমির প্রথম যে পরিচয়টা আমরা  পাই সেটা হল, অমি একজন টীচার ফাইটার(বুয়েটে শিক্ষক হওয়ার মত উচ্চ সিজিপিএধারীদের এ নামে ডাকা হয়)। আমরা ভাবলাম টীচার ফাইটার একজন যখন, পড়াশুনা ছাড়া আর কিইবা গন্তব্য আছে তার? সারাদিন হয়ত মাথা গুজে পড়াশুনা করবে। কিন্তু নাসিফের ঐ রুমে কয়েকদিন যাতায়াতের পর আমাদের সে ভুল ভাঙে। দেখি, বলতে গেলে সে আমাদের মতই পড়ুয়া(!) ছাত্র, চাপে পড়লে একটু- আধটু পড়ে। পড়াশুনা বাদ দিয়ে সে নানান ধরনের কীর্তিকলাপ করে। কাগজ দিয়ে নানান ধরনের ভাস্কর্য বানিয়ে রং করা, গীটারে টুং-টাং শব্দ করে জন ডেনভারের গান গাওয়া, জার্মান ভাষা শিখে এসে সেসবের নানানমুখী চর্চা এসব অমির নিত্যদিনের কাজ ছিল। আমরা ১১৮ তে অমির এসব নানান রকমের কীর্তি দেখতাম আর ঈর্ষান্বিত হতাম। সে এত কিছু করে আবার সুন্দর সুন্দর ছড়াও লেখে, গ্যেটে ইন্সটিউটে জার্মান ভাষার শিক্ষক হয়, দুইদিন পর প্রকৌশল বিশ্ববিদ্যালয়ের শিক্ষকও হবে। এত মাল্টিটাস্কিং মানুষ করে ক্যামনে? শালা! আমরা এসব কিছুই পারি না ক্যান? 
এখানে আমি ' আমরা '  বলে সম্বোধন করছি কারন উপরের প্যারার ঘটনাগুলোর প্রত্যক্ষদর্শী শুধুমাত্র আমি একা ছিলাম না বা অনুভূতিগুলো শুধি আমার একার নয়।আহসানইল্লাহ ১১৮ বললে আমরা কিছুটা স্মৃতিকাতর হয়ে উঠি। ঐ রুমটা এখন আর নাই, ভেঙে হলের অফিস বানানো
হয়েছে।  
সিএসইর ঐ দলে মিচকা শয়তান থেকে শুরু করে স্ল্যাংম্যান,ম্যানেজার,প্রেমিক,ম্যাক্সিমাম ইউটিলাইজার, মেয়েপাগল,জোকার ইত্যাকার প্রায় সব চরিত্রের লোকজন ছিল। ১১৮ তে আমরা  পেপার পড়তাম এবং নানান বিষয় নিয়ে(অধিকাংশই একটু ইয়ে টাইপ বিষয়) আলোচনা করতাম,সিগারেট খেতাম, একে অপরকে পঁচাতাম। অমি আমাদের এসব অত্যাচার মুখ বুজে সহ্য করত, মাঝে মাঝে সেসবে অংশগ্রহনও করত। অমি রুমে না থাকলে আমরা তার বিষয়ে একটু হাবিজাবির চর্চাও করতাম কারন সে খুব শুদ্ধ প্রকৃতির ছেলে ছিল এবং সে একসাথে অনেক কিছু পারত যা আমরা পারতাম না এবং আগেই বলেছি এজন্য আমাদের একটা চাপা ক্ষোভও ছিল। তবে একটা বিষয়ে আমরা একটু এগিয়ে ছিল বলে ভাবতাম, মেয়েমানুষ বিষয়ে। আমরা মেয়েদের প্রতি বাড়াবাড়ি রকমের আসক্ত ছিলাম, আমাদের আলোচনার মিনিমাম ২০ ভাগ হত মেয়েদের নিয়ে এবং আমাদের মুখ এতটাই বাফার ছিল যে আমরা মেয়েদের নিয়ে যখন যা মুখে আসত বলে ফেলতাম এবং অন্যরা বাঁধা দেয়াতো দূরের কথা সামান্য প্রতিবাদও করত না। আমরা ভাবতাম , অমির মেয়েদের নিয়ে কোন আকর্ষন নেই, সে একটা ...... ছেলে। যাক, এই বিষয়ে আমরা অন্তত তার চেয়ে এগিয়ে। কিন্তু আমরা খুব বেশিদিন এগিয়ে থাকতে পারিনি কারন আমাদের মুখে চুনকালী মেখে সে কিছুদিনের মধ্যেই একটা প্রেম জুটিয়ে নেয়। আমরা আমাদের প্রেম বিষয়ক এক যুগের ব্যর্থতাকে আরও একবার বুকের মধ্যে অনুভব করি। আর কিছুতেই আমরা এগিয়ে থাকতে পারিনা বলে আমরা আরো বেশী ঈর্ষান্বিত হয়ে পড়ি।
সেই অমি, ১১৮ এর অমি তথা সচলের উপল মাহবুবের আজকে জন্মদিন । তাকে জন্মদিনের শুভেচ্ছা জানাচ্ছি। শুভ জন্মদিন অমি।
----------------
ইমরুল কায়েস


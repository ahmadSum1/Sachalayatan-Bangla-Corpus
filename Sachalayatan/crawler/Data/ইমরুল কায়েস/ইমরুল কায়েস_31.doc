সোনায় মোড়া অভিনব বিন্দ্রা : : কফিনে শায়িত আমাদের আসিফ : : অলিম্পিক শূটিং ২০০৮



দৃশ্যপট ০১ :
কমনওয়েলথ গেমস ২০০২ , ম্যানচেষ্টার , ইংল্যান্ড । পুরুষদের ১০ মিটার এয়ার রাইফেল ইভেন্টটি শেষ হল এইমাত্র । সবাইকে অবাক করে সোনার পদকটি জিতলেন বাংলাদেশের আসিফ ইসলাম খান । ভারতের অভিনব বিন্দ্রাকে রৌপ্র পদক নিয়েই সন্তুষ্ট থাকতে হল । রাগে , ক্ষোভে ফুঁসেই উঠলেন বিন্দ্রা । বললেন দেখে নেবেন কয়েক বছর পরে এই বাংলাদেশের আসিফ কোথায় থাকেন আর তিনি কোথায় থাকেন ? ২০০২ সালে কলেজে পড়ি । ছয় বছর আগে বিন্দ্রার এই কথাটা আমি পত্রিকায় পড়েছি , এখনও অবিকল মনে আছে  আমার।
দৃশ্যপট ০২ :
বেইজিং অলিম্পিক ২০০৮ । পুরুষদের ১০ মিটার এয়ার রাইফেল ইভেন্টটি শেষ হল এইমাত্র । ১১২ বছরের আক্ষেপ ঘুচে গেল ভারতের । অলিম্পিক ইতিহাসে ব্যক্তিগত কোন ইভেন্টে প্রথম কোন ভারতীয় স্বর্ণ পদক পেল । পদক নিতে উঠলেন সেই অভিনব বিন্দ্রা । দি টাইম অব ইন্ডিয়া বলে উঠল " Never again will anyone be able to point a smug, sardonic finger and say: "No Indian is good enough to win an individual Olympic gold."  বাংলাদেশের আসিফ তখন কোথায় ? ২০০৮ এর অলিম্পিক গেমসেই সুযোগ পাননি তিনি ! পদক তো দূরের কথা । মাত্র কয়েকটি বছরের ব্যবধানে বিন্দ্রা আন্চলিক পর্যায় থেকে স্থান করে  নিলেন আন্তর্জাতিক পর্যায়ে আর আমাদের আসিফ সবটুকু প্রতিভা হারিয়ে সুযোগই পেলেন না অলিম্পিকে অংশগ্রহনের । ২০০২ সালে বিন্দ্রা ঠিকই বলেছিলেন । আমরা আজ সত্যই দেখতে পাচ্ছি আসিফ আর বিন্দ্রার কে কোথায় ?
আমার কথা :
হলের টিভিরুমে রাতের খাওয়ার পর বসে  অলিম্পিকের হাইলাইটস দেখছিলাম । বিন্দ্রার স্বর্ণপদকপ্রাপ্তি দেখে আমার কলিজাটা মোচড় দিয়ে উঠল । মাত্র কয়েক বছরের ব্যবধানে সকল প্রকার সুযোগ-সুবিধা দিয়ে ভারত যেখানে বিন্দ্রাকে বিশ্বমানের শূটার বানাল সেখানে পর্যাপ্ত প্রতিভা থাকার পরও আমরা আসিফকে দিয়ে কি করলাম ? বিন্দ্রারা যখন সরকারী-বেসরকারী নানান সুযোগ সুবিধা নিয়ে স্বপ্ন দেখে অলিম্পিক পদকের তখন আসিফের মত আমাদের হতভাগা শূটারদের ভাগ্যে জোটে শূটিং করতে গিয়ে গুলশান শূটিং ক্লাবে পুলিশের মার , ধরনা দিতে হয় পদক জেতার পর ঘোষিত পুরস্কারের জন্য । এভাবে আর কতদিন ?      
-----------------------------
ঝামেলায় আছি


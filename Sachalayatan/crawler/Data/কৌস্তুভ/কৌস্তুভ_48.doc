ডেল চিহুলি’র কাচকলা






এপ্রিলের মাঝামাঝি হয়ে গেল অথচ এই হতচ্ছাড়া জায়গায় এখনও স্প্রিং এল না, একটু যে বাগানে গিয়ে ফুলটুল দেখব তার উপায় নেই। এদিকে কাজের চাপ যতই বাড়ে ততই মাঝেমধ্যে একটুআধটু ছিটকে অন্যদিকে যেতে ইচ্ছা করে। তাই যখন খবর পেলাম যে ডেল চিহুলি’র কারুশিল্প প্রদর্শনী আমাদের বাসার কাছেই মিউজিয়াম অফ ফাইন আর্ট-এ আসছে, এক বন্ধুকে সাথে নিয়ে সটান চলে গেলাম ক্যামেরা হাতে। কিছু ছবি আপনাদের জন্য সাজিয়ে দিলাম।



ডেল চিহুলি আমেরিকার অন্যতম বিখ্যাত এক গ্লাস-আর্টিস্ট। শুধু শিল্পী নন, তিনি অত্যন্ত সফল এক ব্যবসায়ীও। বহু মিউজিয়াম-বাগান-ইন্সটিটিউট-হোটেলে তাঁ কাজ অলঙ্করণ হিসাবে আকর্ষণের কেন্দ্র হয়ে শোভা পায়। মিলিয়ন ডলারের বিক্রিবাটা হয় তাঁর প্রতি বছর, ব্যবসায় পুরোদমে মন দিতে তিনি এক ইউনিভার্সিটিতে কাচ-শিল্প পড়ানোর চাকরি ছেড়ে দেন বহু বছর আগেই।
সিয়াটলের কলেজে ইন্টিরিয়র ডিজাইন নিয়ে পড়ার সময় এক প্রোজেক্টে কাচের কিছু কাজ করতে হয়। সেটা করতে গিয়ে এত ভাল লেগে যায়, যে কাচকেই পেশা করে তুলবেন বলে স্থির করেন। তারপর ভেনিসেও যান কাজ শিখতে।
ইংল্যান্ডে এক গাড়ি দুর্ঘটনায় তাঁর একটা চোখ খারাপ হয়ে গেলে, ত্রিমাত্রিক দৃষ্টি হারিয়ে ফেলায় নিজে হাতে কাজ করতে সমস্যা হচ্ছিল। তারপর আরেকটা চোটের ফলে কাঁধের হাড়ও সরে যায়। তখন থেকে তাই সহকারীদের উপরেই কাচ ঢালাইয়ের কাজটা ছেড়ে দেন; নিজে পরিকল্পনা-ডিজাইন-পরিদর্শনের কাজটা দেখেন। এখন ওনার সাথে শতাধিক লোক কাজ করেন ওনার সিয়াটল, ওয়াশিংটনের এবং অন্যান্য স্টুডিওয়।
প্রাসঙ্গিক কয়েকটা ভিডিও জুড়ে দিলাম – ১, ২, ৩, ৪।


মিউজিয়ামে ঢুকে প্রথমেই দেখি লবিতে একটা আনারসের পাতার গোছার মতো উঁচু জিনিস সাজানো, এর উজ্জ্বল সবুজ রঙ লবির চেহারাটাই পালটে দিয়েছে। সেখান থেকে ভিড়ের সঙ্গে নিচে নেমে দেখি সামনের দেওয়ালে বড় বড় একসারি কাচের ফুল। প্রফেসর শঙ্কুর গল্পের সেই রত্নদীপের মতো লাগছিল বেশ। দেওয়ালটার নাম দেওয়া হয়েছে ‘পার্সিয়ান ওয়াল’।


আর লক্ষ্য করে দেখুন, শুরুর যে ছবিটা দিয়েছি, সেটার নাম ‘পার্সিয়ান সিলিং’, একটা ঘরের ছাদে স্বচ্ছ কাচের স্তর বসিয়ে তার উপর নানা রঙের ওইরকম ফুল এবং অন্যান্য জিনিস সাজানো। এরকম একটা ঘর কোনো হোটেলের লবিতে থাকলে তা দ্রষ্টব্য হবে বইকি!



এগিয়ে দেখি সাজানো আছে ‘ইকেবানা বোট’। জাপানি ইকেবানার ধরনে, নৌকার উপর কাচের ফুল। আগের ফুলগুলোর সঙ্গে কিন্তু এগুলো একেবারেই আলাদা – ওগুলো ছিল চ্যাপ্টা, ছড়ানো, এগুলো লম্বাটে, কলাবতী ফুলের মতো। 



ওনার কাজের একটা নান্দনিক বৈশিষ্ট্য আছে, দেখলেই বোঝা যায়। জ্যামিতিক আকার – প্রায়-সরলরেখা বা ফ্রি-ফ্লোয়িং কার্ভ দিয়ে তাঁর কাজের অংশগুলি তৈরী। জ্যামিতিক হলেও অবশ্য সিমেট্রিক করতে পছন্দ করেন না তিনি। বেশিরভাগ প্রাকৃতিক জিনিসেই যেমন খানিকটা ছন্দ আর খানিকটা খামখেয়ালিপনা, উনি সেটা আনার চেষ্টা করেন। এই যেমন, কার্ভগুলি বানান খুব সহজে – গলন্ত কাচ নিয়ে বাতাসে ঝুলিয়ে কয়েকটা মোচড় দিলেই অভিকর্ষের টানে নিজে থেকেই সেগুলো বাঁক খেয়ে যায়।



ওনার ‘নেটিভ আমেরিকান বাস্কেট’ সিরিজটি নাভাজো ইন্ডিয়ানদের ওই ধরনের ঝুড়ির সংগ্রহ থেকে অনুপ্রাণিত হলেও তাই একদম নিটোল পিপে বা চোঙার মতো নয়, একটু যেখানে-খুশি চাপা। আর ‘সীফর্ম’ সিরিজটা – সমুদ্রের ঝিনুক-শঙ্খ ইত্যাদির মতন দেখতে যে জিনিসগুলো, বাস্কেটগুলোকেই একটু অদলবদল করে বানানো – আগের ছবিটায় ঘরের মাঝের পাটাতনটায় সাজানো আছে, সেগুলোও তাই।




এর ব্যতিক্রম তিনি করেছিলেন তাঁর ‘ভেনেশিয়ান’ সিরিজে, যখন ভেনিস থেকে এক বিখ্যাত কাচশিল্পী তাঁর সাথে কাজ করতে আসেন। ভেনিসের শিল্প সিমেট্রির জন্য সুখ্যাত, তিনি ওই শিল্পীকে তেমনই করার স্বাধীনতা দিয়ে এই অভিনব সিরিজটি গড়ে তোলেন।


ছবিতে স্ফটিকের মতো স্বচ্ছ কাচের মধ্যে যে সূক্ষ্ম ছিটগুলি দেখছেন, সেগুলি আসলে অজস্র ছোট বুদ্বুদ। কীভাবে যে বানায় এসব!




সময়ের সঙ্গে তাঁর কাজের ধরন একটা বা একাধিক ‘অবজেক্ট’ থেকে বেড়ে দাঁড়িয়েছে ‘ইনস্টলেশন’-এ। তেমন একটা চমৎকার ইনস্টলেশন হল ‘মিলে ফিওরি’ – এক হাজার ফুল। ইকেবানার ফুলের ধরনে সাতরঙা ফুল-লতাপাতা, এবং ছোটখাট অন্য কিছু জিনিস যেমন বল, মাছ ইত্যাদি। আর একদম ধারে একটা উল্টোনো ঝাড়লন্ঠন –


এইধরনের রঙিন ঝাড়বাতি তিনি অনেকগুলো করেছেন, দেশবিদেশের মিউজিয়ামে সাজানো আছে সেগুলো।



এই ঝাড়লন্ঠনটা দেখে তো আমার পুরোই ‘ফ্লাইং স্প্যাগেত্তি মনস্টার’-এর মতো লাগল! তবে আমি নিশ্চিত, তবে আমি নিশ্চিত, ঠিক ওটাই ওঁর অনুপ্রেরণা ছিল না।




শেষ দ্রষ্টব্য ছিল ‘নিওডাইমিয়াম রীডস’। রীড মানে নলখাগড়া, গাছের গুঁড়ির উপর সেগুলি এমনভাবে সাজানো যে দেখে অবশ্য মনে হয় পচা কাঠে ফাঙ্গাসের স্পোর উঠেছে। ওগুলোর বিশেষ বেগুনি রঙকে নাম দিয়েছেন নিওডাইমিয়াম।



বেরিয়ে আসার সময় দেখি মিউজিয়ামের দোকানে ওনার কিছু ছোটখাট কাজ বিক্রি হচ্ছে। একটা ছোট কাচের থালার দামই দেড়শো ডলার। আর একটা ওইরকম বাস্কেট বা সীফর্ম পাঁচ থেকে দশ হাজার ডলার! তাইলে ভাবুন, আপনার বসার ঘরে একটা পার্সিয়ান সিলিং বানাতে হলে কত খরচ পড়বে?


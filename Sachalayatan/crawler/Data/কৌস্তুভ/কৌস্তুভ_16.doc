দা ম্যাজিক অফ রিয়ালিটি



ডকিন্সখুড়োর বইখানা মূলত বাচ্চাদের বিজ্ঞান-পরিচিতির জন্য লেখা; তাই সম্প্রতি বেশ হইচইয়ের মধ্যে দিয়ে প্রকাশিত হলেও পড়ার আকাঙ্খা তেমন একটা ছিল না। কিন্তু পোলাপান যখন বইটা আমার বাড়িতে কয়দিনের জন্য রেখেই গেছে, তখন হাতের লক্ষ্মী পায়ে ঠেললে পাপ হবে। 


কিশোরদের জন্য বিজ্ঞান-পরিচিতর বইগুলো লেখকেরা যথাসম্ভব আগ্রহোদ্দীপক করেই লেখার চেষ্টা করেন। ডকিন্স কিন্তু একটা অন্য পন্থা নিয়েছেন – চিরকাল আকর্ষণীয় যে কাহিনীগুলো, সেইসব উপকথা-রূপকথা-প্রবাদকাহিনী দিয়েই শুরু করেছেন তাঁর প্রতিটা অধ্যায়।
এই যেমন, সুকুমারের অনবদ্য লেখনীতে আমরা ছোটবেলায় যে নর্স উপকথাগুলো পড়েছিলাম, যাতে বলা ছিল রামধনু হচ্ছে স্বর্গ থেকে মর্ত্যে যাবার জন্য দেবতাদের বানানো জাদুর সিঁড়ি, সেইরকম দেশবিদেশের নানা উপকথা তিনি জড়ো করেছেন রামধনুর সম্বন্ধে বলতে গিয়ে। তারপর নতুন একটা পরিচ্ছেদে ব্যাখ্যা করেছেন, রামধনু বাস্তবে কী - প্রিজম কী, তা কেমন করে আলোর বিচ্ছুরণ ঘটায়, নিউটন কেমন চমৎকার একটা পরীক্ষার সাহায্যে তা প্রমাণ করেছিলেন, এগুলো বুঝিয়ে নিয়ে তারপর (দারুণ ছবি সহযোগে) বলেছেন কেমনভাবে বৃষ্টির ছোট ছোট কণাগুলো আমাদের চোখে রামধনুর সুন্দর এই ‘ইলিউশন’ তৈরি করে। এবং সেখানেই শেষ না, প্রিজমের ব্যবহার করে স্পেকট্রোস্কোপের প্রাথমিক ধারণা, এবং তা থেকে দূর গ্যালাক্সির তারাগুলোয় কী মৌল আছে তাও কেমনভাবে জানতে পারেন বিজ্ঞানীরা, এই আধুনিক ধারণাগুলোও সহজভাবে বলে দেওয়া আছে।
যেহেতু অল্পবয়সীদের জন্য লেখা, ডিএনএ’র গঠন সম্পর্কে তেমন আলোচনায় না গেলেও চার অক্ষরের জেনেটিক কোড বুঝিয়ে তা থেকে সারা দুনিয়ার জীবজগতের একাত্মতা নিয়ে আলোচনা যেমন আছে, তেমনি খুড়োর সবচেয়ে কাছের বিষয় মানে বিবর্তন নিয়ে বেশ কিছুটা কথাবার্তা আছে, আবার ভূমিকম্পের উৎস হিসেবে প্লেট টেকটনিকসের ব্যাখ্যা, অথবা দিন-রাত ও গ্রীষ্ম-শীতের কারণ হিসেবে পৃথিবীর আহ্নিক-বার্ষিক গতির আলোচনা, বা পরমাণুর গঠন, এ সবই আলাদা আলাদা অধ্যায়ে আলোচনা করা আছে।
শুধু তাই-ই নয়, সচরাচর উপেক্ষিত কিন্তু গুরুত্বপূর্ণ প্রসঙ্গগুলো যেমন ‘ভালো লোকেদের কপালে খারাপ জিনিস কেন ঘটে’, বা ‘মিরাকল কী বস্তু’ সেসব নিয়েও বেশ চিন্তাজাগানিয়া কথাবার্তা আছে শিশু-কিশোর পাঠকদের জন্য।
বুম্বা ডাকনামটা পশ্চিমবঙ্গে বেশ প্রচলিত, দা মাইটি পোচেঞ্জিত স্মর্তব্য। হঠাৎ করে কঙ্গোর আদিবাসীদের সৌরজগত-সৃষ্টিকারী দেবতার নাম বুম্বা দেখে বেশ আমোদিত হয়েছি। অথবা নেটিভ আমেরিকান ‘চুমাশ’ গোষ্ঠীর ‘হুতাশ’ নামধারী ধরিত্রীদেবীকে দেখে কচি-সংসদের হুতাশ হালদার মনে পড়ে ভারি মজা পেয়েছি। এইভাবে সারা দুনিয়ার রঙবেরঙের উপকথাগুলোকে শুরুতে জড়ো করে খুড়ো বলেছেন, দেখ, এই কাহিনীগুলো ইন্টারেস্টিং, এগুলো মজাদার, এগুলো চমকপ্রদ – কিন্তু বাস্তব আরো চমকপ্রদ, আরো মনমুগ্ধকর। ‘দেবতারা স্বর্গের সিঁড়ি হিসেবে তৈরি করেছেন’ এই কল্পকাহিনী-ব্যাখ্যাটুকু যতই মজাদার হোক, তা নিউটনের দুখানা প্রিজম নিয়ে সাদা আলো সাতরঙে ভেঙে আবার মিলিয়ে দিয়ে অকাট্য প্রমাণের মত উত্তেজনাকর হতে পারে না।
আর ডকিন্স যে যিশুর জলকে ওয়াইন বানানো ইত্যাদি গল্পগুলোকে একহাত নিতে ছাড়বেন না, তা বলাই বাহুল্য। মিরাকল নিয়ে অধ্যায়টায় তিনি যীশুকে স্পষ্টভাবে ‘ইহুদী প্রচারক’ বলে পরিচিত করে নানা খ্রীষ্টান কাহিনীগুলোকে ব্যবচ্ছেদ তো করেছেনই, ব্রহ্মা থেকে বোরাক কিছুই তাঁর মিথ-সম্ভার থেকে বাদ যায় নি। এই প্রসঙ্গেই তিনি লোকমুখে কীভাবে গল্পকথা হিসেবে মিরাকলের কাহিনী ছড়িয়ে পড়ে, তা বোঝাতে গিয়ে বিখ্যাত পদার্থবিদ রিচার্ড ফাইনম্যানের জীবন থেকে একটা উদাহরণ দিয়েছেন। ফাইনম্যানের প্রথম স্ত্রী যখন রোগে ভুগে হাসপাতালে মারা যান, তখন আশ্চর্যজনকভাবে দেখা যায়, রোগীর পাশের টেবিলের ঘড়িটা ঠিক একই সময় বন্ধ হয়ে বসে যেন মৃত্যুসময়ের সাক্ষ্য দিচ্ছে! খুড়ো এখানে বলেছেন চমৎকার – “But Dr. Feynman was not a great scientist for nothing.” তিনি সহজেই এর পেছনে লৌকিক ব্যাখ্যাটা বের করে ফেললেন। পাঠক ১৯৪৫ সালের মানে আমাদের দাদুর আমলের দম-দেওয়া কলকব্জাওয়ালা ঘড়িগুলো স্মরণ করুন। ফাইনম্যান দেখলেন, ওই ঘরের ঘড়িটা ছিল একটু ঢিলে, ঝাঁকুনি-টাঁকুনি লাগলে বন্ধ হয়ে যেত। রোগী মারা যাওয়ার পর নার্স ঘড়িটা হাতে নিয়ে সময় দেখে রিপোর্টের কাগজে মৃত্যুর সময়টা লিখে রাখেন। অতএব সেই সময়েই যে ঘড়িটা থেমে যাবে, সে আর আশ্চর্য কী।
বইয়ের শুরুতেই তাঁর বক্তব্য, ম্যাজিক তিনরকম – একরকম হল ডেভিড কপারফিল্ড বা পি সি সরকারের জাদু, হাতের খেলা, যা আমরা উৎসাহ নিয়ে দেখতে যাই, এটা জেনেই যে সেগুলো আসলে একরকম ছল আমাদের ইন্দ্রিয়গুলোকে ঠকানোর জন্য। দ্বিতীয়রকম জাদু হচ্ছে জাদুকাঠির ছোঁয়ায় ব্যাং রাজপুত্রের মানুষ হয়ে যাওয়া, অর্থাৎ মিরাকল বা অলৌকিক ঘটনা। তৃতীয়রকম জাদু হচ্ছে বিশুদ্ধ বাস্তব, কিন্তু তা এতই মুগ্ধতাজাগানিয়া যে আমরা বলি ‘ইটস ম্যাজিকাল’। একটা নমুনা দেখুন সামনেই – রঙ-বদলানি স্কুইডের (তারা গিরগিটির চেয়ে বহুগুণে পারদর্শী) স্নায়ুর সঙ্গে একটা আইপডের তার জুড়ে দিয়ে বিদুৎতরঙ্গের তালে তালে তার শরীরে অসামান্য রঙের ছন্দোময় খেলা না দেখলে পস্তাবেন। ঠিক একটা জৈব মিডিয়া প্লেয়ারে ভিজুয়ালাইজেশন চলছে। ‘সত্যই সুন্দর’ অর্থটাকেই খুড়ো তাঁর শিরোনামের এবং বইয়ের মধ্যে দিয়ে প্রতিষ্ঠিত করতে চেয়েছেন, সে অর্থে তাঁর Unweaving the Rainbow বইটার উদ্দেশ্যের সঙ্গে মিল আছে খানিক।

তবে বইটার ভাষারীতি বা বিজ্ঞান বোঝানোর দক্ষতা যেমনই হোক, তা বিচার করার মত পরিস্থিতি আমার কম, এ ধরনের কিশোরপাঠ্য বিজ্ঞান-পরিচিতির বই অনেক দিন পড়ি না। কিন্তু বইটার যে দিকটা স্রেফ অসামান্য, তা ডেভ ম্যাককীন’এর ইলাস্ট্রেশন।
ছোটবেলায় বাবা লম্বা সময় বাসে চাপিয়ে কলকাতার উত্তরপ্রান্ত থেকে হোই দক্ষিণে ব্রিটিশ লাইব্রেরিতে নিয়ে যেত ইংরিজি বই পড়াবার জন্য। অস্বীকার করব না, সে বয়সে আমার ঝোঁক টিনটিন-জাতীয় বইয়ের প্রতিই বেশি ছিল। কিন্তু যা দেখতে দারুণ ভাল লাগত, তা হল মোটা, চকচকে পাতায় ছাপা বহুরঙা ভারি সুন্দর সুন্দর সব ছবি। এই ধরনের ছাপা আর একমাত্র দেখা যেত সোভিয়েত দেশ থেকে প্রকাশিত ‘জাদুমাণিক আখানরাবো’ জাতীয় রাদুগা বা মির প্রকাশনীর বইগুলোতেই। আমাদের দেশের বিজ্ঞানের বইতে অধিকাংশই একরঙা, বড়জোর দুরঙা ছবি, অল্প কয়েকটা পাতায় হয়ত রঙিন ছবি থাকত। সেই তুলনায় এসব বইয়ের ছবিগুলো এত সুন্দর হত, যে ছবিগুলোর টানেই আটকে থাকতাম, তারপর সেগুলোর সম্বন্ধে দু-লাইন দেখতে গিয়েই হয়ত বুলফিঞ্চ নামের ঐ পাখিটা গাছের ডালে অমনিভাবেই বসে কেন, আর তাই তাদের বসতে হলে ঠিক কেমন ব্যবস্থা করে দেওয়া একটা ভালো ছেলের উচিত হবে, ভারতের পরিপ্রেক্ষিতে এইসব অপ্রয়োজনীয় তথ্যও পড়ে ফেলা হয়ে যেত।
(এবং যা দেখছি, ভালো কাগজ এবং সম্পূর্ণ রঙিন ছাপা সত্বেও বইটার দাম এদেশের হিসেবে মোটেই বেশি না।)
ডেভ ম্যাককীন শুরুর উপকথাগুলোর চমৎকার চিত্ররূপ দিয়েছেন, লেখা ছাড়াই সেগুলোকে দারুণ গতিময় কমিকস হিসেবে পড়ে ফেলা যায়। এ ছাড়াও আঁকা ছবি, কম্পিউটার গ্রাফিক্স ও ফোটোগ্রাফির সংমিশ্রণে প্রতিটি পাতায় ভারি দুর্দান্ত ইলাস্ট্রেশন। বলতে গেলে, গড়ে প্রতিটা পাতায় অর্ধেকের বেশিই ছবি, বাকিটা লেখা। এবং তেমনই বিচিত্র নানা স্টাইল, নানা কালার স্কীমের ব্যবহার করেছেন সেগুলোয়। আমার মতে বইয়ের সেরা অংশ এই ইলাস্ট্রেশনগুলোই, বইটা হাতে নিয়ে উল্টোতে থাকলে এই ছবিগুলোর জন্যই একজন কিশোরের নজর আটকে যাবে, আগ্রহভরে সে কিছুটা পড়তে লেগে পড়বে। ফ্ল্যাপে পড়লাম, ইনি রে ব্র্যাডবেরি থেকে স্টিফেন কিং অনেক বিখ্যাত বইয়ের চিত্রশিল্পী, হ্যারি পটার সিনেমার ক্যারেকটার ডিজাইনারও। নিঃসন্দেহে এলেমদার লোক।
যাঁরা এই রিভিউটা পড়ছেন, বইটা পড়ার পক্ষে তাঁরা একটু বেশি বয়স্ক হলেও পড়তেই পারেন, এই ধাড়ি বয়সেও আমি ফাইনম্যানের ঘটনাটার মত টুকটাক কয়েকটা জিনিস জানতাম না বলে দেখলাম, আর ঘটনাগুলো জানা থাকলেও ছবিতে চোখ বোলাতে দেখতেই পারেন, অথবা দেশবিদেশের উপকথাগুলোও তো অন্তত আপনাকে বিনোদিত করবে। কিন্তু আপনার ভাই-বোন-ভাগ্নে-ভাগ্নী-ছেলে-মেয়েদের এই বইটা পড়তে দেওয়াটাই সবচেয়ে ভাল হবে। তবে আশা করব, এই বইটা পড়ার পর ব্রহ্মা বা বুম্বা কোন দেবতায় যদি তাদের বিশ্বাস একটু কমে যায় তাইলে আমার কানের খোঁজে হাত বাড়াবেন না।


বোতল-বন্দী জিন? তোমার ব্যবসাবুদ্ধি নাই, ধীবর?




একসময় নৌচালনা আর বাণিজ্য দুটোতেই বাঙালির খ্যাতি ছিল, সিংহল থেকে সুমাত্রা এই বিস্তীর্ণ অঞ্চলে। তারপরে একসময় মহাপণ্ডিতরা কালাপানি’র উপর নিষেধাজ্ঞা স্থাপন করলেন, আমাদের দাপটও ক্ষয় হতে শুরু করল। খালবিলের দেশ বাংলায় চাঁদ সদাগরের মত দৃপ্ত সমুদ্রযাত্রীকে ছাপিয়ে মনসার ভুজুংভাজুং ঘরে ঘরে বন্দিত হতে লাগল। অনেকে দুঃখ করেন, রুক্ষ মধ্য এশিয়া থেকে আসা মোগল সম্রাটরা যদি নৌবাহিনীর গুরুত্ব বুঝতেন, তবে ইস্ট ইন্ডিয়া কোম্পানি এত সহজে ভারত দখল করতে পারত না। 
এই মাছ-টাছ ব্যাপারগুলোও তাই আমাদেরই সহজাতভাবে আসে আর কি। আর আরবের সেই বেচারা ধীবর, ছোটখাট পুকুরটুকুরে মাছ ধরে যাকে চালাতে হত, সেবার তো বোতল-বন্দী এক জিনকে তুলে প্রায় মরতেই বসেছিল। লোকটার একেবারেই ব্যবসাবুদ্ধি ছিল না বলতে হবে, আজকের দিন হলে ওই জিনের উপর এক কোম্পানী খুলে শেয়ারবাজারে কত টাকাই না কামাতে পারত!
আসল কথায় আসি। নৌবহর (এবং আনুষঙ্গিক মৎসব্যবসায় ও মাৎস্যন্যায়) এর কথা উঠলে প্রথমেই যাদের কথা মনে আসে, তারা হল ভাইকিং। আজ তাদেরই একজনের কথায় আসব।
(২) ---------------------------------

আইসল্যান্ডের কথা উঠলেই অবশ্য প্রথমে মনে আসে সেই আল্লা-ফাল্লা-কোলাহল না কী যেন নামের আগ্নেয়গিরিটার কথা, যে দীর্ঘদিন ইউরোপের আকাশে বিমান চলাচল ভণ্ডুল করে দিয়েছিল। তা মূল ইউরোপ থেকে বেশ খানিকটা পশ্চিমের এই দ্বীপে প্রথম বসতি গেড়েছিল ভাইকিংরা। তারপর থেকে সেটা মোটামুটি নর্সদের বসতি হিসাবেই চলে এসেছে এতদিন। সেখানে বসবাসকারীদের পরিবারে বংশলতিকা রক্ষা করা খুব যত্ন সহকারে, সেগুলো চলে গেছে বহু পুরুষ আগে পর্যন্ত। জনকয়েক প্রাচীন ‘ফাউন্ডিং ফাদার’এর সন্ততিদের সযত্নলালিত এই বংশলতিকাগুলি এক মহামূল্য দলিল বইকি।
এইগুলি নিয়ে এক বিশাল ব্যবসার পরিকল্পনা যাঁর মাথায় এসেছিল, তিনি কারি স্তেফানসন, ‘ডিকোড জেনেটিক্স’-এর প্রতিষ্ঠাতা। টাইম-১০০ লিস্টের মধ্যে তিনি এক মহা’উল্লেখযোগ্য ব্যক্তিত্ব হিসাবে জায়গা করে নিয়েছিলেন এক সময়। শুরুর ছবিটা এনারই। খাঁটি ভাইকিং চরিত্রের ছাপ এঁর চেহারাতেই, আর স্বভাবগতিকও নিশ্চয়ই ছবিটা দেখেই আন্দাজ কররে নিয়েছেন।
(৩) ---------------------------------
৯৮ সালে অনেক বিতর্কের মধ্যে দিয়ে এনার কোম্পানীর প্রতিষ্ঠা। ইনি স্বপ্ন দেখালেন, আইসল্যান্ডের সব মানুষের জেনেটিক ম্যাপ তৈরী করবেন ইনি। আইসল্যান্ডের জনসংখ্যা বেশ কম, সুদূর অতীতে প্রতিষ্ঠার সময় তো আরই অনেক কম ছিল, এবং তারপর থেকে বিয়েশাদীও মোটামুটি সব নিজেদের মধ্যেই হয়েছে, অতএব জিনগত বৈচিত্র্য অনেক কম, বদমাশ জিনগুলোকে সহজেই ট্র্যাক করা যাবে, বিশেষ করে যখন ঐসব সুপ্রাচীন বংশলতিকা রয়েছে। অবশ্য শুরুতে অনেক তর্কবিতর্ক হয়েছিল, কিন্তু সরকার এনার কোম্পানী গঠন এবং অগ্রগতির ব্যাপারে গ্রীন সিগনাল দিয়ে দেয়।

এই কাজে সরকার-রক্ষিত কাগজপত্রের পাশাপাশি ডিকোড ভলান্টিয়ার জোগাড় করতে থাকে, যারা নিজেদের জিন পুরোটা তালিকাভুক্ত করতে দেবে। এর পরে তারা আরেকটা পরিষেবাও চালু করেছিল, যে কিছু অর্থের বিনিময়ে (পরিমাণটা ভালই) আপনার পুরো জিন লিস্ট করে এরা দিয়ে দেবে, যাতে বিভিন্ন রোগের জিন আপনার আছে কি না, এবং সেইমত আপনার সেসব রোগ হবার সম্ভাবনা কত, ইত্যাদি জানতে পারবেন।

এইসব আকর্ষণীয় কাজকর্মের মধ্যে দিয়ে ডিকোড আইসল্যান্ডে অত্যন্ত সুপরিচিত একটা কোম্পানী হয়ে দাঁড়ায়, তাদের শেয়ার হটকেকের মত বিকোতে বিকোতে গগনচুম্বী দামে পৌঁছে যায়, সে দেশের অন্যতম ধনী একটা প্রতিষ্ঠান হয়ে দাঁড়ায় সেটা। জিনের জন্য রক্তের নমুনা এবং তথ্যাদি দেবার ব্যাপারেও লোকের উৎসাহ বাড়তে থাকে - একই সঙ্গে নিজেদের রোগনির্ণয়, শেয়ারের মাধ্যমে ধনবৃদ্ধি, আর দুনিয়ার জিনচর্চার উন্নতির আশায় - বিজ্ঞান আর দেশ দুটোর উপরেই ভরসা রেখে। টিভি-মিডিয়ায় স্তেফানসনের নিয়মিত উপস্থিতি গর্ব করে শোনাত আইসল্যান্ডিক জনজাতির এই বিশেষ এবং অসামান্য সম্ভাবনার কথা।
(৪) ---------------------------------
৯৮ সালে এক আইনের বলে সরকার সমস্ত আইসল্যান্ডিক জনজাতির বংশ-সম্পর্কিত তথ্যাদি ডিকোডের হাতে তুলে দেবার ব্যবস্থা করে, এবং শুধু তাই নয়, পাবলিক তথ্য হওয়া সত্ত্বেও এগুলি নিয়ে কাজ করার অধিকার কেবলমাত্র ডিকোডকেই দেওয়া হয়। কোনো পরিবারের থেকে অনুমতি নেওয়ার ঝামেলা রাখা হয় নি আইনে, কারোর আপত্তি থাকলে বরং এসে নিজের তথ্য না দেওয়ার জন্য সরকারের কাছে দরখাস্ত করতে হত। মৃতদের ক্ষেত্রে তো কোনোই বালাই নেই।

২০০০ সালে আরেকটা আইনের মধ্যে দিয়ে তাদের অনুমতি দেওয়া হয় লোকেদের রক্তের নমুনা সংগ্রহ করার জন্য, এবং এটাও কেবলমাত্র তাদের জন্যই, ফর-প্রফিট গবেষণার স্বার্থে।
(৫) ---------------------------------

রিসার্চ এথিক্স সংক্রান্ত সংগঠন শুরু থেকেই তাদের এই মনোপলি এবং বাড়াবাড়ি সুযোগসুবিধা দেওয়ার বিরুদ্ধে আন্দোলন করছিল। তাদের করা মামলার পরিপ্রেক্ষিতে ২০০৩ সালে সুপ্রিমকোর্ট রায় দেয়, ওই কোম্পানীকে দেওয়া এইসব অধিকার বেআইনি। অনেক লোক এগিয়ে এসে তাদের দলিলপত্র সক্রিয়ভাবে প্রত্যাহার করে নেয়।

এর পাশাপাশি একের পর এক কেচ্ছা ফাঁস হতে থাকে। জানা যায়, সরকারের পাশ করা ওই আইনগুলির খসড়া লিখিয়েছিলেন স্তেফানসন এবং তাঁর সঙ্গীরাই। সেই সময়ে সরকারের একাধিক মন্ত্রী, এমনকি প্রধানমন্ত্রীও ওনার খুবই ঘনিষ্ঠ ছিলেন, প্রচুর অনুষ্ঠানে তাঁদের একসাথে দেখা যেত। দেখা যায়, সরকারি ব্যাঙ্কগুলি ওই সময় ডিকোডের শেয়ার কেনার ব্যাপারে লোকদের উৎসাহিত করত, বিশেষ ঋণও দিত। শেয়ার বাজারের ফাটকা সংক্রান্ত নানা চুক্তিও ডিকোড করেছিল সেইসময় কিছু কোম্পানির সাথে। এই সব একসাথে ক্র্যাশ করলে ডিকোডকে দেউলিয়া হবার জন্য দরখাস্ত করতে হয়। তখন তাদের রেকর্ড থেকে জানা যায়, এই মাঝের সময় তারা কখনওই লাভের মুখ দেখে নি, বহু কোটি টাকা ক্ষতিই হয়ে এসেছে শুধু। আইসল্যান্ডের বহু লোক সর্বস্বান্ত হয় এই ধ্বসে।

(৬) ---------------------------------

এর পরেও অবশ্য ডিকোড জেনেটিক্স তাদের কাজকর্ম চালিয়ে যায়। শোনা গেছে সাম্প্রতিককালে তাদের অবস্থার আবার উন্নতি হচ্ছে। সরকার নাকি নিজের দায়িত্বে তাদের অনেক ঋণ মাপ করে দিচ্ছে।

গত বছর কারি স্তেফানসন একটা বক্তৃতা দিতে এসেছিলেন আমাদের ইউনিতে। আইসল্যান্ডে ফিরে গিয়ে কোম্পানী খোলার আগে তিনি আমাদের এখানেই নিউরোসায়েন্সের গবেষক এবং ডাক্তার ছিলেন। ওনার বক্তৃতায় গিয়ে দেখলাম, লোকে যা বলে তা খুবই সত্যি – উনি অহঙ্কারী এবং দুর্মুখ, মোদ্দা কথায় খিঁচুটে। সবাইকেই বাঁকা চোখে দেখেন এবং তাচ্ছিল্য করেন। লম্বা এবং পেশীবহুল ওনার ভীতিপ্রদ চেহারার সঙ্গে তা মানিয়েও যায় বটে। ভাইকিংদের সাধারণ ইমেজের মতই।

ওনার বক্তৃতার শেষে একজন নিরীহভাবেই প্রশ্ন করেছিলেন, আচ্ছা, আপনাদের এই প্রোজেক্টের কথা শুনলাম, খুবই ভাল উদ্যোগ, তা দুএকটা উদাহরণ দিন না, কী কী রোগের জিন আপনারা বার করেছেন। স্তেফানসন একটা ব্যঙ্গের ভঙ্গি নিয়ে বললেন, হুঁ, জানি, আপনার মূল বক্তব্যটা, যে হ্যাঁ রে ব্যাটা, খুব তো বড়বড় দাবি করলি নিজের কোম্পানীর নামে, আসলে তো একটাও জিন বার করতে পারিস নি; কিন্তু আমি আপনাকে বলছি, আপনার এ কথা মোটেও সত্যি নয়, আমরা অনেক জিনই বার করেছি, সামান্যতম ন্যায্য কৌতূহল থাকলে আপনি নিজেই গিয়ে দেখে আসতে পারতেন আমাদের ওয়েবসাইট থেকে।
(৭) ---------------------------------

জলচর জাতির সেলিব্রিটি স্তেফানসনের মত একটা চমৎকার ব্যবসাবুদ্ধি কি আমরাও বার করতে পারি না? কোথায় যেন পড়লাম, বরিশালকে প্রাচ্যের ভেনিস বলা হত? সুরক্ষিত বংশলতিকা হয়ত আমাদের নেই, পার্টিশনের সময় যাঁরা এপাশ-ওপাশ হয়েছেন তাঁদের তো আরও, কিন্তু উপরওয়ালার দয়ায় জনসংখ্যা তো কিছু কম নেই আমাদের! ওঁদের ৯’জন পূর্বপুরুষ অবধি পেডিগ্রি আছে, তো আমাদের লালু যাদবের মত এক জেনারেশনেই ৯’টি প্রোডাক্ট আছে। আমার আগের একটা লেখাতেই দেখিয়েছিলাম, আমাদের কোটি কোটি মানবসম্পদের প্রচণ্ড সম্ভাবনা, কেউ ধরতে পারছে না।
 
সরকারের আদেশে স্তেফানসন পাবলিকের জিনকে বোতল-বন্দী করার একচেটিয়া অধিকার পেয়েছিলেন, সেইটা যোগাড় করতে পারলেই ব্যাস, ‘সাউথ এশিয়া জিন পালাপোষা সমিতি’ খুলে আমরাও মালামাল হইয়া যামু গা। আসেন, কমিটির মেম্বার হবেন কারা হাত তোলেন। কোন জিন থাকলে মানুষ ছাগুপনা করে, কোন জিন দিয়ে আড়জে’দের মত ইংড়িজি ফটফটানো যায়, সব ফকফকা হয়ে যাবে। আসেন আসেন।


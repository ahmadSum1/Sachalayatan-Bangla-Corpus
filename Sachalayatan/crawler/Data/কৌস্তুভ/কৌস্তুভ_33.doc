শ্রীমতি আইরিন





আমার মামাবাড়ি ছিল রামপুরহাট, লালমাটির দেশ বীরভূমের সদর'শহর। সেখানে দাদু'রা ভাড়া থাকত এক পুরোনো বাড়ীর একতলায়। বাড়ির পাশেই জলাজমি, সাঁওতালদের বস্তি, শুয়োর চরার জায়গা। আর পাশ দিয়ে একটা এঁদো নালা। তাই রোজ রাত্রে ভারি ইঁদুরের উপদ্রব হত।
শুতে যাওয়ার আগে আধঘন্টা ধরে তাই দিদা'কে সব জানলা-দরজা বন্ধ করে ফাটা কাঠের ফাঁকে ফাঁকে কাপড়ের গুটলি গুঁজতে হত। কোথায় কী গোঁজা হবে সেইমত কাপড়গুলো কালার-কোডেড ছিল মনে পড়ে, যতই রঙ চটে যাক।
ওই কাজটা তখন ছিল আমার কাছে খেলা'র মত, করতে ভারি মজা পেতাম। দিদার থেকে চেয়েচিন্তে আমিও এক খাবলা কাপড় নিয়ে গুঁজতে শুরু করতাম। কিন্তু একটু পরেই হাঁপিয়ে যেতাম, দিদা তখন সেগুলো আবার ফেরত নিয়ে যেত। কাজটায় এতই মজা পেতাম, যে নিজেদের বাড়িতেও কেন অমন কাপড় গোঁজার চল হবে না, ফিরে এসে তাই আবদার করতাম।
*********************
আজ পনেরো বছর পর সেই কাজটা নিজেকে করতে হচ্ছে। এখন আর সেটা মোটেই ভালো লাগছে না, চৈনিক ল্যান্ডলেডি'কে অকাতরে খিস্তি করছি মনে মনে। তবে এবার সেটার কারণ ইঁদুর না, শ্রীমতি আইরিন।
আমাদের ভাড়াবাড়িখানা ১০৫ বছরের পুরোনো, কাঠের বাড়ি। ফি-বছরই বৃষ্টিতে টুপটাপ জল পড়ে। মালকিনকে বলি, এসে খুচখাচ তাপ্পি দিয়ে যায়, আবারও কদিন পর টসটস। এবার পরশু নিচতলার বাড়িওয়ালা এসে বলল, আরে তোমাদের জানলাগুলোর সিলিং-এর এই হাল, উইকেন্ডে আইরিন এলে তো বিগলিত করুণা জাহ্নবী যমুনা বয়ে যাবে। চটপট ল্যান্ডলেডিকে ফোন করলাম, সে বেটি বলল, এখন আর কী করা যাবে এই দুদিনে, হারিকেন'টা কোনোমতে কাটিয়ে নাও, তাপ্পিতুপ্পি দিয়ে, কাপড়-টাপড় গুঁজে, বালতি-টালতি পেতে...
*********************
আইরিন আজ সকালে নর্থ ক্যারোলিনায় ঢুকে পড়েছে, শুনলাম বর্ষা বন্যা ঝড় গাছ-উপড়ানো পাওয়ার-কাট সব মিলিয়ে নরক গুলজার অবস্থা। এক মিলিয়ন লোকের কারেন্ট গেছে, একাধিক মিলিয়ন লোককে বাড়ি ছেড়ে চলে যেতে হয়েছে। চলতে-ফিরতে ছানাপোনা টর্নেডোও কিছু প্রসব করেছে সে।

এরপর আইরিন আসছে নিউ ইয়র্কের দিকে। আমাদের পরিচিত এক ফ্যামিলি সেখানে থাকে, শুনলাম বাধ্যতামূলক ইভ্যাকুয়েশনের অর্ডার এসেছে। যদিও হারিকেনের শক্তি কমে গ্রেড ১ হয়ে গেছে, এটা নিউ ইয়র্কে ঢুকলে কী অবস্থা হতে পারে তার প্রেডিকশন বেশ চিন্তাজনক। ম্যানহাটানের সঙ্গে বাকি অংশের যোগাযোগের টানেলগুলো জল ঢুকে বন্ধ হয়ে যাবে, দক্ষিণ অংশের সাবওয়ে'তে জল ঢুকবে, জেএফকে এয়ারপোর্ট জলে ডুবে যেতে পারে। আগাম সতর্কতা হিসাবে এর মধ্যেই নিই ইয়র্ক, নিউ জার্সির এয়ারপোর্টগুলো বন্ধ করে দেওয়া হয়েছে।

*********************
ম্যাপ দেখলে খেয়াল করবেন, ম্যাসাচুসেটস রাজ্যের দক্ষিণে একটা বড় হুক-এর মত আছে। সেই হুক-এর কোলে বস্টন। কিন্তু হুক-এর নিচে যেহেতু অনেকটা সমুদ্র, তাই নিউ ইয়র্ক ছেড়ে উপরে উত্তর-পূর্বদিকে আসার সময় আইরিন আবার সমুদ্রে কাটাতে পারবে খানিকক্ষণ। বলা যায় না, তখন তার শক্তি বেড়েও যেতে পারে।
আইরিন বস্টনে এসে পৌঁছবে কাল। আজ থেকেই তার ফোরপ্লে হিসাবে বৃষ্টির ঠেলায় ঘরদোর ভাসছে। কালকে হয়ত কাঠের বাড়ির ছাদ-টাদের দিকেও তার নজর পড়তে পারে। আমাদের বাড়িটা খানিক ঢালু'র উপর বলে বন্যা ততটা হয় না, কিন্তু বেসমেন্টে জল জমে কারেন্ট, জলের পাম্প ইত্যাদি বন্ধ হয়ে যেতে পারে। 
শহর থেকে সবাইকে কয়েকদিনের খাবার জল ওষুধ এসব জমিয়ে তৈরি থাকতে বলা হয়েছে। টর্চ ক্রেডিটকার্ড ইত্যাদিও একত্র রাখতে বলা হয়েছে, যাতে দরকার হলে তাড়াতাড়ি পুঁটুলি বেঁধে শেল্টারে গিয়ে ঢোকা যায়। আমাদের হয়ত সেসব দরকার হবে না, যারা নদী বা সমুদ্রের ধারে আরেকটু নিচু জায়গায় থাকে তাদের সমস্যা বেশি। কালকে তাই খাবারদাবার কিনতে গেছিলাম সুপারমার্কেটে। দেখলাম জলের বোতলের লম্বা আইল'এ ধূ-ধূ শূন্যতা। দোকান লেখা টাঙিয়ে দিয়েছে, সব জল শেষ হয়ে গিয়েছে বলে। আইরিন যদি কিছুও না করে, লম্বা খালি আইলগুলোর উপর বড় বড় হরফে লেখা ওই পোস্টারের দৃশ্যটা মনে থেকে যাবে অনেকদিন।




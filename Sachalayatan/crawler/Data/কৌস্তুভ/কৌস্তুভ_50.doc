সচলত্বের নিদ্রাতত্ত্ব



কিয়দ্‌কাল পূর্বে সচলের মডুরামগণ প্রবীণ সচলদের নিন্দার বিশেষরূপ ভাগী হইয়াছেন। তাঁহাদের প্রতি এতদ্‌পরিমাণ কোপবর্ষণের হেতু, তাঁহারা নেতাজী সুভাষচন্দ্রের জন্মদিবস উদ্‌যাপনের নিমিত্ত কতিপয় সুহৃদ্‌কে স্বাধীনতা দান করিয়াছেন, হাচলত্বের নিগড় হইতে মুক্তি প্রদান করিয়া। অভিজ্ঞ সচলমাত্রেই জানেন, এই মুক্তি সহজে আসে নাই – দীর্ঘ দিন ধরিয়া দীপ্ত সংগ্রামের পথে গড়ে সাড়ে উনত্রিশটি পোস্ট করিয়া তবেই এই উদ্যমী ব্যক্তিবর্গ এই পদবৃদ্ধি অর্জন করিয়াছেন। তবে জনগণের এহেন উষ্মার কারণ কী?
কারণ, সেই বহুপ্রচলিত নাগরিক রূপকথা অর্থাৎ আর্বান লেজেন্ড। পদোন্নতি হইলে, জনশ্রুত হয়, নবীন সচলেরা অচল হইয়া পড়েন। পদবৃদ্ধি হইলে সম্ভবত তাঁহাদের হস্তক্ষমতার কিছু হ্রাস ঘটে, যেহেতু যন্ত্রলেখনীর প্রতি ইঁহাদের আসক্তি লঘুত্ব প্রাপ্ত হয়। অতএব অভিযোগ, মডুগণ ইহার ফলে কয়েকজন সুলেখক-সুচিত্রগ্রাহককে দূরে গিয়া চিপিটক খাইবার সুযোগ করিয়া দিয়াছেন। 
কিন্তু সচলত্ব কি বাস্তবেই এক ক্ষমতাহ্রাসকারী বটিকা? নাকি মধ্যপ্রাচ্যের স্বৈরশাসকদের ন্যায়, সাধারণকে সুযোগসুবিধা হইতে বঞ্চিত রাখিবার নিমিত্ত কূটকৌশলের অঙ্গ হিসাবে, তৈলকৃতঘ্ন মডুগণের এই প্রবাদরটনা? এ ধূম্রজাল ছিন্ন করতে চাহিলে, ভ্রাতৃভগিনীগণ, এই পরিসংখ্যানব্যবসায়ীর শরণাপন্ন হওয়া ভিন্ন গতি নাই। পূর্বে জনপ্রিয় ‘সচলত্বের গুহ্যতত্ত্ব’ পোস্টদ্বারা যে আপনাদের জ্ঞানচক্ষু উন্মিলিত করিয়াছিল, সেই জনহিতৈষী পরমকল্যাণবরেষু আপনাদের এই ভ্রাতা পুনরায় তাহার তীক্ষ্ণ তথ্যানুসন্ধানক্ষমতার দ্বারা আপনাদের চমৎকৃত করিতে উপস্থিত হইয়াছে। অধিক বাক্যব্যয় না করিয়া বলি, দুইটি গুচ্ছে, বিগত বৎসর এবং এ বৎসরে, সচলত্বপ্রাপ্ত ভাগ্যবানদের নিরীক্ষণ করিয়া নিম্নের চিত্রটি নির্মিত করিয়াছি:

ইহার ব্যুৎপত্তি অতিশয় সরল। কেন্দ্রের উলম্ব রেখাটি সচলত্বপ্রাপ্তিদিবস ইঙ্গিত করে। অতএব আনুভূমিক অক্ষের বামদিকে কতদিবস তাঁহারা হাচলরূপে যাপন করিয়াছেন ইহা বুঝায়, আর বিপরীতদিকে তাঁহাদের সচলজীবনের সময়কাল। দুইদিকের দুইটি অংশ মিলাইয়া তাই এক এক ব্যক্তির সমগ্র সচল-বাস। আর এই আয়তক্ষেত্রগুলির উচ্চতা তাঁহাদের মাসিক পোস্টহার ইঙ্গিত করে। (যাহার অর্থ, ইহাদের ক্ষেত্রফল তাঁহাদের মোট পোস্টসংখ্যার সমান।)
ফলে, দুইটি পাশাপাশি অংশের উচ্চতার তারতম্য হইতেই আমরা দেখিতে পাই, কাহারো পোস্টহার কমিয়াছে কি বাড়িয়াছে। বস্তুত, অধিকাংশের পোস্টহারেরই পতন ঘটিয়াছে, যাহা বলাই বাহুল্য, কারণ একটি চিত্র সহস্র শব্দের সমান। তবুও বুঝিবার সুবিধার্থে আলস্যদোষে লিপ্ত ব্যক্তিগণের অংশ লোহিতবর্ণে রঞ্জিত হইয়াছে। স্বভাবতই, দীনের প্রাণের আশঙ্কা এড়াইতে, ব্যক্তিগণের নাম চিত্রে প্রকাশ হয় নাই।
ইহাতে চিত্রিত ব্যক্তিবর্গের মধ্যে, উপরের গুচ্ছ ২০১০ সনে পদোন্নত সচলদিগের, আর নিম্নাংশের সমষ্টি ২০১১ সনের নবীন সচল-সচলাদের। অতএব, আশার বিষয় এই যে, নতুন বর্ষে নিদ্রান্বিত সচলদের হার পূর্বের তুলনায় কিছু কম। এই প্রসঙ্গে তাই এই দাবি জানাইয়া শেষ করিব, যে ভবদীয় এই সেবক ও অন্যান্য প্রতিশ্রুতিমান কর্মঠ হাচলবর্গকে যথাসত্ত্বর সচলত্ব প্রদান করা হউক, যাহাতে আমরা দ্রুতবেগে পোস্ট করিয়া সচলকে অতি সুন্দর সব পোস্টে ছয়লাপ করিয়া ফেলিয়া উক্ত গুজবকে সচলায়তন হইতে নির্বাসন দিতে পারি। আসেন, কহেন, ইনকিলাব জিন্দাবাদ।


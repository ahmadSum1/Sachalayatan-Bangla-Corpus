অ্যাসটেরিক্স






টিনটিনের পরেই বোধহয় বিদেশী কমিক্সের মধ্যে অ্যাসটেরিক্স আমাদের কাছে সবচেয়ে সমাদৃত। প্রতিযোগিতায় অ্যাসটেরিক্সের পিছিয়ে থাকার একটা বড় কারণ অবশ্য এর অনুবাদের অভাব। ১৯৯৫ থেকে শুরু হয়ে ২০০২ সাল অবধি প্রথম দশটা বই বাংলায় বের হয়েই অনুবাদ বন্ধ হয়ে যায়। শুনছি এই বছর আবার নতুন করে অনুবাদ চালু হয়েছে, ‘ঢালের খোঁজে অ্যাসটেরিক্স’ দিয়ে।
অ্যাসটেরিক্সের চরিত্রদের চেনেন সবাই, তাই তাঁদের নিয়ে আর ভূমিকা করার কিছু নেই। সরাসরি কিছু ট্রিভিয়ালোচনা করি বরং। এইসব গল্প নেট ঘেঁটে বা পিটার কেসলার-এর ‘দা কমপ্লিট গাইড টু অ্যাসটেরিক্স’ পড়ে পাওয়া। মাইকেল ফার-এর টিনটিনের বইয়ের মত ওনার অ্যাসটেরিক্স নিয়ে আলোচনাটাও আকর্ষণীয়।
(১)
১৯৫৯ সালে পত্রিকায় কমিক স্ট্রিপ হিসাবে অ্যাসটেরিক্সের শুরু। ১৯৬১ সালে বই হিসাবে প্রকাশিত হয় প্রথমবার ‘গলযোদ্ধা অ্যাসটেরিক্স’। সেই থেকে এখনও অবধি ৩৪ খানা বই বেরিয়েছে। অ্যানিমেশন ছাড়াও, সিনেমাও হয়েছে গোটাচারেক, বিখ্যাত ফরাসী অভিনেতা জেরার্দ দেপার্দ্যু-কে ওবেলিক্স চরিত্রে নিয়ে। একটায় তো ক্লিওপেট্রার চরিত্রে মনিকা বেলুচ্চিও আছেন। 
বইগুলোর লেখক রেনে গোসিনি প্রথম জীবনে ছিলেন স্ক্রিপ্ট-রাইটার। আর ছবি আঁকতে ভালোবাসলেও অ্যালবার ইউদেরজো ছোটবেলায় ছিলেন বর্ণান্ধ। তবে ক্রমে সেই অবস্থা কেটে যায় তাঁর, ভাগ্যিস! তিনি যুবক বয়সে নানা কার্টুন-গোষ্ঠীর সঙ্গে যুক্ত হয়ে পড়েন। আর এক পত্রিকার অফিসে একদিন গোসিনি’র সঙ্গে দেখা হলে দুজনে মিলে কাজ করতে শুরু করেন, ক্রমে অ্যাসটেরিক্সের আইডিয়া আসে। ইউদেরজো অ্যাসটেরিক্স-কে এঁকেছিলেন সুপুরুষ বিশালদেহী যোদ্ধা হিসাবে, কিন্তু গোসিনি’র প্ল্যান ছিল তাঁদের কমিক্সের নায়ককে ছোট্টখাট্ট চেহারার অ্যান্টি-হিরো বানাতে।
১৯৭৭-এ গোসিনি মারা গেলে পাঠকদের চাপে ইউদেরজো-ই ছবি আঁকার পাশাপাশি নতুন গল্প সৃষ্টির কাজটা চালিয়ে যেতে থাকেন। ২৪তম বই ‘অ্যাসটেরিক্স ইন বেলজিয়াম’-এর আঁকার কাজ চলাকালীন গোসিনি মারা গেলে বাকি অংশের ছবির মুড তাঁর স্মরণে মেঘলা, উদাস করে দেওয়া হয়। (বিষণ্ণ ইউদেরজো এই বইটা শেষ করতেও চান নি। সম্পাদক আইনের ঠেলা দিয়ে ওঁকে দিয়ে আঁকা শেষ করান।) ‘অ্যাসটেরিক্স অ্যান্ড দি গ্রেট ডিভাইড’, যেটা রোমিও-জুলিয়েট আর বার্লিন ওয়াল থেকে অনুপ্রাণিত হয়ে বানানো, সেটা থেকে ইউদেরজো (সম্পাদক বদলিয়ে) নিজেই গল্পও লিখতে থাকেন। বন্ধুর স্মৃতিতে এর পরের গল্প, ‘অ্যাসটেরিক্স অ্যান্ড দি ব্ল্যাক গোল্ড’-এ অ্যাসটেরিক্সদের পথপ্রদর্শকের চরিত্রে গোসিনি’কে নিয়ে আসেন।

অনেকে বলে যে কল্পনার বিস্তার বেশ বাড়ালেও (উড়ন্ত কার্পেট, ড্রাগন ইত্যাদি) ইউদেরজো গল্প লেখা শুরু করলে সেই সময় থেকেই গল্পের মান পড়তে শুরু করে।

সাম্প্রতিক গল্পগুলোয় প্লটের মান অনেকটাই পড়ে গেছে বলে মনে হয়। ‘অ্যাসটেরিক্স অ্যান্ড দি ফলিং স্কাই’-তে কিছু হাস্যকর চেহারার ভিনগ্রহী প্রাণীদের নিয়ে আসা অনেকেই পছন্দ করেন নি। হার্জ কিন্তু সেই তুলনায় ‘ফ্লাইট ৭১৪’-তে ভিনগ্রহীদের বিষয়ে চমৎকার পরিমিত দেখিয়েছিলেন।

(২)
প্রথম তিনটে বই বাদ দিলে, অ্যাসটেরিক্সের গল্পের ছন্দ হচ্ছে, একটা করে বইতে বিদেশে সফর হবে আর অন্য বইটার ঘটনা হবে গলদেশেই। জোড় নম্বরের বইগুলো হয় বিদেশে। যেমন ২৮ নম্বর বইতে, ‘অ্যাসটেরিক্স অ্যান্ড দি ম্যাজিক কার্পেট’-এ ভারতেও পা পড়েছিল অ্যাসটেরিক্স’দের। উত্তরপ্রদেশে গঙ্গার ধারে এক রাজার খরাগ্রস্ত রাজধানীতে এক ভোলাভালা রাজা, সুন্দরী রাজকন্যে (তাকে দেখেও ওবেলিক্সের মনের মধ্যে হুতাশ) আর দুষ্টু মন্ত্রী যে কিনা রাজকন্যাকে বলি দিতে চায় খরা কাটানোর যজ্ঞ’র অছিলায়, তাদের নিয়ে গল্প। এখানেও হাতি আছে, জঙ্গল আছে, ফকির আর সাধু আছে, ইন্ডিয়ান রোপ ট্রিক আর স্নেক চার্মার আছে... টিনটিনের মতনই প্রাচ্য ফ্যান্টাসি আর কি!

(৩)
টিনটিনের লেখাটায় বলেছিলাম, যে নানারকম মজার এলিমেন্ট – পান, হিউমার, শব্দের খেলা, ক্যারিকেচার, প্যারডি, স্টিরিওটাইপ – এসবের ছড়াছড়ি অ্যাসটেরিক্সেই বেশি। এবং হকরিজ ও বেল বহু পরিশ্রমে সেগুলোকে ফরাসী ভাষা থেকে ইংরাজিতে ফুটিয়েছেনও চমৎকার। তবে অনুবাদের কথায় পরে আসব। এখন বলি, কথার হিউমার তো আছেই, কথা ধারণ করে যে সেই স্পিচ বাবল-এর স্টাইলেই কত মজা এনেছেন ওনারা!



গোসিনি-ইউদেরজো এত বিভিন্ন ধরনের এলিমেন্ট ব্যবহার করেছেন মজা তৈরির জন্য, যে তার কয়েকটা হয়ত একটু বেশি বয়সের পাঠকদের জন্যই। তবে গোটা কমিক্সে কোথাও ‘অ্যাডাল্ট মেটেরিয়াল’ নেই। রোমানদের যথেচ্ছাচার দেখাতে গিয়ে এমনকি অর্জি-র ঘটনাও এনেছেন, তবে সেখানে শুধু বিশৃঙ্খল-অসংবৃত অবস্থা আর খাদ্যের প্রাচুর্য-অপচয়ের মধ্যে দিয়েই ‘ডেকাডেন্স’ ফুটিয়ে তুলেছেন।
টিনটিন যেমন নিল আর্মস্ট্রং’য়ের ১৫ বছর আগেই চাঁদে পা রেখেছিল, তেমনই অ্যাসটেরিক্স-রাও কলম্বাসের বহু আগেই আবিষ্কার করে আমেরিকা। এইটা ওনাদের হিউমারের একটা বড় অংশ, যে প্রচলিত জিনিসকে প্রাচীন পরিবেশে ফেলে, অর্থাৎ অ্যানাক্রনিজম এনে, তার odd দিকগুলোকে হাইলাইট করে মজা সৃষ্টি করা। ইংল্যান্ড যখন শিলিং ছেড়ে পুরোপুরি পেন্স-এ চলে আসে, তখন যে হিসাবের গন্ডগোল হচ্ছিল লোকেদের, তা নিয়েও সেযুগের পরিস্থিতিতে ফেলে মজা করা হয়েছে। অনেক ঐতিহাসিক ঘটনার কৃতিত্বও অ্যাসটেরিক্স’দের দেওয়া হয়েছে, যেমন স্ফিঙ্কসের ভাঙা নাক, ইউরোপে চায়ের প্রচলন।

(৪)
আঁকার দিক থেকেও টিনটিনের তুলনায় অনেক বেশি ডিটেল দিতেন ইউদেরজো। তবে সেটা একেবারে বাস্তবের নকল নয়, একটু পরিবর্তিত, একটা হালকা অ্যাঙ্গেল থেকে, মজা মিশিয়ে। মার্ভেল কমিক্সের তুলনায় অনেক নরমসরম। সেই ধারাগুলো প্যারডি করে ওনারা নিজেরাই অ্যাসটেরিক্সের ভার্শন এঁকেছিলেন –

অ্যাসটেরিক্স সেই প্রাচীন যুগে সাদাকালো দিয়ে শুরু হয় নি, আঁকার ধারা প্রথম কয়েকটা বইতেই কেবল একটুখানি উন্নত হয়ে স্থায়ী হয়ে গিয়েছে। আর মাঝের দিকে ইউদেরজো অন্য সব কাজ ছেড়ে দিয়ে পুরো সময়ই এই কমিক্স আঁকার কাজে মন দেন, তখন থেকে উনি আরেকটূ বেশি ডিটেল, চরিত্রের ভাবভঙ্গিতে আরেকটু সূক্ষ্মতা আনার দিকে মন দেন। তবে একদম আধুনিক বইগুলোয় উনি একটুখানি ত্রিমাত্রিক ভাব দেওয়ারও চেষ্টা করেছেন, যেটা না হলেও চলত।
(৫)
অনুবাদের কথায় ফিরে আসি। ইউদেরজো পরের দিকে সব বইয়ের সবকটা চরিত্রের নাম, ব্যবহৃত জোকস বা কালচারাল রেফারেন্স ইত্যাদির তালিকা করে তাঁর সব অনুবাদককে পাঠাতেন, যাতে তাঁদের ধারাবাহিকতা বজায় রাখতে ও মূলানুগ হতে সুবিধা হয়। ওনারা নিজেরাও ছন্দের অভিধান, উদ্ধৃতির অভিধান ইত্যাদি ব্যবহার করেন নতুন নতুন মজা এনে সার্থকভাবে অনুবাদ করার জন্য। প্রয়োজনে নতুন ওয়ার্ডপ্লে নিজেরা সৃষ্টি করেছেন। কখনও কোনো শব্দচাতুরি একেবারেই অনুবাদ করা না গেলে, অন্য কোথাও সুযোগ পেলেই নিজেদের মত করে শব্দের খেলা বসিয়েছেন।

এই উদাহরণটা কেসলারের বই থেকে নেওয়া। এই দৃশ্যে ইউদেরজো বিখ্যাত ফরাসী শিল্পী জেরিকো’র ‘মেডুসার ভেলা’ (Raft of the Medusa) ছবিটির অনুকরণ করেছেন জলদস্যুদের ডুবন্ত জাহাজে। তা এখানে শব্দের খেলা আনলেন এভাবে – তাদের সর্দার বলছে ‘Je suis médusé’। (এই ফরাসি প্রবচনটির মানে ‘আমরা স্তম্ভিত’। মনে করে দেখুন, মেডুসার মুখের দিকে তাকালেই সবাই স্তম্ভিত বা প্রস্তরীভূত হয়ে যেত।) এর সমান্তরাল যেহেতু কোনো ইংরাজি প্রবচন নেই, তাই ওঁরা লিখলেন, ‘We've been framed, by Jericho!’, ফ্রেমড-এর এক অর্থ ঠকানো, যেটা জলদস্যুদের সাথে ঘটেছে, আবার আরেক অর্থ ছবি বানানো, এবং এর মধ্যে দিয়ে ওই ছবিটার প্রতি ইঙ্গিত করা হল। শুধু তাই নয়, ছবির নামের প্রতি না করা যাক, ওনারা চিত্রকরের প্রতি ইঙ্গিত দিয়ে রাখলেন! (ইয়ে, ট্রিভিয়া, এই ছবিটার প্রতি হার্জ’ও লোহিত সাগরের হাঙরে আঁকায় এবং লেখায় ইঙ্গিত করেছেন!)

সেই তুলনায় বাংলা অনুবাদগুলো, যা করেছেন আনন্দমেলা (ও উনিশ-কুড়ি পত্রিকার) সম্পাদিকা পৌলমী সেনগুপ্ত, অনেকটাই বিবর্ণ। (আনন্দমেলার সম্পাদিকা হিসাবে ওনার প্রতি আমাদের প্রচুর ক্ষোভ রয়েছে, কিন্তু সেই নিয়ে কথা বলতে গেলে বিষয়টাই পুরো ঘুরে যাবে। আনন্দ পাবলিশার্সের উপর একটা আলাদা পোস্ট দেবার ইচ্ছা রাখি, সেখানেই এই নিয়ে আলাপ হবে’খন।)
(৬)
চরিত্রের নামগুলো এই কমিক্সে অনেকটাই মজা ধারণ করে, আর সেগুলো যথাযথ ভাবে অনুবাদ করা জরুরি। উদাহরণ হিসাবে ধরুন ওবেলিক্সের কুকুরের নাম। মূল ফরাসীতে তার নাম Idéfix (মানে fixed idea – একগুঁয়ে)। চমৎকারভাবে রাখা হয়েছে এর ইংরাজি নামটা – Dogmatix – dogma শব্দটার মধ্যে দিয়ে ওই অর্থটাই যে ঠিকঠিক ফোটানো হয়েছে শুধু তাই নয়, dog অর্থাৎ কুকুর শব্দটাকেও কেমন চালাকি করে ঢুকিয়ে দেওয়া হয়েছে। এখানে বাংলা নামটা গোঁয়ার্তুমিক্স, যেটা মূলের কাছাকাছিই। 
Cacofonix এর অনুবাদটা ভালো হয়েছে, কলরবিক্স। শুরুর দুয়েকটা বইতে অবশ্য অন্য ছিল, মিঠেগলিক্স। এটাসেটামিক্স, বিশালাকৃতিক্স নামগুলোও ভালো। ক্লিওপেট্রার বইতে যে মাইনর চরিত্রগুলো – অট্টালিস, অক্ষরিস, ভেজালোদিস, দুষ্টামিস, সে নামগুলোও মজাদার এবং উপযুক্ত।
(৭)
কিছু কিছু জিনিস আছে যা বাংলায় নিয়ে আসা প্রায় অসম্ভব। যেমন, নানা দেশের ভাষা বোঝাতে ওঁরা দারুণভাবে নানা হরফ ব্যবহার করেছেন, ইংরিজি ও ফরাসী বইতে, কারণ দুটোরই মূল হরফ প্রায় সমান, এবং বিদেশী-ঘেঁষা নকশাদার ফন্টের ছড়াছড়ি সেখানে। কিন্তু বাংলা সম্পূর্ণ আলাদা হরফ, আর এতে ফন্ট-এর বৈচিত্রও অত নেই।

তবে কিছু কিছু স্টাইল হয়ত আনাই যায়, যেমন কাঁপা কাঁপা হরফ দিয়ে রাস্তার ঝাঁকুনি বোঝানো। তবে এরকম কিছু বাংলায় করা হয়েছে বলে আমি দেখিনি।

তবে গলদেশের মধ্যেই নানা জায়গার তফাত বোঝাতে গোসিনি যেমন অ্যাকসেন্ট ব্যবহার করতে পেরেছিলেন, সেই সুযোগ না পাওয়ায় হকরিজ ও বেল ভাষাগত বা বাক্যগঠন-গত সামান্য তারতম্য করে সেই বৈচিত্র আনতেন। বা সম্ভব হলে ইংল্যান্ডের নানা জায়গার মজাদার অ্যাকসেন্টও ব্যবহার করতেন।
(৮)
মুসোলিনি, বিসমার্ক, চার্চিল এঁরা নিজেদের দেশের সেনাধ্যক্ষ হিসাবে ক্যামিও রোল পেয়েছিলেন বইগুলোতে। পপ কালচার থেকেও ওঁরা চরিত্র নিয়েছেন – বেন-হুর মনে আছে? ওটার সেই বিখ্যাত চ্যারিয়ট রেস? চার্লটন হেস্টন এক রথচালক হিসাবে রোল পেয়েছেন তাই। জেমস বন্ডের ধাঁচে এক নানাবিধ অত্যাধুনিক যন্ত্রবিশিষ্ট রথ নিয়ে শন কোনারি এসেছেন। সিগমুন্ড ফ্রয়েড এক মনস্তত্ত্ববিশারদ পুরোহিতের রোল পেয়েছেন। লরেল-হার্ডি দুজন অগোছালো রোমান সেনা’র চরিত্রে এসেছেন। (ওনারা চ্যাপলিন, বাস্টার কীটন, লরেল-হার্ডির স্ল্যাপস্টিক কমেডির ভক্ত ছিলেন। সেসব সিনেমার মুখে থালাভরা পাই ছুঁড়ে মারার মজাকে ওনারা কমিক্সে এনেছেন মুখে মাছ ছুঁড়ে মেরে মারপিট করার রূপ দিয়ে।) ব্রিটেনের জনপ্রিয় গায়কদল হিসাবে দেখানো হয়েছে বীটলস-দের।

লেখক-আঁকিয়ে নিজেরাও নিজেদের ফ্রেমে বসিয়েছেন, একবার তো মুখোমুখি ঝগড়া করতেও।

হার্জ যেমন টিনটিনে অ্যাসটেরিক্সকে উপস্থিত করেছিলেন একবার, এঁরাও তেমন বেলজিয়ামে (টিনটিনের জন্মভূমি) জনসন-রনসন মানিকজোড়কে এনেছিলেন। আর এক বেলজিয়ান সৈন্যকে দিয়েছিলেন টিনটিনের হেয়ারস্টাইল।

সেই তুলনায় খাঁটি ঐতিহাসিক চরিত্র কমই – সীজার (এবং ব্রুটাস ইত্যাদি), ক্লিওপেট্রা, আর বিখ্যাত ফরাসি উপজাতি-নেতা ভারসিনজেতোরিক্স। ওনার নাম থেকেই এই কমিক্সের ফরাসি চরিত্রদের নাম –ইক্স দেওয়ার আইডিয়া পান ওনারা।
(৯)
আর ইয়ে, এনাদেরও কি আঁকায় কিছু ভুলচুক ছিল না? ছিল বৈ কি। ঐতিহাসিক কাহিনী লিখতে গিয়ে কিছু ইতিহাস-সংক্রান্ত ভুল করে ফেলেছিলেন, যেমন যে আলু ব্রিটেনে স্যার ওয়াল্টার র‍্যালে নিয়ে এসেছিলেন দুই শতাব্দী আগে, তাকে সীজারের যুগে নিয়ে ফেলেছিলেন। মিশর অভিযানে লাক্সরের মন্দির আঁকার সময় স্ফিঙ্কসের জায়গায় ভেড়ার সারি এঁকে ফেলেছিলেন। আর সবচেয়ে মজার ভুল যেটা, ব্রিটেন ঢোকার মুখে অ্যাসটেরিক্স তার চাচাতো ভাইয়ের কাছে অভিযোগ করছে তাদের দেশে রাস্তায় গাড়ি চলার উলটো নিয়ম নিয়ে, কিন্তু রাস্তার ডবল-ডেকার বাস আঁকার সময় সেটাকে ভুল করে ফরাসি কায়দায় রাস্তার ডানদিকে এঁকে ফেলেছেন। 

(১০)
আগে বলেছিলাম, বাংলা অনুবাদটা তুলনায় বিস্বাদ হবার কথা। ওনার বানানো নামগুলো অবশ্য ভালো, সেটাও বলেছি। বা, ‘অ্যাসটেরিক্স ও ক্লিওপেট্রা’-র একটা দৃশ্যে ওবেলিক্স যখন অট্টালিসের মোড়ক খোলার সময় তাকে পুরো চরকিপাক দিয়ে ফেলল, সে বেরিয়ে এসে বলল ‘মাথা ঘুরছে’, যেখানে ইংরিজিটা তুলনায় সাদামাটা ‘feeling dizzy’ – এই অনুবাদক-সৃষ্ট শব্দের খেলাটা ভালো লেগেছে। কিন্তু অধিকাংশ শব্দের খেলাই উনি অনুবাদ করতে পারেন নি। হাতের কাছে বাংলা বই কেবল ক্লিওপেট্রা-টাই আছে, তাই ওটার থেকে কয়েকটা উদাহরণ দিই। ছোটখাট ত্রুটিগুলো ছেড়ে বড়গুলোই ধরছি। 
শুরুতে ক্লিওপেট্রাকে দেখানোর সময় ম্যাডাম ভিনিগারে ভেজানো মুক্তো দিয়ে প্রাতরাশ সারছেন। খাদ্যপরীক্ষক দেখে বলছে, ‘ইশ, ওইটুকু ভিনিগারে চারটে মুক্তো!’ আর (মূল ইংরাজিতে) খেতে গিয়ে বলছে, ‘ভিনিগারে বেশি মুক্তো দিলে আমার মোটেও পছন্দ হয় না!’ অর্থাৎ সে নিজেও একজন গুর্‌মে – খাদ্যাখাদ্যের ব্যাপারে তার পছন্দ-অপছন্দও খুব বেশি। কিন্তু অনুবাদে তার ওই দিকটা দেখানোই হল না, পাতি বলছে, ‘বিচ্ছিরি খেতে’।
পৃষ্ঠা ২৭-এর শুরুতেই মাপের একক স্টেডিয়া আর তার বহুবচন স্টেডিয়াম নিয়ে একটা চমৎকার পান আছে। সেটা অনুবাদে পুরো বাদ হয়েছে। ওই পাতাতেই আরেকটা শব্দের মজা আছে, গলেদের থামাতে ভেজালোদিস নতুন জটিল কিছু আইডিয়ার কথা ভাবছে আর ভাবছে, এমন সময় একটা আইডিয়া মাথায় এল, আর সেটা যে খুব সহজ, সেটা একসাথে বোঝাচ্ছে এই ভাবে – “It’s a piece of cake!” এটা সেভাবে অনুবাদ করা যায় নি। আবার গলেরা কেক পাঠিয়েছে শুনে ক্লিওপেট্রা বলছে, “How sweet of them!” – এটার ভাবটা রেখে অনুবাদ করাই যেত কিন্তু করা হয় নি।
এটাকে আমি অনুবাদের দোষ হিসাবেই ধরব – ভুল না – ৪১ পৃষ্ঠায় যখন অক্ষরিস চিঠি লেখার জন্য ভাষার নিয়মগুলো একবার ঝালিয়ে নিচ্ছে, তখন ইংরিজিতে ফাঁকে ফাঁকে শব্দগুলো হায়ারোগ্লিফিক্স-ই রাখা হয়েছে। কিন্তু বাংলায় সেসব বদলে প্রত্যয় কারক এসব আনা হয়েছে, যেগুলো হয়ত বাঙালি ছাত্রদের কাছে বেশি পরিচিত কিন্তু মিশরীয় ভাষায় প্রযোজ্য নয়।

এরকমই ভুল করে হয়েছে ৪৫ পৃষ্ঠায়, যখন স্পিচ বাবলের লেখা আর ক্যাপশনের লেখা উলটেই গেছে।

***************************************************************
আজ আমাদের প্রিয় কার্টুনিস্ট সুজনদার জন্মদিন। (আজ মেন্ডেল নামের সেই ক্ষণজন্মা পাদ্রীটিরও জন্মদিন, যিনি জেনেটিক্সের জনক হিসাবে পৃথিবীবিখ্যাত।) কিন্তু ভাগ্যের এমনই নিষ্ঠুর পরিহাস যে কয়েকদিন আগেই পিতৃবিয়োগের জন্য তাঁকে ছুটে যেতে হয়েছে ঢাকায়। তবুও শুভেচ্ছা জানিয়ে এই পোস্টটা উৎসর্গ করা হল দেশিক আর সেবন্তীর বাবাকেই।



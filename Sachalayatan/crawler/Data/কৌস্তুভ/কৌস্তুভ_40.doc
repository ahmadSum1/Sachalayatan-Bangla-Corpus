টিনটিনোলজিস্ট



সাম্প্রতিক আড্ডার ভিত্তিতে এই পোস্টটা সচলভগিনী তিথীডোরের সম্মানে দেওয়া হল 


কলেজে পড়ার সময় আমরা কয়েকজন বন্ধুরা টিনটিন নিয়ে নানারকম ঘাঁটাঘাঁটি, ইন্টারনেটের সাইটে-ফোরামে গুঁতোগুঁতি করতাম। মানে শখের টিনটিনোলজিস্ট – টিনটিন-বিশারদ হয়ে উঠেছিলাম আর কি। নিজের ব্লগে বা সাইটে বইয়ের থেকে ছবি লাগানোর একটা অফিশিয়াল অনুমতিপত্রও পেয়েছিলাম হার্জের ফাউন্ডেশনের থেকে। অনেকদিন পর সেইসব গল্পগাছা আবার কিছু করার ইচ্ছা হল।
(১)
টিনটিন নিয়ে ইংরাজি/ফরাসি ট্রিভিয়া নেটে অনেকই পাওয়া যায়। নিকোলাস স্যাবোরিন-এর সাইটটা চমৎকার। আবার জিম বেলা বলে এক ভদ্রলোক টিনটিন বইয়ের ভুলগুলোর এক বিশাল তালিকা এখান-ওখান থেকে সংগ্রহ করে বানিয়েছেন। যেমন এই ছবিটা ধরেন –

.
.
.
.
.


ভুলটা খেয়াল করতে না পারলে বলি, কলার কাঁদি কিন্তু গাছে উল্টোদিকে ফলে! খেয়াল না থাকলে গুগল করে দেখে নিন।
আসলে হার্জ ছিলেন ডিটেলের ব্যাপারে খুবই মনোযোগী। অজস্র ছবির কাটিং সংগ্রহে রাখতেন তিনি, আর সেগুলো রেফারেন্স হিসাবে ব্যবহার করতেন আঁকার সময়। মাইকেল ফার তাঁর ‘টিনটিন – দি কমপ্লিট কমপ্যানিয়ন’ বইটাতে অনেক এরকম ছবি আর বইয়ের ফ্রেম পাশাপাশি রেখে তুলনা দেখিয়েছেন, একটা নিচে জুড়ে দিলাম। তা হার্জ কলার কাঁদির যে ছবিটা জমিয়ে করেছিলেন, সেটা দোকানে সাজানো একটা উলটো করে রাখা ছড়া। অতএব শুরুতেই গলদ হয়ে গিয়েছিল। হাজার হোক, উনি তো আর আম-জাম-কলার দেশ, আমাদের বাংলার সন্তান নন!

এরকম মজার ঘটনা আরো অনেক আছে। 'মমির অভিশাপ'এর এই ছবিটা যেমন – হার্জ উত্তর গোলার্ধের মানুষ, পেপারকাটিং-ও জোগাড় করেছিলেন উত্তর গোলার্ধের ছবির – দক্ষিণ গোলার্ধে যে সূর্যগ্রহণ উলটো দিক থেকে হয়, সেটা বোধহয় তাঁকে কেউ বলে দেয় নি!

আগের লেখাটাতেই আল কাপোনের কথা এনেছিলাম, শিকাগোর গ্যাংস্টার। উনিই একমাত্র বাস্তব চরিত্র, যাকে হার্জ সরাসরি কমিক্সে এনে বসিয়েছেন। অবশ্য ফ্লাইট ৭১৪-এর শেষে যে রিপোর্টারটিকে টিনটিনদের ইন্টারভিউ নিতে দেখা যায়, সেটিও একজনের আদলে আঁকা – এক নাছোড়বান্দা যুবক হার্জকে চিঠি লিখে সাথে ফটোগ্রাফ পাঠিয়ে অনুরোধ করেছিল, খুব মাইনর হলেও তাকে যেন টিনটিনের কোনো একটা চরিত্র দেওয়া হয়, আর ক্যাপ্টেনের সঙ্গে হ্যান্ডশেক করার সুযোগ।
(২)


ঝাকানাকা নিয়ে লেখাটায় বলেছিলাম, টিনটিনের অনেক বইয়েরই তিনটে ভার্শন হয় – সাদাকালো, শুরুর রঙিন রূপ, আর আধুনিক চেহারা। সেই বিবর্তনের চেহারা দেখেন, ‘কৃষ্ণদ্বীপের রহস্য’এর মলাটে–






এর জন্য একবার হার্জ একটা ক্রোনোলজিকাল ঘোটালাও করে ফেলেছিলেন। 'ফারাওয়ের চুরুট' এর রঙিন এডিশনটা যখন বেরোয়, ততদিনে 'চন্দ্রলোকে অভিযান' এর রঙিন এডিশন বেরিয়ে গেছে। ফলে, যদিও সময়ের দিক থেকে 'ফারাওয়ের চুরুট' আগের ঘটনা, তবুও তাতে শেখ পাত্রাশ পাশা টিনটিনকে তাদের চাঁদে অভিযানের বইটা দেখাচ্ছে!

(৩)
একটা যে বড় টপিক নিয়ে আমরা কনটেন্ট দিতাম, সেটা হল টিনটিনের বাংলা অনুবাদ। প্রথম দিকের অনুবাদগুলো করতেন নীরেন্দ্রনাথ চক্রবর্তী, পরে কে করতেন জানি না – আনন্দ পাবলিশার্স তাদের বইতে অনুবাদকের নাম দেয় না। তবে পরের দিকে অনুবাদের ভাষা যে অনেকটাই পড়ে গিয়েছিল, এটা বেশ বোঝা যায়। ‘কালো সোনার দেশে’তে একটা অনুবাদের ছিরি দেখুন–

ভাল কথা – ‘সোভিয়েত দেশে টিনটিন’ বইটায় আনন্দ কিন্তু একটা পুরো পাতা-ই হাপিস করে দিয়েছে। এই পাতাটা (সিরিয়ালে ৯৮ নম্বর, বইতে কত মনে নেই) কিন্তু বাংলা বইটায় মেলে না, অন্তত প্রথম এডিশনে। ফলে পরের পাতায় প্রথমেই যখন টিনটিন বলছে, ‘মনে হচ্ছে কোনো ভুতুড়ে বাড়িতে এসে ঢুকলাম’, তার কোনো কারণ পাওয়া যায় না!

এইরকম অনেক ভুল – ভুল না, সচেতন ঘাপলা – আনন্দ প্রবলভাবে করেছিল ‘কালো সোনার দেশে’ বইটায়। কেন জানি না, হয়ত মুসলিমানুভূতি আঘাত পেতে পারে এমন দুশ্চিন্তায়...
প্রথমেই তো বই থেকে সব আরবী লেখা মুছে দেওয়া হয়েছে। কিন্তু সেগুলোকে অনুবাদও করা হয় নি। নিচের ছবিগুলোর বাঁদিকে ইংরিজি আর ডানদিকে বাংলা বইয়ের থেকে ফ্রেম–


এইবার নিচের ৩৪ নম্বর পাতাটা লক্ষ্য করুন। প্রথম ফ্রেমেই যে মিনার থেকে আজান দেওয়ার ঘটনাটা, স্পিচ বাবলটা মুছে দিয়ে সেটাকে একটা অদ্ভুত দৃশ্য করে দেওয়া হয়েছে, একটা লোক দুহাত তুলে কী যেন করছে।
আরো বড় ঘোটালাটা তার পরের লাইনে। ওই তিনটে ফ্রেমে দেখানো ছিল, জনসন-রনসনের গাড়ি একটা মসজিদের দেওয়াল ভেঙে ঢুকে পড়ে, যেখানে কিছু লোক নামাজ পড়ছিল। সেই লাইনটা পুরোটাই বাদ দিয়ে দেওয়া হয়েছে!
তার বদলে পরের লাইনগুলো এক ঘর করে তুলে আনায় যে ফাঁকা জায়গাটা তৈরি হয়েছে, সেটা পরের পাতায় একটা টেক্সট বক্স বসিয়ে কিছু আটভাট করে ভরানো হয়েছে। আসলটা দিলাম তার নিচে–


এই একই কাজ করা হয়েছে ২২ নম্বর পাতাতেও। সেখানে নামাজ পড়া এক গ্রামবাসীকে মরীচিকা মনে করে লাথি মারে মানিকজোড়। সেই লাইনটাকেও বাদ দিয়ে আটভাট কথা ঢোকানো হয়েছে। ফলে বরং মনে হয়, ওই গ্রামবাসীরা নেহাত অহেতুকই মারমুখো হয়ে জনসন-রনসনকে তাড়া করছে–

(৪)
শেষে বলি, টিনটিনকে নিয়ে কিন্তু বেশ মজার মজার কুইজও আছে অনেক। যেমন ধরুন এইটা – নিচে হার্জের সৃষ্টি ছটা কাল্পনিক দেশের পতাকা দেওয়া রয়েছে, দেখেন তো কোনটা কোন দেশ চিনতে পারেন কি না? (ছবিতে ক্লিক করলে উত্তর পাবেন)





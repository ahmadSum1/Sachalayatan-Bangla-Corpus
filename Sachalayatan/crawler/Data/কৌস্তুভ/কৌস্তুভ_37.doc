দেশবিদেশের রূপকথা – রাশিয়া



সে অনেক চাঁদ আগেকার কথা। রুশদেশের এক উপত্যকায় ছিল এক ছোট্ট গ্রাম। আর সেই গ্রামে ছিল এক ছোট্ট মেয়ে। সেথায় সবাই তাকে ডাকত কালিস্‌কি বলে। তিনকূলে কেউ ছিল না মেয়েটির, তবে তা নিয়ে গ্রামের কারোরই ভাবনা ছিল না – সূর্যের মত তেজী ছিল সে, আর ছিল ঝর্ণার মত উচ্ছ্বল। ওইটুকু বয়সে সে একাই নিজের চুল বাঁধতে পারত, জল আনতে পারত, রুটি গড়তে পারত।
একদিন গ্রাম থেকে বেরিয়ে মেয়েটি নদীতে জল আনতে গেছে, এমন সময় দেখে, নদীতে ভেসে যাচ্ছে একটা হাঁড়ি, তার ভিতরে কী যেন নড়ে চড়ে। সাঁতার কেটে গিয়ে মেয়ে তুলে আনল হাঁড়িটা, দেখে, তার ভেতরে শুয়ে আছে ছোট্ট একটা বাচ্চা! বাচ্চাটা নড়ে চড়ে, আর তার দিকে তাকিয়ে কেবল হাসে। তার চুলের মতই ঘন কালো রঙ বাচ্চাটার, এমন আগে গ্রামের কেউ কখনও দেখে নি।
একদৌড়ে তাকে নিয়ে গ্রামে ফিরল সে, গ্রামের ছেলে-বুড়ো-বৌ-মেয়ে সবাই ভিড় করে দেখতে এল। কিন্তু বাচ্চাটার দেখভালের ভার নিতে কেউই রাজি হল না। তখন গ্রামের মুরুব্বি বললেন, ওকে যখন তুই কুড়িয়ে পেয়েছিস, তখন তুই-ই ওকে রাখ না ঘরে, তোর ভায়ের মতন করে পেলেপুষে বড় কর। মেয়েটির খুব পছন্দ হল কথাটা, কোলে করে ঘরে নিয়ে এল বাচ্চাটাকে, গরম এক বাটি হরিণের দুধ খেতে দিল তার নতুন ভাইকে।
*********************
দিন যায়, যায় বছর; ভাইবোনে আস্তে আস্তে বড় হয়ে ওঠে। ছেলেটি এখন হয়ে উঠেছে এক লম্বাচওড়া জওয়ান – কাঠ কাটতে, বলগা হরিণের স্লেজ চালাতে, ঘর বানাতে তার জুড়ি নেই। শিকার করতে বেরিয়ে ভাল্লুক মেরে আনতে পারে সহজেই। তবুও তার মনে কষ্ট, গ্রামের কোনো মেয়েই তার সঙ্গে গল্পসল্প করে না। তার দিদিকে গিয়ে বলে সে কথা। বুদ্ধিমতি দিদি বলে, ‘শোন ভাই, তোর জন্য কন্যে আছে সে এখানে নয়, সে অপেক্ষা করে আছে সেই দূর দক্ষিণে। তুই দেশ সফরে বেরিয়ে পড়, ভাগ্যকে নিজে যাচাই করে দেখ।’
দূর যাত্রায় ভাইয়ের জন্য সে গড়ে দেয় এক থলি রুটি। বলে, ‘কখনও যদি বিপদে পড়িস, মনে রাখবি, শক্তি নয়, বুদ্ধি দিয়ে কাজ করবি।’ রওনা হওয়ার আগে ভাই বার্চ গাছের ডাল কেটে একটা লাঠি বানিয়ে নেয়। তারপর সোজা সড়ক ধরে রওনা হয়ে পড়ে।
*********************
এমনি করে হাঁটতে লাগল সে, গেল অনেক দূর নাকি অল্প দূর, এসে পৌঁছালো এক টিলার পাদদেশে, এক নির্জন জায়গায়। দুই ধারে ঘন জঙ্গল, মাঝখান দিয়ে বয়ে যাচ্ছে এক হিমশীতল স্রোত। নদীর উপরে পাথরের সেতু ধরে যেই না অর্ধেকটা গিয়েছে, অমনি জল থেকে হুস করে ভেসে উঠল এক তিন-মুণ্ডুওয়ালা ড্রাগন।
ড্রাগন বলে, ‘এই ছেলে, তুই কোথায় যাস? এই নদী পেরোতে হলে আমাকে নজরানা দিতে হয়, তুই না দিয়েই পেরোচ্ছিস যে বড়?’
সে বলে, ‘নজরানা কী দেব? আমার কাছে রুটি আছে, দিদি গড়ে দিয়েছে, রুটি খাবে?’
হা হা করে হেসে ওঠে ড্রাগন, বলে, ‘বোকা ছেলে, ড্রাগনেরা কি রুটি খায়? মাংস চাই আমার; তোর কাছে মাংস না থাকে, তোর বাঁ হাত থেকে খানিকটা মাংস কেটে দে আমায়!’
ছেলেটি বলে, ‘তা কী করে দেব? আমার কাছে তো ছুরি নেই!’
আবারও জোরে হেসে ওঠে ড্রাগন, বলে, ‘ছোঃ, কিচ্ছুটি না নিয়ে তুই দেশভ্রমণে বেরিয়েছিস? এইখানে চুপ করে দাঁড়া, আমি তরোয়াল এনে দিচ্ছি, সেই দিয়ে কেটে দে আমায়।’
এই বলে তাকে সেতুর মাঝে দাঁড় করিয়ে উড়ে যায় ড্রাগন।
দিদির উপদেশ মনে পড়ে যায় তার, সে অমনি এক ছুটে নেমে আসে সেতু থেকে, দৌড়ে উঠে পড়ে টিলার মাথায়। উপরে পৌঁছে দেখে, একখণ্ড বড় পাথর চকচক করছে, আর তার গায়ে খোদাই করা একখানা মন্তর। সেইটা পড়তে শুরু করে সে –
সিভ্‌কা-বুর্কা
জাদুকা লেড়কা
চেকনাই ঘোড়া
সামনে এসে দাঁড়া।
অমনই বিশাল পাখা ঝটপট করতে করতে তার সামনে এসে দাঁড়ায় একটা মস্ত বড় সাদা ঘোড়া, পিঠে তার সোনার জিন, রুপোর রেকাব। মানুষের গলায় সে বলে, ‘তুমি ভালো ছেলে, তোমাকে আমার পছন্দ হয়েছে, তোমায় আমি সওয়ারি নিতে পারি। বলো, কোথায় যেতে চাও?’
জাদু ঘোড়ার পিঠে চেপে সে টিলা থেকে নেমে আসে, দেখে, একটা ধারালো ঝকমকে তলোয়ার সেতুটার উপর রেখে বোকা ড্রাগন তাকে খুঁজে বেড়াচ্ছে চারিদিকে। চুপিচুপি গিয়ে সে সেটাকে তুলে নেয়, তারপর ড্রাগনের মাথার কাছে উড়ে গিয়ে বসায় এক কোপ। এমনি করে তিনটে মাথাই কেটে ফেলে ড্রাগনের, নদীতে ভাসিয়ে দেয়। তারপর ঘোড়ার পিঠে চেপেই উড়ে যায় দক্ষিণের পানে।
*********************
তাকে পিঠে নিয়ে জাদু ঘোড়া ডিঙিয়ে যায় পাহাড়-পর্বত, পেরিয়ে যায় নদ-নদী। চোখের নিমেষেই তারা হিমালয় পেরিয়ে পৌঁছে যায় ভারতের কোনো এক মস্ত বড় শহরে, গিয়ে নামে ঠিক সোনারুপো দিয়ে বাঁধানো রাজপ্রাসাদের সামনে। রাজা তখন বারান্দায় দাঁড়িয়ে আখরোট খেতে ব্যস্ত, সিভ্‌কা-বুর্কা’কে দেখে দারুণ হিংসা হয় তার, হুকুম দেয়, ‘এই, কে আছিস, বন্দী কর এই ছেলেটাকে, আর ওই চমৎকার ঘোড়াটাকে ধরে নিয়ে আয় আমার আস্তাবলে!’
কিন্তু জাদু তরবারি দিয়ে সব সৈন্যকেই হারিয়ে দেয় সে, সেনাপতিরা কোনোক্রমে প্রাণ নিয়ে পালিয়ে বাঁচে। ভয় পেয়ে যায় রাজা, তাকে সসম্মানে প্রাসাদে নিয়ে আসার হুকুম দেয়।
রাজসভায় গিয়ে নিজের পরিচয় দেয় সে, বলে, দিদির আদেশে আমি দূর দেশ থেকে এসেছি, আমার জন্য কন্যে খুঁজতে। তার বীরত্ব দেখে খুশি হয় রাজা, তাকে বলে, ‘তবে তোমার হাতেই আমার মেয়েকে দান করব, তুমি বীরপুরুষ, আমার প্রধান সেনাপতি হবে।’
সে খুশি মনেই রাজি হয়ে যায়। রাজা তাকে প্রাসাদের ভিতরে নিয়ে গিয়ে ভালো খাবার-দাবার আর নতুন পোশাক দিতে বলে, বিশ্রামের ব্যবস্থা করতে হুকুম দেয়।
খানাপিনার পর রাজপ্রাসাদ ঘুরে দেখতে বের হয় সে, নতুন সেনাপতিকে দেখে সান্ত্রীসেপাইরা সবাই বারবার কুর্নিশ করে। ঘুরতে ঘুরতে একটা চুনী-পান্না-হিরে-মোতি-দিয়ে সাজানো ঘরে গিয়ে পড়ে, দূর থেকেই দেখতে পায়, বসে রয়েছে এক পরমাসুন্দরী কন্যে, সে রাজকুমারী না হয়েই যায় না। তার ভ্রমরের মত সুন্দর চুল, পদ্মকলির মত নিটোল ঠোঁট, মুক্তোর মত ঝকমকে চোখ, ডালিমের মত নিবিড় বরণ। ছয়জন সুন্দরী চৈনিকা সহচরী রাজকুমারীকে ঘিরে বসে আছে, মধুর মত মিষ্টি স্বরে গল্পসল্প করছে।
কিন্তু সে অবাক হয়ে দেখে, মেয়েগুলি রাজকুমারীর সঙ্গে কথা বলছে না, তারা তাকিয়ে আছে ঘরের অন্য প্রান্তে – সেখানে সোনার কেদারায় আরাম করে বসে রয়েছে এক সুপুরুষ যুবক, অনেকটা তারই মতন দেখতে, কিন্তু রুপেগুণে আরো বেশি। রাজকুমারীও দেখা যায় আলাপ করছেন তারই সাথে। দারুন বিস্ময়ে সে প্রশ্ন করে, ‘রাজকুমারী, ইনি কে?’
খিলখিল করে হেসে ওঠে রাজকুমারী, দোয়েলের মত মিষ্টি গলায় বলে, ‘ইনি বঙ্গদেশের রাজকুমার, পক্ষীরাজ ঘোড়ায় করে উড়ে এসেছেন আমাদের প্রাসাদে। কিন্তু আপনি কে, আমাদের প্রাসাদে কী বলে?’
সরল ছেলেটি অবাক হয়ে বলে ওঠে, ‘আমাকে চিনলেন না রাজকন্যা? আমি রুশদেশের তরুণ, নাম আমার কোস্‌তভ, উড়ে এসেছি সেই সুদূর থেকে... আপনার বাবা যে বলেছেন, আপনার সঙ্গেই আমায় বিয়ে দেবেন!’
পাকা পীচের মত লজ্জারাঙা হয়ে ওঠে রাজকুমারীর মুখ, মাথা নামিয়ে আলতো করে বলে, ‘সে বাবার কথা বাবাই বলতে পারবেন; তবে জানি, ইনিই আমার পছন্দনীয়!’
***************************************************************
এইটি যে কার জন্মদিনের শুভেচ্ছা-পোস্ট, তা অনুমান করতে নিশ্চয়ই কারোরই সমস্যা হবে না। সেই দুষ্ট সচলভ্রাতা আবার দেখা যায় তুলিদির বিশেষ স্নেহের পাত্র, অতএব তার উপলক্ষে ওনার সিরিজের নাম অনুকরণ করলেও তিনি রুষ্ট না হয়ে হৃষ্ট হবেন বলেই অনুমান করি। 


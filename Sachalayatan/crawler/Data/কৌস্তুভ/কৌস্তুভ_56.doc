বিদ্যাস্থানে ভয়েবচ




সদ্য সেমিস্টার শেষ হল; কাজের চাপে হপ্তাখানেক সচলে ঢুকতেই পারি নি। শুধু নিজের কাজই তো নয়, ক্লাস পড়ানো + খাতা দেখার কাজও আছে – চৈনিক প্রসাধনপটিয়সী, পূর্ব ইউরোপীয় বালিকা, মার্কিনী ব্লন্ডিনী সবার দায়িত্বই যখন আমার হাতে টিচিং অ্যাসিস্টেন্ট হিসাবে, তখন কর্তব্য বেড়ে যায় বই কি। ছাত্র(নাই বা হল)-ছাত্রীদের সন্তুষ্টও তো রাখতে হবে?
তা ‘বিদ্যাস্থানে ভয়েবচ’ কেন বললাম, সেইটা বলি। দেশে ‘সরসতি পুজো’য় যেসব চালকলাভোজী পুরুতমশায়েরা মন্তরতন্তর পড়েন, তাঁরা সবাই ‘বিদ্যাস্থানেভ্য এব চ’-কে ‘বিদ্যাস্থানে... ভয়েএএএ-বচ’ করেই পড়েন। আর সেটা ছাত্রছাত্রীদের মনে ইস্কুলের যে প্রতিমূর্তি তার সঙ্গে খাপে খাপেই মিলে যায়। তাই কখনও কোনো কূলত্যাগী পুরুতঠাকুর ঠিকভাবে পড়ে ফেললেও সেটা সমবেত ছাত্রজনতার ভয়েবচ’তে ডুবে যায়। তা এখানে এসে দেখলাম, এখানকার ছাত্রছাত্রীরাও সেই ভয়েবচ সিনড্রোমে ঠিকই ভোগে, যেন তারা কত নির্যাতিত নিপীড়িত জনতা। মনে মনে বলি, হুঁহ, আছিস তো দিব্যি নবাবপুত্তুরের হালে, দেশে গিয়ে দেখতি, খাতা দেওয়াটা স্যারের ইচ্ছা-অনিচ্ছার ব্যাপার, কাটা নম্বরে জবাবদিহির কোনো দায় নেই... সেসব তো আগের এক পোস্টে বলেওছি।
তা ভাগ্যক্রমে এখানে খুশি রাখতে পেরেছি ছাত্র (করলে ওরাই ঝামেলা করে বেশি)+ছাত্রী (গ্ল্যামার-চার্ম ইত্যাদির কোনো ব্যপার তো আমার নেই, অতএব খুশি করলে পড়ানো দিয়েই করতে হবে) দুই দলকেই। আর প্রফেসররাও আমার ছাত্রছাত্রী-সামলানোয় বেশ সন্তুষ্ট। সেই ব্যালেন্স রাখাটাই আসল কাজ – বেশি বেশি নম্বর দিয়ে দিলে প্রফেসররা চটবেন, আর না দিলে যুবসমাজ। তাই ভাবছিলাম, এই গুহ্য ভারসাম্যতত্ত্ব নিয়ে একটু বাতচিত হোক, অভিজ্ঞ ব্যক্তিরা পরামর্শ দিতে পারবেন, আর নতুন লিপ্ত যুবকেরা কিছু শিখতে।
আমাকে যেহেতু পড়াতে হয় স্ট্যাটিস্টিক্স, অঙ্ক আর বাস্তবের মধ্যে একটা সংযোগ রাখতে হয় সবসময়। কেবলই অঙ্ক করতে গিয়ে বাস্তব সমস্যার অংশটাই ভুলে গেলে ব্যাপারটা অনেকের কাছেই নীরস হয়ে দাঁড়ায়, আবার সমস্যাটা নিয়ে কেবল কথাই বলে গেলে তাদের মনে হয়, হ্যাঁ সে তো হল, কিন্তু অঙ্কটা কষব কী ভাবে?
যারা ক্লাসে এসে শুধু অঙ্ক করিয়েই চলে যায়, তাদের আমিও পছন্দ করি না, ছাত্ররাও না, যদিও তাদের সংখ্যাই বেশি। আমি তাই চেষ্টা করি অঙ্কের ফাঁকে ফাঁকে গল্প ঢোকানোর, যেমন যে সমস্যা থেকে এই অঙ্কটা এসেছে সেইটা কতটা গুরুত্বপূর্ণ ছিল, যে স্ট্যাটিস্টিশিয়ান সেইটা প্রথমে করেছিলেন তাঁর সম্বন্ধে দুএকটা গল্প, এই অঙ্কটা ঠিক কোথায় কাজে লাগানো যায় তার গল্প। বা বাস্তব সমস্যাটা বোঝাতে বোঝাতে সেখানে ঠিক কোন অঙ্কের প্যাঁচটা ছাড়া উত্তর মিলবে না, সেইটা মনে করিয়ে দেওয়া। আমাদের আবার যেহেতু বায়ো-স্ট্যাটিস্টিক্স, বায়োর নানা মজার মজার তত্ত্ব দিয়েও ভরানো যায় অনেকটা, সেগুলোর মধ্যেও আবার সুন্দর সুন্দর অঙ্ক লুকিয়ে থাকে। ছেলেছোকরাদের আগ্রহী রাখা, আর কি।
তেমনই, কেউ যখন কিছু প্রশ্ন করে, সঙ্গে সঙ্গে উত্তরটা তাকে বলে দিই না। প্রথমত, অনেক সময়ই প্রশ্নের ভাষাটা ঠিকমত হয় না, হয়ত কিছু অষ্পষ্টতা আছে, বা হয়ত গোড়ার জিনিসটাই সে ভাল মত বোঝে নি, তখন তাকেই ফিরে প্রশ্ন করি, তুমি কি আসলেই এইটা বলতে চাইছ? উঁহু, এইটা তো হয় না, ভেবে দেখ তো। ঠিক ঠিক প্রশ্নটায় পৌঁছতে গিয়েই অনেক সময় উত্তরের খানিকটাও সামনে এসে যায়। তারপর সেই প্রশ্নটা করি ক্লাসের বাকিদের, তাদেরও ভাবনাচিন্তা দিয়েই অনেক সময় উত্তর মিলে যায়, আমি একটু গুছিয়ে বলে দিই শুধু। বা, তাদের বলা কথাগুলোর থেকে কিছু ভালো আলোচনাও এগিয়ে আসে।
অঙ্ক করার সময় এলেও আমি করে দিই না, তাদেরকেই করতে বলি, মিনিটকয়েক সময় দিয়ে। প্রশ্নটাকে ধাপে ধাপে ভেঙে দিয়ে, ধাপগুলোর জন্য কিছুটা যুক্তি আর কিছুটা ‘ইন্টুইশন’ দিয়ে তাদের ভাবতে সাহায্য করলে প্রায় সবক্ষেত্রেই একাধিক জন অঙ্কটা করে ফেলতে পারে। তারপর তাদেরই কাউকে বোর্ডে ডাকি। একটা বোর্ড তাকে দিয়ে পাশেরটা আমি নিই, কিছু খুচরো ধাপ পরিষ্কার করে দিতে, বা আটকে গেলে একটু ধরিয়ে দিতে। নিজে হাতে করলেই তারা শেখে সবচেয়ে ভাল। উদাহরণ হিসাবে করে দেওয়া এই অঙ্কগুলো তাদের বাড়ির কাজ করতেও সুবিধা করে দেয়।
পরে শুনলাম, গণিতবিদ পলিয়া নাকি তাঁর বইতে এইভাবে অঙ্ক করানোর কথাই বলে গিয়েছেন। তা আশা করি, খুড়োর কপিরাইট এতদিনে তামাদি হয়ে গেছে, মামলা খাওয়ার ভয় নেই।
সবাইকেই প্রশ্ন করি, যাতে সবাইকেই সজাগ থাকতে হয়। কিছু ছেলেপিলে অবশ্য আছে, দিনগত পাপক্ষয় করতেই ক্লাসে আসে, তাদেরকে তেমন পাত্তা দিই না; শুরুতে অবশ্য তাদেরকেও প্রশ্ন করে বাকিদের দেখিয়ে দিই, যে দেখ, এরা পড়াশোনা করতেই চায় না বলে এদের আর ঘাঁটিয়ে সময় নষ্ট করতে চাই না, কিন্তু তোমাদের যত্ন করব। 
নবীন মাস্টারদের জন্য এখানে যে টিউটোরিয়াল হয়েছিল, তাতে বলেছিল, মাস্টারকে সবসময় উদার আর আগ্রহী ভাব দেখাতে হবে। এই যেমন, বক্ষ বাহুবদ্ধ করে থাকলে একটা একরোখা আর নিজের মতেই চেপে থাকার প্রবণতা বোঝানো হয়, ছাত্রদের মতকে পাত্তা না দেওয়ার ভাব দেখায়; তাই খোলামেলা আর হাসিখুশি থাকতে হবে, কোণে দাঁড়িয়ে থাকলে চলবে না। তাই বলে বালিকার সামনে খাড়িয়ে মিচকি মিচকি হাসি দিলে চলবে না কিন্তু!
এদেশে দেখি সর্বত্র পাওয়ারপয়েন্টের চল খুব বেশি। ক্লাসে, বক্তৃতায়, প্রেজেন্টেশনে, সব জায়গাতেই, দেশের বোর্ডের বদলে স্লাইড। ছাত্ররাও বোর্ডের পরিবর্তে স্লাইড থেকেই টোকে, অনেকে আবার নোটও নেয় না, স্লাইড তো ক্লাসের সাইটে পেয়েই যাবে। ব্যাপারটা আমার তেমন পছন্দ হয় না। পাওয়ারপয়েন্ট ব্যবহারকারীদের সাধারণ কিছু দোষ নিয়ে একটা মজার ভিডিও দেখতে পারেন এইখানে। আমি বোর্ড+মুখ এটাই পছন্দ করি, তাতে ছাত্রদের বুঝে টুকতে হয়, ওই ব্যসদেবের গণেশকে দেওয়া শর্তের মত।
নেহাত যখন আমাকেও কম্পিউটারে প্রেজেন্টেশন বানাতেই হয়, আমি অন্য একটা সফটওয়্যার ব্যবহার করি – প্রেজি। এইটা স্লাইডের মত কাঠ-কাঠ বা রঙ-অ্যানিমেশনের বাড়াবাড়ি কোনোটাই না, একটা সহজ আর স্মুথ জিনিস। একটাই মাত্র ক্যানভাসে পুরোটা সাজানো থাকে, বলতে বলতে ইচ্ছামত খুব ছোট একটা ডিটেলে জুম করে দেখানো যায়, আবার বেরিয়ে এসে পুরো ব্যাপারটা চোখের সামনে তুলে ধরাও খুব সহজ। আমি এখনও অবধি প্রেজি দিয়ে যে কটা প্রেজেন্টেশন দিয়েছি, সব কটাতেই আমার কাজের বদলে কী সফটওয়্যার ব্যবহার করেছি তাই নিয়েই বেশি প্রশ্ন এসেছে। আর সেটা আমার পক্ষে খুবই আরামদায়ক, কারণ আসল কাজে তো কেবলই ঘাপলা!
আমার ভাবনাচিন্তাগুলো তো বললাম। একজন নামী প্রফেসর তাঁর পড়ানো-বিষয়ক ভাবনাচিন্তাগুলো বলেছেন তাঁর ব্লগে। অন্যরা কি বলেন? আপনারা পড়া-মর্শ জানালে কাজে লাগবে বই কি। নতুন প্রবাসী যারা, তাঁরাও কোনো সমস্যার মুখে পড়লে সেটা বলুন না। আমাকে যেমন একজন বলেছিল, চীনাদের নামের উচ্চারণ নিয়ে খুব সাবধান থাকতে – Qi কে যে চি বলতে হবে, আর Xi কে শি, আবার Cai কে কাই, নইলে ছাত্রছাত্রীরা ‘অভিমানাহত’ হতে পারে, সেসব নিয়ে সতর্ক হয়েছি তখন থেকেই।
ও হ্যাঁ, শুরুর ছবিটা নালন্দার। ভাবলাম, সচলে তক্ষশীলা যখন এল, নালন্দাই বা বাদ যায় কেন? প্রাচীনযুগে ভয়েবচ’র তো সেটাও বড় একটা কেন্দ্র ছিল!
-------------------------------------------
অফটপিকঃ নিউ ইয়ারের আগে দেশে ফিরছি, আর জানুয়ারীর শুরুর দিকে বাড়ি থেকে হপ্তাখানেকের জন্য বাংলাদেশ যাবার একটা কথা উঠছে। নাঃ, পাত্রীর সন্ধানে নয় – সে বিলাই পালনের উপযুক্ত এই দীন এখনও হয়ে ওঠেনি বলেই অভিমত; পূর্বপুরুষের – চাষীই ছিলেন, জমিন্দার নয় – ভিটা দেখতে বশ্যাল যাওয়ার জন্য। পিরোজপুর – রায়েরকাঠি। সেই বাংলাদেশ স্বাধীন হবার পরপরই, যখন কাগজপত্রের তত কড়াকড়ি ছিল না, বাবা কিশোরবয়সে দাদুর সাথে সে ভিটায় গেছিলেন, তার একটা সিক্যুয়েল আরকি। এখন অবশ্য আমি আর কিশোর নেই, ধাড়ি হয়ে পড়েছি, তবে বেথা-করার মতন অতও নয়... তা বলছিলাম, সহৃদয় সচলরা যদি একটু পরামর্শ দিতেন, যাতায়াত ইত্যাদি ব্যবস্থাটবস্থা নিয়ে, যেমন ধরুন বাসে যাওয়া সুবিধা নাকি জলযানে, এরকম...
বাবা আবার এক ঘিঞ্জি শহর কলকাতা ছেড়ে আরেক ঘিঞ্জি শহর ঢাকার প্রতি তেমন পর্যটনাগ্রহী হচ্ছেন না। তা ভাবছিলাম, আশপাশে আর কি দেখাটেখা যায়... সচলের পোস্ট পড়ে পড়ে তো সিলেট-রাঙামাটি-লাউয়াছড়া-বান্দরবন সবই দেখতে ইচ্ছা করে, কেবল ওই বলিয়াদী বাদ্দিয়ে। আমাদের প্ল্যানট্যান কিছুই ঠিক হয় নাই, আগে ঢাকা গিয়ে তারপর বরিশাল যাওয়া সুবিধা, নাকি উল্টোটা, আর কোথায় যাওয়া হতে পারে... আপনারা কিছু বুদ্ধি দিলে ভেবেচিন্তে দেখা যায়।


দীপ জ্বেলে যাই






আমাদের ছোটোবেলাতেও (মানে বেশিদিন আগে না) শহরেই একটু নিরিবিলির দিকে দিব্যি জোনাকিদের দেখা মিলত। এখন নগরায়ণের ঠেলায় তারা সব উধাও। তা কেউ যদি প্রশ্ন করে, জোনাকিদের ‘কনজার্ভেশন’ প্রয়োজন কেন, তাদের আদৌ দরকারটা কী, তাহলে কী উত্তর দেবেন?
আমি বলব, গত দুই সপ্তাহে যে একগুচ্ছ ছানাপোনার প্রেজেন্টেশনের পরীক্ষক হয়ে এলাম, অ্যালঝাইমার্স (স্মৃতিভ্রম) আর বার্ধক্যের উপর, সেগুলোর প্রতিটা – প্রতিটাই – কাজ করা গেছে কেবলমাত্র সামুদ্রিক জোনাকিদের জ্যোতি ধার করে!



****************
গত সপ্তাহে গ্রীনীচের শূন্য ডিগ্রি দ্রাঘিমারেখা দেখতে গিয়ে টিকিটঘর আমার ব্যাঙ্ককার্ড হারিয়ে ফেলল। নতুন কার্ড আসতে এক সপ্তা, তদ্দিন মানিব্যাগের অবশিষ্ট কয়েক পাউন্ড দিয়ে চালাতে হবে। এমতাবস্থায় বিচক্ষণ লোকে কী করে জানিনা, আমি মনোবেদনা নিবারণ করতে কলেজের পাশের সেকেন্ডহ্যান্ড পুস্তকালয়ে ঢুকে পড়লাম।
সেখানে দেখি এক দারুণ রঙচঙে চকচকে বই, চেহারাটাও অদ্ভুত, ছোটোখাটো গাঁটাগোঁট্টা। বইটার উপরে ফ্লুরোসেন্ট কোরালদের ছবি, নাম ‘অ্যাগ্লো ইন দা ডার্ক’।


সুন্দরীকে হরণ করে নিয়ে এলাম বাড়িতে, এক রাতেই পড়ে ফেলা গেল অনেকটা। এটা ওই বইয়ের গল্প।

****************


খ্রীষ্টজন্মের অল্প কিছুদিন পরেই বিখ্যাত রোমান ঐতিহাসিক-লেখক-প্রকৃতিবিদ প্লিনি’র লেখায় পাই, ভিসুভিয়াসের পাদদেশে নেপলস উপসাগরে তিনি কেমন জ্যোতির্ময় জেলিফিশদের দেখা পেতেন। সেয়ানা বুড়ো এও বলেছেন, রাতের আঁধারে পথ চলার জন্য তিনি ওই জেলিফিশদের গায়ে তাঁর লাঠিখানা ঘষে নিয়ে দিব্যি টর্চ বানিয়ে ফেলতেন।
বস্তুত, ডাঙায় ওই জোনাকি বা দুয়েক প্রজাতির ছত্রাক (অ্যাটেনবুড়োর আফ্রিকা সিরিজে জঙ্গলের মেঝে জুড়ে ছড়িয়ে থাকা উজ্জ্বল ছত্রাকজালের ছবি দেখে মনটা বড়ই উদাস হয়েছিল) ছাড়া আলো-ছড়ানো জীবজন্তু বিরল। সমুদ্রের তলায় কিন্তু ব্যাপার অন্যরকম। সেখানে চিংড়ি থেকে জেলিফিশ থেকে কোরাল, বহু প্রজাতির প্রাণীরই নিজস্ব বিজলিবাতি আছে। পশ্চিমবঙ্গে আমাদের ছোটবেলায় জ্যোতি বসুর শাসনামলে দুপুরে আর সন্ধ্যায় ঘন্টাখানেক করে লোডশেডিং ছিল নিত্যনৈমিত্তিক, কারেন্ট গেলেই বদ্‌জোবান লোকজন বলে উঠত, “ওই জ্যোতিবাবু গেলেন”। সমুদ্রের এইসব জীব কারো জ্যোতির পরোয়া না করে নিজেরাই আলোর কুটিরশিল্প খুলে বসেছে। কারণ, ডাঙার জন্তুরা এমনি-এমনিই সারাদিন সূর্যের আলো পায়, কিন্তু সমুদ্রের কয়েক মিটার গভীরতা থেকেই আর সূর্যের আলো তেমন একটা ঢুকতে পারে না। তাই তারা সবাই নানারকম প্রয়োজনমত (রকমগুলো পরে দেখব) আপন জীবন পূর্ণ করে আপন আলো জ্বেলেছে।


আগুনে পুড়লে তেল-কয়লা নানাকিছুই আলো দেয়, কিন্তু সেটা হচ্ছে দহন, প্রচুর তাপ উৎপন্ন করাটাই যে বিক্রিয়াটার মূল কাজ। এমনকি আপনি লোহা কয়েকশ ডিগ্রিতে গরম করলে সেও উজ্জ্বল হয়ে আলো দেবে, ঠিক যেভাবে আগেকার দিনের ফিলামেন্ট লাইটবাল্বগুলো কাজ করত। কিন্তু এইসব প্রাণীদের সবচেয়ে দামি বৈশিষ্ট হচ্ছে, তারা এতই নিখুঁত এফিশিয়েন্ট একটা ব্যবস্থা বানিয়ে ফেলেছে, যে তাদের বিক্রিয়াতে কেবলই আলো উৎপন্ন হয়, তাপ নয়। শীতল আলো যাকে বলে। এই নিজে থেকে আলো দেওয়ার ব্যাপারটাকে বলে luminescence.
অথচ, প্লিনির মত টুকটাক উল্লেখ ছাড়া এই ব্যাপারটা নিয়ে তেমন কোনো গবেষণাই হয়নি বলতে গেলে, যেখানে নিছক কৌতূহলে না হোক এধরনের তাপহীন আলো মানুষের বাণিজ্যিক উদ্দেশ্যেও ভাবনায় আসা উচিত! কেবল ১৮০০ শতকের শেষদিকে দেখা যায়, এক ফরাসী বৈজ্ঞানিক ক্যারিবিয়ান দ্বীপপুঞ্জে গিয়ে দেখছেন, ওখানে একরকম জোনাকির জাতভাই দেখা যায় যাদের স্থানীয় আদিবাসীরা রাত্রে পথ চলার সময় পায়ের আঙুলের ফাঁকে গুঁজে নেয়, পথ চলার আলো হিসেবে। তিনি এই পোকাগুলোকে সংগ্রহ করে গুঁড়ো করে রাখতেন, এবং একচিমটে গুঁড়ো নিয়ে জলে ফেললেই তারা একঝলক আলো দিয়ে উঠত। তিনি ওই অজানা রাসায়নিকটার নাম দেন লুসিফেরিন। (লুসিফার ল্যাটিনে ভোরের তারার নাম, কিন্তু বাইবেলের চক্করে পড়ে শয়তানের নাম হয়ে গেছে।)
তাহলে জৈব-আলোকবিকিরণ বা বায়োলুমিনিসেন্স নিয়ে গবেষণা কখন জোরেশোরে শুরু হল? উত্তরটা খুব ইন্টারেস্টিং। ওই নেপলস উপসাগরের কথা বলেছিলাম না? ইউরোপে ক্রান্তীয় অঞ্চলের আশেপাশে এমন অনেকই সমুদ্র আছে যেখানে বায়োলুমিনিসেন্ট প্ল্যাঙ্কটন (আণুবীক্ষণিক প্রাণী) ঝাঁক বেঁধে ভেসে বেড়ায়। তারা এমনিতে হালকা আলো বিচ্ছুরণ তো করতে থাকেই যা রাত্রিবেলা জাহাজচালকদের মাথা ঘুলিয়ে দিয়ে থাকে, দ্বিতীয় বিশ্বযুদ্ধের সময় বিশাল সমস্যা দেখা গেল যে তারা নাড়া পড়লেই আরো জোরে জ্বলে ওঠে। ফলে গোপন সাবমেরিন জলের তলা দিয়ে যাবার সময় শত্রুপক্ষের জাহাজ স্পষ্ট তার গতিরেখা দেখতে পেয়ে বোম মেরে খালাশ করে দিত। অথবা আকাশ থেকে প্লেন সমুদ্রে জাহাজের গতিপথ দেখে... ফলে সামরিক গবেষণাকেন্দ্রগুলোতেই প্রথম ঠিকমত শুরু হল বায়োলুমিনিসেন্স নিয়ে কাজকর্ম, এর রহস্যভেদের প্রচেষ্টা।



****************
এই দারুণ বইখানা মূলত জৈব-আলো আবিষ্কারের ইতিহাস এবং বর্তমান নিয়ে। গল্পগুলো সব বলে ফেলব না, তাহলে আর বই পড়ার কী রইল। তবে বইটার শুরুতে দেখতে পাই দুনিয়ার নানা স্থানে বিজ্ঞানীরা জেলিফিশ পিষে পিষে রস বার করে চেষ্টা করছেন তার মধ্যে থেকে আলো দেওয়া প্রোটিনটাকে আলাদা করার। এবং প্রোটিনটার হালচাল বুঝতে গেলে তাকে বিশুদ্ধভাবে পাওয়া দরকার, অর্থাৎ শুকনো করে কেলাসিত করতে হবে। ঠিক যেমন রোজালিন্ড ফ্রাঙ্কলিন ডিএনএ’র কেলাস থেকে এক্স-রে দিয়ে তার অণুর গঠনের ছবি এঁকেছিলেন, সেটা না হলে ওয়াটসন-ক্রিকের ডাবল হেলিক্স মডেল আবিষ্কার করাই হত না। কিন্তু চারিদিকে কেবলই ব্যর্থতা।
এর মধ্যে, অনেকটা হট করে পেনিসিলিন আবিষ্কারের মত, দেখা যায় যুদ্ধবিধ্বস্ত জাপানে পারমাণবিক বোমা থেকে ভাগ্যক্রমে বেঁচে যাওয়া তরুণ গবেষক শিমোমুরা একদিন রেগেমেগে বাড়ি চলে গেছেন খানিকটা লুসিফেরিনের দ্রবণ অ্যাসিডে ফেলে রেখে, আর পরদিন সকালে এসে দেখেন পাত্রের তলায় জমে রয়েছে লুসিফেরিন ক্রিস্টাল!
এর খ্যাতি থেকে তিনি আমেরিকায় এসে গবেষণা করার ডাক পান। সেখানে এ বিষয়ে আরো নানা কিছু খুঁটিনাটি আবিষ্কার করে তাঁরা ব্যাপারটা আসলে কী ঘটে তার একটা পরিষ্কার ছবি তুলে ধরতে পারেন। এই যেমন, এই প্রোটিনটা জেলিফিশের দেহকোষে সঞ্চিতই থাকে। কিন্তু ক্যালশিয়াম পরমাণু, যেটা আমাদের পেশীতেও সঙ্কেত বহনের এক প্রধান দূত, সেটার সঙ্গে যুক্ত হলেই কেবল তা আলো দেয়। তা যখন ওই প্ল্যাঙ্কটনগুলোর মতই জেলিফিশ ডিস্টাপ পায়, বা বিরক্ত হয়, বা চমকে দিতে চায়, তখন এক ঠেলা ক্যালশিয়াম পাঠায় যাতে ঝাঁ করে ওই কোষগুলোয় আলো জ্বলে ওঠে।
কিন্তু যেটাতে উনি দারুণ কনফিউজড থাকেন, তা এই যে, লুসিফেরিনের দ্রবণে ক্যালশিয়াম ঢাললে দেয় নীল আলো। কিন্তু জেলিফিশগুলো ছড়াত সবুজ আলো। তাহলে ঘটনাটা কী হচ্ছে? নীল আলো কি সবুজ বনে যাচ্ছে? কী করে?

****************


এইখানে আসে এই বইয়ের মূল বিষয়টা। তা ঠিক লুমিনিসেন্স নয়, ফ্লুরোসেন্স। ফ্লুরোসেন্স জিনিসটা ফসফরাসের হালচাল থেকে হয়ত অনেকেই পরিচিত। এবং অনেক খনিজ পাথরেও তা দেখা যায়। ব্যাপারটা সহজ কথায় এই, যে একরকমের আলো এসে পড়লে এই পদার্থগুলো সেটাকে শুষে নিয়ে অন্যরকমের আলো বিকিরণ করে। এরা আলোর তরঙ্গদৈর্ঘ্যটা পালটে দেয়, তাই আলোর রঙ অন্যরকম লাগে। আমেরিকার স্মিথসোনিয়ান মিউজিয়ামে একটা অংশে ফ্লুরোসেন্ট পাথরের একটা বিশাল সমাহার আছে, এক মিনিট এমনি আলোয় দেখলে তারা খুবই সাদামাটা, কিন্তু পরের মিনিটেই যেই আলো নিভে গিলে অতিবেগুনি আলো ফেলা হবে, তারা লাল কমলা সবুজ ইত্যাদি নানা রঙের আলো ছড়াতে থাকবে অন্ধকারে (যেহেতু আমাদের চোখ অতিবেগুনি আলো দেখতে পায় না)।


এই পদ্ধতিটাই দেখা যায় ওই জেলিফিশেরও মূলে। লুসিফেরিন যে নীল আলো তৈরি করে, আরেকটা প্রোটিন যা ওই কোষেই ওর পাশাপাশি থাকে, সেটাকে শুষে নিয়ে সবুজ আলো ছড়ায়। এইটার নাম দেওয়া হয় গ্রীন ফ্লুরোসেন্ট প্রোটিন বা GFP। আর এই ঘটনাটাকে বলা হয় বায়োফ্লুরোসেন্স।
দ্রুতই জীববিজ্ঞানীরা এটার উপর সিন্দবাদের রত্নভাণ্ডার পাওয়ার মত করে ঝাঁপিয়ে পড়লেন। রোগীদের দেহের ক্ষতয় স্ট্রেপটোকক্কাস ব্যাকটেরিয়া আছে কি না, সেটা প্রমাণ করতে একজন আমাদের দেহের স্ট্রেপটোকক্কাস-বিরোধী অ্যান্টিবডিগুলো নিয়ে (রোগবীজাণু প্রতিরোধক প্রোটিন) তার সঙ্গে ওই ফ্লুরোসেন্ট প্রোটিন জুড়ে দিলেন। ক্ষতস্থানে দেখা গেল নীল আলো ফেললেই পষ্ট সবুজ আলো দেখা যাচ্ছে। এই দিয়ে শুরু, ইমিউনোলজি ছেয়ে গেল এই আলোর খেলায়।

****************



কিন্তু একটা বড় সমস্যা তখনও ছিল। সেটা হচ্ছে ওই প্রোটিনের জোগান। শিমোমুরা এক টন জেলিফিশ পিষে পেতেন কেবল ১০০ মিলিগ্রাম প্রোটিন।
এমন অবস্থায় আরেক দল বিজ্ঞানী করলেন কি, জেলিফিশের ডিএনএ থেকে ওই প্রোটিন তৈরির জিনটা খুঁজে বের করে এক ব্যাকটেরিয়ার ডিএনএ’তে বসিয়ে দিলেন। ল্যাবে শয়ে শয়ে প্লেটে কোটি কোটি ব্যাকটেরিয়ার চাষাবাদ করা খুবই সহজ, অতএব ক্রমশ ওই ব্যাকটেরিয়ারা GFP তৈরি করে যেতে থাকল আর তাদের থেকে বাটি’ভরে তা নিংড়ে নেওয়া হতে লাগল। সহজ, দ্রুত কারখানা।
আর যেই এই জিনটা খুঁজে পাওয়া গেল, এক বিজ্ঞানী আরো বৃহৎ এক ষড়যন্ত্র শুরু করুলেন। জীববিজ্ঞানী মহলে ফিতাকৃমি C. elegans ছোট্ট মডেল প্রাণী হিসেবে খুবই বিখ্যাত এবং বহুল ব্যবহৃত। তিনি এই কৃমির দেহে ওই জিনটা ঢুকিয়ে দিলেন, তৈরি হল প্রথম কৃত্তিমভাবে তৈরি জ্যোতির্ময় প্রাণী।


এখন সবুজ ফ্লুরোসেন্ট খরগোশ থেকে রঙবেরঙের আলো দেওয়া মাছ, যাদের পোশাকি নাম GloFish, আপনি কিনে দিব্যি অ্যাকোরিয়ামে পুষতে পারবেন, সবই হই হই করে তৈরি হয়ে চলেছে।



****************
এই কাজটা যেই করা গেল, অর্থাৎ কোনো প্রাণীর দেহকোষে যেই আলো জ্বালানোর ব্যবস্থা পাওয়া গেল, অমনি জৈব-ইঞ্জিনিয়ারের দল মাঠে নেমে পড়লেন। একটা জিনিস খেয়াল করে দেখুন, আমাদের ডিএনএ’তে কিন্তু সবধরনের জিনিস বানাবারই রেসিপি লেখা আছে। কিন্তু তাও সব জায়গায় সব রেসিপি চালু হয়ে যায় না। মাথায় শুধু স্নায়ুকোষ তৈরির রেসিপিই কাজ করে, হাতেপায়ে শুধু পেশীকোষ তৈরির। এই দেখে, তাঁরা স্নায়ুকোষ তৈরির রেসিপিটার মধ্যে ফুটনোট হিসেবে GFP’র ছোট্ট রেসিপিটা ঢুকিয়ে দিলেন, অর্থাৎ যখনই স্নায়ু তৈরির জিনগুলো চালু হয় তখনই GFP-ও তৈরি হতে থাকে। সারকথা, কেবল স্নায়ুগুলোই আলো দেবে, বাকি কোষগুলো না। শুরুর দিকে দ্বিতীয় ছবিটা যেমন ব্রেনের স্নায়ুগুলোকে হাইলাইট করছে।
এর ফলে বিশেষ বিশেষ কোষ স্পষ্টভাবে দেখার খুবই সুবিধা হল। প্রথমত, আপনি জ্যান্ত প্রাণীর মধ্যেই শরীরের ভেতরের অংশগুলো দেখতে পাচ্ছেন, স্নায়ু দেখতে মেরে ফেলে ব্যবচ্ছেদ করতে হচ্ছে না। আর বাকি সব কোষের মধ্যে এক বিশেষ রকম কোষ (ধরুন টিউমারের) ঠিক কোনখানটায় লুকিয়ে রয়েছে তাও সহজে খুঁজে পাওয়া গেল। তৃতীয়ত, ক্যালশিয়ামের কাজকর্ম মনে করে দেখুন – পেশীতে যদি GFP ফুটিয়ে তোলেন, তাহলে হাত ভাঁজ করতেই দেখতে পাবেন পরিশ্রমের ফলে বাইসেপে আলোর ঝলক!
ইমিউনোলজি থেকে এখন পুরোদস্তুর ডাক্তারিতে ফ্লুরোসেন্স ব্যাপকভাবে ব্যবহৃত হতে লাগল। ভেবে দেখুন, আমরা মাত্র ছ-রকমের স্বাদের তফাত করতে পারি, কিন্তু গন্ধ পাই কয়েক হাজার। নাঁক বঁন্দঁ থাকলে আপেল শাঁকালু আর পেঁয়াজ সবই একরকম খেতে লাগে ওইজন্যই। তো একজন ইঁদুরের মাথার ঘ্রাণ-সংবেদী অংশে এইটাকে ঢুকিয়ে দিলেন, তারপর খুলিতে অপারেশন করে ছোট্ট একটা ক্যামেরা বসিয়ে দিলেন (যেহেতু আলো হাড় ভেদ করে আসবে না)। এরপর আপেল শুঁকিয়ে দেখলেন, ওই অংশের ঠিক কোন কোষগুলো জ্বলে ওঠে, পেঁয়াজ শুঁকিয়ে কোনগুলো। এভাবে দিব্যি একটা ম্যাপ তৈরি করে ফেলা গেল।



****************
কিন্তু ওই স্বচ্ছ ফিতাকৃমি নিয়ে কাজ করা সহজ, মানুষের মত অস্বচ্ছ, গাবদা প্রাণী নিয়ে কী করা যায়? ধরুন আমি লিভারে সবুজ রঙ ফুটিয়ে তুললাম তার কাজকর্ম দেখার জন্য, কিন্তু সে আলো তো ভুঁড়ি ভেদ করে আমাদের চোখে এসে পৌঁছবে না?
লোকে ওই জিনটায় কিছু মিউটেশন ঘটিয়ে হলুদ আলো পর্যন্ত পৌঁছতে পারল, কিন্তু সবচেয়ে ভালো হত লাল আলো দেওয়া প্রোটিন খুঁজে পেলে। কারণ, লাল আলোর তরঙ্গদৈর্ঘ্য সবচেয়ে মোটা, আর তা যত মোটা ততই তা কম বাধাপ্রাপ্ত হয়। তাপের তরঙ্গদৈর্ঘ্য আরো মোটা, আর তাই আমাদের শরীরের উষ্ণতা দেওয়ালও ভেদ করে নিরাপত্তাবাহিনীর ইনফ্রারেড সেন্সরে এসে ধরা দিতে পারে। কিন্তু দুনিয়াভর অনেক প্রাণী খুঁজেপেতেও লাল আলো দেওয়া কাউকে পাওয়া গেল না।
এইখানে এসে আরেকটা অদ্ভুত কাহিনী শুনতে পাই। সোভিয়েত রাশিয়া ভেঙে পড়ার পরবর্তী সময়ে এক অর্থকষ্টে ভোগা ল্যাবরেটরিতে এক তরুণ রাশিয়ান বিজ্ঞানীর গল্প শুনতে নিয়ে যান লেখকেরা। তিনি নতুন এবং অদ্ভুত আইডিয়ার আশায় এক প্রৌঢ় খ্যাপা বৈজ্ঞানিকের সঙ্গে আলোচনা করতেন মাঝে মাঝে। তিনি বলেন, দেখো বাছা, সবাই লুমিনিসেন্ট জীবজন্তুর মধ্যে লাল ফ্লুরোসেন্ট খোঁজার চেষ্টায় আছে। কিন্তু তারা সবাই বিবর্তিত হয়েছে মোটামুটি একই লাইনে, তাই ওখানে বিশেষ সুবিধা হবে না। তুমি বরং, তাদের জাতভাই কিন্তু আলো দেয় না, এমন প্রাণীদের নেড়েচেড়ে দেখ। হয়ত তাদের মধ্যে GFP জিনের কোনো জাতভাই আছে যা তোমার প্রশ্নের উত্তর।
ওই তরুণ বিজ্ঞানী তো ‘আরে ভীমরতি হয়েছে বুড়োর’ বলে সে কথা উড়িয়ে দিলেন। কিন্তু কদিন পরেই বুড়ো এসে তাঁকে কানে ধরে টেনে নিয়ে গেলেন নিজের বন্ধু আরেক বুড়োর বাসায়। সেখানে কয়েকশ গ্যালনের বিশাল এক অ্যাকোরিয়ামে বুড়ো কোরাল পালেন, আর দেশবিদেশ থেকে নানা দুষ্প্রাপ্য কোরাল এনে জমান। সেখান থেকে ওই বিজ্ঞানী এমন এক কোরালখণ্ডের হদিস পেলেন, যা খালি চোখে আতিপাতি কিন্তু আলট্রাভায়োলেট আলোয় জ্বলে উজ্জ্বল লাল হয়ে!



****************
রুশদেশের উপকথা এখানেই শেষ করি। সহজ ভাষায় পুরো গল্পটা জানতে হলে, আর কিছু সুন্দর সুন্দর ছবি দেখতে হলে, বইটাই পড়ে ফেলুন। কে বলতে পারে, হয়ত আপনার এত ভালো লেগে গেল যে এটাই হয়ে উঠল আপনার রিসার্চ ফিল্ড? এই যেমন ধরেন আমাদের শান্তনুদা চুপিচুপিতে বাচ্চা বাচ্চা ক্যান্সারকোষের উপর স্পাইং করার জন্য কী সব বিদঘুটে জিনিসপত্র আবিষ্কার করে চলেছেন। এই পোস্টটা ওনাকেই ডেডিকেট করা যাক, কেমন?


ওহ ইয়ে, যাবার আগে কৃত্তিমভাবে আলো দেওয়া প্রাণী থেকে চট করে সামুদ্রিক প্রাণীদের কথায় ফিরে আসি। প্ল্যাঙ্কটন, জেলিফিশেরা যে আলো দেয়, এবং কেন দেয়, তা দেখেছি একটু আগেই – বিরক্ত হলে, বা শত্রুকে চমকে দিতে/ভয় পাওয়াতে হলে। আর একদল প্রাণী আছে যারা সমুদ্রের গভীরে অন্ধকারে শিকার করে নিজেদের এই আলোর সাহায্যে, যাতে দেখতে সুবিধা হয়। আরেকদল প্রাণী আছে যারা আলোটাকে ব্যবহার করে টোপ হিসেবে। গ্লোফিশ যেমন সর্বাঙ্গ দিয়ে জ্বলে, উল্টোদিকে anglerfish বা বঁড়শি-মাছ বলে একরম অদ্ভুত মাছ আছে যাদের মাথা থেকে বেরিয়ে এসে বঁড়শির মত একটা জিনিস মুখের সামনে ঝোলে, আর সেইটায় আবার আলো জ্বলে। কোনো চারামাছ কৌতূহলী হয়ে সামনে এলেই অ্যাত্তবড় হাঁ করে কপাৎ! আবার একরকম চিংড়ি আছে, তাদের পেটের দিকটায় হালকা নীল আলো জ্বলে, মানে ভাসার সময় নিচের দিকটায়। মনে করা হয়, তারা যেহেতু অল্প জলে থাকে, নীচ থেকে শিকারী মাছেরা তাদের ছায়া দেখে চিনে নিতে পারে। তাই তলার দিকে অল্প আলো দেখিয়ে হয়ত তারা জলতল থেকে আসা আলোর সাথে ক্যামোফ্লাজ করে নেয়। ওদিকে কোরাল সম্বন্ধে দেখা যায়, গাছেরা যেমন একরকম সালোকসংশ্লেষকারী ব্যাকটেরিয়াকে শুষে নিয়ে তাদের ক্লোরোফিল বানিয়ে নিয়েছে, কোরালদের মধ্যেও বসতি করে থাকে অমন একরকম ব্যাকটেরিয়া যারা দেয় কোরাল-কলোনীকে খাদ্যের জোগান; ওই আলো হয়ত তাদের রান্নার চুলা। কারা যে কীভাবে আলো বানাচ্ছে, আর কেন বানাচ্ছে, এ নিয়ে ভাবনাচিন্তা করার প্রচুর সুযোগ, লেগে পড়ুন!



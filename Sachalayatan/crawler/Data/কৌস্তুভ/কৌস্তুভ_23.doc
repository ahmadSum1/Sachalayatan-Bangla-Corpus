আমেরিকায় মশলা রপ্তানির তুল্যমূল্য






হিমুদা পয়লা মার্চ উপলক্ষে টিউলিপ’দিকে মশলা নিয়ে লিখতে বললে’পর কিছু ডেটাঘটিত কাজকর্মের ভার টিউলিপ’দি আমাকে দিয়েছিল। (স্ট্যাটিস্টিকাল) কনসাল্টিং হিসাবে ব্যাপারটা আগ্রহের সাথেই নিয়েছিলাম। এখন প্রফের হুড়োয় বেচারি নাওয়াখাওয়ার সময় পাচ্ছে না, তাই আমার হাতে যেট্টুক আছে তা নিয়েই একটা পোস্ট দিয়ে দিতে বললে। তবে অমন অভিজ্ঞা পাচিকার সৃষ্ট মশলাদার স্বাদু পোস্ট যে এইটা হবে না, তা বলাই বাহুল্য।

উপরের চার্টটায় আমেরিকাতে উপমহাদেশের তিনটে দেশের থেকে ২০১১ সালে যে পরিমাণ মশলা আমদানি হয়েছে, তা লাল রঙে, আর এদেশে ২০১০ সালে বসবাসকারী এই তিনটে দেশের লোকের সংখ্যা নীল রঙে দেখানো হয়েছে। বাংলাদেশকে বেসলাইন ধরা হয়েছে মশলা আর জনসংখ্যার তুলনা করার সময়।
খেয়াল করে দেখুন, পাকিস্তানের লোকসংখ্যার তুলনায় তাদের দেশ থেকে মশলা আমদানি অনেকটাই বেশি, আর ভারতের ক্ষেত্রে সেটা বহুগুণ বেশি। লক্ষণীয় – এই গ্রাফটা লগারিদমিক স্কেলে আঁকা, অতএব ভারতের লোকের তুলনায় তাদের মশলা রপ্তানি অনেক, অনেকগুণ বেশি।
লগ-স্কেলের ব্যাপারটা বুঝতে অসুবিধা হলে ‘হার্ড নাম্বারস’ দেখুন – বাংলাদেশ, পাকিস্তান, ভারতের জনসংখ্যার অনুপাত ১ : ৩ : ২৪, আর তাদের মশলা রপ্তানির অনুপাত ১ : ২৯ : ৭২২!

********************************************

এক্ষেত্রে আমরা (বা অন্য বহু সচলপাঠক) এদেশে বসে আছি বলে শুধু আমেরিকার মধ্যেই তুলনাটা করলেও, মনে হয় ইউরোপ বা অস্ট্রেলিয়ার মত অন্যান্য বড় দেশেও একই ধরন দেখা যাবে। এখন বাংলাদেশের পক্ষে দীর্ঘমেয়াদি লক্ষ্য হতে পারে তাদের রপ্তানি বাড়িয়ে অন্ততপক্ষে ওই সমতুল্য করে আনা। অর্থাৎ বাংলাদেশীদের পক্ষে ব্যাপারটা হবে এই দেশে বসে বাংলাদেশী মশলার জন্য যথেষ্ট দীর্ঘমেয়াদি চাহিদা তৈরি করা। আর সাময়িক লক্ষ্য তো অন্তত পয়লা মার্চ ভারতীয় পণ্য বর্জনের অংশ হিসাবে ভারতীয় মশলার বদলে বাংলাদেশী মশলা ব্যবহার করা।
আমি ভারতীয় বটে কিন্তু উগ্র জাতীয়তাবাদী নই, ওইগুলোর কোনোটাতেই আমার আপত্তি নেই। তাই এই কনসাল্টিং-এর অবস্থান থেকেই আমেরিকাবাসের সাড়ে তিন বছরে মশলাপাতি কেনার স্বল্প অভিজ্ঞতা নিয়ে এই ব্যাপারটার feasibility সম্পর্কে দুয়েককথা বলতে পারি। যাঁরা এখানে বহুদিন আছেন, যাঁরা অর্থনীতিতে পারঙ্গম, মন্তব্যে তাঁরা বিশদ আলোচনা করবেন আশা করি।
টিউলিপ’দি একটা কথা শুরুতেই বলেছিল, যে ব্যাপারটা এক দিনের জন্য ভারতীয় রেস্তোরাঁয় খেতে গেলাম না, এতটা সহজ নয়। অনেকের বাড়িতেই রান্নার জন্য কৌটোভরে নানারকম ভারতীয় মশলা আছে, তাদের পক্ষে ওই একদিনের জন্য দোকান থেকে চামচখানেক বাংলাদেশী মশলা নিয়ে আসা তো সম্ভব না। কিনতে হলে পুরো প্যাকেট সবরকম মশলাই বাংলাদেশী কিনতে হবে, যেটা ব্যবহার করা হবে দীর্ঘমেয়াদি ব্যাপার – সেটা খারাপ কিছু না, কিন্তু বাংলাদেশী মশলা পাওয়াটাই সবসময় সহজ নয় – ভারতীয়, পাকিস্তানি মশলার ভিড়ে তারা যে আমদানি অর্থাৎ প্রাপ্তিযোগ্যতার নিরিখে অনেকটাই পিছিয়ে তা তো দেখাই গেছে।

********************************************

অর্থাৎ ব্যাপারটা ওইখানেই চলে আসে, যে দীর্ঘমেয়াদে বাংলাদেশী মশলার যথেষ্ট চাহিদা তৈরি করা প্রয়োজন। প্রবাসবাসী যেসব শরীফ ছাগু ভারতীয় মশলা দূরে থাক, বাংলাদেশী মশলার বদলে পবিত্রভূমি পাকিস্তানের মশলার বেহেস্তি স্বাদে মৌজ হয়ে থাকার খায়েশে মগ্ন থাকেন, তাদের কথা ছেড়েই দিলাম। কিন্তু সাধারণভাবে বাংলাদেশী জনসংখ্যার সমানুপাতে বাংলাদেশী মশলার চাহিদা তৈরি হওয়াটা খুব অসম্ভব প্রস্তাব বলে মনে হয় না। কারণ, যদি ১০০% বাংলাদেশীই ১০০% সময়েই স্বদেশী মশলা নাও ব্যবহার করেন, আমাদের মত ভারতীয়রাও তো প্রায়ই বাংলাদেশী দোকান থেকে পণ্য কিনছি। অতএব গড়ে অন্তত কাছাকাছি যাওয়াটা অসম্ভব হবে না।
এখানে একটা বিষয় খেয়াল করার – লোকে তো সরাসরি মশলা আমদানির চাহিদা তৈরি করে না। 
আমদানির চাহিদা তৈরির ক্ষেত্রে একটা বড় প্রভাবক হচ্ছে উপমহদেশীয় রেস্তোরাঁগুলো, যারা মশলা অনেকটা পরিমাণে কেনে। তা এরা কোত্থেকে কী মশলা কিনছে তা নিয়ে কেউ বিশদে জানলে বলতে পারেন – কোন দেশের রেস্তোরাঁ কোন দেশের মশলা কতটা কেনে তার অনুপাত কেমন, বা ভারতীয় রেস্তোরাঁর সংখ্যার তুলনায় বাংলাদেশী রেস্তোরাঁ গড়ে কতগুলো আছে, ইত্যাদি অনেকগুলো ফ্যাক্টর চলে আসে।
সেটা যদি আপাতত বাদ দিই, মূল প্রভাবক দাঁড়ায় যা: আমরা দেশী মশলা কিনি দেশী দোকানগুলোর থেকে। অনেক সুপারমার্কেট উপমহাদেশীয় মশলা রাখে না, অনেকে আবার ‘এক্সোটিক ফরেন স্পাইসেস’ সেকশনে রাখে, যেখান থেকে অত দামী মশলা প্রায় কোনো দেশী ক্রেতাই কিনবেন না। তাঁরা যাবেন স্থানীয় দেশী দোকানেই। আর এখানেই একটা বড় ফ্যাক্টর এসে যায় – সেই দোকানগুলো যে দেশের যেমন মাল আনাবে, আমাদের কিনতে হলে তাই-ই কেনা ছাড়া গত্যন্তর থাকে না। যদি কারো ধারেকাছে কোনো বাংলাদেশী দোকান না থাকে, তাহলে তার কাছেপিঠে ভারতীয় দোকান থাকলে সেটাতেই যাওয়া ছাড়া উপায় কি?
অর্থাৎ একজন ক্রেতার নিকটবর্তী অঞ্চলের মধ্যে চাহিদামত জিনিস পাওয়া যায় কিনা, বা পেলেও মানসম্মত জিনিস পাওয়া যায় কিনা, এগুলো বড় একটা ফ্যাক্টর হয়ে দাঁড়ায়।
এই যেমন, বাল্টিমোরের সাবার্বে এক পশ্চিমবঙ্গের দাদার বাড়িতে গিয়েছিলাম। ছোট টাউন, শহর থেকে অনেকটাই দূরে। এসব জায়গায় ড্রাইভ করাই একমাত্র পন্থা। তা তাদের কাছেপিঠে বাংলাদেশী দোকান তো নেই-ই, ভারতীয় দোকানও নেই – পাঁঠার মাংস বা রুইমাছ কিনতে গেলে খানিকদূরের মলের একটামাত্র পাকিস্তানি দোকানই সম্বল।
বা দিফিও’র লেজেন্ডারি বিরিয়ানি রেসিপি’র কথাই ধরেন। সেটায় বলা হয়েছে, শানের মশলাই সবচেয়ে ভালো। শান যে পাকিস্তানি কোম্পানি, সেটা কেবল সম্প্রতিই খেয়াল করলাম, কজন জানেন বলতে পারি না।

********************************************

আগেই বলেছি, পশ্চিমবঙ্গের লোকেরা কিন্তু প্রায়শই বাংলাদেশী দোকানের ক্রেতা হয়ে থাকে। কারণ সর্ষের তেল বা তেজপাতা ভারতীয় (পাঞ্জাবি, গুজরাটি বা মাদ্রাজি) দোকানগুলোয় পাওয়া গেলেও, মুড়ি বা খেজুরগুড়ের একমাত্র উৎস বাংলাদেশী দোকানগুলোই। আমি যখন বস্টনের উল্টোদিকে কেমব্রিজ শহরে থাকতাম তখন হস্টেল থেকে আধঘন্টাখানেক হেঁটে কাছেপিঠে দেশী মশলার যে ভালো ঠিকানা সেই বাংলাদেশী দোকানেই যেতাম; আমাদের সাথে ওই ভাবী’র ভালোই আলাপ হয়ে গেছিল, প্যাকেটের আমপানা কখনও এলে উনি আমরা যাওয়ামাত্রই খবর দিতেন। আবার লোকজন ভালো বিরিয়ানি খাবার ইচ্ছা হলে আলি’দার বাংলাদেশী দোকানে ফোন করে অনুরোধ করে রাখত, ঘন্টা-দুঘন্টা পর গিয়ে হানা দিলে উনি বানিয়ে রাখতেন।
নয়ত ধরেন, পারদু ইউনিভার্সিটি মানে বহুদূরের ইন্ডিয়ানাপোলিস/ওয়েস্ট লাফায়েত-এর পশ্চিমবাঙালি কমিউনিটির লোকেরাও কেউ শিকাগো গেলে ডেভন অ্যাভিনিউ(উপমহাদেশীয় মহল্লা)-এর আল-আমিন গ্রোসারি নামের বহুপরিচিত দোকান থেকেই সবার জন্য একেবারে কুড়ি কেজি ছাগমাংস আনিয়ে ফেলে।
এখন আমেরিকাতে আমার মত অধিকাংশ গরীব গ্র্যাড স্টুডেন্টই গাড়ি চালায় না, ফলে কাছেপিঠে যা পাওয়া যায় তাই একমাত্র পথ। আমাদের বাড়ির কাছে একটা ছোট পাঞ্জাবি দোকান আছে, বেশ অল্প সম্ভার এবং খারাপ মানের জিনিস রাখলেও তাই তাতেই যেতে হয় – এই অঞ্চলে অনেক ভারতীয় ছাত্র থাকে, তারা একটা ‘স্টেডি ডিমান্ড’ বজায় রাখছে; আর সেই সুযোগে এরা প্রায়শই এক্সপায়ারি মালও চালিয়ে দেয়, ছেলেপিলে কে আর অত খেয়াল করে দেখে।

********************************************

এগুলো অ্যানেকডোটাল গল্প, খুব গুরুত্বপূর্ণ না, তবে এগুলোর মধ্যে দিয়ে আমার বক্তব্য এটাই যে ডিমান্ড মোটামুটি আছে, সাপ্লাইয়ের ব্যবস্থা করতে পারলে বাংলাদেশী মশলার পক্ষে সমতুল্য অবস্থায় আসা সম্ভব। তবে যেহেতু ক্রেতা সরাসরি মশলা আনাচ্ছে না, এবং দেশী মশলা সর্বত্র পাওয়া যায় না, তারা বাংলাদেশী দোকানের প্রাপ্তিযোগ্যতা, এবং দোকানে বাংলাদেশী মালের প্রাপ্তিযোগ্যতার দ্বারা সীমিত হয়ে পড়ছে, অন্তত শর্ট-টার্মে। লং-টার্মে ব্যাপারটার কী ভাবে সুরাহা করা যায়, তা নিয়ে অভিজ্ঞ লোকজন আলোচনা করবেন আশা করি। আর যাদের পক্ষে উপায় আছে, তারা যদি ভারতীয়/পাকিস্তানি মশলা না কিনে কেবল বাংলাদেশী মশলাই কিনতে থাকেন, বা পরিচিত বাংলাদেশী দোকান হলে মালিককে কেবল দেশীয় মশলা আনাতেই চাপ দেন, তাহলে অন্তত কিছুটা আমদানি বাড়বে, এইটুক আমার সরল ভাবনায় মনে হয়।
---------------------------------
তথ্যসূত্র:

১. http://factfinder2.census.gov/
(এথনিসিটি’কে ভেরিয়েবল হিসাবে ধরা হয়েছে, ইমিগ্র্যান্ট পপুলেনশন সাইজ-কে নয়, কারণ ইমিগ্র্যান্ট/সিটিজেন/এলিয়েন এই শ্রেণীবিভাগের হ্যাপায় লোক বাদ চলে যাওয়ার সম্ভাবনা। আমরা যারা লিগাল এলিয়েন অর্থাৎ পরিযায়ী পাখি তারাও যেমন দেশী মশলা কিনি, তেমনি যারা পাকাপোক্ত আমেরিকান হয়ে গেছেন তারাও তো কেনেন।)
২. http://www.fas.usda.gov/GATS/



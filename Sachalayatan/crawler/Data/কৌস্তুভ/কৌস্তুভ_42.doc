ডকিন্সখুড়োর ডুষ্টুবুদ্ধি



আমাদের ডকিন্সখুড়ো একটা মাথাপাগলা লোক, সেটা সবাই জানে। ট্যাঙস ট্যাঙস কথা বলে। ধম্মকম্মের নাম শুনলেই তোপ দিয়ে উড়িয়ে যেতে চায়। এইসব বেয়াক্কেলে কাজের জন্য তার কপালে যে অনন্তকাল রৌরব নরক রয়েছে সে তো বলাই বাহুল্য। কিন্তু সেসব বাদ্দিয়েও খুড়ো কয়েকটা বড় বড় বদবুদ্ধি প্রচার করে গেছেন। সেলফিশ জিন, এক্সটেন্ডেড ফিনোটাইপ এসব বইতে সেসব ফলাও করে লিখেওছেন। সেদিন আমার এক দোস্ত কইল, ‘ভাইরে, খুড়োর ভিডিও দেখি, কড়া কড়া কথা মজাই লাগে, কিন্তু কোনো বই তো পড়ি নাই! Am I missing something?’ তাই ভাবলেম, ডকিন্সখুড়োর প্রধান বৈজ্ঞানিক দুষ্টুবুদ্ধিগুলোর একটা ছোট আলোচনা করা যাক, হাজার হোক খুড়ো তো আসলে একজন জীববিজ্ঞানী!
এক্সটেন্ডেড ফিনোটাইপ
ফিনোটাইপ বলতে ইস্কুলবেলায় শিখে এসেছি, কোনো জীবের শরীরে এক কি একাধিক জিনের বহিঃপ্রকাশ যে লক্ষণে দেখা যায়। পরে শুনলাম, কেবল জিন নয়, পরিবেশগত কারণেও যেসব লক্ষণ দেখা যায় তাও-ও ধরা হবে। কিন্তু এরপর খুড়ো বললেন, ভাই, জিন আর ফিনোটাইপের সম্পর্কটা কিন্তু অত সহজ নয়...
ফিনোটাইপ জিনিসটা বোঝা বেশ সোজা। বান্দরের ল্যাজ আছে, আমাদের নেই, ল্যাজ একটা ফিনোটাইপ। বেশ কথা, কিন্তু ‘ল্যাজের জন্য এই জিনগুলো’ বলা কি যায়?
টুকরো টুকরো করে ভেঙে নিলে মাঝেসাঝে সুবিধা হয়। যেমন মেন্ডেল প্র-প্র-দাদু দেখিয়েছিলেন, যদি পুরো ফুলটা না দেখে শুধু ফুলের রঙ দেখি, তাহলে তার জন্য একটা জিন হতে পারে। কিন্তু একটু বড়সড়, জটিল গুণাবলীর জন্য দেখি, তাহলে কয়েকটা জিন এভাবে আলাদা করা মুশকিল। তবে তা নিয়ে অত মাথা না ঘামালেও চলবে হয়ত, কারণ প্রাকৃতিক নির্বাচন সরাসরি কাজ করে এই গুণগুলোর উপরেই – তার সঙ্গে প্রত্যক্ষ বা পরোক্ষভাবে যে জিনগুলো জড়িয়ে আছে, তাদের উপর নির্বাচন পরোক্ষভাবেই হয়।
তাহলে প্রাকৃতিক নির্বাচনের মূল বাহন হিসাবে যদি ফিনোটাইপকে ধরি, তাহলে তার সংজ্ঞা বিস্তৃত করা প্রয়োজন, জীবদেহের জিনের আওতা থেকে নিয়ে এসে।
আবার অন্যদিকে, একটা জিন তো শুধু কেবল একটা ফিনোটাইপই নিয়ন্ত্রণ করে না। সাইড-এফেক্ট তো অনেকই থাকে। যে জিনের জন্য মটরগাছের ফুল লাল হয়, তার জন্যই গাছের কাণ্ডটাও লালচে রঙ ধরে। আর কোনো জিনে মিউটেশন হয়ে গণ্ডগোল লাগলে তো আরো মুশকিল – উল্টোপাল্টা কি হয়ে যাবে তার ঠিক নেই। একটা জিনে একটু বদল হলে ড্রসোফিলা মাছিদের পাখনা ছোট হয়ে বিকল হয়ে যায়, আরেকটা জিনে গড়বড় হলে মাথায় শুঁড়ের বদলে ঠ্যাং গজায়। সেসবও হিসাবে রাখতে হবে বই কি।
তবে ডকিন্সখুড়োর বক্তব্য, ফিনোটাইপ বলতে আমরা শুধু বুঝি যে দেহে জিনগুলো আছে শুধু তাতেই যে লক্ষণগুলো প্রকাশ পাবে, এরকম ভাবলে সংকীর্ণ করে রাখা হয়। এই যে মাকড়সা বাসা বানায়, সেটা তার জীবনধারার একটা গুরুত্বপূর্ণ অংশ, বাসা বানানো মাকড়সার একটা গুণ হিসাবেই ধরা উচিত – সরাসরি তার শরীরে লক্ষণীয় ফিনোটাইপ না হলেও, এটা একটা এক্সটেন্ডেড ফিনোটাইপ।
বা ধরেন, উইপোকার ঢিপি কি উইদের একটা লক্ষণ নয়? উঁচু উঁচু স্কাইস্ক্র্যাপার বানানো কি মানুষের বৈশিষ্ট্য নয়? একজন জীবের শরীরের ফিনোটাইপগুলো যেমন তার পরিবেশের সঙ্গে সরাসরি মিথষ্ক্রিয়ায় লিপ্ত হয় – তার মাধ্যমে সে ওই পরিবেশের মধ্যে কিছুটা মানিয়ে নেওয়ার, কিছুটা পরিবর্তিত করে সুবিধাজনক করার চেষ্টা করে, বীভারদের বানানো হ্রদও তো তাই... বরং সেটাকে এক অর্থে এক্সটেন্ডেড শরীর বলাই যেতে পারে হয়ত।
খুড়ো আরো একটা দরকারি পয়েন্ট বলেন এখানে – যে শরীরে জিনগুলো আছে, তার বদলে অন্য শরীরেও কিন্তু ফিনোটাইপের প্রকাশ হতে পারে! সাকুলিনা বলে একধরনের পরজীবী পোকা, পুরুষ কাঁকড়াদের শরীরে বাসা বেঁধে তাদের শরীরের হরমোন-ব্যবস্থাকে বিবশ করে দেয় – নির্বীজ করে ফেলে তাদের মহিলা কাঁকড়ায় রূপান্তরিত করে দেয়। তখন তারা মহিলাদের মতই আচরন শুরু করে, মহিলা সাকুলিনাটি তার দেহে যে ডিম-ভরা থলিটা পেড়েছে তাকেই নিজের ডিম মনে করে লালন-পালন শুরু করে। কাঁকড়াটির দেহে এই যে ফিনোটাইপ, তা তো সাকুলিনার জিনগুলির জন্য! প্রাকৃতিক নির্বাচন কাঁকড়ার এই ব্যবহার দেখলে এর পেছনে থাকা সাকুলিনার জিনগুলিকেই সুবিধা দেবে, তা তার শরীরের বাইরে হলেও।
বা ধরেন কর্ডিসেপস জাতীয় ফাঙ্গাসগুলোর কথা, যারা পিঁপড়ের মস্তিষ্কে বাসা করে তার আচারব্যবহার পুরো বদলে দেয় – পিঁপড়েটার মাথায় তখন একটাই ভাবনা – কি করে ঘাসের পাতাগুলোর সবচেয়ে মাথায় ওঠা যায়... এতে ফাঙ্গাসটার লাভ, কারণ পিঁপড়েটা মারা যাবার পর তাদের বীজ ছড়িয়ে পড়তে সুবিধা।

সেলফিশ জিন
ডকিন্সখুড়োর লেখা এই প্রথম বইটাই তাঁকে অনেক পরিচিতি এনে দিয়েছিল। এইটায় তিনি দাবি করেন, বিবর্তনের একক জীবদেহ নয়, বিবর্তনের প্রাথমিক, ক্ষুদ্রতম একক হল জিন।
কারণ হিসাবে তিনি বলছেন, অনুলিপি-একক তো জীবদেহ নয় – এই যেমন মানুষের সন্তান তার নিখুঁত প্রতিলিপি তো নয়ই, কারণ সে পাচ্ছে আপনার মাত্র অর্ধেক জিন। একমাত্র জিনই মোটামুটি অবিকৃত ভাবে (মিউটেশন বাদ দিলে) প্রজন্মের পর প্রজন্মে বয়ে যেতে পারে। আবার একটা দেহে যেসব জিন রয়েছে, সন্তানের দেহে যাবার সময় তাদের অনেকেই ঘেঁটে যায়, ফলে জিন-সমষ্টি বা ক্রোমোজম-কেও একক ধরা যায় না।
খুড়ো এবার তাঁর সবচেয়ে সাড়াজাগানো দাবিটা করলেন, যে প্রত্যক্ষ বা পরোক্ষভাবে বিবর্তনের প্রভাব পড়ে একটা জিনের উপরেই, তার ফিনোটাইপগুলির মাধ্যমে, অতএব বিবর্তনের এককও হল জিন – কোনো জিনের গুণাবলী তার প্রতিরূপগুলির চেয়ে ভাল হলেই সেটি নির্বাচিত হবে, আর সফলতর অনুলিপির মাধ্যমে ভবিষ্যত প্রজন্মে বেশি ছড়িয়ে পড়বে।
অনুলিপি-একক হিসাবে প্রতিটি জিনের কাম্য, নিজে সফলভাবে বেঁচে থাকা, অর্থাৎ অবিকৃত থাকতে পারা দীর্ঘ দিন, এবং সফলভাবে প্রতিলিপি সৃষ্টি করতে পারা। কিন্তু কথা হল, জিন তো একা একা বেঁচে থাকতে পারে না – তার একটা বাহন লাগে, তাকে ধারণপোষণ করার জন্য – সেইটা হল জীবদেহ। জিনের বাঁচা-মরা-অনুলিপি তাই জীবদেহের উপরই নির্ভরশীল, তাই জিন সচরাচর চেষ্টা করে তার বাহন দেহটিকে ভালো করে গড়ে তুলতে, যাতে প্রতিদ্বন্দ্বীর তুলনায় বিবর্তনের যুদ্ধে সে-ই এগিয়ে থাকে। 
কিন্তু জিনের সম্পর্ক জীবদেহের সঙ্গে ওই অতটুকুই – বাহনের; আপনার গাড়ির থেকে কি আপনি আপনার প্রাণটাকে মূল্যবান মনে করেন না? জিনও তাই ভাবে – দেহ যখন নশ্বর, তখন দেহের থেকে প্রজননকেই বেশি গুরুত্ব দেওয়া ভালো। একবার বীর্যদান করে ফেলার পর, পুরুষ-মাকড়সাটিকে স্ত্রী-মাকড়সা খেয়ে ফেললেও তাই সমস্যা নেই, তার জিনগুলো তো প্রসারিত হয়েই গেল তার অপত্যদলের কাছে, বরং তারা পাচ্ছে আরো নতুন, আরো তরতাজা অনেকগুলো শরীর, যারা আবারও তাকে প্রসারিত করবে...
এই-ই হল সেলফিশ জিনের আইডিয়া, যে বাহনের চেয়ে জিনের নিজের মূল্য বেশি। এক্ষেত্রে জিন যে ভাবনাচিন্তা করে, সচেতনভাবে স্বার্থপর হয়েছে, এমন নয়, ওটা বলার ভঙ্গি, যাতে তার স্ট্র্যাটেজি-টা ঠিকভাবে বোঝানো যায়; আমরা যখন বলি, ব্যাকটেরিয়ারা খুব ধূর্ত, পেনিসিলিনের সঙ্গে মানিয়ে নিয়েছে, তাদের নতুন স্ট্রেন এখন পেনিসিলিন-প্রতিরোধক, তখন যা বোঝাতে চাই, তেমনই আর কি।
কোনো কোনো ক্ষেত্রে বাহন বদলে গেলেও কিছু আসে-যায় না, এই যেমন ওই সাকুলিনা যেমন কাঁকড়ার দেহটাকেই নিজের বাহন বানিয়ে ফেলে। বা যেমন ধরুন উইদের কথা – সেখানে একই মায়ের ডিম থেকে হাজার হাজার উইপোকার জন্ম হচ্ছে, যাদের অধিকাংশই নির্বীজ, কিন্তু তারা সবাই জিনগতভাবে একদম সমান, ফলে তাদের কাজই হল গোটা কলোনীর দেখভাল, যেহেতু একই জিন সবার মধ্যেই আছে। 
এইভাবেই খুড়ো প্রমাণ করলেন, যে গ্রুপ সিলেকশন তত্ত্ব, যা বলে যে নির্বাচনের একক হল গোষ্ঠী, বা কিন সিলেকশন তত্ত্ব, যা ভাইবেরাদরদের নিয়ে দল করে থাকার, সবার আদরযত্ন করার অভ্যাসকে ব্যাখ্যা করে, বা ব্যক্তিনির্ভর সিলেকশন তত্ত্ব, সবকটারই মূলে আসলে জিন-ভিত্তিক সিলেকশন। ঠাম্মার পক্ষে নাতনীকে এত ভালোবাসা কেন সুবিধাজনক? কারণ তাঁর জিনের একটা বড় অংশ তাঁর নাতনীর মধ্যে আছে, আর তাঁর নিজের প্রজনন করার দিনও ফুরিয়েছে, এখন বংশে বাতি অর্থাৎ প্রজননের সম্ভাবনা কেবল ওই নাতনীরই। রাস্তার দুঃখী মানুষটাকেও কেন ঠাম্মা একখানা জামা দিতে চাইবেন? কারণ নাতনীর মত অত না হোক, ৯৯%-এর বেশি জিন তো তার সাথেও ঠাম্মার সমান...
তাহলেই দেখুন, জিন প্রয়োজনে স্নেহ-ভালোবাসারও উদ্রেক ঘটাতে পারে, প্রয়োজনে হতে পারে নির্মম। আবার ধরুন আমাদের দেহের যে এক বিশাল অংশ জাঙ্ক ডিএনএ, তার কথা। তাদের শরীরে কোনোই কাজ নেই, অ্যামিনো অ্যাসিড উৎপাদন মোটেই করে না তারা। তাহলে আমরা তাদের বয়ে বেড়াচ্ছি কেন? এর উত্তর এই, যে বিবর্তন আমাদের শরীরের লাভ-লোকসান দেখে না, দেখে জিনের লাভ-ক্ষতি। ওই জিনেরা সফলভাবে আমাদের দেহে হিচ-হাইকিং করতে পেরেছে, তাই প্রজন্মের পর প্রজন্মের দেহে সফলভাবে প্রতিলিপি হয়ে চলেছে তারা। বরং অল্প হলেও প্রতিবেশী, কর্মঠ জিনদের কাজে আসে তারা মাঝেমধ্যে, তবে সে কথা অন্যত্র।

মিম
মিম হল আমাদের সংস্কৃতি-বুদ্ধিমতায় জিনের সমান্তরাল। জীবদেহে অনুলিপির একক যেমন জিন, আমাদের ভাবনায়, সংস্কৃতিতে অনুলিপির একক হল মিম। জিন বয়ে চলে প্রজন্মের মধ্যে দিয়ে, আর মিম ছড়ায় সমাজে, একই সঙ্গে একাধিক প্রজন্মের মধ্যে। এই মিম-এর আইডিয়া ডকিন্সখুড়োর আরেকটা বড়, খুব জনপ্রিয় থিয়োরি।
যেমন ধরেন, মোটরবাইক ফটফটানো ছেলেছোকরাদের একটা অভ্যাস। এইটাকে একটা মিম হিসাবে ধরেন, যেটা একজন থেকে আরেকজনে ছড়িয়ে চলে দীর্ঘদিন মোটামুটি অবিকৃত ভাবে। কে কোন বাইক চালায় ইত্যাদি ডিটেল গুরুত্বপূর্ণ নয়।
আবার জায়গাভেদে মিমেরও বদল হয়। এই যেমন জাপানে দুটো হাত পাশে রেখে সামনে ঝুঁকে অভিবাদন জানানো হয়, কিন্তু শাহেনশা’র দরবারে আবার ঝোঁকার সময় ডান হাতটা ভাঁজ করে বুকের কাছে আনতে হবে। সময়ের সঙ্গে সঙ্গে মিমের বদলকে মিউটেশন ধরা যেতেই পারে। ইউরোপ থেকে আমেরিকায় আস্তে আস্তে খাবার সময় কাঁটাচামচ ধরার হাতটা হয়ে গেল বাঁ থেকে ডান।
জিনের যেমন বাহন লাগে, জীবদেহ, মিমেরও তেমনি বাহল লাগে – আমাদের মস্তিষ্ক। একখণ্ড ডিএনএ’র মত মিম একটা বাস্তব বস্তু নয়, একটা আইডিয়া, কিন্তু সেটাকে একটা অ্যাবস্ট্র্যাক্ট বস্তু হিসাবে সহজেই উপলব্ধি করা যায়। আর তার ফিনোটাইপ হিসাবে ধরা যেতে পারে আমাদের আচরণে তার বহিঃপ্রকাশকে, যেমন ওই বাইক হাঁকানো।
জিনের মতই মিমেরা আমাদের মাথায় জায়গা পাওয়ার, বংশবিস্তার করার জন্য মারপিট করছে, তাদের দক্ষতার তারতম্যে প্রাকৃতিক নির্বাচনের মতই বিজয়ী নির্ধারিত হচ্ছে। অনেকেই দেখাচ্ছেন, ধর্ম হচ্ছে একটা মিম, বিভিন্ন ধর্ম হচ্ছে তার বিভিন্ন প্রতিরূপ, আমাদের মাথায় কোনটা ঠাঁই পাবে তাই নিয়ে তাদের মধ্যে সংগ্রাম চলছে। টম ক্রুজের মাথায় যেমন সায়েন্টোলজি বাসা বাঁধতে পেল। 
তবে মিমের সংজ্ঞা নিয়েও কিছু দোটানা রয়েছে। একক হিসাবে কাকে ধরা যায়? যেমন দেখেন, একটা ধর্ম তো একটা বিশাল জিনিস, প্রচুর নীতি-নিয়ম-আইডিয়া-আচারের সমষ্টি, প্রতিনিয়তই পরিবর্তিত হয়ে চলেছে। তাহলে একক কাকে ধরি? ধর্মের একটা ছোট অংশ, এই যেমন হিন্দুদের গরু না খাওয়া, এটাকে ধরব? বৈদিক যুগে খেত, মাঝে নিষিদ্ধ হয়, এখন আবার অনেকেই বীফের দিকে ঝুঁকছে; এইটাকে একটা (ধীরে ধীরে মিউটেশন হতে থাকা) আইডিয়ার ইউনিট বলা যায়? 
এমনও বলা হচ্ছে, আজকের দ্রুত এগিয়ে চলা সমাজের তুলনায় জিন এবং প্রাকৃতিক নির্বাচন মানিয়ে নিতে পারছে খুবই ধীরে – সমাজের অগ্রগতির দ্রুতচ্ছন্দ ধারা বইছে মূলত মিম-ই...

------------------------------------------------------
সংক্ষেপে এই হল খুড়োর তিনটে প্রধান আইডিয়া। এগুলো যে একেবারে খুড়োরই প্রথম ভাবা তা নয়, তবে সাজিয়েগুছিয়ে ব্যাখ্যা করে উনিই প্রথম সবার নজরে আনেন। বিস্তারিত জানতে চাইলে নেট তো রয়েছেই, বইগুলোও ডকিন্সখুড়ো লিখেছেন খাসা, পড়তে মজাই লাগে; দুয়েকটা তো দোস্তকে উপহারও দিলাম...


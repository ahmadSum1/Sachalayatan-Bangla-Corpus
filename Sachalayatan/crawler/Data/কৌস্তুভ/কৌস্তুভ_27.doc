বিদায়, প্রিয় কর্মী







বাসাংসি জীর্ণানি যথা বিহায়
নবানি গৃহ্ণাতি নরোহপরাণি।  
তথা শরীরাণি বিহায় জীর্ণান্য-
ন্যানি সংযাতি নবানি দেহী॥

‘এক ব্যক্তি পুরানো পোশাক ছেড়ে যেমন নতুন পোশাক পরে, অনুরূপভাবে আত্মাও তেমন পুরানো ও অকর্মণ্য দেহ ছেড়ে নতুন জড় দেহ গ্রহণ করে।’
ছোটবেলায় এই তত্ত্ব শুনে চমৎকৃত হতাম। এমন চমৎকার উপমার সঙ্গে শরীরের নশ্বরতা বুঝিয়ে দিয়ে মৃত্যুশোক নিবারণের দক্ষ প্রয়াস সহজেই মুগ্ধ করত। বড় হয়েও সেই নশ্বরতা এখনও উপলব্ধি করি, এইডস এবং ক্যান্সারের গবেষকদের সঙ্গে প্রতিনিয়ত কাজ করতে করতে, প্রতিটি মৃত্যু শুধুই যেখানে আরেকটি ডেটা পয়েন্ট।  কিন্তু ওই শ্লোকের দ্বিতীয় বক্তব্যটির অসারতা উপলব্ধির মতও বয়স হয়েছে। মৃত প্রিয়জন যে রশ্মিনির্মিত দেহে অত্যুচ্চ স্বর্গলোকে পারিজাতবৃক্ষের নিচে বসে মাধ্বীকভাণ্ড হাতে সুরবালাদের সঙ্গসুখ উপভোগ করছে, সেই মিথ্যা সান্ত্বনায় নিজেকে বা অন্যকে ভোলাই না।
অ্যাক্টিভিস্ট শব্দের উপযুক্ত বাংলা পরিভাষা নিয়ে সম্প্রতি কিছু আলোচনা হয়েছিল, কারণ কর্মী শব্দটিতে আমি খুব একটা সন্তুষ্ট নই, আমার মতে তাতে অ্যাক্টিভিস্টের পুরো চিত্রটা আসে না। তাছাড়া, অল্পক্ষণ আগে যাঁর প্রয়াণসংবাদ পেয়ে এই পোস্ট লিখতে বসা, তিনি তো কেবলই একজন কর্মী নন – বাগ্মী, তার্কিক ও লেখকও বটে। ‘নব্য নাস্তিকতার চার ঘোড়সওয়ার’ দলের একজন, ক্রিস্টোফার হিচেন্স, আজ মাত্র ৬২ বছর বয়সে প্রয়াত।
হিচেন্স সম্পর্কে প্রথম অবগত হই টেরেসা’র সম্পর্কে কিছু পড়াশোনা করতে গিয়ে। কলকাতায় কিছু কানাঘুষো থাকলেও, টেরেজা মূলত ‘মাদার’, একজন মহামানবী হিসাবেই পরিচিত। তাছাড়া নোবেলের উপর বাঙালির চিরাচরিত হ্যাংলামি তো আছেই। অতএব রাস্তা থেকে মূর্তি, সর্বত্রই তিনি আছেন। আর আড়ালেই থেকে যাওয়া তাঁর ক্ষতিকর দিকগুলি প্রকাশ্যে আনে এমন বই বাংলায় প্রায় নেই। হিচেন্স ইংরাজিতে সেই কাজটাই করেছিলেন, টেরেসা জীবিত থাকাকালীনই। The Missionary Position: Mother Teresa in Theory and Practice নামটিতে তাঁর তুখোড় রসবোধেরও পরিচয় পেয়েছিলাম (‘অনুভূতি’সম্পন্নরা অবশ্য বিরক্ত হতে পারেন এই নামে)। Hell's Angel নামে একটি ডকুমেন্টারিও বানিয়েছিলেন, দেখা হয়নি অবশ্য।
তারপরে জানতে পারি, ওই চতুঃচক্রে তাঁর অবস্থান, জানতে পারি, God Is Not Great: How Religion Poisons Everything বলে একটি ধারালো ও জ্বালাময়ী বই লিখেছেন তিনি। বইটি পড়ে খুবই ভালো লাগে; সত্যি বলতে, হয়ত ইনি সাংবাদিক অর্থাৎ পেশাদার লিখিয়ে বলেই, এনার লেখার ধরনই আমার সবচেয়ে পছন্দ হয় ওনাদের মধ্যে। হিচেন্সের ধাঁচ সম্পর্কে ডকিন্স বলেছিলেন,

A formidable adversary to the pretentious, the woolly-minded or the intellectually dishonest, he is a gently encouraging friend to the young, to the diffident, to those tentatively feeling their way into the life of the freethinker and not certain where it will take them.

যা হোক, সে বইয়ের বিস্তারিত আলোচনা করে রক্ষণশীল পাঠকদের নাই বা অস্বস্তিতে ফেললাম। ক্ষুরধার ব্যঙ্গ ও যুক্তির সম্মেলনে সেই উপভোগ্য বইটা যাঁদের এ বিষয়ের বই পড়বার রুচি আছে তাঁদের নিজেদেরই পড়ে দেখতে পরামর্শ দিই। কেবল বইয়ের খুব প্রিয় একটি লাইন থেকে একটা পোস্টার বানিয়েছিলাম, সেটা এখানে জুড়ে দিয়ে যাই।

সিগারেট এবং পানীয়ের প্রতি কিঞ্চিৎ বেশিই আকৃষ্ট হিচেন্স গত বছর গলার ক্যান্সারে আক্রান্ত বলে জানা যায়। তখনই জানা গিয়েছিল যে তাঁর হাতে আর বেশিদিন নেই। কেমোথেরাপির ফলে চুলও উঠে যেতে থাকে, তাঁর চেহারা বেশ অন্যরকম হয়ে পড়ে। কিন্তু এর মধ্যেই নিরলস হিচেন্স অবশিষ্ট জীবনের শেষ রসটুকু উপভোগ করে যেতে থাকেন, একই রকম কর্মচঞ্চলতার মধ্যে দিয়ে। যেমন বিভিন্ন অনুষ্ঠানে বক্তৃতা দেওয়া জারি রাখেন, তেমনই নিয়মিত লেখাও চালিয়ে যেতে থাকেন। মৃত্যুর সামনে দাঁড়িয়ে এমন রসিকতাও করেন, I am a member of a cancer elite. I rather look down on people with lesser cancers.

কয়েক মাস আগেই আমেরিকান অ্যাথেইস্ট কনভেনশনের রিচার্ড ডকিন্স পুরষ্কার দেওয়া হয় হিচেন্সকে। তাঁর হাতে সেটি তুলে দিতে গিয়ে মৃত্যুপথযাত্রী হিচেন্স সম্পর্কে ডকিন্স বলেন,

... And in the very way he is looking his illness in the eye, he is embodying one part of the case against religion. Leave it to the religious to mewl and whimper at the feet of an imaginary deity in their fear of death; leave it to them to spend their lives in denial of its reality. Hitch is looking it squarely in the eye: not denying it, not giving in to it, but facing up to it squarely and honestly and with a courage that inspires us all.

আরেক ঘোড়সওয়ার ড্যানিয়েল ডেনেটের ইন্টারভিউ নেওয়ার পর আশা করেছিলাম, নিউইয়র্ক-প্রবাসী (প্রথম জীবনে ইংরেজ) হিচেন্স হয়ত আরো কিছুকাল তাঁর লড়াই চালিয়ে যাবেন, একটা সাক্ষাৎকার তাঁরও নেওয়ার সুযোগ দেবেন।  কিন্তু মিথ্যা আশা কুহকিনী – সেই হিচেন্স আজ টেক্সাসের এম. ডি. অ্যান্ডারসন ক্যান্সার রিসার্চ সেন্টারে, আমেরিকার সম্ভবত সেরা ক্যান্সার গবেষণাকেন্দ্রে, মারা গেছেন। পরশুরাম এককালে ভারি উপভোগ্য এক থিয়োরি দিয়েছিলেন, যে হিন্দুদের আত্মা তাদের মৃত্যুর পর চিত্রগুপ্তের কাছে গিয়ে লাইন দেয়, কত বছরের ভোগ সেরে আবার পুনর্জন্ম নেবে তা জানতে, সায়েবদের আত্মা এক বড় ওয়েটিংরুমে গিয়ে শেষ বিচারের অপেক্ষা করে, ইত্যাদি ইত্যাদি। তবে মৃত্যুর পরে যে হিচেন্সের আত্মা অমন লটপট করে বেড়াবে না, তা নিশ্চিত। তাঁর আত্মা ছিল তাঁর অ্যাক্টিভিজম, এবং তার মধ্যে দিয়েই তিনি চিরকাল বেঁচে থাকবেন। আমার স্মৃতিতে, ডকিন্সের স্মৃতিতে, পাঠকদের স্মৃতিতে। বইয়ে, সাইটে, ইউটিউবে।



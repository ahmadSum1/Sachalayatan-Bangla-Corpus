সচলত্বের গুহ্যতত্ত্ব



সুধী হাচলবৃন্দ (সচলবৃন্দ নয়, খুউব খিয়াল কইর‍্যা), আপনাদের মনেও কি এমনই রয়েছে সচল হওয়ার দুর্দমনীয় বাসনা? সচলত্বের সিংহদ্বারের অন্তরালে কতিপয় বিশেষ ব্যক্তি কি অনির্বচনীয় ক্ষমতার সুখ ভোগ করছে তা জানতে কি আপনিও উদগ্রীব? অথবা রেস্ট্রিক্ট ট্যাগের অবগুন্ঠন উন্মোচনের সুতীব্র কামনা কি আপনার চিত্তেও চুলবুলিয়ে যায়? তবে শুনুন – সচলত্বের হুরপরীগুলিকে দ্রুত প্রাপ্তির উপায় মাত্র দুইটি – কোনো মডুর নবযুবতী শ্যালিকার পাণিগ্রহণ, অথবা এই পোস্ট পাঠ।
অবশ্য যাঁরা পূর্বেই অধ্যবসায় অথবা উৎকোচের দ্বারা সচল-বৈতরণী পার করে ফেলেছেন, তাঁদের প্রতি দয়াপরবশ হয়ে আমি তাঁহাদেরও এই পোস্ট পঠনের অনুমতি দিলাম। হয়ত এই নবাবিষ্কৃত তন্ত্রপ্রক্রিয়ায় তাঁদের শীতনিদ্রাগত বৈচিত্রহীন সচলজীবন পুনরায় মশালাদার হইয়া উঠিবে। 
যা হোক। পূর্বোক্ত মুষ্টিযোগগুলির মধ্যে প্রথমটি নিয়ে প্রকাশ্যে কিছু বলা প্রশস্ত নয়। যাঁদের আছে, বা যাঁরা শীঘ্র প্রাপ্তির আশা রাখেন (তাঁদের সংখ্যা কম নয় বৈ কি) উভয়দলই শ্যালিকা বিষয়ে অত্যন্ত স্পর্শকাতর, সুতরাং স্বীয় অঙ্গপ্রত্যঙ্গাদির কল্যাণ বিবেচনায় উক্ত প্রসঙ্গ গুহ্যই রাখলাম।
যদি চিরাচরিত প্রক্রিয়ায় সচলত্ব প্রাপ্ত হতে চান, তবে নিশ্চয় অবগত আছেন যে একমাত্র উপায় হল পোস্ট করে যেতে থাকা। কিন্তু প্রশ্ন হল, কতগুলি পোস্ট প্রয়োজন? পোস্ট কি করেই যেতে হবে সারাজীবন? শীতনিদ্রার উষ্ণ আরামে পৌঁছতে কতগুলি সোপানের প্রয়োজন?
এ বিষয়ে বহুবর্ণিল মডুগণ নীরবতার হিরণ্ময় পথই নিরাপদ মনে করছেন। সন্দেশের মিষ্টালাপেও ইহার কোনো আলোচনা নাই, বিষয়টি বড়ই র‍্যান্ডম বলে এড়াইবার চেষ্টা চালায়। কিন্তু এই অধম পরিসংখ্যান বেচিয়াই পেট চালায়, র‍্যান্ডমত্বের কুজ্ঝটিকা তাহার শ্যেনদৃষ্টি আবৃত করতে পারে না। নৃতত্ত্ববিদেরা লক্ষ বছরের পুরাতন প্রস্তরীভূত হাড্ডিগুড্ডি ঘাঁটিয়া তাহার জীবনের গোপন কথাও প্রকাশ্য করিয়া ফেলতেছেন, আর সচলের সাইট ঘাঁটি খানকয় সংখ্যা বের করে আনা কি এমন কষ্টের? তারপর উদ্দিষ্ট ব্যাখ্যার সঙ্গে না মিললে দুয়েকফোঁটা ‘প্রসেসিং’ তো রইলই হাতের পাঁচ...
এই ২০১০ খ্রীষ্টাব্দে যে ভাগ্যবান-ভাগ্যবতীগণ সচল-পদ জয় করে তাঁহাদের কূলপ্রদীপ উজ্জ্বল করেছেন, তাঁদের নিয়ে পড়া গেল। তেনাদের অকাট্য তথ্য আঁকুপাঁকু করে জানাচ্ছে, যে হে ভ্রাতঃ, গড়ে তোমায় সাড়ে পঁচিশটি পোস্ট করতে হবে সচল হবার মধুমাখা ইমেলখানির স্বাদ পেতে হলে। অনভিজ্ঞের ন্যায় প্রশ্ন করবেন না, যে পঁচিশখানা পোস্ট করতে পারি, ছাব্বিশখানাও, কিন্তু সাড়ে পঁচিশখানা পোস্ট কিভাবে করব? পরিসংখ্যান-বিশ্লেষণ-ফলাফলে নিরন্তরই ভগ্নাংশ কি ত্রৈরাশিক উত্তর মেলে, এই নিয়তি, অভ্যস্ত হতে শিখেন; এক্ষেত্রে অবশ্য নিয়ন্ত্রক মডুদিগের র‍্যান্ডম ব্যবহারকেই দোষ দেওয়া অধিকতর যুক্তিযুক্ত।
অধিকাংশ ক্ষেত্রেই রেকারিং ডেসিমালের উত্তর এড়াতে আমরা ‘প্রায়’ বলে ঢাকাচাপা দিয়ে থাকি। এই যেমন পূর্বোক্ত সাড়ে পঁচিশটি পোস্ট করতে হাচলাবস্থায় তাঁহাদের লেগেছে প্রায় সাড়ে আট মাস। অবশ্য আমরা ভুক্তভোগীরা অবগত, এই সাড়ে আট মাসে তেনাদের মানসিক বয়স বেড়ে গেছে বৎসরাধিক – মডুবৈতরণী পার হবে কি না তার দুশ্চিন্তায়, মুরুব্বি-গুরুজনের ঝাড়ি উদরস্থ করে, একতারা প্রাপ্তিতে ফিরায়ে না দিতে পারার অভিমানে, ইত্যাদি ইত্যাদি। 
এইবার আসা যাক বুজুর্গ সচলবর্গের পুরাতন স্লোগানে – হাচল সম্ভাবনাময় হলেও তাহাকে সচলত্ব দান নিতান্ত মূর্খামি – তাহাকে শীতনিদ্রায় পাঠায়ে সচলেরই ক্ষতি করবার চিরস্থায়ী বন্দোবস্ত। আসুন দেখা যাক, ইহা কি কেবলই আর্বান লেজেন্ড অথবা ইহার পিছনে উদ্বেগজনত সত্য লুক্কায়িত? 
তথ্যের অবগুন্ঠনে সত্য এবারেও দাঁড়ায়ে মুহাহাহা হাস্য করিছে। তাহার বক্তব্য এইরূপ। সচল হওয়ার পূর্বে ও পরে গড়ে একটি পোস্ট দিতে কত দিন সময় লাগে তাহা মাপ করছিলাম। প্রকাশ পেল, নবীন সচলদের ৭০ শতাংশের অধিক এখন অধিক সময় নিতেছেন এক একটি পোস্ট দিতে। গুরুজনের বাণী সব সময় মিথ্যা হয় না বই কি।
অতএব হে হাচলগণ, কোনোরুপ জাদু বটিকা সেবন নয় – আপনারা নব উদ্যমে কেবল নিত্যনূতন পোস্ট মারিয়া যান, এবং খানছাব্বিশেক পোস্ট সারা হলেই মডুরামদের উত্যক্ত করিতে থাকেন। আর যদি ইতিপূর্বেই তাহা ছাড়িয়ে গিয়ে থাকেন, তবে হতোদ্যম হয়েন না – কেউ মাত্র ১২টি পোস্টেই হাচলত্বের নির্মোক ত্যাগ করতে পেরেছেন, কারোর লেগেছে ৪৫টি পোস্ট। একবার মণ্ডূক-শিশুর ন্যায় [অতিথি]-ল্যাজ খসিলেই নির্দ্বিধায় যোগনিদ্রা যাইতে পারবেন। কেবল প্রার্থনা, এই লিপি পাঠে কোনোরূপ সুবিধা পাইলে এই নিঃস্বার্থ হাচলের নিমিত্ত কিছু দোয়াদরুদ পড়বেন।

অনেকে অভিযোগ করিতে পারেন, এখনও অবধি আমার প্রবন্ধটি অত্যন্ত জ্ঞানগম্ভীর হলেও শব্দচয়নে পুরুষপক্ষপাত দোষে দুষ্ট। তাই সচলের নারীব্লগারদের বলি, মা ভৈঃ। আপনাদের অধিক হারে সচলের (নাকি সচলদের?) দিকে আকর্ষিত করার লক্ষ্যে উদারহৃদয় মডুগণ (যৎকিঞ্চিত ত্যালাইলাম, যদি আমাকে ০.১’খানি পোস্ট কম করতে হয়) আপনাদের জন্য বিশেষ স্টিমুলাস প্যাকেজ রেখেছেন।
যদিও এই বৎসর তুলনায় অধিকসংখ্যক পুংব্লগার সচলত্ব পেয়েছেন, তবুও প্রমীলাবৃন্দকে গড়ে একই পরিমাণ পোস্ট করতে হয়েছে হাচলাবস্থা অতিক্রমে – সাম্যবাদ! আরও উল্লেখযোগ্য তথ্য – সচলাবস্থা প্রাপ্তির পর যেখানে ৪০% পুঙ্গবকে তাঁদের পোস্টহার সামান্য হলেও বাড়াতে হয়েছে, রমণীবর্গের প্রত্যেকেই যথোচিত শীতনিদ্রায় গিয়াছেন – তাঁদের পোস্টপিছু গড় সময় হয়ে পড়েছে দ্বিগুণ।
এবং সবশেষে নরমতার কোম্পানিগুলির প্রদেয় ডিসক্লেমারের মত ঘোষণা করে যাই, উপরোক্ত কথাগুলি পাঠের ফলে আপনাদের মস্তিষ্কে কোনোরূপ বিরূপ রাসায়নিক বিক্রিয়ার সৃষ্টি হলে তন্নিমিত্ত লেখক বেচারা দায়ী নহে। পরিসংখ্যান সব সময়েই একচিমটি, না, একদলা, লবণের সঙ্গে গ্রহণীয়।



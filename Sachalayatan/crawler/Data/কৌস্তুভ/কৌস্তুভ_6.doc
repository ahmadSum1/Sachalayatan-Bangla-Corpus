জীবজগতের সুপারম্যান ম্যান্টিস শ্রিম্প






এখন রঙিন টিভি দেখে দেখে অভ্যস্ত আমরা যদি সাদাকালো টিভির দিকে তাকাই, সেটা আমাদের অনেক বিবর্ণ, বোরিং বলে মনে হবে। নিজের চোখে চারপাশকে যেমন দেখতে পাই, টিভির ছবিগুলো তার বাস্তবসম্মত প্রতিরূপ আদৌ নয় কিনা। 
কিন্তু পোকারা যদি আমাদের টিভির দিকে তাকায়, তাদের নজরে কিন্তু আমাদের রঙিন টিভিগুলোকেও ভারি বিবর্ণ বলে মনে হবে। তার কারণ, আমরা টিভিগুলো তৈরি করেছি আমাদের চোখের সিস্টেম অনুসারে। ইস্কুলবেলার বায়োলজি ক্লাস মনে করে দেখুন, আমাদের চোখে তিনরকমের ‘কোন সেল’ আছে যারা লাল, সবুজ আর নীল আলোর প্রতি সংবেদী, এদের তিনজনের পাঠানো সিগনাল থেকেই আমাদের মস্তিষ্ক দৃশ্যের ছবি তৈরি করে। টিভিতেও তাই আমরা লাল-নীল-সবুজ তিনরকম ছোট্টো ছোট্টো আলোর পিক্সেল বসিয়ে ছবি দেখাই।


কিন্তু বাস্তবে তো শুধু এই তিন তরঙ্গদৈর্ঘ্যের আলোই না, পুরো বর্ণালীর মধ্যে সব তরঙ্গদৈর্ঘ্যের আলোই ভেসে রয়েছে। আর কেবল তাইই না, অতিবেগুনি থেকে অবলোহিত তরঙ্গেরাও ঘোরাফেরা করছে। এই যেমন রেডিও-ওয়েভ ব্যবহার করছে রেডিও, মাইক্রোওয়েভ ব্যবহার করছে মাইক্রোওয়েভ কুকারগুলো। এবং অনেক পতঙ্গই আমাদের থেকে বেশি চোখা – তারা হয় আলট্রাভায়োলেট নয়ত ইনফ্রারেড তরঙ্গ দেখতে পায় কারণ তাদের তা গ্রহণ করার মত সংবেদী চোখ আছে।
আমাদের চোখেই ফুলে ভরে থাকা একটা বাগানে অগুন্তি রঙের মেলা বলে মনে হয়। একবার ভেবে দেখুন, তাহলে পতঙ্গরা যারা আরো কিছু রঙ বেশি দেখতে পায় তাদের ফুর্তিটা কেমন হবে? আর খেয়াল রাখতে হবে, গাছেরা ফুল ফোটায় পরাগসংযোগের উদ্দেশ্যে পোকাদের টেনে আনার জন্যই – অতএব তারা যে ফুলের মধ্যে অতিবেগুনি রঙও ব্যবহার করবে এ আর আশ্চয্যি কী?  একটা ডকুমেন্টারিতে অ্যাটেনবুড়ো দেখিয়েছিলেন, মাঠেঘাটেই যে সাদামাটা, একরঙা হলুদ ঘাসফুলগুলো ফুটে থাকে, আলট্রাভায়োলেট ক্যামেরায় দেখলে দেখা যায় তাদের কেন্দ্রে আরেক সারি রঙের বলয়। কোনো কোনো ফুলে আবার ভেতরের দিকে লম্বা রেখা রেখা থাকে, পতঙ্গদের জন্য একেবারে পারফেক্টো ল্যান্ডিং স্ট্রিপ! 


*************************

অর্থাৎ আমাদের চোখে লাল-নীল-সবুজ তিনরকম রঙের সেন্সর থাকে, কিন্তু কিছু পোকাদের চোখে এ ছাড়াও অন্যান্য রঙের আলোর (অন্যান্য তরঙ্গদৈর্ঘ্যের) দুয়েকটা সেন্সর আছে, মানে তাদের দেখার ক্ষমতা আরেকটু বেশি।
এবার কল্পনা করে দেখুন, কোনো প্রাণীর চোখে যদি ১৬ রকম আলোর সেন্সর থাকে, তাহলে ব্যাপারটা কেমন হয়!


জীবজগতের এই সুপারম্যান হল ম্যান্টিস শ্রিম্প। প্রেয়িং ম্যান্টিস নামের ওই বিখ্যাত পোকাটার ভঙ্গিমার সঙ্গে খানিকটা মিল আছে, দাঁড়াগুলো সামনের দিকে খানিকটা ওভাবে ভাঁজ করে থাকে। আর এই দাঁড়াগুলোর সঙ্গে ক্রান্তীয় অঞ্চলের মানুষেরা খুব ভালো ভাবেই পরিচিত, কিন্তু সে কথায় পরে আসছি।
এদের চোখে কেবল অতিবেগুনি আলোর সেন্সরই আছে অন্তত চার রকম। কিন্তু সবচেয়ে চমকপ্রদ যেটা, এদের আছে বেশ কয়েক রকম পোলারাইজড লাইট ধরতে পারার ক্ষমতা!
পোলারাইজড লাইট ব্যাপারটার সাথে যাঁরা পরিচিত নন, তাঁদের হালকা করে বুঝিয়ে দিই। মনে করে দেখুন, আলো একরকম তরঙ্গ, মানে এমনভাবে ভাবতে পারেন, যেন একটা একটা ফোটন কণিকা একটা নির্দিষ্ট প্লেনে ঢেউয়ের মত নাচতে নাচতে এগিয়ে চলেছে। এখন প্রতিটা ফোটন তার ইচ্ছামত যে-কোনো প্লেনে চলাফেরা করতে পারে। তাই প্রকৃতিতে আমরা যে আলো দেখি, তারা সবাই ছড়ানো বা স্ক্যাটারড। কিন্তু আপনি যদি কোনোভাবে কানে ধরে প্রতিটা ফোটনকে একই প্লেনে নাচাতে পারেন, তাহলে তারা হচ্ছে একগামী বা পোলারাইজড।



দামি সানগ্লাসে প্রতিফলন কমাবার জন্য পোলারাইজার ফিল্টারের প্রলেপ দেওয়া হয়, যাতে অধিকাংশ স্ক্যাটারড আলো শুষে নেয় আর একটা সরু প্লেনে চলা অল্প কিছু আলোই আমাদের চোখে আসে। একই ভাবে দিঘির জলে বা গাছের পাতায় প্রতিফলন কমিয়ে রঙটা গাঢ় করার জন্য ফটোগ্রাফাররাও পোলারাইজার ফিল্টার ব্যবহার করে ক্যামেরায়।



আপনার সানগ্লাসে পোলারাইজার আছে কিনা, সেটা পরখ করতে হলে যেকোনো এলসিডি স্ক্রিন (ফোন বা ল্যাপটপের) সামনে সেটাকে ধরে এদিক-ওদিক ঘোরান। যদি নানারকম অ্যাঁকাব্যাঁকা রঙ দেখতে পান, বুঝবেন পোলারাইজার ফিল্টার কাজ করছে।


ওহ, এখানে হয়ত প্রশ্ন করবেন, এলসিডি স্ক্রিনের সঙ্গে পোলারাইজারের কী সম্পর্ক? উত্তর হল, অতি নিবিড় সম্পর্ক। এই স্ক্রিনগুলো তৈরিই হয় দুই স্তর পোলারাইজার ব্যবহার করে। তারা থাকে পরষ্পরের সঙ্গে সমকোণে, অতএব স্বাভাবিক পরিস্থিতিতে প্রথমজন যেটুকু আলো ছাড়ে তা অপরজন পুরোটা শুষে নেয়। (উপরের ছবিতে দড়ি দিয়ে বোঝানো উদাহরণটা দেখুন।) তাই এই দুটো স্তরের পেছনে আলোর উৎস হিসেবে এলইডি (লাইট-এমিটিং ডায়োড) বসানো থাকলেও, স্ক্রিন পুরো অন্ধকার দেখাবে।
এখানেই এলসিডির মজাটা, যে কারণে স্ক্রিনটার ওই নাম। এলসিডি বা লিকুইড কৃস্টাল ডিসপ্লে হচ্ছে খুব খুদে খুদে একসারি ‘তরল’ কেলাসের স্তর। এদের ধর্ম হল, এরা তড়িৎ-সংবেদী, মানে এদের উপর ইলেকট্রিক ফিল্ড ফেললে তারা সেই বরাবর ঘুরে যায়। এবং এরা স্বচ্ছ বলে যে আলো পরিবহন করে, সেটাও তখন ঘুরে যায়।


তো ওই দুটো পোলারাইজারের মাঝে একটা এলসিডির স্তর রেখে দিন। এমনিতে তারা কিছু করবে না, কিন্তু যদি এবার এলসিডির দুপাশে ইলেকট্রিক ফিল্ড দেন, তাতে তারা সমকোণে ঘুরে যাবে। এতে হচ্ছে কি, প্রথম ফিল্টারটার মধ্যে দিয়ে যে আলো এসেছিল, তারা ঘুরে গিয়ে দ্বিতীয় ফিল্টারটা ঠিক যেমন চায় তেমনই কোণে চলে এল, অতএব আপনি পুরো আলোটাই দেখতে পাবেন। এবার ইলেকটিরির পরিমাণ কমিয়ে-বাড়িয়ে ঘোরার পরিমাণ নিয়ন্ত্রণ করুন, আলোর পরিমাণ অতএব ঔজ্জ্বল্যও নিয়ন্ত্রণ করতে পারবেন।
এখন ম্যান্টিস শ্রিম্পের এসব কারসাজির কী দরকার? আগেই বলেছি, জলস্তরে যখন সূর্যের আলো প্রতিফলিত হয় তখন খানিকটা পোলারাইজেশনের মত কাজ হয় – আলোর যে অংশটা মানে যেসব ফোটনগুলো আলোর আপতন তলের পথেই নাচে তারা প্রতিফলিত হয়, আর অন্য অংশটা সুড়ুত করে জলের মধ্যে ঢুকে পড়ে। অর্থাৎ সমুদ্রতল একটা প্রাকৃতিক পোলারাইজার। কিন্তু হয় কি, কোনো জিনিসে যখন এই আলো প্রতিফলিত হয়, তখন তা আবার স্ক্যাটারড হয়ে যায়।
তা সমুদ্রের গভীরে, যেখানে স্পষ্ট দেখার জন্য আলো কম, সেখানে এটা একটা অতিরিক্ত ক্ষমতা দেয়, সহজেই বুঝতে পারবেন। আপনার চোখে যে আলোটা আসছে সেটা যদি পোলারাইজড হয়, তাহলে বুঝবেন সেটা সহজ স্বাভাবিক সূর্যের আলো, সরাসরি আসছে। কিন্তু যদি সেটা স্ক্যাটারড হয়, তাহলে সেটা কোনো বস্তু থেকে প্রতিফলিত হয়ে আসছে, এবং ওটা হয়ত বা আপনার খাদ্য!

*************************
কিন্তু সুপারম্যান শুধু যে উড়তে পারে তাই-ই নয়, সে অতীব বলশালী। আমাদের ম্যান্টিস শ্রিম্পও তেমনই আরেকটি অতিমানবীয় ক্ষমতার অধিকারী – তার মুষ্ট্যাঘাত দালানকোঠা ধসিয়ে দেওয়ার মতনই শক্রিশালী – তারা দাঁড়া দিয়ে কামড় দেয় না, হাতুড়ির বাড়ি দেয়। তার এমনই গুঁতো যে অ্যাকোরিয়ামের কাচ ফাটিয়ে এরা বেরিয়ে যেতে পারে। তাই ক্রান্তীয় অঞ্চলের সাঁতারুরা এদের থেকে ভয়ে-ভয়ে থাকে। 
প্রেয়িং ম্যান্টিসের মতই এরা দাঁড়াটাকে ভাঁজ করে রেখে দেয়, এবং সামনে শিকার দেখলে স্প্রিং যেমন ছিটকে বেরিয়ে আসে তেমনই সেটা দ্রুত সামনে ছিটকে এসে শিকারের গায়ে সজোরে আঘাত করে। সেই ক্ষুধার্ত কাকের গল্প মনে আছে না, যে ঠোঁটে করে শামুক তুলে উড়ে গিয়ে পাথরের উপর উঁচু থেকে ফেলে যাতে শক্ত খোলাটা ভেঙে যায়? এই ম্যান্টিস শ্রিম্পের অত হ্যাপার দরকার হয় না, সে একটা সোজা ঘা মেরেই শামুকের খোলা ফাটিয়ে দিতে পারে।


তো একজন গবেষক ভাবছিলেন, স্প্রিং গুটিয়ে রাখার যে শক্তিটা, সেটা দাঁড়ার কোনখানটায় জমা থাকে? তিনি অনুমান করলেন, কোনো একটা খাঁজে; ভাবলেন আঘাত করার ভিডিও করে সেটা দেখে বুঝতে পারবেন। কিন্তু সমস্যা হল, এই ঘুঁষির বেগ অতি দ্রুত – অভিকর্ষজ ত্বরণের দশ হাজার গুণ – আক্ষরিক বুলেটের বেগ! সাধারণ ভিডিও ক্যামেরায় রেকর্ড করা নেহাতই অসম্ভব।
তখন তিনি বিবিসির সঙ্গে আঁতাত করলেন। তারা তাদের সদ্য কেনা সুপারস্পিড (সেকেন্ডে ৫০০০ ফ্রেমওয়ালা) ক্যামেরা দিয়ে যখন ভিডিও তুলে দিল, তখন সেই স্লোমোশন দেখে তাঁর তো একগাল মাছি। দাঁড়াটা গিয়ে যখন শামুকের খোলায় দারুণ জোরে আঘাত করছে তখন তার ফলে একটা আলোর ঝলকানি আর শব্দ তো হচ্ছেই, একটুখানি পরে আরো একটা আওয়াজ আর আলোর ঝলক! সেটা কোত্থেকে এল?


জানা গেল, দাঁড়াটা এত দ্রুতগতিতে নড়ে যে একটা ভ্যাকুয়াম তৈরি হয়ে যায়, কারণ জল তুলনায় এমন ঘন একটা মাধ্যম যে যথেষ্ট দ্রুত এসে ওই সরে-যাওয়া দাঁড়ার শূন্যস্থানটা পূরণ করতে পারে না। এই বাবলের মত ভ্যাকুয়ামটা তারপর চারদিকে জলের চাপে কোলাপ্স করে ফেটে যায়। সেই উল্টো-বিস্ফোরণে তৈরি হয় আলো আর শব্দ। যার ইঞ্জিরি নাম হল ক্যাভিটেশন। মানে শামুকের খোলার উপর পরপর দুটো আঘাতের শক পড়ছে – এক ঘায়ে দুই বাড়ি।

****
অর্থাৎ ফিজিক্সের একটা ইউনিক ঘটনার সদ্‌ব্যবহার করছে এই ছোট্টো পোকাটা তার ইউনিক দ্রুততার দক্ষতা দিয়ে। অন্যদিকে তাদের দুরকম পোলারাইজেশন ধরার ছ’খানা সেন্সর দিয়ে তারা আলোক-তরঙ্গের পুরো ইকুয়েশন কষে ফেলার মত তথ্য পেয়ে যায়, এতেও প্রাণীজগতের মধ্যে ফিজিক্সে তারা ইউনিক – এমন নিখুঁত যন্ত্র এখনও মানুষই তৈরি করে উঠতে পারে নি। স্রেফ যদি এই ম্যান্টিস শ্রিম্পরা কথা বলতে পারত, তাহলেই আইনস্টাইন-হকিং-ফাইনম্যান সক্কলের চাকরি খেয়ে নিত!


****
ফুটনোট: জোনাকিদের মত এই পোকারাও ফ্লুরোসেন্স করে, অবশ্য সেটা করে কেবলমাত্র মেটিং রিচুয়াল-এর সময়। ফ্লুরোসেন্সের ক্ষমতা অনেক সামুদ্রিক প্রাণীরই আছে; কিন্তু এদের ইস্পেশাল দক্ষতা হল, সেই বিশেষ তরঙ্গদৈর্ঘ্যের আলো ধরার জন্যও এদের চোখে আলাদা সেন্সর আছে। এক্কেবারে ফর-ইওর-আইজ-অনলি প্রেমপত্র 

*************************

এই লেখাটা ডেডিকেট করলুম মনিদাকে, বোলোনিয়ার বাসে যেতে যেতে এই চিংড়িদের গুণকীর্তন শোনাবার সময় তিনিই পোস্ট দিয়ে ফেলার জন্য হুমকি-ধমকি দিচ্ছিলেন কিনা...


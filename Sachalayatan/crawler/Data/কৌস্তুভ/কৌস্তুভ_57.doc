নগরদর্পণ: বস্টনদর্শন



(১) – ফলেন পরিচিয়তে...

নিউ ইংল্যান্ড অঞ্চল তার ফল সিজনের রঙবাহারের জন্য সুপরিচিত বইকি। যাঁরা আমেরিকায় থেকেও এখনও সেইটা দেখে উঠতে পারেন নি, তাঁদের কর্তব্য হবে চট করে সময়সুযোগমত এসে দেখে যাওয়া। অক্টোবরের দিকে চলে আসেন। একটু দূরে যাবার ইচ্ছা হলে মেইন বা নিউ হ্যাম্পশায়ারের পাহাড়শ্রেণী রয়েছে, আকাডিয়া ন্যাশনাল পার্ক রয়েছে। আর কাছেপিঠে যাবার ইচ্ছা হলে, কয়েক ঘন্টার জন্য নিয়ে যেতে পারি কনকর্ডে। আমেরিকার স্বাধীনতা যুদ্ধের ইতিহাসেও এক গুরুত্বপূর্ণ স্থান, মিনিটম্যান হিস্টোরিকাল পার্কে স্মৃতিসৌধ আছে, বিখ্যাত কবি এমারসনের বাড়ি আরেকটা টুরিস্টস্পট, কিন্তু আমরা তো সেসব দেখতে আসি নি, তাই চলুন মিনিটম্যান পার্ক আর খাল পেরিয়ে যাই ওয়ালডেন পন্ড-এ, যেটা ট্রেনে আসবার পথেই দেখতে পেয়েছেন ছোট্ট করে। এই হ্রদ আর লাগোয়া পার্কের সৌন্দর্য্য চমৎকার, আর পার্কের মধ্যেই থোরু’র বাসার ভগ্নাবশেষও রয়েছে, যেটা দেখতে পায় নি বলে সিরাতদা কত কান্নাকাটি করেছে।


যদি বস্টন ছেড়ে বেরোতে না চান, তাহলে শহরের মধ্যেই ফল কালারস দেখারও ব্যবস্থা আছে। শহরের প্ল্যানার’রা একটা দারুণ কাজ করতে পারত, চার্লস নদীর দুধারে সারি করে ম্যাপল লাগিয়ে, তাহলে ফল’এ চমৎকার লাগত, কিন্তু তার বদলে ম্যাড়ম্যাড়ে কিছু ওকজাতীয় গাছ বুনেছে শুধু। যাহোক, রাস্তাঘাটের এদিক-সেদিকেই কত রঙিন ম্যাপল গাছ দেখতে পাবেন। হার্ভার্ড ইয়ার্ড’এও কিছু চমৎকার গাছ আছে। কিন্তু যদি আমার বুদ্ধি নেন, যেতে বলব আমাদের আর্বোরেটাম-এ। শহরের দক্ষিণের এই বোটানিকাল গার্ডেনে একাধিক টিলার ঢাল জুড়ে রোডোডেনড্রন, ম্যাপল, পাইন আরো দেশবিদেশের গাছপালার মেলা। হাঁপিয়েঝাঁপিয়ে টিলাগুলোর মাথায় উঠে দিগন্তবিস্তৃত ভিউ যেমন পাবেন, দেখবেন রঙিন পাহাড়ের সারি ঢেউ খেয়ে খেয়ে চলে গেছে সুদূরে, তেমনই দূর থেকে বস্টন ডাউনটাউনেরও চমৎকার ভিউ পাবেন। তবে এখন এসে আর লাভ নেই, গাছপালা সব ন্যাড়া, ‘শীতের হাওয়ায় লাগল কাঁপন’ শুরু হয়ে গেছে।

(২) এ যে দৃশ্য দেখি অন্য...


একহাঁটু বরফে শহরনগর পথঘাট ডুবে থাকার দৃশ্য দেশে থাকতে কখনও দেখিনি। এখানে এসে দেখলাম বটে, এমনি দেখতে খারাপও লাগে না, কিন্তু রাস্তায় নামতে হলেই কেচ্ছা। যে চার্লস নদীর কথা বললাম, পুরো জমে যায় তখন, রাস্তা আর নদী আলাদা করা যায় না, হেঁটেই পেরোনো যায়; নদীর উপরেই আইস স্কেটিং করে লোকজন।


রাস্তায় ফুটপাথে চলাফেরা করাই তখন সমস্যা হয়ে দাঁড়ায়, গলা জল আবার জমে ‘ব্ল্যাক আইস’-এর পিছল স্তর পাতলা হয়ে জমে থাকে, আছাড় খেতেই পারেন। নেহাত যদি খেয়েই যান, মন ভোলাতে আপনাকে নিয়ে যেতে পারি নর্থ এন্ড’এ। শহরের অন্যতম ‘লাইভলি, হ্যাপেনিং’ জায়গা এটা, ইতালীয়, আইরিশ ইত্যাদি ইমিগ্র্যান্টদের বাসা (আমাদের ইউনির ইতালীয় বালিকা প্রথমদিকে এখানে অন্যান্য ইতালীয় যুবতীদের সঙ্গে বাসা করে ছিল), তাদের আকর্ষণীয় সংস্কৃতি, হইহট্টগোলে বেশ জমাটি লাগবে। আমি আবার এট্টু খেতে আর খাওয়াতে ভালোবাসি, আপনাকে নিয়ে যাব এমন একটা রেস্তোঁরায়, যেটা দেখতে-শুনতে অভিজাত না হলেও প্রবল জনপ্রিয় এবং খ্যাতিতে কুলীন – দি ডেইলি ক্যাচ। ডিনারের সময় গেলে ঘণ্টাখানেক লাইনও দিতে হয়ে থাকে। ভেতরটা একটাই মাত্র ছোট ঘর, তার মধ্যেই রান্নাঘর – কলকাতাভিজ্ঞরা অনাদির সুপ্রসিদ্ধ মোগলাই কেবিনের আমেজ পাবেন, সেইরকমই আধনোংরা পরিবেশ, প্রায় টেবিল-ধরে-খাড়া-থাকা কাস্টমারদের লাইন। এদের সবসেরা খাবারটাই খাওয়াব – স্কুইড ইংক দিয়ে তৈরী ব্ল্যাক পাস্তা, সঙ্গে স্কুইড-কুচি-ভাজা। স্বর্গীয়।


আর আপনারা যদি আমার মত মিষ্টান্নমিতরেজনা হয়ে থাকেন, তাহলে বেরিয়েই নিয়ে যাব উল্টো দিকের ‘মাইকস পেস্ট্রি’তে। সন্ধ্যার দিকে এর বাইরের লাইন কলকাতার পুজো প্যান্ডেলের লাইনের সঙ্গেও পাল্লা দিতে পারে। সেখানে খাবেন টাটকা ক্যানোলি, রিকোটা চীজের পুর দেওয়া... উল্‌স্‌!
(৩) আহা আজি এ বসন্তে...

এপ্রিল পড়লেই আসতে শুরু করে নিউ ইংল্যান্ডের সবচেয়ে মনোরম এবং সুদৃশ্য ঋতু, বসন্ত, যাকে এখানে কয় স্প্রিং। এরা যত্ন করে সব জায়গায় ফুলটুল লাগায়, আর শুধু লাগিয়েই দায় খালাস না, যত্নআত্তিও করে, তাই এ সময়ে পথঘাট পার্ক-বাগান বড়ই সুন্দর লাগে দেখতে। বিশেষ করে, শহরের প্রাণকেন্দ্রের দুটো লাগোয়া পার্ক বস্টন কমন আর বস্টন পাবলিক গার্ডেন – দ্বিতীয়টা টিউলিপ আর অন্যান্য মরসুমী ফুল দিয়ে সাজিয়ে একেবারে স্বর্গরাজ্য করে রাখে। তাই এ সময়ে চলে আসাটাও বেশ বুদ্ধিমানের কাজ হবে।

এই সময় ডিসিতে চেরীফুল ফেস্টিভালের খুব রমরমা, তবে চেরী-আপেল-পীচ-এপ্রিকট ফুলের শোভা বস্টনেও কম না। চার্লসের ধারে অনেক এমন গাছ আছে। আর আছে নার্সিসাস অর্থাৎ কিনা নার্গিস ফুলের সারি। এক সুন্দর বিকেলে নদীর ধার বরাবর হাঁটতে যা লাগে না! ওদিকে আর্বোরেটামে গেলে দেখতে পাবেন লাইল্যাক-রোডোডেনড্রন-ম্যাগনোলিয়ার ছড়াছড়ি। আর একটা মজা নদীকে ঘিরে গড়ে তোলা পার্কের সারি, যাকে নাম দেওয়া হয়েছে ‘এমারেল্ড নেকলেস’, সেখানের বিশাল গোলাপবাগানও চমৎকার।

পাবলিক গার্ডেনের কাছেই হল কপলি স্কোয়ার, আরেকটা ‘হ্যাপেনিং’ জায়গা। খুব পুরোনো কিছু চার্চ আছে, বস্টন পাবলিক লাইব্রেরীর সুন্দর স্থাপত্য, নীল কাচের হ্যানকক টাওয়ার দেখবেন। কাছেই প্রুডেনশিয়াল টাওয়ারে নিয়ে যাব, উপর থেকে বস্টনের শোভা দেখতে। নিচের প্রুডেনশিয়াল সেন্টারে খাওয়াদাওয়া, কেনাকাটি সারতে পারবেন। না হলে লাগোয়াই নিউবেরী স্ট্রিট, বস্টনের ফ্যাশন-সরণী। প্রুডেনশিয়ালের গায়েই ‘চার্চ অফ ক্রাইস্ট, সায়েন্টিস্ট’-এর সুদৃশ্য হেড’আপিস, আর ততোধিক বিখ্যাত রিফ্লেক্টিং পুল। আবহাওয়া ভাল থাকলে টিকিট কেটে ডাক ট্যুরেও উঠে পড়তে পারেন। উভচর যান, খানিকক্ষণ শহরের দর্শনীয় জিনিসগুলো দেখিয়ে চার্লসের জলে নেমে পড়বে, সেখান থেকে শহরটা আবার দেখবেন।
আর বস্টন কমন’এর অন্যপাশে হল পার্ক স্ট্রীট। কলকাতার পার্ক স্ট্রীটের মতই শহরের প্রাণকেন্দ্র। সেখান থেকে শুরু করতে পারেন ‘ফ্রীডম ট্রেইল’ পরিক্রমা। ফ্রীডম ট্রেইল হল শহর জুড়ে রাস্তার উপর আঁকা লাল রঙের পট্টি, যা আপনাকে বস্টনে স্বাধীনতা যুদ্ধের গুরুত্বপূর্ণ স্থানগুলি দেখিয়ে আনবে। চক্রাকার, তাই যেখান থেকে খুশি শুরু করতে পারেন। পার্ক স্ট্রীটে দেখবেন স্টেট হাউসের বিখ্যাত সোনালী রঙের গম্বুজ, আর প্রাচীন গোরস্থান, যেখানে শুয়ে আছেন পল রিভিয়ার, স্যামুয়েল অ্যাডামসের মত নামী ব্যক্তিরা। আর একটা পুরোনো কিন্তু এখনও সক্ষম ব্রিজ পেরিয়ে পথ গিয়ে শেষ হয় নদীর ওপারের উপনগরী চার্লসটাউনে। সেখানেও এক বিখ্যাত যুদ্ধ হয়েছিল, যার স্মৃতি হিসাবে আছে বাঙ্কার হিল মনুমেন্ট, যার নকশাই ডিসির বিখ্যাত নীডল’এর পূর্বসুরী। টাওয়ারটার মাথায় উঠে চার্লসটাউন বসতি অঞ্চল, নদীর খাঁড়ি আর বন্দর এলাকা, আর দূরে বস্টন শহর, সবই দেখতে ভাল লাগে।

(৪) – কোথাও আমার হারিয়ে যাবার নেই মানা...

গ্রীষ্মকালে এখানে চড়া গরম খুব একটা পড়ে না, বেড়াবার পক্ষে আদর্শ। আমি নিজে মাঝে মাঝেই সকালে উঠে বেরিয়ে যাই ছবি তুলতে। এ সময় চারদিক ঘন সবুজের প্রাচুর্যে ভরা থাকে, নয়নসুখকর। তবে আপনি যখন এসেছেন এদিকে, একবার আমাদের ক্যাম্পাসটা দেখবেন না? আর সেখানে গেলে নানারকম সব বাড়িঘরের সাথে যেটা দেখতেই হবে, সেটা হল আমাদের ন্যাচারাল হিস্ট্রি মিউজিয়ামের মধ্যে ‘গ্লাস ফ্লাওয়ারস কালেকশন’। একশ বছরের পুরোনো এই সংগ্রহে আছে হাজার হাজার গাছপালা ফুলফলের মডেল, সমস্ত কাচ দিয়ে তৈরী। জার্মান শিল্পী লীওপোল্ড ব্লাশ্‌কাকে বিশেষ অর্ডার দিয়ে তৈরী করানো এই সংগ্রহ দুনিয়ার আর কোথাও পাবেন না। কারণ এই বিদ্যাটি তিনি আর তাঁর ছেলে মৃত্যুর সময় সাথে করে নিয়ে গেছেন। এটা দেখে ফেরার সময়, যদি চালু থাকে, আমাদের মেমোরিয়াল হলে আপনাকে একটা কনসার্টও দেখিয়ে দিতে পারি।



তারপর ধরুন আপনাকে খাওয়াতে নিয়ে গেলাম চায়নাটাউন। ভাগ্য ভাল থাকলে, ড্রাগনের পোশাকে লোকজন এসে টেবিলের আশপাশে নেচে যাবে। ঠেলাগাড়িতে করে ঘুরে ঘুরে যাওয়া ডিম সাম’এর নানা পদও একটা অভিজ্ঞতা বইকি। সেখান থেকে যেতে পারি গরমিন্ট, থুড়ি, গভর্নমেন্ট সেন্টার, আরেকটা জমজমাট বাজার এলাকা। ফ্যানুইল হল, কুইন্সি মার্কেট ইত্যাদি বস্টনের প্রাচীনতম বাজারগুলোর মধ্যে। ভেতরে চমৎকার কিছু দোকান রয়েছে। এখান থেকে আমরা খাই গ্রীক দোকানের রোল ‘জাইরো’ আর শরবতের দোকান থেকে পিনা কোলাডা। অবশ্য আপনার তো ডিম সাম খেয়ে পেট ভরা।

এর লাগোয়াই হল বস্টনের বন্দর এলাকা। অতলান্তিকে এসে পড়া চার্লস নদীর মোহনা। যেহেতু গরমকাল, দিনটাও ভাল, চলুন একটা ফেরী ধরি কাছের দ্বীপগুলোয় যাওয়ার জন্য। আধ ঘণ্টা সমুদ্রের উপর দিয়ে ভেজা হাওয়া খেতে খেতে দুলতে দুলতে যেতে চমৎকার লাগবে। ছোট ছোট দ্বীপগুলো ঘুরে বেড়াতে বেশ। দূর থেকে ডাউনটাউন বস্টন দেখা যায়। ছোটখাট একটা বীচও আছে, সেখানে বিশ্রাম নিতে পারেন। আর প্রকৃত বড় বীচ চাইলে চলুন যাই বস্টনের সবচেয়ে জনপ্রিয় রিভিয়ার বীচে। বছরে একবার এখানে এখানে ‘স্যান্ড স্কাল্পচার ফেস্টিভাল’ হয়, কিন্তু সেটা যদি নাও পান, ‘দেখা’র মত অন্য কিছুও পেতে পারেন। আমার আবার জলে লাফঝাঁপ করতে বড়ই আমোদ হয়।


(৫)
তাও তো অনেক কিছুই বাকি রয়ে গেল। দেখলেন না মিউজিয়াম অফ ফাইন আর্ট, গেলেন না এম.আই.টি’র ক্যাম্পাসে। ঠিক আছে, পরের বার হবে ‘খন। অবশ্য এই অফার কিন্তু বেশি দিনের জন্য নয় – আমি পাশ করে চলে গেলে আর পাবেন কই?
[কনকর্ডের আরো কিছু ছবি এখানে, বসন্তের কিছু ছবি এখানে আর এখানে। বসন্তের সেটটার থেকে কিছু ছবি অন্যত্র প্রকাশিত হয়েছিল, নীতিমালার জটিলতা এড়াতে বলে দিলাম।]


তথ্য’সহ মিথ্যা কহ






কয়েকদিন আগে উপরের ছবিটা ফেসবুকে অনেক বাংলাদেশী বন্ধুকে শেয়ার দিতে দেখলাম। নানা সাম্প্রতিক খবরের সঙ্গে এটা দেখে, একটা সন্দেহ হল, বিশেষভাবে দক্ষিণ’এশীয় মুসলিম ইমিগ্রান্টদের প্রতি অপছন্দ-প্রসূত নয় তো এ চার্টটা?
এরকম মনে হওয়ার আরেকটা কারণ, ইউকে’র পপুলেশন সম্পর্কে আমার যা ধারণা, তাতে বাংলাদেশীর সংখ্যা ভারতীয়দের চেয়ে অনেকটাই কম, অতএব এমনও হতে পারে যে আলস্যের অনুপাত তাদের মধ্যে বেশী থাকলেও হয়ত মোট সংখ্যায় ভারতীয়রাই বেশী?
*********************
সদ্য How to lie with statistics পড়ে শেষ করলাম। বইটা তেমন হলে নামটার অনুবাদ করা যেত ইয়ে’সূত্রের অনুকরণে তথ্যসূত্র। কিন্তু না, নিপাট ভালো বই; বাজারচলতি হাজার হাজার এস্টিমেট-ভ্যালু-প্রোজেকশন-গ্রাফ-ডায়াগ্রামের ভিড়ে তথ্য-উপস্থাপনের মধ্যে লুকোনো পক্ষপাতিত্ব আছে কি না তাই নিয়ে স্কেপটিক হতে, চিনতে পারতে পরামর্শ দেয়। তাই মনে হল তথ্য’সহ মিথ্যা কহ-ই ঠিক হবে। একটু কাব্যি’ও হল গিয়ে।
তাই মূল সংখ্যাগুলো নিয়ে একটু নেড়েঘেঁটে দেখতে ব্রিটেনের সরকারি তথ্য-বুড়োর (মানে ব্যুরো) কাছে আবেদন করলাম ইউনি’র অ্যাকসেস দিয়ে। দুদিন পর মঞ্জুর হলে একটু নিজেহাতে তদন্ত করে দেখলাম। কী পেলাম, কেউ মিথ্যা বলছে কি না, তা একটু কোর্টরুম ড্রামা’র অনুসরণেই উপস্থাপনা করা যাক না।
*********************
উকিল ১: মাই লর্ড, ফরিয়াদী নিখিল বিশ্ব ইসলামোফোবিয়া-বিরোধিতা সংগঠনের পক্ষ থেকে এই poverty.org.uk এবং তার পরিচালক মিঃ পামার’এর বিরুদ্ধে অভিযোগ জানাচ্ছি, এই উদ্দেশ্যপ্রণোদিত গ্রাফগুলির দ্বারা ব্রিটেনবাসী দক্ষিণ এশীয় মুসলিম অভিবাসীদের প্রতি বর্ণবিদ্বেষে ইন্ধন দেওয়ার। আপনি স্মরণ করে দেখতে পারেন, কিছুদিন আগেই হিন্দুদের মুখপাত্র ভারতীয় বংশোদ্ভূত ব্যারনেস শ্রীলা ফ্ল্যাথার অভিযোগ করেছেন, দক্ষিণ এশীয় মুসলিমরা বেশী ওয়েলফেয়ার, বেনিফিট, শিশুকল্যাণভাতা পাওয়ার উদ্দেশ্যে বেশী বেশী করে পরিবারবৃদ্ধি করেছে। এইসব অভিযোগকারীদের এবং তাদের মদতদাতাদের কঠোর শাস্তি দাবী করি।
উকিল ২: ইয়োর অনার, আমার মক্কেল মিঃ পামার সম্পূর্ণ নির্দোষ। তিনি পলিসি স্ট্যাটিস্টিক্স নিয়ে গবেষণা করেন, এবং ব্রিটেনের নানা পলিসি-সংক্রান্ত বিষয়ে (পলিটিক্স, হেলথ ইত্যাদি) তথ্যভিত্তিক কনসাল্টিং করে থাকেন। তাঁর সাইটে তিনি ইউকে’র নানা বিষয় নিয়ে শয়ে শয়ে গ্রাফ এবং তথ্য উপস্থাপনা করেছেন, লেবার ফোর্স সার্ভে’র এই তথ্যগুলির বিশ্লেষণও তারই অঙ্গ মাত্র। এথনিসিটি বা জাতি সেই সার্ভের একটা বড় ফ্যাক্টর, তাই তা নিয়েও কিছু বিশ্লেষণ করেছেন। তাঁর কোনো বিশেষ জাতিবিদ্বেষী উদ্দেশ্য ছিল না, ধর্মাবতার।
উকিল ১: বটে? তাহলে চার্টের শিরোনামে বড় বড় করে বাংলাদেশী আর পাকিস্তানিদের নাম উল্লেখ করে দেওয়া কেন? চার্টই বা অসম্পূর্ণ কেন – চীনারা গেল কোথায়? আমেরিকায় চীনা অভিবাসীদের ভিড়ে দক্ষিণ এশীয় অভিবাসীরা চাপা পড়ে যাচ্ছে, আর এখানে তাদের কোনো প্রভাবই নেই বলতে চান?
জাজ: অর্ডার, অর্ডার। আমি কোর্টের তরফ থেকে পরিসংখ্যানবিদ ভাইটালস্ট্যাটিস্টিক্স’কে নিয়োগ করলাম, তিনি তথ্যে কোনোরকম ভুলভ্রান্তি আছে কিনা, এই উপস্থাপনা উদ্দেশ্যপ্রণোদিত কিনা, চীনারা বাদ কেন, এসব তদন্ত করে জানাবেন। তার জন্য আগামী সাতাশ তারিখ অবধি বিচার মুলতুবি রইল।
*********************
পেশকার: সাক্ষী ভাইটালস্ট্যাটিস্টিক্স হাজির...
উকিল ১: মাই লর্ড, আমি সাক্ষীকে জেরা করতে অনুমতি চাই।
জাজ: অনুমতি দেওয়া হল।
উকিল ১: মিঃ ভাইটালস্ট্যাটিস্টিক্স, আপনি প্রথমে বলুন, ওই সাইটটি খুঁটিয়ে দেখে আপনার কী ধারণা হয়েছে?
ভাই: ওই সাইটে সত্যিই নানারকম পলিসি-বিষয়ক তথ্য-চিত্রের উপস্থাপনা আছে, আলোচনার ওই চার্টগুলি তার খুবই ক্ষুদ্র একটা অংশ। অতএব সাইটটা প্রোপাগান্ডার উদ্দেশ্যে বানানো হয় নি বলেই আমার মনে হয়।
উকিল ২: (স্বগত) ট্রালালালা...
উকিল ১: ওই লেবার ফোর্স সার্ভে’তে তো আরো বেশ কিছু জাতিগোষ্ঠীর তথ্য সংগ্রহ করা হয়েছে, তাহলে চীনা ইত্যাদি তাদের ছেড়ে উনি শুধু আমার মক্কেলদের মত কয়েকটা গোষ্ঠী নিয়েই পড়লেন কেন?
ভাই: তার সম্ভাব্য একটা কারণ, চীনারা ওই হারে বাকি জাতিগোষ্ঠীগুলিরই কাছাকাছি, তাই তাদের আলাদা করে উল্লেখ করে হয় নি। বিচারপতি মহোদয়, আমি সবকটি জাতিগোষ্ঠীকে নিয়েই এই চার্টটি বানিয়ে এনেছি, যেখানে দেখতে পারেন, যে বাংলাদেশী ও পাকিস্তানিদের মধ্যে এই হার সত্যিই চোখে পড়ার মত ভাবে আলাদা, বাকিদের চেয়ে। এখানে প্রতিটি গোষ্ঠীর মধ্যে জনসংখ্যাকে কর্মরত (সবুজ), কর্মহীন কিন্তু কাজে ইচ্ছুক (নীল), আর কর্মহীন কিন্তু কাজে অনিচ্ছুক (কমলা) এই তিনটি শতকরা ভাগে ভাগ করা হয়েছে।


কর্মরত ভাগটি অবশ্য মূল ছবিতে ছিল না। আর আমি কেবল ২০১০ সালের তথ্য নিয়েই এই চার্ট বানিয়েছি, মিঃ পামার তিন বছরের তথ্যের গড় নিয়েছিলেন। কিন্তু তাঁর ফলাফলের সঙ্গে আমার বেশি তফাত নেই।
এখানে চীনারা রয়েছে; অন্যান্য এশীয় দেশের লোকেরা রয়েছে; আফ্রিকান, ক্যারিবিয়ান ইত্যাদি মিলিয়ে কৃষ্ণাঙ্গরা রয়েছে; সাদা+কালো, সাদা+এশিয়ান ইত্যাদি মিলিয়ে মিশ্ররক্তের জনতা রয়েছে; ইউরোপীয় এবং কিছু আমেরিকান, অস্ট্রেলিয়ান শ্বেতাঙ্গরা রয়েছে।
উকিল ১: আপনিও দেখছি আসামীর মতই ২৫ থেকে ৬৪ বছরের তথ্য নিয়েছেন। কিন্তু এই সার্ভের সংজ্ঞা অনুযায়ী ওয়ার্কিং এজ ধরা হয় ১৬ বছর থেকে। তাহলে? আপনি কি ওনার কোলে ঝোল টানছেন?
ভাই: যেহেতু ব্রিটেনে বেকারভাতা দেওয়া হয় ২৫ বছর বয়সের পর থেকে, তাই আমার অনুমান, উনি সেই বয়স থেকে রিটায়ারমেন্টের বয়স অবধি অংশটুকু ছেঁকে নিয়েছেন। আমিও ওঁর সাথে মিলিয়ে দেখতে তাই করেছি। এর পেছনে পক্ষপাত নেই। তবে আমি ১৬ বছর বয়স থেকে তথ্য নিয়েও দেখেছি, বেশি তফাত নেই – কর্মহীনতার হার বরং খানিকটা বেড়েই যায়।
উকিল ১: সরকারের প্রতিবেদন বলছে, কাজ পাওয়ার ক্ষেত্রে অ-শ্বেতাঙ্গদের প্রতি ডিসক্রিমিনেশন আছে। তাই থেকে কি এমন হওয়া সম্ভব নয়?
ভাই: তা আছে, কিন্তু তাহলে ব্রিটিশ এবং অন্যান্য-শ্বেতাঙ্গদের বাদ দিলে বাকি সবকটি গোষ্ঠীই প্রভাবিত হওয়ার কথা। কিন্তু দেখা যাচ্ছে, কর্মরত-দের হার বরং মূল ব্রিটিশদের চেয়েও ভারতীয়, কৃষ্ণাঙ্গ ইত্যাদি গোষ্ঠীতে বেশী।
উকিল ১: কিন্তু এ কথা কি সত্যি নয়, যে অনুপাতের বদলে মোট সংখ্যা নিলে বাংলাদেশীদের উপস্থিতি অনেক কমে যায়?
ভাই: তা ঠিক। এ দেশের জনসংখ্যায় ২% এর মত ভারতীয়, ১.৫% এর কিছু বেশী পাকিস্তানি, আর ০.৫% এর কিছু বেশী বাংলাদেশী। 
৫% এর বেশী ইউরোপীয় শ্বেতাঙ্গদের বাদ দিলে এদের কাছাকাছি কেবল কৃষ্ণাঙ্গরা (২%), মিশ্র’রা (১.২%) আর চীনারা (০.৪%)।
আমি আরেকটি চার্ট বানিয়েছি, মূল ব্রিটিশদের বাদ দিয়ে, যেখানে এদেশের মোট কর্মহীন ইচ্ছুক (সবুজ) ও অনিচ্ছুক (খয়েরী) জনসংখ্যায় বিভিন্ন জাতিগোষ্ঠীর অবদান শতকরা হিসাবে দেখানো হয়েছে। পাশে তুলনার জন্য দেশের মোট জনসংখ্যায় বিভিন্ন জাতিগোষ্ঠীর অবদানও (ধূসর) দেখিয়েছি।


তা এখানে আপনার দাবী যৌক্তিক, যে মোট জনসংখ্যার হিসাব ধরলে কর্মহীন অনিচ্ছুকদের হিসাবে পাকিস্তান বাংলাদেশের তিনগুণ আর ভারতীয়রা দ্বিগুণ প্রায়।
কিন্তু সেটা মোট জনসংখ্যাতেও তারা বেশী বলেই। যদি ‘জাতিগোষ্ঠীর মধ্যে কার কেমন মনোভাব’ হিসাবে দেখতে চান, তাহলে প্রথমের চার্টটাই ঠিক আছে।
আর এটায়, বুঝতেই পারছেন, ধূসরের তুলনায় যাদের খয়েরী বেশী হবে, তাদেরই পরিস্থিতি খারাপ। এখানে দেখতে পাবেন, পাকিস্তানি ও বাংলাদেশীদের পরিস্থিতি তাই বাকিদের তুলনায় খারাপ (অবশ্য চীনা বা অন্যান্য’দেরও তেমন ভাল না)। এটা লক্ষ্য করে দেখুন, ভারতীয়দের তুলনায় পাকিস্তানিদের জনসংখ্যা কম হলেও কর্মহীন অনিচ্ছুক বেশ বেশী।
*********************
জাজ: বিবাদীপক্ষের উকিল, আপনি সাক্ষীকে কোনো প্রশ্ন করতে চান?
উকিল ২: হ্যাঁ হুজুর।
তা মিঃ ভাইটালস্ট্যাটিস্টিক্স, মোট জনসংখ্যা নিয়ে আপনার আরো কিছু পর্যবেক্ষণ আছে বলে শুনেছি। সেগুলো আদালতের সামনে পেশ করবেন কি?
ভাই: নিশ্চয়ই। তার আগে পপুলেশন পিরামিড জিনিসটা একটু বুঝিয়ে নিই।


এই ছবিটা দেখুন, এখানে একটা দেশের মোট জনসংখ্যাকে বিভিন্ন বয়স অনুযায়ী ভাঙা হয়েছে। বয়স রয়েছে Y-অ্যাক্সিসে, আর হরাইজন্টাল বার দিয়ে প্রতিটি বয়সের গ্রুপে জনসংখ্যা দেখানো হয়েছে। X- অ্যাক্সিস তাই’ই মাপছে। যেহেতু তরুণদের সংখ্যা বেশী আর বুড়োদের কম হওয়ার কথা, তাই এটাকে পিরামিডের মত দেখতে লাগে। সাধারণত একপাশে পুরুষ আর একপাশে মহিলাদের দেখানো হয়।


আর এই ছবিটাও দেখুন। এখানে কিছু সম্ভাব্য পিরামিড দেখানো হয়েছে।
দ্রুত বর্ধনশীল, যখন শিশুদের সংখ্যা দ্রুত বৃদ্ধি পাচ্ছে,
কম বর্ধনশীল, যখন শিশু ও যুবকদের সংখ্যা বেশি, কিন্তু আর খুব দ্রুত বাড়ছে না,
স্থায়ী, যখন কম জন্মহার ও মৃত্যুহারের জন্য জনতার গঠন বেশি বদলাচ্ছে না, বুড়োরাও অনেকদিন বাঁচছেন,
আর সংকোচনশীল, যখন শিশুজন্ম কম হচ্ছে, ফলে মধ্যবয়স্কদের সংখ্যাই বেশি।
জাজ: বেশ, পিরামিড বুঝলাম। এবার এদেশের পিরামিড নিয়ে কিছু বলতে চান?
ভাই: আজ্ঞে হ্যাঁ। আমি এ দেশের প্রতিটি জাতিগোষ্ঠীর পিরামিড বানিয়েছি এই ছবিতে।


দুটি ছোট পরিবর্তন – আমাদের আলোচনায় স্ত্রী/পুরুষ প্রাসঙ্গিক নয় বলে আমি মোট জনসংখ্যা এঁকেছি দুপাশেই, আর X- অ্যাক্সিসে সেই গোষ্ঠীর মধ্যে বিভিন্ন বয়সে জনসংখ্যা না রেখে অনুপাত রেখেছি।
কয়েকটি জিনিস লক্ষ্য করুন। কেবল বাংলাদেশী আর পাকিস্তানিদের পিরামিডই দ্রুত বর্ধনশীল। এবং সরকারের রিপোর্টেও বলা হয়েছে, যে পরিবারের মাপেও তারাই সবচেয়ে বড় – একটা বাংলাদেশী পরিবারে গড়ে থাকে ৪.৫ জন, আর পাকিস্তানি পরিবারে ৪.১ জন। বাকিদের ৩-এর আশেপাশে।
এর সাথে মিশ্র জনগোষ্ঠীর লোকেদেরও পিরামিড দ্রুত বর্ধনশীল। তবে তার কারণ, বর্তমানে ভিন্ন জাতির মধ্যে বিয়ে বেশ কিছু কিছু হচ্ছে (যদিও ২% মত কেবল), আগে যা খুবই কম হত – এই গ্রুপে বেশী বয়সী লোকেরা তাই প্রায় নেই-ই।
আর দেখুন, ব্রিটিশ, অন্য শ্বেতাঙ্গ, ভারতীয়দের পিরামিড সেই তুলনায় সংকোচনশীল; এবং এদের অনেক বৃদ্ধ লোক আছে। এর কারণ দ্বিতীয় বিশ্বযুদ্ধের পরে লোকসংখ্যা কমে যাওয়ায় করা ‘বেবি বুম’, এবং তার পরে ১৯৬৫-৭০’এ হয়েছে তাদের সন্তানদের ‘বেবি বুম’। এই দুই দলের বয়স এখন ৬০ আর ৪০-এর আশেপাশে।
এদের মতই চীনা বা অন্য এশিয়ানদেরও মধ্যবয়সী লোকসংখ্যাই বেশি।
উকিল ১: এসব হ্যানাত্যানা দেখিয়ে আপনি কী ইঙ্গিত করতে চান, অ্যাঁ?
ভাই: বাংলাদেশী আর পাকিস্তানিদের মধ্যে যে বাচ্চাদের সংখ্যা দ্রুত বৃদ্ধি পাচ্ছে, এই তথ্য সত্যি; তবে তার উদ্দেশ্য নিয়ে শ্রীমতী ফ্ল্যাথার যে দাবী করেছেন তা নিয়ে কিছু বলার মত জ্ঞান আমার নেই।
আর আপনার আগের প্রশ্নের পরিপ্রেক্ষিতে বলব, ইমিগ্রেশন/জন্মহার ইত্যাদির কারণে, যেসব গোষ্ঠীর চেয়ে মোট জনসংখ্যায় এখন পিছিয়ে, তাদের ভবিষ্যতে অতিক্রম করে যাওয়ারও সম্ভাবনা রয়েছে।
জাজ: তাহলে এই মামলা বিষয়ে আপনার মতামত কী?
ভাই: উপস্থাপিত তথ্যে আমি তেমন কোনো বিকৃতি দেখছি না। তাই এই শিরোনাম “তথ্য’সহ মিথ্যা কহ”-তে আপত্তি জানালাম। আর জনসংখ্যা-পিরামিড বা কর্মহীন-অনিচ্ছুক ইত্যাদি বিষয়ে ওই দুই দক্ষিণ এশীয় অভিবাসীরা বাস্তবেই অন্যদের থেকে বেশ খানিকটা আলাদা, তাই মিঃ পামার সেটা তাঁর চার্টে হাইলাইট করলে তাঁকে দোষ দিতে পারি না। তাঁর সাইটের কাজকর্মে তাঁকে জাতিবিদ্বেষী বলে অনুমান করার মত কিছুও দেখি নি। 
উকিল ২: ইয়েপ্পি... ইয়ে, ইয়োর অনার, তাহলে আমার মক্কেলকে রেহাই দেওয়া হোক?
জাজ: হ্যাঁ হ্যাঁ, তাঁকে এবং তাঁর সাইটকে বেকসুর খালাস দেওয়া হল।
উকিল ১: কিন্তু, স্যার, যারা আমার মক্কেল-বিদ্বেষী ইন্টারপ্রিটেশন করছে, তাদের বিচার করবেন না?
জাজ: সেসব পরের অধিবেশনে হবে। আর পাঠকেরা নিজেদের মত ভাবনাচিন্তা করুক। আমি এখন অ্যাসটেরিক্স পড়তে গেলুম...


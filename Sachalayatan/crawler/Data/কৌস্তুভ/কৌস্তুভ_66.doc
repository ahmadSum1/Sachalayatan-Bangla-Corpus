সব লাল হো যায়েগা?



সোমবার ছিল হার্ভার্ডের নবীনবরণ উৎসব। আরো বিশেষভাবে বলতে গেলে, আন্তর্জাতিক গ্রাজুয়েট ছাত্রদের বরণ। গ্রাজুয়েটদের জন্য অনেকগুলি ‘স্কুল’ আছে হার্ভার্ডে, যেমন ‘স্কুল অফ আর্টস অ্যান্ড সায়েন্সেস’, ‘স্কুল অফ পাবলিক হেল্‌থ’, ‘মেডিকাল স্কুল’ ইত্যাদি। আমরা পড়ি প্রথমটিতে, যেটি ছাত্রসংখ্যার দিক থেকে এই স্কুলগুলির মধ্যে বৃহত্তম।
এখানে নিয়ম হল, আন্তর্জাতিক ছাত্ররা যখন প্রথম আসে, তখন বর্তমান আন্তর্জাতিক ছাত্রদের মধ্য থেকে এক এক জনকে তাদের এক এক জনের ‘হোস্ট’ নিয়োগ করা হয়। ওই বড়দাদা-কাম-বন্ধুর মত, তারা এখানকার হালচাল, শহরের হালহকিকত, কোথায় ভাল সব্জিবাজার পাওয়া যায় ইত্যাদি খবরটবর দিয়ে নতুনদের মানিয়ে নিতে সাহায্য করে। আর টার্ম শুরুর আগে তাই একটা ডিনারের আয়োজন করে ইউনিভার্সিটি, এই হোস্ট এবং গেস্টদের মেলাতে। সেই ডিনারেই গেছিলাম সোমবার।

সেখানে আমাদের স্কুলের ডীন একটি সুস্বাগতম বক্তৃতা দিলেন। ‘এমন ইউনি কোথাও খুঁজে পাবে নাকো তুমি’ ধরনের প্রারম্ভিক খেজুরির পর ভদ্রমহিলা পড়তে শুরু করলেন একগুচ্ছ তথ্য। পরিসংখ্যানের ছাত্র হিসাবে প্রত্যেক বছর ডিনারে আমি সেগুলিরই অপেক্ষায় আগ্রহে বসে থাকি। কি বললেন তিনি, শুনে নিই আগে।

জানালেন, এই স্কুলের ছাত্রসংখ্যা প্রায় ৪ হাজার, যার মধ্যে আন্তর্জাতিক প্রায় হাজার দেড়েক। এবং, সবচেয়ে ইন্টারেস্টিং অংশ – তাদের মধ্যে ছাত্রসংখ্যার বিচারে প্রথম দশটি দেশ। তালিকাটি এইরকম–
১. চিন
২. কানাডা
৩. কোরিয়া
৪. সিঙ্গাপুর
৫. ইউকে
৬. তুরষ্ক
৭. জার্মানি
৮. তাইওয়ান
৯. মেক্সিকো
১০. ভারত।

তালিকার প্রথম স্থানে, এবং ছাত্রসংখ্যায় দ্বিতীয়কেও বিশাল ব্যবধানে পিছনে ফেলে, চীন, আর অনেক নিচে, দশম স্থানে ভারত। উপমহাদেশের বাকি দেশগুলির কথা নাহয় ছেড়েই দিলাম।

গত বছরও এই তালিকাটা খেয়াল করেছিলাম। প্রথম স্থানে যথারীতি চীন, আর ভারত ছিল ষষ্ঠ স্থানে। মাঝে ছিল মেক্সিকো, ইউকে, এমন কি সিঙাপুর বা তাইওয়ানের মত ক্ষুদ্র দেশও। তা গতবারের থেকে প্রতিনিধির সংখ্যায় আরো পতন হয়েছে ভারতের। 
তাই ভাবছিলাম, এই অবস্থার কারণ কি? হার্ভার্ডের মত একটা ‘পপুলার’ ইউনিতে যথেষ্ট সংখ্যক ভাল ছাত্র পাঠাতে না পারা ভারতীয় উচ্চশিক্ষাপ্রতিষ্ঠানগুলোর ব্যর্থতা হিসাবেই দেখতে হবে। এবং চীনের সাফল্য। যদিও জনসংখ্যায় দুজনেই কাছাকাছি। এইসব নিয়েই লিখে ফেললাম দু’কলম।

(২) –––––––––––––––––––––––––

একটা ডিসক্লেমার। এটা বর্ণবাদী পোস্ট নয়। আরশোলাভোজীদের গুষ্টিতে মার্কিনদেশ ছেয়ে যাচ্ছে ধরনের কোনো হাউকাউ করা আমার উদ্দেশ্য নয়। আমি জাতিসচেতন, কিন্তু জাতিবিদ্বেষী নই। একটা উদাহরণ দিই। ধরুন ইউনির বন্ধুরা অনেকে মিলে কোনো পাবে গেলাম (যাই না যদিও)। পূর্ব এশিয়ার লোকেদের যে গড়ে অ্যালকোহল টলারেন্স কম সেটা মোটামুটি জানা। এখন যদি আমার চিনা বন্ধুকে বলি, ভাই, সামলাতে পারবি না, বেশি খাসনে, তাহলে সেটা জাতিসচেতনতা। আর যদি বলি, এই চিঙ্কি, সাদাচামড়ার সঙ্গে পাল্লা দিয়ে মাল টানার সাহস কি করে হয় তোর, তাহলে সেটা যত না গালি তার চেয়ে বর্ণবিদ্বেষ।
আরেকটা কথা। আমার ইউনি নিয়ে বেশি কিছু লিখতে চাই না, যাতে কেউ সন্দেহ না করে যে ঘ্যাম নিচ্ছে ছোঁড়া। কিন্তু মনে হল যে ইউনির সীমিত পরিপ্রেক্ষিতের বাইরেও এটা আলোচনা করার একটা ভাল বিষয় হবে। তাই এই পোস্ট।
(৩) –––––––––––––––––––––––––

বিস্তারিত আলোচনায় যাবার আগে কয়েকটা উল্লেখযোগ্য তথ্য দেখে নিই।

যদি মোট ছাত্রসংখ্যা ধরা হয়, আন্ডারগ্র্যাড (কলেজ) আর গ্র্যাজুয়েট (ইউনি) মিলিয়ে, তাহলে গত বছর পর্যন্তও ভারত চীনের তুলনায় সামান্য এগিয়ে ছিল আমেরিকায় ছাত্র পাঠানোয় – এক লাখ তিন হাজার বনাম ৯৮ হাজার। এবং গত আট বছর ধরেই ভারত এতে এক নম্বরে।

অবশ্য তার আগের বছর – ২০০৮’এর তুলনায় ভারতীয় ছাত্রসংখ্যা বেড়েছিল ২০০৯’য়ে মাত্র ১ শতাংশ, আর চীনা ছাত্রসংখ্যা বেড়েছিল ২১ শতাংশ।

মজার ব্যাপার, এই সময়ে যদি শুধু গ্র্যাজুয়েট ছাত্র ধরি, যাদের নিয়ে আমার প্রথম অংশটা, তাহলে ভারতীয় ছাত্র কমেছে ১৬ শতাংশ, আর চীনা ছাত্র বেড়েছে ঠিক ১৬ শতাংশ। কন্ট্রাস্ট!
এই তথ্যগুলি যে রিপোর্টে বেরিয়েছিল, তাদের ২০১০ সংখ্যা এখনও আসে নি। বরং এই বছর সম্পর্কে অন্য কিছু তথ্য দেখি। 
ভারতীয় গ্র্যাজুয়েট ছাত্রদের অ্যাপ্লিকেশনের হার এই বছরে বেড়েছে বটে, কিন্তু মাত্র ১ শতাংশ। অন্যদিকে চীন আবার বেড়েছে, ২০ শতাংশ। টানা পাঁচ বছর ধরেই নাকি তাদের বৃদ্ধিহার ডবল-ডিজিট।
অন্যদিকে মধ্যপ্রাচ্য, তুরষ্ক ইত্যাদি দেশেও এই দুবছরে অ্যাপ্লিকেশনের বৃদ্ধিহার ছিল ২০ শতাংশের বেশি। তাই হার্ভার্ডের ওই প্রথম দশের তালিকায় ভারতকে টপকে তুরষ্ক উঠে আসতেই পারে।

ওই তালিকায় ভারতের পতনের আরো একটা সম্ভাব্য কারণ – ২০০৯’য়ে আমেরিকায় দশটি বৃহত্তম ইউনিতে আন্তর্জাতিক ছাত্র কমেছে ৬ শতাংশ। কিন্তু ভারতীয় ছাত্র কমেছে ১৭ শতাংশ! 
(৪) –––––––––––––––––––––––––

২০০৬’য়ে গ্র্যাজুয়েট ছাত্রদলে ভারতের অংশ ছিল ৩০ শতাংশ আর চিনের ২০। সেখান থেকে এই কয় বছরে ভারত তার লিড’টি খুইয়েছে।

ভারতীয় ছাত্ররা আমেরিকায় কম যাচ্ছে বলে ভারতীয় বিশ্ববিদ্যালয়ের লোকজন বেশ আনন্দিত হয়েছেন। তাঁদের বক্তব্য, এখন আমরা এখানেই উচ্চমানের পড়াশোনা করাতে পারছি বলেই ছাত্ররা আর বিদেশ যাচ্ছে না। কিন্তু সেটাই কি প্রধান কারণ? আরেকটু ভেবে দেখি।

আমেরিকায় আন্ডারগ্র্যাজুয়েট আর গ্র্যাজুয়েট পদ্ধতির একটা প্রধান ফারাক, আন্ডারগ্র্যাডে অর্থসাহায্য প্রায় নেই, ছাত্রদের টিউশন, থাকা-খাওয়া ইত্যাদি বিশাল ব্যয় নিজেদের পকেট থেকেই দিতে হয়। তাই তারা রেস্তোঁরা-দোকান ইত্যাদিতে কাজ করে খানিকটা টাকা জোগাড়ের চেষ্টায় থাকে। কিন্তু তাদের বাবা-মার সাহায্য বা নিজেদের লোন লাগেই।

অন্যদিকে গ্র্যাজুয়েটদের দুটো ভাগ – মাস্টার্স আর পিএইচডি। মাস্টার্সদেরও আন্ডারগ্র্যাডদের মতনই অবস্থা, নিজেদের খরচ নিজেদেরই চালাতে হয়। তবে টিচিং অ্যাসিস্ট্যান্টশিপ বা রিসার্চ অ্যাসিস্ট্যান্টশিপ পেলে ইউনিভার্সিটি থেকে, খানিকটা সুরাহা হয়।
আবার বেশিরভাগ ক্ষেত্রেই পিএইচডিতে ভর্তির সময় ডিপার্টমেন্ট চিঠি দিয়ে জানিয়ে দেয় ফান্ডিং দেবার কথা। তাই তাদের জীবন অনেকটা আরামের। এমনকি মাস্টার্সে ভর্তি হবার সময় মোটামুটি ডিপার্টমেন্ট কথা দেয়, যে অচিরাৎ তুমি অ্যাসিস্ট্যান্টশিপ পাবে কিছু একটা।
অর্থাৎ, কলেজে পড়তে গেলে পুরোটাই নিজের রেস্ত’র জোরে। আর ইউনিতে পড়তে গেলে খানিকটা হলেও ডিপার্টমেন্টের সঙ্গতি থাকতে হবে।
গ্রাজুয়েট ছাত্রসংখ্যায় ২০০৯’য়ে ওই বিশাল পড়তির কারণও এইটাই, যে আর্থিক মন্দার ফলে ইউনিগুলি এত সাহায্য করতে পারছিল না ছাত্রদের। ২০১০’য়েও সেই রেশ চলছে। যেমন ধরুন, আমাদের বায়োস্ট্যাটিস্টিক্স ডিপার্টমেন্ট ২০০৮’য়ে নিয়েছিল ৬ জন আন্তর্জাতিক ছাত্র। ২০০৯’য়ে মাত্র ২ জন (আরো ২ জন আন্তর্জাতিক ছাত্র তাদের সরকারের টাকায় এসেছে, তাই এক্ষেত্রে ধরছি না), ২০১০’এ ১ জন।
এই সময়ে ডোমেস্টিক ছাত্রসংখ্যায় অত পড়তি হয় নি, কারণ ন্যাশনাল সায়েন্স ফাউণ্ডেশন, ন্যাশনাল ইন্সটিটিউট অফ হেল্‌থ ইত্যাদিরা ওবামা সরকারের আমলে অন্তত গবেষণার টাকায় অত কাটছাঁট করে নি।
বড় ইউনিগুলোয়ও দেখেছি, অনেক আমেরিকান ছাত্রই কিন্তু খাজা। কয়েকজন দারুণ ব্রিলিয়ান্ট অবশ্যই আছে, কিন্তু বাকিরা তথৈবচ। একজন গড় আন্তর্জাতিক ছাত্রের তুলনায় দুর্বলতর। ব্যাপারটা আশ্চর্যের নয়। আমেরিকার ছাত্রদের হাতে সুযোগ, অপশন অনেক বেশি। ইউনিরাই তাদের ডাকে, কারণ একটা ছাত্র না দেখাতে পারলে এনএসএফ গ্রান্টটা তারা খরচা করবে কি করে? অন্যদিকে অল্প কয়েকটা ঘরের জন্য আন্তর্জাতিক ছাত্রদের মধ্যে প্রতিযোগিতা অনেক বেশি।
যেখানে ফান্ডিং অতটা সমস্যা নয়, সেখানে কিন্তু এমনও হয়েছে যে আন্তর্জাতিক ছাত্রদের সংখ্যা আমেরিকান ছাত্রদের সংখ্যার তুলনায় বেশিই। গত বছরে হার্ভার্ড স্ট্যাটিস্টিক্স ডিপার্টমেন্ট নিয়েছিল নয় জন ছাত্র, তাদের মধ্যে ৫ না ছয় জনই চীনের। উপমহাদেশীয় একজনও না।

(৫) –––––––––––––––––––––––––

তাহলে দেখছি, ফান্ডিং পাওয়া যায় এমন সুযোগগুলিতে ভারতীয়রা পিছিয়ে পড়ছে। কেন?

আরো একটা উদাহরণ দিই। আমার বিষয় নিয়ে – পরিসংখ্যান। ভারতে ওই নিয়ে পড়াশোনার ভাল জায়গা একটাই – আইএসআই। অন্যান্য কলেজে যারা স্ট্যাটিস্টিক্স নিয়ে পড়ে তাদের বিদেশে আসার হার তেমন ধর্তব্য না। এবার বেশিরভাগ ইউনিরই নিয়ম, একই জায়গা থেকে সাধারণত একজনই নেওয়া হয়, বড়জোর দুজন, কেঁদেকেটে তিন, যদি খুব বড় ব্যাচ নেওয়ার ক্ষমতা থাকে তাদের। কিন্তু যেহেতু চীনে অন্তত চার-পাঁচটা বড় বিশ্ববিদ্যালয়ে এই বিষয়ে পড়ানো হয়, তাই একই হারে নিলেও তাদের প্রতিনিধির সংখ্যা অনেক বেড়ে যাবে।

আরেকটা ব্যাপার হল গ্রেড ইনফ্লেশন। এটা আমেরিকার ইউনিগুলোতে খুব বেশি। তারা সবাই দেখাতে চায় যে আমাদের ছাত্ররা খুব ভাল, তারা ভাল ভাল জায়গায় চাকরি পাচ্ছে। আর সেটা পেতে গেলে ভাল নম্বর দরকার বইকি। তাই তারা তাদের ছাত্রদের ঢেলে নম্বর দেয়। 
যখন আমি টিচিং অ্যাসিস্ট্যান্ট হই, তখন নিয়ম শুনেছিলাম, যে কেউ একটা প্রশ্ন একেবারে উত্তর না দিলে অন্য কথা, কিন্তু আবজাব কিছু লিখলেও অন্তত দশে পাঁচ দিলেই ভাল, মেরে কেটে তিন। সুযোগ পেলেই নম্বর দেবে, ছোটখাট ভুল নিয়ে একদম খুঁতখুঁত করবে না। করলেই ছাত্ররা খেপে যাবে, তোমাকে বাজে রেটিং দেবে, প্রফেসরের কাছেও কথা তুলতে পারে, তাঁরা নাখোশ হবেন; এমনিতেও বাজে রেটিং পেলে পরের সেমেস্টারে অ্যাসিস্ট্যান্টশিপ পাবে না।

এ বিষয়ে অ্যাগ্রেসিভনেস আন্ডারগ্র্যাডদের খুব বেশি, কারণ তারা হাজার হাজার ডলার তাদের ভবিষ্যতের পেছনে লগ্নি করেছে এই কলেজে এসে, প্রতিটি পাইপয়সার বিনিময়ে প্রতিটি নম্বর তারা পেতে চায় যাতে সবসেরা চাকরিটা তাদেরই হয়। আধখানা নম্বর কাটতে গেলেও তারা ছেড়ে কথা বলে না, ভুক্তভোগী মাত্রেই জানেন।

এই গ্রেড ইনফ্লেশন উপমহাদেশের কলেজগুলোতে প্রায় হয়ই না। সেখানে প্রতিটা নম্বর যেন পরীক্ষকের সম্পত্তি, তোমাকে লড়াই করে আদায় করে নিতে হবে। অনেক কোর্স করেছি আমরা যেখানে হয়ত ৫৫’ই সর্বোচ্চ নম্বর। সেসব ক্ষেত্রে ইউনিতে অ্যাপ্লিকেশনের সময় বুঝিয়ে লিখতে হয়েছে যে কেন আমাদের ৫৫’কে ৯৫’র সমান গুরুত্ব দেওয়া উচিত। নইলে একটা গুরুত্বপূর্ণ বিষয়ে মাত্র ৫৫ পেয়েছি দেখে আমাদের দাম অনেকটাই কমে যাবে তাদের কাছে।
চীনের কলেজগুলিতে, যা শুনেছি, তারা আমেরিকান ইউনিগুলোর চাহিদা সম্পর্কে অনেক বেশি পরিচিত, সেদিক সামলেই তারা কাজ করে। অতএব তাদের অ্যাডভান্টেজ তো হবেই।
(৬) –––––––––––––––––––––––––

আমার মতে, ভারতীয় ছাত্ররা যে আমেরিকায় কম যাচ্ছে, তার অল্প খানিকটাই মোহভঙ্গ, বেশিরভাগটাই হয় অ্যাডমিশন না পাওয়া বা অর্থসাহায্য না পাওয়া। এবং সুযোগসুবিধার দিক থেকে চীন যে খানিকটা এগিয়ে সেটা তো শুনলাম।

ওদের গ্রুমিং পদ্ধতির একটা উদাহরণ দিই। আমাদের যেমন স্কুলের ক্লাস ৩ কি ক্লাস ৫ এ বৃত্তি পরীক্ষা হয়, তেমন একটা পরীক্ষা হয় ওদেশেও। সেখানে যারা অস্বাভাবিক ভালো ফল করে, তাদের আলাদা করে বেছে নিয়ে যাওয়া হয় কিছু বিশেষ স্কুলে। সেখানে তারা সাধারণ স্কুলের পড়াশোনা করে না, আমাদের উচ্চমাধ্যমিকের সময়েই তারা শেষ করে ফেলে কলেজের পাঠক্রম। ১৭-১৮ বছর বয়সে তারা উচ্চশিক্ষার জন্য প্রস্তুত। এবং এদের তৈরীও করা হয় অনেকটা বিদেশি ইউনিগুলোর দিকে লক্ষ্য রেখে।

আমাদের ডিপার্টমেন্টেই একজন প্রফেসর আছেন, যিনি এই জিনিয়াস প্রোগ্রামের ফসল। ২১-২২ বছর বয়সেই তাঁর ডক্টরেট পাওয়া হয়ে গেছিল। আর বলতে গেলে মহিলাকে দেখতেও খারাপ না। আর কি চাইতে পারতেন তিনি? তাঁর দাদাও একই করেছেন। এঁদের বাবা তো একটা বই’ই লিখে ফেলেছেন, ‘হাউ টু রেইজ জিনিয়াস চিলড্রেন’ বলে।

কিন্তু এটা সকলের পক্ষে সুখকর হয় না। ১৮ বছর বয়স পর্যন্ত তারা কেবল মুখ গুঁজে পড়াশোনাই করে এসেছে, তার বাইরের জীবন সম্বন্ধে কিছু জানে না, সবদিকে ম্যাচিওরিটি আসে নি তাদের, এমন অবস্থায় বিদেশে এসে প্রায়ই তারা দিকভ্রষ্ট হয়ে পড়ে। নিজের ব্যাচে সবাই অনেক বড়, সমবয়সী কেউ নেই, সমবয়সীরা কলেজে গিয়ে ফুর্তিফার্তা করছে, তখন মোটিভেশন হারিয়ে ফেলে তারা। এই প্রোগ্রাম থেকে আমেরিকায় এসে পিএইচডি শেষ করতে অসুবিধায় পড়েছে, এমন দৃষ্টান্তও কম নেই। 
এইবার আমরা একটা বৃহত্তর বিষয়ে ঢুকে পড়লাম – এই বিষয়ে চীন সরকারের বা সমাজের প্রভাব নিয়ে। সেটা একটা খুব গুরুত্বপূর্ণ বিষয়, অনেকটা আলোচনার দাবি রাখে। পরের পর্বে আসুক তাই।

চীনা বা ভারতীয় সরকারের যে এ বিষয়ে সক্রিয় উদ্যোগ আছে, আমেরিকাকে ইমিগ্রান্ট দিয়ে বোঝাই করতে, তার জুজু দেখিয়ে বহু দিন থেকেই আমেরিকার নেতারা জনগণকে হুঁশিয়ারি দিয়ে যাচ্ছেন। যে সাবধান হও, নইলে কমিউনিস্ট লালচীনের লোকেরা এসে তোমাদের দেশটাকেই কব্জা করে নেবে। সব লাল হো যায়েগা। তা সেই প্রভাব সক্রিয় কি প্রত্যক্ষ, ভাবা যাবে পরের পর্বে, যদি আপনারা চান। আর এর মাঝে পান্ডবদার মত যাঁরা চীন ঘুরে এসেছেন, তাঁদের থেকে প্রত্যক্ষ্যদর্শীর মতামত শুনতে পেলেও ভাল হয়।


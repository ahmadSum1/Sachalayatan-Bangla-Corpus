মরুপ্রথা



“বাকি সবার মতই আমাদের পরিবারও ছিল সোমালিয়ার মরুভূমির পশুপালক। সেখানে আমরা ছোটোরা, মুক্ত আদিম প্রকৃতির সঙ্গ উপভোগ করতে পারতাম একশ’ভাগ। আমরা খোলা মাঠে সিংহদম্পতিকে রোদ পোয়াতে দেখতাম, জিরাফদের সঙ্গে দৌড়োতে পারতাম, মরু-খরগোশদের ধাওয়া করতাম। 
কিন্তু বড় হবার সাথে সাথেই সেই সব স্বাধীনতাগুলো ফুরিয়ে আসতে থাকে। আমরা শিখতে থাকি, একজন আফ্রিকান রমণী হওয়ার অর্থ।
আফ্রিকায় মহিলারাই সমাজের মেরুদণ্ড, পরিবারের অধিকাংশ কাজের দায়িত্ব তাদেরই। কিন্তু পরিবারে কোনো সিদ্ধান্ত নেওয়ার ব্যাপারে তারা নেহাতই ক্ষমতাহীন, উপেক্ষিত। তারা এতটাই পরাধীন, যে নিজের বিয়ের মত সিদ্ধান্তটুকুতেও তাদের কোনো মত দেওয়ার অধিকার নেই।
আর খুব ছোটোবেলাতেই আমাদের জীবনে একজন ‘মেয়ে হয়ে ওঠার’ প্রথম ধাপটা আসে।
আমাদের ওই মরুচারী যাযাবর সমাজে একজন অবিবাহিত মহিলার কোনো স্থান নেই, আর তাই সময় থাকতেই মায়েদের চেষ্টা শুরু করতে হয়, যেন তার মেয়ের জন্য যথাযোগ্য ভালো স্বামীর বন্দোবস্তই করতে পারে।
এবং সোমালিয়ার প্রচলিত ধারণা এই যে, একটি মেয়ের দুই পায়ের ফাঁকে খারাপ জিনিসপত্র থাকে, আর তাই মেয়েরা হল নোংরা, অতিরিক্ত কামপূর্ণ, এবং বিয়ের অযোগ্য – যতক্ষণ না ওই খারাপ অংশগুলো, ভগাঙ্কুর আর লেবিয়া, কেটে ফেলে দেওয়া হচ্ছে। তারপর যোনিমুখ সেলাই করে ফেলা হয়, কেবল ছোট্ট একটা ছিদ্রপথ বাদ রেখে।
এই খৎনা করার জন্য কোনো বেদেনীর মজুরিই একটা সোমালিয়ান পরিবারের কাছে সবচেয়ে বড় খরচ, কিন্তু সেটা একটা গুরুত্বপূর্ণ লগ্নি – তা ছাড়া বাড়ির মেয়েকে বিয়ের বাজারে তোলাই যাবে না।
তার শরীরে ঠিক কী করা হতে চলেছে, সেটা একটা মেয়ের কাছে গোপনই রাখা হয়, তাকে শুধু এই কথা শিখিয়ে রাখা হয় যে বয়স হলে তার জীবনে দারুণ একটা কিছু হতে চলেছে। আর তাই ছোটো বয়স থেকেই সোমালিয়ান মেয়েরা উৎকণ্ঠার সাথে উৎসুক হয়ে থাকে এই ‘মেয়ে হওয়ার’ অনুষ্ঠানের জন্য।
আগে এই প্রথা পালন করা হত মেয়েরা বয়ঃসন্ধিতে পৌঁছলে, কিন্তু ক্রমে ক্রমে তা আরো অল্পবয়সী মেয়েদের উপরেই করা হতে থাকে।
যখন আমার বয়স প্রায় পাঁচ, এক সন্ধ্যায় আমার মা আমাকে বললেন, “তোমার বাবা ওই বেদেনীর সঙ্গে দেখা করে এসেছেন। সে এবার যেকোনোদিনই এসে পড়বে।”
আমার এই ‘অনুষ্ঠানের’ আগের রাত্রে, বাড়িতে আমাকে ঘিরে বেশ একটা হইচই পড়ে গেল। রাত্রের খাবারও আমাকে বেশি করে দেওয়া হল। বেশি দুধ খেতে বারণ করল মা।
দারুণ উত্তেজনা নিয়ে শুয়ে ছিলাম, ঘুম আসছিল না। নিঝুম কালো আকাশের চিকমিক তারাগুলোর দিকে চেয়ে ছিলাম, হঠাৎ মাথার উপর একটা ছায়া দেখতে পেলাম। মায়ের ছায়া। আমাকে ইশারা করছে উঠে পড়ার জন্য।
আমার ছোট্টো চাদরখানা জড়িয়ে ঘুমচোখে তার পিছু পিছু এগোতে লাগলাম। 
আমরা মাঠের মধ্যে ঝোপঝাড়ের পাশে গিয়ে থামলাম। “এখানে অপেক্ষা করি’, মা বলল। আমরা ঠাণ্ডা মাটিটায় বসে রইলাম। আসে আস্তে ভোরের আলো ফুটছিল। আমি ওই বেদেনী মহিলার চটির আওয়াজ পেলাম। আর হঠাৎই দেখি সে এসে দাঁড়িয়েছে আমার পাশে।
“ওখানে গিয়ে বসো”, সে একটা চওড়া পাথর দেখিয়ে বলল। কোনো গল্পসল্প কথাবার্তার ব্যাপার নেই, এটা নিছকই যেন এক নীরস ব্যবসায়িক লেনদেন।
মা আমায় সেখানে নিয়ে গিয়ে বসাল। ওই মহিলা আমার পেছনে বসে আমার ছোট্ট মাথাটা তার বুকে তুলে নিল, আর তার পা-দুটো দিয়ে আমাকে শক্ত করে চেপে ধরল। আমিও তার পা আঁকড়ে রইলাম। সে আমার মুখে একটা শিকড়ের টুকরো দিয়ে বলল, ওটা দাঁতে চেপে ধরে থাকতে।
আমার কানের কাছে মুখ নামিয়ে এনে মা ফিসফিস করে বলল, “আমার সোনামণি অনেক সাহসী, তাই না? মায়ের কথা শোনো, লক্ষ্মী মেয়ের মত চুপটি করে থাক, দেখবে খুব তাড়াতাড়িই সব মিটে যাবে।”
আমি মিটমিট করে তাকিয়ে দেখতে পেলাম রুক্ষ চেহারার ওই মহিলার কঠোর চাহনি। সে তার পুরোনো কাপড়ের থলিটা হাতড়ে বের করে আনল একটা ভাঙা ব্লেড। মনে হল, সেটার গায়ে যেন দেখতে পেলাম শুকনো রক্ত লেগে আছে। মহিলা তার উপরে থুতু দিয়ে নিজের কাপড়ে মুছে পরিষ্কার করে নিল। ততক্ষণে আমার চারিদিক অন্ধকার হয়ে এসেছে, কারণ মা আমার চোখে শক্ত করে একটা কাপড় বেঁধে দিয়েছে।
তার পরেই যেটা অনুভব করতে পারলাম, আমার মাংস কাটা হচ্ছে, আমার শরীরের মধ্যে দিয়ে ওই ব্লেডটা চলাচল করছে। আমি শক্ত হয়ে বসে থাকতে চাইলাম, নিজেই নিজেকে বোঝাতে লাগলাম যে আমি যত শান্ত হয়ে থাকব তত তাড়াতাড়ি এটা মিটে যাবে। কিন্তু আমার পা-দুটো থরথর করে কাঁপতে আরম্ভ করল। আমি প্রার্থনা করতে লাগলাম যে সবকিছু যেন দ্রুত মিটে যায়। তাই-ই হল, কারণ আমি তখনই জ্ঞান হারালাম।
যখন আমার জ্ঞান ফিরল, দেখলাম আমার চোখের বাঁধন আর নেই, আর ওই মহিলা একটা বাবলার কাঁটাঝোপ জোগাড় করে এনেছে। সেই কাঁটা দিয়ে সে আমার চামড়ায় কতগুলো ফুটো করে, একটা সাদা সুতো চালিয়ে সেলাই করে দিল। পা-দুটো ততক্ষণে সম্পূর্ণ অসাড় হলেও, তাদের মাঝখানে এমন দুর্দান্ত যন্ত্রণা যে আমি মরে যাওয়ার প্রার্থনা করছিলাম।
মুখে রোদ পড়ায় আমি আবার জেগে উঠলাম। সেই বেদেনী মহিলা ততক্ষণে চলে গেছে। আমার কোমর থেকে গোড়ালি অবধি কাপড় দিয়ে বাঁধা, যাতে আমি পা ফাঁক করতে না পারি। যে পাথরের উপরে শুয়েছিলাম, তার পাশে তাকিয়ে দেখি যে সেটা রক্তে ভেসে যাচ্ছে, যেন সদ্য সেটার উপর কোনো পশু জবাই করা হয়েছে। এক পাশে আমারই শরীরের টুকরো রোদে শুকোনো হচ্ছে।
যখন রোদ আরো চড়া হতে থাকল, আমার মা আর দিদি আমাকে টেনে নিয়ে গেল একটা ঝোপের ছায়ায়, যাতে আমি সেখানে অপেক্ষা করতে পারি যতক্ষণ তারা আমার জন্য একটা ছোট্ট ছাউনি বানিয়ে দেয়। এইটাই এখানের প্রথা – মেয়েটির জন্য কোনো গাছের তলায় একটা ছোট ঘর বানিয়ে দেওয়া, যাতে সে কয়েক সপ্তাহ সেখানে একা বিশ্রাম নিয়ে ধীরে ধীরে সুস্থ হয়ে উঠতে পারে।
অনেকক্ষণ ধরে অপেক্ষা করার পর যখন আর সহ্য করতে পারছিলাম না, তখন দিদিকে ডাকলাম। সে আমায় পাশ ফিরিয়ে শুইয়ে দিয়ে বালিতে একটা ছোট গর্ত করে দিয়ে বলল, “এইখানে।”
আমার প্রথম অনুভূতি হল যেন কেউ আমার ক্ষতস্থানে অ্যাসিড ঢেলে দিয়েছে। সেলাই করে দেওয়ার পরে মেয়েদের প্রস্রাব আর পরবর্তীতে মাসিক বেরোনোর জন্য কেবলমাত্র ছোট্ট একটা ফুটো রাখা হয়, একটা দেশলাইকাঠির মতন সরু।
দিনের পর দিন ওই কুঁড়েঘরে পড়ে থাকতে থাকতে আমার ক্ষতস্থান বিষিয়ে যায়, প্রবল জ্বরের ঘোরে পড়ি। বারবারই অজ্ঞান হয়ে পড়তাম। মা দীর্ঘদিন ধরে আমার জন্য খাবার আর জল নিয়ে আসত।
যখন চেতনা থাকত, বাঁধা পায়ে নিশ্চুপ হয়ে শুয়ে থাকতে থাকতে আমি কেবলই চিন্তা করতাম, কেন? কিসের জন্য?
ওই বয়সে আমি যৌনতা সম্পর্কে কিছুই জানতাম না। কেবল বুঝেছিলাম, আমার মায়ের সজ্ঞানেই আমার উপর ছুরি চালানো হয়েছে।”

************************************
অধুনা আফ্রিকান সুপারমডেল ওয়ারিস দিরি’র আত্মজীবনী Desert Flower-এর কিছু অংশ আমি রীডার্স ডাইজেস্ট পত্রিকায় পড়ি যখন আমার বয়স মাত্র তেরো বছর, যে বয়সে উনি নিজেদের গ্রাম ছেড়ে পালিয়েছিলেন যখন তাঁর বাবা পাঁচটা উটের বিনিময়ে একজন শুভ্রশ্মশ্রু বৃদ্ধের সঙ্গে তাঁর বিয়ে দিয়ে দিতে যাচ্ছিলেন। সেই বয়সে এ বিবরণ পড়া আমার কাছে বেশ শকিং ছিল, সম্ভবত সে কারণেই লেখাটা আজো আমার মনে আছে। আরো তের বছর পর সেটা অনুবাদ করে অন্যদের পড়াতে পেরে খানিক হালকা লাগছে, যদিও অনুবাদ করাটা বেশ কষ্টকর ছিল।
লন্ডন পালিয়ে এসে খাবারের দোকানে কাজ করতে করতে তিনি এক গ্ল্যামার ফটোগ্রাফারের নজরে পড়ে যান, আর তাঁর ‘এক্সোটিক’ চেহারার জন্য দ্রুতই বিখ্যাত হয়ে ওঠেন। সেই সঙ্গেই তিনি ‘ফিমেল জেনিটাল মিউটিলেশন’ (FGM) বা নারী-খৎনা বিষয়ে একজন অ্যাক্টিভিস্ট হয়ে ওঠেন। এই বর্বর প্রথার সম্পর্কে আমার বেশি কিছু যোগ করার নেই, কেউ আরো বিশদে জানতে চাইলে দেখতে পারেন [১] [২] [৩] [৪]।
তিনি ওখানে বলেছেন, “আমি যে এত কষ্ট পেয়েছিলাম, তার পরেও আমাকে ভাগ্যবান বলা চলে – কত মেয়ে ইনফেকশন, শক, টিটেনাসে পড়ে মারাই যায় শেষমেষ।”
রক্তপাত ও সংক্রমণে ওই সময়ই দশ শতাংশ মেয়ের মৃত্যু হয় বলে অনুমান করা হয়, এবং সন্তান জন্মের সময় মা ও শিশুর মৃত্যুর সম্ভাবনাও বেড়ে যায় এইধরনের নারীদের ক্ষেত্রে।
ওইসব দেশে নারী-খৎনা একরকম ‘যৌনতার তালা' বা chastity belt হিসাবেও ব্যবহার করা হয়, কারণ বিয়ের আগে বেশ আনন্দের সঙ্গে ওই সেলাই কাটার ব্যবস্থা করা হয়, যাতে মেয়েটি এবার স্বামীসঙ্গমের উপযুক্ত হয়ে উঠতে পারে।

****************


আমি বরং অন্য একটা দিক নিয়ে কিছু কথা বলি। পপুলেশন জেনেটিক্স নিয়ে পড়াশোনা করার জন্য, ব্লন্ড চুল এজাতীয় কোনো লক্ষণ দেখলেই আমার প্রশ্ন করতে ইচ্ছা হয়, এই-সংক্রান্ত জিনের উদ্ভব হল কোথায়, কবে, এবং তা কী ভাবে ছড়িয়ে পড়ল? এই একই আলোচনা করা যায় খৎনার মত মীম নিয়েও, চলুন তাই একটু দেখি।
থ্রীষ্টজন্মেরও দু-আড়াই হাজার বছর আগে মিশরে পুরুষের খতনার প্রাচীনতম নিদর্শন দেখা যায়। বুঝতেই পারছেন, মিশরীয়দের পক্ষে পাথরে খোদাই বা ছবির মাধ্যমে এই সংক্রান্ত ঘটনা লিপিবদ্ধ করে রাখা সম্ভব ছিল, কিন্তু সোমালিয়া বা অন্যান্য অঞ্চলে অত উন্নত শিল্পচর্চাও ছিল না আর কাঠ-মাটির ভাস্কর্য এতদিন টেঁকার কথাও না। তাই মিশরেই নারী-খতনা ও পুরুষ খতনা দুইরকমেরই প্রাচীনতম ইতিহাস পাওয়া যায়।
সেই বিখ্যাত গ্রীক পর্যটক হেরোডোটাসও মিশর ঘুরে দেখে লিখে গেছেন তাদের মধ্যে এই প্রচলনের কথা। শুধু মিশরই নয়, সারা সাব-সাহারান আফ্রিকা, মানে ইথিওপিয়া ইত্যাদি, এবং মধ্যপ্রাচ্য, যেমন সিরিয়া, ইজরায়েল এসব জায়গাতেও এর প্রচলন ছিল। তাদের ওল্ড টেস্টামেন্ট মানে হিব্রু বাইবেলের গল্পেও তাই পাওয়া যায় ঈশ্বরের আব্রাহামকে এ বিষয়ে নির্দেশ দেওয়ার কথা। তবে এদের মধ্যে এমন অনেক জাতি ছিল যারা ছেলেদের ক্ষেত্রে করলেও মেয়েদের ক্ষেত্রে খতনা প্রথা অনুসরণ করত না। 
কিন্তু ইউরোপীয় জাতিগুলো, যেমন গ্রীক, রোমান এরা খতনা পালন করত না, আর মিশরীয়দের এই অভ্যাস তারা ভালো চোখেও দেখত না। এই প্রথার উৎপত্তি আফ্রিকা-মধ্যপ্রাচ্যের ওই অঞ্চলে ঠিক কোন সময় হয়েছে ধারণা না করা গেলেও, এসব থেকে এটুকু বুঝতে হবে যে তা মোটামুটি হিউম্যান মাইগ্রেশন-এর তুলনায় সাম্প্রতিক আবিষ্কার, কারণ ইউরোপ মধ্যএশিয়া ইত্যাদি অন্য কোথাওই এই প্রথা দেখা যায় না। তাই তৎসম বাংলায় এর কোনো প্রতিশব্দ নেই।
এই প্রথা শুরু করার পেছনে কারণ কি ছিল, তা নিয়ে গবেষকদের নানা মত, কেউ বলেন ‘পরিষ্কার’ হওয়ার চিন্তা থেকে, কেউ বলেন ধর্মভিত্তিক ‘স্যাক্রিফাইস থেকে’, অন্যেরা বলেন বয়ঃপ্রাপ্তির প্রতীক বা ‘কামিং-অফ-এজ রিচুয়াল’ থেকে, অথবা ‘যৌন সংযম’ এর উদ্দেশ্য থেকে। 

****************


তা এই লোকাচার আদি জনগোষ্ঠীগুলো থেকে ছড়াল কেমন করে? যা প্রায়শই হয়ে থাকে, সংগঠিত ধর্মের পিঠে চড়ে। পৃথিবীর বড় ধর্মগুলোর মধ্যে ইহুদী ধর্মে এই লোকাচার প্রায় বাধ্যতামূলক হয়ে পড়েছে, তবে তা পুরুষের খতনা, নারী-খতনা অল্প দুয়েকটা গোষ্ঠী ছাড়া কেউ পালন করে না। এবং নারী-খতনার মত পুরুষের খতনা করাও পাশ্চাত্যে বেশ সমালোচিত। নারীদের মত এত জটিল কাটাছেঁড়া না হলেও, রক্তপাত ও সংক্রমণ ইত্যাদি মিলিয়ে নানারকম রোগের সম্ভাবনা ওই শিশুদের থেকেই যায়। তার উপর, বিশেষ করে ইহুদীরা যেমন সদ্যোজাত বাচ্চাদের উপরে এটা করে, একটা বাচ্চার ক্ষেত্রে এটা একটা গভীর শক ও ট্রমা’র কারণ হয়ে যায় – ওই বয়সে সে কথা বলে কষ্ট প্রকাশ করতে পারছে না বলেই যে সে কষ্ট পাচ্ছে না এমন ভাবার তো কোনো কারণ নেই। গোঁড়া ইহুদী র‍্যাবাই-রা আবার দাঁত দিয়ে কামড়ে ওই চামড়াটা ছেঁড়েন, ফলে লালাবাহিত রোগের সম্ভাবনাও থাকে, এমনকি তার ফলে মৃত্যুর ঘটনাও ঘটেছে। তা ছাড়া, যার শরীর তার মতামত-বিবেচনা ছাড়াই একটা অপ্রয়োজনীয় অকারণ কাটাছেঁড়া তার উপর চাপিয়ে দেওয়ার অধিকার তার জন্মদাতা বলেই কেউ পেয়ে যায় কি?
(পুরুষ)খতনা-পন্থীরা অনেক কষ্টেসৃষ্টে একটা তথ্য নিজেদের পক্ষে পেয়েছেন – যেসব আফ্রিকান অঞ্চলে এইচআইভি সংক্রমণের হার খুব বেশি, সেখানে খৎনা করা থাকলে নারী থেকে পুরুষের সংক্রমণের হার কিছু কমে। তাই বিশ্বস্বাস্থ্যসংস্থা সেই অঞ্চলে এই প্রথার পরামর্শ দেয়। তবে দুটো জিনিস খেয়াল রাখতে হবে – কেবল যেসব অঞ্চলে এইচআইভি সংক্রমণের হার খুব বেশি সেসব অঞ্চলে, এবং কেবল নারী থেকে পুরুষের সংক্রমণের ক্ষেত্রে। কিন্তু বুঝি না, খৎনাকৃত ধার্মিক পুরুষদের তো ধর্মনিষ্ঠ সদাচারী হওয়ার কথা, তাদের ওইরকম বহুগামী নারী বা বারবনিতাদের দিকে যাওয়ার দরকারটাই বা কী?

****************
আর অন্য যে ধর্মে এই লোকাচার সুপ্রচলিত, তা হল ইসলাম ধর্ম। কোরানে সরাসরি এ সম্পর্কে কিছু বলা নেই, তবে নানা হাদিস থেকে জানা যায় যে ওই সময়ে আরবে ও অন্যত্র এই প্রথা প্রচলিত ছিল, এবং মুহম্মদও তা বজায় রাখেন, উভয় পুরুষ ও নারী খতনাই। তবে নারী-খতনার প্রকোপ সম্ভবত কমই ছিল, এবং সে সম্পর্কে উল্লেখও তুলনায় অনেক কম। তবে শরিয়া আইনেও নারী-খতনা সম্পর্কে জোর দেওয়া আছে। 
আফ্রিকার ওইসব অঞ্চলে তাই যেসব জনস্বাস্থ্যকর্মীরা নারী-খতনা বন্ধ করতে প্রচার চালান, তাঁরা এর ফলে সমস্যায় থাকেন, কারণ তাঁরা ব্যাপারটাকে ধর্মবিরোধী কিছু হিসাবে দেখাতে চান না। আর ধর্মবিরোধী হিসাবে পরিচিত হয়ে গেলে আরো বড় সমস্যা এই যে, মহিলারা যদিওবা বোঝেন এ বিষয়ে, সেইসব শস্যক্ষেত্রের মালিক যাঁরা সেই স্বামীরা কিছুতেই রাজি হবেন না। সে কাজে তাঁরা মাঝেমাঝে অল্প কিছু কোরানপন্থী গোষ্ঠীর মতবাদের সাহায্য নেন, কারণ তাদের ব্যাখ্যা অনুযায়ী, যেহেতু কোরানে বলা হয়েছে ঈশ্বর মানুষকে নিখুঁত করে সৃষ্টি করেছেন, তাই মানবদেহের উপর এমনতরো কাটাছেঁড়া করাটা ধর্মপন্থী নয় বরং গুনাহ।
ধর্মে এই প্রথার অবস্থান নিয়ে ইসলামের মধ্যে নানা বিতর্ক থাকলেও, লোকাচার হিসাবে তা বহুব্যাপী। মিশরে একসময় এই প্রথা নিষিদ্ধ ঘোষিত হলেও, বর্তমানে ইসলামিক ব্রাদারহুড ক্ষমতায় এসে তা তুলে দেওয়ার চেষ্টা করছে। এর মাধ্যমেই এই প্রথা দূর ইন্দোনেশিয়াতেও ছড়িয়ে পড়েছে, তবে সেখানে এই প্রক্রিয়ার ভয়াবহতা কম।
ব্রিটেনে আগত মধ্যপ্রাচ্যের অভিবাসীদের মধ্যে এই প্রথার চল আছে, এবং অনেকে আবার দেশে উড়ে গিয়ে মেয়েদের খৎনা করিয়ে নিয়ে আসেন। যদিও সে দেশে আইন আছে একে নিষিদ্ধ করে, আন্দাজ করা হয় বছরে প্রায় পাঁচশ মেয়ে এর মুখে পড়ে, এবং অদ্ভুত এক মাল্টিকালচারালিজম-মতবাদের প্রভাবে সরকার এ নিয়ে কোনো ব্যবস্থা নেয় না। ওদিকে ফ্রান্সে কিন্তু নিয়মিত সরকার এ নিয়ে তদারক চালায়। জার্মানিতে আবার এক কোর্ট রায় দিয়েছে যে মুসলিম বা ইহুদীরা যে বাচ্চা ছেলেদের খতনা করায় তাও অহেতুক শারীরিক ক্ষতি বিবেচনায় বেআইনি, যদিও জার্মান পার্লামেন্ট সেই রায় বাস্তবায়িত করে নি।

****************
সংক্ষেপে বলা যায়, নরবলির মতই খতনাও এক প্রাচীন প্রথা, যা সময়ের সাথে সাথে বিভিন্ন ধর্মের অংশ হয়ে পড়েছে। মূলত আফ্রিকায় প্রচলিত এই নারী-খতনা খুবই ভয়াবহ এবং ক্ষতিকর, তবে পুরুষ-খতনাও অপ্রয়োজনীয় এবং ক্ষতিকর। নানা কর্মীগোষ্ঠী এই নিয়ে আফ্রিকায় ও অন্যত্র কাজ করছে, তাদের সাফল্য কামনা করি, এবং ব্রিটেন ইত্যাদি সরকারের চৈতন্য।


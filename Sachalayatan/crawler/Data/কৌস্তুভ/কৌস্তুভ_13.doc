আম্মো গেছি ভ্যাঙ্কুভার






আজকালকার পিচ্চি পোলাপানদের কথা আর কী কমু। তেনারা গেছেন ভ্যাঙ্কুভার ঘুরতে আর মুরুব্বিদের বাড়িতে খাইদাই করতে, ফিরে এসে লেখাও দিয়েছেন (একজন হাইকুপ্রমাণ আরেকজনে নভেলপ্রমাণ), কিন্তু ছবি দেবার বেলায় কিপটেমি। এদিকে ভীমের গদা মার্কা ডিএসএলআরের মালিক সব। কী আর করি, আমার প্রিয় পাঠকেরা, আপনাদের খাতিরে আমার হার্ডডিস্ক খুঁজেপেতে ২০১০ সালের আমার ভ্যাঙ্কুভার সফরের কিছু ছবিই তুলে দিলাম। যদিও অবিশ্যি এগুলো ডিএসএলআরে তোলা নয় তাই ওনারা নাক সিঁটকাতে পারেন, তবুও ছবি তো।
ভ্যাঙ্কুভার শহরটা ছবির মত সুন্দর, একদিকে প্রশান্ত মহাসাগরের খাঁড়ি অন্যদিকে উত্তরেই পাহাড়। তায় আমি গেছিলাম সামারে, যখন গাছপালা থাকে সবুজ আর ঝলমলে। এনারা তো শীতকালে গেছেন, নেড়া নেড়া হাড্ডিসার গাছ বই আর কিছু পাবেন্না। ওইজন্যিই বোধহয় দুয়েকটা রাস্তাঘাটের/মুখোশের আর নিজেদের হাস্যমণ্ডিত বদনের ছবি ছাড়া আর কিছু দেয়নিকো।
ডানদিকে দেখা যায় স্ট্যানলি পার্ক। বিশাআআআল বড় এই পার্কখানা, আর তেমনই সুন্দর। উল্টোদিকের পাহাড়গুলোতেই গেছিলাম এই খাঁড়িটা বোটে করে পেরিয়ে, পাইনবনের মধ্যে পাহাড়ি নদীর উপর ঝুলন্ত ব্রিজওয়ালা ক্যাপিলানো পার্কে। সে ছবি পরে একদিন দেবোখন।

ওই যে সারি সারি তাঁবুর মত দেখছেন ওটা কানাডা প্লেস, ভ্যাঙ্কুভারের একটা প্রতীক বলা চলে। দোকানপাটে জমজমাট। এর পাশেই ওই ক্রুজশিপগুলো নোঙর করে, যেটা প্রথম ছবিতে দেখলেন।



ইয়ে, আমি কিন্তু ওইসব তামসিক লোভে পড়ে ভ্যাঙ্কুভার যাইনি। গেছিলাম বিদ্যাদেবীর আরাধনায় অর্থাৎ কিনা কনফারেন্সে।

এইটা কিন্তু আমাদের হোটেল না। আর আবহাওয়াও এমনটা ছিল না বেশিরভাগদিন, বেড়ানোর আর ছবি তোলার পক্ষে চমৎকার রোদই ছিল।


এইটা আমাদের হোটেল থেকে ডাউনটাউনের দৃশ্য। ওই দূরে দেখা যায় প্রশান্ত মহাসাগর।


একটু আঁতেলমার্কা অ্যাবস্ট্রাক্ট ছবি তুললুম। রাগ করলেন্নাতো?

আমি ক্যামেরাহাতে একা একা পথেঘাটে ঘুরে বেড়াতুম, তাতে ঝাঁচকচকে বাড়িঘর, ফুলসাজানো কাফে, নীল পাহাড়ের পাশাপাশি শহরের বুকেই এসব দৃশ্যও চোখে পড়ত।


আরেট্টু আধা-অ্যাবস্ট্রাক্ট ছবি তুললুম।

তবে কি, ডাউনটাউনের মধ্যে ওইরকম পথঘাট দেখলে ভালই সম্ভাবনা যে আপনি চায়নাটাউনের কাছাকাছি এসে পড়েছেন। ভ্যাঙ্কুভারের চায়নাটাউন বেশ বড়সড়, কেননা চৈনিক পপুলেশন অনেক বেশি। আমাদের এক চায়নিজ নার্ডি বন্ধু কিছুতেই বান্ধবী জোটাতে না পেরে ঠিক করেছিল, পাশ করেই ভ্যাঙ্কুভার চলে আসবে, এখানেই তার কিছু গতিক হবার সম্ভাবনা সবচে' বেশি।





চায়নাটাউনের পাশেই একটা খাসা চাইনিজ গার্ডেন আছে। ওইসব দিক থেকে অনেক গাছটাছ নিয়ে এসে তৈরি।





আচ্ছা, আবার ডাউনটাউনে ফিরে আসি।


 পোলাপান যে গ্যাসটাউনের কথা কইছিল, সেই গ্যাসি'র ছবি আম্মো তুলেছি।

আরেকদিন মূল ট্যুরিস্ট স্পটগুলো থেকে এট্টু দূরে, বন্দরের ধারের পার্কটার দিকে হাঁটতে হাঁটতে চলে গেলাম। 




পার্কটায় বেশ রঙবেরঙের ফুলটুল ফুটে ছিল, একটা নমুনা দিলাম কেবল।


পার্কটা থেকে ডাউনটাউনের স্কাইলাইন। আমি জানি ফাহিমবাবু কাত করা ছবি পছন্দ করেন না, কিন্তু কী করা, পুরো স্কাইলাইনটা ফ্রেমে ধরছিল না যে। 


ওখানে বাঁদিকে যে উড়ন্ত চাকতির মত মাথাওয়ালা টাওয়ারটা দেখছেন, ওটা হারবার সেন্টার টাওয়ার। সেটার মাথায় একটা ভিউইং গ্যালারি আছে, সেখান থেকে বেশ ভিউ পাওয়া যায়।

তবে কি, ওই গ্যালারি থেকে যে ছবিগুলো তুলেছিলাম সেগুলো এখন দেওয়া গেল না। স্ট্যানলি আইল্যান্ডের খাসা বাজারটায় যে বেড়াতে গেছিলাম, বা যে বোটট্রিপগুলো করেছিলাম, বীচে যে ঘোরাফেরা করেছিলাম, সেগুলোও সব আপাতত ফাঁকি রইল - কেননা, প্রসেসটসেস করা হয়নি, এগুলো সব ওই ২০১০-এই করা ছিল তাই ঝটপট দিয়ে দিলুম।
আমি যখন গেছলুম তখন মুস্তাফিজ ভাই ছিলেন্না (উনি একজন গেছোদাদা বিশেষ - আমি যখন ভ্যাঙ্কুভার যাই তখন উনি ঢাকায়, আর যখন ঢাকা যাই তখন উনি ভ্যাঙ্কুভারে - আর সব জায়গাতেই জমজমাট সচলাড্ডার আয়োজন করেন আমায় শুনিয়ে শুনিয়ে <ফোঁতফোঁত ইমো> ) এইসব পোলাপানেরাও তখন লাপাত্তা। তবে দুর্দান্তিস সুজন্দা ছিলেন, আমাকে তাঁর বাসায় নিয়ে গিয়ে অনেক আদরযত্ন গল্পসল্প করলেন। তয় দোলনভাবীর লেজেন্ডারি কাচ্চি বিরিয়ানি খেতে দেননি, এই দুক্ষ কখনও যাবেনা - নেহাত আগেই এ নিয়ে লিখে ফেলেছি তাই কথা বাড়ালেম না।



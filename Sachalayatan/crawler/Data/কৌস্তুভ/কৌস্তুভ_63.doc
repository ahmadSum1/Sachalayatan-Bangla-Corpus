সব লাল হো যায়েগা? পর্ব ২...



পর্ব ১
গত কয়দিনের বহুআলোচিত খবর ছিল চীনা মানবাধিকার আন্দোলনের নেতা লিউ শিওবো’র  নোবেলপ্রাপ্তি। ইনি নমিনেশন পাওয়ার পর থেকেই চীন নরওয়েকে চাপ দিয়ে গেছে  যাতে তাঁকে নোবেল না দেওয়া হয়, নইলে দ্বিপাক্ষিক সম্পর্ক ক্ষতিগ্রস্ত হবে।  বিশ্লেষকদের বক্তব্য,  এভাবে চীন নিজেই সমস্যা ডেকে এনেছে, কারণ প্রকাশ্যে এ খবর চলে আসার পর  তাঁকে নোবেল না দিলে প্রচার হয়ে যেত, নরওয়ে চীনের কাছে নতিস্বীকার করেছে।

চীনের কমিউনিস্ট সরকারের লৌহযবনিকার বিরোধিতা করে তিয়েনয়ামমেন স্কোয়ার  (১৯৮৯) এর সময় থেকে এঁর উঠে আসা। প্রফেসর হিসাবে বিদেশে বক্তৃতা-সফর ছেড়ে  তিনি ফিরে আসেন দেশের আন্দোলনে যোগ দিতে, এবং ক্রমে মানবাধিকার আন্দোলনের  একজন বড় নেতা হয়ে ওঠেন। সাম্প্রতিককালে একটি মানবাধিকার সনদ, চার্টার-০৮,  তৈরীতে অংশগ্রহণের জন্য তাঁকে সরকার আবার বন্দী করে। ওই সনদটিতে বর্তমান  দমননীতির বিরোধিতা করে আমেরিকা ও ফ্রান্সের সংবিধানের মত উদারপন্থী  ব্যবস্থার পরামর্শ ছিল। স্বভাবতই সরকার সেটিকে দেশের ও আইনের বিরোধিতা  ইত্যাদি দেখিয়ে তাঁকে ক্রিমিনাল বলে চিহ্নিত করেছে এবং তাদের বক্তব্য যে এই  ব্যক্তি জনহিতৈষী নয়, অপরাধী, তাই একে নোবেল দিয়ে কমিটি নিজেকে উপহাসাস্পদ  করেছে মাত্র।

অবশ্য এনার নোবেল পাওয়া নিয়েও খুব আশাবাদী হবার কিছু অনেকেই দেখছেন না। আং  সান সু কি পেয়েছিলেন ১৯৯১ তে, এখনও বর্মার সামরিক শাসকদের থেকে মুক্তি  পেয়েছেন? দলাই লামা পেয়েছিলেন ১৯৮৯ এ, এক আনাও লাভ হয়েছে তাতে তিব্বতের?

বরং চীনের কঠোর মিডিয়া সেন্সরশিপের ফলে তারা অনেকটাই সফল, সাধারণ মানুষকে  এইধরণের আন্দোলন সম্পর্কে জানতে না দিতে। অনেক সাধারণ মানুষই লিউকে তাই  একজন দেশদ্রোহী হিসাবেই জানে, এবং নোবেল কমিটির উপরেও বিরক্ত।

চীনে সেন্সরশিপের ইতিহাস সুবিখ্যাত। গুগলে তিয়েনয়ামমেন স্কোয়ার এবং আরো  অনেক শব্দ দিয়ে সার্চ করা যায় না সে দেশ থেকে। এই ঘটনার পরে সাবধানতা  হিসেবে সিএনএন, বিবিসি ইত্যাদি বিদেশি সংবাদমাধ্যমকেও ব্যান করা হয়,  ইন্টারনেটে এ ধরনের সমস্ত সার্চ বন্ধ করা হয়, ওনার নাম দিয়ে এসএমএস পাঠানো  বন্ধ হয়।

(১) –––––––––––––––––––––––––

চীনের কমিউনিস্ট শাসনের সঙ্গে সোভিয়েত রাশিয়ার কমিউনিস্ট জমানার মিলও আছে,  আবার তফাতও। দু’জায়গাতেই কমিউনিস্ট পার্টির একচ্ছত্র শাসন থাকলেও, রাশিয়ায়  সেটা বস্তুত ছিল একনায়কতন্ত্র – পার্টি সেক্রেটারি স্টালিন যার সর্বময় কর্তা। চীনে কিন্তু একজন নয়, পার্টির পলিটব্যুরোই  সিদ্ধান্ত নেয়। এ বিষয়ে ভারতের কমিউনিস্ট পার্টির সঙ্গে মিল আছে।  পলিটব্যুরোর ‘দূর থেকে সমালোচনা করব, দায় নেব না’ মতবাদ থেকে নেওয়া  সিদ্ধান্তেই জ্যোতিবাবু ভারতের প্রথম বাঙালী প্রধানমন্ত্রী হওয়া থেকে  বঞ্চিত হয়ে হয়ে ‘ঐতিহাসিক ভুল’ বলে আক্ষেপ করেছিলেন (হলে দেশকে বিলেত বানিয়ে ফেলতেন, হেঁ হেঁ)। কয় বছর অন্তরই নেতা আসেন যান চীনে, পার্টির কর্তৃত্ব থেকে যায়।

আধুনিক বিদেশী প্রযুক্তি গ্রহণেও চীনের কোনো সঙ্কোচ নেই। বরং কিছুদিন পরে  বিদেশের যন্ত্রপাতির যোগানদারই তারা হয়ে ওঠে। আর রাশিয়ায় শিল্প ও বিজ্ঞানের  কি রকম অযত্ন হয়েছিল স্টালিনের খামখেয়ালিপনায় সে তো জানা’ই। আমাদের লাইনে  বার বার ওঠে লিসেঙ্কো’র কথা।  কমিউনিস্ট পার্টির আদর্শ ছিল, সবাই সমান, সবাইকেই রাষ্ট্র সমান যত্ন নেবে।  জিনে লুকিয়ে জীবের দোষগুণ, যা ঠিক করে দেয় তার বৈশিষ্টাবলী? বুর্জোয়া  অপপ্রচার। এই মতবাদ প্রচার করে লিসেঙ্কো স্টালিনের প্রিয়পাত্র হয়ে ওঠেন,  এবং জীববিদ্যা ও কৃষি গবেষণার হর্তাকর্তা হয়ে দাঁড়ান। কেবল পরিবেশের রদবদল  ঘটিয়েই তিনি অসাধারণ সব ফসল ফলিয়েছেন, দাবী করে তিনি মিডিয়ায় সোভিয়েত কৃষির  প্রতীকপুরুষ হিসাবে খ্যাতি পান। যাঁরা জিনভিত্তিক গবেষণা করতে চেয়েছিলেন,  বা যাঁরা বলেন লিসেঙ্কোর দাবী তাঁরা রেপ্লিকেট করতে পারেন নি, তাঁদের  নানাভাবে অপমানিত এবং অত্যাচারিত করা হয়, সাইবেরিয়ার ক্যাম্পে পাঠিয়ে দেওয়া  হয়। শুরুর দিকে অনেক উল্লেখযোগ্য উন্নতি হওয়া সত্ত্বেও সোভিয়েত জীববিদ্যা  তাই অগ্রগতি পায় নি। এইধরনের কোনো ঝামেলার অবকাশ নেই বলে এই যুগে এগিয়েছিল  তাদের গণিত গবেষণা। নাম্বার থিয়োরি, প্রবাবিলিটি ইত্যাদিতে সোভিয়েত  অঙ্কবিদদের দান অসামান্য।

অবশ্য বিদেশি প্রযুক্তি নিলেও, বিদেশি রাষ্ট্রব্যবস্থা, যেমন বহুদলীয় গণতন্ত্র, সম্পর্কে চীন বলে আসছে যে ওসব কেবল পশ্চিমেই সম্ভব, এখানে নয়।

মোট কথা, পশ্চিমের জন্য রাশিয়া যতটা রুদ্ধদ্বার ছিল, চীন ততটা নয়। বিদেশে  যে পালে পালে ছাত্রছাত্রী পাঠাচ্ছে তারা, সে তো আগের পর্বে দেখেইছি। কেবল  তাদের ব্যাপারে নাক না গলালেই হল।

(৩) –––––––––––––––––––––––––
 

২০০৮ সালে, আমেরিকায় অর্থনৈতিক সঙ্কটের সময়ে একটা খবর বাজারে খুব সাড়া  জাগায়। রাশিয়ান গবেষক পানারিন সেই ১৯৯৮য়ে দাবি করেছিলেন আমেরিকা ভেঙে পড়তে  চলেছে; সেই খবর নতুন করে আবার প্রচারিত  হয়ে এই গোলমালের সময়ে প্রচুর বিজ্ঞাপিত হয়। ইউরোপ, কানাডা, চীন, মেক্সিকো,  রাশিয়া আর জাপান নাকি বাঁটোয়ারা করে নিতে চলেছে সে দেশ। যদিও তাঁর দাবি  ছিল, ২০১০-এর মাঝামাঝি এটা হবে, সেই সময় পেরিয়ে এসেছে, আর তেমন কোনো  সম্ভাবনাও এই মুহূর্তে দেখা যাচ্ছে না, বরং আমেরিকা সামলে ওঠারই লক্ষণ  দেখাচ্ছে। যা হোক, তিনি তাঁর ভবিষ্যতবাণীর সপক্ষে যুক্তি দেখাতে  শুনিয়েছিলেন, যে তিনি যেমন আর্থসামাজিক ডেটা ঘেঁটেছেন, তেমনই সেই ১৯৭৬য়ে  ফরাসী ডেমোগ্রাফি গবেষক তদ যখন বলেছিলেন,  সোভিয়েত রাশিয়া ভাঙতে চলেছে (শিশুমৃত্যুর হার ইত্যাদি ফ্যাক্টর ধরে), তখনও  সবাই অবিশ্বাসই করেছিলেন। (সেই তদও বলছেন, সোভিয়েত রাশিয়ার হঠাৎ পতনে  আমেরিকা যে ফাঁকা মাঠে গোল দেবার সুযোগ পেয়ে গেছিল, তার দিন ফুরিয়ে এসেছে।)

আমেরিকা ভাঙুক না ভাঙ্গুক, কমিউনিস্ট সোভিয়েত রাশিয়া তো শক্তি হারিয়ে ভেঙে  টুকরো হয়েছে। আর তারা যেমন তাদের পশ্চিমবাগে শাসনাধীন পূর্ব ইউরোপের  উপজাতিগুলিকে অবজ্ঞা বা অত্যাচার করত, একই জিনিস কি চীন তাদের পশ্চিম দিকেও  করে আসছে না? তাহলে কি এমন হতে পারে, সোভিয়েতের মত কমিউনিস্ট চীনেরও একদিন  পতন ঘটবে এবং তারাও টুকরো হয়ে যাবে?

চীনের এই পরিস্থিতি নিয়ে আলাপ করার একটা সুযোগ হয়েছিল ফ্রাঙ্কফুর্ট থেকে  প্লেনে বস্টন আসার সময়। আমার সহযাত্রী ছিলেন আন্তর্জাতিক সম্পর্কের গবেষক বলদাস ঘোষাল। ওনাকে এই প্রশ্নটাই করেছিলাম।

উনি বললেন, নাঃ বাছা, সে সম্ভাবনা নেই এখনই। ওনার বক্তব্য, চীনের গঠনতন্ত্র  অনেক বেশি মজবুত। পার্টির প্রতিনিধিরা এক-দুজনের ইচ্ছামত নির্বাচিত হয় না,  বিধি মেনেই হয়। তাই উঁচু লেভেলে যথেষ্ট করাপশন থাকলেও, নিচু লেভেলে,  মফঃস্বল বা গ্রামের দিকে শক্ত হাতে সেসব দমন করা হয়। পঞ্চায়েত নেতা  দুর্নীতি করে ধরা পড়লে তাদের মৃত্যুদণ্ড পর্যন্ত হয়। আবার এই স্তরের  নেতাদের বক্তব্যও যথেষ্ট গুরুত্ব দিয়ে শোনা হয় পার্টির উঁচু স্তরে, গ্রামীণ  নীতি নির্ধারণের ক্ষেত্রে। তাই গ্রামের মানুষজন ততটা অখুশী নয়। করাপশনের  ব্যাপারে নাকি চীন অনেকটা আমেরিকার মত, দুর্নীতিটা বড় বড় লোকেদের বড় বড়  ব্যাপার, আমাদের মত রন্ধ্রে রন্ধ্রে দুর্নীতি না।

(৪) –––––––––––––––––––––––––

পর্ব ১-এ মূলত আলোচনা ছিল বিদেশি শিক্ষাক্ষেত্রে চীনা আধিপত্য নিয়ে। সেখান  থেকে এই পর্বে চীন সরকারের আলোচনায় চলে এলাম কেন? কারণ বলেছিলাম, যে এই  অবস্থার পেছনে কতটা তাদের দেশের সমাজের প্রভাব আর কতটা তাদের সরকারের, সেটা  নিয়ে পরের পর্বগুলিতে কথা আসবে। আবার সমাজ এবং সরকারের পলিসি  অঙ্গাঙ্গীভাবে জড়িত। যেমন জনবিস্ফোরণ কমাবার জন্য তাদের এক সন্তান নীতি।  এটা সমাজের বিভিন্ন ক্ষেত্রে গভীর প্রভাব ফেলেছে। যেমন তাদের গড় বয়স  বৃদ্ধি। কারণ প্রতি দুজন প্রৌঢ়ের জন্য এখন এক জন যুবক/যুবতী মাত্র। এবং  আধুনিক চীনেও ছেলেমেয়েরা বাবা-মার থেকে দূরে সরে যাচ্ছে। কিন্তু পশ্চিমা  সমাজের মত সব বৃদ্ধ-বৃদ্ধাকে স্বাস্থ্যপরিষেবা দেওয়া সম্ভব হচ্ছে না। সব  মিলিয়ে চীনের প্রৌঢ়দের মধ্যে আত্মহত্যার হারও চিন্তাজনক ভাবে বাড়ছে।

এবং এই হার বেশি  মহিলাদের মধ্যে। নারী/পুরুষ অনুপাতও হ্রাস পাচ্ছে – ১০:১৩ হয়ে দাঁড়াচ্ছে  কোথাও কোথাও – আমাদের দেশের মত চীনেও পুরুষ সন্তানই পছন্দ করা হয়, এবং এক  সন্তান নীতির ফলে তাই গর্ভপাতও চলছে, ভ্রুণ মেয়ে হিসাবে নির্ণয় হলে।

এই নীতি ধনী-গরিবের বিভাজনটাও আরেকবার স্পষ্ট করে তুলেছে। মধ্যবিত্ত যারা  সরকারি চাকরি করেন, তারা একাধিক সন্তান আনলে বরখাস্ত হবেন। গরীবরা সরকারী  সাহায্য হারাবেন। আর যাঁরা সরকারের উপর কোনোভাবে নির্ভরশীল নন, তাদের দিতে  হবে শুধু ফাইন। তাই বড়লোকদের বংশবৃদ্ধিতে কোনো বাধা বস্তুত নেই।

একমাত্র সন্তান হবার ফলে যা হয়েছে, মধ্যবয়সী বাপ-মার এখন মনোভাব, এই  একমাত্র সন্তানই আমাদের জীবনপ্রদীপ, এর মঙ্গলের জন্যই আমাদের বাকি জীবনটা  নিবেদিত করে দেওয়া প্রয়োজন। নইলে এই প্রচণ্ড প্রতিযোগিতাময় আধুনিক সমাজে এ  বাঁচবেই বা কি করে? আদরে বাঁদর করার ব্যাপারটাও তাই প্রবলভাবে আসছে। এ নিয়ে  কিছু চমৎকার কার্টুন পেলাম এখানে:

চীনা খোকাখুকুদের এখন ডাকা হয় ‘লবাবজাদা’ বলে, তারা এত অত্যাধিক প্যাম্পারড বলে। এইটা খাবার নিয়ে হ্যাথা করার উপর। তাসনীম ভাইয়ের ‘মামুর ব্যাটা’ মনে পড়ে যায়...

যেমন, আমাদের ডর্মে একটি চৈনিক বালিকা ছিল, বয়সে যত না ছোট, হাবভাবে আদুরে  খুকি। বড়লোক পরিবারের মেয়ে, কুটোটি নাড়াতে হয় নি, তাই কুঁড়ের জাহাজ, নিজে  কখনও রান্নাবান্নার ধার দিয়েও যেত না। বালিকার নাম ছিল হুই-ওয়েই তথা  বারবারা। জানেন নিশ্চয়ই, পরে পশ্চিমে গিয়ে যাতে সুবিধা হয় তাই ওদের রীতি হল  খোকাখুকু ইস্কুলে ভর্তির সময়েই তাদের একটা বিলিতি নামও দিয়ে রাখা হয়, যেটা  সরকারি ভাবে কাগজপত্রেও উঠে যায়। আমাদের রবীন্দ্রনাথদের এ সুযোগ কবে হবে?

(৫) –––––––––––––––––––––––––

যাহোক, বালিকার গল্পে আসি। আগে একটু চাম নিয়ে নিই। ডর্মে আমার রান্নার  বিশেষ খ্যাতি ছিল, অল্প মশলা দিয়ে রান্না করলেও এক্সোটিক ইন্ডিয়ান স্পাইসের  চিত্তচুলবুলকারী গন্ধে বেশ কিছুক্ষণ রান্নাঘর-করিডর-কমনরুম আমোদিত হয়ে  থাকত। একদিন ফোড়ন দিয়ে মুগডাল করার পর নখের মত সরু সরু বেগুনি ভাজছি বেসনে  চুবিয়ে, ফাঁকে ফাঁকে থাকতে না পেরে একআধটা চাকুমচুকুম মেরে দিচ্ছি। খুকুমণি  এসে আমাকে এই জটিল পন্থায় লিপ্ত দেখেই নারীসুলভ কৌতুহলী হয়ে উঠল, অ্যাই,  এটা কি খাও? তখনও বুদ্ধিটা  পাইনি, যে বলি, ‘বালিকা, তোমায় চুমু’ খাই, তাই পদ্ধতিটাই বুঝিয়ে বললাম। সে  বলল, অ্যাঃ, এগপ্ল্যান্ট আবার খেতে ভাল হয় নাকি? তখন আর বলি কি, বলতেই হল,  বিশ্বাস না হয় খেয়ে দেখ। বেটি যে এত সেয়ানা তখন বুঝি নাই, একটা খেল,  প্রভূত প্রশংসা করল, আর একটা খাই? বলে আরেকটা খেল, অভূতপূর্ব প্রশংসা করল,  আরো খেল, আমার বেগুনির স্তূপ ভূতপূর্ব হয়ে গেল। অভিভূত হয়ে বুঝলাম, কেন  চীনারাই দুনিয়া দখল করছে। আবার বেগুন কাটার উদ্যোগ নিতে লাগলাম।

তখন বালিকা ফ্রিজ থেকে নিজের খাদ্য বের করল। জিনিসটা আম্রিকাবাসীরা জানেন –  একটা গোল থালার মধ্যে একটা সসের বাটি বসানো, চারদিকে গোল করে সেদ্ধ চিংড়ি  বসা, ডুবিয়ে খাও। সে বলল, আহা, তোমার সব খাবার মেরে দিলাম, তুমি আমার থেকে  একটু ভাগ নিতে পারো, তবে আমার এই খাবার, তোমার কি আর মুখে রুচবে? বললাম, হ,  খাড়াও, ব্যবস্থা করে নিলেই রুচবে। একটা চিংড়ি তুলে ঘ্যাঁচ করে বেসনে  ডুবিয়ে কড়ায় ছেড়ে দিলাম। সে হাউমাউ করে উঠল, গেল গেল আমার চিংড়ির জাত গেল  বলে। পাত্তা না দিয়ে জিনিসটাকে তুলে, না, তাকে দিই নি, নিজেই খেলাম, নুনটুন  ঠিক আছে কি না দেখতে হবে তো। দ্বিতীয়টা ভেজে তাকে দিলাম, নাও এবার সস দিয়া  খাও। আবার হাউমাউ করে উঠল, আইলা, আমার চিংড়ির তো জাতই পালটে গেছে, আরো  ভাজো, বলে। ফ্লোরের আরও খানকতক চিনাকে ডেকে আনল এই বস্তুর আবিষ্কার জানাতে।  সবার জন্য ভেজে ভেজে হেদিয়ে গেলুম। শেষে যখন নিজের ডালভাত নিয়ে বসতে  পেলুম, জুড়িয়ে বরফ হয়ে গিয়েছে (এইখানেই ভারতীয়দের চীনারা মেরে বেরিয়ে যায়,  সলিডারিটি’র ক্ষেত্রে – বালিকার জায়গায় আমরা থাকলে কারুরে না ডেকে নিজেরাই  মেরে দিতেম না? সাধে কি আর সব চিনাদের একসাথে জটলা করে কিচিরমিচির করতে  দেখা যায়।)

ফ্লোরে হং নাম্নী এক চীনা মহিলা ছিলেন, এক (৩-৪ বছরের) মেয়ের মা, চীনের  ইউনিতে প্রফেসর, ভিজিট-কাম-রিসার্চের জন্য এসেছেন। তিনি আবার ‘সবই ব্যাদে  আছে’ টাইপ, নতুন কিছু দেখলেও ‘এ সব আমাদের দেশেও আছে’ বলে তুশ্চু করে দেন।  তাঁর প্রচুর গল্প আছে, বলতে গেলে দিন পেরিয়ে যাবে। তা তিনি খেয়ে বালিকাকে  বকা দিলেন, এই তুচ্ছ জিনিস নিয়ে হইচই করার জন্য, ভাজা চিংড়ি তো চিনে  রেস্তোরাঁতে কতই হয় (খোলসটা যে ওদের মত ময়দা আর কর্নফ্লাওয়ার না, বেসন,  অনেক আলাদা স্বাদ আর টেক্সচার, সেটা তিনি ধরতে পারেন নাই)। আর আমাকে উৎসাহ  দিলেন, হ্যাঁ, চিনে পুরুষেরা যারা একদম রান্না করতে পারে না তারা ভাজা  চিংড়ি করতে গেলে এরকমই করবে, আমার দুঃখিত হবার কিছু নাই, উন্নতি করার  চেষ্টায় থাকি যেন। ‘দূরে গিয়া মরেন’ মনে মনে বলে চলে এলাম।

নাঃ, এই পর্বে মালমশলা কম আর গল্পই বেশি হয়ে গেল। পরের পর্বগুলোয় পুষিয়ে দেব আশা করি... নাকি বালিকার গল্পই লোকে শুনতে চান? 


ইয়োসেমিটি ন্যাশনাল পার্ক



লন্ডনে সটকে আসার পরে আবার এক কনফারেন্সের ছুতোয় আমেরিকা যাবার সুযোগ হয়েছিল। তবে এবার বস্টন না, একেবারে আড়াআড়ি উল্টোদিকে, সান ফ্রান্সিস্কো। সেখানে কার্যসমাপ্তিতে আরো দুইজনের সাথে মিলে ড্রাইভ করে (আমি না, এক সিনিয়র) ইয়োসেমিটি ন্যাশনাল পার্ক যাওয়া হল। এত সুখ্যাতি শুনে আসছি এতদিন ধরে...
সান ফ্রান্সিস্কো থেকে অনেকটা দূর, যেতে যেতে রাত্রি হয়ে গেল। পাহাড়-জঙ্গলের মধ্যে দিয়ে সরু আঁকাবাঁকা পথ, তায় আবার দুমদাম হরিণের দল লাফিয়ে লাফিয়ে রাস্তায় এসে পড়ে, এসব মিলিয়ে হোটেলে পৌঁছতে বেশ রাতই হয়ে গেল। নিরিবিলি, দূষণহীন জায়গা, দেখি আকাশে ঝকঝক করছে তারা।


ঘরে ঢুকে মালপত্র রেখে বারান্দার দিকের দরজাটা খুলতেই শুনি শোঁ শোঁ করে আওয়াজ। বেরিয়ে দেখি, নিচেই পাথরের উপর দিয়ে ছুটে যাচ্ছে মারসেড নদী। ইয়োসেমিটি ভ্যালি একটা পূর্ব-পশ্চিমে লম্বা সরু ভ্যালি, তার মধ্যে দিয়ে বয়ে যাওয়া মূল নদীটাই মারসেড। এর সঙ্গে আরো বহুবার দেখা হবে, ভ্যালির মধ্যে দিয়ে যাতায়াতের মূল রাস্তাদুটোও এর দুপাশে। আমরা আছি একেবার পশ্চিমপ্রান্তে।


সকালবেলা উঠে দেখা গেল চমৎকার দৃশ্য, তবে পাহাড়ের গায়ে থোকা থোকা মেঘ জমে, আর বৃষ্টিবাদলার পূর্বাভাস আগে থেকেই ছিল।




আমেরিকার উত্তর অঞ্চলগুলো তদ্দিনে রুক্ষু হয়ে গেলেও ক্যালিফোর্নিয়ায় তখনও 'ফল সীজন' চলছে, পাতায় বেশ রঙটঙ আছে।


আমরা গাড়ি নিয়ে পার্কের দিকে যেতে যেতেই শুরু হয়ে গেল ঝিরঝির বৃষ্টি।


টিকিট কেটে পার্কের মধ্যে ঢুকলেই দেখা যায় এই বিশাল দুটো পাথরের তোরণখানা স্বাগত জানাচ্ছে।


দুদিকে পাহাড় আর পাইনের সারি দিয়ে ঘেরা রাস্তাখানা বেশ। "...দেখাচ্ছে কি ফাইন" আবৃত্তি করতে পারেন  মোড়ে মোড়ে কেবলই হরিণের সতর্কতা জানিয়ে বোর্ড দেওয়া, আর সেটা যে খুবই প্রকট একটা ব্যাপার সেটা কাল রাত্রেই দেখেছি।


প্রথম থামলাম রিবন ফল বলে একটা জলপ্রপাতের নিচে। শীতকাল, তাই এগুলোয় জল কম। ঝর্ণা হয়ে সেটা মারসেড নদীর সঙ্গে মিশে গেছে।




পার্কের মধ্যে জিপিএস কাজ করবে না, এটা পার্কের ওয়েবসাইটে আগেই সতর্ক করে দেওয়া ছিল। তার 'পথের শেষ কোথায়' অবস্থা তো বটেই, স্পিডও দেখিয়ে ফেলল ঘন্টায় ২০৬ মাইল। কোনো মামা দেখলেই হয়েছিল আর কি! তবে জিপিএসাভাবে সমস্যা হয় নি, আমি ম্যাপট্যাপ সমেত প্ল্যান করে নেভিগেটরের দায়িত্ব নিয়ে নিয়েছিলুম।


আরেকটু পুবদিকে এগিয়ে একটা ফাঁকা মাঠমত পড়ে, সেখানথেকে ভালো ভিউ পাওয়া যায়, এমত লেখা ছিল। তাই গেলুম সেখানে। ভিউ খারাপ না, তবে বড্ড মেঘ, উঁচু পাহাড়গুলো সবই ঢাকা।




এই মাঠের মাঝখান দিয়ে চলে গেছে ওই মারসেড নদী, তার উপরে একটা ছোট্ট কাঠের ব্রিজ, নাম সুইঙ্গিং ব্রিজ। সেটার উপরে উঠে চমৎকার কিছু দৃশ্য পাওয়া গেল।








শীতকাল বলেই হয়ত, জন্তুজানোয়ার পশুপাখি তেমন একটা দেখা গেল না। আমরা খাবার ও স্যুভেনিরের সন্ধানে ভিজিটার্স সেন্টারে গেছিলাম, সেখানে গুটিকয় দাঁড়কাক দেখলেম কেবল।


নাম-না-জানা কী একটা গাছ, ফল থেকে শিমুল তুলোর মত বেরোয়।


পুবদিকে যেতে যেতে এক জায়গায় পর আর গাড়ি যেতে দেয় না। ওখান থেকে আরো আগে যেতে গেলে পার্কের দূষণহীন শাটল বাস নিতে হয়। তা ওইদিন বাস নিয়ে কোথাও যাবার বদলে এমনিই ওখানটায় নেমে একটু হেঁটেচলে দেখলাম। ওখানেও একটা ভিউপয়েন্ট আছে কিনা। সেখান থেকে উল্টোদিকের পাহাড়ের গায়ে 'রয়াল আর্চেস' বলে কিছু অর্ধচন্দ্রাকৃতি পাথরের খাঁজ দেখা যায়।




কিন্তু সেই দেখতে ওই মাঠটার সামনে গিয়েই দেখি বড় বড় করে এই ঘোষণা:


প্রাণে শান্তি এল, আমরা কাঠের পথ ধরে আরেকটু ঘোরাফেরা করতে এগোলাম।


মাঠটার অন্যপ্রান্তে পৌঁছে উল্টোপানে ফিরে দেখি, যে দিক থেকে এসেছিলাম ওই দিকের পাহাড়ের গায়ে আরেকটা জলপ্রপাত, নাম স্টেয়ারকেস ফলস। নামটা উপযুক্তই বটে।




পাহাড়ের গায়ে দেখি অল্পস্বল্প ধসও নেমেছে। শুনেছি ধসের জন্য কিছু কিছু পাহাড়ে ওঠার রাস্তা মাঝে মাঝে বন্ধও থাকে। আর এই শীতকালে বরফের জন্য পার্কের বেশ কিছু রাস্তা বন্ধ, তাই বেশ কয়েকটা দর্শনীয় স্থানে যাওয়া হল না। তবে আমাদের হাতে সময়ও ছিল মাত্র দেড়দিন।


আরেকটু এগিয়ে রয়াল আর্চেস-এর আরো ভালো ভিউ পাওয়া গেল।




ওখান থেকে আমরা ফেরার রাস্তা নিলাম। পার্ক থেকে বেরিয়ে আসার আগে ইয়োসেমিটি ফলসের সামনেটায় গাড়ি দাঁড় করালাম। গাড়ি থেকে নামামাত্রই ঝোপ থেকে ধাঁ করে লাফিয়ে বেরিয়ে এল একটা হরিণ, লাফ দিয়ে বেড়া টপকে রাস্তায় নেমে পড়ল। তারপর যেন বলিয়াদির জমিদার এমন হেলতেদুলতে রাস্তা পের হয়ে উল্টোদিকের জঙ্গলে ঢুকে পড়ল।




ওখানে অন্তত পাঁচখানা ছেলেমেয়েবাচ্চাবুড়ো মিলিয়ে হরিণ দেখলাম। একটার বড়সড় শিং ছিল, কিন্তু অন্ধকারে ছবি ভালো আসেনি।


পাহাড়ে ভারি দ্রুত সন্ধ্যা নেমে যায়। আর ওসব বিরান জায়গায় অন্ধকার হয়ে গেলে আর কিছু দেখারও নেই। তাই ওইদিনের মত বেড়ানো খতম।


পরের দিন সকালে উঠে দেখি মেঘ থাকলেও সুয্যি উঠেছে, বেশ রোদ দেখা যাচ্ছে দূরের পাহাড়ের গায়ে। আকাশেও নীলসাদা ডিজাইন বেশ খুলেছে। ভালো ছবির আশায় মনটা খুশি হয়ে গেল।


ওইদিন সকালে আমাদের মূল টার্গেট ছিল টানেল ভিউ বলে একটা জায়গা। ভ্যালির একেবারে পশ্চিমদিকে একটা টানেলে ঢোকার ঠিক আগে একটা ভিউপয়েন্ট আছে, সেখান থেকে পুরো ভ্যালিটা একেবারে আড়াআড়ি দেখা যায়। সেদিকেই রওনা দিলাম। একটু রোদ থাকলেই ছবি কত ঝলমলে আসে, দেখুন।


পথে পড়ল আরেকটা পুরুষ্টু জলপ্রপাত, ব্রাইডালভেইল ফল।




সেটাও ঝর্ণা হয়ে নেমে এসে নিচে নদীর সঙ্গে মিশে গেছে।


আমরা ওই পথ বরাবর প্রপাতের নিচে একটা ভিউপয়েন্টের দিকে যেতে গিয়ে দেখি এই দম্পতিকে। বুড়ো কত্তাবাবু তেঠ্যাঙায় ক্যামেরা বসিয়ে ঝর্ণার ছবি নিচ্ছেন, আর গিন্নিমা তেনাকে আর তেনার ক্যামেরাকে বিষ্টি থেকে বাঁচাতে ছাতা ধরে আছেন। অহো, কি পতিব্রতা! আহা, কি পিরিতি!


ওই ভিউপয়েন্টে পোঁছে দেখি ঠাসা ভিড়, আর জলের ছিটেয় চাদ্দিক একাকার, এক মিনিট অন্তর অন্তর ক্যামেরার লেন্স মোছা লাগে। তাহোক, ভিউ খাসা।




সেখান থেকে সটান গেলাম টানেল ভিউ-তে। ওই সকালেই গাড়িতে পার্কিংলট ছয়লাপ, আর তেমনই পিলপিলে ভিড়। এক দাদা দেখি ছশ'মিমি কামানমাফিক লেন্স বাগিয়ে মধ্যমণি হয়ে খাড়ায়ে আছেন।


তা দৃশ্য কেমন সে বর্ণনা করার দরকার নেই, স্বচক্ষে দেখে নিন। ইয়ে, মানে, ইতিমধ্যেই নিয়েছেন।


কোনটা কী তা বোঝানোর জন্য চিত্তির-ও দেওয়া রয়েছে।


জটলার মধ্যেই ঠিক সামনেখানে দাঁড়িয়ে দুই লড়কালড়কি চটকাচটকি করেই চলেছে, তাদের আদরসোহাগও আর থামে না আর আমি ছবিও তুলতে পারি না। আবার তাদেরই পাশে এক দাদু সেই মোগল আমলের ক্যামেরা দিয়ে খুব নিবিষ্টমনে ছবি তুলে চলেছেন, তাঁর ব্যাগভর্তি সেই জমানার প্লেটের মত ফিল্ম আর ফিল্টার।


আমরা যে ব্রাইডালভেইল ফল এইমাত্তর দেখে এলুম, সেটা এখান থেকেও বেশ অন্যরকম অ্যাঙ্গেলে দেখা যাচ্ছে।


ভ্যালির ওই দূরের প্রান্তটা ক্লাউড'স নেস্ট-ই বটে। এই ভ্যালির পাহাড়গুলোর সবচেয়ে বিখ্যাত যেটা, হাফ ডোম, ঠিক যেন একটা গ্রানাইটের বল যার অর্ধেকটা কেটে ফেলা হয়েছে। সেটা মেঘে পুরোই ঢাকা, প্রায় দেখাই যাচ্ছে না।


পাহাড়ের গায়ে মেঘের পুঞ্জ দেখে কারো হয়ত LoTR-এর মিস্টি মাউন্টেনস মনে পড়তে পারে। আমার কুং ফু পাণ্ডা-র চৈনিক পাহাড়গুলোর কথা মনে হচ্ছিল।


এই পাহাড়গুলো দেখে যেমন এক বন্ধু বলল, লটর-এ সেই খবর পাঠাবার দৃশ্যটায় যেমন এক পাহাড় থেকে অন্য পাহাড়ে আগুন জ্বালিয়ে জ্বালিয়ে সঙ্কেত পাঠানো হচ্ছিল, সেই পাহাড়গুলোর মত লাগছে।


সেখান থেকে নেমে এসে আমরা ভ্যালির মাঝখানে আরেকটা মাঠে গেলাম, সেখান থেকে ইয়োসেমিটি ফলস-এর ভালো ভিউ পাওয়া যায়।






ততক্ষণে হাফ ডোমের পিঠটুকু থেকে মেঘ সরেছে, দেখে মনে হচ্ছে সে যেন হুক্কা খেয়ে ধূম্র উদ্গীরণ করছে।


আমরা আবার আগের দিনের জায়গাটায় গেলাম, শাটল বাস নিয়ে খানিকদূর গিয়ে 'মিরর লেক' বলে একটা জায়গায় যাবার জন্য এক মাইল ট্রেক করা শুরু করলাম।


ওইদিন ঝরাপাতার উপর রোদ পড়ে ফল কালার দুর্দান্ত সুন্দর লাগছিল।








তা রঙিন একটা পথ দিয়ে হেঁটে এসে সুন্দর একটা ভিউপয়েন্টে তো পৌঁছলাম, কিন্তু আয়না কই? লেক কই?




আসলে পার্কের ওয়েবসাইটে এটাও আগে বলা ছিল, যে শীতকালে জলপ্রপাতগুলোর মতই লেকটাও শুকিয়ে যায়, অতএব তোমরা কিছু নাও দেখতে পেতে পারো। নইলে ওই নিস্তব্ধ লেকে হাফ-ডোমের চমৎকার প্রতিফলন দেখা যাওয়ার কথা। যেহেতু আগেই সেটা পড়া ছিল তাই তেমন শকড হইনি, একটু নিরাশ হয়েছিলাম কেবল।




ফেরার পথে আমরা ইয়োসেমিটি ফলস-এর নিচে আরেকবার থামলাম।




উল্টোদিকের মাঠে দেখি আরেক ছোকরা গাব্দা লেন্স বাগিয়ে কী যেন ছবি তুলছে। এগিয়ে দেখি, ততক্ষণে হাফ ডোম তার লজ্জাবরণ অনেকটাই সরিয়েছে, মোটামুটি বেশ পরিষ্কার দেখা যাচ্ছে অবশেষে। বোরখা থেকে হিজাব হয়ে শেষে ওড়না ধরেছে বলা যায়। 




সেখানেই আমাদের ইয়োসেমিটি ভ্রমণের ইতি। এরপর আমরা ভ্যালি থেকে বেরিয়ে গিয়ে কিংস ক্যানিয়ন আর সেক্যোয়া ন্যাশনাল পার্কের দিয়ে রওয়ানা হলুম। তবে মনে রাখবেন, ইয়োসেমিটি ভ্যালি পার্কের মধ্যিখানে একটুখানি জায়গা, পুরো পার্কটা অনেক অনেক বড়, সবটা দেখতে হলে ক্যাম্পিং করা ছাড়া গতি নেই। অবশ্য ওই সময়ে আবার হ্যান্টাভাইরাস নিয়ে সতর্কতাও ছিল, ওই ভাইরাস নাকি ক্যাম্পবাসীদের মধ্যে দিয়েই ছড়াচ্ছে। যাহোক, গেলে বসন্তকালে যাবেন, ওইসময়ে ফুলটুল পাখিটাখি যেমন পাবেন তেমনই বরফগলা জলে প্রপাতগুলোও সবচেয়ে পুষ্ট থাকে।
আর ইয়ে, পার্কের ওই ছবিখানা দেখে যিনি দুর্বাসার মত চটিতং হয়ে উঠে শাপশাপান্ত করে বেড়াচ্ছেন সেই তারেকাণুকেই এই পোস্টটা ডেডিকেট করা যাক, কী বলেন?


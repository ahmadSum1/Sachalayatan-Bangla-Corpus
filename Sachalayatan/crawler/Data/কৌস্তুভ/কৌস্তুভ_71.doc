আরিজোনার একুশে আইন ও হিসাবের ঘাপলা



ছাত্র হিসাবে যে বিষয় নিয়ে রাত্রিদিন ঘেঁচাঘেঁচি করতে হয় তা নিয়ে আবার সচলে পোস্ট দেবার কোন দরকার দেখিনা তেমন। কিন্তু আরিজোনার নতুন একুশে আইন প্রবর্তন নিয়ে চারিদিকে শোরগোলের মধ্যে মনে হল, এই আঙ্গিক থেকে ব্যাপারটা তেমন ভেবে দেখা হয়নি। আর তাছাড়া এই আরিজোনা বিতর্ক নিয়ে সচলে তেমন কথা ওঠেনি। সব মিলিয়ে সাহস করে পোস্ট করেই ফেললাম।
(১)
বেআইনি অভিবাসনকারী নিয়ে আমেরিকার দক্ষিণের রাজ্যগুলো অনেকদিন থেকেই সরগরম। মেক্সিকো থেকে ড্রাগপাচারচক্রের লোকেরা নাকি প্রায়ই ঘোরাফেরা করে সেখানে, আইনশৃঙ্খলারও নাকি সসেমিরা অবস্থা। তাদের অস্ত্রশস্ত্র নাকি পুলিশদের থেকেও বেশি শক্তিশালী, কদিন আগেই এক ডেপুটি শেরিফকে ঘায়েল করেছে তারা, ডেপুটি প্রাণ নিয়ে হেলিকপ্টারে পালিয়ে বেঁচেছে। এই অবস্থায় আরিজোনার রিপাবলিকান গভর্নর ২৪শে এপ্রিল এক আইন পাশ করেছেন, যা দিয়ে পুলিশ যেকোনো সময় যেকোনো কাউকে সন্দেহ হলেই জিজ্ঞাসাবাদ করতে পারবে – দেখতে যে সে অনুপ্রবেশকারী নাকি আমেরিকার আইনত বাসিন্দা। তক্ষুণি সবরকম কাগজপত্র দেখাতে না পারলেই তাকে গ্রেপ্তার করার অধিকার পুলিশকে দেওয়া হল এই আইনবলে। অর্থাৎ সব বিদেশিকে তাদের পাসপোর্ট সাথে করে ঘুরতে হবে সেখানে।
এর ফলে জাতিবিদ্বেষের সুযোগ করে দেওয়া হল, কথা উঠছে। হিস্পানিকদের ভয়, এখন বেছে বেছে তাদের অপদস্থ করা হবে। লোকে এর তুলনা করছে অ্যাপার্থেইড জমানার দক্ষিণ আফ্রিকার সঙ্গে, যখন কালোদের সাথে পরিচয়পত্র নিয়ে ঘুরতে হত, বা নাৎসি জার্মানীর সাথে, যখন পরিচয়পত্র লাগত ইহুদিদের। প্রশ্ন উঠল, কিসের ভিত্তিতে পুলিশ সন্দেহ করবে, একজন বেআইনি অভিবাসনকারী কিনা? এবং যেহেতু আমেরিকা আইনত জাতি-নিরপেক্ষ দেশ, সেই নির্ধারক নিয়মগুলি জাতি-নিরপেক্ষ হবে কিনা – যদি হিস্পানিক দেখলেই তার কাগজপত্র চাওয়া হয়, তাহলে তো সেই নিরপেক্ষতা ভঙ্গ হচ্ছে। গভর্নর মেমসাহেব প্রশ্নের উত্তরে বলেছেন, তিনি জানেন না, কিন্তু আশা করেন যে পুলিশ জানবে।
ঘরে-বাইরে চাপের মুখে পড়ে নতুন এক সংশোধনী বের করেছেন তিনি, যে পুলিশ তখনই কাউকে জিজ্ঞাসাবাদ করতে পারবে যখন তাকে অন্য কোনো অপরাধের জন্য সন্দেহ করা হবে। এখন শাকে ঢাকা পড়ে কত মাছ, খোদায় মালুম।
আরিজোনার বেআইনি অভিবাসনের সমস্যাটা একটু খতিয়ে দেখা যাক। অনুমান করা হচ্ছে, পাঁচ-ছয় লাখ অনুপ্রবেশকারী আছে সেখানে। ধরে নিলাম, এক্ষেত্রে অনুপ্রবেশকারী মানেই হিস্পানিক, যদিও সম্ভবতঃ অতিসরলীকরণ। অন্যদিকে, হিসাবে পাওয়া যায় প্রায় ৬৫-৭০ লাখ বৈধ জনসংখ্যা আরিজোনার, যার প্রায় ৩০ শতাংশ, অর্থাৎ ২০ লাখ হিস্পানিক। তাহলে দাঁড়ায়, মোট হিস্পানিক জনসংখ্যা ২০+৫=২৫ লাখের ৫ লাখ অর্থাৎ ১/৫ অংশ অনুপ্রবেশকারী মাত্র। যেটা বলতে চাইছি, অনুপ্রবেশকারী মানেই হিস্পানিক হতে পারে, কিন্তু হিস্পানিক মানেই অনুপ্রবেশকারী আদৌ নয়।
(২)
এই ধরণের আরেকটা উদাহরণ, যেটা প্রায়ই অনেককে বোঝাতে হয়, সেটা এইরকম – আরিজোনার বদলে আমেরিকা (বা ব্রিটেন), হিস্পানিকের জায়গায় মুসলিম, আর অনুপ্রবেশকারীর বদলে টেররিস্ট বসিয়ে দিন। মানে, যদি সব উগ্রপন্থীই মুসলিম হয়ও বা, বেশিরভাগ মুসলিমই কিন্তু টেররিস্ট নয়। অঙ্ক কষে এই সরল হিসাবটা যদি বা দেখানো যায়, গোঁড়াদের কথাটা বিশ্বাস করানো আরো কঠিন।
এই যে হিসাবের ঘাপলাটা এড়িয়ে গিয়ে মুসলিম-বিরোধীরা (বা এক্ষেত্রে আরিজোনায় রিপাবলিকানরা) জিগির তোলে, এটাকে পরিসংখ্যানের দুনিয়ায় বলা হয় হেত্বাভাষ (fallacy)।  তাদের মতে, যেহেতু টেররিস্টরা সবাই মুসলিম, তাই মুসলিমরা সবাই টেররিস্ট। এই বিশেষ যুক্তির ঘোরপ্যাঁচকে বলা হয় ‘উকিলের ঘাপলা’। দুটো জগদ্বিখ্যাত উদাহরণ আছে এর – স্যালি ক্লার্ক আর লুসিয়া দে বার্ক।
স্যালি ক্লার্ক ব্রিটেনের মহিলা। ৯৮ সালে এঁর দুটি সন্তান পর পর খুব কম বয়সে বিছানায় মারা যায়। কোনো অসুখের চিহ্ন না পাওয়া যাওয়ায় পুলিশ সন্দেহ করে, ইনিই তাঁর সন্তানদের খুন করেছেন। সরকারী উকিলরা এক বিখ্যাত শিশুচিকিৎসককে সাক্ষী খাড়া করেন, যিনি বলেন, ‘প্রতি আট হাজারে একটি শিশু এভাবে হঠাৎ মারা যায়, অতএব এভাবে এনার দুটি শিশু মারা যাওয়ার সম্ভাবনা মাত্র সাত কোটিতে এক। তাই এনার নির্দোষ হবার কোনো সম্ভাবনা নেই।’ যাবজ্জীবন কারাদন্ড হয় স্যালির।
রয়াল স্ট্যাটিস্টিকাল সোসাইটি এর পর বিবৃতি দিয়ে বলে, একজন চিকিৎসককে দিয়ে এভাবে পরিসংখ্যানের পিন্ডি চটকানোর কোনো মানেই হয় না। একটি শিশু এভাবে মরার সম্ভাবনা ১/৮০০০ হলে, দুটি শিশু মরার সম্ভাবনা ১/৮০০০ × ১/৮০০০ হবে কেবলমাত্র ঘটনাদুটি সম্পর্করহিত (independent) হলে, যা না হবার সুযোগ এক্ষেত্রে খুব বেশি – একই পিতামাতার সন্তান যেহেতু, হয়ত দুজনেই বংশগতভাবে দুর্বল ছিল, হয়ত ওনাদের বাড়ির পরিবেশ উপযুক্ত ছিল না, ইত্যাদি। এর পরে আবার কেস ওঠে, নতুন বিচারে স্যালিকে মুক্তি দেওয়া হয়, কিন্তু মানসিক ও শারীরিকভাবে বিপর্যস্ত স্যালি কিছুদিনের মধ্যেই মারা যান।
(৩)
পরিসংখ্যানের দুনিয়ার আরেকটা বিখ্যাত গন্ডগোলের কথা বলে শেষ করছি – সিম্পসনের ঘোটালা। এই উদাহরণটাও আরিজোনার; সেখানকার নেটিভ আমেরিকান উপজাতিদের নিয়ে। জিএম একটা জিন যা আমাদের রোগ প্রতিরোধ ব্যবস্থার অংশ। ৭১ সালে এক গবেষণায় দেখা গেল, এই জিন আছে এমন নেটিভ আমেরিকানদের অনেক কম ডায়াবেটিস হয় যাদের নেই তাদের তুলনায়। বেশ হইচই হল এই নিয়ে, ডায়াবেটিসের জিন পাওয়া গেছে বলে। তারপর আসল খবর পাওয়া গেল। আরেক বিজ্ঞানী দেখালেন, এই জিএম জিন আসলে ডায়াবেটিসের সঙ্গে সম্পর্কিত নয়, বরং ইউরোপিয়ান রক্তের ইঙ্গিতবাহী। সাদা চামড়ার লোকেদের সঙ্গে মেলামেশার ফলে ওই উপজাতির মধ্যেও মিশেছে ইউরোপিয়ান রক্ত, আর তাদের মধ্যেই দেখা যায় এই জিন। আসলে বরং ওই জিন থাকলে ডায়াবেটিস হবার অনুপাত সামান্য বেশি।
সংখ্যা দিয়ে বোঝাই। মনে করুন, খাঁটি উপজাতিদের মধ্যে মাত্র ১০ জনের জিএম আছে, যাদের ৮ জনের ডায়াবেটিস; আর ১০০ জনের ওই জিন নেই, যাদের ৬০ জন অসুস্থ। অন্যদিকে, যাদের শরীরে ইউরোপিয়ান রক্ত বেশি, তাদের মধ্যে ১০০ জনেরই ওই জিন আছে, আর তাদের ২০ জনের ডায়াবেটিস; ১০ জনের জিএম নেই, যাদের ১ জন অসুস্থ। তাহলে, সব ক্ষেত্রেই জিএম থাকলে অসুস্থের ভাগ বেশি।
কিন্তু, যোগ করলে দেখা যায়, জিএম আছে ১১০ জনের, যার মধ্যে ৮+২০=২৮ জন অসুস্থ, অন্যদিকে যে ১১০ জনের ওই জিন নেই তাদের ৬০+১=৬১ জনের ডায়াবেটিস; এবার যাদের জিএম নেই তাদের মধ্যে অসুস্থের সংখ্যা অনেক বেড়ে গেল। কি ক্যাচাল!
তাই বলি, খুউব খিয়াল কইরা!
-------------------
কৌস্তুভ


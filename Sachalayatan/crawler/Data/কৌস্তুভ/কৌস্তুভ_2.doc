ভুল সবি ভুল




“তিরিশ লাখের প্রাণ কেড়েছে একাত্তরের হায়না” –
যতই বলি, ‘মিথ্যে এ সব’, মানতে তো কেউ চায় না!
তাই তো নাকে চশমা এঁটে
কতক পাকির কিতাব ঘেঁটে
লিখতে হবে নতুন হিসাব – আজ এসেছে বায়না!
আফসোস, দুনিয়ায় আন্তর্জাতিক অনেক গবেষক থাকলেও সব গবেষক বোসম্যাডামের মত স্বচ্ছ নিরপেক্ষ ও আন্তর্জাতিকমানের নন। বরং নচ্ছারদের তালিকাই বেশি লম্বা। সেই তালিকায় আরো দুইটি বজ্জাত যোগ হওয়ার ঘটনা নিয়েই আজকের এই পোস্ট।

****************************
নাস্তিক ব্লগার বলে স্টিভেন পিঙ্কার লোকটার এমনিতেই দুর্নাম আছে। হার্ভার্ড ইউনিভার্সিটির সাইকোলজির প্রফেসর বলে এমনি এমনিই সে সব জায়গায় জাঁক দেখিয়ে বেড়ায়। তবে তার কাজকর্ম এতদিন ছিল সাইকোলজি, কগনিশন, ভাষাতত্ত্ব ইত্যাদি মানুষের মনস্তত্ত্বের কাজকর্ম নিয়ে, তাই তার বেশি খবর রাখার দরকার ছিল না।
কিন্তু সে এক নতুন বই বার করে বসলে – ‘দি বেটার এঞ্জেলস অফ আওয়ার নেচার - হোয়াই ভায়োলেন্স হ্যাজ ডিক্লাইনড’। এবং বুক ট্যুরের অংশ হিসেবে প্রথম বক্তিমাটা সে নিজের ইউনিতেই দেবে, পোস্টার পড়ল। তা দুনিয়ার উন্নতি হচ্ছে জেনে ভাল লাগল, রবিকবি তো বলেই গেছেন, ‘অন্তর হতে বিদ্বেষ-বিষ নাশো’। গুটগুট করে শুনতে গেলুম।
তা লেকচার দিব্যি চলছিল। পিঙ্কার বেশ ভালো ভালো কথা শোনাতে লাগল, এই যেমন আগে চার্চ বিজ্ঞানীদের ধরে ধরে পুড়িয়ে মারত, এখন আর সে সব করে না, ইত্যাদি। তারপর সে ‘জিনোসাইড’ এর কথা নিয়ে এল। আগে নাকি জিনোসাইড হরবখত হত, এক অঞ্চলের লোক আরেক অঞ্চল দখল করলে এমনিতেই অর্ধেককে মেরে ফেলত আর অর্ধেককে দাস বানিয়ে ফেলত। বাইবেলের পাতায় পাতায় জিনোসাইডের কথা, ঈশ্বরের আদেশ। ওল্ড টেস্টামেন্টের ইহুদীরা আমালাকাইট, এমোরাইট, কানানাইট, হিভাইট, হিট্টাইট ইত্যাদি সমস্ত জাতিকে টাইট দিয়ে দিয়েছিল ঈশ্বরের হুকুমে। সারমর্ম হল, জিনোসাইড জিনিসটা বেশ ভালই, যতক্ষণ না নিজের উপর হচ্ছে।


তারপর একটা রঙিন প্লট দিয়ে বোঝাতে গেল, দ্বিতীয় বিশ্বযুদ্ধের পর জিনোসাইড বিষয়েও দুনিয়ার বেশ উন্নতি হচ্ছে, বসনিয়া-রুয়ান্ডার জিনোসাইডে আগের তুলনায় অনেক কম প্রাণহানি হয়েছে। তা দেখি, সেই প্লটের ডানদিকে উঁচুমত একটা অংশ। খটকা লাগল। নিচে তাকিয়ে দেখি সাল ১৯৭১এর দিকে ধায়। তারপরে সে ওদিকে আঙুল দেখিয়ে বলে, অমুক মিলিয়নস কিলড ইন পাকিস্তানি জিনোসাইড। ব্যাপার দেখে সন্দেহ হল। তখন স্লাইডের একপাশে দেখি লেখা আছে রেফারেন্স: রামেল ইটিসি ইটিসি। তখনই কেস ক্লিয়ার হয়ে গেল। রামেল সেই হতচ্ছাড়া, যার বইগুলি লোকে পাকিস্তানি জিনোসাইডে বহু লাখ হত্যার প্রমাণ হিসাবে লোকজন বোসম্যাডামের সুন্দর বইটির বিরুদ্ধে দেখিয়ে থাকে। সালা ঘোচু পিঙ্কারও এখন সেই বইটা টেনে গোটা হার্ভার্ডের লোককে আর তারপর গোটা দুনিয়ার লোককে শুনিয়ে বেড়াবে এই কথা।

****************************
সেদিন আমার ছোট্ট কুটিরে এক বয়স্ক ডাচ বন্ধুর পদার্পণ ঘটল, সে লন্ডন বেড়াতে এসেছে। পলিটিকাল সাইন্স, ল, হিস্টরি অফ ল ইত্যাদি নিয়ে গবেষণা করে, পণ্ডিত মানুষ। লন্ডনের সেকেন্ডহ্যান্ড বইয়ের দোকান থেকে অনেকগুলি বই কিনল। তার মধ্যে একটার উপর দেখি লেখা, ‘ওয়ার্স দ্যান ওয়ার – জিনোসাইড, এলিমিনেশনিজম, অ্যান্ড দা অনগোইং অ্যাসল্ট অন হিউম্যানিটি’। এটার লেখকও হার্ভার্ডের প্রাক্তন পলিটিকাল সাইন্স প্রফেসর, জনৈক ড্যানিয়েল গোল্ডহাগেন (খুক খুক)। ভাবলুম নেড়েচেড়ে দেখি, লাইনের বই না বেলাইনের বই।
পুরো বই জুড়েই দেখি প্যাশনেট আবেদন, জিনোসাইড কতো খারাপ, কেমন অন্যায় অবিচার, আমরা যেন এই নিষ্ঠুরতা বন্ধ করি, ইত্যাদি ইত্যাদি। আর বই দেখি পুরোই বেলাইনের। প্যারায় প্যারায় কেবল বাংলাদেশের নাম। ডেথ মার্চ (লোকজনদের উদ্বাস্তু করে দূরদেশে পাঠিয়ে দেওয়া এমন খারাপ অবস্থার মধ্যে দিয়ে যাতে পথেই প্রচুর লোক মারা যায়), এলিমিনেশনিস্ট পলিসি, মাস মার্ডার, রেপ ইত্যাদি সব চ্যাপ্টারের মধ্যেই ব্যাটা পাকিস্তানিদের শাসনব্যবস্থার অহেতুক নিন্দামন্দ করে গেছে। এই যেমন, “Even before raping as a constitutive feature of some eliminationist assaults became broadly known to the world, Pakistanis employed the same strategy in their mass-murderous and eliminationist attack in 1971 against Bangladesh, raping perhaps 200,000 Bangladeshi women.” একপাতা জুড়ে কেবল এইসব অশ্লীল কথা। সাথে সুসান ব্রাউনমিলার ইত্যাদি গিজগিজে রেফারেন্স।
আর শুরু থেকেই এসব কাণ্ড। প্রথম চ্যাপ্টারে বলা হয়েছে জিনোসাইড কেন ওয়ার্স দ্যান ওয়ার। সেখানে জিনোসাইডের লিপির মধ্যে ঠিকই বাংলাদেশের নাম গুঁজে দেওয়া হয়েছে। “The people slaughtering large civilian populations under war’s cover have usually been the military aggressors, who furthermore have either exterminated peoples other than those against whom they fought or began their mass murdering before suffering major defeats. This was true for … the Pakistanis in Bangladesh in 1971, where the killed between 1 million and 3 million people”.
এলিমিনেশন পলিসি অধ্যায়ে আরো খারাপ খারাপ কথা বলেছে, “The Pakistanis targeted the Bengalis’ political, communal, and intellectual elite, most intensively when the Indians were about to defeat them, which is when they began during a three-day period to systematically slaughter the leadership of the soon-to-be rival country.”
যাক, এইসব প্রলাপের তালিকা বাড়িয়ে কোনো লাভ নেই। মোট কথা, আমার ওই বিদ্বান বন্ধুটির মত কত লোকেই কত অপপ্রচার শিখছে এই সব বই থেকে!


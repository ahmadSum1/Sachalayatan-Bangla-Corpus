আদম, ঈভ ও আন্তর্জাতিক জিনচর্চায় উপমহাদেশকে উপেক্ষা



(১)
মানুষ সহ অধিকাংশ উচ্চশ্রেণীর বহুকোষী জীবেই চলে যৌনজনন। এবং এতে যে দুটি কোষ মিলিত হয়, তারা অপূর্ণ – একটি সম্পূর্ণ দেহকোষের অর্ধেক – এবং অধিকাংশ ক্ষেত্রেই অসমান, যেমন শুক্রাণু ও ডিম্বাণু। এই অসমানতার প্রয়োজন কি, তা এই আলোচনার বিষয় নয়, বিষয় তার অনেকগুলি তাৎপর্যের একটি – মানবজাতির ইতিহাস সন্ধানে তার ভূমিকা।
(২)
একটু ছোট অবতরণিকা সেরে নেওয়া যাক। মানুষের দেহকোষে থাকে ২৩ জোড়া ক্রোমোজোম, যার ২২ জোড়াকে বলা হয় দৈহিক, আর অবশিষ্ট এক জোড়াকে বলা হয় যৌন ক্রোমোজোম - ওই এক জোড়াই স্ত্রী-পুরুষের পার্থক্য এনে দেয় বলে। নারীর ক্ষেত্রে দুটি একই ক্রোমোজোম থাকে - X - তাই তাদের ক্ষেত্রে ওই জোড়াকে বলা হয় XX । আর পুরুষের ক্ষেত্রে দুটি ক্রোমোজোম হয় আলাদা – X আর Y – তাই ওই জোড়াটিকে বলা হয় XY। এই X আর Y নামকরণ তাদের দেখতে ওই অক্ষরগুলির মত বলে।
জননকোষ তৈরীর সময় যখন কোষগুলি বিভাজিত হয়ে দুভাগ হয়, তখন ওই জোড়াগুলিও ভেঙ্গে যায়। মা’য়ের থেকে তখন কোনো একটি জননকোষে যেতে পারে শুধুই X। কিন্তু বাবা দিতে পারে X বা Y, এবং সেটাই নির্ণয় করে দেয় তার সন্তান ছেলে হবে কি মেয়ে। কন্যাসন্তান জন্মানোর ক্ষেত্রে কিন্তু দায় মায়ের নয়, কোনোভাবেই।
তার অর্থ, আপনি যদি পুরুষ হন, তবে আপনার Y ক্রোমোজোমটি নিশ্চিতভাবেই আপনি পেয়েছেন আপনার বাবার কাছ থেকে, যিনি পেয়েছেন তাঁর বাবার থেকে, বা, অন্যভাবে বলতে গেলে, আপনি পেয়েছেন আপনি পেয়েছেন আপনার ঠাকুর্দার থেকে, বাবার মারফত। এর মূল অর্থ, এই বিশেষ ক্রোমোজোমটি বংশানুক্রমে পুরুষদের মধ্য দিয়ে বাহিত হয়ে চলেছে। কখনও কখনও অবশ্য হিসাবের কড়ি বাঘে খেয়ে যায়, যেমন রামবাবুর খোকা পাশের বাড়ির শ্যামবাবুর মত কপালে জড়ুল নিয়ে জন্মালে, বা কুন্তী যখন মন্ত্রবলে ইন্দ্রকে আহ্বান করেন... কিন্তু সাধারণভাবে, এটি একটি খুব গুরুত্বপূর্ণ ‘ক্লু’, মানবজাতির বিকাশের ইতিহাস নির্ধারণে।
বংশলতিকা ধরে আমরা নামি নিচে, আর বিজ্ঞানীরা হাঁটেন পেছনের দিকে  - সময়ের বিপরীতে – পূর্বপুরুষের সন্ধানে। মনে করুন, আমার ঠাকুর্দার মোট দশজন নাতি, সব ছেলেদের মিলিয়ে। তাহলে, দু’ঘর পেছনে গেলে পাব, যে এই দশজনের একজনই পূর্বপুরুষ, যাঁর কাছ থেকে এরা সবাই Y ক্রোমোজোমটি পেয়েছে। এইভাবে, ধরুন, বহু যুগ পিছিয়ে গেলে দেখতে পাব, যে সমগ্র চাকমা জাতির একই পূর্বপুরুষ, এই Y ক্রোমোজোমের সাপেক্ষে। এমন অনেক হাজার বছর পিছিয়ে গেলে আফ্রিকায় খুঁজে পাব সেই ভাগ্যবান পুরুষটিকে, যার Y ক্রোমোজোম এখন আমরা সবাই বয়ে বেড়াচ্ছি। এই আদিম মানবকেই জীববিজ্ঞানে নাম দেওয়া হয়েছে আদম – বা আরো স্পষ্টভাবে বলতে গেলে, ‘Y-ক্রোমোজোম আদম’। বলে রাখা ভাল, এই নির্ণয় অবশ্যই তাত্ত্বিক, সে প্রাচীন কালের শত শত আদিম মানবের ভিড়ে এরকম কারো ফসিল আলাদা করে শনাক্ত করার দুরাশা বিজ্ঞানীরা রাখেন না।
এইখানে শভিনিস্টরা হয়ত উল্লাসে লম্ফ দিয়ে উঠবেন, পিতৃতান্ত্রিক সমাজের ‘বৈজ্ঞানিক ভিত্তি’ খুঁজে পেয়ে। তাঁদের বলে রাখা ভাল, প্রকৃতিতে কিছুই একপেশে নয়, এমন উত্তরাধিকার-নির্ণায়ক নারীদেহকোষেও দিব্যি আছে। একটু অন্যভাবে।
(৩)
আমাদের কোষে ক্রোমোজোমের ধারক হল নিউক্লিয়াস। আর শক্তি-উৎপাদন কেন্দ্র হল মাইটোকন্ড্রিয়া, এক ধরণের অঙ্গাণু। এই মাইটোকন্ড্রিয়ার জীবনকথা বেশ চমকপ্রদ। মনে করা হয়, সৃষ্টির আদিকালে, যখন রীতিমত উত্তপ্ত পৃথিবীর উপরিতলে তৈরি হয়েছে প্রাণ-সমর্থক ছোট ছোট পুকুর, যার জলে মিশে রয়েছে নানা সুবিধাজনক যৌগ যেমন কার্বন-ডাই-অক্সাইড, অ্যামোনিয়া ইত্যাদি, তখন প্রথম এককোষী জীবের উদ্ভব হয়েছিল। এই সরল কোষগুলি ছিল নানারকমের -  বিভিন্ন রকম যৌগের থেকে শক্তি আহরণে উপযুক্ত।
তখন মাইটোকন্ড্রিয়া ছিল একধরণের স্বতন্ত্র ক্ষুদ্র কোষ, এবং যাকে এখন আমরা সম্পূর্ণ জীবকোষ বলে জানি, তা আরেক প্রকারের বড় কোষ। এক সময় মাইটোকন্ড্রিয়া কোনোভাবে ঢুকে পড়েছিল এই জীবকোষের ভিতর, হয়ত এই যেমনভাবে এককোষী অ্যামিবা তার খাদ্য অন্য এককোষী জীবদের দেহের ভিতরে টেনে নেয়। সে-ও বিনষ্ট হয়ে যেতেই পারত, কিন্তু ভাগ্যক্রমে হল না। বরং দেখা গেল, যে সুলভ কার্বন-হাইড্রোজেন-অক্সিজেনের জৈব যৌগগুলির থেকে শক্তি আহরণে মাইটোকন্ড্রিয়া বেশ পটু। তখন বড় কোষটি তাকে আত্তীকরণ করে নিল। স্বতন্ত্র অস্তিত্ব ফুরালো তার, সে হয়ে উঠল এক জটিলতর জীবনযন্ত্রের অঙ্গ।
তা নতুন দেশে আসার সময় মাইটোকন্ড্রিয়াও সঙ্গে নিয়ে এসেছিল তার নিজের জিন-সম্ভার। বড় কোষের মধ্যে অঙ্গাণু হিসাবে থাকলেও, কখনও তার নিউক্লিয়াসের সঙ্গে জিন দেওয়া-নেওয়া করে নি সে, কোষ বিভাজনে নতুন কোষ সৃষ্টির সময় সে স্বাধীনভাবে সৃষ্টি দেয় অপত্য কোষের মাইটোকন্ড্রিয়ার। এইভাবে পরম্পরায় বয়ে চলে সে-ও।
মজার ব্যাপার, আমরা মাইটোকন্ড্রিয়া পাই কেবলমাত্র মায়ের থেকেই। ছিমছাম শুক্রাণুর মাত্র দুটি অংশ – মাথা, যাতে রয়েছে জনন-পিতৃকোষ থেকে পাওয়া অর্ধেক ক্রোমোজোম-সম্ভার, আর লেজ, যা তার চালক বা প্রপেলার। তুলনায় ডিম্বাণুর মধ্যে একটি সম্পূর্ণ কোষের সবই রয়েছে, অর্ধেক ক্রোমোজোম বাদে। তাই অপত্যকোষে মাইটোকন্ড্রিয়া দিতে পারে কেবল সে-ই।
এবার বুঝতেই পারছেন, Y ক্রোমোজোমের মতই, মাইটোকন্ড্রিয়ার জিন বংশপরম্পরায় রক্ষিত হয় কেবলমাত্র নারীদের মধ্য দিয়েই। তাই বহু যুগ পিছিয়ে আমরা পৌছে যেতে পারি সেই আদি মাতার শরণে, সমগ্র মানবজাতির ভ্রুণ একদা নিহিত ছিল যার গর্ভে। একে আমরা ডাকতেই পারি ঈভ, বা আরো ভালোভাবে, ‘মাইটোকন্ড্রিয়াল ঈভ’ বলে।
(৪)
এর অন্তর্নিহিত যুক্তিকে বলা হয় ‘সংযুক্তি তত্ত্ব’। তার বক্তব্য খুব সোজা – যেহেতু দশজন মানুষের এগারো জন পূর্বপুরুষ হতে পারে না, তাই বর্তমানের একটি জনগোষ্ঠীর অতীতে গেলে তার লোকসংখ্যা হয় কমবে নয় সমান থাকবে। প্রায় নিশ্চিতভাবেই, যথেষ্ট পিছনে গেলে কমবেই। এখানে উল্লেখ্য, হয়ত অতীতে মোট জনসংখ্যা বেশীই ছিল, কিন্তু তাহলে তাদের অনেকের জিন বংশধরের অভাবে বিলুপ্ত হয়ে গেছে। তাই তাদের হিসাবে ধরার প্রয়োজন নেই।
অতএব, যথেষ্ট অতীতে গেলে আমরা পাব, এক জনগোষ্ঠীর এক ‘সাধারণ পূর্বপুরুষ’। এবার মনে করুন, সাদা/ককেশিয়ানদের একজন পূর্বপুরুষ পেলাম, চৈনিকদের একজন, আফ্রিকান কৃষ্ণাঙ্গদের একজন। এখন যদি আবার পেছাতে শুরু করি, তাহলে এই তিনজনেরও এক জনই ‘সাধারণ পূর্বপুরুষ’ পাওয়া যাবে, যাকে বলা যেতে পারে সমগ্র মানবজাতির আদিপুরুষ।
এমনভাবে, স্ত্রী-পুরুষ সব মিলিয়ে, দৈহিক ক্রোমোজোমগুলিকে ধরেও আমরা পৌঁছতে পারি আমাদের আদিপুরুষে। এবং যেহেতু এদের সংখ্যা বেশি, এবং সবার মধ্যেই আছে বলে এদের নিয়ে গবেষণা করাও বেশি গুরুত্ত্বপূর্ণ, তাই অধিকাংশ ‘সংযুক্তি তত্ত্ব’-সংক্রান্ত গবেষণাই হয় এদের নিয়েই।
(৫)
এই দৈহিক ক্রোমোজোমগুলিকে নিয়ে নানাভাবে ‘জিনলিপি’ গঠনের চেষ্টা চলছে বহুদিন ধরে। এমন একটি বিখ্যাত উদ্যোগ হল ‘হ্যাপম্যাপ’, যা বিশ্বের চারটি জনজাতি থেকে জিনের নমুনা নিয়ে একটি রেফারেন্স তালিকা গঠনের চেষ্টা করে। নতুন কারো ডিএনএ পেলে এই তালিকার সঙ্গে মিলিয়ে বলা যেতে পারবে, তার জিনের কত শতাংশ কোন জনজাতির সঙ্গে মেলে, এবং আরো বহু তথ্য। তাদের নেওয়া চারটি জনজাতি হল – ইউরোপিয়ান/ককেশিয়ান, আফ্রিকান/নাইজেরিয়ান, চৈনিক এবং জাপানী। এদের প্রত্যেকের থেকে কমবেশি প্রায় পঞ্চাশ জন লোকের নমুনা নেওয়া হয়েছে।
বস্তুত, এই প্রকল্পের লোকেরা যে নিজেরা গিয়ে ওই মানুষদের থেকে কোষ সংগ্রহ করেছে এমন নয়, এই ধরণের নানা জনগোষ্ঠীর দেহকোষের নমুনার সংগ্রহ থাকে নানা জিন-গবেষণাকেন্দ্রগুলিতে। এদের মধ্যে কিছু কিছু জনজাতি গবেষণায় বেশি জনপ্রিয়, কারণ তাদের ‘প্রাচীন’ বা ‘বিশুদ্ধ’ বলে মনে করা হয়, বা অনেক ক্ষেত্রে, নমুনা পাওয়া সহজ বলে, কিংবা স্রেফ অন্য সবাইও তাদেরই নিচ্ছে বলেই।
হ্যাপম্যাপ-এর পরে আসে ‘১০০০ জিনোম প্রজেক্ট’, যার উদ্দেশ্য ছিল আরো বেশি সংখ্যক লোকের ক্ষেত্রে আরো বেশি গভীরতায় তথ্য সংগ্রহ। এরা লোক নিল, চিন+জাপান+ভিয়েতনাম, আফ্রিকা/কৃষ্ণাঙ্গ, ইউরোপিয়ান/ককেশিয়ান, আমেরিকা এবং মধ্য আমেরিকার কিছু দেশ থেকে।
এই দুটি বিশ্ববিখ্যাত, প্রচুর অর্থ সম্বলিত বড় মাপের প্রকল্পেই কিন্তু দেখা গেল, উপমহাদেশ বাদ!
(৬)
আমাদের বাদ পড়ার কারণ হিসাবে একটি ছোট যুক্তি হল, এখানে নমুনার সহজলভ্যতা কম। কথাটা সম্পূর্ণ ভুল না হলেও, এখন কিন্তু দেশের নানা গবেষণাগারে এমন কাজ ছোট মাপে চলছেই। অতএব ইচ্ছা থাকলে অসম্ভব ছিল না।
দুষ্টু লোকে বলে, ওনারা ভয় পেয়েছেন, আমাদের ইতিহাসের কথা জেনে। এখানে হাজার হাজার বছর ধরে সব জনগোষ্ঠীর লোক এসেছে, বসতি করেছে, মিশেছে অন্য মানুষদের সঙ্গে... সবার জিন ঘেঁটেঘুঁটে একাকার। কিছু পার্থক্য আছেই, যেমন, যেহেতু জাতপাত ভেদে বিয়ের বিরুদ্ধতা করে লোকজন, তাই শূদ্র এবং ব্রাহ্মণ সাম্প্রতিক অতীতে ছোট ছোট স্থানভিত্তিক গোষ্ঠী হিসাবে রয়ে গেছে, বেশি মেলামেশা ছাড়াই। কিন্তু সামগ্রিকভাবে এক বিরাট সমন্বয়ের এই দেশে ‘বিশুদ্ধ’ মিশ্রণহীন জনজাতি পাওয়া মুশকিল। এত জটিল যাদের জিন-ইতিহাস, সে দেশ নিয়ে কাজ করতে ওনারা পারবেন না।
তাই এধরণের প্রজেক্টের কর্তারা বলেন, যে আমাদের লক্ষ্য যেহেতু ‘প্রাচীন’ ‘বিশুদ্ধ’ জনজাতি, তাই ভারত থেকে আমরা লোক নিই না; বরং প্রাচীন জাতিগুলির জিনলিপি নথিভুক্ত কররে নিলে, সেগুলির সমন্বয় করলেই ভারতের জিনসম্ভারও আয়ত্তে চলে আসবে। এটাই এঁদের উপমহাদেশকে উপেক্ষার মূল কারণ।
(৭)
এই প্রচলিত বিশ্বাসের তীব্র বিরোধিতা এসেছে সম্প্রতি, ভারত আর আমেরিকার এক যৌথ গবেষণা থেকে। এঁদের একদল হায়দরাবাদের জৈবরসায়ন-জীববিদ্যা কেন্দ্রের, আরেকদল হার্ভার্ড বিশ্ববিদ্যালয়ের গবেষক। এঁদের গবেষণার প্রাথমিক আবিষ্কার প্রচলিত ধ্যানধারণারই অনুকূল – ভারতের আদিম বসবাসকারী গোষ্ঠী এসেছিল আফ্রিকা থেকে, যারা প্রাথমিক বসবাসের পর উত্তর ভারতে আগত ‘আর্য’ জনগোষ্ঠীর চাপে দক্ষিণে সরে যেতে বাধ্য হয়। এদেরই এক অংশ দ্রাবিড় জনগোষ্ঠী নামে পরিচিত, যদিও তাতে কিছু মিশ্রণ আছেই; তুলনামূলক বিশুদ্ধ ছোট ছোট গোষ্ঠী পাওয়া যায় উপজাতিগুলির মধ্যে, যেমন সাঁওতাল, আন্দামান ও নিকোবরের বাসিন্দা ইত্যাদি। প্রসঙ্গত উল্লেখ্য, পূর্ব-এশিয়ান/চৈনিক জনজাতি, যেমন নাগা ইত্যাদি, এদেরও রাখা হয়েছিল গবেষণায় এবং প্রত্যাশামতই ফলাফল পাওয়া যায়।
দ্বিতীয় ফলাফলটি বেশি আকর্ষক। ভারতের এই আফ্রিকান জনসমাগম এক বারে হয় নি, হয়েছে একাধিক বারে। এঁরা স্পষ্ট দুটি প্রধান গোষ্ঠী পেয়েছেন – একটি আন্দামানের উপজাতি গোষ্ঠী, আরেকটি ‘দক্ষিণ ভারতীয়’ গোষ্ঠী। এগুলিরও আবার বিভাগ রয়েছে, যেমন ‘দক্ষিণ ভারতীয়’ দলের দুটি ভাগ – অস্ট্রো-এশিয়াটিক এবং দ্রাবিড়ীয় – মধ্য ভারতের আদিবাসীরা অস্ট্রো-এশিয়াটিক এবং দক্ষিণের আদিবাসীরা দ্রাবিড়ীয় জনজাতির বিশুদ্ধতর উদাহরণ। এরা সম্ভবত আন্দামানের আদিবাসীদের থেকে ভিন্ন এক সময়ে পৌঁছেছিল ভারতে।
তৃতীয় ফলাফলটি সর্বাধিক চমকপ্রদ। যখন বিশুদ্ধ ‘উত্তর ভারতীয়’ গোষ্ঠী, যেমন কাশ্মীরী পন্ডিতরা, ইউরোপীয় জনজাতির বেশ কাছাকাছি, তখন দেখা যাচ্ছে, এই ‘দক্ষিণ ভারতীয়’ গোষ্ঠী কোনো বর্তমান আফ্রিকান জনজাতিরই কাছাকাছি নয় জিন-বৈচিত্রের সাপেক্ষে, যেহেতু বহু হাজার বছর আগে এরা আফ্রিকা ছেড়ে চলে আসে এবং স্বাধীনভাবে বিবর্তিত হতে থাকে। বস্তুত, অন্য কোনো জনজাতির সঙ্গেই এদের মিল নেই। তাই অন্যান্য জনজাতিগুলির জিনলিপি একত্র করলে তার সম্ভারের মধ্যেই উপমহাদেশের জিনবৈচিত্রও অন্তর্ভুক্ত থাকবে, এ ধারণা সঠিক নয়।
(৮)
এরপর আবারও দাবী ওঠে, অবিলম্বে এই প্রকল্পগুলিতে ভারতীয় উপজাতিগুলিকে অন্তর্ভুক্ত করা হোক। কিন্তু এখন কাজ অনেকদূর এগিয়ে গেছে, অতিরিক্ত নমুনার উপর কাজ করার মত অতিরিক্ত টাকাও নেই, ইত্যাদি কারণ দেখিয়ে তা আর করা হয় নি। তা সত্যি কথাই বটে, কিন্তু মানতেই হবে, উপমহাদেশকে বাদ দিয়ে গোড়াতেই গলদ করা হয়েছে।
অবশ্য, এত জিনচর্চার টাকা ঢালছে যারা, তাদের অন্যতম উদ্দেশ্য তো বটেই উত্তর আমেরিকান ও পশ্চিম ইউরোপের ধনী দেশগুলির লোকেদের জন্য ওষুধ ইত্যাদি আবিষ্কার করে জীবনযাত্রা উন্নত করা। তারপর সেই ওষুধগুলোই ভালভাবে বিজ্ঞাপন করে ভারত-চীনের বিশাল বাজারে ছেড়ে দেওয়া যাবে, তাতেই যথেষ্ট বিক্রি হবে... ওই তৃতীয় বিশ্বের হাতে পরিবর্ত আর কিই বা আছে?
এমতাবস্থায় উচিত আমাদেরই এগিয়ে আসা। জনগোষ্ঠীর বৈচিত্রের দিক থেকে উপমহাদেশ অত্যন্ত সমৃদ্ধ। একে বিশ্লেষণ করে সারা বিশ্বের দৃষ্টি আকর্ষণ করার ভার আমাদেরই নিতে হবে। কিন্তু মুশকিল হল, এখান থেকে কাজ করে তা নামী আন্তর্জাতিক জার্নালে ছাপানোর ঘটনা তুলনামূলক অনেক কম। এক্ষেত্রে হায়দ্রাবাদের গবেষকদের সাফল্য দেখে আমি বেশ উৎসাহিত হয়েছি। খুব সম্প্রতি কলকাতার কাছাকাছি এমন আরো একটি কেন্দ্র স্থাপিত হয়েছে। ভবিষ্যত উজ্জ্বল হবে, আশা রাখি।


ঝাকানাকালোচনা



আজই দুপুরে আধখানা দুনিয়া পাড়ি দিয়ে আমার হাতে এসে পৌঁছেছে একখানি চকচকে রঙিন মলাটওয়ালা চল্লিশপাতার বই। বইখানি অনেকদিন থেকেই আমার কড়া নজরে আছে, কারণ এই বইটি হল দুইজন খুবখ্রাপ সচলের এক অশুভ আঁতাঁতের ফলশ্রুতি। আর সবচেয়ে নিন্দনীয় ব্যাপার এই যে, যখন আমি ছোট্টটি ছিলাম সেইফাঁকে এঁরা দুইজন কালা শব্দটির কপিরাইট দখলিস্বত্ত্ব করে ফেলেছেন; কালা শব্দটি আমার সঙ্গেই একাত্মভাবে জড়িত (তার প্রচুর সাক্ষ্য দিতে পারবেন বুনোদি বা যাযাদি), ওঁরা যদি আমার চেয়েও বেশি কালা হন তাহলে ক্লাইভ লয়েডও অ্যালবিনো, হুঁ।
অতএব বইটির তীব্র সমালোচনার মধ্যে দিয়ে সব ষড়যন্ত্র উদ্ঘাটন করে দেওয়া হবে, পাঠক সঙ্গে থাকুন। 
*************************************************
বইটা হাতে নিয়ে প্রথম পাতা উল্টেই কী দেখলাম? দেখলাম অ্যাসটেরিক্স-স্টাইলে মূল চরিত্রগুলিতে পরিচিত করে দেওয়া হচ্ছে। হুম। তারপর গল্প শুরু হচ্ছে কী দিয়ে? একটি চমৎকার ড্রীম সিকুয়েন্স দিয়ে। এবং সেটি হঠাৎ ছিন্ন হচ্ছে কীভাবে? নিশ্চয়ই হাড়বজ্জাত বদরু খাঁর কোনো অপকম্মের সংবাদ ধেয়ে আসাতে। এখন কার স্বপ্ন, কী স্বপ্ন, কিসের বজ্জাতি ইত্যাদি এত কথা আমি বলতে রাজি নই।
আর বইটার শেষে গিয়ে কী বুঝলাম? না, দুষ্টু লোকে বলে, সুজন্দা নাকি নারীচরিত্র আঁকতে তেমন ইয়ে বোধ করেন না। এই অভিযোগের সত্যতা বিচার করবেন পাঠক, এই তথ্য থেকে যে পুরো বইটির একটিমাত্র ফ্রেম ছাড়া কোথাওই লাস্যময়ী হাস্যময়ী কেন কোনো মহিলারই আস্য দেখতে পাওয়া যায় না। অতব বইতে ‘লোচনা’ খুঁজতে গেলে হতাশ হবেন। লুল্পুরুষ পাঠকেরা দূরেই থাকুন।
আচ্ছা, আচ্ছা, ঠিকাছে। মাঝের অতগুলো পাতায় কী হল? হল, বইটির যা শিরোনাম, তাই – ‘জাদুঘরে চুরি’। কে করেছে? বদ্রুমেজর, অবশ্যই। কী চুরি? কমু না। যান, নিজে পড়ুন গিয়ে।
*************************************************
ঠিক আছে, বইয়ের একটা সুন্দর সামারি তো দিয়ে দিলাম। এবার স্টাইল নিয়ে কিছু জ্ঞানগর্ভ আলোচনা করা যাক। আগে আসি লেখার স্টাইলে। কেমন লেগেছে? ভালই। তা ঝাকানাকা এদ্দিন ধরে পড়ে আসছি পোস্ট হিসাবে, সেগুলোও তো ভালই লাগত। তফাত কিছু? হ্যাঁ, সে তো হবেই। লেখায় যেমন টানটান রহস্য থাকত সেটা আছে? আছে। পোস্ট পড়ার সময়ও আপনার কানের কাছে সাসপেন্স মিউজিক বাজত না, কমিকবইতেও তাই। পাঠক নিজের দায়িত্বে রহস্য বুঝে নিন। থ্রিল? আছে। মাঝে জাদুঘরে অনেকক্ষণ এটাওটা পরিদর্শন জেরা-জিজ্ঞাসা করার সময় সেটা খানিক কমে গেছে, তাও। ক্লাইম্যাক্সটা একটু সংক্ষিপ্ত, অ্যাকশন আরেকটু জমজমাট হলে আরো জমত।
আর কমিক? ওইটাই তো গল্পগুলোর সবচেয়ে বড় আকর্ষণ ছিল? তাও আছে। কমিক ডায়লগগুলো ভালোমতনই আছে। “উত্তমরূপে মাধ্যমিক চিকিৎসা”র মত সুখাদ্য মাঝেসাঝেই মিলছে। বন্ধ দরজার এপাশ থেকে ঝাকানাকা ওইদিকে কিংকু চৌধুরীই কিনা পরখ করে নেওয়ার জন্য হাতে বন্দুক নিয়ে প্রশ্ন করছেন, “তার আগে বলুন দেখি, গত পরশু আপনাকে আমার বাসায় বিকেলে কেস নিয়ে আলোচনার পর কী নাস্তা খেতে দিয়েছিলাম?” উত্তর আসে, “অল্প একটু মুড়ি স্যার! সাথে শসা। আর চা। খেয়ে পেট ভরে নাই!” তবে সব কমিক তো আর ডায়লগে নাই, সেগুলোর কী হবে? সে ভিজুয়াল কমিকও মোটামুটি আছে বইকি। ওই উত্তরটার পরেই ঝাকানাকার যা চেহারা হয়েছিল! বা স্বপ্নের দৃশ্যগুলো... তবে হিমুদার অত্যন্তসরস কিছু বর্ণনা, যেমন “এরপর ঘন্টাখানেক ঘুরে ঘুরে বিভিন্ন কবিদের আড্ডা পর্যবেক্ষণ করতে করতে দুই গোয়েন্দা ক্লান্ত হয়ে পড়লেন। এক জটলায় মাহমুদ খাদি সবাইকে চা-ডালপুরি খাইয়ে উদাত্ত কণ্ঠে আবৃত্তি করছেন শৈশবের স্বরচিত কবিতা, অন্য কোণায় কবি রাসেল ডটডটডট মৃদু কণ্ঠে কবি বৃদ্ধ শাইসুর কবিতার চৌদ্দগোষ্ঠী উদ্ধার করছেন, আরেক জটলায় মহিলা কবি ধনুপমা ভৈরবী ফিতা কেটে উদ্বোধন করছেন কবিতার বই "পিয়াল তরুর কোলে", আরেক কোণায় কবি হলুদ ঘোগ হাসিমুখে সবুজ ঘুড়া আর নীল ডাগদারের গল্প শোনাচ্ছেন এক ছিপছিপে বিশালবক্ষা তরুণীকে, তো আরেক প্রান্তে পুরনো দিনের বাঘা বাঘা কবিরা স্মৃতিচারণ করছেন পুরনো বইমেলার কথা। আর চতুর্দিকে বনবন পনপন করে ঘুরছে টেলিভিশন ক্যামেরা আর রেডিওর মাইক্রোফোন।” পড়তে যেমন আনন্দ পেয়ে থাকি, তার কিছু কিছু অভাব বোধ করেছি। অ্যাসটেরিক্সে যেমন মাঝেমধ্যেই কিছু সরস ন্যারেশন যোগ করে দেওয়া হয়, তেমন কিছুর স্বাদ পেলে ভাল হত হয়ত।
*************************************************
আচ্ছা, আঁকা? সুজন্দা আমায় ভ্যাঙ্কুভারে ভরপেট মুরগি’কারি খাইয়েছিলেন বলেই তাঁর সমালোচনা করব না, তাই হয় নাকি? বইয়ের আঁকার মূল স্টাইলটা বেশ ছিমছাম, ‘ক্লিন’, পরিষ্কার, সুপাঠ্য। একটু বেশিই ছিমছাম হয়ত। সুজন্দার সচলে পোস্টিত আঁকাগুলোতে যেমন ডিটেলিং দেখা যায়, তার তুলনায় কমই। এটা হয়ত একটা কারণ যে ছোট ছোট ফ্রেমে কাজ করতে হওয়ায় ডিটেল কম রাখতে চেয়েছেন। তবে এই নিয়ে গাঁইগুঁই করার কিছু নেই। নিচে টিনটিনের তিন যুগের তিন ধরনের ইলাস্ট্রেশনের নমুনা দিলাম। একদম প্রথম বই সোভিয়েত দেশে টিনটিন’এর, মাঝে সদ্য রঙিন হওয়া সিরিজের থেকে ফারাওয়ের চুরুট (বইটা পরে আবার নতুন করে আঁকা হয় আধুনিক স্টাইলে), আর আধুনিক স্টাইলের উদাহরণ ক্যালকুলাসের কাণ্ড –

এই বইটা প্রথম বই হিসাবে সোভিয়েত’এর থেকে অনেক অনেক গুণ ভালো হয়েছে, ৫-১০টা বই পরে না জানি কোথায় উঠে যাবে। তবে পরের দিকে হার্জের মাইনে করা আর্টিস্টের দল থাকত, এখন থেকে আমাদের অতদূর ভাবনাচিন্তা করার প্রয়োজন নেই।
তাও কয়েকটা অনুযোগ। এক, প্রায় পুরোটাই ঘরের মধ্যে শুটিং। বদ্ধ পরিবেশে একনাগাড়ে শুটিং যে কলাকুশলীদের শারীরিক ও মানসিক স্বাস্থ্যের পক্ষে ক্ষতিকর, এটা মেনে ওঁরা শুনছি পরের বইটা সমুদ্রের মধ্যে এক দ্বীপে ফেলেছেন। আশা করি সেখানে কিছু সুন্দরী বিকিনিবসনাও এনে এই বইয়ের শুরুর অভিযোগটা মিটিয়ে দেবেন। দুই, পারিপার্শ্বিকের ডিটেলিং-এর অভাবে মাঝে মাঝে ন্যাড়া ন্যাড়া লাগে – লং শট (যদিও বেশি নেই) গুলোয় সেটা বেশি করে চোখে লাগে। বড়লোকের বৈঠকখানাও অত সাদামাটা... টিনটিনের তৃতীয় ফ্রেমটার মত অত জটিল না হলেও, আরেকটু অলঙ্করণ বেশি হলে খুশি হতাম। তিন, একাধিক ফ্রেমে একজন লোকের একই ভঙ্গি বসিয়ে দেওয়া হলে (এটা প্রিভিউ পাতাটাতেও দেখা যায়) কেমন কেমন লাগে। যাহোক, এসব নিয়ে বেশি তাংফাং করতে চাই না, সুজন্দা প্রতিশ্রুতি দিয়েছেন পরেরটা অনেক জমকালো হবে।
*************************************************
গ্রাফিক স্টাইলিং এ টিনটিনেরও ধারা ক্লিন-এর দিকেই। হার্জ নাকি জটিল শেড ইত্যাদি, ত্রিমাত্রিক এফেক্ট আনার চেষ্টা, এসব পছন্দ করতেন না। সেদিকে অ্যাসটেরিক্স অনেক অলঙ্করণবহুল। ওঁরা কিছু চমৎকার মজার মজার এফেক্ট দিতেন, সেগুলোও আমার বড় ভাল লাগে। সেইরকম কিছু এখানেও আস্তে আস্তে আনলে মন্দ হয় না। একটা উদাহরণ দিলাম, দুই মহিলার শীতল সম্পর্ক বোঝাতে –

কিন্তু বারবার অ্যাসটেরিক্স-টিনটিন আনছি কেন? কারণ আমার মনে হয়, প্রথম বই হিসাবে এটা যথেষ্টই ভাল এবং ওগুলোর সাপেক্ষে কিছুই নিকৃষ্ট না, যদিও জনপ্রিয়তা বা বিক্রিতে ওইগুলোর সঙ্গে এখনই তুলনা টানার কোনো অর্থ হয় না।
শুনছি বাংলাদেশে নাকি এটাই প্রথম রঙিন রহস্য-রোমাঞ্চ কমিক। তা বাংলাদেশের কমিকের সাথে যেহেতু আমার বেশি পরিচয় নেই, আমি কলকাতার কিছু কমিকের কথাই আনি। নারায়ণ দেবনাথের হাঁদাভোঁদা-বাঁটুল-নন্টেফন্টের স্টাইলের সঙ্গে আমি এই বইটার কিছুটা মিল পাই। আঁকার ছিমছাম ভাব, শহুরে, সাধারণ পরিবেশ, মজার অংশ ইত্যাদি। তবে সেগুলো রঙিন নয়, এত বড়ও নয়। সম্প্রতি বরং কিছু সিরিজ বেরোচ্ছে, যেমন ফেলুদা বা শঙ্কু সিরিজ। সেগুলোতে ডিটেলের কাজ অনেক থাকলেও, কমিক্স হিসাবে সেগুলো তেমন জুতের হয় না। এই নিয়ে সুজন্দার সাথে মাঝে আলোচনা হয়েছিল। কেন, তা একটা স্যাম্পেল দেখলেও বুঝবেন –

দ্বিতীয় সিরিজটার সঙ্গে বরং ঝাকানাকার খানিক খানিক মিল পেলাম। সৌরভ চক্রবর্তী বলে একজন শিবরামের বই নিয়ে কমিক্স করছেন, সেইটার ছিমছাম আঁকার স্টাইল, পরিমিত রঙের ব্যবহার, হাসির গল্প ইত্যাদি মিলিয়ে। সেটারও স্যাম্পেল দিলাম –

সেইদিন সুজন্দা আক্ষেপ করছিলেন, ছাপার মান খুব ভাল হয় নাই, এই নিয়ে। কিন্তু যদিও অল্প কয়েক কয়েক জায়গায় রেখা ঝাপসা বা বেশি গাঢ়, কখনও রঙ বা লেখা খানিক সরে গেছে, কিন্তু সেগুলো পাঠক-মনোযোগ কেড়ে নেবার মত গুরুত্বপূর্ণ কিছু লাগেনি আমার কাছে।
সব মিলিয়ে কি দাঁড়াল? আমার তো ভালই লেগেছে। প্রথম প্রয়াস, এবং ব্যক্তিগত উদ্যোগ ধরলে বেশই ভাল। পরের বারের জন্য চাহিদা রইল, আরেকটু জমকালো হতে হবে, আর গল্পের পরতে পরতে যেমন মজা ছড়িয়ে থাকত সেটা আরেকটু দিতে হবে। আমার সবচেয়ে বড় অভিযোগ, আমার বইটির উপর এই দুই দুষ্টু কালাতো ভাই অটোগ্রাফ করে দেয় নাই। আচ্ছা, কালাকোম্পানীর কালারফুল কমিক্স নিয়ে যথেষ্ট নিন্দামন্দ না করতে পেরে এই সুগভীর কালোচনা’র আজ তাহলে এখানেই ইতি।


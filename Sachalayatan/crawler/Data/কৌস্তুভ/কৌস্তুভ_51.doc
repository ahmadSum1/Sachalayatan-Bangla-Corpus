জিনোম সিকুয়েন্সিংয়ের দশ বছর



দশ বছর আগে, ১৫ই ফেব্রুয়ারি ২০০১ তারিখে, নেচার পত্রিকায় প্রচুর আলোড়নের সঙ্গে বের হয়েছিল সমগ্র মানব-জিন লিপিবদ্ধ করার ঘোষণা সম্বলিত পেপারখানা। আমেরিকা সরকারের অর্থায়নে করা এই প্রকল্পের সাফল্যের ঘোষণা সাংবাদিক সম্মেলন ডেকে প্রেসিডেন্ট ক্লিন্টন করে ফেলেছিলেন আরো এক বছর আগেই, ২৫য়ে জুন ২০০০’এ। সে সময় এই নিয়ে কত হইচই, কত আশা, কত স্বপ্ন। তার দশ বছর পর কতদূর এগিয়েছি আমরা?

এইসব প্রশ্ন নিয়ে বার্তালাপ করতে গতকাল আমাদের ইউনির জমকালো স্যান্ডার্স থিয়েটারে এক আলোচনা-চক্রের আয়োজন হয়েছিল, কিছু নামীদামী লোকজনদের নিয়ে। আলোচনার হোতা ছিলেন ইউনির প্রেসিডেন্ট ড্রিউ ফাউস্ট। আর অতিথিদের মধ্যে অগ্রগণ্য ছিলেন বিখ্যাত জিন-গবেষক, হিউম্যান জিনোম প্রজেক্টের কর্তা এরিক ল্যান্ডার। আর ছিলেন এদেশের ফুড-অ্যান্ড-ড্রাগ দপ্তরের মাথা, মার্গারেট হামবুর্গ। আরো জনতিনেক গবেষক ছিলেন বিভিন্ন দিক থেকে। শারীরবৃত্তীয় বিজ্ঞানের উপর তরুণ ডাক্তার ভামসি মুথা, কোষভিত্তিক জীববিজ্ঞানের উপর ভিকি সাতো (ইনি কিছুদিন ওষুধের কোম্পানিও চালিয়েছেন, তাই এখন বিজনেস স্কুলেও উপদেষ্টা), আর বিজ্ঞানের ইতিহাস নিয়ে সুসান লিন্ডি।
(১)
সেই গল্পে যাওয়ার আগে পেছনের গল্প একটু বলে নি। ডিএনএ’র গঠন আবিষ্কার করে বিখ্যাত হলেন যে ওয়াটসন-ক্রিক জুটি, সেই জেমস ওয়াটসন দায়িত্ব পেয়েছিলেন মার্কিন সরকারের হিউম্যান জিনোম গবেষণা কেন্দ্রের। কিন্তু কিছু বর্ণবাদী মন্তব্য করে বিতর্কে জড়িয়ে পড়েন। আর তাঁর বস, রক্ষণশীল দলের বার্নাডিন হিলি’র সঙ্গে মতপার্থক্যও হয়। ওয়াটসনের মত ছিল, গবেষণা-প্রাপ্ত জিনের গুণাগুণ সব মানুষেরই অধিকার। আর হিলি স্থির করেন তাঁদের কেন্দ্রের গবেষণা পেটেন্ট করা হবে। ফলে ওয়াটসন সে চাকরি ছেড়ে দেন। ক্রমে ল্যান্ডার সেই দায়িত্ব পান।
সেই সময়ে তাঁর সহকর্মী ক্রেগ ভেন্টার’এর সঙ্গে এই সিকুয়েন্সিংয়ের পদ্ধতি নিয়েও দ্বিমত হয় ওয়াটসনের। ভেন্টারও ওই কেন্দ্র ছেড়ে নিজের কম্পানি খোলেন সেলেরা নামে, সেখানে নিজের প্রযুক্তিতে নিজেরই দেহকোষের জিনোম সিকুয়েন্স করা শুরু করেন। সরকারি প্রয়াসের সঙ্গে প্রতিযোগিতা করে তাঁরা এগোতে থাকেন, আগে করলে অর্থায়নের সুযোগও তাঁরাই আগে পাবেন। সেটা দেখে সরকারি দলও আরো তাড়াহুড়ো করে কাজ করতে থাকে, বিদেশের কিছু গবেষণাকেন্দ্রের সঙ্গেও কাজের সংযুক্তি হয়, ক্লিন্টনও জলদিই ঘোষণা করে ফেলেন। শেষে, ল্যান্ডার'দের ১ দিন পরে, ১৬ই ফেব্রুয়ারি, আরেক বিখ্যাত জার্নাল সায়েন্স’এ ভেন্টার'দের পেপার প্রকাশিত হয়।
(২)
উদ্বোধনী বক্তৃতায় সেই কথা বলে, ফাউস্ট প্রশ্ন করলেন, সেই সময় যে এত সম্ভাবনা জাগিয়েছিল এই গবেষণা, তা কতটা আশা রাখতে পেরেছে? ল্যান্ডার বললেন, কার আশার কথা বলছেন? যদি বলেন বিজ্ঞানীদের, তাহলে বলব, আশাতীত অগ্রগতি হয়েছে। জিন সিকুয়েন্সিংয়ের খরচা কমার হার মাইক্রোচিপের দাম হ্রাসের হারের থেকেও দ্রুত হয়েছে। আগে যে কাজে বহু হাজার ডলার অনুদান লাগত তা এখন ছোট গবেষণাকেন্দ্রগুলোও করতে পারছে। তাই আবিষ্কৃত রোগ-সংক্রান্ত জিনের সংখ্যা বেড়েছে বহুগুণ – সে সময় হয়ত ১০-২০টা জিনের হাত পাওয়া গেছিল রোগের পেছনে, এখন সেটা হাজারের বেশি। জিনের তুলনা করে মানবজাতির ইতিহাসের অনেক খবরও পাওয়া গেছে। আমাদের জিনের একটা অংশ যে নিয়েনডার্থালদের থেকে পাওয়া, সেই খবরও জানা গেল সম্প্রতি, তাদের জিন তালিকাভুক্ত করে।
অবশ্য সেসময় মিডিয়ায় পড়া শোরগোলের কথা যদি বলেন, সেটা ছিল কিছু অত্যুৎসাহীর কাণ্ড। লোককে আশা দেখানো হয়েছিল, এই তো, জিনের তালিকা হাতে এসে গেলেই পটাপট সমস্ত রোগের ওষুধও চলে আসবে। অনেক নেতারা হয়ত আশা করেছিলেন, সেসব ফিল-গুড ব্যাপার সামনের নির্বাচনের আগেই এসে যাবে। তাঁরা ভুলে গেছিলেন, জিনতত্ত্বের সবচেয়ে আকর্ষণীয় আর জটিল অংশটাই হল, নানা মানুষের জিনের বৈচিত্র।
ফাউস্ট হেসে বললেন, ছিঃ, এরকম বলছেন? সেসময় ভেবেছিলাম, আগামী দশ বছরের মধ্যেই সবাই অমরত্ব পেয়ে যাব, সেটাও আপনারা করে উঠতে পারলেন না? ল্যান্ডার বললেন, নাঃ, সে আশা আমার জীবদ্দশাতেও নেই, অতএব যে জীবনটা পেয়েছেন সেটাকেই উপভোগ করুন সবাই।
(৩)
ফাউস্ট এবার মুথা’কে বললেন, আপনি এখন তরুণ গবেষক, আর সে সময় ছিলেন ছাত্র। কী কারণে এই বিষয় আপনাকে আকর্ষিত করল? মুথা বললেন, আমি ছাত্র হিসাবে ভাবিত হই মাইটোকন্ড্রিয়া-ঘটিত রোগগুলো নিয়ে। কি ধরনের জৈবরাসায়নিক ক্রিয়াকলাপ চলে সেখানে, সেটা জানা প্রয়োজনীয় ছিল। আবার, সে সময় মানবদেহের কুড়ি হাজার প্রোটিনের মধ্যে মাত্র শ’পাঁচেকের মূলে অবস্থিত জিনগুলির খোঁজ পাওয়া গেছিল। বাকিগুলোর জিন খুঁজে বার করা, যাতে গন্ডগোলের প্রোটিনগুলো কোন জিন থেকে আসছে, সেটা বার করা যায়, এটা প্রয়োজন ছিল। তাহলে কারোর সেই রোগ হবার সম্ভাবনা কত, তা বলা যাবে, আবার সেই জিনকে দমিয়ে সেই রোগ হবার সম্ভাবনা কমানোও যেতে পারে।
মুশকিল হল, আমাদের এক-একটি দেহকোষে তেইশ জোড়া ক্রোমোজোম মিলিয়ে যে ডি.এন.এ.'র সমাহার, যাকে বলা হয় জিনোম, তা তৈরী মোট প্রায় তিনশ কোটি নিউক্লিক অ্যাসিড অণু দিয়ে। এই যে তথ্যের সুনামি, একে সঞ্চয় করে রাখা, একে অ্যানালিসিস করা, এর জন্য নতুন প্রযুক্তির আর দক্ষতার দরকার। এবং তা নিয়ে গবেষকদের যেমন শিক্ষিত করতে হবে, তেমনই দেশের মানুষদের, বিশেষ করে নেতাদের – যাঁরা এসবের অর্থায়ন এবং নীতি রূপায়ণ করবেন – তাঁদেরও শিক্ষিত করতে হবে।
(৪)
তারপর লিন্ডি’কে বললেন, বিজ্ঞানের ঐতিহাসিক হিসাবে আপনি কিছু বলবেন? লিন্ডি বললেন, বিষয়টার মধ্যে যে অনেকটা অনিশ্চয়তা আছে, এটা লোককে বোঝানো দরকার। স্বাস্থ্য একটা খুব জটিল জিনিস, জিনও। তখন যেমন প্রচার হয়েছিল, যে জিনের একটা তালিকা তৈরী হয়ে গেলেই জিন এবং স্বাস্থ্যের কর্তৃত্ব আমাদের হাতে চলে আসবে, এমন ভাবা ভুল। আমরা লোককে শিক্ষিত করতে পারি, কাউন্সেলিং করতে পারি, বিশেষ করে সন্তান ধারণের সময়। কিন্তু জিন থেরাপি নামক জিনিসটা বহুবিজ্ঞাপিত হয়েও এখনও তেমন সফল হয় নি। আমরা এখনও হবু সন্তানকে নীরোগ করে দিতে পারি না। যেটা হয়, আমরা ভ্রুণের জিন দেখে বলতে পারি, তার এই এই রোগ হবার সম্ভাবনা আছে, তখন বাবা-মা হয়ত গর্ভপাত করিয়ে নেন। যেমন সিস্টিক ফাইব্রোসিস নামের রোগটা। এর সঙ্গে যে জিনের সম্পর্ক পাওয়া গেছে, সেটা দেখে আমরা বলতে পারি। তাই এই কাউন্সেলিং শুরুর পর থেকে শিশুদের মধ্যে ওই রোগের হার প্রায় অর্ধেক হয়ে গেছে। তবে, ওই কাউন্সেলিং করা বা না করা শিশুর মধ্যে ওই রোগ বাস্তবে হবে কি না, তার বাঁচার আশা কত, ইত্যাদি বিস্তারিত বলা খুব কঠিন।
(৫)
ওষুধের উপর কাজ করেন বলে সাতো’কে অনুরোধ করা হল, জিনোম সিকোয়েন্সিং এর প্রত্যক্ষ প্রভাব ডাক্তারির উপর কতটা পড়ে, তাই নিয়ে বলতে। উনি বললেন, ব্যাপারটা খুবই ‘এম্পিরিকাল’ অর্থাৎ পরীক্ষানিরীক্ষানির্ভর। তাই ভুলভ্রান্তি-ব্যর্থতার সম্ভাবনাও অনেক। আমরা এখন বেশি জানছি; আমাদের কাছে ক্যান্সার মানে শুধুই আর অনিয়ন্ত্রিত কোষবৃদ্ধি নয়, সব ক্যান্সারের আলাদা আলাদা ব্যবহার আমরা ধরতে পারছি। এর থেকেই পার্সোনাল মেডিসিন, মানে ব্যক্তি-নির্ভর রোগপরীক্ষা ও ওষুধের ধারণা আসছে। কিন্তু ওষুধ কোম্পানিরাও এই তথ্যের সুনামি সামলে উঠতে পারে নি। আরো সময় লাগবে।
(৬)
ফুড-অ্যান্ড-ড্রাগ দপ্তরের কর্ত্রীকে তাই জিজ্ঞেস করা হল, যে আপনারাই তো সব ধরনের ওষুধ ছাড়পত্র দেবার দায়িত্বে, তা পার্সোনাল মেডিসিনের ক্ষেত্রে ব্যাপারটা কেমন? এথিক্স অর্থাৎ নীতির সমস্যা কিছু? বললেন, হ্যাঁ, সেটা তো থাকেই। যাঁর জিন, তাঁর তথ্য তো লাগছেই ওষুধ তৈরীতে। কিন্তু সেই তথ্য কতটা ছড়িয়ে যাচ্ছে, তাতে প্রাইভেসি রক্ষিত হচ্ছে কি না, আবার গবেষণা যারা করছে তাদের স্বার্থও রাখা হচ্ছে কি না, ব্যালেন্স করা দরকার। লোকজনকে সচেতন করা দরকার। তা ছাড়া, নতুন প্রযুক্তি এল, তা থেকে ওষুধ হল, সেটা যেমন জলদি জলদি বাজারে পৌঁছলেই ভাল, তেমনই ওষুধের কার্যকারিতা ক্ষতিকর দিক ইত্যাদি খতিয়ে দেখাও আগে প্রয়োজন। সবই ব্যালেন্স করতে হয়। তা এর মধ্যেই সত্তরেরও বেশি ওষুধ বাজারে চলে এসেছে যাতে রোগীর জিনগত তথ্য অনুযায়ী ব্যবহারের নির্দেশ দেওয়া আছে।
(৭)
শেষ করার আগে ল্যান্ডার বললেন, আমাদের সামগ্রিক চিত্রটা উপলব্ধি করা প্রয়োজন। তাই ডাক্তার-জীববিজ্ঞানী-গণিতবিদ-কম্পিউটার গবেষক সবাইকে নিয়েই টীম তৈরী হচ্ছে আজকাল। কম্পিউটার-বিজ্ঞানের যে ভাগ আধুনিক গণন-বিদ্যা নিয়ে, তার প্রয়োজন অনেক বেড়ে গেছে। তাতে সাতো বললেন, কিন্তু নতুন ভাবনা বা গবেষণার চিন্তা কিন্তু সমষ্টির সবার থেকে আসে না, আসে একজন ব্যক্তির মাথা থেকেই।
হামবুর্গ আবারও আনলেন এই শাখায় অনিশ্চয়তার কথা। কিছু জিনিস যে জিনগত নয়, পরিবেশগত, যেমন ধূমপান, সেটা লোকেরা প্রায়ই ভুলে যায়। তখন লিন্ডি বললেন, হ্যাঁ অনিশ্চয়তা এমনকি নীতিগতও। পরবর্তীকালে যখন ওয়াটসনকে তাঁর অবদানের পুরষ্কার হিসাবে তাঁর সমগ্র জিন সিকুয়েন্স করে দেওয়া হয়, তখন তিনি একটা বিশেষ জিনের সিকুয়েন্স প্রকাশ করতে বারণ করেন, যেটা অ্যালঝাইমার্স রোগের সঙ্গে জড়িত – যেহেতু ওই রোগের চিকিৎসা নেই, এবং ওঁর পরিবারে ওই রোগ আছে, উনি জানতে চাননি ওঁর সেটা হতে যাচ্ছে কি না। তাতে ল্যান্ডার জানালেন, কিন্তু সমস্যা হল এই, যে তার ঠিক পাশের জিনগুলো দেখেই বলে দেওয়া যায়, ওই জিনটা থাকার সম্ভাবনা আছে কি না।
লিন্ডি এই প্রসঙ্গে আরো বললেন, জিনের তথ্য নিয়ে যখন পরিবার-ভিত্তিক বিশ্লেষণ করা হয় রোগের জন্য, তখন এমনও দেখা গেছে, যাঁকে বাবা বলা হচ্ছে তিনি আসলে ওই সন্তানের পিতা নন। তখন প্রশ্ন জাগে, এই তথ্যটা কি ওদের সবাইকে জানানো হবে, নাকি গোপনই রাখা উচিত?
শেষে দর্শকদের একজন প্রশ্ন করলেন, এটা কি দুনিয়ার জন্য একটা ‘স্পুটনিক মোমেন্ট’ বলা যেতে পারে? ল্যান্ডার বললেন, আরে, স্পুটনিক চাঁদে যাওয়া বড় ঘটনা তো বটে, তবে তাতে সাধারণ মানুষের জীবনে অল্পই প্রভাব পড়েছিল। এটার প্রভাব আরো প্রত্যক্ষ, তাই এটা আরো গুরুত্বপূর্ণ একটা মুহূর্ত।


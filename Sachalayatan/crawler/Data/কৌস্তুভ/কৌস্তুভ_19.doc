কিউবাগিচায় – ১



পুরী’তে গিয়ে জগন্নাথ দর্শন না করা যেমন নাকি মহাপাপ, তেমনই মনোভাব আমার বাগানের বিষয়ে। লন্ডনে গতবার অল্পদিনের জন্য এসেও কিউ বোটানিকাল গার্ডেনে ঢুঁ মেরে গিয়েছিলাম, কিন্তু তখন ছিল মার্চ মাসের শুরু, গাছপালা ন্যাড়া ন্যাড়া, গাইড ভদ্রমহিলা আমাকে পরামর্শ দিয়েছিলেন এপ্রিল-মে মাসে যখন বসন্তের জোয়ার আসে তখন আসতে। সেবছর তো উপায় ছিল না, এবার এসে বাড়িটাড়ি খুঁজে গুছিয়ে বসে’পরেই মে-র মাঝামাঝি নতুন ডিএসএলআর’খানা নিয়ে হানা দিলাম ওই বাগানে।

এই ‘রয়্যাল’ বোটানিকাল গার্ডেনের বয়স মাত্রই আড়াইশ বছর, মানে আমেরিকার স্বাধীনতারও কিছু আগেকার। পৃথিবীজোড়া ব্রিটিশ সাম্রাজ্যে তখন সূর্য অস্ত যায় না, আর সেই সময়ে এম্পায়ার’এর পলিটিকাল পাওয়ারহাউস কীভাবে ছিল কিউ, তা নিয়ে ইতিহাসবিদ-উপস্থাপক ড্যান ক্রুইকশ্যাঙ্ক’এর একটা চমৎকার ডকুমেন্টারি দেখতে বলব।
সরাসরি রাজার ছত্রছায়ায় থাকা, এম্পায়ারের বড় ঘুঁটি এই উদ্ভিদকেন্দ্রের কাজকর্ম এতই বিশাল ছিল, তখন আমেরিকা স্বাধীন হয়ে যাবার পর গমের অভাব পড়ায় ক্যারিবিয়ান চিনি’শিল্পের দাসদের খাবার জোগাতে কিউ’এর তত্ত্বাবধানে সুদূর দক্ষিণ-পূর্ব এশিয়া থেকে জাহাজভর্তি হাজার হাজার ব্রেডফ্রুট গাছ আধা দুনিয়া ঘুরে সেখানে চালান হত। কিউয়ের সাহায্য আর রাজার সনদ নিয়ে অভিযাত্রীরা থাইল্যান্ড ইত্যাদি এলাকায় বিশাল বিশাল আবাদ বানিয়ে তাতে ব্রাজিল থেকে আবিষ্কৃত হওয়া রাবার গাছের একচ্ছত্র আবাদ করে সারা দুনিয়ার রবার ব্যবসা নিয়ন্ত্রণ করত। আর এশিয়ায় তাদের পাওয়ারহাউস ছিল ব্রিটিশ ভারতের রাজধানী কলকাতায় প্রতিষ্ঠিত বোটানিকাল গার্ডেনটা, যা ক্রুইকশ্যাঙ্ক তাঁর প্রতিবেদনের মধ্যে দিয়ে বিশদে ঘুরে দেখান। সত্যি বলতে, আমিই কলকাতার নানা জায়গায়, যেমন বিধানসভার (সংসদ) মাঠে, ফলসহ বিশাল ব্রেডফ্রুট গাছ দেখেছি, তখন কি আর জানতাম এর লম্বা ইতিহাস?
অবশ্যই কলকাতা, কিউ এবং ক্ষমতার লড়াইকে জড়িয়ে নানা রক্তাক্ত কাহিনীও আছে। ক্রুইকশ্যাঙ্ক ব্যারাকপুরে মঙ্গল পাণ্ডে’র সমাধিতে গিয়ে বলেন, সিপাহী বিদ্রোহের সময় ইংল্যান্ড থেকে হাজার হাজার সেনা পাঠাবার প্রয়োজন পড়ে, কিন্তু ট্রপিকাল রোগব্যাধির থেকে তাদের কে দেবে আশাভরসা?
অভিযাত্রীরা তার অল্প কয়েক বছর আগেই আন্দিজ পর্বতমালা থেকে ম্যালেরিয়া-জ্বরের মহৌষধ সিঙ্কোনা গাছ আবিষ্কার করে নিয়ে এসেছিল; কিউয়ের সহযোগিতায় কুইনাইনের সুরক্ষা নিয়ে ব্রিটিশ সৈন্য ভারতে গিয়ে নিষ্টুরতার সঙ্গে সিপাহী বিদ্রোহ দমন করে। এতে কিউয়ের গুরুত্ব এতই বেড়ে যায়, তার কয়েক বছর পর নতুন নির্বাচিত সরকার যখন ব্যয়সংকোচ পরিকল্পনার অংশ হিসাবে কিউ’কে টাকা দেওয়া বন্ধ করে দিতে চায়, তখন এতই পরিস্থিতি খারাপ হয় যে অর্থমন্ত্রীরই চাকরি চলে যায়।


যাক সেসব দুঃখের গল্প, কিউ বেড়ানোর কথায় ফিরে আসি। বিশেষ করে ওইদিনের রোদঝলমলে দিনে এখনকার ঝাঁ-চকচকে কিউ’কে দেখলে কেই বা ওসব ঘটনার কথা আন্দাজ করতে পারবে? তা আমি লন্ডন থেকে ট্রেনে করে ছবির মত ছোট্ট একটা পুরোনোদিনের ধাঁচে সাজানো স্টেশনে গিয়ে নামলাম। সেখান থেকে পাঁচ মিনিট হাঁটলেই বাগানে ঢোকার ভিক্টোরিয়া গেট। (ম্যাপটা একবার দেখে নিন, হালচাল বুঝতে সুবিধা হবে।) এদিকে রোদ দুর্লভ কিনা, লোকজন প্রচুর বেড়াতে বেরিয়েছে, অনেকে বাচ্চাকাচ্চাদের গাছপালা দেখাতে এনেছে (বেশ ভালো ব্যাপার), ভালই ভিড়। গেট পেরিয়ে ঢুকলে সামনেই বিশাল ‘পাম হাউস’, যার ছবি এই উপরেই দিলাম। এটা ভিক্টোরিয়ান যুগের দুনিয়ার বৃহত্তম গ্লাসহাউস (গ্রীনহাউস আরকি)। ওই যে, ক্ষমতার লড়াই, বললাম না!


যে রাণী অগস্টা’র শখে তৈরি এই বাগান, তাঁর জন্য বাগানের প্রথম স্থপতির তৈরি এই বিশাল গ্লাসহাউসটায় ঢোকার আগে এর উত্তরের ‘ওয়াটারলিলি হাউস’টা দেখে আসি।


ঢুকতেই দেখি বিশাল ঘরজোড়া বিশাল একটা পুকুরে ফুটে রয়েছে নানা জাতের নানা রঙের ওয়াটারলিলি। তাদের থালার মত অ্যাত্তো বড় বড় পাতা জলের উপরে ভেসে রয়েছে। আর ধার দিয়ে সাজানো নানারকম টবের গাছ, এমনকি উপরে একটা পতঙ্গভুক পিচার-প্ল্যান্ট’ও ঝুলছে।






বাইরে রোদ হলেও তেমন গরম নেই, আর ডবল কাচের দরজা দেওয়া এই ঘরটায় ঢুকলেই আপনি গরম আর আর্দ্রতার ঠেলায় চমকে যাবেন – কিছু করার নেই, আপনি পয়সা খর্চা করে নিজের গরজে যাদের ঘরে এসে উপস্থিত হয়েছেন সেই গাছগুলোকে তোয়াজে রাখতে হবে তো!

বাইরে বেরিয়ে দেখি ঘাসের গালিচা জুড়ে ছোট ছোট সাদা ফুল বিছিয়ে রয়েছে। আরো টুকটাক এদিক-ওদিক নানা ছোট ছোট নান রঙের ফুল। বড় গাছেদের মধ্যে সাদা পাপড়ির এই ডগউড ফুল বস্টনে থাকতেও দেখেছি, এই এখানে এসেও দেখলাম। মনে হয় এখন বস্টনেও তারা ফুটছে।





এরপর দোর ঠেলে ঢুকে পড়লাম পাম-হাউসে, এই ইয়াব্বড় দোতলা বাড়িটাও তো আরেকটা গ্রীনহাউস, যেমন গরম বজায় রাখা হচ্ছে তেমনই নিয়মিত স্প্রিঙ্কলার থেকে জল ছেটানো হচ্ছে। ক্রান্তীয় আবহাওয়া বজায় রাখতে হবে কিনা।




এখানে রয়েছে আফ্রিকা দক্ষিণ আমেরিকা এশিয়া ইত্যাদি নানা উষ্ণ অঞ্চলের গাছ। কাঁটাগাছ থেকে কলাগাছ, সবই পাবেন। সাথে লেবেলে নামধাম লেখা। তবে শুকনো অঞ্চল যেমন মরুর গাছ এখানে না, সে দেখতে গেলে অন্য আরেকটা গ্রীনহাউসে যেতে হবে।






এদিক-ওদিক দেখে দেখতে পেলাম বাঁশটাশ এমন বেশ কিছু চেনা দেশী গাছ, আবার কিছু গাছ চেনা ঠেকলেও আসলে চেনা নয়, যেমন এই রঙ্গনের মত দেখতে গাছখানা, অথবা জুঁইয়ের মত দেখতে কিন্তু কফি’র জাতভাই এই ‘কাফে ম্যারন’ গাছখানা। অ্যাটেনবুড়ো তাঁর নতুন ‘কিংডম অফ প্ল্যান্ট’ ডকুমেন্টারি সিরিজটায় মরিশাসের এই গাছটার সম্বন্ধে বলছেন, এটা একসময় বিলুপ্ত হয়ে গিয়েছে বলেই ধরা হচ্ছিল, কিন্তু পরে একটামাত্র গাছ খুঁজে পাওয়া গেলে সেটার কাটিং পাঠানো হয় কিউ’তে, এবং তাদের পুরোনো আর্কাইভের সঙ্গে মিলিয়ে নিশ্চিত হওয়া যায় যে এটাই সেই। তখন গাছটাকে পেলেপুষে বড় করা গেলেও, দেখা যায় যে তার বীজ থেকে নতুন চারা কিছুতেই হচ্ছে না, মানে ওই ‘লোনসাম জর্জ’ কচ্ছপের মত এও তার বংশের শেষ জীবিত প্রতিনিধি – একে ডাকা হতে থাকে ‘দা লিভিং ডেড’ নামে। কিন্তু কিউয়ের গবেষকরা নানা কারসাজি দেখিয়ে একে কীভাবে বংশবিস্তারে বাধ্য করেন, সেই ইন্টারেস্টিং গল্পটা দেখতে পাবেন ওইখানে।
বস্তুত, কিউ ঘুরে এসেছিলাম অনেকদিনই, এই ডকুটা দেখেই হিমুদা আমাকে ধমকধামক দিতে থাকেন ছবি পোস্টানোর জন্য। তাই এই লেখাটা তাঁকেই উৎসর্গ করা হল।



সেইযুগের ঘোরানো সিঁড়ি বেয়ে দোতলার বারান্দায় উঠে এক চক্কর দিয়ে এলাম। জানলা দিয়ে ওই যে দেখা যায়, পুকুরের ওপারে ওই মিউজিয়াম আর দূরে টাওয়ার'খানা।






আবার দোতলায় উঠলে কাছ থেকে ভালো করে দেখা যায়, সেইসব পরজীবি উদ্ভিদদের যারা মাটিতে শিকড় গেড়ে বাঁচে না, কোনো উঁচু গাছের উপরে আস্তানা গাড়ে, কখনও বা তারই দেহ থেকে খাদ্যরস সংগ্রহ করে, যেমন অর্কিড, রাস্না, মিস্‌ল্‌টো, এই রবিবুড়োর দাড়ির মত দেখতে ‘স্প্যানিশ মস’। অথবা এই ফুলের মত রঙিন পাতাওয়ালা ব্রোমেলিয়াড, অ্যাটেনবুড়ো ডকু’তে যাকে দেখিয়েছেন – এর পাতাগুলোর গোড়ায় যে জমা জল, তাতেই ডিম পেড়ে যায় একজাতের সম্পূর্ণ বৃক্ষচারী পয়জন ডার্ট ফ্রগ।








প্রায় মাথা ফুঁড়ে বেরিয়ে যেতে চাওয়া নানারকম পাম (সুপুরি’র ভাইবেরাদর) রয়েছে এখানে, কেউ কেউ আবার বেশ কয়েক বছর বাঁচে কিন্তু ফুল ফুটলেই বংশবিস্তারের দায় মিটিয়ে স্বর্গযাত্রা করবে। নিচের ছবির কেন্দ্রে দেখেন একটা ফিশটেল পাম, একমাত্র পাম’গাছ যার পাতা দু’বার খাঁজ খায়।






আরো নানা রকম গাছ দেখলাম, যেমন এই অ্যারাম (কচু-জাতীয়) গাছের ফুল যা তার স্প্যাডিক্স দেখে চেনা যায়। লালের উপর কালো বুটি নিয়ে ‘বার্ডস-আই বুশ' অথবা আরো মজার, ‘মিকি-মাউস প্ল্যান্ট' নাম পাওয়া এই গাছটা। অথবা ‘মাস্টার্ড ট্রি’ ওরফে মহম্মদের টুথব্রাশ সেই পবিত্র মেসওয়াক গাছ, যার উৎস আরবদেশ হলেও লেবেলে লেখা দেশ ভারত (অবশ্য উপমহাদেশেও এটা অনেকদিন ধরে বহুবিস্তৃত)।













এর মাটির তলার সুন্দর অ্যাকোরিয়াম, যেখানে প্রবাল, মাছ ইত্যাদি অনেক কিছু রয়েছে, সেটাও নানা মহাদেশের নানা পরিবেশ সৃষ্টি করে রাখা, একবার চক্কর দিয়ে এলাম।

পাম হাউসের পশ্চিমদিকের দরজা দিয়ে বেরোলেই দেখা যায়, সামনে দূর পর্যন্ত চলে গেছে এই ‘সিয়ন ভিস্তা’ পথখানা। অনেক পেন্টিংয়েও এই পথের দেখা মেলে।


আমার যেহেতু তাড়া নেই, কিউ মোটামুটি ঘুরে আগেই দেখা রয়েছে, আর দিনটাও ভালো, ঘাসের উপর আধোছায়ায় খানিকক্ষণ শুয়ে কিন্ডলে এই বইখানা পড়তে লাগলাম (এইটুক দেখেই কী বই বুঝে নিতে পারলে বিশেষ পুরষ্কার)। কাছেই হিথরো এয়ারপোর্ট, উপর দিয়ে খানিক পরে পরেই উড়ে যাচ্ছিল প্লেন।



আমি অবশ্য ওই রাস্তা ধরে না এগিয়ে, (পাম হাউসের অক্ষের তুলনায়) দখিনবাগে ‘ভূমধ্যসাগরীয় উদ্যান’এর দিকে গেলাম। তার কেন্দ্রে রয়েছে এই ‘কিং উইলিয়ামস টেম্পল’খানা।




চারিদিকে অলিভ, অ্যাকাসিয়া ইত্যাদি গাছের ঝোপ করে ওইরকম একটা পরিবেশ বানিয়ে রাখা হয়েছে। ফুলটুলও ওই অঞ্চলেরই। বেশিরভাগেরই নামধাম জানিনে, পারঙ্গম কেউ বাতলে দিলে সুবিধা হয়।













আজ এই পর্যন্তই, এতেই হয়ে গেল প্রায় পঞ্চাশখানা, পরের পর্বে এই দিনের বাকি ছবিগুলো দেওয়া যাবে।


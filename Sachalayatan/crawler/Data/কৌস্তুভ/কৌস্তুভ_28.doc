সুব্রহ্মণ্যন স্বামীর উগ্র হিন্দুত্ববাদ



(১) স্বামীর প্রলাপ
জনতা পার্টির সভাপতি (ভারতীয় জনতা পার্টি মানে বিজেপি নয় কিন্তু) Subramanian Swamy-র নামকে বাংলায় লিখতে গেলে ফোনেটিকে কাছাকাছি হয় সুব্রমন্যন, যদিও আনন্দবাজারের ব্যবহৃত সুব্রহ্মণ্যন বানানটাই বেশি মূলানুগ, ব্যুৎপত্তির দিক থেকে। আর সেই নামের কী অর্থ? এই ব্যক্তির সু-ব্রাহ্মণত্ব আছে, অর্থাৎ ইনি চতুর্বর্ণের শ্রেষ্ঠ, জ্ঞানী, সম্মানার্হ। কিন্তু তাঁর মুখনিঃসৃত মহান বাণী নিয়ে এই ঘোর কলিযুগে ম্লেচ্ছরা আজকাল কিছু প্যাঁচাল তুলেছে।
১৩ই জুলাই মুম্বাইয়ে একসারি বিস্ফোরণের ঘটনায় বহু লোক মারা যাওয়ার পর ১৬ তারিখ ভারতীয় সংবাদপত্র Daily News and Analysis বা DNAindia-তে (জেনেটিক্সের ছাত্র হিসাবে নামটা খুবই হাস্যকর লাগে আমার) ইনি একটা কলাম লেখেন, ‘How to wipe out Islamic terror’ নামে (মূল লেখাটার লিঙ্ক এখন আর কাজ করে না, রিপোস্ট এখানে)। সেই রেটোরিক বা পোলেমিকে তিনি ভারতকে হিন্দুস্থান নামে ডেকে, ইসলামি উগ্রবাদীরা তার কেমন ছ্যাড়াব্যাড়া অবস্থা করছে, তাই নিয়ে বিস্তর কান্নাকাটি করেন। এবং সরকার যে এই বিষয়ে কেমন নপুংসক, তাই নিয়ে অনেক ক্ষোভ প্রকাশ করে বলেন, এই হিন্দুস্থান নামক ‘বৃহৎ হিন্দু সমাজ’ রক্ষার ভার আমাদের হিন্দুদেরই হাতে তুলে নিতে হবে। এই উদ্দেশ্যে তিনি অনেকগুলো স্ট্র্যাটেজির কথা বলেন –

কাশ্মীরে হিন্দু বসতি স্থাপন করতে হবে, হিন্দুদের জন্য বিশেষ কিছু জায়গা আলাদা করে দিতে হবে।
পাকিস্তানকে শায়েস্তা করার জন্য বালুচি আর সিন্ধিদের স্বাধীনতার লড়াইতে মদত দিতে হবে।
হিন্দু মন্দিরে বিস্ফোরণের উচিত জবাব হিসাবে কাশী বিশ্বনাথ মন্দির চত্বরে যে মসজিদটা আছে সেটা এবং আরো শতিনেক মসজিদ ভাঙতে হবে।
ভারতের ‘ক্রম-ইসলামীকরণ’ ঠেকাতে দেশকে হিন্দুরাষ্ট্র হিসাবে ঘোষণা করে হিন্দুস্থান নাম দিতে হবে।
সবার জন্য একই সিভিল কোড চালু করতে হবে। সংস্কৃত শেখা এবং বন্দেমাতরম গাওয়া বাধ্যতামূলক করতে হবে। 
যে অহিন্দুরা এটা অস্বীকার করবে যে এদেশে একসময় তাদের পুর্বপুরুষরা হিন্দু ছিল, তাদের ভোটাধিকার কেড়ে নিতে হবে।
হিন্দুত্ব থেকে ধর্মান্তরীকরণ নিষিদ্ধ করা প্রয়োজন।
কাস্ট অর্থাৎ জাতি বা বর্ণ জন্মভিত্তিক নয় বরং আচরণভিত্তিক হিসাবে নির্ধারণ করতে হবে। এবং অহিন্দুদের হিন্দুধর্ম গ্রহণ করতে আহ্বান জানানো হবে, নিজেদের ইচ্ছামত বর্ণ তারা বেছে নিক, যেমন আচরণবিধি তারা মানতে ইচ্ছুক সে অনুসারে।
বাংলাদেশ থেকে ভারতে যে হারে বেআইনী অনুপ্রবেশ হচ্ছে, তার প্রতিদান হিসাবে সমান অনুপাতের জমি ভারত দখল করে নিক। আপাতত সে দেশের উত্তরের এক-তৃতীয়াংশ, সিলেট থেকে খুলনা পর্যন্ত, দখল করে নেওয়া যেতে পারে।
মসজিদ-মাদ্রাসা-চার্চে হিন্দুদের সম্বন্ধে যে নিন্দাসূচক কথা বলা হয়, তাতে হিন্দুদের আত্মসম্মান হারিয়ে ধর্ম পরিত্যাগ করার সম্ভাবনা আছে। তা ঠেকাতে জাতীয় স্তরে ‘হিন্দু মানসিকতা’র বিকাশ ঘটাতে হবে।

তিনি বলেন, এক অর্থে ভারতের এসব সমস্যার জন্য মুসলিম উগ্রপন্থীদের চেয়েও আমি হিন্দুদেরই দোষ দেব, তাদের উদারপন্থী মনোভাবের জন্য। কংগ্রেস যেমন সে সুযোগে নানা ঘটনা ঘটিয়ে সেগুলোকে হিন্দু উগ্রপন্থা বলে রটনা করায়। কলিযুগে দয়াশীল হয়ে উপায় নেই, আপৎধর্ম মেনে আমাদের শক্ত হতে হবে, কড়া হাতে হাল ধরলে পাঁচ বছরের মধ্যেই ভারতের টেররিস্ট সমস্যার সমাধান সম্ভব। ইহুদীরা যেমন গ্যাসচেম্বারের দিকে হাঁটতে থাকা নির্বীর্য ভেড়ার পালের থেকে দশ বছরেই বিশ্বরাজনীতিতে দারুণ প্রভাবশালী জাতি হয়ে উঠেছিল। গুরু গোবিন্দ সিং দেখিয়ে গেছেন, মাত্র পাঁচজন দৃঢ়প্রতিজ্ঞ ব্যক্তিই আধ্যাত্মিক বলে বলীয়ান হয়ে উঠলে পারে একটা সমাজকে বদলে দিতে; তেমনই হিন্দু ভোটারদেরও জেগে উঠে এই দেশকে বদলে দিতে হবে।
(স্বামীর এই কথাগুলো বিজেপি-রাষ্ট্রীয় স্বয়ংসেবক সংঘের গোঁড়া হিন্দুত্ববাদী লাইনে হলেও, স্বামী নাকি তাদের কাছে প্রিয় নন, অটুট-অক্ষয় বর্ণপ্রথাকে সংশোধন করার পরামর্শের মত অভাবনীয় ধৃষ্টতা দেখানোয়। একজনের মতে, তামিল ব্রাহ্মণদের যে দারুণ উচ্চবর্ণের এবং উচ্চশিক্ষার অহঙ্কার, এবং সমাজে কিছুটা সংখ্যালঘু হয়ে দমে থাকার অভিমান, এই দুইয়ের ফলে তাদের মধ্যে একটা অদ্ভুত উগ্রবাদী গোঁড়া মানসিকতা দেখা যায়, স্বামীও তার ব্যতিক্রম নন।)
(২) হার্ভার্ডে হট্টগোল
স্বামী হার্ভার্ডের সামার স্কুলে অর্থনীতির দুটো কোর্স পড়াতেন। Economics S-110: Quantitative Methods in Economics and Business এবং Economics S-1316: Economic Development in India and East Asia. ওই প্রবন্ধ লেখার পর হার্ভার্ডের কিছু ভারতীয় ছাত্র একটা পিটিশন শুরু করেন, স্বামীর সঙ্গে হার্ভার্ড সম্পর্ক ছিন্ন করুক, এই মর্মে। প্রায় শপাঁচেক সই পড়ে তাতে। 
তাঁরা বলেন, এমন কথা কোনো ধর্মপ্রচারকের থেকে এলে বোঝা যায়, কিন্তু হার্ভার্ডের ছাত্র এবং প্রফেসর কারো কাছ থেকে? হার্ভার্ডের নাম ভাঙিয়ে স্বামী তাঁর এসব কথার পেছনে অনেকটা জোর পাচ্ছেন। এবং কোন রাইট-উইং সরকার ভারতে ক্ষমতায় এলে স্বামী মন্ত্রীও হয়ে পড়তে পারেন। অতএব তাঁর কথার বিরোধিতা করা জরুরি। দেখানো দরকার, যে সব হিন্দুই তাঁর মত ভাবে না। কেবল কিছু স্টিরিওটাইপ গোঁড়া হিন্দুর মতনই স্বামী আচরণ করছেন।
হার্ভার্ড ক্রিমসন, হার্ভার্ডের নিজস্ব পত্রিকা, এই নিয়ে স্বামীর সঙ্গে যোগাযোগ করে। তিনি বলেন, কই, ভারতে তো সবাই আমার প্রবন্ধ নিয়ে ভালো কথাই বলছে, শুধু লেফট-উইং লোকেরা চটেছে। আমি নিজে হিন্দু ঠিকই, কিন্তু সব মুসলিমকে তাই বলে অপছন্দ করি, এমন তো নয়।
হার্ভার্ড কতৃপক্ষ বলে, বিষয়টা নিয়ে তারা বিবেচনা করে দেখবে। কিন্তু সেই সময় ‘নিন্দাজনক হলেও ব্যাপারটা ফ্রি স্পিচ’ বলে তারা আর কোনো পদক্ষেপ নেয় না।
(৩) স্বামীকে অব্যাহতি
এই ডিসেম্বর মাসের শুরুতে ফ্যাকাল্টি মিটিংয়ে আগামী বছরের কোর্স তালিকা অনুমোদন করার সময় আবার এই প্রসঙ্গ ওঠে। তুলনামূলক ধর্মতত্ত্বের প্রফেসর ডায়ানা এক ওই প্রবন্ধের কথা তুলে বলেন, ওটা একটা গোটা ধর্মের অনুসারীদের শত্রু হিসাবে ধরে লেখা, তাদের পবিত্র স্থান আক্রমণ করার জন্য উস্কানি দেওয়া। কোনো সংখ্যালঘু গোষ্ঠীর বিরুদ্ধে এমন মনোভাব রাখা কারোর সঙ্গে হার্ভার্ডের সম্পৃক্ত থাকা উচিত নয়। 
প্রফেসর সুগত বসু বলেন, স্বামীর আচরণ আমেরিকায় আফ্রিকান বা ইহুদী মাইনরিটির প্রতি হোয়াইট সুপ্রিমিস্ট-দের মনোভাবের মত। অন্য কিছু প্রফেসরও বলেন, ব্যাপারটা ফ্রি স্পিচ থেকে হেট স্পিচে পর্যবসিত হয়েছে।
শেষে ফ্যাকাল্টির মধ্যে ভোট হলে অধিকাংশই স্বামীর ওই কোর্সদুটি তুলে দেওয়ার সিদ্ধান্ত নেন। অর্থাৎ স্বামীকে হার্ভার্ডে আপাতত কোনো পড়ানোর দায়িত্বে রাখা হল না।
এতে, স্বভাবতই, স্বামী খুবই আহত হন। তিনি অভিমান করে বলেন, আমার কন্ঠরোধ করার হার্ভার্ডের এই প্রয়াস খুবই ভয়ঙ্কর নিদর্শন হয়ে থাকবে। ওদের উচিত ছিল এমন কোনো সিদ্ধান্ত নেওয়ার আগে আমার সঙ্গে যোগাযোগ করা।
(৪) এক স্বামী লোকান্তরে, লক্ষ স্বামী ঘরে ঘরে
মনের কথাগুলো প্রকাশ করে ফেলায় প্রাক্তন ছাত্র ও প্রফেসর স্বামীকে হার্ভার্ড পড়ানোর দায়িত্ব থেকে অব্যাহতি দিল ঠিকই, কিন্তু হার্ভার্ডের ছাত্রসমাজে, বা সারা আমেরিকার শিক্ষিত ভারতীয় ছাত্রসমাজেও এমন লোক মোটেই বিরল নয়। এখানে এসেই ডর্মে এক ছাত্রকে পেয়েছিলাম, যার সঙ্গে বাক্যালাপের অভিজ্ঞতা নিয়ে বহুদিন আগে লিখেছিলাম,
ইংরাজি উচ্চারণ নিয়ে কথা হচ্ছিল। আরো মজার হল NRI-দের দিশি ভাষা উচ্চারণ। আমার ফ্লোর-এ একজন ছিল, সে আবার হার্ভার্ড হিন্দুধর্ম সমিতির প্রেসিডেন্ট। আমাকে ডাকল, আমাদের সমিতিতে যোগ দিতে চাও? জিজ্ঞেস করলাম, কি হয় তাতে? বলল, এই ধার্‌মা নিয়ে আলোচনা। বললাম মনে মনে, ধার করা মা-ই বটে, হিন্দুধর্ম তো তোমার আসল মা হতে পারে না বাপু, আমেরিকানিস্‌ম্‌-ই তোমার আপন। আর এতে অন্যায়েরও কিছু নেই। তবে আমারে ক্ষ্যামা দাও।
আরেকদিন পাকড়েছিল, বলে, বীফ খাও না তো? সরল ভাবে প্রশ্ন করলাম, খেলে কি হয়? খানিকক্ষণ বোঝাবার চেষ্টা করল, ঘোর অধর্ম হয়! কিন্তু ধার করা মা নিয়ে কতক্ষণ লড়বে? তখন ধর্ম ছেড়ে বিজ্ঞানের শরণাপন্ন হল, বলল, “আসলে কি জান, আমাদের হিন্দুদের শরীর বীফ হজমের উপযুক্ত নয়, শরীরের ক্ষতি হয়।” “ও, কোন জার্নালে বেরিয়েছে?” “না না, খেলে দেখেছি লোকের পেট ছাড়ে, তাই মনে হয়...”। অকাট্য যুক্তি!
ইয়েল ইউনিভার্সিটি, যা কিনা ইস্টবেঙ্গল-মোহনবাগানের মত হার্ভার্ডের প্রতিদ্বন্দ্বী, সেখানকার এক চিড়িয়ার গল্প শুনি আমার জুনিয়রের মুখে। তার নাম অঙ্কুশ শর্মা ওরফে শর্মাজি। উত্তরপ্রদেশের বিশুদ্ধ ব্রাহ্মণ, আইআইটি পাশ। তবে স্ট্যাটে ঢুকে তেমন সুবিধা করতে পারছে না। এক প্রখ্যাত প্রৌঢ় প্রফেসর তাই তাকে ক্লাসে একদিন বললেন, ‘বাবা অঙ্কুশ, তোমার তো মনে হয় বেশ সমস্যা হচ্ছে এই বিষয় নিয়ে, একদিন এসো আমার অফিসে, বসে ধীরেসুস্থে বিস্তারিত আলোচনা করা যাবে, উই ক্যান হ্যাভ এ ড্রিঙ্ক টুগেদার।’ সাধারণ প্রস্তাব। কিন্তু তাতে শর্মাজি একটা অসাধারণ প্রতিক্রিয়া দিল তার পাশে বসা জুনিয়ারকে, ‘বিদ্যা কি পবিত্র মন্দির মেঁ শরাব? চোর সালে!’
হার্ভার্ড ক্রিমসনে বেরোনো ওই খবরের নিচে অনেকেই এসে স্বামীর পক্ষেও মন্তব্য করে গেছে। কেউ বলেছে, হার্ভার্ড স্বামীকে আত্মপক্ষ সমর্থনের কোনো সুযোগ না দিয়েই এই ব্যবস্থা নিয়েছে, এটা নিশ্চিতভাবেই ক্যাঙ্গারু কোর্ট। কেউ বলেছে, তিনি মাত্র ২২ বছর বয়সেই হার্ভার্ড থেকে পিএইচডি পান, তারপর পঞ্চাশ বছর ধরে এখানে পড়াচ্ছেন। অতএব উনি নিশ্চয়ই খুব প্রতিভাবান ব্যক্তি, হার্ভার্ডের খ্যাতির যোগ্য বাহক, ওনার সঙ্গে এরকম করা ঠিক না। 
সে যদি মেনেও নিই, যে স্বামী খুবই ট্যালেন্টেড লোক, তাহলেও তাঁর এই উগ্র ধর্মীয় বুদ্ধিবিবেচনা থেকে আসা কথাগুলোকে কিছুতেই মানা যায় না। আর স্বামী থেকে শর্মাজি, এই বিবিধ উচ্চশিক্ষিত কিন্তু বুদ্ধিপ্রতিবন্ধী জনতাকে দেখে সেই কথাটাই আবার মনে পড়ে, religion poisons everything.
(৫) নিজের কোলে ঝোল টানা
ফেসবুকে অনেক বাংলাদেশী বন্ধুকে বিডিনিউজের এই খবরটা শেয়ার দিতে দেখলাম, “বাংলাদেশ দখলের প্রস্তাব দিয়ে সুব্রামনিয়াম বহিষ্কৃত”। খবরটার যেমন শিরোনাম এবং বক্তব্য, তাতে এটার মতিকণ্ঠ ভার্শন হলে শিরোনাম দাঁড়াত, ‘বাংলাদেশের পুটু মারাতে বলে নিজেই পুটুমারা খেলেন স্বামী’। এবং বিডিনিউজের রিপোর্টিংও পুরোই মতিকণ্ঠ-মাফিক। ঝাড়া পাঁচ মিনিট ধরে হেসে গড়াগড়ি খেয়েছি, হার্ভার্ড ক্রিমসন (ক্রিমসন রঙ হার্ভার্ডের গৃহীত প্রতীকী রঙ) পত্রিকাকে সেখানে লেখা হয়েছে ‘দ্য হার্ভার্ড ক্রাইমসিন’!
খবরটায় ‘বাংলাদেশের পুটু মারাতে বলে নিজেই পুটুমারা খেলেন স্বামী’ এই মুডেই নিজেদের কোলে ঝোল টেনে আত্মতুষ্টির মনোভাবটা খুবই প্রোজ্জ্বল। কিন্তু কথা এই যে, শিরোনামেই দুটো বড় ভ্রান্তি তাদের খবরে। বাংলাদেশের বিরুদ্ধে স্বামীর যে রাজনৈতিক পরামর্শ, সেটা অত বড় একটা ফ্যাক্টর নয় কিন্তু তাঁর বিরুদ্ধে মানুষের মনোভাবে। সামগ্রিকভাবে ভারতীয় মুসলিমদের প্রতি তাঁর যে মনোভাব, সেটাই তাদের নিন্দার প্রধান কারণ। সেটাই হার্ভার্ড ক্রিমসনে উল্লেখিত প্রফেসরদের বক্তব্যেরও সার। এখন বিডিনিউজ কি ওই মিটিংয়ে কোনো বিশেষ প্রতিবেদক নাকি মতিবেদক পাঠিয়েছিল, তা তারাই বলতে পারবে।
দ্বিতীয়ত, স্বামী কিন্তু বহিষ্কৃত হন নি। তাঁকে পড়ানোর দায়িত্ব থেকে অব্যাহতি দেওয়া হয়েছে মাত্র। তাঁর প্রফেসর পদ কেড়ে নেওয়া হয়েছে, এমন কোনো সিদ্ধান্ত কিন্তু হার্ভার্ড নিয়েছে বলে জানা নেই। অতএব তাঁকে বহিষ্কৃত বলা যায় না কিন্তু।
(ফুটনোট হিসাবে যোগ করি, ‘আনন্দবাজারীয় নাম-ভ্রান্তি’ কিন্তু বিডিনিউজও করেছে বেশরকম। ‘ক্রাইমসিন’ তো বললামই, মূল লোক স্বামীর নামই লেখা হয়েছে সুব্রামনিয়াম। হার্ভার্ডের প্রেসিডেন্ট ড্রিউ ফাউস্টের নাম লেখা হয়েছে ফোস্ট। ডায়ানা এক-কে ইক। কাশীর জ্ঞানবাপী-কে লিখেছে জ্ঞানপায়স। ইত্যাদি ইত্যাদি।)


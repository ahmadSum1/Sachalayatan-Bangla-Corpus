দা ডার্ক সাইড



টিং...।
ভোর চারটের জনশূন্য লবি। ডাবলিনের বুকে এক নামী হোটেল। এলিভেটরের শীতল ধাতব দরজাটা খুলে যায় অপেক্ষমান তরুণীর জন্য।
বাক্সে ঢুকে ফিরে দাঁড়িয়ে তিনি লক্ষ্য করেন, বারের সেই লোকটা দ্রুত এগিয়ে আসছে এলিভেটরটা ধরার জন্য।
কাউন্টারের পাশে দাঁড়িয়ে এতক্ষণ যে এক দঙ্গল লোকজনের সঙ্গে তাঁর টুকটাক কথাবার্তা চলছিল, তার মধ্যে এই লোকটাও ছিল। তবে সে নিজে ছিল চুপচাপ, কেবল তাঁর কথা শুনে গেছে।
একটু আগেই “অনেক রাত হয়েছে বন্ধুরা, ক্লান্ত লাগছে; এবার আমি শুতে যাই” বলে তিনি জমায়েত ছেড়ে চলে এসেছেন। এখন মনে হচ্ছে লোকটাও বেরিয়ে এসেছে সাথে সাথেই।
দুজনকে গর্ভে নিয়ে ধাতব দরজাটা ফের বন্ধ হয়ে যায়।
এবার লোকটা মুখ খোলে।
“ইয়ে, ব্যাপারটা অন্য ভাবে নেবেন না... বলছিলাম কি, আপনাকে আমার বেশ ইন্টারেস্টিং লাগে... আমার ঘরে একটিবার আসবেন নাকি, কফি খেতে খেতে কিছু কথাবার্তা হবে?”
তরুণী বিরক্ত হন। আজকে সন্ধ্যার অনুষ্ঠানেই তাঁর একটা বক্তৃতা ছিল।
এই গোষ্ঠীতে মহিলাদের সংখ্যা যে বেশ কম, এবং তার জন্য তাঁদের যে ব্যবহারের মুখে পড়তে হয়, তা নিয়ে। যে কোনো জমায়েতেই অনেক পুরুষ যে তাঁদের উপর হামলে পড়তে চায়, মোটাদাগের ইঙ্গিত রাখে, তা বলেছেন। অনেক মহিলাই তাঁকে জানিয়েছেন, পুরুষ-প্রধান সমাবেশগুলোয় সর্বক্ষণ পুরুষ-পরিবেষ্টিত হয়ে তাদের নজরের বস্তু হয়ে থাকতে ভালো লাগে না। তিনি নিজেও শুনিয়েছেন, ব্লণ্ড যুবতী হিসাবে কতবার ভিড়ের সুযোগে এইসব সমাবেশেই নানা সময় নানা লোক তাঁকে নানা ভাবে ছুঁয়ে গেছে।
সেসব কথা এই লোক নিশ্চয় শুনেছে। তারপর এতক্ষণ বারে থাকতে তার কথা বলার কিংবা কফি খাওয়ার কোনো সাধ আসেনি। তবে পরিশ্রান্ত জানিয়ে বেরিয়ে আসার পর এইবার এলিভেটরের নির্জনতায় সহজবোধ্য প্রস্তাব দেওয়া।
বক্তৃতার এই প্রকৃষ্ট উদাহরণের সাথে এই কুঠুরিতে আবদ্ধ থাকতে তাঁর ভারি অস্বস্তি হয়।
সংক্ষেপে প্রত্যাখ্যান জানিয়ে এলিভেটর থামতেই দ্রুত বেরিয়ে আসেন।
*******
তবে তিনি অতটাও অসহায় নন।
আমেরিকায় ফিরেই ওই তরুণী নিজের বহুপঠিত ব্লগে এই ঘটনার উল্লেখ করে একটা ভিডিও তুলে দেন।
সেখানে তিনি ওই গোষ্ঠীর শিক্ষিত, বুদ্ধিমান পুরুষদের অনুরোধ করেন, এই অভ্যাস থেকে বেরিয়ে আসতে। একজন ক্লান্ত মহিলার স্পষ্ট বক্তব্যে মন না দিয়ে তাকে সর্বদা এক যৌনসুখের বস্তু হিসাবে ভেবে না রাখতে।

************** শাখা – ১ **************
ওই ঘটনা ছিল ডাবলিনের সাম্প্রতিক নাস্তিক সম্মেলনের।
আন্তর্জালে তা ‘এলিভেটর-গেট’ নাম নিয়ে এক বিরাট বিতর্কের সৃষ্টি করে। ইগোর লড়াইতে পর্যবসিত হয়ে তা এই নব্যনাস্তিক সমাজের মধ্যে একটা ডার্ক সাইডকে সামনে নিয়ে আসে।
সংক্ষেপে তার ব্যবচ্ছেদ করলে দেখা যায়, ওই ভিডিওর পর ঘটনা প্রবাহিত হয়েছে দুটো ধারায়। পরবর্তী, দ্বিতীয় ধারাটা এক নামী ব্যক্তির উপস্থিতির ফলে সম্ভবত পাঠকের কাছে বেশি আগ্রহজনক হবে। কিন্তু তার আগে প্রথম শাখাটা দেখে নেওয়া প্রয়োজন।
*******
‘স্কেপচিক’ নামের জনপ্রিয় ব্লগের লেখিকা রেবেকা ওয়াটসন ওই ভিডিও-বক্তব্য পোস্ট করার পর, স্টেফ ম্যাকগ্র নামের একজন কলেজছাত্রী, যিনি নাস্তিক-ছাত্রসমিতির আয়োজক, এবং ব্লগার, একটা প্রতিবাদ-পোস্ট লেখেন।

সেখানে তাঁর মূল বক্তব্য ছিল, ফেমিনিজমের নামে রেবেকা বাড়াবাড়ি করছেন। যৌন আগ্রহ দেখানো খারাপ কেন? এক লিঙ্গের লোক অন্য লিঙ্গের লোকের প্রতি যৌন আগ্রহ দেখাবে, এ আর আশ্চর্য কী? ওই লোকের আগ্রহ দেখানোর অধিকার আছে, যেমন রেবেকার আছে তাকে প্রত্যাখ্যান করার, যা তিনি সরাসরি করেছিলেন – ব্যাস, চুকে গেল, আর এত কথা কিসের?
এনাদের দৃষ্টিতে ব্যাপারটা এরকম – একজন লেখক প্রচুর অটোগ্রাফ দিয়ে ‘আমি ক্লান্ত’ জানিয়ে শুতে চললেন। কিন্তু একজন ফ্যান তাঁকে ধাওয়া করে লিফটের মধ্যে চাপাচাপি করল আরেকটা অটোগ্রাফের জন্য। সেটায় লেখক বিরক্ত হতেই পারেন, কিন্তু তা নিয়ে এত শোরগোল ফেলার কী আছে?
ওই লোক রেবেকাকে চেপেও ধরেনি, গায়ে হাতও বোলায়নি, ধর্ষণও করেনি, স্রেফ সঙ্গ চেয়েছে – তাতেই এত?
*******
আমার, এবং অনেক ব্লগারের মতে, স্টেফ মহিলা হয়েও রেবেকার মূল পয়েন্টটা মিস করছেন। তাঁর আপত্তি মহিলাদের ‘সেক্সুয়াল অবজেক্ট’ বানানো নিয়ে। এই পুরুষতান্ত্রিক সমাজে মহিলাদের মতামত, অনুভূতিকে উপেক্ষা করে কেবল তাঁদের যৌন পরিতৃপ্তি প্রাপ্তির বস্তু হিসাবে দেখার ঝোঁক আছে অনেক পুরুষের।
এখানেও, রেবেকা তাঁর বক্তৃতায় আপত্তি জানাবার পর, এবং ‘আমি ক্লান্ত, ঘুমোতে চাই’ বলার পরও, সেসব কথা উপেক্ষা করে ওই লোক তাঁকে ধাওয়া করে সঙ্গদানের আহ্বান জানিয়েছে, যার প্রচ্ছন্ন ইঙ্গিত শারীরিক। এটাই রেবেকার আপত্তি, তাঁর ভিডিওয় নাস্তিক সমাজের পুরুষদের এমন অবিবেচক না হতে অনুরোধ করেছেন। নাহলে, তাঁর মতে, এই ‘প্রধানত শ্বেতাঙ্গ শিক্ষিত সচ্ছল পুরুষদের গোষ্ঠী’র অবস্থায় যে নব্য-নাস্তিক সমাজ রয়েছে, মহিলারা তার বাইরেই থাকতে চাইবেন, নীরব নাস্তিক অবস্থাতেই; অ্যাক্টিভিস্ট, সক্রিয় নাস্তিক হিসাবে তাঁদের ভবিষ্যতেও পাওয়া যাবে না।
স্টেফের বক্তব্য, এটা স্রেফ মানবিক ইস্যু। রেবেকার বক্তব্য, এটা ফেমিনিজমের ইস্যু।
*******
নানা জনের মতামতে তর্ক বেশ জমে উঠতে লাগল।

পলা কির্বি বললেন, তিনি বহু বছর বিজনেস মিটিং অর্গানাইজ করছেন, তাতে পুরুষদের তরফ থেকে কোনো কু-ব্যবহার বা কু-ইঙ্গিত না থাকলেও, পুরুষ শ্রোতারা আগ্রহী হলেও, মহিলারা সহজে বক্তা হতে চান না। অতএব মহিলাদের সরব হওয়ার ব্যাপারটা কেবল রেবেকা যা বলছেন তাই নয়। সমাজে যেভাবে শেখানো হয়ে আসছে, যে সঙ্কোচ করা, মৃদুভাষী থাকা, 'ভালো মেয়ে'র লক্ষণ, সেগুলোই মহিলারা অবচেতন মনে পালন করে আসছেন। তাই সে জড়তা ভেঙে বেরিয়ে আসতে হবে তাঁদেরই।
কেউ বললেন, জঙ্গী নারীবাদী তো আগেও দেখেছি, একসময় তারাই বলত, নারীবাদ নিয়ে চর্চা করা কেবল নারীদেরই পক্ষে সম্ভব। এখানেও তারা ঘামে ফোঁটায় কুমীর দেখছে – কী প্রমাণ যে ওই লোকটা যৌনসঙ্গই চেয়েছিল? কেউ বললেন, হতেই তো পারে, লোকটা রেবেকার বক্তৃতা মিস করেছিল, বা বারের গানবাজনার আওয়াজে রেবেকার ‘আমি ক্লান্ত’ কথাটা শুনতে পায় নি?
*******
এই বিতর্কটা ব্লগজগতে চললে একটা স্বাস্থ্যকর, তুল্যমূল্য বিতর্ক দেখা যেত।
কিন্তু রেবেকা একধাপ এগিয়ে গেলেন।
কিছুদিন পরের এক নাস্তিক ছাত্র-সম্মেলনে তিনি আমন্ত্রিত বক্তা ছিলেন। বক্তব্য, মহিলাদের উপরে ধর্মের আক্রমণ। তার আগে, তিনি কিছু অংশ যোগ করলেন, কীভাবে কিছু কিছু স্বঘোষিত নাস্তিক-স্কেপটিকও তাঁকে নানারকম হুমকি-ধমকি দিয়েছে, এমনকি ‘কারেক্টিভ রেপ’-এরও, তা নিয়ে। এবং নাস্তিক সমাজের অন্য অনেকে যে তাঁর পাশে দাঁড়াতে ইচ্ছুক নন, তা বলে, উদাহরণ হিসাবে সেখানে স্টেফের বক্তব্যের একটা অংশ তুলে দিয়ে বললেন, স্টেফ ‘ফেমিনিজম ১০১’ শিক্ষাটুকুও পান নি, তিনি প্রচলিত নারীবিদ্বেষী বুলিই শিখে আওড়াচ্ছেন।
এতে আমার, অনেকের, এবং স্টেফের নিজেরও, আপত্তি যে, অনুষ্ঠানের সকলের সামনে রেবেকা সেখানে উপস্থিত স্টেফকে সমালোচনা করলেন, যখন তিনি জানেন যে বক্তা নন বলে স্টেফ তার প্রত্যুত্তর দেওয়ার সুযোগ পাবেন না। এবং স্টেফ ফেমিনিজম অনুধাবনে অজ্ঞ হতে পারেন, কিন্তু তিনি নারী হয়েও নারীবিদ্বেষী নন। আর অন্যের শেখানো বুলিও তিনি আওড়াচ্ছেন না।
*******

এই নিয়ে বিতর্ক অনেকদূর চলতে লাগল। বিখ্যাত জীববিজ্ঞানী ও নাস্তিক ব্লগার পি জেড মায়ার্স তাঁর জনপ্রিয় ফ্যারিঙ্গুলা ব্লগে রেবেকাকে সমর্থন করে একটা লেখা দিলেন। অন্য অনেক ব্লগার নিজদের মতামত জানালেন। রেবেকা টুইটারে উত্তেজিত হয়ে বললেন, ‘যারা মহিলাদের অবজ্ঞা করে, তাদের চটিয়ে থাকলে আমি বেশ করেছি।’
************** শাখা – ২ **************

এই পরিস্থিতিতে নাস্তিক-মহাগুরু রিচার্ড ডকিন্স একটা অবাঞ্ছিত মন্তব্য করে বসলেন।
পি জেড মায়ার্সের লেখায় তিনি যা বললেন, তার সার কথা, ‘ধুর বাবা, ঘ্যানঘ্যান বন্ধ কর দিকি! নিজের বিরক্তিকে নারীবাদের মোড়ক পরিয়ে ভাও বাড়াসনে।’
তাঁর কথায়, ‘আফ্রিকায়, আরবদেশে, নারীরা খৎনা ইত্যাদি এত দুর্দশার মধ্যে রয়েছে, কিন্তু এই ‘চিক’ এমন ভাব করছে যেন কেবল তার নারীবাদী কষ্টেরই আর অন্ত নেই, যেখানে একজন পুরুষ তাকে ছোঁয়ওনি, স্রেফ একসাথে কফি খেতে চেয়েছে। নাস্তিকদের চামড়া মোটা হওয়া প্রয়োজন।’
অন্য ব্লগারদের সঙ্গে আমি একমত, যে এখানে ডকিন্স নিজে যে ধারণাকে সমালোচিত করতেন, সে ধারণারই ইঙ্গিত দিচ্ছেন – আফ্রিকার মহিলাদের বেশি সমস্যাগুলো দেখতে গিয়ে কি আধুনিক মহিলাদের অল্প সমস্যাগুলো ছেড়ে দিতে হবে? তিনি নিজেই বলেছিলেন – আফ্রিকার শিশুরা অনাহারে থাকে বলে কি আমেরিকার শিশুদের সৃষ্টিতত্ত্ব পড়ানো হচ্ছে, এই সমস্যা থেকে চোখ সরিয়ে নিতে হবে?
*******
তিনি ফিরতি এক মন্তব্যে বললেন, তাঁর বক্তব্য সেটা ছিল না, তিনি বলেছেন ‘প্রিভিলেজ’-এর কথা। 
ওই লোকটা দুটো কথা বলেছে, একটা প্রস্তাব দিয়েছে, ব্যাস। সেটায় রেবেকা বিরক্ত হয়েছেন, হতেই পারেন, যেমন মায়ার্স খ্রীষ্টধর্মের সমালোচনা করলে পাদ্রীরা বিরক্ত হন। সবারই সেই সুযোগ বা ‘প্রিভিলেজ’ আছে।
কিন্তু লোকটা স্পর্শ বা ধর্ষণ এমন ‘কাজ’ কিছুই করেনি। যে কাজ – অত্যাচার – আফ্রিকার নারীদের প্রতি হয়ে থাকে, যা ধর্মগুলো মহিলাদের উপর করতে মদত দিয়ে থাকে। তাঁর তুলনা এটাই ছিল।
উদাহরণ দিলেন, তাঁর ‘প্রিভিলেজ’ আছে, তাঁর সাথে লিফটে কেউ চকাম চকাম করে চিকলেট চিবোতে চিবোতে উঠলে তাঁর বিরক্ত হওয়ার। কিন্তু সেই আচরণে তিনি যেমন প্রকাশ্যে শোরগোল তুলবেন না, যদি না লোকটা তাঁকে মারধোর করে, তেমনই এখানে রেবেকার শোরগোল তোলাও নিষ্প্রয়োজন।
*******
মায়ার্স পরের একটা পোস্টে ডকিন্সকে উদাহরণ দিলেন বহু ‘এলিভেটর রেপ’এর, এবং বললেন, অমন একটা বদ্ধ জায়গায় রেবেকা ওই আশঙ্কা বা ‘থ্রেট’ অনুভব করে থাকতেই পারেন।
ডকিন্স ফিরতি বললেন, ওই লোকের আচরণে যে এমন থ্রেটের ইঙ্গিত ছিল তা তো রেবেকা বলেন নি, স্রেফ কফির প্রস্তাব দিয়েছিল, বাকিটা উর্বর ফেমিনিস্ট মস্তিষ্কের কল্পনা। একটা নিরীহ ‘কথা’কে অতদূর টেনে নিয়ে যাওয়ার প্রয়োজন ছিল না। 
আর এলিভেটর, বন্ধ জায়গা, অস্বস্তিকর আবদ্ধ পরিবেশ? যেকোনো একটা তলায় লিফট থামিয়ে বেরিয়ে যেতে কয় সেকেন্ড লাগে? এটা তো একটা তালাবন্ধ ঘর নয়।
*******
এখানে যেটা বোঝা যাচ্ছে, যে আধুনিক পুরুষতান্ত্রিক সমাজেও যে মহিলাদের প্রতি অনেক আপত্তিকর আচরণ চলে, সেটা নিয়ে রেবেকার সাধারণ অনুরোধ, এই ব্যাপারটা ডকিন্স মিস করছেন। আরেকটু বিচক্ষণতা যেখানে তাঁর মত লোকের থেকে প্রত্যাশিত।
তাঁর যুক্তিটা ‘ডিডাকটিভ রিজনিং’এর, যে ওই লোক তো বলপ্রয়োগ দ্বারা খারাপ কাজের ইঙ্গিত কিছু দেয় নি, তাহলে কেন এত তাকে সমালোচনা?
আর রেবেকার বক্তব্য ‘ইনডাকটিভ রিজনিং’এর, যে আমরা বহুবার দেখেছি পুরুষদের আপত্তিকর যৌনপ্রস্তাব দিতে, অতএব ওই পরিপ্রেক্ষিতে কফির ইঙ্গিত থেকেও সেটা অনুমান করা যায়। যদি সে এমন নাও ভেবে থাকত, তাহলেও এই আচরণ বিরক্তিকর। এই লোককে যেমন বারণ করেছি, তেমন সাধারণভাবে নাস্তিক পুরুষদেরও অনুরোধ করছি, এই অভ্যাস কমাতে।
ডকিন্সের এই বক্তব্যগুলোর সমালোচনাই এখন অনেকের মুখ্য উদ্দেশ্য হয়ে উঠল। তাঁর নিন্দা করে, তাঁকে সমর্থন করে প্রচুর পোস্ট আসতে লাগল, রেবেকা-স্টেফ থেকে ঘুরে গেল লক্ষ্যটা। তাঁর সেলিব্রিটি স্ট্যাটাসের জন্যই।
*******
কিন্তু আবারও, রেবেকা এক ঘর এগিয়ে গেলেন।
তাঁর ব্লগে লিখলেন, ডাবলিনের বক্তৃতাতেই যখন তিনি তাঁর প্রতি আসা রেপ-থ্রেটের কথা তুলেছিলেন, তখন ডকিন্স তাঁর সাথেই প্যানেলে বসা ছিলেন। কিন্তু সেসব শোনার পরেও ডকিন্স এটা গলার জোরে মানতে অস্বীকার করছেন, যে ওই বিশেষ লোকটা রেপ-থ্রেট না হলেও এটা একটা সম্ভাব্য পরিস্থিতি। ডকিন্স তাঁর ‘ধনী শ্বেতাঙ্গ পুরুষ’, নাস্তিক-মহাগুরু-সেলিব্রিটি, এই ‘প্রিভিলেজড’ অবস্থান থেকে তাঁর মতো নারীবাদীদের দমিয়ে রাখতে চাইছেন। অতএব এই ইনসেন্সিটিভ জার্ক-কে তিনি বয়কট করছেন, ডকিন্সের বই কেনা বা বক্তৃতা শোনা এখন থেকে বন্ধ, এবং অনেকেই নাকি এমন করবার কথা ভাবছেন বলে তাঁকে জানিয়েছেন।
বাড়াবাড়ি, আমার ও অনেকের মতে। ডকিন্স তাঁর সেলিব্রিটি অবস্থান থেকে এই ইস্যুতে কথা বলার সময় আরেকটু সংবেদনশীল হতে পারতেন, মহিলাদের সাধারণ অস্বস্তিটা আরেকটু অনুধাবন করার চেষ্টা করতে পারতেন। বুড়ো বয়সে খুড়ো অতকিছু না ভেবে দুম করে বলে দিয়েছেন। কিন্তু তিনি এমন দুর্ব্যবহারও করেন নি যে তাঁকে বয়কট করা প্রয়োজন।
************** উপসংহার **************
খুড়োর জিন-মিম ইত্যাদি তত্ত্ব বা নাস্তিক্যবাদ নিয়েই মূলত আলোচনা হয়, তাঁর বিতর্কিত এই দিকটা তেমন কাউকে তুলে ধরতে দেখিনি। তাই কৌশিকদা'র থেকে সংবাদ পেয়ে মনে হল এই তর্কাতর্কি নিয়ে কিছু লেখা উচিত।
অনেকের মতে, ব্যাপারটা বিতর্ক থেকে বেরিয়ে ইগোর লড়াইতে পর্যবসিত হয়। নারী-সমস্যা-অনভিজ্ঞ থেকে জঙ্গী নারীবাদী, সব দলই সূচাগ্র্য মেদিনী না দিয়ে ঝগড়া, নিন্দা চালিয়ে যেতে থাকে। ইগো-সেন্ট্রিক, ক্যাচালপ্রিয় লোকেরা আরো ধোঁয়া দিতে থাকে।
তা এই পুরো হট্টগোল থেকে আমরা কী দেখলাম?

১. নাস্তিক মানেই তো কেউ ঋষিতুল্য নয়। লুলপুরুষ থেকে কাণ্ডজ্ঞানহীন, সবরকমই আছে। (তবে ‘নাস্তিকতার কারণে’ বা ‘নাস্তিকতায় উদ্বুদ্ধ হয়ে’ অপকর্ম করতে তেমন কাউকে দেখা যায় না।)
২. ডকিন্সখুড়োর মত নাস্তিক-মহাগুরুও আসলে গুরু রূপে পূজিত হন না ওই সমাজে। তিনিও সাধারণ মানুষের মতনই বিতর্কে অংশ নেন, ব্লগ লেখেন, বেভুল কথা বলেন – এবং মূল কথা, অন্ধভাবে অনুসৃত হন না – সমালোচিত হন, নিন্দিত হন বহু লোকের দ্বারা। সচেতন নাস্তিকেরা কারো অন্ধ ভক্ত বা ভেড়ার পাল নন।
৩. নীরব নাস্তিক থেকে আরো মহিলাদের সক্রিয় নাস্তিকে পরিণত হয়ে এগিয়ে আসা প্রয়োজন। যেহেতু মহিলাদের সচেতন করতে তাঁরাই ভাল পারবেন, ‘এলিট হোয়াইট ম্যান’দের চেয়ে।
****************************
তা খুড়োপ্রেমী সরব-নাস্তিক সুর’বালিকার জন্মদিনে শুভেচ্ছা রইল। 


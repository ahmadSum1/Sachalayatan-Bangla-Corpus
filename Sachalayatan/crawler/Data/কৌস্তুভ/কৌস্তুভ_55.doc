রিঙ্কু সিল্ক হাউস ওরফে জয় বাবা ফেলুনাথ, এবং গোরস্থানে সাবধান



ফেলুদা-ফিলিম ‘জয় বাবা ফেলুনাথ’-এর নাম বদলে ‘রিঙ্কু সিল্ক হাউস’ হলে কেমন হত? সত্যজিৎ রায়েরই লেখা, শুটিং-অভিজ্ঞতা নিয়ে কিশোরপাঠ্য সঙ্কলন ‘একেই বলে শুটিং’ থেকে একটা অংশ তুলে দিচ্ছি:
“একটা ব্যাপারে একটু মুশকিলে পড়তে হয়েছিল; বাঙালির দোকান ‘রিঙ্কু সিল্ক হাউস’-এর লোক আমাদের ছবি মারফত যাতে তাদের দোকানের বিজ্ঞাপন হয় সেই মতলবে দিনের বেলা কখন জানি এসে গলির সর্বত্র তাদের দোকানের নাম লেখা পোস্টার আটকে দিয়ে গেছে। যে দিকে তাকাই বাড়ির দেয়ালে, পাঁচিলে, মন্দিরের গায়ে ল্যাম্প পোস্টের গায়ে – সব জায়গায় জাজ্বল্যমান হয়ে আছে ‘রিঙ্কু সিল্ক হাউস’। যাঁর কীর্তি তিনিও উপস্থিত ছিলেন। তাঁকে বুঝিয়ে বলা হল যে বিজ্ঞাপনগুলো থাকতে দিলে একটা ভয় আছে যে লোকে ফেলুদাকে না দেখে শুধু ওগুলোই দেখবে, আর তার ফলে তাঁর দোকানের লাভ হলেও আমাদের ছবির ক্ষতি হতে পারে। সুতরাং ওগুলো তুলে ফেলা দরকার। ভদ্রলোক একটু মুষড়ে পড়লেও তাঁকে তোয়াজ করার কোনও প্রশ্নই ওঠে না; ভানু এবং দলের কয়েকজন মিলে আধঘন্টার মধ্যে দু-একটা বাদে সব পোস্টার তুলে ফেলে দিল।”
এই লম্বা অংশটা উদ্ধৃত করার কারণ, সন্দীপ রায় তাঁর নতুন ফেলুদা-ছবি ‘গোরস্থানে সাবধান’-এ প্রায় ওই কাজটাই করেছেন – ছবিটাকে একটা বৃহৎ বিজ্ঞাপনসমষ্টি বানিয়ে ফেলেছেন। ছবি শুরু হবার আগেই প্রায় পাঁচমিনিট ধরে এরকম একটা জিনিস দেখতে হয় – [স্লাইড ১, দশ সেকেন্ড] মিডিয়া পার্টনার – স্টার আনন্দ, [স্লাইড ২, দশ সেকেন্ড] রেডিও পার্টনার – রেডিও মির্চি, [স্লাইড ৩, দশ সেকেন্ড] স্পনসর – আইডিয়া মোবাইল কানেকশন, [স্লাইড ৪, দশ সেকেন্ড] স্পনসর – সাইফাই ইন্টারনেট, [স্লাইড ৫, দশ সেকেন্ড] বিশেষ স্পনসর – বোর্ন অ্যান্ড শেফার্ড, [স্লাইড ৬, দশ সেকেন্ড] এরকম করে প্রায় দশ-পনেরোটা স্লাইড দেখে যেতে হয়। তারপর আবার ‘মেডিকা সুপারস্পেশালিটি হসপিটাল নিবেদিত’ হয়ে শেষে সিনেমার প্রথম দৃশ্য শুরু হয় (নাম দেখানো তার পর)।
ছবিজুড়েও অসহ্য রকমে প্রোডাক্ট প্লেসমেন্টের চেষ্টা চলে। একটা মিডিয়াম শটে ফেলুদা একটা সাইবার কাফেতে ঢুকছে, এটা দেখানোর বদলে সেই শটে শুধুই একটা দরজা দিয়ে ফেলুদার ঢোকা দেখানো হয়, তারপর ক্যামেরা মুভ করে সেই দরজাটার উপর গিয়ে সাইফাই-ইন্টারনেট এর হেডিংয়ে জুম করে তিন সেকেন্ড বসে থাকে। ওই যে, সাইফাই হল স্পনসর!
তেমনই, রাত্রের গোরস্থানের শটে, চারিদিকে অন্ধকার, আর মাঝখানে জ্বলজ্বল করছে আইডিয়া’র সুবিশাল হলুদ পোস্টার। এক পাশ দিয়ে ছায়ার মত তোপসে আর লালমোহন হাঁটে অন্ধকারে। “ফেলুদাকে না দেখে শুধু ওগুলোই দেখবে”? দূর বোকা, ওগুলোই তো দেখাতে হবে! এমন কি, ফেলুদাকে দিয়ে আইডিয়া’র স্লোগানও বলানো হয়েছে – আইডিয়া’র ছোট এক বোর্ড ঝোলানো পানবিড়িওয়ালার দোকানের ব্যাপারে ফেলুদাকে বলতে শোনা যায় “চল, ওই ‘ক্যা আইডিয়া সরজি’-কেই জিজ্ঞেস করে আসা যাক।”
সম্প্রতি দেখা আরেকটা সিনেমা, ঠিক মনে নেই, তাতে একটাই স্লাইডে খানছয়েক স্পনসরের নাম দেখিয়ে দেওয়া হয়েছিল। কিন্তু সন্দীপ রায়ের মত নামজাদা পরিচালক এই স্পনসরদের কাছে এতই ঋণী হয়ে গেলেন যে তাঁকে শুরুতে অতক্ষণ ধরে বড় বড় স্লাইড আবার সারা ছবি জুড়ে প্রোডাক্ট প্লেসমেন্ট করে যেতে হবে? ‘কৈলাসে কেলেঙ্কারী’তেও বিজ্ঞাপন শুটিংয়ের মধ্য দিয়ে সেনকো গোল্ডের মাখামাখি অনেকেরই দৃষ্টিকটু লেগেছিল। সত্যজিৎ রায়ের উত্তরাধিকারীর থেকে এই আশা করব আমরা?
(২)
আচ্ছা, গোরস্থানে সাবধান ছবিটার একটা সাধারণ আলোচনায় আসি এবার। ছবিটা কেমন? মোটামুটি খারাপ না। ‘টিনটোরেটোর যিশু’র শেষ অংশটা যেমন ছড়িয়ে লাট হয়েছিল, এটায় সেসব হয় নি। যে কারণ আমার এবং অন্যদের মনে হয়েছে, তা হল - বেশি মূলানুগ থাকা।
ছবির খাতিরে ছোটখাট পরিবর্তন করতে হয়ই। সত্যজিৎ মগনলালের ছেলের চরিত্রটাই পুরো বাদ দিয়ে দিয়েছিলেন সিনেমা থেকে, তাতেও ছবিটা খারাপ কিছু লাগে নি। কিন্তু একটা ভালো উৎস থেকে ছবি করার সময় বেশি নাড়াঘাঁটা করলে ঘেঁটে যাবারই সম্ভাবনা বেশি, যদি না আপনি প্রচণ্ড প্রতিভাবান পরিচালক হন। আর সন্দীপের প্রতি সম্মান রেখেই বলছি, উনি তো আর ওনার বাবার পর্যায়ের পরিচালক তথা বহুমুখী প্রতিভা নন।
এবার অন্যান্য সিনেমাগুলোর তুলনায় উনি অনেক কম বদলেছেন। খুচরো পরিবর্তনগুলো চোখে লাগে না। যেমন, গল্পটা শুরু হয়েছে জোব চার্নকের সমাধিতে ফেলুদাদের বেড়াতে যাওয়া নিয়ে, এখানে তার বদলে শুরু হয়েছে থ্রিলার সিনেমার বহুপ্রচলিত আরম্ভ-স্টাইল দিয়ে – একটা অ্যাকশন/ক্রাইম দৃশ্য দিয়ে। সমাধি যাওয়া একটা সাইডট্রিপ হিসাবে মাইনর দৃশ্য হয়ে গেছে সিনেমার মাঝখানে। তা হোক।
সন্দীপও ‘একেই বলে শুটিং’-এর মত একটা কিশোরপাঠ্য অভিজ্ঞতা-সঙ্কলন লিখেছেন ‘আমি ও ফেলুদা’ বলে, পড়তে ভালই। সেখানে লিখেছেন তাঁর ভাবনা, যে আজকের যুগে ফেলুদাতে বেশি অ্যাকশন আনতে হবে। সেইমত গত তিনটে ছবিতেই প্রচুর অ্যাকশন এনেছেন। সেগুলো যে খুব খারাপ হয়েছে এমন না, এক-আধবার একটু আধিক্য মনে হয়েছে শুধু। এবার অ্যাকশন সামান্যই। গোরস্থানে ফেলুদার সাথে কবর-খোঁড়া লোকেদের মারপিট, যেটা গল্পে ছিল; আর শেষে পালাবার চেষ্টা করা উইলিয়াম গিরীন বিশ্বাসের সাথে ফেলুদার অল্প মারপিট, যেটা ছিল না। তাও সেটা সামান্যই। তবে সিনটার কোরিওগ্রাফি বা দৃশ্যগ্রহণ ভালো হয় নি।
আসলে, একটা সাধারণ অভিযোগ ছিল সন্দীপের বিরুদ্ধে, যে ক্লাইম্যাক্সে ফেলুদার বদলে অন্য চরিত্র গুরুত্ব পেয়ে যাচ্ছে। ‘বোম্বাইয়ের বোম্বেটে’তে ক্লাইম্যাক্সে ভিক্টর পেরুমলই আসল, যেটা গল্পে মোটামুটি ছিল। কিন্তু তার পরের ‘কৈলাসে কেলেঙ্কারী’তে শেষে দেখানো হচ্ছে, ফেলুদা গুণ্ডাদের হাতে বন্দী অসহায় নিরস্ত্র হয়ে পড়ে রয়েছে, মিস্টার মল্লিক এসে বিশাল বিস্ফোরণ-টণ ঘটিয়ে ফেলুদাকে উদ্ধার করলেন। তারপর ছোটখাট গুণ্ডাদের কিছু ক্যালানি ফেলুদাই দেয়। আর ‘টিনটোরেটোর যিশু’তে পেশীবহুল রাজশেখর নিয়োগী শত্রুর নৌকায় বন্দী ফেলুদাদের উদ্ধার করছেন চীনা গুণ্ডাদের পিটিয়ে, তারপর সেই ফেলুদার খানিক ঠ্যাঙানি।
এখানে শেষ দৃশ্যে যেটুকু ঢিসুম-ঢিসুম তা ফেলুদাই করেছে। কোনো পার্শ্বচরিত্রকে অহেতুক গুরুত্ব দেওয়া হয় নি বা অত্যধিক মারপিটও ঢোকানো হয় নি। সেটা শেষটা ঠিক থাকার অন্যতম কারণ, আমার মতে।
আর হ্যাঁ, ছবিতে একটা জিনিস মিস গেছে, তা হল লালমোহন বাবুর গাড়ি কেনার ঘটনাটা। আসলে আগের সিনেমাগুলোতেই ওঁর সবুজ স্যান্ট্রো দেখিয়ে দেওয়ার ফলে, এখানে আর নতুন গাড়ি কেনার ব্যাপারটা তেমনভাবে দেখানো যায় নি। তাই শুরুতে উৎকট সারেগামা হর্ণ-টার ব্যুৎপত্তি যেমন স্পষ্ট নয়, তেমনই অভিযানের শেষে ড্রাইভার হরিপদবাবুর প্রশংসাটা নতুন ড্রাইভারের বিশ্বস্ততা আর কৃতিত্ব হিসাবে তেমন গুরুত্ব দিয়ে বোঝানো যায় না।
(৩)
নতুন চরিত্রগুলোর অভিনয় আমার ভালোই লেগেছে। শুভাশিস কমিক অভিনেতা হিসাবে জনপ্রিয়, কিন্তু ওনার সাম্প্রতিক সিরিয়াস চরিত্রগুলোও প্রশংসা পেয়েছে। ‘হারবার্ট’-এ জমিয়ে দিয়েছিলেন, এখানেও উইলিয়াম গিরীন বিশ্বাসের চরিত্রে ওনাকে কখনই কমেডিয়ান হিসাবে মনে হয় নি। হয়ত ধৃতিমানের মত দুর্দান্ত নয়, কিন্তু ভালই করেছেন।
ধৃতিমান চমৎকার করেছেন মহাদেব চৌধুরীর চরিত্রে। সোজা ভাষায়, বেশ কেতি দেখিয়েছে ওনাকে। আর ক্যামেরাও ওনার প্রতি সম্মান দেখিয়েছে, প্রায় সব সময় লো অ্যাঙ্গেল থেকে শট নিয়ে চরিত্রের গুরুত্ব দেখানো হয়েছে। গল্পের ইলাস্ট্রেশনে মহাদেব চৌধুরী একেবারেই অন্যরকম, কিন্তু সে কিছু যায় আসে না। এই ক্ষেত্রে ওনার উপস্থাপনা ওই চরিত্রের দোষগুণগুলো একেবারে গল্পের মত করেই ফুটিয়ে তুলেছে।
গডউইন সাহেবের চরিত্রে টিনু আনন্দ-ও বেশ। অঞ্জন দত্তের ‘বো ব্যারাকস ফরএভার’-এ অ্যাংলো-ইন্ডিয়ানদের বেশ বাস্তবভাবে দেখানো হয়েছিল; এখানে হয়ত তাদের স্বভাবচরিত্র-বাসস্থানের স্পেকট্রামের খুব সামান্য অংশই দেখানো হয়েছে, আরেকটু দেখালে ভাল হল, তাও চলে যায়।
তোপসের চরিত্রকে কখনই তেমন কিছু করতে হয় না, এটাতেও সাহেবকে সহজেই মানিয়ে গেছে, আলাদা করে বলার মত কিছু নেই। কিন্তু বিভু ভট্টাচার্য্য’কে দিয়ে সত্যিই লালমোহনবাবু ঠিক হয় না। ভদ্রলোক সত্যিই একটু ওভারঅ্যাক্টিং করেন। লালমোহনের কমিক ভাবটা আসত সন্তোষ দত্তের চটপটে ব্যবহারের সাথে নিখুঁত কমিক টাইমিং থেকে আসা ‘কুইপ’ মিশিয়ে, যেটা ওনার একেবারেই অনুপস্থিত। গল্পে লালমোহন বলছেন তিনি ফেলুদার থেকে সাড়ে তিন বছরের বড়, সেটা সিনেমাতেও এসেছে, কিন্তু বিভু আর সব্যসাচীর বয়সের বড় ফারাকটা খুবই স্পষ্ট। সব্যসাচীর ফেলুদা নিয়ে অনেক নিউজপ্রিন্ট খরচা হয়েছে, আমি আর বেশি কিছু না বলি। ওনাকে আমার খারাপ লাগে না।
(৪)
ছবিটায় আমার যা চরম খারাপ লেগেছে, তা হল সিনেমাটোগ্রাফি। প্রায়ই বিরক্তিকরভাবে অ্যামেচারিশ। শুরুতে কবরখানায় ঝড়জলের দৃশ্যটা – যেভাবে স্পষ্টতই ফ্ল্যাশলাইট মেরে মেরে বিদ্যুতচমক বোঝানো হয়েছে, সেসব যাত্রায় চলে থাকে, ভাল বাজেটের বড়পর্দার ছবিতে বড়ই ‘চীপ’। পুরো সীনটাই। ঝড়ে ডালপালা ভেঙে পড়া, কবর খোঁড়া, সবটাই। সেই সঙ্গেই সস্তার কবরের ফলকে শিল্পী-কর্মীদের নাম দেখানোটাও হাস্যকর। তারপর আরেকটা উদাহরণ দিই। মার্কাস গডউইনের বাক্স নিয়ে এসে উপরতলায় অ্যারাকিস আর বন্ধুরা প্ল্যানচেট করছে, ফেলুদারা গিয়ে দরজা দিয়ে উঁকি দিচ্ছে। তাদের পিঠ থেকে ক্যামেরা দেখাচ্ছে, ঘর অন্ধকার, মাঝে শুধু একটা মোমবাতি। কিন্তু, যখন ঘরের থেকে ক্যামেরা দেখছে দরজায় দাঁড়িয়ে থাকা ফেলুদাদের, তাদের মুখে এবং দরজায় সর্বত্র সজোরে হলুদ আলো উপচে পড়ছে!  
বাংলা ছবি, তাই কম বাজেট, এই যুক্তি দুর্বল সিনেমাটোগ্রাফির পক্ষে যথেষ্ট নয়। শুনেছিলাম, ‘টিনটোরেটোর যিশু’তে হংকং-এ শুটিং করতে নাকি অনেক খরচা হয়েছে। আমার মতে, ওই সিনেমায় হংকং-কে যেভাবে দেখানো হয়েছে, সেটা একদম জমে নি। তেমনই জমে নি সেখানে কার চেজ-এর সীনটাও। গল্পে বরং তার চেয়ে লোমহর্ষকভাবে বর্ণনা করা হয়েছিল। তার কিছুদিন আগেই দেখেছিলাম রিমেক করা ‘ডন’, সেখানে মালয়েশিয়ায় একটা অনেকটা একই রকম কার চেজ-এর দৃশ্য ছিল। অনেক স্লিক এবং টানটান, তেমনই ঝকঝকে দৃশ্য-রূপায়ণ। বাংলা ছবি কম বাজেটের হীনমন্যতা থেকে বেরিয়ে সাবালক হয়েছে শুনছিলাম, টিনটোরেটো’র কার চেজ আমাকে হতাশই করেছিল।
দ্বিতীয় যেটা বেশ দৃষ্টিকটু, তা হল জোর করে ইন্টারনেটকে ঢোকাবার চেষ্টা। প্রথম সিনেমা, ‘বোম্বাইয়ের বোম্বেটে’ করার সময় সন্দীপ বলেছিলেন, হ্যাঁ যুগের সঙ্গে তো এগোতেই হবে; ফেলুদা মোবাইল ফোন ব্যবহার করবে (ধার করে), যদিও নিজে রাখবে না। ছবিতে দেখা গেছিল, তাদের বাড়িতে এখনও কর্ডলেস ল্যান্ডলাইন ফোন। এখানে, কিছু খোঁজখবরের ব্যাপার হলেই, তেড়েফুঁড়ে ইন্টারনেটের কথা নিয়ে আসা হচ্ছে। সিধুজ্যাঠার কাছে যাবার বিষয়ে, তারপর পেরিগ্যাল রিপীটার নিয়ে খবর নিতে আর মহাদেব চৌধুরীর দরকার নেই, এই কথায়; ওই ঘড়ির খোঁজ ফেলুদা আগেই সাইবার কাফে থেকে নিয়ে নিয়েছে বলে দেখানো হল। যদিও এতটা জোর করে সমসাময়িক না করলেই হত বলে আমার মনে হয়, তবুও স্বাভাবিকভাবে ইন্টারনেট ঢুকে পড়লে তাও খারাপ লাগত না, কিন্তু কষ্টারোপিত এই ইন্টারনেট-প্রসঙ্গগুলোর মাধ্যমে ‘আগেকার যুগের’ ফেলুদাকে আধুনিক করে তোলার প্রচেষ্টা চোখে লাগে।
(৫)
আমার মতে, অন্যান্য ধাঁচের সিনেমা, ফটিকচাঁদ থেকে নিশিযাপন, সবগুলোতেই সন্দীপ রায় অসাধারণ। কিন্তু ফেলুদা-সিরিজ অতটা মানোত্তীর্ণ হয়ে ওঠেনি এখনও।
মোটমাট, সংক্ষেপে, এই সিনেমাটায় – 
ভাল লেগেছে – নতুন চরিত্রগুলিকে, মূলানুগ থাকা, অ্যাকশন-বাহুল্য বর্জন
খারাপ লেগেছে – সিনেমাটোগ্রাফি, ইন্টারনেট-আধিক্য, বিজ্ঞাপন-বাহুল্য
শেষমেষ খারাপ না, দেখতেই পারেন।


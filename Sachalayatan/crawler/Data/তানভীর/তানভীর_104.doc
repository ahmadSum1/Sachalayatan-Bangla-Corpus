ঝড়ো ব্লগ ০০১ - বাংলাদেশের ঝড়



শুরুতেই বলে রাখি এটা ঝড়-তুফান বিষয়ক একটি পরীক্ষামূলক সিরিজ। হিমুর প্ররোচনায় বিগত কিছুদিন থেকেই এ বিষয়ে লেখার কথা ভাবছি। ইচ্ছে ছিল বাংলাদেশে ‘টর্নেডো ও কালবৈশাখী মৌসুম’ শুরু হওয়ার আগেই এর কিছু পর্ব ছাড়ব। কিন্তু পত্রিকায় দেখছি ইতিমধ্যেই দেশের বিভিন্ন স্থানে ঝড় ও শিলাবৃষ্টি হয়েছে। কিছুদিন আগে ঘূর্নিঝড় সিডরের তান্ডবও আমরা দেখেছি। মূলত বাংলাদেশের ঝড় নিয়েই এ সিরিজ সীমাবদ্ধ থাকবে। তবে উদাহরণ হিসেবে ইতিহাসখ্যাত পৃথিবীর বিভিন্ন ঝড়, দুর্যোগ নিয়েও লেখার ইচ্ছে আছে। তবে যেহেতু পরীক্ষামূলক, তাই এর কোনকিছু ছাড়াই সিরিজটির অকালমৃত্যুও হতে পারে      । সেজন্য মূলত আমার অলসতাই দায়ী থাকবে। 
ঝড়-তুফান ইত্যাদিকে আমরা সাধারণত প্রাকৃতিক দুর্যোগ (natural disaster) হিসেবে চিহ্নিত করি, যদিও সংজ্ঞামতে এটা ঠিক নয়। একটা ঝড় প্রাকৃতিক দুর্যোগ নাও হতে পারে। প্রকৃতিতে যখন একটি ঝড় সৃষ্টি হয়, তখন মহাবিশ্বের আর দশটি প্রাকৃতিক ঘটনার মতই এটি একটি প্রাকৃতিক বা নৈসর্গিক ঘটনা (natural phenomenon)। এরপর এটিকে বলা যেতে পারে একটি প্রাকৃতিক আপদ (natural hazard)। কখন একটি প্রাকৃতিক ঘটনা, প্রাকৃতিক আপদে পরিণত হয়? উত্তর হচ্ছে, যখন মানুষের জীবন ও সম্পদ এর দ্বারা হুমকি বা ঝুঁকির (risk) মুখে থাকে। একটা উদাহরণ দেই। আপনি আকাশে উল্কা খসে পড়তে দেখলেন। আপনার চিত্তচাঞ্চল্য ঘটল, খুশী হয়ে বললেন, বাহ কি সুন্দর! এই উল্কা পতনের ঘটনা, যা দেখে আপনি আনন্দিত হলেন- একটি নৈসর্গিক বা প্রাকৃতিক ঘটনা। হঠাৎ খবর পেলেন বায়ুমন্ডল ভেদ করে এই উল্কা ধেয়ে আসছে পৃথিবীর দিকে। আপনি নিজের জান-মাল নিয়ে চিন্তিত হলেন এবং প্রাকৃতিক ঘটনাটি তখনই প্রাকৃতিক আপদে পরিণত হল। চিন্তা করে দেখুন পৃথিবীর সব মানুষ যদি অন্য কোন গ্রহে থাকে এবং পৃথিবীতে যদি আগের মতই ঝড়, সাইক্লোন, হারিকেন ইত্যাদি হতে থাকে তবে এগুলোকে কি প্রাকৃতিক আপদ বা দুর্যোগ বলা হবে? অবশ্যই না, এগুলো তখন হবে পৃথিবীর প্রাকৃতিক ঘটনা যেহেতু কোন মানুষ ঝুঁকির মধ্যে নেই।      
যুক্তরাষ্ট্রের কাছাকাছি সমুদ্রে কোন হারিকেন সৃষ্টি হলে উপাত্ত সংগ্রহের জন্য এক ধরনের বিমান পাঠানো হয়। এগুলোকে বলে ‘হারিকেন হান্টার্স’। আশ্চর্যজনকভাবে, ঘূর্নিঝড় কেন্দ্রের আবহাওয়া থাকে কিন্তু খুব শান্ত ও ঝকঝকে।  ঘূর্ণিঝড় সৃষ্টি হলে এই বিমানগুলো ঘূর্ণিঝড় কেন্দ্রে ঢুকে পড়ে তাৎক্ষণিক উপাত্ত (real time data) সংগ্রহ করতে থাকে। বাইরের পৃথিবীর যখন আতংকে ত্রাহি মধুসূদন অবস্থা, তখন এই ঘূর্ণিঝড় কেন্দ্রে থাকা এই বিমানে আরোহী অনেকের মতে ঘূর্ণিঝড় কেন্দ্রের শান্ত, সমাহিত দৃশ্য, এত সুন্দর মেঘের বলয়ের চাইতে সুন্দর কোন ঘটনা এরা জীবনে দেখে নি (ছবি- হারিকেন হান্টার থেকে তোলা ঘূর্ণিঝড় ক্যাটরিনার কেন্দ্রের চারপাশের মেঘবলয়, সৌজন্য-উইকিপিডিয়া)। ঘূর্ণিঝড়ের মধ্যে থেকেও এদের জন্য এটা তাই একটি প্রাকৃতিক ঘটনা, যেহেতু তারা এটা থেকে কোন ঝুঁকির মধ্যে নেই, কিন্তু অন্যদের জন্য এটি প্রাকৃতিক আপদ। উদাহরণটা মনে হয় ঠিক হল না। তবে আশা করি যা বুঝাতে চেয়েছি, বুঝতে পেরেছেন। প্রাকৃতিক ঘটনা এবং আপদ তো হলই, তাহলে এগুলোকে কখন আমরা প্রাকৃতিক দুর্যোগ বলব? বলব তখন, যখন ঝড়-তুফান সত্যি সত্যি  আঘাত হেনে জান-মালের ক্ষয়-ক্ষতি করবে। যত বেশী ক্ষয়-ক্ষতি করবে, দুর্যোগ তত বেশী হবে। প্রাকৃতিক আপদ এবং প্রাকৃতিক দূর্যোগের মধ্যে পার্থক্য আসলে সম্ভাবনার। প্রাকৃতিক আপদ যখন হয়, তখন এটি থেকে দুর্যোগ হতে পারে এরকম একটি সম্ভাবনার ইঙ্গিত দেয়। যতক্ষণ পর্যন্ত এটি সম্ভাবনা পর্যায়ে থাকে, ততক্ষণ আমরা এটিকে বলি প্রাকৃতিক আপদ। যখন সম্ভাবনাটি সত্যি হয়ে যায় অর্থাৎ মানুষ এবং সম্পদের ক্ষয়-ক্ষতি হয় তখন এটি পরিণত হয় প্রাকৃতিক দূর্যোগে। 
সাইক্লোন সিডরের কথাই বলি। সিডর যখন সৃষ্টি হয়েছে তখন এটি ছিল একটি প্রাকৃতিক ঘটনা। ঘূর্ণিঝড়গুলো (সাইক্লোন/হারিকেন)  আসলে নিরক্ষীয় অঞ্চলে যে প্রচুর তাপ সৃষ্টি হয়, তা মেরু অঞ্চলের দিকে প্রবাহিত করে পৃথিবীতে তাপের ভারসাম্য বজায় রাখার একটি স্বাভাবিক প্রক্রিয়া। কাজেই ঘূর্ণিঝড়, সাইক্লোন এসব অভিশাপ নয়, বরং বলা যায় আশীর্বাদ। বরং মানুষ তার কাজ-কর্মের মাধ্যমে যত বেশী প্রকৃতিকে উত্তপ্ত করবে, প্রকৃতির ভারসাম্য রক্ষার জন্য এসব শক্তিশালী ঘূর্নিঝড় বেশী বেশী সৃষ্টি হবার সম্ভাবনাও তত বেড়ে যাবে, যেটা নিয়ে ইদানীং বিজ্ঞানী মহলে ব্যাপক বিতর্ক হচ্ছে (ঘূর্নিঝড় ও বৈশ্বিক উষ্ণায়ন)। যাই হোক সিডর যখন শক্তিশালী হয়ে ভূ-খন্ড অর্থাৎ বাংলাদেশ-ভারত উপকূল অভিমুখে আসার সম্ভাবনা তৈরী হয়েছিল, তখন এটি পরিণত হয়েছে প্রাকৃতিক আপদে এবং ১৫ই নভেম্বর, ২০০৭ বাংলাদেশ উপকূল অতিক্রম করে প্রচুর ক্ষয়-ক্ষতি করার ফলে এটি প্রাকৃতিক দুর্যোগের সৃষ্টি করেছিল। যদি সিডর উপকূলে আঘাত না হেনে সমুদ্রে মিলিয়ে যেত, তবে  কোন প্রাকৃতিক দুর্যোগ হোত না। আমরা বলতাম প্রাকৃতিক আপদটি কোন দুর্যোগ সৃষ্টি ছাড়াই বিদায় নিয়েছে। বছরে কিন্তু এরকম অসংখ্য সাইক্লোন সমুদ্রে সৃষ্টি হয়ে সমুদ্রেই মিলিয়ে যায়।      
সিরিজটা টর্নেডো, কালবৈশাখী, শিলাঝড় দিয়ে শুরু করব ভেবেছিলাম। প্রাকৃতিক ঘটনা, আপদ, দুর্যোগ ইত্যাদির ব্যাখা এবং মাঝখানে সাইক্লোনের কথা বলে হয়ত আরো কনফিউজড করে দিলাম। বাংলাদেশের ঝড় বা সব ঝড়কেই উৎস হিসেবে দুই ভাগে ভাগ করা যায়- স্থলভাগের ঝড় যেমন টর্নেডো, কালবৈশাখি, শিলাঝড় ইত্যাদি এবং সামুদ্রিক ঝড় যেমন ঘূর্নিঝড় ইংরেজিতে সাইক্লোন বা হারিকেন বা টাইফুন (নামকরণ নিয়ে ব্যাখা পরবর্তী কোন এক পর্বে দেব)। ঘূর্নিঝড় বলতে সাধারণভাবে ক্রান্তীয় (tropical) অঞ্চলের সমুদ্রে সৃষ্ট ঘূর্ণিঝড়ই বুঝায় অর্থাৎ কর্কট ও মকর ক্রান্তির মধ্যবর্তী অঞ্চলের সমুদ্রের সৃষ্ট ঘূর্ণিঝড়। এ অঞ্চলে বা এর কাছাকাছি অবস্থিত বিভিন্ন দেশ যেমন বাংলাদেশ, ভারত, যুক্তরাষ্ট্র ইত্যাদির উপকূলভাগ তাই ঘূর্ণিঝড়ে আক্রান্ত হতে দেখা যায়। ক্রান্তীয় অঞ্চলের বাইরে এবং মেরু অঞ্চলেও দুর্বল প্রকৃতির ঘূর্ণিঝড় সৃষ্টি হতে দেখা যায়। কেন এগুলো দুর্বল এবং ক্রান্তীয় অঞ্চলের ঘূর্ণিঝড় কেন এত শক্তিশালী- এগুলোর ব্যাখাও পরের কোন পর্বে দেব। তবে ঘূর্ণিঝড় বলতে আমি সাধারণভাবে ক্রান্তীয় ঘূর্ণিঝড়ই বুঝি এবং এ সিরিজেও তাই ব্যবহার করা হবে। 
আগামী পর্বে বিস্তারিত টর্নেডো, কালবৈশাখী এবং এসময়ে কি করণীয় ইত্যাদি নিয়ে লেখার আশা রাখি এবং এরপর আশা রাখি সামুদ্রিক ঝড় বা ঘূর্ণিঝড় নিয়ে বয়ান করার। বাংলাদেশে মার্চ থেকে মে এই সময়টাকে টর্নেডো মৌসুম বলা হয়। আমরা এসময় প্রচুর কালবৈশাখী ও শিলাঝড়ও হতে দেখি। মজার ব্যাপার হচ্ছে টর্নেডো, কালবৈশাখী, শিলাঝড় ভিন্ন ভিন্ন প্রাকৃতিক ঘটনা হলেও, এগুলো হবার প্রাথমিক কারণ কিন্তু একই এবং একটি বিশেষ সময়েই অর্থাৎ মার্চ-মে এই সময়টাতেই বাংলাদেশে এগুলোর প্রকোপ বেশী দেখা যায়। কিন্তু কেন? থাকছে আগামী পর্বে। এছাড়া বাংলাদেশের দ্বিখন্ডিত ঘূর্ণিঝড় মৌসুমের প্রথম খন্ড অর্থাৎ বর্ষা-পূর্ব ঘূর্ণিঝড় মৌসুমও শীঘ্রই শুরু হতে যাচ্ছে। এগুলো নিয়ে বিস্তারিত ব্যাখাও থাকবে সিরিজের আগামী পর্বগুলিতে।   
আপদ নিয়ে লিখতে লিখতে আপদ এবং বিপদ নিয়ে বঙ্কিম চন্দ্রের বিখ্যাত একটি ঘটনা মনে পড়ল। প্রখ্যাত সাহিত্যিক বঙ্কিমচন্দ্র চট্টোপাধ্যায় ছিলেন কলকাতা বিশ্ববিদ্যালয়ের প্রথম দু’জন স্মাতকের একজন এবং ব্রিটিশ রাজের একজন ডাকসাইটে সরকারী কর্মকর্তা। কোন এক পরীক্ষায় (সিভিল সার্ভিস নাকি বিশ্ববিদ্যালয় এখন মনে নেই) তার প্রশ্নকর্তা ছিলেন একজন ইংরেজ সাহেব, পরীক্ষার বিষয় বাংলা! ইংরেজের প্রশ্ন ছিল, ‘হোয়াট ইজ দ্য ডিফারেন্স বিটুইন বিপড এন্ড আপড?’ বঙ্কিম পড়লেন বিপাকে। খানিক ভেবে উত্তর দিলেন অনেকটা এইরকম-‘মনে কর, তুমি ঝকঝকে দিন দেখে নদীতে স্টীমার চেপে বসলে। হঠাৎ আকাশ ছেয়ে গেল মেঘে, ঝড় শুরু হল, স্টীমার দুলতে শুরু করল, এটা হল বিপদ। আর এই যে আমি বাঙ্গালীর ছেলে হয়ে তোমার মত ইংরেজ সাহেবের কাছে বাংলা পরীক্ষা দিচ্ছি, এটাকে বলে আপদ’। উত্তরে ইংরেজ সন্তুষ্ট হয়েছিলেন কিনা জানা যায় নি, তবে বঙ্কিম পাশ করেছিলেন!        


নভেরা



ছোটবেলায় তাঁর নাম ছিল ‘রাণী’। আমার আব্বার কাছে পরিচিত ছিলেন ‘রাণী খালা’ হিসেবে। শহরের আসকারদীঘির পাড়ে ‘তুংফং’ নামে এক চাইনিজ রেস্টুরেন্ট ছিল তাদের। বাসাও ছিল ওই একই জায়গায়। চট্টগ্রামের সাংস্কৃতিক অঙ্গনের অনেকেরই তখন আসা-যাওয়া ছিল সে বাড়িতে। তবে তখন তাদের আগ্রহের কেন্দ্রবিন্দু ছিলেন রাণীর বড় বোন রবীন্দ্রসঙ্গীত শিল্পী কুমুম হক- হেমন্তের কাছে যিনি গান শিখতে গিয়েছিলেন......

বড় বোনের খ্যাতিকে ছাড়িয়ে যেতে রাণী বেশি সময় নেন নি। কুমুম হকের পরিচিতি ছিল মূলত চট্টগ্রামে। রাণীর খ্যাতি একদিন ছড়িয়ে পড়ল সারা দেশে......‘নভেরা আহমেদ’ নামে......বাংলাদেশের প্রথম মহিলা ভাস্কর......আরেক প্রতিভাবান ভাস্কর হামিদুর রহমানের সাথে মিলে যিনি একুশের ‘শহীদ মিনার’ ডিজাইন করেছিলেন। 
আমার মেজ চাচী (আব্বার খালাতো বোন; পরে ভাবী) কৈশোরে নভেরা আহমেদের সাথে অনেকদিন ছিলেন এক বাড়িতে। তাঁদের কাছে নভেরা আহমেদ এখনো আইডল- এক বিশাল অনুপ্রেরণার নাম......সময়ের চেয়ে যিনি ছিলেন প্রাগসর।    
হাসনাত আব্দুল হাই দীর্ঘদিন পর তাঁর জীবনী-নির্ভর উপন্যাসে নভেরাকে তুলে এনেছিলেন। আমি বোধহয় তখন কলেজে পড়ি। কাহিনীগুলোর কতটা সত্যি, কতটা ফিকশন তা বলতে পারব না; তবে পড়ে মুগ্ধ হয়েছিলাম। আমার মনে হয় নভেরা যতটা না তাঁর ভাস্কর্যের জন্য বিখ্যাত, তাঁর চেয়ে  বেশি বোধহয় আলোচিত ছিলেন তাঁর বৈচিত্রময় জীবনযাপন আর বেশভূষার কারণে। এখনো অবাক হয়ে ভাবি কী দুর্দান্ত সাহস ছিল তার; কল্পনায় বারে বারে ভেসে ওঠে সেই ছবির মতো মুখ......রুদ্রাক্ষের মালা গলায়, উঁচু খোপার জটা মাথায় পঞ্চাশ-ষাটের রক্ষণশীল সমাজকে বুড়ো আঙুল দেখিয়ে ঘুরে বেড়াচ্ছেন চট্টগ্রাম কিংবা পুরান ঢাকার রাজপথে।     
নভেরা আহমেদ অনেক দিন হলো স্বেচ্ছা নির্বাসনে আছেন, ফ্রান্সে। বেঁচে কি আছেন? হয়তো; জানি না। কেন তার এতো অভিমান? তাও জানি না। অনেকে বলেন তাঁর অভিমান পরিবারের সাথে, আবার কেউ বলেন সেটা দেশের মানুষের সাথে। হাসনাত আব্দুল হাই তাঁকে চিত্রিত করেছিলেন জীবনের চেয়ে বড় এক চরিত্র হিসেবে...লার্জার দ্যান লাইফ......জীবনের কোন ফ্রেমে যাঁকে ধরা যায় না......আমাদের ফ্রেম থেকে তাই হয়তো তিনি নিভৃতে সরে গেছেন দূরে।  
শুনেছি প্যারিস নাকি শিল্পীদের জন্য স্বর্গ। হয়তো তিনি সে স্বর্গে, তাঁর আপন ভুবনে ভালোই আছেন।
নভেরা, আপনি ভালো থাকুন। আমাদের প্রতি আপনার অভিমান যতই থাকুক, আমরা তবু আপনাকে মাঝে মাঝে মনে করব। আমার নিজেরও মাঝে মাঝে ভাবতে ভালো লাগবে......আমার এক দাদী ছিলেন......বাংলাদেশের প্রথম মহিলা ভাস্কর.........লার্জার দ্যান লাইফ.........পিরিয়ড


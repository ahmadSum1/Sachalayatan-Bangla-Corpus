আমাদের জাহাজ নির্মাণ শিল্প 



বাংলাদেশে দুর্ভাগ্যজনকভাবে জাহাজ ভাঙাকে শিল্প বলা হয়, যদিও ভাঙচুর ব্যাপারটাকে আদৌ শিল্প বলা যায় কিনা আমি নিশ্চিত নই। পৃথিবীতে পাকিস্তান, ভারত (শুধু গুজরাট), চীন, বাংলাদেশ এরকম হাতে গোণা কয়েকটি দেশে শুধু জাহাজ ভাঙা হয়। পরিবেশ দূষণের কারণে উন্নত বিশ্বসহ পৃথিবীর প্রায় সব দেশেই জাহাজ ভাঙা নিষিদ্ধ। চীন অবশ্য উন্নত প্রযুক্তি ব্যবহার করে আবদ্ধ প্রক্রিয়ায় জাহাজ ভাঙে। আর আমরা ভাঙি খোলা সমুদ্র সৈকতে হাতুড়ি, ছেনি দিয়ে প্রাগৈতিহাসিক উপায়ে। আমাদেরকে তাই বলা যায় পৃথিবীর 'ভাগাড়’ এবং এতে যে আমরা লজ্জিত নই তার প্রমাণ হলো এই ভাঙা জাহাজের ব্যবসাকে আমরা আদর করে ডাকি ‘শিল্প’ বলে। যাক, সেটা অন্য প্রসঙ্গ। ভাঙাভাঙি থাক, আজ হোক নির্মাণের গল্প।  
সম্প্রতি বাংলাদেশে যে কয়েকটি উল্লেখযোগ্য ঘটনা ঘটেছে তার একটি হলো আমরা জাহাজ-ভাঙা ‘শিল্প’ থেকে জাহাজ-নির্মাণ শিল্পের আন্তর্জাতিক অঙ্গনে প্রবেশ করেছি। আমাদের শিপ ইয়ার্ডে নির্মিত জাহাজ কিছুদিন আগে ইউরোপে রপ্তানী করা হয়েছে। আমাদের জন্য এটা খুবই আনন্দের সংবাদ। বাংলাদেশকে উন্নয়নশীল দেশের বৃত্ত থেকে বের হতে হলে শিল্পায়নের দিকে নজর দেয়া জরুরী এবং এর মধ্যে যে কয়েকটি সেক্টর প্রচুর সম্ভাবনাময় তার মধ্যে আমার ধারণা ‘জাহাজ নির্মাণ শিল্প’ তালিকার ওপরে রাখা উচিত। 
জাহাজ নির্মাণের ইতিহাস এদেশে কিন্তু নতুন নয়। প্রাচীনকালে চট্টগ্রাম সমুদ্রগামী জাহাজ নির্মাণের জন্য বিখ্যাত ছিলো। ঔপনিবেশিক আমলেও ব্রিটিশ বিভিন্ন রণতরী এখানে নির্মিত হতো। কিন্তু তারপর বঙ্গোপসাগরে অনেক জল গড়িয়েছে। জাহাজ নির্মাতা থেকে কালে কালে আমরা হয়েছি জাহাজ ভাঙার দুর্বৃত্ত। সম্প্রতি বিশ্বের জাহাজ চলাচলে কিছু আইনগত পরিবর্তনের ফলে আমাদের হৃত গৌরব পুনরূদ্ধার করার সুযোগ এসেছে। ইন্টারন্যাশনাল মেরিটাইম অর্গানাইজেশন কিছুদিন আগে সিদ্ধান্ত নিয়েছে যে এখন থেকে কোনো জাহাজ ২৫ বছরের বেশি আর চলাচল করতে পারবে না এবং যেসব জাহাজের বয়স ২৫ হয়ে গিয়েছে তাদের অবিলম্বে প্রত্যাহার করতে হবে। এর ফলে সারা বিশ্বজুড়ে নতুন জাহাজ নির্মাণের চাহিদা বেড়ে গেছে। জাহাজ ভাঙার মতো জাহাজ নির্মাণেও তেমন বেশি দেশ জড়িত নয়। আইএমওর সিদ্ধান্তের ফলে যে সব দেশ এতদিন জাহাজ বানাত তারা এত বেশি জাহাজ নির্মাণের অর্ডার পেয়েছে যে আগামী ৫ বছর তারা আর কোনো নতুন অর্ডার নিতে পারছে না। ফলে জাহাজ নির্মাতারা বাধ্য হয়ে এখন বাংলাদেশসহ অন্য ছোটো দেশগুলোর দ্বারস্থ হচ্ছে। এটা আমার ধারণা আমাদের দেশের জন্য একটা বিশাল সুযোগ। আমি একটা হিসাব দেখেছি যে জাহাজ নির্মাণের চাহিদা এখন এতই ব্যাপক, যারা এতদিন জাহাজ বানাত তাদের কেবল এর শতকরা ৭৫ ভাগ চাহিদার যোগান দেয়ার সামর্থ্য আছে, বাকি ২৫ ভাগ চাহিদা পূরণের জন্য নির্মাতাদের বাংলাদেশের মতো দেশ যারা এতদিন আভ্যন্তরীণ নৌচলাচলের জন্য কিছু জাহাজ বানাত, তাদের ওপর নির্ভর করতে হবে। এই ২৫ ভাগের মার্কেট কম বড় নয় কিন্তু। 
তাছাড়া ছোট মার্কেটে যদি সুনামের সাথে ব্যবসা করে যেতে পারে, তবে এক সময় বড় মার্কেটেও প্রবেশের সম্ভাবনা থাকে। দঃ কোরিয়া একসময় এভাবেই উঠে এসেছে। জাপানের কাছ থেকে স্বাধীনতা লাভের পর কোরিয়ার অবস্থা ছিলো আমাদের মতো হতদরিদ্র। দঃ কোরিয়া যে কয়টি শিল্পের মাধ্যমে আজ উন্নত বিশ্বের কাতারে উঠে এসেছে তার মধ্যে জাহাজ নির্মাণ শিল্পের ভূমিকা উল্লেখযোগ্য। বর্তমানে এ সেক্টর থেকে তারা বাংলাদেশের বাজেটের (নাকি মোট রপ্তানী আয়ের?) তিন গুণের বেশি অর্থ আয় করে। বাংলাদেশ এখন জাহাজ নির্মাণের যে অর্ডারগুলো পাচ্ছে তা মূলত কন্টেইনার জাতীয় জাহাজের। আমাদের সস্তা শ্রম, বিশাল সমুদ্র ও নৌ বন্দরগুলির কারণে নির্মাতারাও এখানে বিনিয়োগে আগ্রহী। কিন্তু আমাদের খেয়াল রাখা উচিত এটা যেন গার্মেন্টসের মতো শুধু শ্রমদায়ী শিল্পে পরিণত না হয়ে যায়। কোরিয়াও একসময় জাহাজ নির্মাণে শুধু সস্তা শ্রম দিত। তাদের জাহাজের ডিজাইন করে দিতো জার্মান এঞ্জিনিয়াররা। এখন কোরিয়ার উল্লেখযোগ্য অর্থই আসে হাই-টেক জাহাজ নির্মাণের মাধ্যমে। 
জাহাজ নির্মাণে দঃ কোরিয়ার সাফল্য এসেছে শিক্ষার প্রসার ও সুযোগ্য নেতৃত্বের কারণে। বাংলাদেশে প্রকৌশল শিক্ষার সুযোগ এমনিই সীমিত, নৌ-প্রকৌশলের অবস্থা যে করূণ তা বলাই বাহুল্য। বুয়েটের নেভাল আর্কিটেকচার ও মেরিন এঞ্জিনিয়ারিং বিভাগ ছাড়া আর কোথাও জাহাজ নির্মাণবিদ্যা শেখানো হয় কিনা জানি না (মেরিন একাডেমি?)। এ বিভাগে দেখলাম সম্প্রতি ছাত্র সংখ্যা ৩০ থেকে বাড়িয়ে ৫৫ জন করা হয়েছে। তবে বুয়েট ছাড়াও অন্যান্য বিশ্ববিদ্যালয়েও এখন এই বিভাগ খোলার সময় এসেছে। প্রয়োজনে জাহাজ নির্মাণ হাতে-কলমে শেখার সুযোগ-সুবিধাসহ (ফিজিকাল ফেসিলিটিজ) আলাদা ইন্সটিটিউট গড়ে তোলাও জরুরী। এছাড়া হাই-টেক জাহাজ বলতে যেটা বুঝলাম এখানে কম্পিউটার/ইলেক্ট্রনিক্সের ব্যবহার সাধারণ মালবাহী জাহাজ থেকে অনেক বেশি ও জটিল। নৌ-প্রকৌশলের পাশাপাশি তাই কম্পিউটার/ইলেক্ট্রনিক্স বিভাগুলোও জাহাজ নির্মাণ শিল্পের প্রসারে ভূমিকা রাখতে পারে। জাহাজ নির্মাণের লিংকেজ শিল্প (যেমন জাহাজের আসবাবপত্র যোগানশিল্প) হিসেবেও আরো অনেক শিল্প গড়ে ওঠার সম্ভাবনা প্রচুর। 
তবে এ শিল্প সুষ্ঠুভাবে গড়ে ওঠার জন্য নেতৃত্বের ভূমিকা অপরিসীম। বাংলাদেশ সরকার দেখলাম ইতিমধ্যে জাহাজ নির্মাণ শিল্পকে ‘থ্রাস্ট সেক্টর’ হিসেবে ঘোষণা দিয়েছে (এ ঘোষণা দিলে কী হয় জানি না, হয়ত বুয়েট এজন্যই ছাত্রসংখ্যা ৩০ থেকে বাড়িয়ে ৫৫ জন করেছে, এর বাইরে আর কিছু চোখে পড়ে নি)। পার্ক চুং-হি কোরিয়ার প্রেসিডেন্ট হবার পর সে দেশের একজন জাহাজ-নির্মাণ বিশেষজ্ঞকে এ শিল্প বিকাশের রোড ম্যাপ প্রস্তুত করে দিতে বলেছিলেন যার ওপর ভিত্তি করে আজকের দক্ষিণ কোরিয়ার জাহাজ নির্মাণ শিল্প দাঁড়িয়ে আছে। রোড ম্যাপ প্রস্তুতের জন্য আমাদের জাহাজ নির্মাণ বিশেষজ্ঞের কোনো অভাব আছে বলে মনে হয় না, দরকার শুধু একজন পার্ক চুং-হির।


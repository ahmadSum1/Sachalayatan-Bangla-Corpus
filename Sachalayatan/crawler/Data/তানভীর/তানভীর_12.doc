ভ্রমণ/ফটোগ্রাফি প্রজেক্টঃ দ্য ডিগ্রি কনফ্লুয়েন্স



অনেকেই পারেন খুব সাধারণ জিনিস থেকে অসাধারণ কিছু আইডিয়া বের করে ফেলতে। ম্যাসাচুসেটসের বাসিন্দা এলেক্স জ্যারেট তেমন একজন মানুষ। জিপিএস বা গ্লোবাল পজিশনিং সিস্টেম আমরা অনেকেই ব্যবহার করি- আমাদের গাড়িতে বা ফোন বা অনেকের ঘড়িতেই এই জিপিএস আছে। কিন্তু আমরা কেউ হয়তো এটা নিয়ে কখনো তেমন ভাবিনি। এলেক্সের হাতে ১৯৯৬ সালে যখন এই জিপিএস যন্ত্র এলো তখন তার মাথায় আসলো একে ভ্রমণের জন্য কীভাবে আরো বেশি কাজে লাগানো যায়। ছোটবেলা থেকে তার দুর্বলতা ছিলো অক্ষাংশ ও দ্রাঘিমাংশ যেসব পূর্ণ সংখ্যা বা ডিগ্রিতে প্রকাশ করা হয় সেই সংখ্যাগুলোর ওপর যেমন- 43°00'00"N 72°00'00"W। তাই সে চিন্তা করলো জিপিএস ব্যবহার করে এই স্থানগুলো ভ্রমণ করলে নিশ্চয়ই দারুণ একটা ব্যাপার হবে। 
যাদের অক্ষাংশ-দ্রাঘিমাংশ বিষয়ে তেমন ধারণা নেই, তাদের জন্য খুব সহজ ভাষায় এর ব্যাখা হলো- পৃথিবীর মাঝখানে উত্তর ও দক্ষিণ গোলার্ধকে ভাগ করে পূর্ব-পশ্চিম বরাবর যে কাল্পনিক রেখা টানা হয় তার নাম নিরক্ষরেখা বা বিষুবরেখা (Equator)। এই বিষুবরেখার সমান্তরালে উভয় পাশে যে রেখাগুলো টানা হয় তার নাম অক্ষরেখা (line of latitude) । আবার গ্রিনিচ মানমন্দিরকে পৃথিবীর মাঝখান ধরে পূর্ব ও পশ্চিমকে ছেদকারী রেখার নাম মূল মধ্যরেখা (Prime meridian)। এই মধ্যরেখার উভয় পাশে সমান্তরাল কাল্পনিক রেখাগুলোর নাম দ্রাঘিমারেখা (line of longitude)। এই অক্ষরেখা ও দ্রাঘিমারেখাগুলো পরস্পরকে পৃথিবীর যে কোন স্থানে একটি নির্দিষ্ট বিন্দুতে ছেদ করে। কোন স্থানের অক্ষাংশ ও দ্রাঘিমাংশ হলো সেই বিন্দু থেকে বিষুবরেখা ও মূলমধ্যরেখার কৌণিক দূরত্ব। 


সাধারণত পৃথিবীর কোন এলাকার অবস্থানকে অক্ষাংশ ও দ্রাঘিমাংশের ভিত্তিতে ডিগ্রি, মিনিট ও সেকেন্ডে প্রকাশ করা হয়। যেমন ঢাকার অবস্থান 23°42′0″N 90°22′30″E। পৃথিবীতে এমন অনেক স্থান আছে যেখানে এই অক্ষাংশ ও দ্রাঘিমাংশের মিনিট ও সেকেন্ডের সংখ্যা শূন্য অর্থাৎ এখানে অক্ষরেখা ও দ্রাঘিমারেখা যে বিন্দুতে ছেদ করে তাকে শুধু ডিগ্রিতে বা পূর্ণ সংখ্যা দিয়ে প্রকাশ করা যায়। যেমন উপরের চিত্রে A বিন্দুতে ২০ ডিগ্রি অক্ষরেখা (উত্তর) এবং ১২০ ডিগ্রি দ্রাঘিমারেখা (পশ্চিম) ছেদ করেছে। কাজেই A বিন্দুর অবস্থানকে শুধু ডিগ্রি বা পূর্ণ সংখ্যা দিয়েই প্রকাশ করা যাবে; এখানে মিনিট ও সেকেন্ডের কোন কারবার নেই। পৃথিবীর যে সব স্থান এসব সরল বা পূর্ণ সংখ্যা দিয়ে প্রকাশ করা যায়, এলেক্স সে সব স্থান ভ্রমণের একটি উদ্যোগ নিলেন। আর এভাবেই শুরু হলো দ্য ডিগ্রি কনফ্লুয়েন্স প্রজেক্ট।     
দ্য ডিগ্রি কনফ্লুয়েন্স প্রজেক্ট  
কনফ্লুয়েন্সের বাংলা ‘মোহনা’- যদিও এটি এখানে পূর্ণ সংখ্যার অক্ষাংশ ও দ্রাঘিমাংশের কাল্পনিক মোহনা, আরও নির্দিষ্ট করে বললে বলা যায় ‘ডিগ্রি মোহনা’। সারা পৃথিবীতে এরকম ৬৪,৪৪২টি ডিগ্রি মোহনা আছে অর্থাৎ ৬৪,৪৪২টি স্থানকে পূর্ণ সংখ্যায় বা শুধু ডিগ্রিতে প্রকাশ করা যায়। এদের মধ্যে ২১,৫৪৩টি স্থান স্থলভাগে, ৩৮,৪০৯টি জলভাগে এবং ৪,৪৯০টি স্থান মেরু অঞ্চলে পড়েছে। আপনি পৃথিবীর ঠিক যেখানেই থাকুন না কেনো, আপনার ৪৯ মাইলের (৭৯ কিমি) ভেতরেই একটি ডিগ্রি মোহনা আছে। তবে এই ডিগ্রি মোহনার বেশিরভাগ এলাকাই খুব দুর্গম অঞ্চলে পড়ায় ভ্রমণের জন্য মাত্র ১৬,৩৪৫টি ডিগ্রি মোহনা বাছাই করা হয়েছে। এর মধ্যে প্রজেক্ট চালু হওয়ার পর থেকে এ পর্যন্ত ৬,১৫৮টি ডিগ্রি মোহনা ভ্রমণ করা হয়েছে যা মোটামুটি বাংলাদেশসহ পৃথিবীর ১৮৫টি দেশে বিস্তৃত। দেশ অনু্যায়ী ডিগ্রি মোহনাগুলির একটি তালিকা প্রজেক্টের ওয়েবসাইটে পাওয়া যাবে।  
এই প্রজেক্টের উদ্দেশ্য হলো সারা পৃথিবী জুড়ে নির্দিষ্ট এই স্থানগুলো পরিকল্পিতভাবে ভ্রমণ করা, ভ্রমণের বিবরণ ও ছবি তুলে আনা যাতে আমরা এই পৃথিবীকে আরো ভালোভাবে জানতে পারি। ভ্রমণের মাধ্যমে পৃথিবীর পরিবর্তনগুলো প্রত্যক্ষ করাও এর অন্যতম উদ্দেশ্য- কাজেই একই জায়গা একাধিক ভ্রমণ করাকেও এখানে উৎসাহিত করা হয়। সব ভ্রমণের বিবরণ ও ছবি প্রজেক্টের ওয়েবসাইটে প্রকাশ করা হয়। কাজেই আপনি যদি কোন ডিগ্রি মোহনা ভ্রমণ করতে ইচ্ছুক হোন, ভ্রমণের বিবরণ ও ছবি ওয়েবসাইটের যোগাযোগের ঠিকানায় অবশ্যই পাঠিয়ে দেবেন। ভ্রমণের জন্য আপনার প্রয়োজন হবে শুধু জিপিএস, ক্যামেরা ও দিক নির্ণয়ের জন্য একটি কম্পাস। জিপিএস যদি না থাকে, তবে ম্যাপে অবস্থান দেখে নিলেও চলবে- এক্ষেত্রে ম্যাপের ন্যূনতম স্কেল ১:২৫,০০০ হতে হবে। এছাড়া আপনাকে ডিগ্রি মোহনা বা নির্দিষ্ট বিন্দুর ১০০ মিটারের মধ্যে অবশ্যই থাকতে হবে, অন্যথায় ভ্রমণ বৃত্তান্ত ও ছবি প্রজেক্টের জন্য বিবেচিত হবে না। 
প্রজেক্ট: বাংলাদেশ


বাংলাদেশের জন্য ১৫টি ডিগ্রি মোহনা বাছাই করা হয়েছে। এদের মধ্যে মাত্র ৪টি এখন পর্যন্ত ভ্রমণ করা হয়েছে (ছবিতে লাল রঙের চিহ্নিত বিন্দুগুলো) এবং দুর্ভাগ্যক্রমে চারটি স্থানই বিদেশীরা এসে ভ্রমণ করার কৃতিত্ব নিয়েছে। প্রথম যে মোহনাটি পরিদর্শিত হয় সেটি ঢাকার কাছে দেলুয়া চক নামক জায়গায় অবস্থিত। দুই অস্ট্রেলিয়ান বেঞ্জামিন উইলিয়ামস ও এন্ড্রু র‍্যানকিন ২০০৪ সালের ১৭ই ফেব্রুয়ারি এটি পরিদর্শন করেন। বিবরণে তারা জানাচ্ছেন, অস্ট্রেলিয়ার সহজ জায়গাগুলো হাতছাড়া হয়ে যাওয়ায় তারা এই প্রজেক্টে অংশ নিতে বাংলাদেশে এসেছিলেন। 
এরপর বেলজিয়ান কার্টুনিস্ট লুক নেত্রকোনায় অবস্থিত মোহনাটি পরিদর্শন করেন ১৭ই জুলাই, ২০০৪ সালে। নিজের নামানুসারে তিনি এই মোহনার নাম দিয়েছেন ‘লুক পয়েন্ট’ (আপনারা চাইলে কেউ আমার নামেও কোন পয়েন্টের নাম দিতে পারেন   )। 
জার্মানির কার্ল লিপ্পে আরো কয়েকজনসহ নীলফামারি জেলায় অবস্থিত ডিগ্রি মোহনাটি ২৪ মার্চ, ২০০৬ সালে ভ্রমণ করেন এবং সর্বশেষ ইংল্যাণ্ডের ক্রোয়ার্ডস পরিবার ১৯শে মে ২০০৭ সালে ব্রাক্ষ্ণণবাড়িয়ার কাছে ডিগ্রি মোহনাটি পরিদর্শন করে এর বিবরণ লিপিবদ্ধ করে। 
বাংলাদেশের ডিগ্রি মোহনাগুলোর একটি তালিকা এখানে পাওয়া যাবে। আমাদের ফটোগ্রাফার এবং ভ্রমণপিয়াসীদের জন্য এই মোহনাগুলো ভ্রমণ কিংবা ছবি তোলার জন্য আর্দশ স্থান হতে পারে। এছাড়া বিদেশিরা এসে আমাদের বাকি মোহনাগুলো ভ্রমণের কৃতিত্ব নিয়ে নেওয়ার আগে সেটা দেশের মানুষদেরই করা প্রয়োজন।  
পুনশ্চঃ লেখাটি ফটুগফুর মুস্তাফিজ ভাইকে উৎসর্গ করলাম। অনেকদিন আগে তাঁকে এই বিষয় নিয়ে একবার লিখব বলেছিলাম (লিখব লিখব করে সেটা এতদিনে শেষ হলো! হয়ত এখন সেটা ওনার নিজেরও মনে নেই   )


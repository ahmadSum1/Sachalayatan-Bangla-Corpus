ঢাকায় নির্মিতব্য উড়াল সড়ক কি আত্মঘাতী সিদ্ধান্ত হতে যাচ্ছে?



ঢাকায় খুব শীঘ্রই বড় আকারের একটি উড়াল সড়ক নির্মিত হতে যাচ্ছে। প্রায় ২৬ কিমি দীর্ঘ এ সড়কটির নাম Dhaka Elevated Expressway, যার নির্মাণ ব্যয় ধরা হয়েছে ৮ হাজার ৭০৩ কোটি টাকা। সরকারি-বেসরকারি অংশীদারিত্বের (পিপিপি) ভিত্তিতে নির্মিত এ প্রকল্পের ২৭ শতাংশ অর্থ দিচ্ছে বাংলাদেশ সরকার। সম্প্রতি প্রধানমন্ত্রীর সভাপতিত্বে অনুষ্ঠিত একনেকের বৈঠকে উড়াল সড়ক প্রকল্প অনুমোদন করা হয়। উল্লেখ্য, এ উড়াল সড়ক নির্মাণে ইটালি ও থাইল্যান্ডের যৌথ মালিকানাধীন কোম্পানি ইটালিয়ান-থাই ডেভেলপমেন্ট কোম্পানির সঙ্গে গত ১৯ শে জানুয়ারি চুক্তি করে সরকার এবং গত ৩০ এপ্রিল প্রধানমন্ত্রী প্রকল্পের কাজ উদ্বোধন করেন।  
এক নজরে ঢাকা উড়াল সড়ক প্রকল্প


ছবি-১ ঢাকা উড়াল সড়কের রুট ম্যাপ 
নির্মান কোম্পানির তৈরী ঢাকা উড়াল সড়কের এনিমেশন ভিডিওঃ

° প্রস্তাবিত ও নির্মিতব্য উড়াল সড়কটি ঢাকার উত্তরে ঢাকা আন্তর্জাতিক বিমান বন্দরের কাছ থেকে শুরু হয়ে গুলশান, মহাখালী, তেজগাঁও, মগবাজার হয়ে মতিঝিল, কমলাপুর রেল স্টেশন পার হয়ে দক্ষিণে যাত্রাবাড়ি এলাকায় কুতুবখালির কাছে ঢাকা-চট্টগ্রাম মহাসড়কের সাথে সংযুক্ত হবে।
° সড়কটিতে ১১ টি টোল প্লাজা ও ৩৫ টি র‍্যাম্প অর্থাৎ উঠা-নামার স্থান থাকবে। এছাড়া পাঁচ কিলোমিটারের দুটো এলিভেটেড লিংক রোড উড়াল সড়কটির সাথে সংযুক্ত হবে। একটি লিংক রোড মানিক মিয়া এভিনিউ-হলিক্রস কলেজ-তেজগাঁও ক্রসিংকে সংযুক্ত করবে। অন্যটি পলাশী-কাঁটাবন-হাতিরপুল-সোনারগাঁও হোটেলের পেছন দিয়ে মগবাজার লেভেল ক্রসিং-এর সাথে সংযুক্ত হবে। র‍্যাম্পগুলো সম্ভবত বেশিরভাগ সাতটি ইন্টারচেইঞ্জ (অনেকটা ছবি-২ এর মতো) লোকেশনে থাকবে। ইন্টারচেইঞ্জ পয়েন্টগুলো হলো কুড়িল, ক্যান্টনমেন্ট, বনানী, ফার্মগেট, তাজউদ্দীন রোড, মগবাজার এবং কমলাপুর। উড়াল সড়কটি প্রায় ২৬ কিমি দীর্ঘ হলেও লিংক রোড, ইন্টারচেইঞ্জ ও র‍্যাম্প মিলিয়ে এর দৈর্ঘ্য দাঁড়াবে প্রায় ৪২ কিমি। 


ছবি-২ ইন্টারচেইঞ্জ
° উড়াল সড়ক ব্যবহারকারীদের জন্য টোলের ভাড়া রাখা হয়েছে গাড়ি ১২৫ টাকা এবং বাস ২৫০ টাকা (ছবি-৩)। যেহেতু সড়কটি সরকারি-বেসরকারি অংশীদারিত্বের ভিত্তিতে নির্মিত হচ্ছে- শর্তানুযায়ী নির্মাণকারী প্রতিষ্ঠান ২৫ বছর (নির্মানকাল সাড়ে তিন বছরসহ) পরিচালনার পর সড়কটি বাংলাদেশ সরকারের কাছে হস্তান্তর করবে। এ সময়কালে সরকার টোলের শতকরা ২৫ ভাগ অর্থ পাবে।  


ছবি-৩ ঢাকা উড়াল সড়কের হাইলাইটস
যানজট নিরসনে উড়াল সড়কের ভূমিকা 
গত ১৮ ই অক্টোবর সংবাদ সম্মেলনে পরিকল্পনামন্ত্রী এ কে খন্দকার বলেছেন, “এলিভেটেড এক্সপ্রেসওয়ে হলে রাজধানীর যানজট অনেকটা কমবে।" উড়াল সড়কের টেন্ডারেও এর অন্যতম উদ্দেশ্য হিসেবে যানজট নিরসনের কথা বলা আছে। কিন্তু আসলেই কি এর মাধ্যমে ঢাকার ভয়াল যানজট নিরসন হবে নাকি আরো বাড়বে?
উড়াল সড়কের একমাত্র কাজ দূরপাল্লার যাত্রাকে সহজ করা। যানজট নিরসনে এর আসলে কোনো ভূমিকা নেই। বরং বিশেষজ্ঞরা জানাচ্ছেন উড়াল সড়ক রাস্তায় গাড়ি চলাচল ও গাড়ির সংখ্যা আরো বাড়িয়ে দেয় (“build it and they will come”) এবং উড়াল সড়ক নির্মাণের ফলে রাস্তার ক্যাপাসিটি আপাতদৃষ্টিতে বাড়লেও কার্যত এর বিপরীত প্রভাব পড়ে। 


“freeways induce car travel and give rise to oppressive car-dependent landscapes, and reason that removing road capacity should have the opposite effect.” [Cervero et al., 2007] 

ট্রান্সপোর্ট প্ল্যানাররা বেশিরভাগ একমত যে যানজট নিরসনে সরবরাহ (supply) যোগানের চেয়ে চাহিদা নিয়ন্ত্রণই (demand management) উত্তম সমাধান। উড়াল সড়ক নির্মাণ একটি সাপ্লাই সল্যুশন যা নিজস্ব চাহিদার সৃষ্টি করে (Akhter MS, 2009)। ঢাকা আরবান ট্রান্সপোর্ট প্রজেক্টের (২০০৫) সমীক্ষা অনুযায়ী ঢাকায় গাড়িসমূহ মোট ট্রাফিকের মাত্র প্রায় ৩% এর (যান্ত্রিক বাহনের হিসেবে প্রায় ৯%) প্রতিনিধিত্ব করে; কিন্তু এরা মোট রাস্তার ৪০ শতাংশ দখল করে রাখে (টেবিল-১)। ঢাকায় যানজটের মূল উৎস এরাই এবং এদের নিয়ন্ত্রণের কোনো চেষ্টা না করে উড়াল সড়ক, উড়াল সেতু ইত্যাদি নির্মাণ করে রাস্তায় এদের আরো জায়গা দেয়া হলে, এরা সংখ্যায় আরো বৃদ্ধি পেয়ে (“build it and they will come”)  রাস্তা আরো বেশি করে দখল করে বেশি মাত্রায় যানজট সৃষ্টি করবে। ঢাকায় উল্লেখযোগ্যসংখ্যক ট্রিপ হয় ছোটো দূরত্বের। টোল আদায় করার কারণে এসব ট্রিপে উড়াল সড়ক খুব কমই ব্যবহৃত হওয়ার কথা। বরং উড়াল সড়কের কারণে ঢাকার বাইরে থেকে আরো বেশি পরিমাণে দূরপাল্লার যানবাহন শহরে ভীড় করে যানজট আরো দুর্বিসহ করে তুলতে পারে।

টেবিল-১ ঢাকায় বিভিন্ন বাহন/মাধ্যমে ট্রিপ ডিস্ট্রিবিউশন ও রাস্তা দখলের শতকরা হার
ঢাকার যানজট নিরসনের লক্ষ্যে এ পর্যন্ত বিভিন্ন পরিকল্পনা নেয়া হয়েছে। এ তালিকায় সর্বশেষ সংযোজন বিশ বছর ব্যাপ্তির ঢাকা কৌশলগত পরিবহন পরিকল্পনা (Dhaka Strategic Transport Plan- STP) যা এসটিপি নামে পরিচিত। এসটিপি নিয়ে অনেক বিতর্ক থাকলেও সরকার ২০০৮ সালে ঢাকার জন্য এ পরিকল্পনা গ্রহণ করে। ঢাকা উড়াল সড়কের টেন্ডারপত্রে খুব সুকৌশলে এসটিপির কথা বলা হয়েছে যেন এসটিপি অনুসারেই এ প্রকল্প বাস্তবায়িত হচ্ছে। কিন্তু কার্যত এসটিপিতে উড়াল সড়কের পরিকল্পনাকে বাতিল করে দেয়া হয়েছে এবং এসটিপিতে যে উড়াল সড়কের উল্লেখ আছে তার দৈর্ঘ্য আরো কম। এসটিপিতে উড়াল সড়ক সম্পর্কে কী বলা আছে দেখা যাক- 


Scheme 44 - The Elevated Expressway. This project has been proposed by RHD as a dual 2-lane viaduct. It stretches for 14 kms between Khilkhet and Kaptan Bazar. It is conceived in two sections with the recently complete Mhakhali Flyover connecting them in the middle. The northern section runs from Khilket on structure above Airport Road for a distance of some 5 kms until it drops to ground level in order to link in to Mohakhali Flyover. From the southern end of Mahakhali Flyover, the Expressway rises onto structure again and follows the line of the old railway as far as Kaptan Bazar, a distance of some 8 kms. The northern part of this corridor attracts flows in the region of 2,300 pcu/hr. There are also heavy public transport flows amounting to almost 40,000 passengers per hour (pph). The southern section has much lower volumes with 1,500 pcu/hr near Tajgaon and about 1,000 pcu/hr on the line of the old railway. 
The northern section flows could be accommodated within a well-organised dual 3-lane highway which already exists on Airport Road. The southern section is within the capacities of the existing arterials provided they are also well managed. The very high passenger flows will be largely diverted to the Metro line proposed to run from the International Airport to Saidabad on the alignment of the existing heavy rail line. In conclusion, the scheme can not be seen as a viable one due to the very high capital cost (estimated as $333 millions) and the existence of a good quality dual 3-lane highway. Furthermore, the alignment of the southern section is in direct conflict with the alignment of one of the proposed Metro lines and would make construction problems severe if constructed on that alignment. As a result, this elevated expressway has not been included as a project within the STP strategic network. 
[Louis Berger Inc. (2007) The Strategic Transport Plan for Dhaka, Chapter 8-20]   

কিন্তু তারপরও ঢাকা উড়াল সড়ক কোন পরিকল্পনা অনুযায়ী ঢাকার ওপর চাপিয়ে দেয়া হচ্ছে তা প্রশ্নসাপেক্ষ। শুধু তাই নয়, পিপিপি এর ভিত্তিতে ৩৪ কিমি দীর্ঘ  ঢাকা-আশুলিয়া দ্বিতীয় আরেকটি উড়াল সড়ক তৈরি করা হচ্ছে যার কোনো অস্তিত্বও এসটিপিতে নেই (এবং এর টেন্ডারপত্রে এসটিপির কোনো উল্লেখও নেই)।
উড়াল সড়ক নির্মাণের সিদ্ধান্ত কি আত্মঘাতী? 
নগর যোগাযোগ ব্যবস্থায় উড়াল সড়ক নির্মাণ অনেক পুরনো কনসেপ্ট। বিখ্যাত স্থপতি লে কর্বুসিয়ের ১৯২২ সালে প্রথম গ্রেড সেপারেটেড হাইওয়ের কথা বলেছিলেন। কিন্তু আমেরিকানদের মাঝে এই ধারণা জনপ্রিয় করে তুলেছিলো গাড়ি নির্মাতা প্রতিষ্ঠান জেনারেল মোটরস করপোরেশন। ১৯৩৯ সালে নিউইয়র্কের ওয়ার্ল্ড ট্রেড ফেয়ারে তারা “ফিউচারামা” নামে গাড়ি ও এক্সপ্রেসওয়ে নির্ভর ভবিষ্যতের শহর (Cities of Tomorrow) কেমন হবে তার এক প্রদর্শনী করে ব্যাপক সাড়া ফেলে দিয়েছিলো। দ্বিতীয় বিশ্বযুদ্ধের পর আমেরিকার শহর ও বাণিজ্যিককেন্দ্রগুলো যখন ম্রিয়মান হয়ে ধুঁকছিলো, তখন বড় বড় শহরের মেয়র, সড়ক প্রকৌশলী, বাণিজ্যিক ও রিয়েল-এস্টেট ব্যবসায়ী সবাই ‘ফিউচারামা’র মতো এক্সপ্রেসওয়েনির্ভর এক ‘আরবান আমেরিকার’ স্বপ্ন দেখেছিলো যেখানে দৈত্যাকার ট্রাফিক জ্যামকে পাশ কাটিয়ে গাড়ি ও ট্রাক ছুটে চলবে, ব্যবসা-বাণিজ্য আবার চাঙা হবে। 
আমেরিকায় অটোমোবাইল/অয়েল/হাইওয়ে লবি সবচেয়ে শক্তিশালী গ্রুপ যাদের হাতে আমেরিকার যোগাযোগ ব্যবস্থা এখনো জিম্মি। এদের লবিং-এর জোরে পাশ হলো Federal-Aid Highway Act, 1956- এক্সপ্রেসওয়ে নামক বড় বড় কংক্রিটের স্তুপ শহরগুলোকে এফোঁড়-ওফোঁড় করে দিতে লাগলো। কিন্তু ‘ফিউচারামা’য় নরম্যান বেল গেডেস এক্সপ্রেসওয়ে দিয়ে যে ‘City Beautiful’ –এর স্বপ্ন আমেরিকানদের দেখিয়েছিলেন, বাস্তবে এক্সপ্রেসওয়ে নির্মাণের ফলে আমেরিকার শহরগুলোকে কংক্রিটের জঙ্গল বানানো ছাড়া তার ধারে-কাছেও কিছু হলো না। জনগণের হতাশা দেখে এক্সপ্রেসওয়ের প্রবক্তা ও নির্মাতা হিসেবে কিংবদন্তী রবার্ট মোজেসও বলতে বাধ্য হয়েছিলেন-


 “The Futurama sold cars, but solved no highway problems and, if anything, made the task of the road builder tougher because the public was taught to expect magic.” [Mohl AR, 2004] 

উড়াল সড়কের মাধ্যমে যে ক্ষতি ছাড়া কোনো লাভ নেই এবং এগুলো যে টেকসই নয়, তা বুঝে নিতে মানুষের বেশি বেগ পেতে হয় নি। ষাট ও সত্তর দশকে এগুলো নির্মাণের সময় থেকেই আমেরিকার বিভিন্ন শহরে এবং পৃথিবীর বিভিন্ন দেশে প্রতিবাদ ও আন্দোলন হয়েছে এবং এখনো হচ্ছে। উইকিপিডিয়ায় এসব বিক্ষোভের একটা দীর্ঘ তালিকা রয়েছে। নগর পরিকল্পনাবিদরা বরাবরই উড়াল সড়ক নির্মাণের বিরূদ্ধে সোচ্চার ছিলেন। খ্যাতনামা নগর পরিকল্পনাবিদ লুইস মামফোর্ড, জেইন জ্যাকবস, হার্বাট গ্যানস প্রমুখ এক্সপ্রেসওয়ে নির্মাণের বিরূদ্ধে লিখে গেছেন এবং এসব আন্দোলন ও প্রতিবাদে নেতৃত্ব দিয়েছেন। এসব আন্দোলনের মূল কথা একটাই- “We want to make a city where people come first, not cars”. 
উড়াল সড়ক যানজট বৃদ্ধির পাশাপাশি জমির মূল্য কমিয়ে দেয়, পরিবেশ দূষণ, শব্দ দূষণ ইত্যাদি বৃদ্ধি করে। নিচের ভিডিওটিতে ‘কংগ্রেস ফর দ্য নিউ আরবানিজমে’র প্রেসিডেন্ট জন নরকুইস্ট বলছেন উড়াল সড়কের বিভিন্ন অপকারিতার কথা-

Moving Beyond the Automobile: Highway Removal from Streetfilms on Vimeo.


আমেরিকার বিভিন্ন শহরে উড়াল সড়কগুলো ভেঙে ফেলা হচ্ছে বা এগুলোকে ভেঙে বুলেভার্ডে পরিণত করার উদ্যোগ নেয়া হচ্ছে। দক্ষিণ কোরিয়ার প্রেসিডেন্ট কিছুদিন আগে নিজে উদ্যোগ নিয়ে রাজধানীর একটি বৃহৎ উড়াল সড়ক ভেঙে দেন। সারা পৃথিবী যখন এখন একদিকে হাঁটছে- টেকসই উন্নয়ন (Sustainable Development) ও ‘মানুষের জন্য শহরের’ কথা বলছে, আমরা তখন এই একবিংশ শতাব্দীতে বসে উল্টো দিকে অর্থাৎ সেই ১৯৫০-৬০ দশকের দিকে হাঁটা শুরু করেছি। 
ঢাকা শহরে ইদানিং প্রায়শই হালকা থেকে মাঝারি ভূমিকম্প অনুভূত হচ্ছে। যে কোনো সময় বড় আকারের ভূমিকম্পও হতে পারে। ক্যালিফোর্নিয়ায় ১৯৮৯ এবং ১৯৯৪ সালের ভূমিকম্পে অনেক উড়াল সড়ক ধ্বসে পড়েছিলো (ছবি-৪, ভিডিও দ্রষ্টব্য)। সানফ্রান্সিসকোতে শুধুমাত্র একটি উড়াল সড়ক (ভিডিওতে দেখানো সাইপ্রেস ফ্রিওয়ে) ভেঙে পড়ে ৪২ জন লোক নিহত হয়েছিলো। উড়াল সড়কের নির্মাণ খরচ যেমন ব্যয়বহুল, তেমনি এর পুনর্নিমাণ আরো বেশি ব্যয়বহুল। ভূমিকম্পের পর এরকম অনেক ক্ষতিগ্রস্থ উড়াল সড়ক কর্তৃপক্ষ পুরোপুরি ভেঙে ফেলতে বাধ্য হয়েছিল। এছাড়া নির্মাণগত ত্রুটির কারণেও উড়াল সড়ক ভেঙে পড়তে পারে। 

ছবি-৪ ক্যালিফোর্নিয়ায় ১৯৯৪ সালের ভূমিকম্পে ভেঙে পড়া উড়াল সড়ক

ঢাকা শহর এমনিতেই কংক্রিটের জঙ্গল যার যোগাযোগ ব্যবস্থা, আবাসন, পরিবেশ সবকিছু ভূমিকম্প ছাড়াই প্রায় ভেঙে পড়ার উপক্রম। বড় আকারের ভূমিকম্প হলে এখানে ক্ষয়ক্ষতি হবে অকল্পনীয়। এ অবস্থায় যোগাযোগ দুর্বিসহ করতে সক্ষম আরো কংক্রিটের দৈত্য এ শহরের ওপর চাপিয়ে দেয়া কফিনে অনেকটা শেষ পেরেক ঠুকে দেয়ার মতোই।      
উড়াল সড়কের বিকল্প সমাধান কী হতে পারে 
° আগেই উল্লেখ করেছি, এখন দেশে দেশে উড়াল সড়কগুলোকে সারফেস বুলেভার্ডে রূপান্তরিত করা হচ্ছে (ছবি-৫)। এতে সড়কগুলো যেমন টেকসই ও ঝুঁকিবিহীন হচ্ছে, পরিকল্পিতভাবে ব্যবহার করার ফলে শহরের যানজট নিরসনেও এগুলো ভূমিকা রাখছে। প্রস্তাবিত উড়াল সড়কগুলো যদি নির্মাণ করতেই হয়, তবে সে জায়গায় এগুলো সারফেসেই নির্মাণ করা বাঞ্ছনীয়। এতে অনেক টাকার সাশ্রয়ও হবে। 


ছবি-৫ উড়াল সড়ক থেকে বুলেভার্ডে রূপান্তরিত সড়ক 
° সরকার মেট্রো এবং এক্সপ্রেসওয়ে নির্মাণে জোর দিলেও এসটিপিতে প্রথম পছন্দ হিসেবে বাস র‍্যাপিড ট্রানজিটের (বিআরটি) কথা বলা হয়েছিলো, পাবলিক ট্রান্সপোর্ট হিসেবে যানজট নিরসনে যার ভূমিকা গুরুত্বপূর্ণ এবং কম খরচে, বর্তমান রোড ক্যাপাসিটিতেই যা অবিলম্বে চালু করা সম্ভব। মেট্রো চালু হওয়া যদিও সময়সাপেক্ষ, কিন্তু উড়াল সড়কের পরিবর্তে বিআরটি চালু করে কম সময়ে যোগাযোগ ব্যবস্থার উন্নতি করা যায়। ব্রাজিল, কলাম্বিয়া প্রভৃতি দেশে বিআরটি খুব সফলভাবে কার্যকর হয়েছে যা আমাদের মতো দেশের জন্য শিক্ষণীয়।   
শেষ কথা
ঢাকার জন্য উড়াল সড়ক নির্মাণের সিদ্ধান্ত যে আত্মঘাতী সে সম্পর্কে কোনো সন্দেহই নেই। শেষ খবরানুযায়ী, এ বছর জুলাইতে উড়াল সড়কের নির্মাণ কাজ শুরু করার কথা থাকলেও জমি হস্তান্তরে ঝামেলা হওয়ায় নির্মাণ কাজ আগামী বছরের মার্চ মাস পর্যন্ত স্থগিত রয়েছে। এর মাঝে নীতি-নির্ধারকরা যদি এর ক্ষতি বুঝে উঠে ব্যবস্থা নিতে পারেন তবেই মঙ্গল। আর এ বোঝানোর দায়িত্ব অনেকটা দেশের জনগন, ঢাকাবাসী, এ শহরকে যারা ভালোবাসেন- সবার ওপরই বর্তায়।  
তথ্যসূত্র 
* Robert Cervero, Junhee Kang, and Kevin Shively (2007) “From Elevated Freeways to Surface Boulevards: Neighborhood, Traffic, and Housing Price Impacts in San Francisco”. Working Paper prepared for University of California Transportation Center
* Akhter MS (2009) “A big no to flyover and subway in Dhaka”. The Daily Star, November 14, 2009. 
* Louis Berger Inc. (2007) “The Strategic Transport Plan (STP) for Dhaka”
* World Bank (2005) “Dhaka Urban Transport Project” 
* Mohl RA (2004) [url=http://juh.sagepub.com/content/30/5/674.abstract ]“STOP THE ROAD: Freeway Revolts in American Cities”[/url] JOURNAL OF URBAN HISTORY, Vol. 30 No. 5, July 2004 674-706. 
* ছবি-১ ডেইলি স্টার, ছবি-৩ ফাইনান্সিয়াল এক্সপ্রেস; ছবি-২,৪ উইকিপিডিয়া


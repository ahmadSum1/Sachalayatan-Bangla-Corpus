ইলেকশনরঙ্গঃ আমেরিকা/বাংলাদেশ




গতকাল রাতে CNN-এ সাউথ ক্যারোলিনায় ডেমোক্রেট প্রার্থীদের ডিবেটে কামড়া-কামড়ি দেখতে দেখতে মনে হচ্ছিল যুক্তরাষ্ট্রের রাজনীতি এখন ভালই জমে উঠেছে। সাধারণত ইলেকশন ইয়ার ছাড়া রাজনীতি এইখানে ঠান্ডা থাকে। সাধারণ সময়ে টিভি চ্যানেলগুলা হয় আনা নিকোল স্মিথ হত্যা রহস্য কিংবা ওজে সিম্পসন জাতীয় খবরে বেশী মশগুল। আর এমনিতে আমাদের বিটিভির মতই এগুলো একেকটা সাহেব (দেশে বিবি)-গোলামের বাক্স। গত চার বছর বুশ-চেনী-রামসফেল্ড ছাড়া বিরোধী দলের নেতাগুলোর চেহারা বেশী দেখা যায় নি। জন কেরীর চেহারা কেমন সেটা তো প্রায় ভুলেই গেছি। কিন্তু ইলেকশন ইয়ারে সবকিছু অন্যরকম। যে কেউ নির্বাচনে জিততে পারে। কাজেই ঢালো তেল সবাইকেই। 
কালকের ডিবেট দেখে মনে হচ্ছিল ২০০৪ এর ইলেকশন ইয়ারের কথা। আসলে ডিবেটে কি কিছু হয়? গতবার তো জন কেরী প্রতিটা প্রেসিডেনশিয়াল ডিবেটেই বুশকে নাস্তানাবুদ করেছিল। ইরাক যুদ্ধ, বিপর্যস্ত অর্থনীতি, তার উপর ডিবেটগুলোতে বুশের বিধ্বস্ত অবস্থা দেখে জন কেরীকেই সম্ভাব্য বিজয়ী ধরে নিয়েছিলাম। কিন্তু শেষ দিন গুলোতে খুব অবাক হয়ে দেখলাম ইরাক যুদ্ধ, অর্থনীতি এসবকে পাশ কাটিয়ে সমকামী বিয়ে, মানব-ভ্রূণের উপর গবেষণা ইত্যাদি আমেরিকানদের জন্য খুব বড় ইস্যু হয়ে গেল এবং তার উপর ভর করে  বুশ বাবাজি আবার এলেন। অবশ্য জেতাটা যে খুব একটা নির্বিঘ্নে হলো তাও না, আল-গোরের সাথে জিততে যেমন  ফ্লোরিডাতে সিস্টেম করতে হয়েছিল, তেমন করা লেগেছিল সেবার ওহাইওতে, যদিও আরও সুক্ষভাবে। মনে আছে, ওহাইওর রেজাল্ট জানার জন্য সারা রাত জেগেছিলাম।  
তবে হারার পর জন কেরীকে আমার আরো ভালো লেগেছিল। ইলেকশনে হারার পর জনগণের উদ্দেশ্যে বলা কেরীর কথাগুলো আমার কানে সারাজীবন বাজতে থাকবে, “...আমি যদি পারতাম, তবে আপনাদের প্রত্যেককে বুকে জড়িয়ে ধরে বোঝাতাম যে আমি আপনাদের কাছে কতটা কৃতজ্ঞ...”। বিশ্বাস কি হয় এগুলো নির্বাচনে হেরে যাওয়া কোন রাজনীতিকের কথা, যে জানে তার ক্যারিয়ারটা এখানেই শেষ হয়ে গেল! আমারও শুনতে শুনতে বিশ্বাস হচ্ছিল না। ইস, আমাদের দেশের রাজনীতিবিদগুলা যদি এমন হত! বরাবরই দেখে এসেছি হারু পার্টির কর্মসূচী আগেই নির্ধারিত- কারচুপির অভিযোগ, জ্বালাও-পোড়াও, ফলাফল মানি না ইত্যাদি। অথচ এখানেও কারচুপি হয়েছে, ভেতরে রাগ-ক্ষোভ যাই থাক নেতা-সমর্থক কারোরই বাইরে তার বহিঃপ্রকাশ নেই। সবাই বলছে, আর তো বেশী হলে চার বছর, তারপর তো আর আসতেই পারবে না। হুম, এটাই আসলে সংবিধানের শক্তি। যতবড় জালেমই ক্ষমতায় আসুক না কেন, যত কারচুপিই হোক সর্বোচচ মেয়াদ দুই টার্ম। ওর মধ্যেই যা কিছু কর। এরপর সংবিধানই বলবে, ওয়ালাইকুম-আসসালাম। অথচ আমাদের দেশে সংবিধানকেই আমরা এত দুর্বল করে রেখেছি দুই টার্ম, তিন টার্ম, কত টার্ম যায়- ঘুরে ফিরে সেই একই মুখ, সেই একই পরিবারগুলোই বার বার দুর্নীতি করার ম্যান্ডেট নিয়ে আসে। দুর্নীতির আর কি দোষ! এই চক্রের কি কখনো শেষ হবে না?        


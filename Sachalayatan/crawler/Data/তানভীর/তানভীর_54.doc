নক্ষত্রের বিদায়



এফ আর খানের পর বাংলাদেশের সবচেয়ে ডাইনামিক এবং ভিশনারি প্রকৌশলীর কথা চিন্তা করলে আমার কামরুল ইসলাম সিদ্দিকের কথাই মনে পড়ে। যদিও তুলনাটা মনে হয় ঠিক হল না। একজন শিকাগোতে ‘সিয়ার্স টাওয়ার’, ‘জন হেনকক সেন্টার’ ইত্যাদি অনন্য স্থাপনা সৃষ্টির মাধ্যমে বিদেশে বাংলাদেশের ভাবমূর্তি উজ্জ্বল করেছেন। অন্যজন দেশের মধ্যে থেকেই বাংলাদেশকে পাল্টে দিতে যথাসাধ্য চেষ্টা করেছেন। 
কি করেছেন এই কামরুল ইসলাম সিদ্দিক? এক সময় বাংলাদেশ সরকারের ‘স্থানীয় সরকার, পল্লী উন্নয়ন ও সমবায় (এলজিআরডি)’ মন্ত্রণালয় ছিল সবচেয়ে অথর্ব একটি মন্ত্রণালয়। কামরুল ইসলাম সিদ্দিক এর অধীনেই প্রতিষ্ঠা করেছিলেন ‘স্থানীয় সরকার প্রকৌশল বিভাগ’ বা এলজিইডি (Local Government Engineering Department)। কামরুল ইসলাম সিদ্দিক যখন এলজিআরডির একটি বিভাগ হিসেবে এলজিইডি শুরু করেছিলেন, সেটা নিয়ে তখন অনেকেই হাসাহাসি করেছিলেন- ‘বাংলাদেশের স্থানীয় সরকার, তার আবার প্রকৌশল বিভাগ!’ কিন্তু তিনি জানতেন বাংলাদেশ তথা গ্রাম বাংলার অর্থনীতির উন্নয়ন করতে হলে এর অবকাঠামোর উন্নয়নই সবার আগে করতে হবে। আজ এলজিইডি বাংলাদেশ সরকারের সবচাইতে সফল একটি বিভাগ। যদিও দুর্নীতির ডালপালা এ বিভাগটিকেও রেহাই দেয় নি কিন্তু আজ পর্যন্ত বাংলাদেশের গ্রাম, উপজেলা, পৌরসভা ইত্যাদির রাস্তাঘাট, ব্রিজ, কালভার্ট অবকাঠামোগত যা কিছু উন্নয়ন হয়েছে- তা সব এই এলজিইডির হাত দিয়েই হয়েছে।
আমি ব্যাচেলর শেষ করে যখন এলজিইডিতে জয়েন করি, কামরুল ইসলাম সিদ্দিক তার অনেক আগেই এর প্রধান প্রকৌশলী হিসেবে অবসর নিয়েছেন। কিন্তু তিনি না থাকলেও সবাই জানে এটা তাঁরই প্রতিষ্ঠান। এলজিইডির সব প্রকৌশলীদের কাছে তিনি রোল মডেল। এলজিইডিতে যে শুধু অবকাঠামোগত বিভিন্ন প্রজেক্টই করা হয় তা নয়, বায়ু শক্তি, জল বিদ্যুত প্রকল্প থেকে শুরু করে বস্তি উন্নয়ন, দারিদ্র দূরীকরণ ইত্যাদি নানারকম প্রজেক্টও এখানে আছে। সিনিয়রদের কাছে শুনেছি কামরুল ইসলাম সিদ্দিক অফিসে এসেই আগে সব পত্রিকা পড়তেন। সেখান থেকে ইন্টারেস্টিং বিষয়গুলো তিনি দাগ দিয়ে রাখতেন। তারপর তাঁর সেক্রেটারীর কাজ ছিল সেগুলো থেকে প্রপোজাল তৈরী করে তাঁকে দেয়া।  সেখান থেকে বাছাই করে তিনি প্রজেক্ট তৈরী করতেন। এলজিইডির অসংখ্য প্রজেক্ট নাকি এভাবে প্রথমে শুন্য থেকেই শুরু হয়েছিল।
বিদেশে চলে আসার আগে খুব অল্প সময় এলজিইডিতে ছিলাম। কিন্তু এই অল্প সময়েই কাজের খাতিরে চষে বেড়াতে হয়েছে উত্তরবঙ্গের বিস্তীর্ণ জনপদ। কুড়িগ্রাম, ঠাকুরগাও, নীলফামারি, দিনাজপুর, গাইবান্ধা ইত্যাদি যেখানেই গিয়েছি সেখানেই এলজিইডির বিভিন্ন প্রজেক্টের শিলালিপিতে দেখেছি খোদিত আছে কামরুল ইসলাম সিদ্দিকের নাম। একটা মানুষ কতটা ডাইনামিক হলে পুরো বাংলাদেশ জুড়ে বিভিন্ন প্রজেক্ট হাতে নিতে পারেন! 
কামরুল ইসলাম সিদ্দিকের অন্য যে পরিচয়টা জেনে আপ্লুত হয়েছি তা হল- তিনি একজন নগর পরিকল্পনাবিদ। ইন্সটিটিউশন অফ ইঞ্জিনিয়ার্স বাংলাদেশ (আইইবি)-এর প্রেসিডেন্ট বা এলজিইডির প্রধান প্রকৌশলী হিসেবে সবাই মূলত তাঁকে প্রকৌশলী হিসবে জানলেও, বুয়েট এবং ইংল্যান্ডের শেফিল্ড ইউনিভার্সিটি থেকে তিনি নগর পরিকল্পনায় মাস্টার্স করেছেন। এই তথ্য জানতে পারি যখন আমরা বুয়েটে প্রথমবার ‘নগর পরিকল্পনা সপ্তাহ’ আয়োজন করছিলাম। পূর্ত বিভাগের সচিব হিসেবে তিনি অনুষ্ঠানের প্রধান অতিথি ছিলেন। আমলারা সাধারণত পদাধিকারবলে এ ধরণের অনুষ্ঠানে আসে, আবার চলে যায়। কিন্তু তিনি যে ব্যতিক্রম তার প্রমাণ আমরা পেয়েছিলাম যখন অনুষ্ঠানের প্রদর্শনী থেকে আমাদের দু’টি গ্রুপকে তিনি মন্ত্রনালয়ে প্রজেক্ট উপস্থাপনের জন্য আমন্ত্রণ জানিয়েছিলেন। তখন অবাক হলেও পরে বুঝেছিলাম যিনি পত্রিকার খবর থেকেই প্রজেক্ট তৈরী করেন তার জন্য এমন আচরণই তো স্বাভাবিক। শুধু তাই নয়, পূর্ত বিভাগের সচিব থাকাকালীন তিনি আমাদের বিভাগের সব ছাত্রকে রাষ্ট্রীয় অতিথি হিসেবে ‘বিশ্ব বসতি দিবসে’র রাষ্ট্রীয় অনুষ্ঠানে নিয়ে গিয়েছিলেন। একদিন সকালে ডিপার্টমেন্টে গিয়ে দেখি আমার নামে গণপ্রজাতন্ত্রী বাংলাদেশ সরকারের আমন্ত্রণপত্র। শুনলাম পূর্ত বিভাগ থেকে আমাদের সবার নাম সংগ্রহ করে সবার নামে আলাদা আলাদা কার্ড পাঠানো হয়েছে। বাংলাদেশের কোন রাষ্ট্রীয় অনুষ্ঠানে রাষ্ট্রীয় অতিথি হিসেবে যাবার অভিজ্ঞতা আমার সেই প্রথম এবং শেষ। এমন অভিজ্ঞতা হয়ত কখনো আর কোন বিশ্ববিদ্যালয় ছাত্রের হবে না। কারণ, বাংলাদেশের আর কোন সচিব তাঁর মত করে ভাবতে পারে কি না, আমার জানা নেই। 
কামরুল ইসলাম সিদ্দিকের জীবন ছিল বর্ণাঢ্য। তিনি ছিলেন এলজিইডির প্রতিষ্ঠাতা এবং প্রথম প্রধান প্রকৌশলী, ছিলেন পিডিবির চেয়ারম্যান, পূর্ত বিভাগের সচিব এবং ঢাকা ট্রান্সপোর্ট কোঅর্ডিনেশন বোর্ডের নির্বাহী পরিচালক। দেশসেবার জন্য তিনি পেয়েছেন কবি জসিমুদ্দীন স্বর্ণপদক, আইইবি স্বর্ণপদক, শের-ই-বাংলা স্বর্ণপদক, ইঞ্জিনিয়ার্স গোল্ড মেডাল, জাইকা ফেলো ইত্যাদি। ১৯৯৯ সালে ওয়ার্ল্ড ব্যাংক তাকে ‘পারসন অফ দ্য ইয়ার’ ঘোষণা করে।  
অবসরের পরও কামরুল ইসলাম সিদ্দিক যুক্ত ছিলেন ‘বাংলাদেশ ওয়াটার পার্টনারশীপ’ নামক বাংলাদেশের পানি সম্পদ ব্যবস্থাপনার একটি প্রকল্পে। গত ১লা সেপ্টেম্বর যুক্তরাষ্ট্রে অবস্থানকালে মাত্র ৬৩ বছর বয়সে তিনি ব্রেন স্ট্রোকে মারা যান। আমি এটা বলতে চাই না তাঁর মৃত্যুতে বাংলাদেশের খুব অপূরণীয় ক্ষতি হয়ে গেছে। এক জীবনে তিনি বাংলাদেশকে অনেক কিছুই দিয়ে গেছেন। তেষট্টি বছর পর্যন্ত নিরলসভাবে তিনি দেশের জন্য যা করেছেন, অনেকের পক্ষে হয়ত কয়েক জন্ম ধরেও তার কিছুই করা সম্ভব না। কামরুল ইসলাম সিদ্দিকের মত মানুষেরাই হোক আমাদের অনুপ্রেরণা। 
এলজিইডির শোক বাণী  


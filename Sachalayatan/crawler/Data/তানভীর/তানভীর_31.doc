প্রবাস প্যাচালি - ০৬



১।
নর্থ ক্যারোলাইনার শার্লট এয়ারপোর্টে বসে পরের ফ্লাইটের জন্য অপেক্ষা করছি। ছাড়বে আরো দু’ঘন্টা পর। ভাবলাম এ দু’ঘন্টা সচলে একটু গুঁতোগুঁতি করি। ইদানিং কাজে ব্যস্ততা বেড়ে গেছে। আগে যেমন অফিসে বসে সচলে পোস্ট দিতাম, এখন আর পারি না। বাসায় তো আরো না! তবে কথায় যে বলে- আউট অফ সাইট, আউট অফ মাইন্ড- মনে হয় সত্যি কথা। আগে প্রথম আলো আর সচলে না ঢুকলে মনে হতো দিনে কী একটা কাজ যেন করা হয় নি। এখন মাঝে মাঝেই বেশ অনেক দিন ঢোকা হয় না। তবে আলু পত্রিকা তাদের লে আউট পাল্টাবার পর থেকে আর ঢুকে আরাম পাই না। এখন বিডিনিউজই ভরসা। 
শার্লটে আগে আসি নি কখনো। হাতে আরো সময় থাকলে শহরে ঢুকে দেখা যেত। এক সময় আব্বা এ শহরে অনেক দিন ছিলেন। তবে শহরটাকে যত ছোট ভাবতাম, এয়ারপোর্টের সাইজ দেখে মনে হচ্ছে বেশ বড় শহর। 
২।
দেখতে দেখতে বছরটা কেমন ঝপাত করে শেষ হয়ে গেল। এটা মনে হয় নব্বইয়ের শেষ থেকে দেখছি বছরগুলো কেমন তাড়াতাড়ি শেষ যাচ্ছে। এই মনে হয় সেদিনের কথা ২০০০ সাল শুরু হলো, আর আজ ২০১০ শুরু হতে যাচ্ছে! আমার মেয়ের বয়সও আসছে সপ্তাহে এক বছর হবে। অথচ ক’দিন আগেও সে কী ছোট্ট সাইজের ছিলো; আরো অদ্ভুত লাগে যখন ভাবি তারো আগে আমাদের জীবনে তার কোন অস্তিত্বই ছিলো না! 
গত উইকএন্ডে পিচ্চির আকিকা উপলক্ষে একটা খাসি জবাই দিলাম। দেশে বা বিদেশে এমন অভিজ্ঞতা আমার এই প্রথম। দেশে থাকতে আমি মাংস খাওয়া ছাড়া কখনো কোরবানীর ধারে-কাছে যাই নি। কিন্তু এইখানে তো খাইট্টা খাও। ভাগ্যিস এখানে এক এক্সপার্ট দেশি ভাইকে পেয়েছিলাম। তাকে নিয়ে শহরের বাইরে এক কৃষকের খামারে গিয়েছিলাম। সেখানে গিয়ে ছাগল পছন্দ করে কোরবানি। কৃষক সেই ভাইয়ের পূর্ব পরিচিত, সে সূত্রে কী জন্য এসেছি তা ভালো করেই জানে। কিন্তু তার ঘরে বেড়াতে আসা মেয়ের জামাই আমাদের কাজ-কারবার দেখে পুরা টাশকি। কাজে সাহায্য করার কোন নাম নাই, খালি প্রশ্ন- এটা কেন করলা, ওইটা কেন? তবে আমিও তেমন কিছু করি নি, শুধু একদিকে ছাগলের ঠ্যাং চেপে ধরেছিলাম, বাকি কাজ সব সেই এক্সপার্ট ভাই করেছেন। 
নাহ বোর্ডিং শুরু হবে একটু পর। আজ এ পর্যন্তই। আশা করছি আগামী মাসে একটু ফুরসত পাবো। তখন কিছু পোস্ট দেব। ভালো থাকুন সবাই।   


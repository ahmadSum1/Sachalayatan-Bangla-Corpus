সিরাজুর রহমানের মিথ্যাচার এবং ‘তিন লাখ/মিলিয়ন ভ্রান্তি’ প্রপাগান্ডা   



মুক্তিযুদ্ধে শহীদের সংখ্যা নিয়ে একটা প্রচলিত প্রপাগান্ডা হলো- "শেখ মুজিব ডেভিড ফ্রস্টকে তিন লক্ষ শহীদের জায়গায় বিভ্রান্ত হয়ে তিন মিলিয়ন বলে ফেলেছিলেন, সেই থেকে মুক্তিযুদ্ধে শহীদের সংখ্যা তিন মিলিয়ন বা ত্রিশ লক্ষ চালু হয়েছে"। বঙ্গবন্ধু মুখ দিয়ে ‘তিন মিলিয়ন’ উচ্চারণ করার আগেই যে সংখ্যাটা বিভিন্ন পত্রিকার রিপোর্টে এসেছিলো, তা সচলায়তনে শেহাবের লেখায় পাওয়া যাবে। এই সাংবাদিক বা পত্রিকাওয়ালারা নিশ্চয় পাকিস্তানের কারাগারে গিয়ে শেখ মুজিবের সাথে আলাপ করে তাদের রিপোর্টে তিন মিলিয়ন বা ত্রিশ লক্ষ লেখেন নি! গণহত্যার ভয়াবহতা বিচারে হতাহতের সংখ্যা কেমন হতে পারে তা সরেজমিনে দেখেই সাংবাদিকরা রিপোর্ট করেছেন। হতাহতের সংখ্যা তাই কেউ শুধু মুখে মুখে চালু করে নি। তবে ‘তিন মিলিয়ন’ হত্যার ধারণা আবিস্কারের কৃতিত্ব যদি কাউকে দিতে হয়, সেটার দাবীদার তৎকালীন পাকিস্তানি প্রেসিডেন্ট জেনারেল ইয়াহিয়া খান। মুক্তিযুদ্ধ শুরুর আগে ১৯৭১ সালের ২২শে ফেব্রুয়ারি এই নরপিশাচই বলেছিলো- 

"Kill three million of them, and the rest will eat out of our hands." (Robert Payne, Massacre, The Tragedy of Bangladesh and the Phenomenon of Mass Slaughter Throughout History; P50; New York, Macmillan, 1973). 

যাই হোক, অবাক ব্যাপার হচ্ছে বঙ্গবন্ধুকে ঘিরে শহীদের সংখ্যা নিয়ে এই ‘লাখ/মিলিয়ন’ প্রপাগান্ডার মূল উৎস লন্ডনস্থ বিবিসি বাংলার দীর্ঘদিনের সাংবাদিক প্রয়াত সিরাজুর রহমান। ১৯৯৫-৯৬ সালের দিকে সিরাজুর রহমানের লেখা ‘প্রীতি নিন সকলে’ নামক এক বইতে প্রথম এ বিষয়ে কিছুটা জেনেছিলাম। তখন দেশে ইন্টারনেটের ব্যবহার সীমিত; গুগল, ইউটিউব চালু হয় নি। তার বক্তব্য আজগুবি মনে হলেও যাচাই করার তেমন সুযোগ ছিলো না। সম্প্রতি ফেসবুকে এক প্রবীণ ব্যক্তিকে দেখলাম মুজিবের নামে একই ‘লাখ/মিলিয়ন বিভ্রান্তির’ কথা প্রচার করতে। কৌতুহলী হয়ে সূত্র জানতে চাইলে তিনি সিরাজুর রহমানের বক্তব্যের ভিডিও ধরিয়ে দিলেন! 


সিরাজুর রহমানের ভাষ্য 
ভিডিওতে সিরাজুর রহমান বলছেন উনি বঙ্গবন্ধুকে জানিয়েছিলেন, মিডিয়াতে যা রিপোর্ট এসেছে তাতে নাকি শুধু ‘তিন লাখ’ বাংলাদেশী মারা গেছে; কিন্তু শেখ মুজিব 'পরের দিনই' ডেভিড ফ্রস্টকে বিভ্রান্ত হয়ে বলে ফেলেছিলেন ‘তিন মিলিয়ন’। সিরাজুর রহমানের ভাষায়- যেহেতু ‘উনি তো একটু উদ্ভ্রান্ত ছিলেন, একটু ভ্যাবলা গোছের ছিলেন’ তাই ‘লাখে এবং মিলিয়নে’ বিভ্রান্ত হয়ে বলেছেন তিন মিলিয়ন এবং সেই থেকে অনেক লোক এখনো বলে ‘তিন মিলিয়ন বা ত্রিশ লক্ষ’! এই হলো সিরাজুর রহমানের বক্তব্য!   
বঙ্গবন্ধুকে সিরাজুর রহমানের 'ভ্যাবলা গোছের' ডাকার স্পর্ধার কথা বাদই দিলাম, সিরাজুর রহমান নিজে হয়তো ‘ভ্যাবলা গোছের’ সাংবাদিক ছিলেন, তাই বিভিন্ন পত্রিকায় যে ‘ত্রিশ লক্ষ’ সংখ্যাটা যে এসেছে- তা তিনি দেখেন নি (শেহাবের লেখা দ্রষ্টব্য)। কিন্তু তিনি যে তার বক্তব্যে মিথ্যাচার করেছেন সেটা দিনের আলোর মতো পরিস্কার। কারণ ‘পরের দিনই উনি ডেভিড ফ্রস্টকে বলেছেন তিন মিলিয়ন’- এটা একটা নির্জলা মিথ্যা কথা। সিরাজুর রহমানের ভাষ্য অনুযায়ী ৮ই জানুয়ারি, ১৯৭২ সালে যদি লন্ডনের হোটেলে বঙ্গবন্ধুর সাথে তার দেখা হয়, তবে ‘পরের দিনই’ অর্থাৎ ৯ই জানুয়ারি ডেভিড ফ্রস্টের সাথে লন্ডনে বঙ্গবন্ধুর কোন সাক্ষাৎ হয় নি (গার্ডিয়ানে লেখা চিঠিতে আবার তিনি গোঁজামিল দিয়ে ‘পরের দিন’ না বলে লিখেছেন ‘later’!) । ডেভিড ফ্রস্টকে বঙ্গবন্ধু সাক্ষাৎকার দিয়েছেন বাংলাদেশে প্রত্যাবর্তনের পর ঢাকায় বসে যা নিউইয়র্ক থেকে প্রচারিত হয়েছে ১৮ ই জানুয়ারি ১৯৭২ সালে! (The David Frost Show, WNEW-TV, New York on January 18, 1972)। কাজেই, সিরাজুর রহমানের ‘পরের দিনের’ কথা এখানে ধোপে টেকে না। 


ডেভিড ফ্রস্টের সাথে শেখ মুজিবের সাক্ষাৎকার, প্রচারকাল ১৮ ই জানুয়ারি, ১৯৭২ 
১৮ ই জানুয়ারি ডেভিড ফ্রস্টকে যে শেখ মুজিব বিভ্রান্ত হয়ে তিন লাখের জায়গায় তিন মিলিয়ন বলেছেন- এটা যে সম্পূর্ণ বানোয়াট ও মনগড়া তার সবচেয়ে বড় প্রমাণ হচ্ছে, ১৮ই জানুয়ারির আগেই বঙ্গবন্ধু 'তিন মিলিয়ন' লিখিত ভাষ্যে উল্লেখ করছেন। ১২ই জানুয়ারি দেশের প্রধানমন্ত্রী হিসেবে শপথ গ্রহণের পর সাংবাদিক সম্মেলনে তিনি পরিস্কারভাবে লিখিত বক্তব্যে 'তিন মিলিয়ন' উল্লেখ করেছেন যার কপি উপস্থিত সবার কাছেই ছিলো (ভিডিও দ্রষ্টব্য)। কাজেই ডেভিড ফ্রস্টকে বিভ্রান্ত হয়ে বলার কোন প্রশ্নই আসে না। দেশের প্রধানমন্ত্রী হিসেবে এই ১২ই জানুয়ারি দেয়া লিখিত বক্তব্যের সংখ্যাই বাংলাদেশ সরকারের অফিশিয়াল এস্টিমেট হিসেবে সরকারীভাবে  লিপিবদ্ধ হয়েছে।  


প্রধানমন্ত্রী হিসেবে শেখ মুজিবের ১২ ই জানুয়ারি ১৯৭২ সালে সাংবাদিক সম্মেলনে দেয়া লিখিত বক্তব্য 
এছাড়া ১০ই জানুয়ারি শেখ মুজিব দেশে ফিরে বলেছিলেন "Three million people have been killed. I believe that there is no parallel in the history of the world of such a colossal loss of lives for the struggle for freedom." আর সিরাজুর রহমানের সাথে যেদিন দেখা হয়েছিলো, সেদিনই অর্থাৎ ৮ই জানুয়ারি লন্ডনে সংবাদ সম্মেলনে বঙ্গবন্ধু 'তিন' মিলিয়নের কোন উল্লেখ করেন নি। শুধু বলেছেন- “millions people died…’। কাজেই, সিরাজুর রহমানের কথা যে সত্য নয়, এই দলিলগুলোই তার প্রমাণ।


৮ই জানুয়ারি লন্ডনে প্রেস কনফারেন্স 


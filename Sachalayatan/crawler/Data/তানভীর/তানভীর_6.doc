আলোর কারিগর লুই কান এবং আমাদের অন্ধকারের বিভীষণরা



তানভীর ইসলাম 
এম এম আর জালাল
স্থপতি লুই আই কান বলেছিলেন- "A room is not a room without natural light"- প্রাকৃতিক আলো ছাড়া কোন ঘরকে ‘ঘর’ বলা যায় না। ১৯৬১ সালে “Law and Rule in Architecture” শীর্ষক বক্তৃতায় তিনি ব্যাখা দিয়েছিলেন- 


Every space must have natural light, because it is impossible to read the configurations of a space or shape by having only one or two ways of lighting it. Natural light enters the space released by the choice of construction.[১]

বাংলাদেশের জাতীয় সংসদ ভবন স্থপতি লুই কানের আলো-ছায়ার কারুকাজের শ্রেষ্ঠতম উদাহরণ। একে শুধু বাইরের নির্মাণশৈলী দিয়ে বিবেচনা করলে হবে না, এর ভেতরের প্রতিটি নকশায় রয়েছে লুই কানের আলো নিয়ে চিন্তাশীল কর্মের ছাপ; আছে সংসদ ভবনের প্রতিটি ঘরকে সত্যিকারের ‘ঘর’ হিসেবে রূপান্তরের জন্য তাঁর ঐকান্তিক প্রচেষ্টা। আমরা স্তম্ভিত হয়ে যাই, যখন পত্রিকায় (২৩শে জুন, প্রথম আলো) [২] জানতে পারি সরকার জাতীয় সংসদ ভবনের এই নকশা পরিবর্তন করে উত্তর ফটকটি বন্ধ করে সেখানে একটি টেলিভিশন কেন্দ্র তৈরি করছেন। শুধু তাই নয়, লুই কানের নকশা রদবদল করে কাচ ও কাঠের বিভাজন দিয়ে ইতোমধ্যে সংসদ ভবনে অসংখ্য বাড়তি কক্ষ তৈরি করা হয়েছে এবং জানালা বন্ধ করা হয়েছে, যার ফলে একদা প্রাকৃতিকভাবে আলোকিত এই জায়গাটি এখন দিনের বেলা প্রায় অন্ধকার থাকে। 
অথচ এমনটি হবার কোন কথা ছিলো না। আলো নিয়ে স্থপতি লুই কানের বিশদ কাজের ওপরে উরস বাটিকার (Urs Buttiker) “Louis I. Kahn: Light and Space” (১৯৯৪) [৩] শিরোনামে একটি গ্রন্থ লিখেছিলেন। 

এ বই থেকে জানা যায় জাতীয় সংসদ ভবনের আলোকসজ্জা নিয়ে স্থপতি লুই কানের কী বিশদ পরিকল্পনা ছিলো। সংসদ ভবনের প্রাণকেন্দ্র হচ্ছে এর এসেম্বলি হল যাকে রিং-এর মতো ঘিরে আছে অন্যান্য কক্ষ এবং অফিসগুলো (নিচের চিত্র দ্রষ্টব্য)। ১৯৬২ সালে সংসদ ভবনের নকশার দায়িত্ব পাবার পর এই এসেম্বলি হলের ডিজাইনে মূল অনুপ্রেরণা ছিলো আলো। ১৯৬৪ সালে লুই কান লিখেছিলেনঃ 

In the Assembly I have introduced a light-giving element to the interior of the plan. If you see a series of columns, you can say that the choice of column is a choice in light. The columns as solids frame the spaces of light. Now, think of it just in reverse, and think that the columns are hollow and much bigger and that their walls can themselves give light. Then the voids are rooms, and the column is the maker of light and can take on complex shapes and be the supporter of spaces and give light to spaces. I am working to develop the element to such an extent that it becomes a poetic entity which has its own beauty outside of its place in the composition. In this way, it becomes analogous to the solid column I mentioned above as a giver of light (Buttiker, p. 171)  


 
আলোর কারুকাজের মাধ্যমে লুই কান আমাদের সংসদ ভবনকে তাঁর ভাষায় একটি ‘পোয়েটিক এনটিটি’ করে তুলতে চেয়েছিলেন। সংসদ ভবনের নকশার কাজ তিনি কতটা যত্ন দিয়ে করেছিলেন তার একটা উদাহরণ হলো এসেম্বলি হলের মাঝখানে ছাতাসদৃশ যে অষ্টভুজাকৃতি ছাদ রয়েছে, শুধু এই ছাদের নকশার জন্যই লুই কান সুদীর্ঘ ১০ বছর সময় ব্যয় করেন এবং এর প্রধান কারণ ছিলো প্রাকৃতিক আলোর সর্বোচ্চ ব্যবহার এখানে কীভাবে নিশ্চিত করা যায় সেটা নিয়ে নানারকম গবেষণার পর শেষ পর্যনত এই ডিজাইনটিই তাঁর মনঃপুত হয়েছিলো।  

পত্রিকার ভাষ্য অনুযায়ী সংসদ ভবনের যে অফিস কক্ষগুলো এখন দিনের বেলা অন্ধকার থাকে, সেগুলো প্রাকৃতিকভাবে আলোকিত করার জন্য ১২৮টি গ্লাস ব্লক বসানো হয়েছিলো নিচের ছবির মতো। সংসদ ভবনের মসজিদ কক্ষটিতেও ছাদ থেকে আলো আসার ব্যবস্থা রাখা হয়েছিলো।
 
শুধু জানালা বা ছাদ দিয়েই প্রাকৃতিক আলো আসার ব্যবস্থা করে লুই কান ক্ষান্ত থাকেন নি, সংসদ ভবনের দেয়াল, মেঝে এবং সিঁড়িগুলো থেকেও তিনি আলোর বিচ্ছুরণ ঘটানোর ব্যবস্থা করেছিলেন। ভবনের মধ্যবর্তী অঞ্চলে নাকি সূর্যের আলো এমনভাবে পৌঁছাতো যেন মনে হতো এর দেয়ালগুলো এবং অভ্যন্তরে সূর্য রশ্মি নদীর মতো বয়ে চলেছে। দিনের বেলায় সূর্যের অবস্থান অনুযায়ী এর ভেতরের পরিবেশও পরিবর্তিত হওয়ার জন্য ব্যবস্থা নকশায় করা হয়েছিলো। বাটিকার জানাচ্ছেন-  

Upon entering this intermediate zone, one is overcome by the magnificence in the play of light. Sunlight, entering through glass blocks in the roof, flows like a stream of water over the walls and into the interior. The character and the atmosphere of the common space change the daily progression of the sun (Buttiker, p. 165) 



জাতীয় সংসদ ভবন শুধু পৃথিবীর অন্যতম সেরা স্থাপত্য নিদর্শনই নয়, এটা আমাদের জাতীয় প্রতীক। আমাদের এই প্রতীককে প্রাকৃতিকভাবে আলোকিত করে সত্যিকারের ‘ঘর’ হিসেবে রূপান্তরের জন্য লুই কানের চেষ্টার কোন কমতি ছিলো না, কিন্তু আমাদের সরকার এবং সাংসদদের অবিমৃশ্যকারীতার দরূন আজ তা অন্ধকার এক ভবনে পরিণত হয়েছে। লুই কানের সন্তান নাথানিয়েল কানের তথ্যচিত্র “My Architect: A Son’s Journey” তে স্থপতি শামসুল ওয়ারেস বলেছিলেন “লুই কান আমাদের গণতন্ত্রের প্রতিষ্ঠান উপহার দিয়ে এদেশে গণতন্ত্রের যাত্রার সূচনা করেছেন” [৪]। 
কিন্তু লুই কান হয়ত ধারণাও করতে পারেন নি যাদের হাতে তিনি প্রিয় এই প্রতিষ্ঠানের দায়িত্ব দিয়ে যাচ্ছেন তারাই একদিন ঘরের শত্রু বিভীষণে পরিণত হয়ে এই ভবনের এত বড় ক্ষতিসাধন করবেন- যে আলোর ঝর্ণাধারা তিনি এই ভবনে সৃষ্টি করে গিয়েছিলেন, তা ধুলিস্মাৎ করে একে অন্ধকার আবাসে পরিণত করবেন। আমরা জাতীয় সংসদ ভবনকে সব রকম বিকৃতি ও পরিবর্তনের হাত থেকে রক্ষা করে অবিলম্বে স্থপতি লুই কান প্রণীত এর মূল নকশায় ফিরিয়ে আনার দাবী জানাই।      
তথ্যসূত্রঃ
[১] Louis I. Kahn: The Making of a Room 
[২] সংসদ ভবনের নকশায় আবার আঘাত! প্রথম আলো, ২৩ শে জুন, ২০১৩।  
[৩] Büttiker U. Louis I. Kahn : Light and space, Whitney Library of Design, New York,
1994. 
[৪] TED Video: Nathaniel Kahn- my father, my architect
(পোস্টে ব্যবহৃত ছবিসমূহ Fair use-এর আওতায় ‘Louis I. Kahn : Light and space’ বইটি থেকে নেয়া হয়েছে)


বাংলাদেশের বন্যা পূর্বাভাস, সতর্কীকরণ এবং সরকারের উদাসীনতা



বাংলাদেশে বরাবরের মতো এ বছরও ব্যাপক বন্যা হয়েছে এবং হচ্ছে। খবরে দেখলাম প্রচুর লোক হতাহত এবং ক্ষতিগ্রস্থ হয়েছেন। দেশের কৃষি ও অর্থনীতিও বন্যার ফলে ক্ষতিগ্রস্থ হয়েছে। আধুনিক যুগে জ্ঞান-বিজ্ঞানের অনেক অগ্রগতি হয়েছে। বন্যা, খরা, ঘূর্ণিঝড় ইত্যাদি দুর্যোগের পূর্বাভাসও এখন আগে থেকে দিয়ে দেয়া যায়। বাংলাদেশে আমরা দীর্ঘকাল বন্যার সাথে বসবাস করে আসলেও বাংলাদেশ সরকার বন্যার পূর্বাভাস দেয়া শুরু করেছে মোটামুটি নব্বইয়ের দশক থেকে। ১৯৮৮ সালে দেশ জুড়ে প্রলয়ংকরী বন্যার কথা আমাদের সবারই মনে থাকার কথা। মূলত ৮৮’র বন্যার ভয়ংকর অভিজ্ঞতার পর সরকার বিভিন্ন দাতাগোষ্ঠীর সহায়তায় ফ্ল্যাড একশন প্ল্যান (FAP) হাতে নেয়। এই FAP-এর আওতায় ১৯৯২ সালে পানিসম্পদ মন্ত্রণালয়ের অধীনে ফ্লাড ফোরকাস্টিং ওয়ার্নিং সেন্টার (FFWC) বা বন্যা পূর্বাভাস সতর্কীকরণ কেন্দ্র যাত্রা শুরু করে। ড্যানিশ হাইড্রোলজিক্যাল ইন্সটিটিউটের (DHI) সহায়তায় বন্যা পূর্বাভাসের জন্য Mike 11 River Routing Model এবং শুরুতে মাত্র ১০টি রিয়েল টাইম বা তাৎক্ষণিক ফ্লাড মনিটরিং স্টেশন দিয়ে যাত্রা শুরু করলেও এখন তাদের স্টেশনের সংখ্যা ৬৭টি। 
ফ্লাড ফোরকাস্টিং ওয়ার্নিং সেন্টার মূলত এই রিয়েল টাইম মনিটরিং স্টেশনগুলোর ডেটা এবং তাদের Mike 11 হাইড্রোলজিকাল মডেলের ভিত্তিতে (এর সাথে বৃষ্টিপাত, টপোগ্রাফি ইত্যাদি যোগ করে একটা মডেল বানিয়ে তারা 'সুপার মডেল' নাম দিয়েছে)  তাদের পূর্বাভাস দেয়। এই বন্যার পূর্বাভাস তাদের বক্তব্য অনুযায়ী ৩ দিনের বেশি আগে দেয়া সম্ভব নয়।


Today it is not possible to forecast the flood level in Bangladesh more than 3 days ahead.

আমি FFWC-এর উদ্যোগের যেটা প্রশংসা করি তা হলো তারা পূর্বাভাসের সাথে তাদের ডেটা জনসাধারণের জন্য উন্মুক্ত রেখেছে যেটা বাংলাদেশ সরকারের অন্যান্য এজেন্সির মধ্যে বেশ দুর্লভ। বাংলাদেশের কোন সরকারি মন্ত্রণালয় বা বিভাগের কাছে ডেটা সংগ্রহের অভিজ্ঞতা যাদের আছে তারা জানেন যে তাদের কাছে কোন কিছু চাওয়া যেন কোন অপরাধের ব্যাপার অথবা আপনি যেন কোন সাত রাজার ধন তাদের কাছে দাবী করে বসেছেন! অথচ পাবলিক এজেন্সির ডেটা পাবলিকের কাছেই উন্মুক্ত হওয়ার কথা। সে দৃষ্টিকোণ থেকে আমি FFWC-এর কার্যক্রমের প্রশংসাই করতে চাই।
কিন্তু দুঃখজনক ব্যাপার হলো FFWC ১৯৯২ সালে যে পদ্ধতিতে বন্যার পূর্বাভাস দিতো আজ ২০বছর পরেও সেই একই পদ্ধতিতে তাদের পূর্বাভাস দেয়। অথচ এই বিশ বছরে পৃথিবীতে বন্যা পূর্বাভাস পদ্ধতি এগিয়ে গেছে অনেকখানি। তিনদিনের ব্যবধানে বন্যার পূর্বাভাস বাংলাদেশের মতো দেশের জন্য রিয়েল টাইম বন্যার মতোই। বন্যা শুরু হলেই কেবল মানুষ টের পায়, পূর্বাভাস আর পৌঁছায় না- প্রস্তুতি নেয়ার সময়ও পাওয়া যায় না। সরকারেরও এ বিষয়ে কোন প্রস্তুতি চোখে পড়ে না। 
বন্যা পূর্বাভাসের নতুন পদ্ধতির কথা বলছিলাম। তার আগে একটু আবহাওয়া বিজ্ঞান নিয়ে বলি। বিজ্ঞানের সাম্প্রতিকতম শাখাগুলির মধ্যে আবহাওয়া বিজ্ঞান অন্যতম। গত কয়েক দশকে এর অগ্রগতি হয়েছে অবিশ্বাস্যরকম। এই কিছুদিন আগেও কিন্তু মানুষ ঘূর্ণিঝড়ের পূর্বাভাস দিতে পারত না। ১৯৭০ সালে বাংলাদেশের যে প্রায় তিন লক্ষ মানুষ মারা গিয়েছিলো তারা কিন্তু সামান্য আগেও ঘুণাক্ষরে টের পায় নি কী ভয়ংকর ঝড়ের মুখোমুখি তারা হতে যাচ্ছে। পূর্বাভাসের কোন সিস্টেম এই দেশে চালু ছিলো না। তারও আগে আমেরিকার আবহাওয়া বিজ্ঞানীরা ঘূর্ণিঝড়ের পূর্বাভাসের জন্য কিউবার বিজ্ঞানীদের ওপর ভরসা করতো, কারণ তাদের হিসাব-নিকাশ আমেরিকার বিজ্ঞানীদের চেয়ে নির্ভুল হতো। আবহাওয়া বিজ্ঞানের জয়যাত্রা সূচিত হয়েছে মোটামুটি স্যাটেলাইট, রাডার এগুলো আবিষ্কারের পরে। যুগান্তকারী সব থিওরি, মডেলও এসেছে এর পরে। আবহাওয়া বিজ্ঞানকে কাজে লাগিয়ে এখন লং রেইঞ্জে বা দীর্ঘ মেয়াদে  বন্যার পূর্বাভাস দেয়া সম্ভব। 
বাংলাদেশের জন্য এমন একটি ক্লাইমেট ফোরকাস্ট এপ্লিকেশন তৈরি করেছিলেন জর্জিয়া টেকের আবহাওয়া বিজ্ঞানের অধ্যাপক পিটার ওয়েবস্টার এবং তার সঙ্গীরা। পিটার ওয়েবস্টার সাম্প্রতিক সময়ে বেশ আলোচিত ক্লাইমেট চেইঞ্জ বা জলবায়ু পরিবর্তন বিষয়ে তার গবেষণা ও সরব ভূমিকার জন্য। সায়েন্সে প্রকাশিত তার এ প্রবন্ধে তিনি দেখান যে বর্তমানে ঘূর্ণিঝড়ের সংখ্যাবৃদ্ধির সাথে তাপমাত্রা বৃদ্ধি বা বৈশ্বিক উষ্ণায়নের সম্পর্ক রয়েছে। যারা একটু খোঁজ-খবর রাখেন তারা জানেন যে জলবায়ু পরিবর্তন বিষয়ে বিজ্ঞানীদের মধ্যে কোন ঐকমত্য নেই। এদের এক পক্ষের নেতৃত্ব দিচ্ছেন উইলিয়াম গ্রে ও তার শিষ্যরা। আমেরিকান সরকারও যেহেতু অফিশিয়ালি জলবায়ু পরিবর্তন স্বীকার করে না, তারা এই গ্রুপটাকে সমর্থন করে (ওবামা আসার পর অবশ্য এই মনোভাবের পরিবর্তন হয়েছে)। অন্য গ্রুপের নেতৃত্বে আছেন এই পিটার ওয়েবস্টার, গ্রেগ হল্যান্ড, জুডি কারি, কেরি ইমানুয়েল প্রমুখ। ক্লাইমেট চেইঞ্জ বিষয়ক একটা রিসার্চ প্রপোজালে জুডি কারি, পিটার ওয়েবস্টারদের সাথে একসময় আমার কিছুদিন কাজ করার সুযোগ হয়েছিলো, তবে ফান্ড না পাওয়ায় সে প্রজেক্ট আর আলোর মুখ দেখে নি। 
যাহোক, পিটার ওয়েবস্টার বাংলাদেশের বন্যা পূর্বাভাসের জন্য যে ক্লাইমেট ফোরকাস্ট মডেল তৈরি করেছিলেন তা তাদের ভাষ্যমতে তিন ধরনের পূর্বাভাস দিতে পারে- ক) স্বল্প মেয়াদেঃ ১-১০ দিন খ) মধ্যম মেয়াদেঃ  ২০-২৫ দিন এবং গ) দীর্ঘ মেয়াদেঃ ১-৬ মাস। দীর্ঘ মেয়াদের পূর্বাভাস নিয়ে কাজ কতদূর হয়েছে আমি জানি না, তবে বাংলাদেশের বর্তমানের ৩ দিনের পূর্বাভাসকে যদি ৬ মাসে নিয়ে যাওয়া যায় এবং সে অনুযায়ী বন্যার জন্য আগে থেকে প্রস্তুতি নেয়া যায়, তাহলে সেটা দেশের জন্য যে একটা চমৎকার ব্যাপার হবে এবং এখনকার মত ক্ষয়ক্ষতির স্বীকার হতে হবে না, তা নিঃসন্দেহে বলে দেয়া যায়। পিটার তার এই প্রজেক্ট ১৯৯৮ সালে শুরু করেন এবং এই ১৩-১৪ বছরে সেটা পুরোদমে দাঁড়িয়ে যাবার কথা। 
সাধারণত গবেষকরা কোন প্রজেক্টে ফান্ড পেয়ে গেলে সেখান থেকে কিছু পাবলিকেশন্স বা পেপার বের হলেই তারা খুশি থাকেন। পিটার ওয়েবস্টারের এই বাংলাদেশ প্রজেক্টে মূলত যুক্তরাষ্ট্রের ন্যাশনাল সায়েন্স ফাউণ্ডেশন, কেয়ার এবং ইউএস-এইড অর্থ সহায়তা করেছিলো। কিন্তু পিটার যে এই প্রজেক্টের ব্যাপারে বেশ আন্তরিক ছিলেন তা বোঝা যায় পার্টনারের তালিকায় বাংলাদেশ সরকারের বিভিন্ন এজেন্সির নাম দেখে- যাদের একসাথে যোগাড় করা আসলে কোন সহজ ব্যাপার নয় এবং এদের মধ্যে বাংলাদেশ আবহাওয়া বিভাগসহ ৩ দিনের পূর্বাভাস দেয়া ফ্লাড ফোরকাস্টিং সেন্টারও আছে। যতদূর শুনেছি এই প্রজেক্ট চালু হওয়ার পর এশিয়ান ডিজাস্টার প্রিপেয়ার্ডনেস সেন্টার এতে আগ্রহ প্রকাশ করে এবং তাদের মাধ্যমেই বাংলাদেশ সরকারের বিভিন্ন মন্ত্রণালয় ও বিভাগ এতে যুক্ত হয় এবং তাদের ট্রেনিং দেয়া হয়। তাদের লক্ষ্য ছিলো সরকারের কাছে এর প্রযুক্তি হস্তান্তর করা যেন বাংলাদেশ নিজেই একসময় দীর্ঘমেয়াদী বন্যার পূর্বাভাস দিতে সক্ষম হয়। বিক্ষিপ্তভাবে যে সরকার এদের পূর্বাভাস ব্যবহার করেছে তা ভয়েস অফ আমেরিকায় পিটার ওয়েবস্টারের সাক্ষাৎকারে প্রতীয়মান হয় এবং সাক্ষাৎকারে পিটার বাংলাদেশের প্রশংসাই করেছিলো। কিন্তু তারপরও এখনো সরকারী ফ্লাড ফোরকাস্টিং ওয়ার্নিং সেন্টারের ২০ বছর আগের মডেল ব্যবহার করে মাত্র ৩ দিনের পূর্বাভাস দেয়া এবং বছর বছর বন্যায় সরকারের অপ্রস্তুতির কী কারণ তা বোধগম্য নয়। বাংলাদেশে একবার বিশাল বন্যাচলাকালীন সময়ে পিটার ওয়েবস্টারের সাথে এক কনফারেন্সে দেখা হয়েছিলো। তখন তাকে জিজ্ঞেস করেছিলাম তারা সময়মতো বাংলাদেশ সরকারকে পূর্বাভাস জানিয়েছিলো কিনা। সে বললো, তারা সময়মতো ঠিকই পূর্বাভাস দিয়েছিলো, কিন্তু সরকারের এ বিষয়ে কোন মাথাব্যথা নেই। 
মাননীয় প্রধানমন্ত্রী গতকাল বলেছেন বন্যা খুবই উপকারি এবং বন্যার ক্ষয়ক্ষতি এড়াতে সরকারের নজর রয়েছে। খুবই ভালো কথা। কিন্তু বন্যা কেমন উপকারী তা যারা ভুক্তভোগী তারাই শুধু হাড়ে হাড়ে টের পায় এবং বন্যা বা যে কোন দুর্যোগের ক্ষয়ক্ষতি এড়াতে সরকারের শুধু নজর ছাড়াও আরো বেশি কিছু করা প্রয়োজন। আমাদের দেশে মানুষ এখনো যেভাবে মরে তাতে মনে হয় যে আমরা এখনো আদিম পৃথিবীতে বসবাস করি। অথচ প্রযুক্তির সাহায্য নিয়ে এগুলোকে ঠেকানো যায় এবং বাংলাদেশের জন্য প্রযুক্তি যে দুর্লভ বা ব্যয়বহুল তাও নয়। এ প্রসঙ্গে টর্নেডোর পূর্বাভাস ও সতর্কীকরণ নিয়েও একটু বলতে চাই। বাংলাদেশে এখনো টর্নেডোর পূর্বাভাস দেয়া হয় না। প্রতি বছর এপ্রিল-মে মাসে টর্নেডোতে এবং কালবৈশাখি ঝড়ে লঞ্চডুবিতে প্রচুর মানুষ মারা যায়। অথচ সরকার একটু সচেতন হলে এই অপমৃত্যুর হাত থেকে মানুষকে বাঁচানো যায়। যুক্তরাষ্ট্রের ন্যাশনাল ওয়েদার সার্ভিসের আবহাওয়াবিদ জোনাথন ফিঞ্চ তার এই সাইট থেকে প্রতি বছর বাংলাদেশের টর্নেডো মৌসুমে পূর্বাভাস দিতেন। মূলত ভারতীয় আবহাওয়া বিভাগের রেডার ডেটা যোগাড় করে তিনি এই কাজ করতেন। আমরা বাংলাদেশ আবহাওয়া বিভাগের সাথে যোগাযোগ করে ফিঞ্চের সহায়তায় টর্নেডো পূর্বাভাস দেয়া যায় কিনা সে চেষ্টা করেছিলাম। কেউ সাড়া দেয় নি। জোনাথন ফিঞ্চ ২০০৮ সালের পর তার সাইটে আর কোন পূর্বাভাস দেয় নি। আমি জানি পিটার ওয়েবস্টারের মতো সেও ক্ষুব্ধ। আর ঘরের খেয়ে কেই বা এত বনের মোষ তাড়ায়, যাদের মাথাব্যথা হওয়া প্রয়োজন তাদেরই যদি কোন ভ্রূক্ষেপ না থাকে?


ভ্রমণঃ বিগ ইজিতে হিজিবিজি 



ইন্টারস্টেট হাইওয়ে I-10 ধরে লুইজিয়ানার ওপর দিয়ে বেশ কয়েকবার যাওয়া-আসা করেছি, কিন্তু কখনো একটু নিচে বাঁক নিয়ে নিউ অর্লিন্স যাওয়া হয় নি। এবার যখন সুযোগ এলো; হাতছাড়া করলাম না। নিউ অর্লিন্সের আরেক নাম নাকি ‘বিগ ইজি’- জীবন এখানে জ্যাজ সঙ্গীতের আনন্দময়তা নিয়ে ইজিভাবে চলে। কিন্তু আমার তো আর ইজিভাবে জীবন কাটানোর কোন সুযোগ নেই। তবু যেটুকু ঘোরাফেরার সুযোগ পেয়েছি, সময় মন্দ কাটে নি। ছবিগুলো আমার সস্তা পয়েন্ট এন্ড শুট ক্যামেরায় তোলা এবং আমি ঠিকমতো ছবি তুলতেও জানি না। কাজেই বিরক্তি উৎপাদন হলে মার্জনা করবেন।
আমরা যখন নিউ অর্লিন্স গিয়েছিলাম, তখন ফ্রেঞ্চ কোয়ার্টার ফেস্টিভেল  চলছিলো। ফ্রেঞ্চ কোয়ার্টার এবং সংলগ্ন ডাউনটাউন ও এর  আশেপাশে কোন হোটেল/মোটেল খালি পাই নি। অগত্যা ডাউনটাউন থেকে প্রায় ১০/১২ মাইল দূরে মিটেরি বলে এক জায়গায় থাকার ব্যবস্থা করলাম। বেশ ছিমছাম জায়গা। নিচের ছবিতে হোটেলের জানালা থেকে মিটেরির চৌরাস্তা এবং দূরে দেখা যাচ্ছে নিউ অর্লিন্স ডাউনটাউনে অট্টালিকার সারি।


নিউ অর্লিন্সের ডাউনটাউন দেখে মনে হলো খুব ব্যস্ত, জমজমাট। অনেক বড় বড় হোটেল, কর্পোরেট অফিস, টুলেইন ইউনিভার্সিটি, আর পাশেই শহরের মূল আকর্ষণ ফ্রেঞ্চ কোয়ার্টার। আমি ছোট শহরে থেকে অভ্যস্ত, যেখানে ডাউনটাউন অফিস আওয়ার শেষ হলেই ঘুমিয়ে পড়ে। কাজেই এ চাঞ্চল্য বেশ উপভোগ করলাম। বেশি উপভোগ করতে গিয়ে আবার একদিন মামুর তাড়াও খেলাম। নিউ অর্লিন্সের মামুরা দেখলাম বেশ সিনেম্যাটিক। টুলেইন ইউনিভার্সিটির কাছে আমাকে দুটো গাড়ি দু’দিক থেকে এসে ব্লক করে থামাল। সাধারণত মামু থামালে গাড়িতে বসে থাকা নিয়ম। আমি তাই গাড়িতে বসেই ছিলাম। কিন্তু এক মামু এসে হাঁক দিলো- ‘গাড়ি থিকা আস্তে আস্তে বারায়ে আসো’। আমি ভ্যাবাচ্যাকা খেয়ে আসামীর মতো বের হলাম। মামু কয়- ‘তুমি কি জানো তোমারে আমরা কেনো থামাইসি?’ আমি ভেবেছিলাম হয়তো স্পিডিং করেছি। কইলাম ‘না, আমার তো মনে হয় কোন স্পিডিং করি নাই’। মামু তখন জিগায়, ‘তোমার হেডলাইট কই? হেডলাইট না জ্বালায়ে  গাড়ি চালাইতেসো, তুমি কি নেশা করসো?’ ওহ হো, আমার তখন ধড়ে প্রাণ আসলো, বললাম- ‘আমি তো আসলে দুপুর থেকে ড্রাইভ করতেসি, সন্ধ্যা হবার পর তাই হেডলাইট জ্বালাতে ভুলে গেসি, আর এমন ভুল হবে না’।  


আমার কনফারেন্স ছিলো ডাউনটাউনের কনভেনশন সেন্টারে। তার পাশেই মিসিসিপি নদী ঘেঁষে বানানো হয়েছে ‘রিভারওয়াক’ শপিং মল। একদিন সেই মলে গিয়ে নদী দেখে আসলাম। স্যান এন্টোনিও-তেও এমন রিভারওয়াক দেখেছি, তবে সেটা অনেক সুন্দর ছিলো। 


নিউ অর্লিন্সের মূল আকর্ষণ ফ্রেঞ্চ কোয়ার্টার নেইবারহুড। ডাউনটাউনে ক্যানাল রোডের ঐপারে। আমরা ডাউনটাউনে পার্ক করে হেঁটে হেঁটে ক্যানাল রোড আসলাম। ক্যানাল রোড ভীষণ জমজমাট, রাস্তায় ট্রাম বা ‘স্ট্রিট কার’ও দেখলাম। এর পাশেই কোন রাস্তায় দেখলাম ঘোড়ায় টানা গাড়ি চলছে।


সচলেই একজন অতিথি বার্বোন স্ট্রিটের কথা বলেছিলেন। তাই বার্বোন স্ট্রিটে ঢুঁ মারলাম। ফ্রেঞ্চ কোয়ার্টার খুব বেশি পুরনো নয়, মাত্র ১৭১৮ সালে প্রতিষ্ঠিত। বার্বোন স্ট্রিটের কিছু বিষয় বাদে বাকীটা আমাদের কাছে দেখে মনে হলো অনেকটা পুরান ঢাকা আর বায়তুল মোকাররমের মিশেল। পুরান ঢাকাকে একটু রক্ষণাবেক্ষণ করলেই এরকম চেহারা দেয়া সম্ভব। পর্যটকদের আকৃষ্ট করার জন্য এখানে সারা বছর কোন না কোন উৎসব লেগেই আছে- মার্ডি গ্রা, ফেঞ্চ কোয়ার্টার ফেস্টিভেল, সি-ফুড ফেস্টিভেল, হাবিজাবি। আমাদের দেশে হয়তো মার্ডি গ্রা বা বার্বোন স্ট্রিটের মতো খোলামেলা কিছু করা সম্ভব না, কিন্তু পুরান ঢাকাকে কেন্দ্র করে সারা বছর দেশজ এবং লোকজ বিভিন্ন উৎসবের আয়োজন করে এখানকার বাণিজ্যকে চাঙা রাখার ব্যবস্থা করা যায়। পুরান ঢাকার খাবার, সঙ্গীত, কৃষ্টি এগুলো একেকটা থিম হতে পারে। ফ্রেঞ্চ কোয়ার্টারের রাস্তাগুলো  পুরান ঢাকার মতোই চিপা। তাই সবই ওয়ান ওয়ে- একটা দিয়ে ঢুকবেন, অন্যটা দিয়ে বেরোবেন। ট্রাফিক জ্যাম নিরসনে এটা করাও জরুরী। 






নিউ অর্লিন্সের সি-ফুড নাকি পৃথিবীবিখ্যাত। এখানে এসে তাই এটাই বা বাদ যাবে কেন। নেটে আগেই ভালো রিভিউ আছে দেখে নিয়েছিলাম ‘রেড ফিশ গ্রিলে’র। কিন্তু তেমন আহামরি কিছু মনে হয় নি। ওয়েস্টার/এগপ্ল্যান্ট স্যুপ আর গার্লিক শ্রিম্পটা জটিল ছিল। শ্রিম্প/ক্র ফিশ আর ইয়েলোফিন টুনা ছিলো সাধারণ। তবে ভালো আইটেমগুলো বোধহয় অর্ডারই দিতে পারি নি পর্ক থাকার কারণে। এতো সি-ফুড আইটেমেও যে পর্ক থাকে এটা এখানেই জানলাম।

শেষ দিন গেলাম লেক পঞ্চারট্রেইনে। ২০০৫ সালে হারিকেন ক্যাটরিনা বিপর্যয় হয়েছিল আসলে এই লেকের বাঁধ ভেঙে যাওয়ার কারণেই। সমুদ্রের মতো বিশাল লেক। লেকের পাড়টা খুব সুন্দর লাগলো। সিঁড়ির মতো করে বানানো, অনেকেই সেখানে বসে মাছ ধরছে। লেকের পাড়ে একটা লাইটহাউসও দেখলাম। 



একটা জিনিস না বললে হয়তো অসম্পূর্ণ থেকে যাবে। নিউ অর্লিন্সের ডাউনটাউন, ফ্রেঞ্চ কোয়ার্টার যেমন জমজমাট দেখলাম, শহরের বাকী অংশে তার ছাপ তেমন দেখি নি। কেমন যেন বিষণ্ন, মলিন। দেখেই বোঝা যায়, ২০০৫-এর সেই বিপর্যয় এখনো এ শহর সামলে উঠতে পারে নি। অনেক খালি, রুগ্ন বাড়ি দেখেছি যেখানে কোন লোক নেই, আগাছা বেড়ে উঠেছে, আবার দরিদ্র মানুষ আছে এমন বাড়ির সংখ্যাও প্রচুর। চলে আসার সময় এসব ভাবতে ভাবতে অবশ্য একটা কারণে খুশি হয়ে উঠলাম। আমার এ জীবনে দ্রষ্টব্যের একটা ছোট তালিকা করে রেখেছি, তালিকাটা এখন আরেকটু ছোট হলো- নিউ অর্লিন্স নামটা এখন থেকে আর সেখানে থাকবে না।      


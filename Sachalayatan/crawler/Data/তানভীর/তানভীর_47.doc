হারুণের পড়ালেখা এবং কিছু ধিকৃত বাঙালী



নাম তার হারুণ-উর-রশিদ। বয়স ১৭। বাংলাদেশের কোন এক গ্রামের ছেলে। তিন বছর আগে তার মা বাংলাদেশী এক লোককে টাকা দিয়েছিল ছেলেকে আমেরিকায় পাঠানোর জন্য। যাবার দুই দিন আগে হারুণের মা ছেলেকে বলেছিল, ‘তুই আমেরিকা যা, ওখানে তোর ভালো পড়ালেখা হবে’। তারপর বাংলাদেশী সেই লোক হারুণকে আমেরিকা নিয়ে আসল। কিন্তু পড়ালেখা করানোর পরিবর্তে সে তাকে নিউইয়র্কের এক বাংলাদেশী পরিবারের কাছে দিয়ে দিল, যে বাসায় হারুণকে কাজের ছেলে বা চাকর হিসেবে ব্যবহার করা হত। তিন বছর সে বাসায় চাকর হিসেবে কাজ করার পর একদিন সবাই যখন পার্টিতে গেছে তখন সুযোগ বুঝে হারুণ জানালা দিয়ে পালাল।
না, এটা কোন সিনেমার স্ক্রিপ্ট নয়। আজ নিউইয়র্ক টাইমসের ভিডিও লাইব্রেরিতে এটা পোস্ট করা হয়েছে-
http://video.nytimes.com/video/2009/01/24/nyregion/1194836160759/the-education-of-harunur-rashid.html?hp
পালানোর পর মোহম্মদ চৌধুরী নামক আরেক বাংলাদেশী যিনি নিউইয়র্কে জলখাবার নামক একটি রেস্টুরেন্টের মালিক, হারুণকে নিজ বাসায় আশ্রয় দেন। তিনি এখন হারুণের লিগ্যাল গার্ডিয়ান, হারুণের জন্য ইমিগ্রেশনের আবেদন করেছেন। হারুণ এখন ইমিগ্রান্টদের জন্য পরিচালিত একটি স্কুলে যায়, যা ভিডিওতে দেখানো হয়েছে।
ভিডিওটা দেখতে যত সরল, বিষয়টি তার চেয়ে অনেক বেশি ভয়ংকর। যা বোঝা যাচ্ছে, আমেরিকার বিত্তশালী বাঙালীরা দেশে দালাল পাঠিয়ে গ্রামের শিশু, কিশোর, হয়তো নারীদেরও ধরে নিয়ে আসছে বাসায় চাকর হিসেবে কাজ করার জন্য! কি স্পর্ধা এদের!! হারুণের মত আরো অনেকে হয়ত বিদেশে আটকা পড়ে আছে। আর বাংলাদেশের কথা কিছু না হয় নাই বা বললাম। আমাদের দেশের এই ‘আধুনিক দাস প্রথা’, আমাদের এই নির্লজ্জ মানসিকতার অবসান হবে কবে?!
ভিডিও দেখে যেটা সবচেয়ে হতাশ হয়েছি- যে পরিবারের কাছে হারুণ চাকর হিসেবে ছিল তাদের বিষয়ে কোন তথ্য উল্লেখ না থাকায়। কারা এই বঙ্গসন্তান?- জানার বড় ইচ্ছা ছিল।  


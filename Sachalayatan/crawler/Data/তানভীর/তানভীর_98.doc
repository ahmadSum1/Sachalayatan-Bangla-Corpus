হৃদয়ের গল্প



বিশ্ব সাহিত্য কেন্দ্রের আবদুল্লাহ আবু সায়ীদ স্যারকে খুব শ্রদ্ধা করি তাঁর ‘বই পড়া কর্মসূচী’র জন্য। সেই কবে ক্লাস সেভেনে এতে নাম লিখিয়েছিলাম। আজো হয়ত বাংলাদেশের নানা স্কুল- কলেজে এই কর্মসূচী চলছে। স্থায়ী পাঠাগার, ভ্রাম্যমান পাঠাগার, স্কুল- কলেজে বই পড়ার নানা কর্মসূচী ইত্যাদির মাধ্যমে জাতির মধ্যে ‘আলোকিত মানুষ’ গড়ে তোলার জন্য নিভৃতে তিনি যে সংগ্রাম করে চলেছেন তাঁর অপরিসীম মূল্য হয়তো কখনোই সেভাবে বোঝা যাবে না। ভক্ত কবীরের কথা উদ্ধৃত করে তিনি একবার বলেছিলেন- “যা ক্ষতিকর, যেমন মদ্যপান- তার জন্য মানুষ শুঁড়িখানায় হুমড়ি খেয়ে পড়ে; অথচ যা উপকারী, যেমন দুধ- তাকে মানুষের বাড়ি বাড়ি গিয়ে কষ্ট করে দিয়ে আসতে হয়। আমরাও জাতির সমৃদ্ধির জন্য প্রতিটি দরজায় আলো পৌঁছাতে চাচ্ছি, তাই হয়তো আমাদের এত কষ্ট!”  
সায়ীদ স্যারের একটা লেখা হাতে এসেছিল বেশ কয়েক বছর আগে। একটু অন্য ধাঁচের লেখা, নাম ‘বিস্রস্ত জর্নাল’। নিজের পছন্দের কিছু বাক্য, উদ্ধৃতি, কবিতা, গল্প দিয়ে সাজিয়েছিলেন; সব নিজের লেখা নয়। সেখান থেকে আমার পছন্দের অংশগুলো দিয়ে কয়েকটা পোস্ট দেব ভাবছি (আসল কারণ হল- ইদানীং ব্লগে ফাঁকিবাজ হয়ে উঠছি, তাই ফাঁকি দিয়ে সচল থাকার চেষ্টা  )। এই রূপক গল্পটি সেখান থেকে নেয়া। 
-০-
পথে একটি অপরূপ সুন্দর মেয়ের সঙ্গে পরিচয় হয়েছে এক যুবকের। মেয়েটিকে দেখেই যুবক তাকে ভালোবেসে ফেলেছে। তাকে পাওয়ার জন্য সে উতলা। মেয়েটিরও ছেলেটিকে অপছন্দ নয়। কিন্তু এই মূহুর্তে বিয়েতে কিছুটা অসুবিধা আছে। মেয়েটি তার বাবার সঙ্গে নিজের দেশে যাচ্ছে। সে দেশ এখান থেকে সাত সমুদ্রের ওপারে। যাওয়ার সময় মেয়েটি তাকে বলে গেল, যদি সে সাত সমুদ্র পার হয়ে তাদের দেশে কোনদিন আসতে পারে, তবে তাকে সে বিয়ে করবে।
ছেলেটি সাত সমুদ্র পার হয়ে প্রেমিকার দেশে যাওয়ার প্রস্তুতি নিল। প্রথমে সে হাজির হলো প্রথম সমুদ্রের ধারে। সেখানে সে দেখা পেল এক খেয়ামাঝির। সেই পারবে তাকে সমুদ্রের ওপারে নিয়ে যেতে। 
সে খেয়ামাঝিকে অনুরোধ করল তাকে ওপারে নিয়ে যেতে। মাঝি উত্তরে বলল, সে অনায়াসেই তা পারবে। তবে তা শুধু এক শর্তে। এই দুরূহ পথের পারানির কড়ি হিসেবে তার হৃৎপিন্ডের সাত ভাগের এক ভাগ তাকে দিয়ে দিতে হবে। 
যুবক ভাবল, এ আর এমন কী। হৃৎপিন্ডের সাত ভাগের এক ভাগই তো মাত্র। এমন ভালোবাসার প্রেমিকাকে পাওয়ার জন্য এ তো সে অনায়াসেই দিতে পারে। মূহুর্তে সে রাজী হয়ে গেল। সমুদ্র পেরোবার পর মাঝিকে হৃৎপিন্ডের সাত ভাগের এক ভাগ দিয়ে সে এগিয়ে গেল দ্বিতীয় সমুদ্রের ধারে। দ্বিতীয় মাঝির চাহিদাও একই- পারানির কড়ি হিসেবে তার হৃৎপিন্ডের সাত ভাগের এক ভাগ দিয়ে দিতে হবে। সাত ভাগের এক ভাগই তো মাত্র। এ আর এমন কী? এবারেও সে রাজী হয়ে গেল। এভাবে এক এক করে সাত মাঝিকে হৃৎপিন্ডের সাত ভাগের এক ভাগ করে দিয়ে সে যখন তার প্রেমিকার সামনে দাঁড়াল তখন দেয়ার মত হৃদয় বলে তার কিছুই আর নেই।
নেহাতই একটা রূপক গল্প। হয়তো অতীতের কোন সম্পন্ন রূপকথার। কিন্তু কী গভীরভাবেই না আমাদের কালের কথা বলেছে। হাজারো লোভ আর বৈষয়িক চাওয়া-পাওয়ার ঘাটে হৃদয়কে কেটে কেটে বিলিয়ে দিয়ে আমাদের নিঃস্ব হয়ে যাওয়ার কাহিনী।  


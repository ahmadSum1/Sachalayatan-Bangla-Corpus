নিজস্ব ধাঁচের গণতন্ত্র এবং জনপ্রতিনিধি/ সংসদ নির্বাচনের নতুন মডেল



(এ লেখার খসড়া বেশ কিছুদিন আগেই করেছিলাম। কিন্তু পোস্টাবো কি না বুঝতে পারছিলাম না। সম্প্রতি ইশতিয়াক রউফের সিরিজ ‘নিজস্ব ধাঁচের গণতন্ত্র’ পড়ে এ মাল ঝাড়ার উৎসাহ পেলাম। আহ, কী শান্তি!  ) 
বাংলাদেশে গণতন্ত্র বিকাশের অন্তরায় হিসেবে অনেকে অনেক কিছুকে দায়ী করেন। আমার দৃষ্টিতে ত্রুটিপূর্ণ পদ্ধতিতে জনপ্রতিনিধি নির্বাচন (সংসদে ও মন্ত্রীসভায়)- গণতন্ত্র বিকাশের প্রাথমিক এবং প্রধান অন্তরায় বলে মনে হয়। ত্রুটিপূর্ণ কেন- নীচে তার ব্যাখা দিচ্ছি-
সংসদ নির্বাচনে নির্বাচিত সদস্যরা একটি নির্দিষ্ট এলাকার প্রতিনিধিত্ব করেন। অর্থাৎ একটি নির্দিষ্ট এলাকার লোকজন তাদের দাবী-দাওয়াগুলো তুলে ধরতে তাদের প্রতিনিধি হিসেবে একজন সদস্যকে সংসদে পাঠায়। এ পর্যন্ত সবকিছু ঠিক আছে। কিন্তু আমার আপত্তি হলো- দল জয়লাভ করলে এই নির্দিষ্ট এলাকার প্রতিনিধি যখন প্রধানমন্ত্রী বা মন্ত্রী হিসেবে পুরো দেশের দায়িত্বভার নেন তখন। কারণ-
১। তিনি তখন শুধু আর একটি নির্দিষ্ট এলাকার প্রতিনিধিত্ব করেন না- সারা দেশের সব মানুষের প্রতিনিধিত্ব করেন- যা নির্বাচনে তিনি যে ম্যান্ডেট নিয়ে এসেছিলেন (অর্থাৎ তাঁর এলাকার মানুষদের) তার সাথে সামঞ্জস্যপূর্ণ নয়। 
২। প্রধানমন্ত্রী- রাষ্ট্র এবং সরকারের সবচেয়ে গুরুত্বপূর্ণ পদ। সারা দেশের মানুষের ইচ্ছার/ ভোটের ভিত্তিতেই এই পদের প্রার্থীটি নির্বাচিত হওয়া উচিত। অথচ কার্যত আমাদের দেশে প্রধানমন্ত্রী নির্বাচিত হন শুধু একটি নির্দিষ্ট এলাকার মানুষের ভোটের ভিত্তিতে। প্রথমে তিনি সাংসদ নির্বাচিত হন, পরবর্তীতে তাঁর দল সংখ্যাগরিষ্ঠ আসন পেলে তিনি হন প্রধানমন্ত্রী। অর্থাৎ তিনি দলীয় পছন্দে প্রধানমন্ত্রী। কিন্তু দল যাকে চাইছে, সারা দেশের মানুষ তো তাকে নাও চাইতে পারে! 
৩। আমার সবচাইতে বেশী আপত্তি সাংসদদের মন্ত্রীসভার সদস্য হবার ব্যাপারে। একজন সাংসদ তথা রাজনীতিকের প্রধান কাজ তো তাঁর এলাকার দাবী-দাওয়াগুলো সংসদে তুলে ধরা, দেশের আইন-কানুন তৈরীতে সাহায্য করা ইত্যাদি। কিন্তু এখন সংসদে কারা আসছেন? আসছেন ব্যবসায়ীরা, শিল্পপতিরা, কালো টাকার মালিকরা। এরা কি তাদের এলাকার মানুষের দাবী-দাওয়াগুলো সংসদে তুলে ধরার উদ্দেশ্যে সাংসদ হচ্ছেন? নাকি তাদের ব্যবসা ও সাম্রাজ্য প্রসারের উদ্দেশ্যে, তাদের কালো টাকা সাদা করতে, তাদের ক্ষমতা ও প্রতিপত্তি দেখাতে সাংসদ হচ্ছেন? এদের অর্থের দাপটে সৎ ও যোগ্য রাজনীতিবদরা আজ আর সংসদ নির্বাচনে মনোনয়ন পান না। ক্ষেত্রবিশেষে মনোনয়ন পেলেও নির্বাচিত হতে পারেন না কিংবা কোনক্রমে হলেও দলে কোনঠাসা থাকেন। এই ব্যবসায়ী শ্রেণীর হঠাৎ এই সংসদীয় রাজনীতিতে আগমণ কোন আলাদিনের চেরাগ পেয়ে নয়, টাকার জোরে সংসদ নির্বাচনে জিতে মন্ত্রীসভার টিকেট পাওয়ার লোভেই এরা দলে দলে রাজনীতিতে ভীড় করছে। এদের লোভের খাই মেটাতেই মন্ত্রীসভার লটবহর প্রতিম ন্ত্রী-উপমন্ত্রী ইতাদি বিভাজন করে অশ্লীলভাবে বাড়াতে হয়। যাদের জায়গা দেয়া যায় না, তাদের আবার বিশেষ ক্ষমতা, বিশেষ সুবিধা দেয়া হয়। সাংসদ থেকে মন্ত্রীসভায় ঢোকার এই সহজ রাস্তাটা বন্ধ করে দিলেই দেখা যাবে এই বিশেষ গোষ্ঠী রাজনীতিতে আসার উৎসাহ হারিয়ে ফেলেছে। তখন আবার সৎ এবং দেশপ্রেমিক রাজনীতিবিদদেরই সংসদে দেখা যাবে। 
কাজেই, আমাদের দেশে প্রচলিত জনপ্রতিনিধি নির্বাচন পদ্ধতি অর্থাৎ সংসদ নির্বাচন এবং তার মাধ্যমে সরকার গঠন পদ্ধতি যে ত্রুটিপূর্ণ এর চেয়ে বেশী ব্যাখা করার বোধহয় প্রয়োজন নেই।       
কিন্তু এর সমাধান কি? অনেকে বলবেন যুক্তরাষ্ট্রের মত প্রেসিডেনশিয়াল পদ্ধতিই তাহলে সহজ সমাধান। কিন্তু অতীত অভিজ্ঞতায় আমরা দেখেছি আমাদের দেশে প্রেসিডেন্ট পদ্ধতির চাইতে সংসদীয় পদ্ধতি বেশী কাযর্কর। প্রেসিডেন্ট পদ্ধতিতে একনায়ক হবার এবং দুর্নীতি করার সুযোগ বেশী থাকে; সংসদে আসতে হয় না বলে সরাসরি জবাবদিহিতা থেকেও রেহাই পাওয়া যায়। সুতরাং আমাদের নিজস্ব ধাঁচের সংসদীয় পদ্ধতি প্রয়োজন, যেখানে সৎ লোকেরা সাংসদ হবেন এবং সংসদে মন্ত্রীসভার জবাবদিহিতা থাকবে। আমার প্রস্তাবগুলো নিম্নরূপ-
ক। আমাদের দেশে প্রধানমন্ত্রী যেহেতু সবকিছুর সর্বেসর্বা, কাজেই সংসদ নির্বাচন ও মন্ত্রীসভা গঠন এটাকে কেন্দ্র করেই হতে হবে এবং এতে সারা দেশের মানুষের ইচ্ছার/ভোটের প্রতিফলন থাকতে হবে। এর জন্য সংসদ নির্বাচনে প্রচলিত এলাকাভিত্তিক আসনে নির্বাচনের পাশাপাশি বাড়তি একটি দেশব্যাপী আসনে প্রধানমন্ত্রী পদের জন্য নির্বাচন হবে। যিনি ঐ আসনে নির্বাচিত হবেন, তিনি হবেন সংসদের নেতা এবং তার দল সংসদে কম আসন পেলেও সরকার গঠন করবে। অর্থাৎ এক্ষেত্রে জনগণ প্রধানমন্ত্রী পছন্দ করবে এবং তিনি বাকী মন্ত্রীসভা পছন্দ করবেন। 
খ। প্রধানমন্ত্রীর দল সংসদে সংখ্যাগরিষ্ঠ আসন না পেলে এটা তার জন্যেই ক্ষতি; তাকে শক্তিশালী বিরোধী দলের মোকাবিলা করতে হবে। কাজেই, দলকে প্রধানমন্ত্রী আসনে জয়লাভের পাশাপাশি সংসদে সংখ্যাগরিষ্ঠ আসন অর্জনে সচেষ্ট হতে হবে। 
গ। প্রধানমন্ত্রী পদে যিনি নির্বাচন করবেন, তিনি এলাকাভিত্তিক একটি আসনেও নির্বাচন করার সুযোগ পাবেন (যদি দেশব্যাপী আসনে হেরে যান, এলাকাভিত্তিক আসনে জিতে সংসদে প্রতিনিধিত্ব করার সুযোগ থাকবে)। তবে প্রধানমন্ত্রী পদে জিতে গেলে, এলাকাভিত্তিক আসনে উপনির্বাচন হবে। অন্য প্রার্থীরা একটির বেশী আসনে নির্বাচন করার সুযোগ পাবে না। প্রধানমন্ত্রী পদে কেউ দুইবারের বেশী প্রার্থী হতে পারবে না (প্রথমবার হারলেও- তবে দ্বিতীয়বার জিতলে আরেকবার ডিফেন্ড করতে পারবে)। 
ঘ। প্রধানমন্ত্রী পদ ছাড়া এলাকাভিত্তিক পদে সকল প্রার্থীর নির্বাচনী ব্যয় একই হারে রাষ্ট্র বহন করবে। নির্বাচনী ব্যয়ে কোন অসংগতি দেখা গেলে প্রার্থীতা/ সংসদ সদস্য পদ বাতিল হয়ে যাবে। প্রধানমন্ত্রী পদের জন্যও নির্বাচনী ব্যয়ের একটি সর্বোচচ সীমারেখা ও কিছু নিয়ম-নীতি নির্ধারণ করা থাকবে। কোন অসংগতি দেখা দিলে এ ক্ষেত্রেও প্রার্থীতা/পদ বাতিল হয়ে যাবে। 
ঙ। প্রধানমন্ত্রী পদটিতে দলীয় চূড়ান্ত মনোনয়নের জন্য দলীয়ভাবে প্রাথমিক নির্বাচন করা যেতে পারে (অনেকটা যুক্তরাষ্ট্র প্রাইমারী নির্বাচনের আদলে)। তবে তা বাধ্যতামূলক নয়। যে দল তা করবে জনগণ বুঝবে যে সেই দলের মধ্যে গণতন্ত্র চর্চা বেশী। আর প্রধান সব দলই যদি তা করে, তবে তো সেটা দেশের জন্যই ভালো। একইভাবে এলাকাভিত্তিক পদে প্রার্থী মনোনয়নের জন্য দলীয়ভাবে প্রাথমিক যাচাই/নির্বাচন করা যেতে পারে।  
চ। এবার আসি মন্ত্রীসভা গঠনের ব্যাপারে। প্রধানমন্ত্রী ছাড়া মন্ত্রীসভার বাকী সব সদস্য হবে সংসদের বাইরে থেকে। অর্থাৎ সাংসদরা মন্ত্রী হতে পারবেন না। প্রধানমন্ত্রী মন্ত্রীসভার সদস্য পছন্দ করবেন- এক্ষেত্রে বিশেষজ্ঞদের প্রাধান্য দেবেন এবং কোন যোগ্যতার ভিত্তিতে কোন বিভাগের জন্য কোন মন্ত্রী নেয়া হলো তা সংসদে জবাবদিহি করবেন। মরহুম শাহ এস এম কিবরিয়া বা আব্দুল মইন খানের মত দলীয় লোক বিশেষজ্ঞ মন্ত্রী হতে পারেন আবার নির্দলীয় লোকও হতে পারেন- কোন অসুবিধা নেই। তবে সরকারের সেই বিভাগ/দেশের সেই খাতকে এগিয়ে নিয়ে যাবার মত যথেষ্ট যোগ্যতাসম্পন্ন তাকে হতে হবে।
ছ। প্রধানমন্ত্রী সংসদে মন্ত্রীসভার প্রতিনিধিত্ব করবেন এবং সংসদে মন্ত্রীসভার কাজের জবাবদিহি করবেন। জবাবদিহির প্রয়োজনে সংশিষ্ট মন্ত্রীও প্রধানমন্ত্রীকে সহায়তা করার জন্য সংসদে উপস্থিত থাকতে পারেন। প্রধানমন্ত্রী ও মন্ত্রীসভাকে সংসদের অনুমোদনসাপেক্ষে কাজ করতে হবে। 
(বনের মোষ অনেক তাড়ানো হইল। এইবার ইস্তফা দিলাম। আপ নাদের মতামত জানার আগ্রহবোধ করছি)         


পুতুলনাচ 



কোপেনহেগেনে জাতিসংঘ জলবায়ু সম্মেলন চলছে। এটা নিয়ে তেমন আশাপ্রদ কিছু দেখছি না। এর একটু অন্য চেহারা নিয়ে কিছু কথা বলি। সম্প্রতি ‘জলবায়ু পরিবর্তন ও যুক্তরাষ্ট্রের জাতীয় নিরাপত্তা’ বিষয়ক একটি ফোরামে গিয়েছিলাম। সেখানে মূল বক্তা ছিলেন ক্লিনটন সরকারের সহকারী পররাষ্ট্রমন্ত্রী (Under Secretary of State) এবং প্রেসিডেন্ট ওবামার নির্বাচনী প্রচারণার অন্যতম উপদেষ্টা ফ্রাংক ই. লয়। গতানুগতিক আমলাধর্মী দীর্ঘ বক্তৃতা, যার সারাংশ এই আর্টিকেল থেকে দেখে নিতে পারেন। একঘেঁয়ে বক্তৃতা শুনতে শুনতে যখন বিরক্ত হয়ে উঠেছি, এমন সময় জ্বালানী তেল ও মধ্যপ্রাচ্য নিয়ে কথা শুরু হলো। আমিও আবার কান খাড়া করলাম।     
মধ্যপ্রাচ্য প্রসঙ্গে যাবার আগে মন্ত্রী মহোদয়ের বক্তব্য থেকে আমেরিকার জ্বালানী তেল বিষয়ক কিছু উপাত্ত দেই। আমেরিকা তার আভ্যন্তরীণ উৎপাদন থেকে নিজস্ব চাহিদার মাত্র শতকরা দশ ভাগের মতো যোগান দেয়। বাকী প্রায় নব্বই ভাগ জ্বালানী তেলই তারা বহির্বিশ্ব মূলত মধ্যপ্রাচ্য থেকে আমদানী করে। আমেরিকার রাস্তায় আনুমানিক মোট ২৪০ মিলিয়ন গাড়ি চলাচল করে। এগুলোর মাত্র ৩%-৪% জৈব অথবা নবায়নযোগ্য জ্বালানী ব্যবহার করে। একই অবস্থা বিদ্যুৎ উৎপাদনের ক্ষেত্রেও। প্রধানত বিদ্যুৎ ও যোগাযোগ- এ দু’ সেক্টর থেকেই সবচেয়ে বেশি গ্রিনহাউজ গ্যাস তথা কার্বন-ডাই-অক্সাইড ইত্যাদি নির্গত হয় যা জলবায়ু পরিবর্তনে ভূমিকা রাখছে। মন্ত্রী বলেছেন আমেরিকা ও চীন মিলে বিশ্বের মোট ৪০ শতাংশ গ্রিনহাউজ গ্যাস নির্গত করে। আসলে আমেরিকায় বসবাসরত পৃথিবীর মাত্র ৫ শতাংশ লোক বিশ্বের মোট ২৫ শতাংশ গ্রিনহাউজ গ্যাস নির্গমনের জন্য দায়ী। মাথাপিছু জনসংখ্যা হিসেব করলে চীনের দায়ভার অনেক কম পড়ে। সারমর্ম হলো জীবাশ্ম জ্বালানীর কোন যোগ্য বিকল্প এখনো আবিষ্কৃত হয় নি এবং আমেরিকার বেঁচে থাকার জন্য এই বস্তু ছাড়া কোন গতি নেই যার সাপ্লাই আসে বাইরের দেশগুলো থেকে।
এবার আসল কথা বলি। এমন নয় যে বিষয়টি আগে শুনিনি বা আন্দাজ করিনি। কিন্তু একজন সাবেক মন্ত্রী ও নীতি-নির্ধারকের কাছ থেকে স্বীকারোক্তি শোনার কারণে তখন বেশ উত্তেজনা অনুভব করছিলাম। ফ্রাংক লয় উল্লিখিত উপাত্তগুলো নির্দেশ করে বলছিলেন তেলের ওপর আমেরিকার এই পরনির্ভরশীলতার কারণে বিভিন্ন দেশের সাথে সম্পর্ক এবং বহির্বিশ্বে ভাবমূর্তি খারাপ হয়ে যাচ্ছে। বিকল্প যোগ্য জ্বালানী আবিষ্কৃত হলে এ অবস্থার উন্নতি ঘটবে এবং সে লক্ষ্যে ওবামা সরকার কাজ করে যাচ্ছে। সম্পর্ক খারাপের উদাহরণ দিতে গিয়ে তিনি প্রথমে বললেন ইরানের কথা। বললেন, একসময় কিন্তু ইরানে গণতান্ত্রিক মোসাদ্দেক সরকার ছিল। কিন্তু তারা তেল জাতীয়করণ করায় বাধ্য হয়ে আমেরিকাকে হস্তক্ষেপ করতে হয় যার ফলে ইরানে শাহরা ক্ষমতায় আসে এবং তখন থেকে ইরানের সাথে আমেরিকার সম্পর্ক খারাপ হয়ে যায়, যার জের এখনো চলছে। তার মানে আসলে ‘এক্সিস অফ ইভিল’ ‘পারমাণবিক অস্ত্র’ ‘গণতন্ত্র/স্বৈরতন্ত্র’ ‘আহমেদিনেজাদ’ এইগুলো কোন ইস্যু না; ইরান আমেরিকার চাহিদামতো তেল সরবরাহ করলেই আবার গুডবুকে উঠে যাবে! উইকি নিবন্ধ থেকে মোসাদ্দেক উচ্ছেদের একটু বর্ণনা দেই- “In 1951 Dr. Mohammed Mossadegh was elected prime minister. As prime minister, Mossadegh became enormously popular in Iran after he nationalized Iran's oil reserves. In response, Britain embargoed Iranian oil and, amidst Cold War fears, invited the United States to join in a plot to depose Mossadegh, and in 1953 President Dwight D. Eisenhower authorized Operation Ajax. The operation was successful, and Mossadegh was arrested on 19 August 1953. After Operation Ajax, Mohammad Reza Pahlavi's rule became increasingly autocratic. With American support, the Shah...”    
এর পরের বোমাটা ফাটালেন তিনি ইরাকের উদাহরণ দিয়ে (আসলে আমার কাছেই বোমা মনে হলো, বাকী সবাইকে দেখলাম নির্বিকার; যেন এটাই খুব স্বাভাবিক)। আমার মনে আছে যখন প্রথম আমেরিকায় আসি তখন এখানকার মিডিয়াগুলো সারাদিন প্রচার করতো- আম্রিকা ও তার বন্ধু-বান্ধবদের ইরাক আক্রমণ করা কেন খুবই প্রয়োজন, সাদ্দাম একজন দুরাচারী স্বৈরাচার, তার হাতে গণবিধ্বংসী অস্ত্র আছে; সিনেমার মতো সারাদিন লাইভ গোলাগুলি দেখানো হতো- বীর সৈন্যরা লড়ছে দেশের জন্য, গণতন্ত্র প্রতিষ্ঠার জন্য, কতো কতো নীতিবাক্য! আর এখন মন্ত্রী সাহেব বললেন, ইরাকেও আমেরিকা হস্তক্ষেপ করেছে তেলের জন্য! ইরাকে নাকি বিশ্বের দশভাগ তেল আছে। ইরাক যখন ’৯০ সালে কুয়েত দখল করে নিল তখন বড় বুশ নাকি কংগ্রেসে বলেছিলেন, ‘আমাদের ইরাকে এখন অবশ্যই সামরিক হস্তক্ষেপ করতে হবে, কারণ ইরাক এখন বিশ ভাগ তেলের মালিক হয়ে গেছে’।
নিজেকে হঠাৎ খুব ক্ষুদ্র আর খেলার পুতুল মনে হলো। তাহলে পৃথিবীতে এখন এত যুদ্ধ-বিগ্রহ, রক্তপাত, জঙ্গী-জঙ্গী খেলা সবকিছু এই তেলের জন্য? কিছু লোক তেল খরচ করে গাড়ি চালাবে, ব্যবসা করবে,  নির্ঝঞ্জাট বিদ্যুৎ পাবে, শিল্প-কারখানা করে আয়-উন্নতি করবে, তার জন্য আরো অনেককে মাশুল দিতে হবে? পরিবেশের কথা না হয় বাদই দিলাম। দু’চারটা ছোট দেশ ডুবে যাবার সম্ভাবনা আসলে তেমন বড় কোন সমস্যা না। কিছু টাকা ঢাললেই তো মানে পুঁজি বিনিয়োগ করলেই ঝামেলা শেষ- পরিবেশবান্ধব নতুন বাণিজ্যের বাজার তৈরী ফতে। কপ সম্মেলনে আসলে এই বাণিজ্যের ট্যাবলেটই গেলানো হবে- আমরা আমাদের মতো কার্বন ছাড়বো, তোমরা বরং আমাদের কাছ থেকে পরিবেশ বান্ধব জিনিষপাতি কেনো, দেশে পরিবেশ বান্ধব সামগ্রীর বাজার তৈরী করো!  
কিছুদিন আগে একটা খুব ছোট শহরে গিয়েছিলাম। শহর ছোট হলেও সেখানে কিছু প্রাইভেট এলাকায় বিলিওনিয়ারদের বাস, যদিও এগুলোই তাদের একমাত্র প্রাসাদ নয়- পৃথিবীর বিভিন্ন দর্শনীয় স্থানে তাদের আরো প্রাসাদ আছে। কিন্তু বিলিওনিয়ারদের কারণে সে শহরে জীবনযাত্রার মূল্য অত্যধিক। আমি একজনকে জিজ্ঞেস করলাম, এই বিলিওনিয়ার শহরে সাধারণ লোকেরা থাকে কীভাবে? সে বলল, এখানে শুধু দু’ধরনের লোকই থাকে- Either you are one of them or you serve them. 
পৃথিবীটা মনে হয় ওই শহরের মতো। কিছু লোকই এখানে রাজা। এখানে ভালোভাবে বা খেয়ে-পরে বেঁচে থাকার শর্ত হলো- Either you are one of them or you serve them. আপনি নিজে না চাইলেও তা করতে হবে। লাইনের এপারে যে যত বড় সেবাদাস সে তত বেশি ধনী ও ক্ষমতাশালী। গন্ডগোল লাগে তখনই যখন মাঝে মাঝে কোন দাস বা দাস-সর্দার একটু গাইগুঁই করে। পড়াশুনা, স্কিল ইত্যাদি এসব আর কিছুই না, নিজেকে যোগ্য দাস হিসেবে গড়ে তোলার প্রস্তুতি (প্রতিযোগিতা?)। এ পৃথিবীতে দরিদ্র শুধু তারাই যারা দাস হবার যোগ্যতায় পেছনে পড়ে থাকে। 
And freedom, oh freedom well, that's just some people talkin'
Your prison is walking through this world all alone


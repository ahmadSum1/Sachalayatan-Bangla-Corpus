টাওয়ার অফ সাইলেন্স 



==১== 
সৈয়দ মুজতবা আলী এর নাম দিয়েছিলেন মৌন শিখর।মানুষ মরলে সাধারণভাবে কবরে সমাহিত করা হয় বা পোড়ানো হয়। কিন্তু মাটি, পানি, আগুন এগুলো জোরোয়াস্ট্রিয়ান পার্সিদের কাছে অতি পবিত্র। তাই নাপাক দেহের সৎকারে এগুলোর ব্যবহার পার্সিদের জন্য নিষিদ্ধ। এ থেকে পরিত্রাণে তারা এক অভিনব পদ্ধতি বের করেছিলো। যেসব জায়গায় পার্সিদের বসতি রয়েছে, সেখানে লোকালয় থেকে কিছু দূরে পাহাড় চূড়া বা বনে তারা একটা স্তম্ভ বানায়। কেউ মারা গেলে পার্সিরা সেই স্তম্ভের ওপরে মৃতদেহ রেখে আসে। নিমেষে তা শকুন, চিল আর বাজপাখির খাদ্যে পরিণত হয়- টাওয়ারে শুধু কঙ্কাল পড়ে থাকে। পার্সিদের এই স্তম্ভের নাম ‘টাওয়ার অফ সাইলেন্স’; হিন্দিতে বলে ‘চিল ঘর’ আর পার্সিরা ডাকে ‘দাখমা’। 


চিত্র ১- শিল্পীর আঁকা 'টাওয়ার অফ সাইলেন্স' 


চিত্র ২- টাওয়ার অফ সাইলেন্সে খাদ্যের প্রতীক্ষায় শকুনের দল
==২==
১৮৫৭ সালের সিপাহী বিদ্রোহে ঢাকায় যেসব সিপাহী জড়িত ছিলেন তাঁদের শায়েস্তা করার জন্য ব্রিটিশরাও অনেকটা একই পদ্ধতি বেছে নিয়েছিলো। পুরান ঢাকায় এখন যেখানে বাহাদুর শাহ পার্ক, তখন এর নাম ছিলো আন্টাঘর ময়দান। সেখানে সাহেবরা বিলিয়ার্ড খেলতে যেতেন। বিলিয়ার্ড বল দেখতে ডিমের মতো। মূর্খ, নেটিভরা তাই একে ডাকত আণ্ডা খেলা। আণ্ডা খেলার ঘর- আণ্ডাঘর, সেখান থেকে আন্টাঘর ময়দান। এই আন্টাঘর ময়দানে ব্রিটিশরা বিদ্রোহী সিপাহীদের সবাইকে গাছে ঝুলিয়ে ফাঁসি দিয়ে হত্যা করেছিলো। তবে এখানেই শেষ নয়। মৃতদেহের সৎকারের পরিবর্তে তারা দিনের পর দিন সিপাহীদের দেহগুলি ময়দানে ঝুলিয়ে রেখেছিলো যতদিন না তারা শকুনের খাদ্য হয়। ব্রিটিশদের বিরুদ্ধে বিদ্রোহের পরিণাম কতখানি ভয়াবহ হতে পারে তারা সেদিন মানুষকে হাড়ে হাড়ে বুঝিয়ে দিয়েছিলো। বাহাদুর শাহ পার্কের কাছে গেলে আমার এখনো মনে হয় এখানকার মাটিতে মিশে আছে রক্তের ছাপ, বাতাসে ভেসে আসে পচে যাওয়া মৃতদেহের গন্ধ, এই পার্কের গাছে গাছে ঝুলে আছে অসংখ্য সিপাহী আর শকুনেরা তা ঠুকে ঠুকে খাচ্ছে- এমন একটা দৃশ্য এখনো আমাকে তাড়া করে। 
==৩==
ব্রিটিশদের তুলনায় আমাদের দয়ামায়া অনেক বেশি। পাকিস্তানিদের তুলনায় তো বটেই। আমরা ভুলে গেছি বাহাদুর শাহ পার্কের কথা, আমরা ভুলে গেছি মিরপুর, রায়েরবাজার, অগণিত বধ্যভূমির কথা। আমাদের ত্রিশ লক্ষ স্বজনকে হত্যা করার পরও আমরা পাকিস্তানিদের কিছু করতে পারি নি। আজ স্বাধীনতার ৪২ বছর পরে যখন পাকিস্তানিদের সহযোগী রাজাকার-আলবদরদের বিচার হচ্ছে তখন এদের নেতা গোলাম আযমকে আমরা দয়াপরবশ হয়ে তার ‘বয়স’ বিবেচনা করে মৃত্যুদণ্ড মওকুফ করে দিয়েছি! শুনেছি গোলাম আযম এখন হাসপাতালে পোলাও-কোর্মা-বরই আচার খেয়ে ভালোই দিন যাপন করছে। 
পার্সিদের ‘মৌন শিখর’ নিয়ে একটা আর্টিকেল পড়ছিলাম “Towers of Silence: Zoroastrian Architectures for the Ritual of Death”।এটা দেখে মনে হলো যদি আমাদের মেরুদণ্ড থাকতো তবে আমরা হয়ত এই রাজাকারদের জন্য একটা ‘ঘৃণার শিখর’ বানাতাম। রাজাকারদের যখন মৃত্যু হতো তখন পার্সিদের মতো এই টাওয়ারে তাদের রেখে আসতাম শকুনের খাদ্য হিসেবে। যে বাংলার স্বাধীনতা তারা অস্বীকার করেছিলো, তার মাটি অপবিত্র করার কোন অধিকার তাদের থাকতে পারে না। এই শিখর হোক বা না হোক, আমি আজীবন অন্তরে এদের জন্য একটা ‘ঘৃণার শিখর’ পুষে যাব।


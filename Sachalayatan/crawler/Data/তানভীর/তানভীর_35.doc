পাবলিক এনিমিজ 



আজ হলে গিয়ে ‘পাবলিক এনিমিজ’ দেখে আসলাম। আমার ইতিহাস-নির্ভর ছবি ভালো লাগে। কান ঝালাপালা করা গোলাগুলির অংশ ছাড়া এ ছবিটিও মন্দ লাগে নি। তাছাড়া ‘সিক্রেট উইন্ডো’ দেখার পর থেকে জনি ডেপের প্রায় সব ছবিই দেখতে চেষ্টা করি। এ ছবিতে অবশ্য কাহিনীর কারণেই হয়তো জনি ডেপের তেমন অভিনয় করার সুযোগ ছিল না। সে মাপের অভিনয়ও তাই দেখতে পাই নি। তবে সব মিলিয়ে আমার কাছে ভালো লেগেছে।    
আমেরিকায় ত্রিশ দশকের সময়কালীন গ্রেট ডিপ্রেশন বা মহামন্দার সময়ে দাগী আসামীদের উৎপাত বেড়ে যায়। জন ডিলিঞ্জার, বেবি ফেইস নেলসন, প্রিটি বয় ফ্লয়েডের মতো ব্যাংক ডাকাতরা এবং আল কাপোন ও শিকাগো গ্যাংস্টাররা এ সময় ত্রাসের রাজত্ব গড়ে তোলে। তখন এফ বি আই-এর নাম ছিল ব্যুরো অফ ইনভেস্টিগেশন। জন ডিলিঞ্জারের মতো বিভিন্ন স্টেটে ব্যাংক ডাকাতি করা ক্রিমিনালদের ধরার জন্য BOI-কে একটি ফেডারেল প্রতিষ্ঠানে পরিণত করার প্রয়োজনীয়তা এসময়ে অনুভূত হয় এবং পরিণতিতে এফবিআই জন্মলাভ করে। ব্যুরো ডিরেক্টর জন এডগার হুভার ডিলিঞ্জার ও অন্যান্য দাগী ক্রিমিনালদের ‘পাবলিক এনিমি’ আখ্যা দিয়ে আমেরিকার প্রথম ‘ওয়ার অন ক্রাইম’ শুরু করেন। আমেরিকার ইতিহাসে তাই এ সময়কাল (১৯৩১-৩৪) ‘পাবলিক এনিমি এরা’ এবং এফবিআই উত্থানের সময় হিসেবে চিহ্নিত। উল্লেখ্য মাইকেল মান পরিচালিত এ ছবিটি ব্রায়ান বরোর নন-ফিকশন বই- ‘পাবলিক এনিমিসঃ আমেরিকা’স গ্রেটেস্ট ক্রাইম ওয়েভ এন্ড দ্য বার্থ অফ এফবিআই, ১৯৩৩-৩৪’ অবলম্বনে নির্মিত। হুভার এ সময় জন ডিলিঞ্জারকে (যার ভূমিকায় জনি ডেপ অভিনয় করেছেন) ধরার জন্য এফবিআই এজেন্ট মেলভিন পারভিস তথা ক্রিশ্চিয়ান বেইলকে নিয়োগ দেন। ছবিতে মূলত এফবিআইকে নাকানি-চুবানি খাইয়ে জনি ডেপের বিভিন্ন কার্যক্রম এবং শেষমেষ মেলভিন বা ক্রিশ্চিয়ান বেইলের হাতে  কীভাবে ডিলিঞ্জার ও তার সাঙ্গোপাঙ্গরা (বেবিফেইস নেলসনসহ) খতম হয়েছিল তা দেখানো হয়েছে। এক হিসেবে একটা সময়কে তুলে ধরার প্রচেষ্টা বলা যায়। যদিও গোলাগুলির সাউন্ড এফেক্টগুলো বেশি সুখকর নয় এবং সে সময়ের প্রেক্ষিতে একটু অতিরঞ্জিতও মনে হয়েছে। 
সিনেমার কাহিনীর মধ্যে আর ঢুকলাম না। ইতিহাসেই থাকি বরং। জন এডগার হুভারের কথা বলছিলাম। হুভার ছিলেন এফবিআইয়ের প্রথম এবং সবচেয়ে ক্ষমতাশালী ডিরেক্টর। এবার ওয়াশিংটন ডিসি গিয়ে এফবিআই বিল্ডিং দেখে এসেছি, যার নাম- ‘জে এডগার হুভার বিল্ডিং’। হুভারের প্রচেষ্টাতেই ব্যুরো অফ ইনভেস্টিগশনকে ফেডারেল প্রতিষ্ঠান বা এফবিআইতে পরিণত করা হয় যার অনুঘটক ছিল জন ডিলিঞ্জারের মতো ক্রিমিনালরা- যা আগেই বলেছি। এছাড়া এফবিআইকে আধুনিকীকরণ, অত্যাধুনিক ল্যাব প্রতিষ্ঠা ইত্যাদির মাধ্যমে হুভার এফবিআইকে একটি দারুণ গতিশীল প্রতিষ্ঠানে পরিণত করেন। BOI এবং FBI মিলে হুভার প্রায় ৪৮ বছর ডিরেক্টর হিসেবে ছিলেন! মজার ব্যাপার হচ্ছে জীবদ্দশায় হুভার যতটা হিরো হিসেবে পরিচিত ছিলেন, তার মৃত্যুর পর ক্ষমতার অপব্যবহারসহ আরো নানা কুকীর্তির খবর বের হয়ে আসে। রাজনীতিকরা তাঁর বিরূদ্ধে নির্যাতন ও অবৈধ প্রক্রিয়ায় সাক্ষ্যপ্রমাণ সংগ্রহের অভিযোগ আনেন। এ কারণে আইন করে হুভারের পরবর্তী এফবিআই ডিরেক্টরদের মেয়াদ সর্বোচচ দশ বছর রাখা হয়েছে। এছাড়া এসব অপরাধের খবর জানাজানি হবার পর কয়েকবার সিনেটে এফবিআই বিল্ডিং-এর নাম পরিবর্তন করার প্রস্তাব আসে। এক সিনেটর বলেছিলেন- “এফবিআই বিল্ডিং-এ হুভারের নাম একটা কলংকের দাগের মতন”! তবে বেশ কয়েকবার প্রস্তাব এলেও তার অবদানের কথা ভেবেই হয়তো তা কখনো গৃহীত হয় নি।         
শোনা যায়, জন ডিলিঞ্জারকে হত্যার পর এজেন্ট মেলভিন পারভিস মিডিয়ায় খুবই বিখ্যাত হয়ে উঠলে, হুভার তাতে খুবই হিংসা অনুভব করে তাকে নানাভাবে দমানোর চেষ্টা করেন। মেলভিন কিছুদিন পরেই ১৯৩৫ সালে এফবিআই থেকে অবসর নেন এবং আইনজীবি হিসেবে কাজ করেন। ১৯৬০ সালে বন্দুকের গুলি পরিস্কার করার সময় আহত হয়ে তিনি মারা যান, যদিও প্রাথমিকভাবে অনেকে ধারণা করেছিল যে তিনি আত্মহত্যা করেছিলেন। বাজারে গুজব রয়েছে, যে বন্দুকটির গুলিতে তিনি মারা যান সে একই বন্দুক তিনি ডিলিঞ্জারকে হত্যার সময় ব্যবহার করেছিলেন! 
যাই হোক, হুভারকে মনে হয় তার জীবদ্দশাতেও লোকজন বেশি পছন্দ করত না। ছবিতে একটা দৃশ্য রয়েছে- ডিলিঞ্জারদের উৎপাতের সময় হুভার যখন সিনেটে এফবিআই করার জন্য আইনি প্রচেষ্টা চালাচ্ছিলেন, তখন এক সিনেট হিয়ারিং-এ তাকে জিজ্ঞেস করা হল- তুমি এ পর্যন্ত কয়টা ক্রিমিনাল ধরেছো? হুভার যখন বিশাল হিসাব দিতে যাচ্ছিল আমরা এতগুলো ধরেছি, তাকে থামিয়ে দিয়ে আবার প্রশ্ন করা হলো- না, তুমি নিজে কয়জনকে ধরেছ? বেচারা আমতা আমতা করে বলল- আমি একজন এডমিনিস্ট্রেটর, আমার কাজ ক্রিমিনাল ধরা না। তার মুখের ওপর সোজা বলা হল- তুমি কোন ফিল্ড এক্সপেরিয়েন্স ছাড়া এত বড় একটা ডিপার্টমেন্ট চালাচ্ছ! তুমি তো একটা ফ্রড। চিন্তা করলাম বাংলাদেশের সরকারী সব বিভাগের বড় বড় হর্তাকর্তাগুলোকেও একই প্রশ্ন করা যায়। কেউ কোন ফিল্ড এক্সপেরিয়েন্স ছাড়াই বোধহয় পদগুলো দখল করে আছে। কিন্তু প্রশ্ন করার মত সৎ সাহস বা সদিচ্ছাও কারো নাই।      
ছবির শেষ দৃশ্যগুলোও বেশ টাচি। ডিলিঞ্জার গুলি খেয়ে মাটিতে লুটার পরে বিড়বিড় করে কী যেন বলছিল। যে এজেন্ট তাকে গুলি করেছিল সে মাটিতে বসে কান পেতে শোনার চেষ্টা করল। মেলভিন যখন তাকে জিজ্ঞেস করল ডিলিঞ্জার কী বলছিল এজেন্ট বলল-‘আমি কিছু শুনতে পাই নি’। পরে জেলখানায় সেই এজেন্ট ডিলিঞ্জারের গার্লফ্রেন্ড বিলির সাথে দেখা করে বলল- ডিলিঞ্জার আমাকে তার শেষ কথাগুলো বলে গেছে-"Tell Billie for me, 'Bye bye Blackbird.'" ডিলিঞ্জার আর বিলি প্রথম দেখা হওয়ার সময় এ বিখ্যাত গানের তালে তালেই একসাথে নেচেছিল। বিদায়বেলায় তাই ডিলিঞ্জার এ গানের কথা উচচারণ করেই প্রিয়তমাকে বিদায় জানাল। 
গ্রেট ডিপ্রেশন ও গ্যাংস্টারদের নিয়ে এরকম আরো হলিউডি ছবি আছে। মূলত এফবিআইয়ের সাথে লিংকটাই এ ছবিটিকে একটু অনন্য করেছে। এ ধরনের ছবি যদি পছন্দ করেন, তবে যারা এখনো দেখেন নি ‘পাবলিক এনিমিজ’ দেখতে পারেন। 


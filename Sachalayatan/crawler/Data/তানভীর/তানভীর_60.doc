রবীন্দ্রসংগীতের পপ ভার্শন?



কিংকর্তব্যবিমূঢ়ের পোস্ট থেকে ইউটিউবে ম্যাট হার্ডিং-এর পাগলা নাচ দেখলাম। ম্যাট-এর নাচ মনে হয় টিভির কোন নিউজে আগে দেখেছি। ভিডিওতে পালবাসা সিদ্দিকীর (উচচারণটা আসলে কি?) কন্ঠ এবং গায়কী ভাল লেগেছে। তবে এটা যে বাংলা গান কেউ বলে না দিলে তা বোঝার সাধ্য নেই।
তবে সবচেয়ে কনফিউজড হয়েছিলাম এটা নাকি রবিঠাকুরের কবিতা শুনে। কারণ ‘প্রাণ’ নামে রবীন্দ্রনাথের কোন কবিতা আছে জানা ছিল না। আর ভিডিওতে গানের সুর এমনই অন্যরকম, লিরিক পড়েও গানের কথা পরিচিত ঠেকছিল না। মনে হচ্ছিল এটা এমন কোন রবীন্দ্রসংগীত, যা হয়ত আমি আগে শুনি নি। শুধু ‘সে কী সহজ গান’ – এ লাইনটাই মনে হচ্ছিল খুব পরিচিত। নেটে একটু খোঁজখবর করতেই বুঝলাম এটা আসলে আমাদের সবার অতি পরিচিত রবীন্দ্রসংগীত ‘বজ্রে তোমার বাজে বাঁশী’ গানের অপভ্রংশ। গীতবিতানে ‘পূজা’ পর্বে গানটা এ শিরোনামেই আছে। নীচে গীতবিতানের লিরিক দিলাম।
আর এখান থেকে অরিজিনাল রবীন্দ্রসংগীতটাও ডাউনলোড করে নিতে পারবেন। আপনারা যারা এটা আগেই ধরতে পেরেছেন, তারা নিশ্চয়ই আমাকে এতক্ষণে বেকুব ভাবছেন! আসলে ব্যাপারটা ধরতে পেরে নিজেকেই এখন মহাবেকুব লাগছে। কী গান কী হয়ে গেল! মূল রবীন্দ্রসংগীতের সাথে ‘প্রাণ’ নামক গানের সুরের তো কোন মিলই নেই, লিরিকও অনেক চেইঞ্জ করা হয়েছে। এটাকে কি বলব? রবীন্দ্র সংগীতের ‘পপ’ বা ‘রক এন্ড রোল’ ভার্শন? রবীন্দ্রবোদ্ধারা কীভাবে নেবেন জানি না, আমার কাছে অবশ্য এই ভার্শন খারাপ লাগে নি! খালি দুঃখ হচ্ছে এখন থেকে হয়ত বাংলা গান আমাদের এভাবেই শুনতে হবে- হাবীবের কন্ঠে আব্বাসউদ্দিন বা হাসন রাজাকে এভাবেই পুনরাবিষ্কার করতে হবে কিংবা পালবাসার কন্ঠে বিশ্ববাসীকে জানাতে হবে এটাই আমাদের প্রিয় রবীন্দ্রসংগীত!



আমার শিবির বিষয়ক অভিজ্ঞতা 



আমি শিবির প্রথম দেখি ক্লাস সেভেনে। চট্টগ্রাম কলেজের ঠিক উলটো দিকে ছিল আমাদের স্কুল। একদিন ক্লাস পিরিয়ডে দেখলাম মাথায় টুপি, ছাগলা দাড়ি কয়েকজন এসে ক্লাসরুমে ঢুকলো। তাদের একজন স্যারকে বলল কিছুক্ষণের জন্য তাদের কাছে রুম ছেড়ে দিতে। আমি ভাবলাম নিশ্চয়ই তারা এবার একটা ধমক খাবে। কিন্তু আমাকে অবাক করে দিয়ে সেই শিক্ষক আমাদের একা রেখে সুড়সুড় করে চলে গেলেন। তারা কী ভ্যাজর ভ্যাজর করেছিল এখন কিছু মনে নেই, কিন্তু সেদিন তাদের ক্ষমতা ও ঔদ্ধত্য দেখে অবাক ও বিরক্ত হয়েছিলাম তা পরিস্কার মনে আছে। 
এরপর শিবির দেখেছি পরিচিতজনদের মাঝেই! সিরাতের পোস্টে মন্তব্যগুলো দেখে মনে হয়েছে অধিকাংশের ধারনা যারা শিবির করে, তারা সবাই জেনে বুঝেই শিবির করে। আমার অভিজ্ঞতা বলে অন্যরকম। আমি শিবির কর্মী দেখেছি বেশিরভাগ ব্রোকেন ফ্যামিলির লোকজন, যাদের দুঃসময়ে শিবির সাহায্যের হাত বাড়িয়ে দিয়েছে বা বলা যায় মানুষের দুর্বলতার সদ্ব্যবহার করেছে। ফলে এরা কৃতজ্ঞতাস্বরূপ শিবির করে। শিবির এদেরকেই মূলত খুঁজে খুঁজে বের করে। আরেক অংশ আছে সচল শিক্ষানবিশের মতো (মানে পূর্বে), যারা পারিবারিকভাবে এর সাথে জড়িত হয়ে পড়েছে। ধর্মে উদ্বুদ্ধ হয়ে শিবিরে যোগ দিয়েছে এমন আমি একজনও দেখি নি। তাই শিবির হিসেবে আমি যাদের চিনি তারা ঠিক ধার্মিকও না। নামাজ হয়তো পড়ে, ওই পর্যন্তই। কিন্তু টাংকিবাজি থেকে শুরু করে সামাজিক ছবি দেখা কোনকিছুই তাদের বাদ দিতে কখনো দেখি নি। মূল ষড়যন্ত্রের হোতারা বোধহয় সব উপরের লেভেলে থাকে গোআ, মইত্যার মতো এবং তাদের বিশ্বস্ত লোকজন, ব্রেন ওয়াশড হওয়া শিবির কর্মীদের মাঝে যারা একটা পীরের ভাবমূর্তি গড়ে তুলেছে।
শিবিরের কাজকর্ম ভালো করে প্রত্যক্ষ করেছি কলেজে উঠে। চট্টগ্রাম কলেজ দীর্ঘদিন ধরে চট্টগ্রামে শিবিরের মূল ঘাঁটি। কারণ বিশ্ববিদ্যালয় শহর থেকে দূরে এবং সেখান থেকে তারা মাঝে মাঝে বিতাড়িত হয়। যতদূর শুনেছি চট্টগ্রাম কলেজ সত্তর দশকের প্রায় শেষভাগ পর্যন্ত জাসদের শক্ত ঘাঁটি ছিল। জাসদ ক্রমে দুবর্ল হয়ে পড়লে সত্তরের শেষে সম্ভবত ৭৮-৭৯-তে এক রক্তক্ষয়ী সংঘর্ষের মাধ্যমে শিবির চট্টগ্রাম কলেজ এবং সংলগ্ন মহসীন কলেজ দখল করে এবং সেই থেকে তাদের দখলেই আছে। এখানে তখন থেকে কোন ছাত্র-সংসদ নির্বাচন হয় না। নব্বইয়ে এরশাদ পতনের পর সাধারণ ছাত্ররা একবার ছাত্র-সংসদ নির্বাচনের উদ্যোগ নিয়েছিল। প্যানেল ঘোষণার পর লিস্টে যাদের নাম ছিল তাদের সবার ওপরই একে একে হামলা হয়েছিল এবং তারা প্যানেল থেকে নাম প্রত্যাহার করে নিতে বাধ্য হয়েছিল। তবে এ চিত্র দেখে যদি আপনি ভাবেন শিবির একাই শুধু এরকম, তাহলে ভুল হবে। চট্টগ্রামের প্রতিটি কলেজ এভাবে গায়ের জোরে কোন না কোন দল দখল করে আছে এবং সেখানে কোন বিরোধী পক্ষের অস্তিত্ব নেই। 
আমি মাঝে মাঝে চিন্তা করতাম চট্টগ্রাম কলেজের মতো একটা জায়গায় শিবির থাকে কী করে! কারণ বাংলাদেশের আর দশটা কলেজের মতো এটা শুধুই একটা শিক্ষা প্রতিষ্ঠান নয়, প্রায় দেড়শ বছর সগৌরবে মাথা তুলে দাঁড়ানো বাংলাদেশের প্রথম প্রতিষ্ঠিত এই কলেজ চট্টগ্রামবাসীর ঐতিহ্যের একটা অংশ। শিবির সেখানে একটা কলংকের দাগের মতো। কিন্তু তারপরও আছে হয়তো কয়েকটা কারণে-
১। উপরে যেটা বলেছি নির্বাচন করতে চাইলে জানে মেরে ফেলার হুমকি। আমার এক পরিচিত ছেলে ছাত্র ইউনিয়ন করত। কলেজে ঢুকে সে নির্বাচন করার ব্যাপারে একটু উৎসাহী হয়ে উঠল। শিবির থেকে তাকে সরাসরি জানিয়ে দেয়া হলো- রাজনীতি করতে চাইলে করতে পারো, কিন্তু ইলেকশন করতে চাইলে সাবধান। চট্টগ্রামে অন্য কলেজের চাইতে এটা অবশ্য একটু ভালো ব্যবস্থা। অন্য কলেজে এন্টি-পার্টির কারো খোঁজ পাওয়া গেলে, তাকে উত্তম-মধ্যম পেতে বেশি দেরি হয় না।        
২। সাধারণ ছাত্রদের উদাসীনতা। এখন শুনেছি চট্টগ্রাম কলেজে উচ্চ মাধ্যমিক উঠিয়ে দেয়া হয়েছে (শিবির আরো পোক্ত করার জন্য?)। মূলত উচ্চ মাধ্যমিক শিক্ষার্থীরাই কলেজের প্রাণ। চট্টগ্রাম কলেজের মতো এমন আনন্দময় দু’বছর আমি কখনোই পাই নি। বাইরে থেকে হয়তো মনে হয় চট্টগ্রাম কলেজে শিবিরের আস্তানা, কিন্তু শিবির এমনই ধুরন্ধর প্রয়োজন না পড়লে (মানে কেউ ইলেকশন বা সেরকম কিছু করতে না চাইলে) এরা সাধারণ ছাত্র-ছাত্রীদের কখনো ঘাঁটায় না বা ঘাঁটানোর সাহস রাখে না। অন্য কলেজে বন্ধুদের দেখতাম ছাত্রলীগ বা ছাত্রদলের মিছিলে না চাইলেও বাধ্যতামূলকভাবে যেতে হতো, এটা চট্টগ্রামের সব কলেজেরই অলিখিত নিয়ম। কিন্তু শিবির তাদের মিছিলে যেতে সাধারণ ছাত্রদের ফোর্স করত না। অন্য কলেজগুলোতে প্রায়শই ছাত্র-ধর্মঘট হতো। কিন্তু ছাত্র-ধর্মঘটের কারণে চট্টগ্রাম কলেজ কখনো বন্ধ হতে দেখি নি। এসব কারণে সাধারণ ছাত্ররা হয়তো আরো বেশি উদাসীন ছিল। আর এখন মুক্তিযুদ্ধ, যুদ্ধাপরাধ ইত্যাদি নিয়ে যেরকম সচেতনতার সৃষ্টি হয়েছে, তখন সেটারও বেশ অভাব ছিল বলে মনে করি। আর নব্বই পর্যন্ত পুরো সময় সবার মনোযোগ বেশিরভাগ কুলাংগার এরশাদ নিয়েই ছিল। শিবির যে তখন সূঁচ হয়ে ঢুকে এমন ফাল হয়ে বের হবে সেটা বোধহয় তখন কেউ ভাবে নি।     
যাই হোক কলেজে ঢুকে প্রথম দিনই শিবিরের খপ্পরে পড়লাম। দলবলের সাথে ক্যাম্পাসে আড্ডা দিচ্ছিলাম, শিবিরের সভাপতি রফিক ভাই সেখানে এল আমাদের সাথে পরিচিত হতে। তারপর আমাদের সবাইকে চা-সিঙারা খাওয়াল। আমরা ভাবলাম বাহ ভালোই তো ঢুকতে না ঢুকতে একেবারে জামাই আদর। পরের দিন ব্যাটা আবার এল, হাতে শিবিরের ফর্ম। বলল ফর্ম ফিলআপ করে জমা দিতে। আমি বেশ ভদ্রভাবে বললাম, বাসায় জিজ্ঞেস না করে আমি ফর্ম ফিলআপ করতে পারব না। এমনই ছোটলোক ব্যাটা সাথে সাথে আমাকে বলল, ‘কালকে যে চা-সিঙারা খাইসিলা, বাসায় জিজ্ঞেস করে খাইসিলা?’ আমার ধারণা আমি বেশ ঠাণ্ডা মাথার লোক, কিন্তু মাঝে মাঝে এ ধরনের কথা শুনে টং করে মাথা গরম হয়ে যায়। কইলাম- ‘কালকে খাওয়ার সময় তো ফর্মের কথা বলেন নাই, বললে খেতাম না, এখন থেকে আর খাবো না’। এ ধরনের বদমাইশদের কাছে আমি অবশ্য সবসময় বেশ কৃতজ্ঞ থাকি। কারণ, নতুন নতুন জিনিস শিখতে পারি। এ ব্যাটার কাছ থেকে যেমন শিখলাম, শিবিরের কাছ থেকে কখনো কিছু খেতে হয় না, সে যখন সাধাসাধি করে তখনো।   
আরেকবার মেজাজ খারাপ হইসিল কলেজের আন্ত-সেকশন ফুটবল প্রতিযোগিতার সময়। এমনিতে আমরা সেই প্রাগৈতিহাসিক যুগ থেকে মানে স্কুল থেকেই কলেজের মাঠে (‘প্যারেড গ্রাউন্ড’ নামে পরিচিত) হাফ প্যান্ট বা শর্টস পরে ফুটবল খেলি। শিবির কখনো বাগড়া দিসে বলে শুনি নি। কলেজের ইন্টার-সেকশন ফুটবল কম্পিটিশানে যেই শর্টস পরে সবাই নামলাম, শিবিরের চ্যালা মাঠে ঢুকে কয় ‘হাফপ্যান্ট পরে এখানে খেলা যাবে না, ফুল প্যান্ট পরে আসতে হবে’। আমরা বললাম, এখানে তো আমরা প্রতিদিনই হাফপ্যান্ট পরে খেলি, এখন খেললে কী অসুবিধা?’ ছাগু কইল, ‘এমনি খেলেন অসুবিধা নাই, কিন্তু কলেজের কম্পিটিশনে খেলা যাবে না কারণ আমরা এর সাথে সম্পর্কিত’।  আমরা কইলাম- ‘তোমাদের আব্বা- সৌদি আরব, আমিরাত ওদের ফুটবল টিম তো শর্টস পরেই খেলে, ওরা কি তোমাদের চেয়ে কম মুসলমান নাকি? ওরা হাফপ্যান্ট পরে খেলতে পারলে আমাদের কেন ফুলপ্যান্ট পরতে হবে?’ ছাগুরাম আর যুক্তিতর্কের ধার দিয়েই গেল না। তার সাফ কথা- ফুলপ্যান্ট পরে না খেললে, কম্পিটিশনে কোন খেলাই হতে দিবে না। আর কী, আমরাও গজগজ করতে করতে বেকুবের মতো ফুল প্যান্ট পরে খেলতে নামলাম।    
যে চ্যালার কথা বললাম সে ছিল আমাদের ক্লাসেরই ছেলে- জাহিদ নাম। শালাকে দেখলেই মনে হতো একটা চটকনা দেই। মিনমিনে শয়তান- মিষ্টি মিষ্টি কথা বলে খালি স্পাইগিরি করত। প্রত্যেক ক্লাসেই শিবিরের এরকম একটা করে স্পাই ছিল। তাদের কাজ হলো ক্যাম্পাসের কোথায়, কী হচ্ছে, কে, কেমন সব খোঁজ রাখা। ফুটবল খেলার কথা শিবিরের কানে কোনভাবেই যাওয়ার কথা না। এই চ্যালাদের মাধ্যমেই খবর গেছে। ওরা ডিসিশান নিয়ে চ্যালা মারফত আবার খবর পাঠিয়েছে। আমরা কলেজে ওঠার পরপর আমাদের কিছু বন্ধু ট্যাবলয়েড জাতীয় একটা ম্যাগাজিন বের করল, নাম- ‘মালামাল’। প্রথম সংখ্যাতেই ব্যাপক হিট। ক্যাম্পাসে হুলুস্থুল কাণ্ড, সবার মুখেই মালামালের কথা, কিন্তু ঠিক কারা এটা বের করেছে কেউ বলতে পারে না। শিবিরের তো মাথায় হাত। তারা থাকতে, ক্যাম্পাসে এসব বেলেল্লাপনা! শুনেছি ‘মালামালে’র কপি শিবির কলেজের প্রিন্সিপাল ও অন্যান্য শিক্ষকদের দেখানোর পর কলেজ থেকে নোটিশ দেয়া হয়- এ ধরনের কাজে জড়িতদের ভবিষ্যতে কলেজ থেকে বহিষ্কার করা হবে। ‘মালামাল’ তাই গুটি কয়েক সংখ্যা বের হবার পরেই বন্ধ হয়ে যায়।  
হুম, পোস্ট দেখি লম্বা হয়ে যাচ্ছে। শিবিরের ক্যাডারবাজি দিয়েই শেষ করি। অন্য সব পলিটিক্যাল পার্টির মতো শিবিরেরও পোষা ক্যাডার বাহিনী আছে। শিবিরের মারামারির কাজটা মূলত ক্যাডার বাহিনীই করে। কাজেই আপনি যাকে শিবির হিসেবে চিনেন, সেই যে রগকাটা বিশেষজ্ঞ হবে এমন কোন কথা নেই- এসব কাজের জন্য তাদের ভাড়া করা আলাদা লোকজনই আছে, যাদেরকে এরা আবার খুব চতুরতার সাথে শিবির থেকে আলাদা করে রাখে। আমরা যখন কলেজে ছিলাম, তখন কলেজের হোস্টেলে শিবিরের দুটো ক্যাডার বাহিনী ছিল। একটার নাম ‘ফটিকছড়ি গ্রুপ’, অন্যটা ‘গাইবান্ধা গ্রুপ’। মনে হয় এ দুই এলাকা থেকে এরা এসেছিল দেখে এই নাম। দুই গ্রুপ আবার মাঝে মাঝে নিজেরা মারামারি করত। কলেজের মাঠে আমরা যখন বিকেলে ফুটবল খেলতাম তখন এদের কয়েকজন মাঝে মাঝে এসে আমাদের সাথে খেলত। নিতে না চাইলেও বাধ্য হয়ে নিতে হতো। এরা দেখতে ছিল একেবারেই ভাবলেশহীন, দেখেই বোঝা যায় মানুষ খুন করতে এদের হাত কাঁপে না। মাঝে মাঝে শুনতাম এদের কেউ আবার ছাত্রদল বা লীগের ক্যাডার হয়েছে। কলেজের ছাত্র না, তবু মনে হয় উপরের নির্দেশে কলেজের হোস্টেলে এরা থাকত। একদিন রাতে কেমিস্ট্রির ইয়াকুব আলী স্যারের বাসা থেকে পড়ে বের হয়েছি, বাইরে এসে শুনি শিবিরের ক্যাডার নাসিরকে পুলিশ ধরে নিয়ে গেছে। ক্যাডাররা সব রাস্তা ব্লক করে গোলাগুলি শুরু করেছে। রাস্তায় নেমে দেখি বিকেলে আমাদের সাথে মাঝে মাঝে খেলতে আসা এক ক্যাডার স্টেনগান হাতে দাঁড়িয়ে আছে, আমাদের দেখে সে আবার অভয় দিল। রাস্তায় সবাই যখন ভীত, ঝপাঝপ দোকানের শাটার বন্ধ হচ্ছে, আমরা তখন বেশ নির্ভয়ে বাসার দিকে রওনা দিলাম। পরিচিত সন্ত্রাসী দেখেই কি আমাদের তখন ভয়-ডর চলে গিয়েছিল? পরদিন খবরের কাগজে নাসিরকে ধরার খবর এবং পরবর্তীতে শহর জুড়ে শিবিরের সন্ত্রাসের খবর দেখলাম। মজার ব্যাপার হলো, নিচে আবার শিবির বিবৃতি দিয়েছিল- নাসির শিবিরের সদস্য নয়। টেকনিকালি অবশ্য শিবিরের কথা ঠিকই আছে। নাসির শিবিরের ভাড়া করা ক্যাডার, শিবিরের সদস্যপদ তার নেই। এরকম ধুরন্ধর ও সংগঠিত একটা দল বাংলাদেশে মনে হয় না আর আছে। 
যাই হোক শিবিরেরই একজন বড় মাপের নেতা আমাকে যা বলেছিল তা হচ্ছে- জামাত-শিবির জানে যে ভোটে তারা কখনো ক্ষমতায় যেতে পারবে না। তারা তাই পাব্লিকের তোয়াক্কাও করে না। তাদের পরিকল্পনা সুদূরপ্রসারী। সরকারের প্রশাসণ, সিভিল সার্ভিস, সেনাবাহিনী, শিক্ষা প্রতিষ্ঠান সবকিছুতে তারা ধীরে ধীরে তাদের লোক ঢুকাবে। যখন সব সেক্টরে তাদের লোক ভারী হয়ে যাবে, রাষ্ট্র অচল করে দিয়ে জামাত একসময় ক্ষমতা দখল করবে। শুনতে অবাস্তব মনে হলেও বাংলাদেশের অন্য মাথামোটা রাজনৈতিক দলগুলোকে দেখে আমার তা অসম্ভব মনে হয় না। আর উদাহরণ হিসেবে ছোট পরিসরে চট্টগ্রাম কলেজই আছে। শিবির এখানে থাকার কোন যৌক্তিকতা না থাকলেও শিবির আছে। আজ আমি যেমন স্মৃতিচারণ করতে গিয়ে লিখেছি শিবির ছিল কিন্তু আমরা কলেজে তেমন খারাপ ছিলাম না, শিবির আমাদের অন্য দলগুলোর মতো ঘাঁটায় নি, আমাদের ক্লাস-পড়ালেখায় কোন ব্যঘাত ঘটে নি। জামাত-শিবির বাংলাদেশ দখল করার পর হয়তো কোন একদিন কেউ লিখবে, ‘জামাত-শিবির আছে, কিন্তু আমরা খারাপ নেই। বাংলাদেশের অর্থনীতি সবল হচ্ছে, এখন আর আগের মতো হরতাল হয় না, দুর্নীতি নেই, মানুষের জান-মালের নিরাপত্তা আছে। সব পার্টি এখন মিলে-মিশে আছে, ভোট হয় না, ভোট নিয়ে তাই কোন ক্যাচালও নেই’। আজ এই মিলটা আবিষ্কার করে শিউরে উঠলাম। কলেজ দখল আর রাষ্ট্র দখলে আকাশ-পাতাল পার্থক্য আছে জানি। কিন্তু জামাত-শিবির আটঘাট বেঁধে তলে তলে সে প্রস্তুতিই নিচ্ছে। ইতিমধ্যে তারা দেশের মন্ত্রীও হয়েছে। দুর্নীতিবাজ সরকারের সবচেয়ে সৎ, যোগ্য মন্ত্রী!   
প্রশ্ন শুধু একটাই - ত্রিশ লক্ষ শহীদের সাথে বেঈমানি করার দায়ভারটা তাহলে কে নেবে?           


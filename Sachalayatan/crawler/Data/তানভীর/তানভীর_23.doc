রাজউকের দুর্নীতি, পূর্বাচল এবং মুহম্মদ জাফর ইকবাল 



'আমরা সবাই মিলে আমাদের দেশটাকে নিজের মাকে খন্ডবিখন্ড করে বিক্রি করার মতো বেচে দিচ্ছি'- এরকম কিছু হা-হুতাশ করে শ্রদ্ধেয় মুহম্মদ জাফর ইকবাল প্রথম আলোয় একটা কলাম লিখেছিলেন। সম্প্রতি ড্যাপ ও ডেভেলপারদের ভূমিদস্যুতা প্রসঙ্গে আনিসুল হক তার ‘একটি নিষ্ঠুর কল্পকাহিনী এবং...’ নিবন্ধে সে গল্পটি আবার আমাদের শুনিয়েছিলেন (২৯ শে জুন, প্রথম আলো)। সেখান থেকেই কিছুটা উদ্ধৃত করি-
ঢাকা শহরের জমিজমাগুলো ভরাট করে বিক্রি করার ব্যাপারটা— শুধু ঢাকা শহরেরই বা বলি কেন, দেশের বিভিন্ন স্থানে, চট্টগ্রামে, সিলেটে, কক্সবাজারে, কুয়াকাটায়, ঢাকার আশপাশের জেলাগুলোয়—আমরা যেভাবে জমি দখল করছি, প্লট বানাচ্ছি, ভরাট করছি, বিক্রি করছি, সেটা নিজের মাকে খণ্ডবিখণ্ড করে বিক্রি করার মতোই নিষ্ঠুর এবং মাতৃঘাতী, পরিণামে আত্মঘাতী। ...
প্রসঙ্গটা সামনে এসেছে ঢাকা শহরের ডিটেইল এরিয়া প্লান বা ড্যাপ নিয়ে। এই পরিকল্পনায় দেখানো হয়েছে, ঢাকা শহরের কোন অঞ্চলটা জলাধার, কোন অংশটা বন্যাপ্রবাহ অঞ্চল, কোন এলাকাটা উদ্যান, কোনটা অতিফলনশীল কৃষিজমি। কোনটা আবাসিক এলাকা হতে পারে, কোথায় হতে পারে শিল্পকারখানা। এটা শিপন রিপন নিপনরা মেনে নিতে পারছে না। কারণ তাতে তাদের টাকার নেশা নিবৃত্ত হয় না।
আনিসুল হক বা জাফর ইকবাল শিপন, রিপন, নিপনদের গল্প বলেছেন। কিন্তু তার চেয়েও ভয়ংকর যেটি তা হলো ড্যাপ যারা প্রণয়ন করেছেন সেই শিপন-রিপনদের রক্ষকরাও নিচু জমি ভরাট করে বন্যাপ্রবাহ অঞ্চলে প্লট বানিয়ে জমি ভাগ-বাটোয়ারা, বিক্রি করছেন!
আমি এখানে মূলত রাজউকের ‘পূর্বাচল’ প্রজেক্টের কথাই বলছি (রাজউকের ‘ঝিলমিল’ প্রজেক্টও একই দোষে দুষ্ট)। রাজউক দীর্ঘদিন ধরে এখানে বন্যা প্রবাহ অঞ্চলে প্লট ডেভেলপ করছে (চিত্র দ্রষ্টব্য)।
চিত্রঃ ঢাকার বন্যাপ্রবাহ অঞ্চল ও পূর্বাচলের অবস্থান (ছবি কৃতজ্ঞতাঃ সচল জাহিদ)
এই দস্যুতাকে যৌক্তিকতা দিতে তারা ‘পূর্বাচল’কে ‘ওভারলে জোন’ হিসেবে ঘোষণা করেছে। তাদের যুক্তি হলো পূর্বাচলের কাজ নাকি রাজউকের ‘ডিএমডিপি প্ল্যান’ প্রণয়ন বা বন্যাপ্রবাহ অঞ্চল নির্ধারণের আগেই শুরু করা হয়েছে; তাই পূর্বাচল (এবং ঝিলমিল প্রথম প্রকল্পকে) ড্যাপে ‘ওভারলে’ হিসেবে দেখিয়ে এর কাজ সচল রাখা হয়েছে। যেন ওভারলে হিসেবে মাফ করে দিলেই এই বন্যাপ্রবাহ অঞ্চল বন্যামুক্ত অঞ্চল হয়ে যাবে! সাধারণত এসব অঞ্চলে ‘ওভারলে’ হিসেবে দেখানো হয় কোনো ঐতিহাসিক বা গুরুত্বপূর্ণ এলাকা, কবরস্থান ইত্যাদি যেগুলো সংরক্ষণ করা জরুরী। ‘পূর্বাচল’ বা ‘ঝিলমিল’ কি আমাদের জন্য এতই গুরুত্বপূর্ণ যে ঢাকার অস্তিত্বকে হুমকির মুখে ঠেলে দিয়ে বন্যাপ্রবাহ অঞ্চলে এগুলো বাস্তবায়ন করতে হবে?
আহ! ছোটো মুখে কী বড় কথা বলছি আমি! অবশ্যই গুরুত্বপূর্ণ। যে দেশে সাংসদরা করমুক্ত বিদেশি গাড়ি, বেতনের বিল পাশ করায়, সেখানে তাদেরকে এবং তাদের গুণমুগ্ধদের নামমাত্র মূল্যে জমি ভাগ-বাটোয়ারা করে দেয়া হবে- এ বিষয়টা তো অবশ্যই গুরুত্বপূর্ণ। না হয় সেটা বন্যাপ্রবাহ অঞ্চলেই হলো। ঢাকা তো এমনিতেই মারা যাচ্ছে, এটুকুতে আর কী আসে যায়! 
পূর্বাচল নিয়ে প্রথম আলোসহ কোনো পত্রিকায় লেখা ছাপা হচ্ছে না। সচলায়তনে সচল জাহিদ ড্যাপ ও পূর্বাচল নিয়ে বেশ কিছু পোস্ট দিয়েছেন। সেগুলো তিনি পত্রিকায় পাঠিয়েও ছিলেন। তারা ছাপায় নি। এমনকি জেনেছি যে প্রথম আলোয় খবরের নিচে যেখানে অহরহ ছাগু মন্তব্য দেখা যায়, সেখানে মন্তব্য আকারে তিনি ড্যাপ/পূর্বাচলের অংশবিশেষ পোস্ট করেছিলেন- তাও আসে নি!
পূর্বাচল নিয়ে খবর আসবে না। কারণ প্লট প্রাপ্তদের তালিকা ঘেঁটে দেখতে পাচ্ছি সেখানে সাংবাদিকসহ দেশের সব রথী-মহারথী এবং তাদের পোষ্য, পুত্র-কন্যারা প্লট পেয়েছেন। যাদের জায়গা-জমি আছে তারাও আরো জমি পেয়েছেন। এই প্লট লটারি করে যেমন দেয়া হয়েছে, আমি নিশ্চিত লটারির বাইরে ‘ঈশ্বরের হাত’ দিয়েও দেয়া হয়েছে, কারণ ‘শিল্পী’ কোটা বা ‘খেলোয়াড়’ কোটায় যাদের প্লট দেয়া হয়েছে তাদের অনেকের নামও আমি কোনোদিন শুনি নি! ২০০৯-এর আগেও ২০০৩-০৪ সালে অনেককে প্লট দেয়া হয়েছে।
‘পূর্বাচল’ প্রজেক্টে বুয়েটের অনেক শিক্ষক কনসালটেন্সি করেছেন। আমি তালিকায় বুয়েটের শিক্ষকদের নাম খুঁজছিলাম যারা জেনেশুনে রাজউকের এ দুর্নীতিতে শামিল হয়েছেন। প্রচুর নাম আছে! এদের মধ্যে অনেকে হয়তো জেনে আবার অনেকে না জেনে আবেদন করছেন। মুফতে যদি ঢাকা শহরে প্লট পাওয়া যায় যেখানে জমির দাম কোটি টাকা, ক্ষতি কী? কিন্তু সবচেয়ে বিস্মিত হয়েছি তালিকায় অধ্যাপক মুহম্মদ জাফর ইকবালের নাম দেখে! তিনি পূর্বাচলে ১০ কাঠার প্লট পেয়েছেন। জাফর ইকবাল তাঁর যোগ্যতা ও দেশের প্রতি অবদানের জন্যই সরকারের কাছ থেকে প্লট পেতে পারেন। কিন্তু দুর্নীতিযুক্ত ও দেশের জন্য আত্মঘাতী এ প্রকল্পে তাঁর নাম আমরা দেখতে চাই না। আমি ধরে নিচ্ছি আরো অনেক আবেদনকারীর মতোই তিনি পূর্বাচল সম্পর্কে সম্যক অবহিত না হয়েই প্লটের জন্য আবেদন করেছিলেন। কিন্তু তিনি চাইলে এখনো শিপন-রিপন-নিপনদের মতো দেশ বিক্রির এ মচ্ছব থেকে নিজেকে দূরে সরিয়ে রাখতে পারেন। নিজের দশ কাঠা প্লট ফিরিয়ে দিয়ে তাঁর ‘সাদাসিধে কলামে’ রাজউককে এ প্রকল্প বন্ধের আহবান জানাতে পারেন। স্যার, আমরা আপনার জন্য অপেক্ষা করছি।              
 

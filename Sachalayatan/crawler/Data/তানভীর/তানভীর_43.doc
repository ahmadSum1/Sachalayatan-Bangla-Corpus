শিলাবৃষ্টি যখন হয়



বিডিনিউজ২৪-এর খবরে দেখলাম রোববার বিকেলে ঢাকায় শিলাবৃষ্টি হয়েছে। বাংলাদেশে এখন টর্নেডো মৌসুম (মার্চ-মে)। এ সময় শিলাবৃষ্টি হলেই তা চিন্তার বিষয়। কারণ, টর্নেডো সৃষ্টি হয় সুপারসেল (Supercell) নামক এক ধরণের ঘূর্ণনশীল বজ্রঝড় (thunderstorm) থেকে। সাধারণত সুপারসেল ঝড়ের সম্মুখভাগে শিলাবৃষ্টি হয়। তারপর উপযুক্ত পরিবেশে এ ঝড় থেকেই সৃষ্টি হয় টর্নেডো। তবে সঠিক নিয়ামকের অভাবে সবসময় তা নাও হতে পারে। বাংলাদেশে আজ-কালকের তাপমাত্রা পার্থক্য বা বায়ুপ্রবাহের কোন চার্ট এখনো খুঁজে পাই নি। না দেখেই ধারণা করছি, এটা কোন সুপারসেল ছিল, যা থেকে টর্নেডো হতে পারত বা ছোট-খাট দু’ একটা হয়েছেও।
শীতের শেষে এবং গ্রীষ্মের শুরুতে আমাদের এ অঞ্চলে বায়ুমন্ডল বিক্ষুব্ধ থাকে। তাই আমরা এ সময় ‘কালবৈশাখি’ ঝড়ের আনাগোনা দেখি। কালবৈশাখি এক ধরনের ‘সরলরৈখিক ঝড়’; মানে এতে বাতাস শুধু একদিকে সরলরেখা বরাবর প্রবাহিত হয়। তাই এ ঝড় মোটামুটি নিরীহ (যদিও নাজুক ঘরবাড়ির জন্য কালবৈশাখির কারণেও অনেক ঘরবাড়ি ক্ষতিগ্রস্থ হয়)। কালবৈশাখি ঝড়কে পুঁজি করেই ক্ষেত্রবিশেষে আবহাওয়ার নানা উপাদান (যেমন- পাশাপাশি দু’ অঞ্চলে তাপমাত্রা ও আর্দ্রতার চরম পার্থক্য যা ‘ড্রাই লাইন’ বা ‘শুষ্ক রেখা’ নামে পরিচিত) যোগ হয়ে ঘূর্ণনশীল ও শক্তিশালী সুপারসেল বজ্রঝড় ও টর্নেডো সৃষ্টি হয়। বিদেশে আবহাওয়াবিদরা সাধারণত এ উপাদানগুলোর দিকে লক্ষ্য রাখেন, যদি বায়ুমন্ডলে বিক্ষুব্ধ আবহাওয়ার সাথে এগুলোর কোনটির উপস্থিতি দেখা যায়, তখন টর্নেডো পূর্বাভাস দেয়া হয়।   
ইতিহাসগতভাবে বাংলাদেশে এপ্রিলের দ্বিতীয় থেকে শেষ সপ্তাহের মধ্যে সবচেয়ে ভয়ংকর টর্নেডোগুলো হয়েছে। ১৯৬৯ সালের পহেলা বৈশাখে (১৪ ই এপ্রিল) ঢাকা ও কুমিল্লার কাছে টর্নেডোতে প্রায় ৯০০ লোক নিহত হয়েছিল। এখন লোকসংখ্যা বেড়েছে সে তুলনায় অনেকগুণ। কাজেই সতর্ক না হলে পরিস্থিতি আরো ভয়াবহ হতে পারে। এ সময়ে ঝড়বৃষ্টি দেখলে সাবধানে চলাফেরা করুন, নৌভ্রমণ পরিহার করুন। সাধারণত টর্নেডো হলে বেজমেন্ট বা ভূগর্ভস্থ কোন ঘরে যাওয়া সবচেয়ে নিরাপদ। আমাদের দেশে যেহেতু ঘরবাড়ীতে বেজমেন্ট রাখা হয় না, তাই আশেপাশে জানালা নেই এমন কোন কক্ষে কিছু একটা কাভার দিয়ে (যেমন কম্বল বা লেপ মুড়ে) আশ্রয় নেয়া ভাল। এক্ষেত্রে বাথরুম বা ক্লজেটই হতে পারে এরকম জায়গা।  
টর্নেডো এবং এ সময়ে সতর্কতা নিয়ে বিস্তারিত জানতে এ পোস্টটি এবং মূল ইংরেজি নিবন্ধটি দেখতে পারেন।  


লেস্ট উই ফরগেট



গতকাল ছিলো এখানে ভেটারানস ডে। আমেরিকায় যারা ভেটারান বা প্রাক্তন সৈনিক- আমরা যাদের বলি (অবঃ), তাদেরকে সবাই খুব সম্মান করে। এখানে সব জব এপ্লিকেশনে আলাদা ঘর দেয়া থাকে- আপনি কি একজন (অবঃ)? যদি হন, তবে আপনার জন্য আছে বিশেষ সুবিধা। তবে শুধু ভেটারান নয়, সেনাবাহিনীর প্রতিও এদের আলাদা একটা টান আছে। এর কারণ মনে হয় এখানকার প্রায় প্রতিটি পরিবারের সাথে সেনাবাহিনীর কিছু না কিছু স্মৃতি বিজড়িত আছে।
আমেরিকায় প্রয়োজনের সময় প্রাপ্তবয়স্ক যে কোনো নাগরিককে বাধ্যতামূলকভাবে সামরিক বাহিনীতে যোগ দেবার বিধান আছে- ‘ড্রাফট/ড্রাফটিং’ নামে যা পরিচিত। ভিয়েতনাম যুদ্ধের সময় ড্রাফটিং পুরোমাত্রায় চালু ছিলো। আমার পিএইচডি সুপারভাইজার দুবার ড্রাফটের চিঠি পেয়েছিলেন। প্রথমবার তাঁর স্ত্রী ছিলেন অন্তঃসত্ত্বা, সে অজুহাত দেখিয়ে বাং মেরেছিলেন। দ্বিতীয়বার যখন চিঠি এসেছিলো, তখন তিনি পোস্টডক করছিলেন জার্মানিতে। মুষ্টিযোদ্ধা মোহম্মদ আলী ড্রাফটে যেতে অস্বীকার করায় তাঁর বিশ্বচ্যাম্পিয়নশিপের খেতাব ছিনিয়ে নেয়ার ঘটনাও আমরা জানি। ইরাক যুদ্ধের সময় ড্রাফটিং আবার চালু হবার সম্ভাবনায় আমার কিছু বন্ধু কানাডা পাড়ি দেবার চিন্তাভাবনাও করছিলো।
তবে সবাই যে এমন তা নয়, রন কভিচের মতো অনেকে আবার শুধু দেশকে ভালবেসেও সেনাবাহিনীতে যোগ দেয়, হয়তো রাজনীতির নোংরামির কারণে সময়ে সে ভালবাসা ফিকে হয়ে আসে। কিন্তু মোটামুটি এরা এদের সেনাবাহিনীকে বেশ পছন্দ করে, একে নিয়ে গর্ববোধ করে। এদের গাড়ির বাম্পারে, আয়নায় স্টিকার মারা থাকে- ‘উই সাপোর্ট আওয়ার ট্রুপস’। আমেরিকায় সেনারা এমনিতে বেশ দরিদ্র। কোথায় যেন পড়েছিলাম এদের বেতন শুরু হয় বছরে মাত্র দশ-বারো হাজার ডলার দিয়ে যা এখানে একটা বিদেশি গ্রাজুয়েট স্টুডেন্টের চেয়েও কম। অনেকে সেনাবাহিনীতে যায় কলেজে পড়ার খরচ পায় বলে, পড়া শেষ হয়ে গেলে আবার ফিরে আসে। রাজনীতির মারপ্যাঁচের কারণে জীবন সংগ্রামে রত এসব তরুণদের দেশের জন্য জীবন বিলিয়ে দিতে হচ্ছে- এ কারণেও হয়তো তাদের প্রতি জনগণের একটা সহানুভূতি কাজ করে। 
ভাবছিলাম আমেরিকায় সেনাবাহিনী জনগণের যে আস্থা অর্জন করেছে আমাদের সেনাবাহিনী তা পারে নি কেন? কেন আমরা এদের চোখে এখনও ‘ব্লাডি সিভিলিয়ান’ রয়ে গেলাম? আমাদের সেনাবাহিনী কেন এখনো ঢাকা শহরের বুকে ট্যাংক উঁচিয়ে খাড়া হয়ে থাকে? কেন এদের মধ্যে ‘এলিট’ ‘এলিট’ গন্ধ? আমেরিকায় সৈন্যদের সব কাজ নিজেদেরই করা লাগে। কিন্তু এদের আছে আর্দালি, ব্যাটম্যান, বাটলার আরো কত নানা নামের ভৃত্য। জনগণের সেবক হবার বদলে এরা জনগণকেই দাস বানিয়ে রাখে। এরা ফৌজি হয়ে বাণিজ্য করে। পৃথিবীর আর কোথাও এমন আছে বলে জানি না। দেশের শিক্ষা ব্যবস্থার কথা বলতে গেলে আমরা বলি তিন রকম- বাংলা, ইংরেজি, আরবী। কিন্তু আসলে চার রকম। আমাদের এলিট সেনাবাহিনীর বদৌলতে ‘ক্যাডেট কলেজ’ নামক এলিট শিক্ষাব্যবস্থা চালু আছে যা আসে কৃষক-কুলি-মজুরের ঘাম ফেলা পয়সা আর জনগণের করের টাকায়। উপরে একটু ভুল বলেছি যে পৃথিবীর আর কোথাও এমন আছে কিনা জানি না। সে আরেক দেশ আছে এমন। তার নাম পাকিস্তান। সেখানেও ফৌজিরা বাণিজ্য করে, পাব্লিকের সাথে মাস্তানি করে, তাদেরও ক্যাডেট কলেজ আছে। বস্তুত আমাদের সেনাবাহিনীর সবকিছুই তাদের পদাংক অনুসরণ করে করা! কী লজ্জা!! অথচ দেশের জন্য এ সেনাবাহিনীর সদস্যরাই প্রাণ দিয়েছিলো, পাকিস্তান থেকে আলাদা হতে চেয়েছিলো। আর আজ তাঁদের উত্তরসূরীরাই দেশটাকে পাকিস্তান বানিয়ে রেখেছে!
আমেরিকার কথায় ফিরে আসি। আমেরিকা প্রতি বছর ভেটারান’স ডে, মেমোরিয়াল ডে ইত্যাদি পালন করে জানায় যে সে তার সূর্যসন্তানদের ভোলে নি। আমেরিকা ভোলে না। কিন্তু ভোলে কিছু রাজনীতিবিদ। তাদের কারণে এদের মাথা নিচু হয়, যেমন মাথা নিচু হয় আমাদের মুক্তিযোদ্ধা সেনাদের তাঁদের উত্তরসূরীদের জন্য। রন কভিচের মতো ভেটারানরা তাই হুইল চেয়ারে বসেও এই দিনগুলোতে মানুষের কাছে ছুটে ছুটে যায়-  
We're never, never gonna let the people of the United States forget that war, because the moment we do, there's gonna be another war, and another, and another. That's why we're gonna be there for the rest of our lives telling you that the war happened - it wasn't just some nightmare - it happened, and you're not gonna sweep it under the rug because you didn't like the ratings, like some television show. This wheelchair, our wheelchairs, this steel, our steel is your Memorial Day on wheels, we are your Yankee Doodle Dandy coming home...


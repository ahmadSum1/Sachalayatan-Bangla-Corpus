মন্তব্যপোস্টঃ বাংলাদেশের বন্যা নিয়ন্ত্রণ প্রসঙ্গে



[তানবীরা তালুকদারের পোস্ট ‘আমরা করব জয়ে’ বাংলাদেশের বন্যা নিয়ন্ত্রণ প্রসঙ্গে মন্তব্য করতে গিয়ে আকার বড় হয়ে যাওয়ায় আলাদা পোস্ট হিসেবে দিতে হল। ডাচদের সমুদ্র জয়ের কাহিনী যেমন দুর্দান্ত, তেমনি এটাও সত্য তারা শত শত বছর ধরে স্বাধীন ছিল (১৫৮১ সালে ডাচরা স্বাধীনতা ঘোষণা করলেও স্পেনের সাথে ১৫৬৮ সালে শুরু হওয়া ‘আশি বছরের যুদ্ধ’ শেষ হওয়ার পর ১৬৪৮ সালে তারা কার্যত স্বাধীন হয়)। স্বাধীন দেশে নিজেদেরকে সমুদ্র এবং বন্যা থেকে রক্ষা করার জন্য শত বছরব্যাপী দীর্ঘমেয়াদী পরিকল্পনা তারা নিতে পেরেছিল। আমাদের স্বাধীনতার বয়স মাত্র ৩৭ বছর। কাজেই ডাচদের সাথে আমাদের তুলনা করার বা এখনই আশাহত হবার মত কিছু নেই বলেই আমার ধারণা।] 
ভৌগলিক দিক থেকে বন্যার ক্ষেত্রে বাংলাদেশের অবস্থা নেদারল্যান্ডসের চাইতে একটু জটিল। ডাচদের জন্য সমুদ্রটাই ছিল বড় ফ্যাক্টর। কিন্তু আমাদের দেশে দক্ষিণে বঙ্গোপসাগর থেকে যে বন্যা বা জলোচ্ছ্বাস হয়, তা হয় বেশ কয়েক বছর পরপর ঘূর্ণিঝড়ের সময়। কিন্তু প্রায় প্রতি বছর বাংলাদেশে যে বন্যাটা হয় তা হয় উত্তর দিকের নদীগুলো থেকে ধেয়ে আসা উপচে পড়া পানির কারণে। বাংলাদেশ সাইজে ছোট হলে কি হবে, এর উপর দিয়ে বিশাল এক এলাকার (যাকে বলা হয় catchment area) পানি প্রবাহিত হয়ে বঙ্গোপসাগরে গিয়ে পড়ে। নীচের ছবিতেই দেখুন গঙ্গা, ব্রহ্মপুত্র ও মেঘনা বেসিনের (যার আয়তন ১.৭ মিলিয়ন বর্গ কিমি) সব পানি ছোট্ট বাংলাদেশের উপর দিয়ে প্রবাহিত হয়ে সমুদ্রে পড়ছে। বন্যা না হয়ে আর যাবে কোথায়!
 
এখন সমুদ্র থেকে জলোচ্ছ্বাসের হাত থেকে বাঁচতে যদি সমুদ্রে বাঁধ দেয়া হয় তবে তা উপর থেকে আসা এই পানি আটকে দিয়ে আরো বিশাল সমস্যার সৃষ্টি করবে। আমাদের দেশে প্রতি বছর যে বন্যা হয়, তার প্রধান কারণ হল বেসিনগুলোতে অতিবৃষ্টি হলে স্বাভাবিক প্রবাহের বাইরে অতিরিক্ত যে পানি নদীগুলো দিয়ে ঢুকে তা সহজে বের হবার রাস্তা পায় না।  নদীগুলোতে ঠিক মতো ড্রেজিং করা হয় না বলে, নদী বেশী পরিমাণ পানি ধারণ করতে পারে না। ফলে আশেপাশের এলাকাগুলোতে পানি উপচে পড়ে। 
নদীগুলোতে নিয়মিত ড্রেজিং করা বন্যা সমস্যার একটা ছোট সমাধান। কিন্তু নদীর পাড় বাধাঁই করে উঁচু করে বাঁধ দেয়া সাময়িক সমাধান হলেও কোন ভালো সমাধান কিনা বলতে পারছি না। আমেরিকাতেই দেখেন মিসিসিপি নদীতে বাঁধ দিয়েও বন্যা ঠেকাতে পারে নি। আইওয়া, ইন্ডিয়ানা, ইলিনয়তে শহরের পর শহর এখন বন্যায় ভেসে যাচ্ছে। 
যত উঁচু বাঁধই দেয়া হোক না কেন, পানি নিষ্কাষণের জায়গা দেয়া না হলে তা একসময় ভেঙ্গে পড়বেই (বাঁধ বিষয়ে একটা চালু রসিকতা হল; পৃথিবীতে দুই ধরনের বাঁধ আছে- ১। ভেঙ্গে পড়ে গেছে ২। ভেঙ্গে পড়বে   )। মিসিসিপি নদীর কথাই ধরি। গড়ে ২৪ ফুট উঁচু বাঁধ দেয়া হয়েছিল। কিছুদিন আগেও সেখানে পানি ছিল ৩৩ ফুট উঁচু এবং আরো বাড়ছিল। বাঁধ-টাধ সব ভেঙ্গে একাকার। 
আমাদের দেশে বন্যা নিয়ন্ত্রণের ক্ষেত্রে প্রধান যে সমস্যাটা হল বেসিনগুলো অন্য দেশে অবস্থিত হওয়ায় কি পরিমাণ অতিরিক্ত পানি নদীগুলোতে প্রবাহিত হবে তা আগে থেকে জানার বা নিয়ন্ত্রণ করার কোন উপায় আমাদের হাতে নেই। ভারতে যখন বন্যা হয়, তখন তারা তখন সব পানি আমাদের উপর ছেড়ে দেয়। আবার অনাবৃষ্টির ফলে নদী-নালা যখন সব শুকিয়ে রাস্তা হয়ে যায়, তখন অন্যায্যভাবে পানি আটকে রাখে। গঙ্গা, ব্রহ্মপুত্র ইত্যাদি আন্তর্জাতিক নদী হওয়ায় ‘আন্তর্জাতিক নদী আইন’ অনুযায়ী ভারত যদিও তা করার অধিকার রাখে না, তবু বড় দেশ হিসাবে গায়ের জোরে এসব গাদ্দারি তারা করেই চলেছে। ফারাক্কা বাঁধ তার একটা উদাহরণ।
আমাদের এমন একটা মেকানিজম বের করতে হবে যা অতিবৃষ্টির সময় অতিরিক্ত পানিকে দ্রুত নিষ্কাশন করবে এবং কিছু পানি ধরেও রাখবে যা অনাবৃষ্টির সময় কাজে দেবে। এখন সেটা কিভাবে সম্ভব তার কার্যকরী উপায় দেশের প্রকৌশলীদেরকেই বের করতে হবে। গঙ্গো-কপোতাক্ষ প্রকল্পের (জি-কে ব্যারাজ) মতো সেচ প্রকল্প এই দেশেই আছে, যা নদী থেকে খালে-বিলে সেচের জন্য পানিকে নিষ্কাশন করে। এগুলোকে আরো আধুনিকায়ন করে কার্যকরী কিছু একটা করা যায় যা অতিরিক্ত পানি নদী থেকে সরিয়ে খালে বিলে শেষে সমুদ্রে নিষ্কাষণ করবে পাশাপাশি শুষ্ক মৌসুমের জন্যও পানি ধরে রাখবে। বর্তমানে শুষ্ক মৌসুমে এই প্রকল্প পানির অভাবে বন্ধ থাকে! তবে বিচ্ছিন্নভাবে কিছু না করে সবকিছু সমন্বিতভাবে করা প্রয়োজন। নচেৎ যশোরের ভবদহের মতো পরিস্থিতির সৃষ্টি হতে পারে। (ভবদহে ভয়াবহ জলাবদ্ধতা হয়েছিল পার্শ্ববর্তী এলাকায় বন্যা নিয়ন্ত্রণের জন্য স্লুইস গেট ও পোল্ডার বসানোর ফলে)।
হাজার হাজার বছর ধরে বাংলাদেশের মানুষ কিন্তু এই বন্যার সাথেই বসবাস করে এসেছে। ছোটখাট বন্যা আমাদের জন্য উপকারীও বটে। আমাদের মাটি যে এত উর্বর, তা এই বন্যার সাথে আসা পলি পড়েই। কাজেই ডাচদের মত বন্যাকে একেবারে দুরমুশ দিয়ে ঠেকানোর পরিকল্পনা না করে কিভাবে বন্যাকে আমাদের কাজে লাগানো যায় সে উপায় বের করতে হবে। বন্যা প্রকৌশলের (বাঁধ ইত্যাদি) পাশাপাশি বন্যা ব্যবস্থাপনার দিকেও জোর দিতে হবে। বন্যাপ্রবণ এলাকায় ঘর-বাড়িগুলো বাধ্যতামূলকভাবে উঁচু করে তৈরী করতে হবে। আমাদের কৃষক ভাইরা এমনই দারুণ যে তারা বন্যার পানিতেও চাষাবাদের কৌশল আবিষ্কার করে ফেলেছে। কিছুদিন আগেই পত্রিকায় দেখলাম কচুরিপানায় চাষাবাদ পদ্ধতি। এগুলোকেও কাজে লাগাতে হবে। 
তবে সমুদ্রের জলোছ্বাসের হাত থেকে বাঁচতে কি করা প্রয়োজন সেটাও জরুরীভাবে ভেবে দেখতে হবে। ঘূর্ণিঝড়ের সময় অসংখ্য মানুষ এই জলোচ্ছ্বাস থেকেই মারা যায়। এক্ষেত্রে ডাচদের বুদ্ধি হয়তো কাজে লাগানো যায়। ডাচদের একটা জিনিষ আমার পছন্দ হয়েছে যেটাকে বলা হচ্ছে ‘ইন্টেলিজেন্ট ডিজাইন’। Maeslantkering নামে তারা একটা স্টর্ম সার্জ ব্যারিয়ার তৈরী করেছে যেটা স্বাভাবিক সময়ে খোলা থাকে ফলে পানি প্রবাহ ও অন্যান্য কাজ যথানিয়মে চলে; কিন্তু যখন ঝড় শুরু হয় এটা তখন আপনা-আপনি  বন্ধ হয়ে যায় এবং জলোচ্ছ্বাসে বাধা দেয়।  (ছবি- বাঁধ বন্ধ এবং খোলা অবস্থায়)


সমুদ্র উপকূলে এ রকম  বাঁধ থাকলে আমাদের উপর থেকে আসা পানিও আটকাবে না, পরিবেশেও কোন প্রভাব পড়বে না, আবার জলোচ্ছ্বাসের সময় এই বাঁধ সেটা প্রতিরোধ করবে। ডাচদের বিশাল ডেলটা ওয়ার্ক্স যার প্রতি বছর শুধু রক্ষণাবেক্ষণ খরচই ৫০০ মিলিয়ন ডলার, এরকম বিশাল একটা প্রজেক্ট না করে বাংলাদেশের যেখানে জলোচ্ছ্বাসের প্রকোপ বেশী (যথা- চট্টগ্রাম এবং বরিশাল সমুদ্রউপকূল) সেখানে এই বাঁধ তৈরী করা যায়। যদিও এর খরচও কম হবার কথা না। 
আর দক্ষিণ-পশ্চিমে আমাদের একটা ন্যাচারাল ব্যারিয়ার অর্থাৎ সুন্দরবন তো রয়েছেই। সিডরের সময়ই আমরা এর কার্যকারিতা দেখেছি। যদিও সহজ না, তবু বাঁচার স্বার্থেই এই সবুজ বেষ্টনীকে আরো বিস্তৃত করা প্রয়োজন। তবে এটাকে সেকেন্ড লাইন অফ ডিফেন্স ধরে নিয়ে সমুদ্রেই জলোচ্ছ্বাসকে বাধা দেয়ার জন্য পরিকল্পনা নেয়া প্রয়োজন, কারণ আমাদের সমুদ্র উপকূলের মহীসোপান অগভীর হওয়ায় জলোচ্ছ্বাসের উচচতা স্বাভাবিকের চেয়ে অনেক বেশী হয়। (এ পোস্টে মন্তব্যের অংশে এটা আলোচনা করা হয়েছিল)           


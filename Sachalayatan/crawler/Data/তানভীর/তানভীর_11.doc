একাত্তরে জামায়াতে ইসলামীর ভূমিকা ও আন্তর্জাতিক অপরাধ ট্রাইবুনালে এর উপস্থাপন



বাংলাদেশে একাত্তরের আন্তর্জাতিক অপরাধের ট্রাইবুনাল চলছে। ট্রাইবুনালে বিচারাধীন বেশিরভাগ ব্যক্তি জামায়াতে ইসলামীর সদস্য হওয়ায় এই বিচার নিয়ে জামায়াত শুরু থেকেই আপত্তি জানিয়ে আসছে। তাদের বক্তব্য অনুযায়ী মূল অপরাধী পাকিস্তানের তৎকালীন সামরিক সরকার বা সামরিক বাহিনীর বিচার আগে না করে কেন তাদের অর্থাৎ সহযোগীদের বিচার করা হবে ইত্যাদি নানা মায়াকান্নাও তারা বিভিন্ন সংবাদ মাধ্যমে এবং অনলাইনে বিভিন্ন ভাষায় ভিডিওতে প্রচার করে আসছে। 
ইতিহাসবিদ অধ্যাপক মুনতাসীর মামুন জামায়াতে ইসলামীর সাবেক আমীর গোলাম আযমের বিরুদ্ধে মানবতাবিরোধী অপরাধের মামলায় প্রথম সাক্ষী হিসেবে ১ লা জুলাই জবানবন্দী দিয়েছেন। বিডিনিউজে তাঁর বক্তব্য পড়ে মোটামুটি হতাশ হয়েছি। তিনি বলেছেন-


একাত্তরের মার্চ মাসে যেসব রাজনৈতিক দল পাকিস্তান সরকারকে সমর্থন করছিল, তার মধ্যে জামায়াতে ইসলামী, মুসলিম লীগের বিভিন্ন অংশ, পিডিপি এবং আরও কিছু দলের শাখা অন্যতম। তবে বড় দল হওয়ায় জামায়াত ও মুসলীম লীগের ভূমিকাই ছিল বেশি।

অর্থাৎ জামায়াতকে তিনি মুসলিম লীগ, পিডিপি ও অন্যান্য দল যারা পাকিস্তান সরকারকে সমর্থন দিয়েছিলো তাদের সাথে এক কাতারে ফেলেছেন। কিন্তু একাত্তরে জামায়াতে ইসলামীর ভূমিকা মোটেও মুসলিম লীগ বা পিডিপি বা অন্য কোন রাজনৈতিক দলের সমতুল্য ছিলো না এবং জামায়াতে ইসলামী যে দাবী করে মূল অপরাধীদের বাদ দিয়ে তাদের বিচার করা হচ্ছে এ কথাও সত্য নয়। কারণ, একাত্তরে জামায়াতে ইসলামী পাকিস্তানের সামরিক সরকার এবং সেনাবাহিনীরই অংশ ছিলো এবং একাত্তরের মানবতাবিরোধী অপরাধ অর্থাৎ হত্যা, গণহত্যা, ধর্ষণ, ইত্যাদিতে তাদের প্রত্যক্ষ অংশগ্রহণ ছিলো এবং এই সকল সিদ্ধান্ত জামায়াতে ইসলামীর তৎকালীন আমীর হিসেবে গোলাম আযম এবং জামায়াতের ছাত্র সংগঠন ‘ইসলামি জামিয়াত-ই তুলাবাহ’ (IJT) এর প্রধান কমাণ্ডার হিসেবে মতিউর রহমান নিজামী এবং তাদের অন্যান্য উর্ধতন নেতারাই নিয়েছিলো।  
জামায়াতে ইসলামী পূর্ব পাকিস্তানের চারজন নেতা একাত্তরের সেপ্টেম্বর মাসে সামরিক সরকারে যোগদান করেছিলো। এরা যুদ্ধচলাকালীন সময়ে রাজস্ব, শিক্ষা, বাণিজ্য ও শিল্প, এবং স্থানীয় সরকার মন্ত্রণালয়ের দায়িত্বে ছিলো। অর্থাৎ একাত্তর সালে জামায়াতে ইসলামী গভর্ণর টিক্কা খানের সামরিক সরকারের অংশই ছিলো। কাজেই এখানে জামায়াতে ইসলামীর সাথে অন্য কোনো দলের তুলনা টানলে চলবে না বা তাদেরকে তৎকালীন সামরিক সরকারের ভূমিকা থেকেও আলাদা করে দেখা যাবে না।


In September 1971 the alliance between the Jama‘at and the army was made official when four members of the Jama‘at-i Islami of East Pakistan joined the military government of the province.
The four portfolios given to the Jamaat’s provincial ministers were revenue, education, commerce and industry, and local government 
[সূত্রঃ The Vangaurd of the Islamic Revolution:The Jama‘at-i Islami of Pakistan (১৯৯৪), পৃঃ ১৬৯ এবং ২৫৫)] 

সেপ্টেম্বর মাসে জামায়াত অফিশিয়ালি সামরিক সরকারে যোগদান করলেও এপ্রিল মাসেই গোলাম আযম সামরিক বাহিনীর কার্যক্রমকে পূর্ণ সমর্থন দেয় (সে সময়কার বিভিন্ন সংবাদপত্রে এর বিবরণ আছে) এবং মে মাসে নিজামি আর্মির সহায়তায় জামায়াতের ছাত্র সংগঠন ‘ইসলামি জামিয়াত-ই তুলাবাহ’র সদস্যদের নিয়ে আল-বদর ও আল-শামস গঠন করে- যেগুলো সম্ভবত ট্রাইবুনালেও অভিযোগ হিসেবে উত্থাপন করা হয়েছে। এখানে যেটা উল্লেখ করার মতো বিষয় তা হলো, আল-বদর, আল-শামস ও রাজাকার বাহিনীকে পাক-বাহিনীর স্বেচ্ছাসেবক/সহযোগী হিসেবে বিভিন্ন জায়গায় উপস্থাপন করা হলেও এরা আদতে এবং আইনত ছিলো পাকিস্তান সেনাবাহিনীর অংশ এবং সামরিক বাহিনীর সদস্য হিসেবে বেতনভুক্ত। একাত্তর সালের মে/জুন মাসে তৎকালীন গভর্ণর টিক্কা খান রাজাকার অর্ডিন্যান্সের মাধ্যমে রাজাকার বাহিনী গঠন করে এবং আল-বদর, আল-শামস ও রাজাকাররা সরাসরি সেনাবাহিনীতে যোগ দেয়। কাজেই এদেরকে যেভাবে শুধুমাত্র 'পাকিস্তানপন্থী সংগঠন' হিসেবে বিডিনিউজের খবরে উল্লেখ করে এদের গুরুত্ব লঘু করা হয়েছে তা সত্যের বিকৃতি, কারণ এরা ছিলো আসলে পাকিস্তান সেনাবাহিনীরই অংশ। 


Initially, the force was under the command of local pro-Pakistani committees, but through the East Pakistan Razakar Ordinance (promulgated by General Tikka Khan on 1 June 1971) and a Ministry of Defence ordinance (promulgated 7 September 1971), Razakars were recognized as members of the Pakistan Army.
Razakars were receiving monthly salary and ration (food supplies). Major General Jamsid was head of Razakar force. 
[সূত্রঃ  http://pages.rediff.com/razakars--pakistan-/619605] 



The Razakar force was created under the Razakar Ordinance promulgated in May 1971 by the Governor of East Pakistan, Lieutenant General Tikka Khan.
Together with the Al-Badr and Al-Shams paramilitary forces, the Razakar were under Pakistani Army command 
[উইকিঃ http://en.wikipedia.org/wiki/Razakars_%28Pakistan%29] 

ভ্যানগার্ডে র্আর্মির সহায়তায় নিজামির আল-বদর ও আল-শামস গঠনের বিবরণঃ


in May 1971, when the IJT joined the army’s counterinsurgency campaign in East Pakistan. With the help of the army the IJT organized two paramilitary units, called al-Badr and al-Shams, to fight the Bengali guerrillas. Most of al-Badr consisted of IJT members, who also galvanized support for the operation among the Muhajir community settled in East Pakistan. Muti‘ u’ l- Rahman Nizami , the IJT’s nazim-i a‘la (supreme head or organizer) at the time, organized al-Badr and al-Shams from Dhaka University. 
[সূত্রঃ The Vangaurd of the Islamic Revolution:The Jama‘at-i Islami of Pakistan (১৯৯৪), পৃঃ ৬৬)] 

একাত্তরে যুদ্ধচলাকালীন সময়ে জামাতে ইসলামীর কুকর্মগুলির সিদ্ধান্ত পূর্ব পাকিস্তানের জামাতে ইসলামীর নেতারাই বিশেষ করে আমীর হিসেবে গোলাম আযমই নিয়েছিল, যা সম্পর্কে বলা আছেঃ


Its position was, in good measure, the result of decisions made by the Jama‘at-i Islami of East Pakistan, then led by Ghulam A‘ zam and Khurram Jah Murad. This branch of the Jama‘at, faced with annihilation, was thoroughly radicalized, and acted with increasing independence in doing the bidding of the military regime in Dhaka.
[সূত্রঃ The Vangaurd of the Islamic Revolution:The Jama‘at-i Islami of Pakistan (১৯৯৪), পৃঃ ১৬৯)] 

এছাড়া যুদ্ধচলাকালীন সময়ে তারা ইউরোপে প্রতিনিধি পাঠিয়েছিলো পাকিস্তান আর্মির কার্যক্রমকে ডিফেন্ড ও ব্যাখা করতে। আরেকটি দলকে পাঠিয়েছিলো আরব বিশ্বে সমর্থন আদায় করতে (ট্রাইবুনাল নিয়ে এই কাজ তারা এখনো করে চলেছে)।


A group of Jamaat members went to Europe to explain Pakistan’s cause and defend what the Army was doing in East Pakistan; another group was sent to the Arab World, where Jamaat drew upon its considerable influence to gain support.
[সূত্রঃ The Vangaurd of the Islamic Revolution:The Jama‘at-i Islami of Pakistan (১৯৯৪), পৃঃ ১৬৯)] 

একাত্তরে জামায়াতে ইসলামীর ভূমিকাকে তাই তৎকালীন সামরিক সরকার এবং সেনাবাহিনীর ভূমিকা থেকে আলাদা করে দেখা যাবে না এবং এদের মুসলিম লীগ বা পিডিপির কাতারে ফেলা হলে তা হবে সত্যের অপলাপ। কারণ, এরা তখন শুধু সামরিক সরকার এবং সেনাবাহিনীর সহযোগীই ছিলো না, এরা ছিলো সামরিক সরকার এবং সেনাবাহিনীর অংশ এবং মানবতাবিরোধী অপরাধের ‘মূল হোতা’। মিডিয়াতে এবং যারা অপরাধীদের বিপক্ষে ট্রাইবুনালে সাক্ষ্য দেবেন বা আইনজীবি হিসেবে কাজ করবেন সবারই একাত্তরে জামায়াতে ইসলামীর ভূমিকা সঠিকভাবে উপস্থাপন করা উচিত এবং সে দৃষ্টিকোণ থেকেই এদের বিপক্ষে যুক্তি ও বক্তব্যগুলো তারা দেবেন সে আশা ব্যক্ত করছি।


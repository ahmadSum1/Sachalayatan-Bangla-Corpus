ঝড়ো ব্লগ ০০২ - বাংলাদেশের টর্নেডো ও কালবৈশাখী



বাংলাদেশে মার্চ থেকে মে মাস- এ সময়টায় আমরা টর্নেডো, শিলাঝড় এবং কালবৈশাখীর আনাগোনা দেখি। এগুলোর প্রতিটি ভিন্ন ভিন্ন প্রকৃতির হলেও এ সময় এদের প্রকোপ বেশী হবার প্রাথমিক কারণ একটাই। বেশী জটিল ব্যাখায় না গিয়ে খুব সাধারণভাবে বলা যায়, শীতের শেষে বসন্তের এ সময় হতে দক্ষিণের বঙ্গোপসাগর থেকে উষ্ণ ও আর্দ্র মৌসুমী বায়ু স্থলভাগের দিকে প্রবাহিত হতে শুরু করে। শীতের শেষে তখনো বিরাজমান ঠান্ডা ও শুষ্ক বায়ুর সংস্পর্শে আসলে এটা বায়ুমন্ডলকে বিক্ষুব্ধ করে তোলে। ফলশ্রুতিতে এ সময় বজ্রবৃষ্টিসহ ঝড়ের প্রকোপ দেখা যায়, যা কালবৈশাখী নামে পরিচিত। হাজার হাজার বছর ধরে ভৌগলিক কারণে নিয়মিত এটা হয়ে আসছে বিধায় কালবৈশাখী এখন আমাদের বর্ষবরণ ঐতিহ্য ও সংস্কৃতির একটা অবিচ্ছেদ্য অংশ। এই কালবৈশাখী ঝড়- যেটা আসলে সাধারণ বজ্রঝড় (Thunderstorm) বৈ কিছু নয়, তার সাথে ক্ষেত্রবিশেষে আবহাওয়ার আরো কিছু উপাদান যোগ হয়ে টর্নেডো সৃষ্টি হয়। সাধারণ বজ্রঝড় যখন টর্নেডো সৃষ্টির জন্য অনুকূল একটি ঘূর্ণনশীল বজ্রঝড়ে পরিণত হয় (যার নাম Supercell), তখন তা থেকে শিলাবৃষ্টি হতে পারে। কাজেই শিলাঝড়কে এই প্রক্রিয়ার একটি উপজাত বলা যায়।
যারা টর্নেডো, সাইক্লোন, কালবৈশাখী সব গুলিয়ে ফেলেন তাদের জন্য সহজ একটু ব্যাখা দিচ্ছি। সাইক্লোন বা ঘূর্ণিঝড় হয় সমুদ্রে, তাই শুধু উপকূলীয় এলাকা ঘূর্ণিঝড়ে আক্রান্ত হয়, যেমন- সিডর। কালবৈশাখী হচ্ছে সাধারণ বজ্রঝড়- এতে বায়ুপ্রবাহ থেকে সরলরৈখিক (straight line winds), সাধারণ ঝড়ে যেমন হয়। অপরদিকে, টর্নেডো হচ্ছে স্থলভাগে সৃষ্ট বায়ুস্তম্ভ যা প্রচন্ড বেগে ঘুরতে থাকে এবং খুব অল্প সময়ের জন্য ক্রিয়াশীল থাকে (পাশে ছবি)। স্বল্পস্থায়ী হলেও বায়ুর প্রচন্ড গতিবেগের জন্য টর্নেডোর ধ্বংসক্ষমতা অতি ব্যাপক। চলার পথে সবকিছুই এটা গুঁড়িয়ে দেয়। 
আমাদের দেশের অধিকাংশ ঘরবাড়ী যেহেতু নাজুক, সাধারণ কালবৈশাখী ঝড়েও এগুলো সহজে আক্রান্ত হয়। এছাড়া কালবৈশাখী পরিস্থিতি থেকেই যেহেতু পর্যায়ক্রমে টর্নেডো সৃষ্টি হয়, তাই চাক্ষুষ বা রেডারে দেখা সম্ভব না হলে কোন এলাকা কালবৈশাখী নাকি টর্নেডোতে আক্রান্ত হয়েছে, অনভিজ্ঞ সাংবাদিকদের পক্ষে তা ঠিকভাবে চিহ্নিত করা কঠিন হয়ে দাঁড়ায়। ফলে অনেক সময় প্রকৃতপক্ষে টর্নেডো না হলেও পত্রিকায় আমরা দেখি টর্নেডো হয়েছে। বাংলাদেশের টর্নেডো ইতিহাস নিয়ে যাঁরা পুরনো পত্রিকা বা আর্কাইভ ঘাঁটাঘাঁটি করেছেন তারা গবেষণার জন্য এটিকে একটি সমস্যা হিসেবে চিহ্নিত করেছেন। অথচ একটু সচেতন হলে ঝড়ের ধ্বংস-নমুনা (damage pattern) দেখে খুব সহজেই এ পার্থক্য চিহ্নিত করা যায়। কালবৈশাখী বা সাধারণ ঝড়ের বায়ুপ্রবাহ থাকে সরলরৈখিক, কাজেই এ থেকে আক্রান্ত ঘরবাড়ি, গাছপালা শুধু একদিকে হেলে থেকে। অন্যদিকে টর্নেডোর বায়ুপ্রবাহ হচ্ছে ঘূর্ণন (rotating), টর্নেডো আক্রান্ত গাছপালা-বাড়ীঘর দেখেই এই ঘূর্ণনের ব্যাপারটা আঁচ করা যায়।       
টর্নেডো পূর্বাভাস
শুরুতে বলেছি, কালবৈশাখী পরিস্থিতির সাথে ক্ষেত্রবিশেষে আরো কিছু উপাদান যোগ হয়ে সুপারসেল ঝড় এবং পরবর্তীতে টর্নেডো সৃষ্টি হয়। এর একটি উপাদান হচ্ছে ড্রাই লাইন (Dry line) বা শুষ্ক রেখার উপস্থিতি। শুষ্ক রেখা হচ্ছে পাশাপাশি দুটো ভূখন্ডকে তাপমাত্রা ও আর্দ্রতার ভিত্তিকে বিভাজনকারী একটি কাল্পনিক রেখা। শীতের শেষে উত্তর ভারতের বিস্তীর্ণ এলাকা গরমে দ্রুত খটখটে ও শুকনো হয়ে ওঠে; কিন্তু বংগোপসাগরের সন্নিকটস্থ হওয়ায় বাংলাদেশ ও পূর্ব ভারতের আবহাওয়ায় যথেষ্ট আর্দ্রতা থাকে। ফলে মার্চ-মে এই সময়টায় প্রায়শই শুষ্ক রেখার উপস্থিতি টের পাওয়া যায়। চিত্রে বাংলাদেশ-ভারত পশ্চিম সীমান্তের কাছে শুষ্ক রেখার অবস্থিতি দেখানো হচ্ছে। এছাড়া এ অঞ্চলে হিমালয়ের অবস্থিতির কারণে ৫০০ মিলিবার উচচতা তথা সমুদ্র সমতল থেকে প্রায় ৬ কিমি উচচতায় যে শক্তিশালী বায়ু প্রবাহিত হয় (যার নাম ৫০০ মিলিবার জেট)  তা দুইভাগে বিভক্ত হয়ে যায় (চিত্রে)। এর প্রভাবে এ সময় এ অঞ্চলে পশ্চিমা বায়ু (westerlies) স্বাভাবিকের চেয়ে আরো বেশী বেগে প্রবাহিত হয়। এ কারণে দেখা যায় কালবৈশাখী ঝড় সাধারণত উত্তর-পশ্চিম দিক থেকে শুরু হয় এবং এর ইংরেজী নাম রাখা হয়েছে Nor’wester. 
আবহাওয়ার তাপমাত্রা ও আর্দ্রতা বিশ্লেষণ করে শুষ্ক রেখার উপস্থিতি টের পেলে আবহাওয়াবিদরা সতর্কতা জারী করেন যে আগামী কিছুদিন ঝড়ো আবহাওয়া বিরাজ করবে এবং সুপারসেল ঝড় ও টর্নেডোও সৃষ্টি হতে পারে। নজরে রাখার জন্য এবং জনসাধারণকে সাবধানে থাকতে বলার জন্য এসময় অনেক ক্ষেত্রে ঐ এলাকায় ‘টর্নেডো ওয়াচ বক্স’ ইস্যু করা হয়। দুর্ভাগ্যক্রমে বাংলাদেশের আবহাওয়া বিভাগ টর্নেডো ও কালবৈশাখীর ক্ষেত্রে কোনরূপ সতর্কতাই প্রদান করে না (ইদানীং অবশ্য কিছু কিছু পত্রিকায় দেখছি আগেই জানানো হচ্ছে)। যুক্তরাষ্ট্র National Weather Service-এর আবহাওয়াবিদ জোনাথন ফিঞ্চ বিগত কয়েক বছর যাবৎ বাংলাদেশের টর্নেডো নিয়ে গবেষণা করে আসছেন এবং প্রতি বছর মার্চ থেকে মে অর্থাৎ টর্নেডো মৌসুমে তাঁর ওয়েবসাইট থেকে স্বেছ্বাশ্রমের ভিত্তিতে এ ধরণের পূর্বাভাস দিয়ে আসছেন। বছর দেড়েক আগে ফিঞ্চের একটা সাক্ষাৎকার নিয়েছিলাম, এখান থেকে পড়ে দেখতে পারেন। 
সুপারসেল ঝড়গুলো রেডারে সহজেই ধরা পড়ে। আমেরিকায় কোন এলাকায় যখন সুপারসেল সৃষ্টি হয়, তখন ঐ এলাকার জন্য টর্নেডো ওয়াচ (Tornado Watch) ইস্যু করা হয়, মানে টর্নেডো সৃষ্টি হওয়ার পরিস্থিতি সৃষ্টি হয়েছে, যে কোন মূহুর্তে টর্নেডো হতে পারে। ঢাকার আবহাওয়া ভবনের উপরেও ফুটবলের মত একটা বিশাল রেডার আমরা সবসময় দেখি। এটা আদৌ কাজ করে কি না, বা কাজ করলেও কেন টর্নেডো ওয়াচ দেয়া হয় না, তা আমার বোধগম্য নয়! সব সুপারসেলেই যে টর্নেডো হয়, এমন নয়। হবে কি না কেউ নিশ্চিতভাবে বলতে পারে না। সাধারণত সুপারসেলের সামনের অংশে শিলাবৃষ্টি হয়। তাই বজ্রঝড়ের সময় শিলাবৃষ্টি হলে বুঝতে হবে সুপারসেলের বড় অংশ আছে পেছনে এবং টর্নেডো উৎপত্তির অনুকূল পরিবেশ সৃষ্টি হয়েছে। টর্নেডো এতই ক্ষুদ্র যে অভিজ্ঞ আবহাওয়াবিদ ছাড়া রেডারে টর্নেডো সনাক্ত করা খুব দুরুহ। তাই টর্নেডো ওয়াচ ইস্যু হলে বিভিন্ন জায়গায় স্টর্ম চেজার পাঠানো হয় টর্নেডো হয়েছে কিনা দেখার জন্য। সুপারসেল থেকে টর্নেডো সৃষ্টি হওয়ার খবর পাওয়া মাত্র অর্থাৎ সুপারসেলের মেঘ থেকে বায়ুস্তম্ভ ভূমিতে নেমে আসার সাথে সাথে টর্নেডো ওয়ার্ণিং (Tornado Warning) ইস্যু করা হয়। এর অর্থ কেউ একজন টর্নেডো দেখেছে এবং এটা ঐ এলাকায় আঘাত হানতে আসছে, অতএব এখন নিজেকে রক্ষা করতে হবে। মারাত্মক কোন টর্নেডো শহরের দিকে আসতে থাকলে নগরবাসীদের সাইরেন বাজিয়ে নিরাপদ অবস্থানে যেতে বলা হয়। এখানে স্টর্ম চেজারের প্রাপ্ত খবর থেকে টর্নেডো ওয়ার্ণিং ইস্যুর ব্যাপারটা একটু বলি। মেঘ থেকে টর্নেডো বায়ুস্তম্ভ ভূমি স্পর্শ  করার ঘটনাকে বলে টাচ ডাউন (Touch Down)। টর্নেডো ওয়াচ ইস্যু হবার পর থেকে আবহাওয়া অফিসে সবাই উৎকন্ঠা নিয়ে অপেক্ষা করে স্টর্ম চেজারের কাছ থেকে এই শব্দটা শোনার জন্য (আমেরিকান ফুটবলেও টাচ ডাউন একটা জনপ্রিয় শব্দ)। টর্নেডো মাটিতে নেমে আসা মাত্র স্টর্ম চেজার অফিসে জানিয়ে দেয় ‘টাচ ডাউন’ ‘টাচ ডাউন’। সাথে সাথে টর্নেডো ওয়ার্ণিং ইস্যু করা হয়। 
সতর্কতা
টর্নেডো হলে বেজমেন্ট বা ভূগর্ভস্থ কোন ঘরে যাওয়া সবচেয়ে নিরাপদ। আমাদের দেশে যেহেতু ঘরবাড়ীতে বেজমেন্ট রাখা হয় না, তাই আশেপাশে জানালা নেই এমন কোন রুমে কম্বল বা লেপ মুড়ে আশ্রয় নেয়া ভাল। এক্ষেত্রে বাথরুম বা ক্লজেটই হতে পারে এরকম জায়গা। কম্বলের ব্যাপারটা হল যদি কিছু ছিটকে আসে তা থেকে প্রটেকশনের জন্য। টর্নেডোর সময় উড়ন্ত বা ছিটকে পড়া বস্তুগুলো মারাত্মক অস্ত্রে পরিণত হয় এবং হতাহতের একটা উল্লেখযোগ্য অংশ থাকে এসব দ্বারা আক্রান্ত। জোনাথন ফিঞ্চ ও আশরাফ দেওয়ান ১৮৩৮ থেকে ২০০১ সাল পর্যন্ত বাংলাদেশ ও পূর্বভারতে ৮৬ টি টর্নেডো নথিবদ্ধ করেছিলেন। এগুলোর অবস্থান থেকে (নীচে ছবি) বাংলাদেশের টর্নেডো উপদ্রুত এলাকা সম্পর্কে ধারণা পাওয়া যাবে। মার্চ থেকে মে এই সময়টায় ঝড়ের পাশাপাশি প্রচুর বজ্রপাতও হয় এবং অনেক লোক বজ্রপাতে মারা যায়। এ সময় ঝড় হলে তাই বাইরে ঘুরাঘুরি না করাই ভাল। এছাড়া লঞ্চডুবি হয়েও প্রচুর যাত্রী নিহত হন। মার্চ থেকে মে- এই তিন মাস তাই একান্ত দরকার না হলে লঞ্চযাত্রা পরিহার করুন। আর যদি যেতে হয়, ভাল করে আবহাওয়ার খোঁজ-খবর নিয়ে তারপর যাত্রা করুন। 

ইতিহাসগতভাবে বাংলাদেশে এপ্রিলের দ্বিতীয় থেকে শেষ সপ্তাহের মধ্যে সবচেয়ে ভয়ংকর টর্নেডোগুলো হয়েছে। পহেলা বৈশাখ (১৪ ই এপ্রিল) ১৯৬৯ সালে ঢাকা ও কুমিল্লার কাছে টর্নেডোতে প্রায় ৯০০ লোক নিহত হয়েছিল। এখন লোকসংখ্যা বেড়েছে সে তুলনায় অনেকগুণ। কাজেই সতর্ক না হলে পরিস্থিতি আরো ভয়াবহ হতে পারে। পৃথিবীর সবচেয়ে ভয়ংকরতম টর্নেডো হয়েছে মানিকগঞ্জের সাটুরিয়ায় ২৬ শে এপ্রিল, ১৯৮৯ সালে। প্রায় ১৩০০ লোক এতে নিহত হয়েছিল। ফিঞ্চ ও আশরাফ দেওয়ানের সনাক্তকৃত ৮৬ টি টর্নেডোর মধ্যে ৩০ বা ততোধিক লোক নিহত হয়েছে এমন টর্নেডোর সংখ্যা ৪৩ টি। এর ৭৫% টর্নেডো সংঘটিত হয়েছে এপ্রিলের প্রথম ২০ দিনের মধ্যে। এ ধরণের সময়ে জনগণকে সচেতন করতে নানা দেশে জাতীয়ভাবে ‘টর্নেডো সচেতনতা সপ্তাহ’ এবং অন্যান্য কর্মসূচী পালন করা হয়। বাংলাদেশে প্রতি বছর এপ্রিলের দ্বিতীয় বা তৃতীয় সপ্তাহে এ ধরণের কর্মসূচী নেয়া এবং মিডিয়ায় প্রচারণার মাধ্যমে মানুষকে সতর্ক করা যেতে পারে। 
টর্নেডো নিয়ে আরো বিস্তারিত জানতে বাংলা উইকিপিডিয়ার নিবন্ধ দেখতে পারেন
বাংলাদেশের টর্নেডো নিয়ে ইংরেজী নিবন্ধ
সিরিজের প্রথম পর্বঃ বাংলাদেশের ঝড়
চিত্র সৌজন্যঃ উইকিপিডিয়া ও জোনাথন ফিঞ্চ


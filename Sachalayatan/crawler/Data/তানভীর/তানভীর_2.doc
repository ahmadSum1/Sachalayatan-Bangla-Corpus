যুদ্ধশিশু



স্বাধীনতা যুদ্ধ নিয়ে সব গবেষণা বা পরিসংখ্যানে বোধহয় সবচেয়ে উপেক্ষিত থাকে আমাদের যুদ্ধশিশুরা- যাদের জন্ম হয়েছিলো একাত্তরের বিভীষিকার মধ্যে। আমি জানি না কোন পরিসংখ্যান আছে কিনা একাত্তরে এবং পরবর্তীতে কতজন শিশু যুদ্ধের কারণে নিহত হয়েছিলো। স্বাভাবিক সময়ে একটা শিশুর জন্মের সময় এবং পরে কত যত্ন-আত্তি, হাসপাতাল-ক্লিনিকে ছুটোছুটি করা লাগে। ছয় বছর আগে আমার মেয়ের যখন জন্ম হলো, তার আগের দিন রাতে হাসপাতালে চলে গিয়েছিলাম, ভোর পাঁচটায় ডাক্তার এলেন ঘুম থেকে উঠে। সকাল ন’টায় হলো জন্ম। এরপর দু’দিন হাসপাতালে থেকে বাড়ি ফিরে এলো। তারপরও কতবার গেলাম ডাক্তারের কাছে- এই টীকা, ঐ টীকা আরো কত কিছু! একাত্তর সালের সেই নয় মাস এসব কোন সুবিধা কি তখন ছিলো?
২৫ মার্চ রাতে ঢাকায় যখন গণহত্যা শুরু হলো আমার মা তখন প্রায় পাঁচ মাসের অন্তসত্ত্বা। আম্মার কাছে শুনেছি খাটের নিচে লুকিয়ে মা-বাবা সারারাত মুহুর্মুহু গুলির শব্দ শুনেছেন, দু’একটা গুলি নাকি আমাদের মালিবাগের বাসার টিনশেডের ছাদেও এসে পড়েছিলো। পরদিন সকালে কিছু সময়ের জন্য মনে হয় কারফিউ শিথিল করা হয়েছিলো। সেই সময় সবাই ঢাকা ছেড়ে পালাচ্ছিলো। আমার বাবা তখন কিংকর্তব্যবিমূঢ়। আমাদের আত্মীয়-স্বজন সবাই চট্টগ্রামে। এই অবস্থায় আম্মাকে নিয়ে চট্টগ্রামে যাওয়া সম্ভব না। হঠাৎ এই সময় বাসায় এলেন আব্বার কলিগ মিজান সাহেব। ওনাদের বাড়ি মুন্সীগঞ্জ। যাবার আগে খোঁজ নিতে এসেছেন। মিজান সাহেব এসেই বললেন, আপনারা এখনই মুন্সীগঞ্জ চলেন, এখানে থাকলে আপনাদের মেরে ফেলবে। আব্বা একটু আমতা-আমতা করতে লাগলেন- কিন্তু বাইরে তো কোন গাড়ি-ঘোড়া নেই, আপনার ভাবীর পক্ষে এতদূর হেঁটে যাওয়া কী সম্ভব হবে! বাইরে আসলেই সব ফাঁকা, শুধু মানুষ পালাচ্ছে দিকবিদিকশূন্য হয়ে। 
মিজান সাহেব করিৎকর্মা মানুষ। তিনি কোত্থেকে একটা খালি রিকশা যোগাড় করে আনলেন। তারপর আম্মাকে রিকশায় বসিয়ে ফেরিঘাট পর্যন্ত তিনি নিজেই রিকশা চালিয়ে নিয়ে গেলেন। আম্মা পরে আমাকে বলেছিলো, সেদিন মিজান যা করলো মানুষ তার আপন বোনের জন্যও কোনদিন করে না। মিজান সাহেব পরে যুদ্ধে গিয়ে বীর প্রতীক খেতাব পেয়েছিলেন। আমার অনেক গর্ব যে এই লোকটাকে আমি চিনি। মুক্তিযোদ্ধারা যে কী বিশাল হৃদয়ের মানুষ ছিলেন এই লোকটাকে না দেখলে বোঝা সম্ভব না। 
ফেরি থেকে মুন্সীগঞ্জ যেতে যেতেই পথে মিজান সাহেব আরো লোক জুটিয়ে ফেললেন ওনাদের বাসায় আশ্রয় দেয়ার জন্য। সে এক বিশাল কাফেলা। পথে এক হিন্দু মহিলা জানালেন, দূরে কোথায় যেন আরো কয়টি হিন্দু পরিবারের আশ্রয় দরকার। কিন্তু তারা ভয় পাচ্ছে নিজে থেকে আসতে। তিনি গিয়ে যদি নিয়ে আসেন তবে ভালো হয়। মিজান সাহেব আব্বাকে কাফেলার দায়িত্ব দিয়ে বললেন, আপনি তো চেনেন আমাদের বাড়ি, বাকী পথটুকু সবাইকে নিয়ে যান, আমি ওদের নিয়ে আসি। আব্বা একদিন গুণে দেখেছিলেন প্রায় ১৫০ জন ওই সময় তাদের বাড়িতে আশ্রিত ছিলো।
মুন্সীগঞ্জ পালিয়েও অবশ্য আমার আম্মার বেশি সুবিধা হলো না। পাক আর্মি কিছুদিন পরপরই হানা দিতে লাগলো। যখন আর্মি রেইড হয়, তখন সবাই ঘর ছেড়ে বেরিয়ে বনে-জঙ্গলে, পুকুর-ডোবায় যে যেখানে পারে লুকিয়ে থাকে। প্রসবের সময় যত ঘনিয়ে আসলো, আমার আম্মার পক্ষে এভাবে রেইডের সময় দৌড়াদৌড়ি করে লুকিয়ে থাকা ততই কষ্টকর হয়ে দাঁড়ালো। তখন ঠিক হলো মুন্সীগঞ্জের আরো ভেতরে জঙ্গলের মধ্যে মিজান সাহেবদের একটা পুরনো ঘর আছে, ওনাদের এক বৃদ্ধা খালা থাকেন সেখানে। এত ভেতরে জঙ্গলের মধ্যে আর্মি ঢোকার সম্ভাবনা খুব কম। ওখানে আম্মাকে রেখে আসা হবে।   
আমার বোনের জন্ম হলো সেই জঙ্গলের মধ্যে। না, কোন ডাক্তার, কোন হাসপাতাল, কোন ওষুধ, পথ্যের বালাই ছিলো না। প্রতিকূল পরিবেশে জন্মের কারণে বোধহয় তার রোগ-প্রতিরোধ ব্যবস্থাও ঠিকমতো গড়ে উঠতে পারে নি। দেড় বছর পরে স্বাধীন বাংলাদেশেই একদিন সাধারণ ডায়রিয়া হয়ে আমার বোন মারা গেলো। আমার আম্মার খুব আফসোস ছিলো, ইস মেয়েটা যদি বেঁচে থাকতো। আমার বাবা এখনো বলে, কোলে নিলে বাচ্চা কেমন শান্ত থাকতো। আমাদের বাসায় একটা আমার বোনের একটা ছবি আছে। সেটা দেখতে একদম আমার মেয়ের মতোই লাগে। 
আজ বাংলাদেশের জন্মদিন। দেখতে দেখতে কেমন করে চুয়াল্লিশ বছর হয়ে গেলো। বেঁচে থাকলে আজ চুয়াল্লিশ বছরেরই একটা বোন থাকতো আমার। প্রতি বছর বাংলাদেশের বয়স বাড়ে, আর আমিও সেই সাথে হিসাব করি বয়স বাড়ছে আমার বোনের- বেয়াল্লিশ, তেতাল্লিশ, চুয়াল্লিশ... 


And I know you are shining down on me from Heaven
Like so many friends we have lost along the way
And I know eventually we'll be together
One sweet day... 



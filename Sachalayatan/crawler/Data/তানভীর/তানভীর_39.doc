শেকড় ও ডানাহীন যে প্রজন্ম 



আমেরিকার রেড ইন্ডিয়ানরা বিশ্বাস করে- এ পৃথিবীকে আমরা পূর্বপুরুষদের কাছ থেকে উত্তরাধিকারসূত্রে নয়, বরং পরবর্তী প্রজন্মের কাছ থেকে ধার হিসেবে পেয়েছি। পৃথিবীটাকে তাই যথেচ্ছ ভোগ করা নয়, যেমন পেয়েছি তার চাইতে আরো বাসযোগ্য করে তোলাই হওয়া উচিত আমাদের দায়িত্ব, আমাদের ঋণশোধ। রেড ইন্ডিয়ানদের পৃথিবী থেকে প্রায় নিশ্চিহ্ন করে দিয়েছি আমরা, তাদের মূল্যবোধের কি মূল্য থাকতে পারে আমাদের কাছে? নেইও। আমরা তাই বাপ-দাদার কাছ থেকে পাওয়া সম্পত্তির মত পৃথিবীটাকে উপভোগ করি, উন্নয়নের নামে বনভূমি উজাড় করি, নদী-নালা-জলাভূমি-ফসলের ক্ষেত ভরাট করি। আজকেই পত্রিকায় দেখলাম লেক ভরাট করে সেখানে সরকারী ও বেসরকারী কর্মকর্তাদের জন্য হবে ৩৩৬০ ফ্ল্যাট! আহা কী সুন্দর। এই না হলে উন্নয়ন! 
অথচ দেরীতে হলেও এ সরকারই ২০০০ সালে জলাভূমি সংরক্ষণ আইন করেছিল যাতে বলা হয়েছে ঢাকা শহরের সবরকম জলাভূমি যে কোন প্রজেক্টের আওতার বাইরে থাকবে। তবে এটা তো শেষ পর্যন্ত শুধু একটা আইন-ই। এমন কাজীর গরু আমাদের দেশে কিতাবে আরো অনেক আছে। শুধু বাস্তবে কোন প্রয়োগ নেই। 
ঢাকা শহরের মতো একটা বন্যাকবলিত স্থানে জলাভূমিগুলোর প্রয়োজনীয়তা অপরিসীম। একটা জলাভূমি ভরাট হয়ে যাওয়া মানে বন্যা ও জলাবদ্ধতা আরো বৃদ্ধি পাওয়া, এ জলাভূমিকে কেন্দ্র করে যে গাছপালা, প্রাণী ও কীটপতংগের আবাস গড়ে উঠেছিল অর্থাৎ বাস্তুসংস্থান ধবংস হয়ে যাওয়া, সর্বোপরি ঘনবসতিপূর্ণ ঢাকা শহর থেকে একটা খোলা জায়গা বা মুক্ত নিঃশ্বাসের জায়গা কমে যাওয়া। হুম, ৩৩৬০টা ফ্ল্যাটের গুরুত্বের কাছে এগুলো আসলে কিছুই না।
খোলা জায়গার কথা বলছিলাম। খেলার মাঠ, পার্ক, খোলা চত্বর, লেক, জলাভূমি, কৃষিজমি- এসব কিছুই খোলা জায়গা বা ওপেন স্পেসের অন্তর্গত। একটা আদর্শ শহর তাকেই বলে যেখানে স্থাপনা ও বাঁধানো জায়গার (building/pavement) সাথে খোলা জায়গার ভারসাম্য থাকে। যে শহরে খোলা জায়গা যত কম, বলা যায় নিজের কবর সে ততটা তাড়াতাড়ি খুঁড়ে ফেলেছে। কারণ, একটা সময় এর প্রভাব শহরের ওপর পড়তে বাধ্য। প্রকৃতি তার ওপর অবিচারের প্রতিশোধ কোন না কোনভাবে নিয়ে থাকে। কতটা খোলা জায়গা তাহলে থাকা উচিত? এর কোন নির্দিষ্ট মাপকাঠি নেই। কারো মতে মোট জমির শতকরা ২৫ ভাগ, কারো মতে প্রতি ১০০০ লোকের জন্য ১০ একর, আবার কারো হিসেবে ৭৮ একর। তবে যে কোন হিসেবেই আমাদের অবস্থা যে সংকটজনক তাতে কোন সন্দেহ নেই। তারওপর যেটুকু আছে, সেটুকু রক্ষা করতেও আমরা উদাসীন। 
একবার একটা ডকুফিল্ম দেখেছিলাম- Whatever befalls the Earth. দ্বিতীয় বিশ্বযুদ্ধের পর আমেরিকায় প্রচুর সাব-আর্ব বা শহরতলী গড়ে ওঠে। আমেরিকার কোন এক কাউন্টি এইসব সাব-আর্ব ডেভেলপারদের খপ্পরে পড়েছিল। তারা কাউন্টির কৃ্ষি জমি, খোলা জমি, ঐতিহাসিক স্থান সব কিছু দখল করে বিশাল সব হাউজিং প্রজেক্ট গড়ে তোলে। এক সময় কাউন্টির জনগণ তাতে রূখে দাঁড়ায়। তারা প্রথমে বিভিন্ন পেশাজীবিদের সমন্বয়ে একটা কমিটি করে। সে কমিটি সব খোলা জায়গার একটা তালিকা করে সেগুলো সংরক্ষণের জন্য আদালতে পরিকল্পনা পেশ করে। এ পরিকল্পনার মধ্যে ছিল তালিকার জমিগুলো কঠোরভাবে সংরক্ষণ করা, খোলা জমিগুলোতে বিনোদনের সুযোগ-সুবিধাসহ পার্ক তৈরী করা, ঐতিহাসিক ও সাংস্কৃতিক স্থানগুলো সংরক্ষণ করা, ব্যাপক প্রচারণা ইত্যাদি।
এরপর সবাই কাজে নেমে পড়ল। জনগণই ব্যানার আর পোস্টার নিয়ে খোলা জায়গাগুলোতে খুঁটি গেড়ে দিল সংরক্ষণের জন্য, এলাকাবাসীর ঘরে ঘরে প্রচার করল তাদের এলাকার খোলা জমি সংরক্ষণে সহায়তার জন্য। জনগণ এবং স্থানীয় প্রশাসণ মিলে এসব জমিতে উদ্যানের নেটওয়ার্ক ও খেলার মাঠ গড়ে তুলল। যেসব বাচ্চারা এতদিন ঘরের কোণে খেলত, তারা মাঠে এবং পার্কে নেমে পড়ল। ব্যাপক প্রচার এবং সংরক্ষণের ফলে তারা তাদের ঐতিহাসিক ও সাংস্কৃতিক স্থানগুলোতে আবার ভীড় করল। 
ছবিটা দেখতে দেখতে ভাবছিলাম আমরা কবে এমন তৎপর হবো? আমাদের দেয়ালে পিঠ ঠেকে গেছে, আমাদের কিছুই আর অবশিষ্ট নেই, তবু আমরা নির্বিকার। আমাদের শহরে ঐতিহাসিক স্থানগুলো কী, কোথায়, কী অবস্থায় আছে আমরা কি তা জানি? জানি কি আমাদের অতীত? সেগুলো কি আমরা সংরক্ষণ করেছি? আমেরিকায় ৫০ বছর পুরনো হলেই একটা বাড়ি ঐতিহাসিক মর্যাদা পায় এবং সেটা সংরক্ষণের জন্য কত তোড়জোড়। অথচ আমাদের পুরান ঢাকার বাড়িগুলোর পড়পড় অবস্থা! আর খেলার জায়গা? যখন ছোট ছিলাম তখন পাড়ায় খেলার মাঠ ছিল। সেখানে সারা বছর ফুটবল, ক্রিকেট খেলা হতো। কলেজে উঠতে উঠতে দেখলাম সেখানে বাড়ি হয়ে গেছে। আমাদের জুনিয়ররা পাড়ার মোড়ে হল্লা করে, নাহয় বাসায় বসে থাকে। এগুলোর একটা সুদূরপ্রসারী সামাজিক প্রভাবও আছে।
ছবির শেষে কমিটির একজনকে জিজ্ঞেস করা হয়েছিল- এ পরিকল্পনা থেকে আপনারা কী পেলেন, মানুষ কী পেল? উত্তর এল- দু’টো আশা আমরা আমাদের পরবর্তী প্রজন্মের কাছে রেখে যাচ্ছি- এক হলো তাদের শেকড় বা অতীত যার সন্ধান আমরা তাদের দিয়ে যাচ্ছি; অন্যটা হলো ওড়ার জন্য ডানা (Wings to fly) – আমরা শৈশবেই তাদের মজবুত ডানা দিতে চেষ্টা করেছি, একদিন তারা নিজেরাই ডানা মেলে উড়ে তাদের সোনালী ভবিষ্যত খুঁজে নেবে। 
হা ঈশ্বর। আমরা তাহলে কী রেখে যাচ্ছি? শেকড় ও ডানাহীন এক প্রজন্ম? এই তবে ঋণশোধ?   


'ডিজিটাল বাংলাদেশ'  



এ সরকার বাংলাদেশকে ‘ডিজিটাল বাংলাদেশ’ বানাতে চায়। বড়ই আনন্দের কথা। শুনলেই মনটা ফুরফুর করে ওঠে। আগামী ২০২০ সালের মধ্যে মানুষ পেট ভরে খেতে পারবে কিনা জানি না, তবে বাংলা নিশ্চিতভাবেই ডিজিটাল হবে। মুনির হাসান ভাই দেখি এখনই ফেইসবুকে গান গায়- ‘একটাই সুর, একটাই তাল; বাংলা হবে ডিজিটাল’। 
সেদিন দেশে থাকা এক বন্ধুর স্ট্যাটাসে দেখলাম লেখা আছে - আমরা এমনই সৌভাগ্যবান যে ‘ডিজিটাল বাংলাদেশে’র জন্য আমাদের ২০২০ সাল পর্যন্ত অপেক্ষা করার কোন দরকারই নেই। বাংলাদেশ নাকি এখনই ডিজিটাল হয়ে গেছে! 
দেশে বিদ্যুৎ-এর অবস্থা এখন চরম। পত্রিকা খুললেই দেখি বেরাছেড়া অবস্থা। বাসায় ফোন করলে কমপ্লেন- গরমে লোডশেডিং-এর যন্ত্রণায় রাতে কারো ঘুম হয় না। আমাদের বাসায় অবসরে যাওয়া লোকের সংখ্যা বেশি, তাদের না হয় এখন শুধু ঘুমটাই হারাম হয়েছে। কিন্তু যারা কাজকর্ম করে তাদের কী অবস্থা সেটা উপরওয়ালাই মালুম। 
তো বন্ধুবর হিসাব করে দেখালো আর কিছু না হোক বাংলাদেশে ডিজিটাল যুগ এখনই উপস্থিত—
বিদ্যুৎ আছে => লজিক ১
বিদ্যুৎ নাই  => লজিক ০
দেশে ২৪ ঘন্টার অবস্থা এখন এইরকম-
000010000001000000001001............
বাংলাদেশকে এত দ্রুত ‘ডিজিটাল বাংলাদেশে’ পরিণত জন্য সরকারকে অভিনন্দন। 


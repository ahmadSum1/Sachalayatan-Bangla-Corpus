আমাদের সড়ক, ভবন, শিক্ষা প্রতিষ্ঠানগুলোর নাম হোক দেশের শ্রেষ্ঠ সন্তানদের নামে 



ঢাকা বিশ্ববিদ্যালয় এলাকায় ব্রিটিশ কাউন্সিল সংলগ্ন সড়কটির নাম আমরা সবাই জানি ফুলার রোড। নাম শুনেই আন্দাজ করা যায় এটি ব্রিটিশ কোনো নাম। কিন্তু কখনো ভেবে দেখেছেন কি, কে ছিলো এই ফুলার? ১৯০৫ সালে বঙ্গভঙ্গ কার্যকর হবার পর ‘পূর্ববঙ্গ ও আসাম’ নিয়ে (এবং এই নামে) যে নতুন প্রদেশ গঠিত হয়েছিলো, ফুলার ছিলো তার প্রথম গভর্ণর। পুরো নাম ব্যামফিল্ড ফুলার। মূলত বেয়াড়া বাঙালিদের শায়েস্তা করার উদ্দেশ্যেই ভারতের তৎকালীন বড়লাট লর্ড কার্জন বাংলাকে দু’ভাগে ভাগ করেছিলো যা ইতিহাসে ‘বঙ্গভঙ্গ’ নামে পরিচিত। আর একাজে পূর্ববঙ্গ তথা এ অঞ্চলের বাঙালিদের নিপীড়নের জন্য বেছে নেয়া হয়েছিলো অত্যাচারী ব্যামফিল্ড ফুলারকে, প্রভুভক্ত রাজকর্মচারী হিসেবে যাকে দেয়া হয়েছিলো ‘নাইট’ উপাধি। ‘স্যার’ ব্যামফিল্ড ফুলার বাংলার গভর্ণর নিযুক্ত হয়েই প্রজাদের দমন-পীড়নের জন্য ‘গোর্খা বাহিনী’ নামিয়ে দেন। ততদিনে অবশ্য বাংলার বিভিন্ন এলাকায় নানা বিপ্লবী গুপ্ত সমিতি প্রতিষ্ঠিত হয়ে গেছে। প্রতিশোধ স্পৃহায় মত্ত গুপ্ত সমিতি ‘যুগান্তরের’ বিপ্লবীরা বরিশাল, গোয়ালন্দ, রংপুর, শিলং ও গৌহাটি এলাকায় ফুলারকে বিভিন্ন সময়ে হত্যার প্রচেষ্টা নেন, কিন্তু দুর্ভাগ্যক্রমে তা প্রতিবারই ব্যর্থ হয়। অবস্থা আঁচ করতে পেরে ফুলার তড়িঘড়ি করে পদত্যাগ করে ইংল্যান্ডে পাড়ি জমায়। আর এই ফুলারের নামে আমরা সসম্মানে এখনো রাস্তার নাম রেখে দিয়েছি ‘ফুলার রোড’! সেলুকাস...! 


ছবি- কার্জন হল (উইকিপিডিয়া)
সবচেয়ে বড় কুচক্রী বঙ্গভঙ্গের পরিকল্পনাকারী লর্ড কার্জনের নামে রয়েছে ঢাকা বিশ্ববিদ্যালয়ের ‘কার্জন হল’। জন কার্জন ছিলো ভারতবর্ষে ইংল্যান্ডের সম্রাজ্ঞীর প্রতিনিধি বা ‘ভাইসরয়’- যাদের ডাকা হতো বড়লাট। ইটন স্কুল ও অক্সফোর্ডে লেখাপড়া করা কার্জন ছিলো ভীষণ নাক-উঁচু স্বভাবের। তার ধারণা ছিলো ভারতবর্ষের লোকেরা  খুবই অযোগ্য, অসভ্য ও মূর্খ; ব্রিটিশরা যদি এদেশে না আসতো, তবে এখানে কখনো সভ্যতার ছোঁয়া লাগতো না- ভারতবর্ষ শাসন করে ব্রিটিশরা প্রকারান্তরে এখানকার লোকদের বিশাল উপকার করছে। কার্জনের মনোভাব যে একেবারে অমূলক ছিলো না তার প্রমাণ আমরা এখনো রেখে চলেছি তার নামে আমাদের শ্রেষ্ঠ এক বিদ্যাপীঠের নাম বহাল রেখে! আশ্চর্যের বিষয় হলো ঠিক এই ভবনেই অধ্যাপনা করে গেছেন বোস-আইনস্টাইন থিয়োরির জনক সত্যেন বসু, বের হয়েছেন অনেক অনেক নামজাদা শিক্ষার্থী, মুক্তিযুদ্ধে শহীদও হয়েছেন অনেকে। তাঁদের কারো নামে কি এই ভবনের নাম পালটে রাখা যেত না? কিন্তু ইংরেজি নাম থাকলে মনে হয় একটু স্ট্যাটাস বাড়ে, ‘রাজায় কইসে শালার ভাই...’। 
কার্জন হলের কাছেই বুয়েট ক্যাম্পাসের সন্নিকটে রয়েছে ‘ইডেন’ মহিলা কলেজ, যার নামকরণ করা হয়েছে বাংলার অত্যাচারী ছোটলাট এশলে ইডেনের নামে। ইনিও ‘স্যার’, স্যার এশলে ইডেন। ভারতবর্ষে ইডেন এসেছিলো কোম্পানির কর্মচারী হিসেবে, ১৮৭৭ সালে হয়েছিল বাংলার ছোটলাট বা লেফটেনেন্ট গভর্ণর।
আমাদের মন্ত্রী-মিনিস্টাররা অনেকে রাজধানীর যে অভিজাত সড়কের পাশে থাকেন তার নাম মিন্টো রোড। অনেকে বলে মিন্টু রোড- শুনে মনে হতে পারে আব্দুল আউয়াল মিন্টু বা এইরকম কারো নামে। আসলে এ সড়কের নামকরণ হয়েছে আরেক লর্ড, লর্ড মিন্টোর নামে; জন কার্জন অভিমানভরে পদত্যাগ করার পর বড়লাট হিসেবে যে ভারতবর্ষে এসেছিলো। (এ গল্পটাও মজার। কার্জনের সাথে দক্ষিণ আফ্রিকায় বুয়রের যুদ্ধে জেতা ভারত ফেরত ব্রিটিশ সেনাপতি কিচেনারের রেষারেষি চলছিলো। কিচেনার বেশি পাত্তা পাচ্ছে মনে করে কার্জন তার পদত্যাগপত্র ইংল্যান্ডে পাঠিয়ে একটু বাজিয়ে দেখতে চাইলো। ভাবখানা এ পদত্যাগপত্র তো নেয়া হবেই না, উলটো তার কাছে সবাই অনুনয়-বিনয় করবে পদত্যাগপত্র প্রত্যাহারের জন্য এবং সেইসাথে তার ক্ষমতা আরো বাড়িয়ে তাকে খুশি করা হবে। কিন্তু কেউ কিছুই করলো না, রাজাও জানালো ‘আমি দুঃখের সাথে পদত্যাগপত্র গ্রহণ করছি..’ ...বেচারা!)
এরকম আরো পাওয়া যাবে আর্নল্ড টয়েনবির নামে টয়েনবি সার্কুলার রোড, ঢাকার কালেক্টর রবার্ট মিটফোর্ডের নামে মিটফোর্ড হাসপাতাল, লর্ড নর্থব্রুকের নামে নর্থব্রুক হল রোড ইত্যাদি। 
ঢাকার বাইরেও এরকম অসংখ্য উদাহরণ পাওয়া যাবে। যে কক্সবাজারের নামে আমরা এত গর্ব করি, সেই কক্স ছিলো কুখ্যাত ওয়ারেন হেস্টিংসের নিয়োগকৃত অনুগত কর্মচারী। হেস্টিংস ছিলো বাংলার প্রথম গভর্ণর জেনারেল, ছিয়াত্তরের মন্বন্তর যার আমলে এদেশে হয়েছিল- জনসংখ্যার এক তৃতীয়াংশ সে দুর্ভিক্ষে মরে সাফ হয়ে গিয়েছিলো। কক্সবাজারের নাম পালটে একটা সুন্দর বাংলা নাম কি আমরা দিতে পারি না?


মনোপলি 



Vulnerability নিয়ে সামারে একটা ক্লাস পড়াচ্ছি।  Vulnerability-এর বাংলা প্রতিশব্দ কী হতে পারে- ভঙ্গুরতা, ভগ্নতা? গরীব হওয়া ভালনারিবিলিটির একটা অন্যতম ফ্যাক্টর। আপনি গরীব- তার মানে যে কোন দুর্যোগে আপনার ক্ষতিগ্রস্থ হবার সম্ভাবনা অন্যের চেয়ে বেশি। বাংলাদেশে ঘূর্ণিঝড় বা ভবন ধ্বসের মতো কোন ঘটনা হলে এখানে যে কাতারে কাতারে লোক মারা যায়, তার একটা মূল কারণ দারিদ্র্য। তাই একটা নয় তলা ভবনে কাজের আশায় হাজার পাঁচেক লোক ভীড় করে। সমুদ্রে একটা নিম্নচাপ হলে এক হাজার লোক নিখোঁজ হয়। 
আজ ফেসবুকে বিল গেটস সাহেবের একটা বাণী দেখলাম “If you born poor it’s not your mistake, but if you die poor it’s your mistake.”  বিল গেটস বড় মাপের মানুষ। তিনি অমন বলতেই পারেন। আমার ধারণা, তার সাথে অধিকাংশ লোকই সহমত পোষণ করবেন। এই বক্তব্যের সারকথা- গরীব হয়ে জন্মানো দোষের নয়, কিন্তু গরীব হয়ে মৃত্যু দোষের; কারণ জীবনে কষ্ট করলে সম্পদ গড়া যায়, গরীবি ঘোচানো যায়। সাদা চোখে দেখলে কথা সত্য। কিছুদিন আগে বাংলাদেশ ব্যাংকের গর্ভণর আতিউর রহমানের জীবনী ব্লগে, ফেসবুকে শেয়ার হতে দেখেছি- তিনি রাখাল বালক থেকে বাংলাদেশ ব্যাংকের গর্ভণর হয়েছেন। আতিউর রহমানের মতো এমন আরো অনেকে আছেন। কিন্তু বাস্তবতা হলো এ পৃথিবীতে আতিউর রহমানরা ব্যতিক্রম। যারা গরীব হয়ে জন্ম নেয়, তাদের অধিকাংশই গরীব হয়ে মৃত্যুবরণ করে। এরা কি তবে সবাই দোষী?
আমেরিকার বড় বড় শহরে গেলে প্রচুর হোমলেস মানুষের দেখা পাওয়া যায়। আমাদের মতো গরীব দেশ থেকে যারা যায়, তারা ভাবে এই হোমলেসগুলা নিশ্চয়ই খুব অলস। না হলে আমরা বাংলাদেশ থেকে গিয়ে বাড়ি-গাড়ি করে ফেলি, আর এরা আমেরিকায় জন্ম নিয়ে রাস্তায় পড়ে থাকে! গরীব মানুষ সম্পর্কে এটা আমাদের স্টেরিওটাইপ। দেশেও যারা গরীব তাদের সম্পর্কে আমরা অনেকে ভাবি এরা নিশ্চয়ই তাদের ভাগ্য পরিবর্তনের জন্য কোন চেষ্টা করে না। কিন্তু আসলেই কি তাই? একজন গার্মেন্টস শ্রমিক বা একজন রিকশাচালক কিংবা একজন কৃষক যে পরিশ্রম করে তার সিকিভাগও আমরা চেয়ার-টেবিলে বসে কেউ করি না। তবু তাদের সম্পদ কেন বাড়ে না? 
ব্যাপারটা আসলে অনেকটা বাচ্চাদের ‘মনোপলি’ খেলার মতো। মনোপলি একটা খুব মজার বোর্ড গেইম। কয়েকজন মিলে খেলে, সবাইকে প্রথমে সমপরিমাণ কাগজের টাকা দেয়া হয়। এরপর এক একজন করে গুটি ফেলে খেলোয়াড়েরা জায়গা-জমি কিনে। যার সম্পদের পরিমাণ শেষ পর্যন্ত বেশি থাকে, তাকে বিজয়ী ঘোষণা করা হয়। আর যার কোন সম্পদ থাকে না, তাকে ‘ব্যাংকরাপ্ট’ বা দেউলিয়া ঘোষণা করা হয়। একবার দেউলিয়া হলে সে আর খেলায় অংশ নিতে পারে না। পৃথিবীতে গরীব মানুষ হচ্ছে মনোপলি বোর্ড গেমের এই দেউলিয়া খেলোয়াড়ের মতো; সম্পদের কেনা-বেচার খেলায় সে অপাংক্তেয়। ছোটদের মনোপলি খেলায় সবাইকে সমপরিমাণ টাকা দিয়ে খেলা শুরু হলেও বাস্তবের মনোপলির পৃথিবীতে লেভেল প্লেয়িং ফিল্ড বলে কিছু নেই। এখানে ধনীরাই শুধু সম্পদের হিসাব-নিকাশ করে আর গরীবরা শুরু থেকেই ব্যাংকরাপ্ট। সারাদিন উদয়াস্ত কষ্ট করলেও তাই তাদের কেষ্ট মেলে না। সমাজবিজ্ঞান এবং দুর্যোগ পরিকল্পনার ভাষায় বাস্তবের এই মনোপলি খেলাকে বলা হয় স্তরিভূত মনোপলি (Stratified Monopoly)। সম্পদের অংশীদারিত্বে/দখলদারিত্বে গরীব মানুষের অংশগ্রহণ খুব সীমিত থাকায় গরীব মাত্রই তাই যে কোন দুর্যোগে ভালনারেবল।
মাননীয় বিল গেটস, গরীবকে গরীব হয়ে মৃত্যুর জন্য দোষারোপের আগে তাদের জন্য লেভেল প্লেয়িং ফিল্ডের ব্যবস্থা করে দেবেন কি? 
==================================================
পুনশ্চ ১- ‘লেভেল প্লেয়িং ফিল্ড’ শুনতে জটিল মনে হলেও আমার ধারণা রাষ্ট্রীয়ভাবে সহজেই করা সম্ভব। কেউ যদি গরীব হয়ে জন্ম নেয়, তবে রাষ্ট্র ধনীদের কাছ থেকে টাকা নিয়ে গরীবদের দেবে যাতে কেউ কোন সুবিধা-বঞ্চিত না হয়। তখন হয়ত বিল্লি সাহেবরাই আপত্তি জানাবেন। 
পুনশ্চ ২- আসলে ঘটনা হলো সচলায়তনের জন্মদিন উপলক্ষে কিছু লিখতে ইচ্ছা হলো। তাই এই ভ্যাজর ভ্যাজর। শুভ জন্মদিন, সচলায়তন!


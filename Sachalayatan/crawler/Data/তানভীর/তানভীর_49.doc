প্রবাস প্যাচালি -০৫



নভেম্বর ৪, ২০০৮
টেক্সাস
আজ এখানে ‘ইলেকশন ডে’। দেশে থাকলে এই রকম দিনে সক্কাল সক্কাল ভোট দিয়ে বন্ধু-বান্ধবের বাসায় আড্ডা, খানা-পিনাসহযোগে রাজা-উজির মারা যেত। কিন্তু পরবাসী জীবনে এইসব আমোদ-ফুর্তি শুধু স্বপ্নেই দেখতে হয়। তার উপর এরা জাতি হিসেবে বড়ই বেরসিক। এদের ইলেকশন ডে-ও এখানে ওয়ার্কিং ডে- খাইট্টা খাও জনগণ। তয় ছুটি নাই, তো কি হইছে। আজ নিজেই নিজেরে ছুটি দিলাম। অফিসে আইছি ঠিকই, কিন্তু কোন কাম করুম না। আজ ব্লগেই অফিস। সচলায়তনের ‘আড্ডাঘর’ ঠিক থাকলে আজ এখানেই একটা ভার্চুয়াল আড্ডা দেয়া যেত। মডূগণ, আড্ডাঘর কি আর কখনই ঠিক হবে না?   
আমার আশেপাশে সবাই বোধহয় আর্লি ভোটিং-এর সময় ভোট দিয়ে আসছে। কারো কোন নড়ন-চড়ন নাই। চেহারা দেখেই বলে দিতে পারি এরা চোখ বুঁজে ম্যাককেইনকে ভোট দিসে। বাংলাদেশী যারা এখানে ভোটার তারাও অবশ্য আগেই ওবামাকে ভোট দিয়ে আসছে। দু’একজন অবশ্য টেক্সাসে রিপাবলিকানরাই জিতবে বলে কষ্ট করে আর ভোট কেন্দ্রে যায় নি। 
আজ এখানে প্রেসিডেন্ট নির্বাচন তো বটেই, একই সাথে সিনেট ও প্রতিনিধি পরিষদের নির্বাচনও- মানে আমাদের সংসদ নির্বাচনের মতই আর কি। আমেরিকায় আমার ভোট দেয়ার তো এখনো বয়স হয় নাই (এহেম, মানে যোগ্যতা হয় নাই আর কি  ), তাই একজনরে জিগাইলাম কেমনে ভোট দিছেন, সিস্টেমটা কি এতগুলা প্রার্থীরে ভোট দেয়ার? কয় ফুল প্যানেলে ভোট দিতে চাইলে খুবই সোজা। ইলেক্ট্রনিক সিস্টেমেই অপশন দেখায় তুমি ওবামারে ভোট দিবা নাকি ম্যাককেইনকে? ওবামারে দিলে কি তারে আন্ডা-বাচচাসহ মানে ফুল প্যানেলে দিবা?  হ্যাঁ অপশন সিলেক্ট করলেই অটোমেটিক ওবামাসহ ওই এলাকার  যত ডেমোক্রাট সিনেটর, কংগ্রেসম্যান সবাইকেই ভোট দেয়া হয়ে যাবে। আর যদি কেউ ঠিক করে প্রেসিডেন্ট হিসেবে ওবামা আর সিনেটে রিপাবলিকান কোন প্রার্থী আর কংগ্রেসে স্বতন্ত্র কোন প্রার্থীকে ভোট দিবে, তবে ঝামেলা আছে- তাকে আলাদা আলাদাভাবে সবাইকে ভোট দিতে হবে। 
এই ফুল প্যানেল অপশনটা আমার পছন্দ হয় নাই। এটা থাকলে কে আবার গতর খেটে আলাদা ভোট দিতে যাবে? সবাই হয় ফুল প্যানেল ডেমোক্রাট অথবা রিপাবলিকানই ভোট দিবে। যাউকগা আমি আদার ব্যাপারি। এইসব ভোটের বাইরেও আবার কিছু স্থানীয় জনগুরুত্বপূর্ণ ইস্যুতে ভোট আছে। যেমন ধরেন আপনার এলাকায় গে-লেসবিয়ানদের বিয়ের অনুমতি দিলে আপনার কি আপত্তি আছে- এইরকম হ্যাঁ না জাতীয় ভোট আছে। এগুলার ওপর বেইজ করে স্থানীয় আইন-কানুনগুলা ঠিক করা হয়। 
ইলেকশনের আগে আগে দেখি পেট্রোলের দাম কমে গেল। কালকে গ্যাস নিলাম গ্যালন ২.০৬ দরে। তেলের দাম ২ ডলারে আবার কখনো কিনতে পারব এটা কিছুদিন আগেও ভাবি নি। ইলেকশনের পরে আবার দাম না বাড়লেই হয়। 
যাই হোক ভ্যাজর ভ্যাজর অনেকক্ষণ করলাম। এইবার আপনাদের কিছু আমোদের খোরাকি দেই। এটা সারাহ প্যালিনের সাম্প্রতিকতম ছাগলামির উদাহরণ। গত শনিবার কানাডার এক রেডিও স্টেশন থেকে এক কমেডিয়ান ফ্রান্সের প্রেসিডেন্ট নিকোলাস সারকোজি সেজে সারাহ প্যালিনরে ফোন দিসিল। প্যালিনও তারে আসল সারকোজি  ভেবে গদগদ আলাপ জমায়ে প্রাঙ্ক কলে ধরা খাইছে। ইউটিউব থেকে ফোনালাপ শুনেন। ট্রান্সক্রিপ্ট নীচের লিংক থেকে পড়ে নিতে পারেন। বহুতদিন এইরকম হাসা হয় নাই   

ফোনালাপের ফুল ট্রান্সক্রিপ্ট এইখানে পাইবেন।


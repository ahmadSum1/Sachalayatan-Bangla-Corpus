সমাধান চাই



 “একজন মানুষ আছে যার বাবা-মার মাঝে তেমন একটা সদ্ভাব নেই। অর্থাৎ কিনা তারা ঝগড়া করেই বেশীরভাগ সময় কাটান। সাম্প্রতিক কালে এই মানুষটি আরও কিছু তথ্য তার বাবা-মা সম্পর্কে আবিষ্কার করেছে। আর তারপর থেকেই তার সমস্যা হচ্ছে।”
সাধারণত আমাকে কেউ কিছু দুঃখের কথা বলা শুরু করলে আমি তা মনোযোগ দিয়ে শোনার চেষ্টা করি। একারণে স্কুল জীবন থেকেই আমি অনেকের কথা শুনতাম। এটা আমার কাছে ভালই লাগত। এক সময় আমি অনেকের সমস্যা শোনার পাশাপাশি সমাধানও দেবার চেষ্টা করতাম। তারপর এমন একটা সময় এলো যখন আমি কেউ নাম প্রকাশ না করে আমাকে যোগাযোগ করলেও আমি তার জবাব দেবার চেষ্টা করে যেতাম। যোগাযোগ ফোন, ই-মেইল, চিঠি ইত্যাদি যেকোন মাধ্যমেই করা যেত। আমি পরিচয় জানার চেষ্টাও করতাম না। 
শুরুতেই এতগুলো ফালতু কথা বলার কারণ হচ্ছে পাঠকদের জানান দেয়া যে আমি কেন সমাধান চাই কথাটা একদম মাথায় লিখে বসে আছি। কারণ, আমি বুঝতে পারছিনা এবারে আমার কাছে আসা এই সমস্যার কি সমাধান দেয়া যেতে পারে।
সমস্যাঃ
এখানে বলে নিই যে মানুষটির বয়স মাত্র ১৬ বছর। এবং সে আমাকে আদৌ বলেনি সে কি ছেলে নাকি মেয়ে। সে আমাকে ই-মেইল করে সমস্যাটি দিয়েছে, এবং জিজ্ঞেস করেছে যে, আমি কি বলতে পারি নাকি এক্ষেত্রে কি করা যেতে পারে। আমি তার ভাষাই তুলে ধরার চেষ্টা করছি। (চেষ্টা বললাম, কারণ, সে বাংলা, ইংরেজি, হিন্দি মেশানো এক খিচুড়ি ভাষায় ই-মেইল করেছে।)
“আমার বয়স ১৬ বছর। আমার বাবা-মা  মোটামুটি  ৮০%  সময়ই ঝগড়া করে থাকেন। আমার এটা একেবারেই পছন্দ না। আমার ছোট ভাই আছে। তারও এটা আদৌ ভাল লাগেনা। তাই আমরা দুইজন মিলে এই সমস্যার কারণ খুঁজে বের করার চিন্তা করলাম। ওহ, আমার ভাইর বয়স মাত্র ১৩ বছর। তাই আমরা ভাবলাম একটা কাজ করার। বাবা-মা দুজনেই ডায়রি লিখে, এবং খুবই সাবধানে তালা মেরে রাখে যাতে কেউ কারও ডায়রি কোনভাবেই পড়তে না পারে। অনেক কষ্টে সে চাবি যোগাড় করে আমার ড্রয়ারের চাবি বলে দারোয়ান চাচাকে দিয়ে নকল করালাম। সে বর্ণনা আমার ধারণা না দিলেও চলবে। তারপর আমার ভাই আর আমি মিলে এক সপ্তাহ সময় নিয়ে ২টি ডায়রি পড়ে কারণ খুঁজে বের করলাম। আমার ভাই পাহারা দিত, আর আমি পড়তাম। তাই শুধু আমিঈ জানি সমস্যাটা কোথায়। 
এখন মূল সমস্যায় আসি। ডায়রি পড়ে জানতে পারলাম যে, আমার বাবা-মা কেউই জানেনা যে তারা একে অপরকে একেবারেই পছন্দ করেনা। তারা অন্য কাউকে পছন্দ করে। আমার বাবা পছন্দ করেন অন্য একজন আন্টিকে, যিনি বিবাহিতা, এবং তার স্বামি বিদ্যমান। আমার বাবা এবং ওই মহিলার কারণে আমার একজন সৎ বোন আছে, যাকে আমি আজ পর্যন্ত দেখিনি। আর মার ডায়রি পরে জানতে পারলাম যে ১৩ বছর বয়স্ক আমার ছোট ভাইর বাবা এবং আমার বাবা এক ব্যক্তি নয়। আমার ছোট ভাইর বাবা আমার বাবার একজন বন্ধু, এবং ইনিও বিবাহিত, এবং তার আরও সন্তান আছে। বাবা-মা দুজনেই সমাজ কি বলবে চিন্তা করে কেউ কাউকে কিছু বলেন না, এবং তাদের এই অবৈধ সম্পর্কের কথা কেউ জানেনা। এটা জানার পর থেকে আমি আমার বাবা-মার প্রতি এত অত্যধিক ঘৃণা বোধ করছি যে তাদের সাথে কথা বলারও রুচিবোধ হচ্ছেনা। আমি আমার ছোট ভাইকে কি বলব বুঝে উঠতে পারছিনা, কেননা সে আমায় বারবার জিজ্ঞেশ করছে যে আমি ডায়রি পরে কি জেনেছি। আমি তাকে এতই ভালবাসি যে এসব বলে তাকে কষ্ট দিতে পারছিনা। কিন্তু আমি তাকে কিছু বলছিনা বলেও আমি তাকে বিশ্বাস করছিনা মনে করে দুঃখ পাচ্ছে। আবার আমাদের বাবা এক না ভাবতেই খারাপ লাগছে। তাকে আমার সৎ ভাই ভাবতে ইচ্ছা করছেনা। এখানে যদি আমাদের বাবা এক না হয়ে থাকে, তবে সেখানে আমার ভাইরতো আর কিছু করার ছিলনা। আমার বাসা ছেড়ে বের হয়ে যেতে ইচ্ছে করছে। আবার ভাইটার কথা ভেবে তাও করতে পারছিনা। এখন কি করব কিছুই বুঝে উঠতে পারছিনা। শুনলাম আপনার নাকি শখ সমস্যা শোনা আর আজব আজব সমাধান দেয়া। এরকম সমস্যা কি আগে পেয়েছেন? বলতে পারেন আমার সমস্যার সমাধান কি হতে পারে?”
এতটুকুই ছিল ই-মেইল। আমি জানিনা এই কিশোর/কিশোরীকে আমি জবাব দিব। যদি কেউ খুব দ্রুত কোন সমাধান দিতে পারেন, তাহলে আমি তাকে সেই সমাধান দিয়ে দিই।


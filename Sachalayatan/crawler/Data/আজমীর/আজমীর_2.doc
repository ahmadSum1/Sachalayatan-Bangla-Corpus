অভিযোগ



১। "এই পুচ্চুন, সত্যি করে বল দেখি তোর কারও সাথে প্রেম আছে নাকি। তোর বয়সী মানেইতো টুকটুক করে প্রেম করে বেড়াবে। নাইলেতো আবার পেটের ভাত হজম হয় না।" কথা নাই বার্তা নাই আম্মুর সকাল সকাল নাস্তার টেবিলে সরাসরি আক্রমন। নিজের কাজ করেই সময় পাইনা, তার আবার প্রেম-পিরিতি। ধুর, এত সময় পাব কোথায় বলুন দেখি। তার উপর গা জ্বালা করা ঐ "পুচ্চুন" ডাকটা আরও বিরক্তিকর। এসব আমার একেবারেই ভাল লাগেনা। তাই রাগ হচ্ছে, "তোমরা সবাই খুবই বিরক্তিকর। আমি গেলাম। আজকে দেরি হবে ফিরতে।" 
২। "এই মিনা, দিনকাল খুব খারাপ, একটু বুইঝা শুইনা চলিসরে মা। তোরে কিছু জিগানিও একটা ঝামেলা। কিচ্ছু কসনা, খালি হাসলে কেমনে হবে? যখন তখন কই কই খালি একা একা যাসগা। এদিকে তুই যাসগা, আর আমি রাস্তার দিকে চাইয়া চাইয়া চিন্তা করি।" মাকে যদি বলতে যাই হঠাৎ হঠাৎ কোথায় এবং কেন যাই, তাহলে আরও চিন্তা করবে। থাক, পরে কোন এক সময় বলবনে। "মা, তুমি চিন্তা কইরনাতো, আমি ঠিক থাকব ইনশাল্লাহ।"
১ নম্বরের পুচ্চুন ১৯৭১ সালের ২৫শে মার্চ দেরি করে আসবে বলে আর কোনদিন ফিরে আসেনি। তার কি উচিৎ হয়েছে মায়ের কাছে ফিরে আসবে বলে এত দেরি করাটা? ৪০ বছর দেরি হয়ে গেল, তাও ফিরে আসেনি। এ ভারী অন্যায়।
২ নম্বরের মিনা ১৯৭১-এ মুক্তিবাহিনীকে সেবা করার কাজে নিজেকে নিয়োজিত করে। কিন্তু পাক সেনাদের বন্দুকের মুখে তাদের সাথে চলে যায়। সে আজও ফিরে আসেনি। ৩৯ বছরের উপর হয়ে গিয়েছে। তার মা পথ চেয়ে থাকতে থাকতে গত হয়েছেন। এভাবে কি মাকে কষ্ট দেয়াটা তার ঠিক হল?
এরকম আরও কত অভিযোগ আছে তার সবতো আর জানি না। এই যে এরা দেশের জন্য বোকার মত হারিয়ে গেল, এটা একেবারেই ঠিক হয় নাই। এই দেখুন, আমরা কি চমৎকারভাবে দেশের মাঝে থেকে দুর্নীতির মাধ্যমে দেশের প্রাণশক্তি চুষে বের করছি। তবু আমরা কোন অভিযোগের সুযোগ রাখিনি। কাউকে অভিযোগের কোন সুযোগই দিই না, প্রয়োজন হলেই ঘুষটা ঠিক খেয়ে নিচ্ছি, ঠিক ক্ষমতার দাপট দেখিয়ে দিচ্ছি, আর যে অভিযোগ করতে পারে তাকেই আর রাখছিনা তো আবার অভিযোগ কিসের। 
পাঠকমহল আপনারা কি করবেন? অভিযোগের সুযোগ দিবেন, নাকি দিবেন না? 
** যা মাথায় আসল হঠাৎ করে, তাই লিখে দিলাম। ভুলগুলা ক্ষমা করে দিবেন। আমার লেখার হাত ভালোনা। তাই নির্দ্বিধায় আমাকে গালি দিতে পারেন।**


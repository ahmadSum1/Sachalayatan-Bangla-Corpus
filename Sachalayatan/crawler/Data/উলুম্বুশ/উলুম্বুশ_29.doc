এসএমএস



উলুম্বুশ
-----------------------
এসএমএস। ৩টি অক্ষর। বাংলাদেশে মাঝে মাঝেই অনেকের মুখে শুনি মোবাইল কোম্পানিকে গালিগালাজ। এসএমএস এসে নাকি যুগটাই পালটে দিল। আমিও তাই মনে করি যদিও। ক্যাডেট কলেজে থাকতে চিঠি পেতাম চিঠি লিখতাম তাই জানি চিঠির আনন্দময় অনুভূতি গুলো। কিন্তু তাও কেন যেন এসএমএস কে অবহেলা করতে পারিনা। প্রথম যখন বিদেশ আসলাম দেখলাম জাপানের কোন কোম্পানিই এসএমএস সার্ভিস দেয়না। দেশ থেকে বন্ধুরা তাই মোবাইল নাম্বার চাইলে সাথে বলে দেই দোস্ত আমাকে এসএমএস করলে আসবে না। সবাই খুবই বিরক্ত দূর শালা জাপান একটা দেশ হল? গেলি গেলি একটা এমন দেশে যেতে পারলিনা যেখানে তোকে এসএমএস করতে পারতাম। আমি কি আর করব। মনে মনে ভাবি ইশশ যদি এসএমএস সিস্টেম থাকত তাহলে বুঝি দিনের প্রতিটা মুহুর্তে বন্ধুদের সাথে যোগাযোগ করতে পারতাম। ২ বছর পার করে দিলাম। নিজে চিঠি লিখতাম কিন্তু উত্তর পেতাম না। বুঝতে পারতাম কারো এত সময় নেই চিঠি লিখে আবার পাঠানো। তখন ও আফসোস করতাম ইশশ আমার বন্ধুরা তো আমাকে ভুলেনি শুধু এসএমএস অপশন এর জন্যই যোগাযোগ করতে পারেনা।
এরপর নতুন একটা কোম্পানি আসল ওরা gsm তাই  ওদের কাছে এসএমএস অপশন আছে। তাড়াতাড়ি করে মোবাইল প্রোভাইডার চেঞ্জ করে ফেললাম। বলা যায় সেই এসএমএস এর আশায়। বন্ধুদের সবাইকে জানিয়ে দিলাম এবার আমাকে তোরা এসএমএস করতে পারবি। আশায় আশায় বসে থাকি। মোবাইলে আওয়াজ হলেই লাফ দিয়ে উঠি কে বুঝি আমাকে স্মরণ করল। কিন্তু বন্ধুরা দেখি মনেই থাকে না যে আমার মোবাইলে এসএমএস অপশনটা চালু হয়েছে। বিশেষ বিশেষ দিনে মোবাইল হাতে নিয়ে বসেই থাকি বারবার ইনবক্স ঘাটি হয়তবা আমার অজান্তেই কখন একটা মেসেজ চলে এসেছে।
বিদেশীদের কাছে এইটা অনেক আকাঙ্খার একটা জিনিস বুঝতে পারি নিজেকে দিয়েই। সারাক্ষণ যে দেশের সাথেই থাকতে চাই।
বড়ভাই আয়ারল্যান্ড থাকে। অনেক আগে থেকেই তার এই অপশন আছে। মা ওদিন ওকে বলছে গতকাল তোকে খুব মনে পড়ছিল। ভাইয়ার অভিমানী গলা , একটা মেসেজ পাঠিয়ে দিলেন না তো তাও।
আমিও এখন আশায় থাকি কখন কেউ একটা মেসেজ দিবে তোকে খুব মনে পড়ছে। কিংবা কেমন আছিস। যেদিন হঠাৎ মোবাইল হাতে নিয়ে দেখি মেসেজ এসেছে মনে হয় যেন চাঁদ পেয়েছি হাতে। বুঝতে পারি চিঠির মত না হলেও চিঠির অভাব কিছুটা হলেও ঘুচাতে পারে এসএমএস। ইশশ আজ এখনো কোন মেসেজ আসলো না। 


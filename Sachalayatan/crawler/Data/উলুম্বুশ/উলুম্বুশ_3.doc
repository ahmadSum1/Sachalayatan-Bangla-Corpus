বাংলাদেশ ক্রিকেটের আইসিএল বিতর্ক পরবর্তী ভাবনা



নিউজিল্যান্ড এসেছে বাংলাদেশে ক্রিকেট খেলতে। অনেকদিন ধরেই চিন্তায় আছি। কি যে হয়। ১৪ জন চলে গেল। আসলে চিন্তার কিছু নেই। ওরা থাকলেও আমরা যা করতাম না থাকাতে তার চেয়ে খারাপ আর কি করব। তাও যতবার তাদের কথা মনে হয় তখনই মনে হয় সবগুলা বেঈমান। এ কথা ভাবতে ভাবতেই কিছু দৃশ্য মনে পড়ল।
ঘটনা ১
ইন্টার পরীক্ষা ভালভাবে পাশ করে তখন বুয়েটে ঢোকার জন্য পড়ালেখা করছি। আর ভাবছি জীবনের শেষ ইচ্ছা বুয়েটে একটা ভাল সাবজেক্ট পেয়ে গেলে আর কিছু লাগবে না। আল্লাহর রহমতে পেয়েও গেলাম একটা। কিন্তু খুব বেশিদিন লাগল না ১ বছরের মাথাতেই একটা স্কলারশীপ পেলাম জাপানে। বেশ ভাল টাকা দেয় ওরা। আর উন্নত বিশ্বে থাকার লোভ তো আছেই। কি আর করা ২ টার্ম করার পর পাড়ি জমালাম জাপানে। একবার ও ভাবিনি আমার জন্য বুয়েটের একটা সিট আগামী ৪ বছর খালি যাবে। 
ঘটনা ২
আমাদের বন্ধুরা বের হয়েই ধুপধাপ চাকরীতে ঢুকে গেল। তাও বিশাল বিশাল লম্বা বেতনের। দেশে গেলে আর নিজের মানিব্যাগে হাত দিতে হয় না। যেখানেই যাই ওরাই খরচ দেয়। গ্রামীণ এ এক বন্ধু আছে ধারণা করা যায় ওর মাসিক বেতন ৪০-৫০ হাজার। আমার হিসাবে প্রতিদিন একটা ৫০০ টাকার নোট খেয়ে আরেকটা ছেড়া যায়। ওদেরও একই মত। অফিস মোবাইল বিল দেয় ট্রান্সপোর্ট দেয় খরচের জায়গা খুব কম। হঠাৎ করে আমার সেই বন্ধু বলল দোস্ত বিদেশ চলে যাচ্ছি। ভাবলাম ওর বুঝি আবার পড়ালেখার ঝোঁক উঠল। কিন্তু না শুনলাম সে নাইজার যাচ্ছে চাকরী করতে। ৩ মাসের কন্ট্র্যাক্ট জব। সেটার জন্য গ্রামীণ ইস্তফা দিয়ে দিবে। জিজ্ঞেস করলাম দরকারটা কি এখানেই তো ভাল আছিস। উত্তর, না দোস্ত অনেক টাকা দিবে। দুই বছর এইরকম কন্ট্র্যাক্ট করে টাকা কামিয়ে আর কিছু ভাবতে হবেনা। লাইফ দাঁড়িয়ে যাবে। আমরা অপেক্ষায় আছি সে টাকা কামিয়ে ফিরবে আর আমরা একটা খাওয়া পাব। ও একবার ও ভাবেনি গত ১ বছর গ্রামীণ তাকে কাজ শিখিয়েছে এখন ও চলে গেলে কার কি ক্ষতি হবে। 
ঘটনা ৩
এই ঘটনা বেশি বলতে হবে না। বাংলাদেশ দলের  ১৪ জন প্লেয়ারের আইসিএল এ যাওয়া উপলক্ষ্যে অবসর গ্রহণ। এখানেও কেউ ভাবল না এতদিন ধরে ওদের কে জাতীয় দলের মোড়কে দেশ কত খরচ করেছে। 
৩টা ঘটনাই আমার কাছে একই লাগে। আমরা সবাই একইরকম। টাকা কতকাল আর আমাদের এইভাবে কিনে নিবে? 


ইচ্ছে ছিল



ইচ্ছে ছিল পথিক হব
পৃথিবীর ধুলো গায়ে মেখে ঘুরে বেড়াব মাঠ
নদী, ক্ষেত, সুউচ্চ পর্বতমালা আর বিস্তৃত জলরাশি।
মধ্যদুপুরের খাঁ খাঁ রোদে যেমন চিল
মেঘ ছুঁয়ে ছুঁয়ে উড়ে চলে অনন্ত উচ্চে
আমিও তেমনি ছুঁয়ে যাব মেঘমালা ঝর্ণার জলে তপ্ত দুপুরে।
ভোরের শান্ত নদীটির বুকে বয়ে যাব
রাত শেষে ঘরে ফেরা তৃপ্ত জেলের মত প্রশান্ত হাসি মুখে।
সাগরতীরে লাল কাকড়ার মত দৌড়ে বেড়াব বলে
কতবেলা কাটালাম সমুদ্র পাড়ে
বাসনা আমার সাগরতীরের বালির মতন
জোয়ার এলেই টইটুম্বুর লবণাক্ত জলে
জোয়ার ফুরালেই রুক্ষ বালুচর।
আশা নিরাশার দোলাচলে দুলে ইচ্ছেরা আমার প্রতারিত হয়
বহুপথে আমি বহুবার হাঁটি বহুপথ ভেবে
আনমনে তবু চলি একই পথে
বারবার ঘুরি গোলক ধাঁধাঁয়
হারাই পথ, স্বপ্ন হারাই।
বহুদিন গেছে পথহীন পথে ঘুরে পথিক হবার অদম্য বাসনায়
তবু জানা হয় নি
পথ হাটলেই পথিক হওয়া যায় না।


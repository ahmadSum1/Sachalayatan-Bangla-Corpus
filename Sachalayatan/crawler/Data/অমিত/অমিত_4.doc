আপনি নিশ্চিন্তে থাকেন জুবায়ের ভাই



খুব এলোমেলোভাবেই একবার একটা অনুগল্প লিখেছিলাম অমিত আহমেদের অনুরোধে। সেটা সচলায়তনের একটা প্রকাশনাতেও কেমন করে জানি জায়গা করে নিয়েছিল।খারাপ লাগেনি নিজের লেখা একটা প্রকাশনায় দেখতে। কিন্তু অসম্ভব অবাক এবং তার চেয়েও বেশি ভাল লাগল, সেই সামান্য কয়েকটা লাইন  নিয়ে খুব যত্ন করে লেখা জুবায়ের ভাইয়ের একটি মন্তব্যে।আমার একমাত্র অনুগল্পের একমাত্র পাঠপ্রতিক্রিয়া।
উৎসাহ পেয়েছিলাম, তবে তার থেকেও বেশি পরিচয় পেয়েছি তার স্নেহশীল একটি মনের।
জীবনের কয়েকটা বছর আমি কাটাই অস্টিন শহরে। ডালাসের কাছেই বলা যায়। কিন্তু তখনও সচল এর জন্ম হয়নি, পরিচয় হয়নি জুবায়ের ভাইয়ের সাথে।পরে সেই কথা জানতে পেরে উনি বলেছিলেন, "এত কাছে ছিলেন, তবুও পরিচয় হওয়ার আগেই নৌকো ছেড়ে দিল !"
সব নৌকাই একসময় ছাড়ে যুবায়ের ভাই। কিছুটা আগে-পরে এই যা।আপনি নিশ্চিন্তে থাকেন। ধরে ফেলব আপনাকে বিলক্ষণ।


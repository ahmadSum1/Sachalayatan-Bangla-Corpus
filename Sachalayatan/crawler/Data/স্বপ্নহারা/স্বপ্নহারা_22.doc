এখন দুঃসময়! এখনই আসল সময়!



গতকাল আমরা খুব লজ্জাজনক ভাবে হেরে গেছি। আমি ওয়েস্ট ইন্ডিজের কাছে হারার কথা বলছি না, আমরা হেরেছি স্পোর্টসম্যানশিপের কাছে, আমরা হেরেছি শুভবুদ্ধির কাছে, আমরা হেরে গেছি সারা পৃথিবীর কাছে! আমরা জাতি হিসেবে অসম্ভব অতিথিপরায়ণ বলে পৃথিবীতে সুনাম ছিল, সব সুনাম ভেঙ্গে চুরমার হয়ে গেল। মাথা নিচু করে আমাদের নিজেদের ধিক্কার জানানো আর ওয়েস্ট ইন্ডিজ দল ও সারা পৃথিবীর কাছে করজোড়ে ক্ষমা চাওয়া ছাড়া আর কিছু করার নেই। আমরা দুঃখিত, আন্তরিকভাবেই দুঃখিত! 
প্রিয় ওয়েস্ট ইন্ডিজ। আমরা ক্ষমা চাইছি...
 ।এক।  ।দুই।  ।তিন। ।চার। ।পাঁচ। 
ছোটবেলা থেকে আমরা বড় হয়েছি ওয়েস্ট ইন্ডিজ দলটিকে সাপোর্ট করতে করতে; দু-একজন ছিলেন যারা ইন্ডিয়া-অস্ট্রেলিয়া (আমার দেখা) সাপোর্ট করতেন, তা-ও '৮৩ এর বিশ্বকাপের পরে! '৯২ এর বিশ্বকাপে পাকিস্তান জেতার পর দেশে পাকিস্তান সাপোর্টার জ্যামিতিক হারে বাড়তে শুরু করার আগ পর্যন্ত, ওয়েস্ট ইন্ডিজই ছিল আমাদের বেশিরভাগের প্রিয় দল। সেই দলটি এখন যেকোন কারণেই হোক, একটু খারাপ সময়ের মধ্য দিয়ে যাচ্ছে। সেই দলটিকে বিশ্বকাপের গ্রুপ ম্যাচে হারানোর জন্য আমাদের উৎসাহ-উদ্দীপনা-আশা ছিল সবচেয়ে বেশি। কিন্তু আমরা আজ আমাদের চেয়ে র‍্যাংকিংয়ে নিচে নেমে যাওয়া দলটির কাছে গত কয়েক বছরের মধ্যে সবচেয়ে জঘণ্যভাবে হেরে যাওয়ার পরও, বিশ্বকাপের সবচেয়ে কম রানে আউট হয়ে যাওয়ার পরও, সেভাবে লজ্জিত হতে পারছি না- যতটা লজ্জিত হচ্ছি আজকের এই দুর্ভাগ্যজনক ঘটনায়। 
ক্রিস গেইল ও ওয়েস্ট ইন্ডিজ দল, আমরা আপনাদের আমাদের সবটুকু ভালবাসা জানিয়ে বলতে চাইঃ না, আমরা পাকিস্তান নই। আমরা পৃথিবীর সবচেয়ে শান্তিপ্রিয় জাতি, আমরা পৃথিবীর সবচেয়ে অতিথিপরায়ণ জাতি...আমাদের এবারের মত ক্ষমা করুন।
কেন এমন হয়? 
--------------------
আমি নিজে ভয়াবহ আবেগপ্রবণ একটা মানুষ, কিন্তু মাঝে মাঝে বাস্তবতা এবং অভিজ্ঞতা আমাকে অতিরিক্ত সাবধানী করে তোলে। তাই খেলা দেখার সময় নিজের অজান্তেই যখন আমার মুখ দিয়ে গালির তুবড়ি ছোটে, নিজের কাছে অচেনা সেই আমি-কে ক্ষমা করে দেই। কিছুটা কুসংস্কারের বশে আমি বাংলাদেশের খেলোয়াড়দের কানে ধরে মাঠ থেকে তুলে দিতে যাই, গাধা-ভেড়া বলে গালি দেই, আবার খেলায় পজিটিভ কিছু ঘটলে আনন্দে লাফিয়ে উঠি। আমার কাছে এই আবেগটাই খেলার প্রাণ, এই আবেগই খেলাকে বাঁচিয়ে রাখে...চায়ের কাপে, আড্ডায়, ফেসবুকে, চ্যাটরুমের ঝগড়াগুলোই বুঝিয়ে দেয় আমরা খেলাটাকে কতটা ভালবাসি। সবাই চাই বাংলাদেশ দলটা জিতুক...যার যার নিজস্ব পথে আমরা দলটার ভাল চাই। তাই আশরাফুল দ্বন্দ্বে আমরা ঘন্টার পর ঘন্টা জরুরি কাজ ফেলে তর্ক করতে থাকি। এই ব্যাপারগুলোই আমাদের আনন্দে রাখে...বাঁচিয়ে রাখে...কিন্তু সমস্যা হয়ে যায় তখনই যখন আমরা নিজেদের পুরোপুরি হারিয়ে ফেলি, আমাদের প্রত্যাশা আর প্রাপ্তির মাঝে যখন তৈরি হয় যোজন যোজন ফারাক! 
এই বিশ্বকাপের শুরু থেকেই আমরা, বাংলাদেশ দলের সাপোর্টাররা, ঠিক করেছিলাম, যা-ই করুক এই দল, আমরা পাশে থাকব। আমি নিজে এই ধারাটায় যুক্ত হইনি, কারণ আমার মনে হয়েছিল, আমি সেই কথা রাখতে পারব না...আমার ভয় ছিল আমার দলের খেলোয়াড়দের আর সমর্থকদের নিয়েই। আর আমি ব্যক্তিগতভাবে অবদমনের বিপক্ষে (দমন ঠিকাছে, অবদমন নয়!), কারণ আমি দেখেছি, মেয়েদের সামনে সবচেয়ে মুখচোরা লাজুক ছেলেটিকেই সবচেয়ে বেশি পারভার্ট চিন্তা করতে; চার্চ-মসজিদ-মন্দিরের ব্রম্মচারীদেরই সবচেয়ে বেশি উলটাপালটা কাজ করতে। কিন্তু তাই বলে যেকোন কিছুতে বল্গাহীন-লাগামহীন হওয়াও মনুষ্যত্বকে মহত্ব দেয় না। তাই "সবই চলুক, অন্যের ক্ষতি না করে, সহনশীল ভাবে"- এই ছিল আমার মত। 
সেকারণে আমি ভারতের সাথে খেলায় বোলিংয়ে খুশি হতে পারিনি, পারিনি পাওয়ার প্লে বা শেষ দশ ওভারের ব্যাটিংয়ে বিন্দুমাত্র উৎসাহী হতে। মনে হয়েছে এই দলটা কেন যেন হোমওয়ার্ক করেনা ঠিক মত! টসে জিতে ব্যাটিং নিলে কী হত সেটা নিয়ে বিতর্ক তোলার চেয়ে অনেক গুরুত্বপূর্ণ ছিল দুর্বলতাগুলো কাটিয়ে ওঠা। আমরা অনেক অনেক আনন্দ করলাম ভারতের কাছে বেশ বড় ব্যবধানে হেরে! দ্বিতীয় খেলা আয়ারল্যান্ডের সাথে, সাম্প্রতিক কালে আমরা তাদের সাথে খুব বেশি ভাল করতে পারছিলাম না...কিন্তু দেশের মাটিতে আমরা তাদের থোড়াই কেয়ার করি! 'গোহারা হারাব' এই চিন্তা নিয়ে খেলা শুরু করে কোনরকমে জিতলাম (ধন্যবাদ শফিউল ও তামিম)! কিন্তু সেই খেলায় ভয়াবহভাবে লক্ষ্য করলাম, হোমওয়ার্কের আবারও ভীষণ ভীষণ অভাব...আধুনিককালের ক্রিকেট যতটা মাঠে খেলা হয়, তার চেয়ে বেশি হয় সংবাদ মাধ্যমে-মানসিক শক্তি পরীক্ষায়- সমালোচনায়, আর হয় ল্যাপটপের সফটওয়ারে! প্রত্যেক দল বিপক্ষের প্রত্যেককে চুলচেরা বিশ্লেষণ করে খেলতে নামে...খেলার মাঠে বেশ কয়েকটা প্ল্যান থাকে, একের পর এক সেগুলো কাজে লাগানো হয়। 
যাই হোক, সে ম্যাচ জেতার পর আমাদের আনন্দ বাঁধ হারালো, আমরা ভুলে গেলাম আমরা কী কী ভয়াবহ ভুল করেছি...আনন্দের আতিশয্যে প্রাণও হারাল এক সমর্থক! কিন্তু, আমার মনে হচ্ছিল, এত আনন্দের পর সামান্য বেদনাও অনেক বেশি হয়ে বাজবে (থিওরি অভ রিলেটিভিটি!). আমি মনে করেছিলাম, বিশ্বকাপ আমাদের জন্য একটা মিশন, যাতে আমাদের অনেক কিছু প্রমাণ করতে হবে - অনেক কথার জবাব দিতে হবে। যুদ্ধকালীন সময়ে মিশন শেষ না হওয়া পর্যন্ত এত্ত ফূর্তি করে কোন বোকা! আশেপাশের সবার ঝাড়িতে, "ব্যাটা তুই বেশি বুঝস, হতাশাবাদী একটা", আমি কেন যেন আরও বেশি হতাশবাদী হয়ে গেলাম। মনে হল এই 'সুগার কোটিং' (বলাইদা, আমিও এভাবেই ভাবছিলাম!), মানুষের এই ফেরেশতা ভাবটা ন্যাচারাল না, আরোপিত জিনিস কতক্ষণ থাকবে? কেন সমর্থনের খাতিরে আমাদের এতগুলো সিরিয়াস ভুলকে ওভারলুক করতে হবে? আয়ারল্যান্ডের সাথে খেলার আত্নঘাতী ভুলগুলো কেন সবাই ভুলে যাচ্ছে? "আত্মঘাতী দেশকে সমর্থন দেয়া দেশপ্রেম না, এটাতো দেশদ্রোহিতারই আরেক নাম!" সাথে তো সবসময়ই থাকব, কিন্তু ভুলতো শুধরাতে হবে...!! 
আমাদের দেশের পত্রিকাগুলো (আসলে সব দেশেরই) ব্যবসা ছাড়া আর কিছু বোঝে বলে মনে হয় না। তাই বাস্তবতাকে অগ্রাহ্য করে লেখা হল, আজ আমরাই ফেভারিট! মানুষের মাঝে সবগুলো পত্রিকা তৈরি করল এক বিশাল হাইপ, টিকেটের দাম হল আকাশচুম্বী! জনগণের এই আবেগকে পুঁজি করে লেখা হল শুধুই দিবাস্বপ্নের কথা, জয়ের কথা...সাকিব তাই প্রত্যাশা নামাতে বলে রাখলেন, আজকের ম্যাচ জিততেই হবে এমন নয় কিন্তু! আমরা ভুলে গেলাম, কেউ অতি প্রশংসা করলে আমরা সবসময় নিজেদের আসল অবস্থান ভুলে যাই। সেটাই ঘটল মনে হয়, আমরা ওয়েস্ট ইন্ডিজকে ভীষণ আন্ডার এস্টিমেট করলাম! 
স্কুলের এক স্যার বলতেন, "যে সবসময় তোর প্রশংসা করে, সে কোনভাবেই তোর বন্ধু না। কাউকে যদি জীবনে শেষ করে দিতে চাস, তাহলে তাকে সবসময় প্রশংসা করবি"। (স্যার কখনো ১০০ তে ১০০ দিতেন না, ঠিকই কোন খুঁত বের করতেন...উৎসাহ দিতেন ১০০ পাওয়ার জন্য, কিন্তু দিতেন না . যেকারণে আমরা অনেকেই যারা ক্লাস নাইনে ৬০-৭০ পেতাম উচ্চতর গণিতে, তারা এসএসসিতে একশ পেয়েছিলাম!)
মাঠে খেলা শুরু হল, তামিম আউট হওয়ার সাথে সাথে বুঝে গেলাম...এই দলের অভিধানে হোমওয়ার্ক বলে কিছু নেই! কার বল কীভাবে খেলা হবে তার কোন ধারণা নেই, শুধু তাদের এক্টাই প্ল্যান, যেভাবে হোক তাড়াতাড়ি ২৫০ করতে হবে! একটু উইকেটে থেকে বল বোঝার বা সেট হওয়ার কোন ইচ্ছা কারও মধ্যে দেখা গেল না। আমি নিজে বাংলাদেশ দলের খেলোয়াড়দের বুদ্ধিমত্তায় কখনওই ইমপ্রেসড না, তামিমকেই দেখি শেভাগের মত বলের পর বল ৬ মারার চেষ্টা করতে, ৬ মেরে ৫০ করতে! ব্যাটসম্যানরা বল অনুযায়ী খেলছে এমনটা খুব কমই ঘটে। যখন ঠেকানো শুরু হল ত হলই, আর রান নিব না! স্ট্রাইক রোটেট ব্যাপারটা দেখাই যায়না, হয় তুলে 
৬ মারো অথবা ক্রিজে দাঁড়িয়ে থাকো! এই টিমের দলের সবার আরও একটা বড় সমস্যা কেউ কোচের কথার বাইরে গিয়ে ক্যারিয়ার বিপন্ন করতে চায় না! মাঝে মাঝে টিম পলিটিক্সের কথা শোনা যায়, যেকারণে হয়ত জুনায়েদ-ইমরুল-আশরাফুল-রকিবুল ব্যর্থ-ক্রমাগত ব্যর্থ হলেও নাফিসের-নাজমুলের-মাশরাফির সুযোগ আসেনা... 
আজ উপরের সুগারটা সরে যেতেই তেতো বাস্তবতা আমাদের পুরোপুরি ধংস করে দেয়। "অতি আশা সর্বনাশা"- ফলশ্রুতিতে আমরা দেখে ফেলি আমাদের ঢেকে রাখা-চাপা দিয়ে রাখা লজ্জাস্থান! কাঁদতে কাদঁতে ভোর ৪টায় যখন ঘুমাতে যাচ্ছি, মনে মনে ভাবছি দুপুরে ঘুম থেকে উঠে ফেসবুকে স্ট্যাটাস দিবঃ "আমরা কতটা অতিথিপরায়ণ! :D" তখনই সেই গোহারা হারার চেয়েও বড় লজ্জার ঘটনা জানতে পেরে মাটিতে মিশে যেতে ইচ্ছা হতে থাকে...
আমরা ক্ষমাপ্রার্থী হে বিশ্ববাসী!
সাংবাদিকদের উদ্দেশ্যেঃ 
-------------------------------
ভাই আপনারা কেন কী করেন আমরা জানিনা, বুঝিও না। কিন্তু দয়া করে আর এরকম হাইপ-এরকম অন্ধত্ব তৈরি করবেন না। আজকের এই ঘটনার দায়ের অনেক অংশই আপনাদের! স্বপ্ন দেখান, কিন্তু সাথে বাস্তবতাটাকেও দেখাতে ভুলবেন না। কাউকে আকাশে তোলার দরকার নেই, পাতালে পোঁতারও মানে নেই। দয়া করে দলটাকে নিজের মত খেলতে দিন, আপনাদের পত্রিকার প্রেসারে যেন দলে পরিবর্তন না আসে...যেমন আপনারা আশরাফুলকে আনার চেষ্টা করেছেন, আপনাদের বিজ্ঞ মতামত যেন দলে সমস্যা-পলিটিক্স না তৈরি করে; দলে পলিটিক্স থাকলে সেটা নিয়ে আপনারা এক্সক্লুসিভ রিপোর্টিং করেন, কিন্তু ভাই হাতে ধরি-পায়ে পড়ি, এখন না। যুদ্ধ শেষে ঘরে ফেরার পর। আমরা চাই দলে যা কিছু হবে, তা দলের ভালোর জন্য হোক, দেশের ভালোর জন্য হোক- কোন ব্যক্তির জন্য না, কারও চাপে পড়ে না। ধন্যবাদ।
খেলোয়াড়দের উদ্দেশ্যে
------------------------- 
ভাই আপনারা যা খেলেছেন, খেলে ফেলেছেন। এখন থেকে একটু শেখার চেষ্টা করেন। সামনের তিনটা ম্যাচ আমাদের জিতে এনে দেয়ার প্রাণপণ চেষ্টা করেন। একটু বুদ্ধি-কমন সেন্স কাজে লাগান। চিন্তাভাবনা করে খেলেন, দল নির্বাচন করেন, সবাই মিলে জান লড়িয়ে দেন। মনে রাখবেন, আজ যারা ঢিল মারছেন, কালই তারা আপনাদের আবার মাথায় তুলবেন। অনেক দিন হয়ে গেল আপনারা খেলছেন, অনেক অভিজ্ঞতা...সেগুলো কাজে 
লাগান...। আমরা জিততে চাই, তার চেয়েও বেশি চাই যুদ্ধ, চাই "সংশপ্তক, বিনা যুদ্ধে নাহি দিব সূচ্যগ্র মেদিনী"! 
আর দর্শকদের দিকে একটু খেয়াল রাখেন। উনারাই সব। আপনারা খেলার জন্য পয়সা পান, সম্মান পান, বাড়ি-গাড়ি পান। দর্শকরা কিন্তু ৫০০ টাকার টিকেট ১০,০০০ টাকা দিয়ে (অথবা ৬৩ ঘন্টা লাইনে দাঁড়িয়ে থেকে) কিনে, ভোর থেকে লাইন দিয়ে স্টেডিয়ামে ঢুকে খেলা দেখে, আপনাদের উৎসাহ দেয়, রাত ৩ টায় ৫-১০ কিমি হেঁটে বাসায় ফেরে, শুধু একটু ভার্চুয়াল গর্বিত হওয়ার অনুভূতি পাওয়ার আশায়। তাই তারা যদি একটু গালি দেয়, ওইটা তাদের অধিকারঃ "শাসন করা তারই সাজে, সোহাগ করে যে-গো"!
সিডন্স আর সাকিব ভাই, আপনারা একটু আপনাদের ব্যক্তিগত পছন্দ-অপছন্দ ত্যাগ করে যেটা সত্যিকারে দলের জন্য ভাল হবে তাই করেন। যদি আশরাফুল ভাল হয়, তাকে খেলান...যদি নাজমুল/নাফিস ভাল হয় তাদের খেলান। শুধু বুদ্ধি করে করেন...হোমওয়ার্ক করেন। নেদারল্যান্ড-ইংল্যান্ড-সাউথ আফ্রিকার সব খেলোয়াড়দের মুখস্থ করে ফেলেন, যেন কেউ পার না পায়।

সমর্থকদের উদ্দেশ্যে
-------------------------
মানুষ সবচেয়ে ভালনারেবল থাকে চূড়ায়, আমরা এখন তলানিতে পড়ে গেছি...এখন আমাদের এই দলকে টেনে তুলতে হবে, বাকি তিনটা ম্যাচ জিততে হবে...আগুন চাই আগুন! রাগ চাই রাগ! সাহস চাই সাহস! এখন অতি সমালোচনা করে বা গালি দিয়ে লাভ নেই। যখন চূড়ায় ছিলাম, আয়ারল্যান্ডের সাথে জয়ের পর আনন্দ করতে ব্যস্ত ছিলাম, তখন ছিল আসল সময় সমালোচনা করার, তখন ছিল ভুল শোধরানোর, সেটা না করাতেই এমনটা হয়েছে - এখন পাশে থাকুন। বাকি তিন ম্যাচ জিতবোই।
অনেকেই দেখি পাকিস্তান-ভারত বা অন্য দলকে সাপোর্ট করেন। তাদের বলি, ভাই, আগে আমাদের কোন দল ছিলনা, গত দশ বছর ধরে আছে। এখন আমাদের আর অন্য কোন দলের খেলা ভাল লাগা, সাপোর্ট করা মানায় না...তা আমাদের দৈন্য প্রকাশ করে। যদি একান্তই আপনার প্রিয় সে দলকে (বিশেষতঃ যদি হয় পাকিস্তান) আপনি সাপোর্ট করা বাদ দিতে না পারেন, আপনি ভাই এইদেশে কেন পড়ে আছেন? যারে সাপোর্ট করেন, তার কাছেই যান...আমাদের ভাই আপনারে রাখার যোগ্যতা নাই।  আমরা গরীবের মধ্যে গরীব, ছোটলোকের মধ্যে আরও বেশি ছোটলোক...তবু এইটা আমাদের দেশের দল। বাঁচলে এদের সাথেই, মরলেও এদের সাথেই।
অনেকক্ষণ সিরিয়াস প্যাঁচাল পারলাম, এইবার আসেন একটু নানা দৃষ্টিভঙ্গিতে পোস্টমর্টেম করি!
লজ্জাজনক পরাজয়ের কারণসমূহ
-------------------------------------
১। লে.জে.হু.মু এরশাদঃ "মাঠে সুন্দরী এবং আবেদনময়ী চিয়ার গার্লের ব্যবস্থা থাকলে দলের এই করুণ পরাজয় হতোনা" - কথায় যুক্তি আছে! শীতের দিনে প্লেয়ারদের মাঠে গরম করার ব্যবস্থা রাখা উচিত ছিল।
২। জনৈক অন্ধ জাতীয়তাবাদী সাপোর্টারঃ "সব দোষ হাসিনার, ডিজিটাল বাংলাদেশের ডিজিটাল স্কোরকার্ড। হতে পারে খেলোয়াড়রা সব আওয়ামী আদর্শে উজ্জীবিত হয়ে ডিজিটাল বাংলাদেশ বানানোর জন্য উৎসাহী ছিল। শুধু বীর জুনায়েদ আর আশরাফুল রাজি হয় নাই।" - সাবাশ, তগোরে আমার বিপ্লবী সেলাম।
৩। জনৈক ছদ্মছাগুঃ "আজকের খেলার এই হারের জন্য দায়ী হাসিনা, আওয়ামী লীগ, গ্রামীণ ব্যাংক ও ইউনূস! খেলোয়াড়রা এই বিষয়ে ব্যাপক চিন্তায় ছিল, কারও কারও শেয়ারও থাকতে পারে।"-একদম ঠিক কথা। ক্ষমতা বদলালে আশা করি একটা তিন সদস্যের তদন্ত কমিটি গঠনের নির্দেশ দেয়া হবে।
৪। জনৈক প্রাক্তন ক্রিকেটারঃ "এই খেলায় হারার কারণ আমাদের প্লেয়াররা দেশের গ্রাম্যসংস্কৃতি-খেলাধুলা থেকে বিচ্ছিন্ন। আগে ডাঙ্গুলি খেলতে খেলতে আমরা ক্রিকেট খেলা শিখতাম, তাই বেসিকটা স্ট্রং ছিল...প্লেয়াররা আগে ডাঙ্গুলি খেলা শিখে আসুক।"- ডাঙ্গুলি খেলার জন্য অস্ট্রেলিয়া থেকে কোচ নিয়োগ দেয়া হোক।
৫। উৎপল শুভ্রঃ "আশরাফুল আবারও দেশের পরিত্রাতা হিসেবে দলের দ্বিতীয় সর্বোচ্চ স্কোরার!" -তার জন্য ১০ রানই সেঞ্চুরি, তাই বলা যায় সে বহুদিন পর আবার দু-দুটি চারের সহায়তায় সেঞ্চুরি করল।
৬। জনৈক ট্যাবলয়েড সাংবাদিকঃ "কাল রাতে বাংলাদেশ দলের খাবারে নাশকতামূলকভাবে ডায়রিয়ার জীবাণু দেয়া হয়েছে, তাই তারা মাঠে গিয়ে পেটের সমস্যা ও অস্বস্তির কারণে প্যাভিলিয়নে ফিরতে উদগ্রীব ছিল।" -তদন্ত চাই, ডায়রিয়ার জীবাণুর ফাঁসি চাই।
৭। জনৈক খেলোয়াড়ঃ "আমরা এভাবেই খেলি। আজকে ঘুম থেকে উঠে 'ধরে দেবানি' ভাবটা টের পাইনি"-উনারা যেন প্রত্যেকদিন 'ধরে দেবানি' ভাবটা টের পান সেই ব্যবস্থা নেয়া হোক।
৮। আশরাফুলঃ "ওয়েস্ট ইন্ডিজ ছোটখাট টিম, আমাদেরও নিচে...ওদের হারাইয়া কী লাভ! আমরা বড় ম্যাচে-বড় টুর্নামেন্টের খেলোয়াড়।" -ওয়েস্ট ইন্ডিজ আবার উপরে উঠে গেল, নেক্সট টাইম হারানো জায়েজ আছে।
৯। জনৈক অতিথিপরায়ণ বাংলাদেশিঃ "ওয়েস্ট ইন্ডিজরে কিছুদিন আগে হারাইছি ওদের মাটিতে। তাই অতিথি হিসেবে কর্তব্য পালনের জন্য ওদেরকেও আমাদের মাটিতে হারাতে দেয়া উচিত।"- অতিথি নারায়ণ, তাদের মনোরঞ্জন অবশ্যকর্তব্য।
১০। জনৈক পাকিসমর্থক বাংলাদেশিঃ "আমরা পাকিস্তানের মত আনপ্রেডিক্টেবল! আজকে ফেভারিট ছিলাম তাই হারলাম...নেক্সট দিন আন্ডারডগ হিসেবে জিতে যাবো। এভাবেই পাকিস্তানের মত আমরা গ্রেট টিম হতে পারব।"- পাকিস্তান জিন্দাবাদ, আফ্রিদি প্লিজ ম্যারি হিম।
১১। বাংলাদেশি ক্রিকেট বিশেষজ্ঞঃ "ম্যাচ ফিক্সিং হইছে সিউর।" - হ, ঠিক ঠিক! ওয়েস্ট ইন্ডিজের প্লেয়াররা ঘুষ খাইয়া ভাল খেলছে।
...বাকিগুলান আপনারা বলেন!


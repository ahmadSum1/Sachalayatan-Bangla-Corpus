এক বিখ্যাত দম্পতির কাল্পনিক সাক্ষাতকার! পর্ব-১



উপস্থাপকঃ সুধীমন্ডলী, আজ আমাদের মাঝে উপস্থিত হয়েছেন দেশের স্বনামধন্য অভিনেতা ও অভিনেত্রী, আমাদের প্রাণপ্রিয় সেলিব্রিটি দম্পতি কদম খান ওরফে ক্যাদমস এবং গোলাপ বানু ওরফে রোজি। কদম খান তার অভিনয় প্রতিভার জন্য দেশে ও বিদেশে প্রচুর সুনাম ও সম্মান অর্জন করেছেন। তার অভিনীত বিখ্যাত চলচ্চিত্রের মধ্যে রয়েছে, 'আন্ধার রাইতে বদনা হাতে', 'বান্দরের হাড্ডি', 'পাগলা পানি খাইস না', 'কুত্তায় কামড়াইছে ইঞ্জেকশন দে', 'আমি কেন ঠেলাওলা' এবং আরো অনেক সিনেমা। তিনি সম্প্রতি 'কষ্টে আছে আইজুদ্দিন' ছবিতে নাম ভূমিকায় অভিনয় করে এবারের শ্রেষ্ঠ অভিনেতার পুরস্কার ছিনিয়ে নিয়েছেন।
অন্যদিকে, গোলাপ বানু রোজির সৌন্দর্য এবং অভিনয় প্রতিভার কথা আজ ঢালিউড-বলিউড ছাড়িয়ে হলিউডেও ছড়িয়ে পড়েছে। দেশে তার বিখ্যাত মুভির মধ্যে রয়েছে 'পিঁড়ির তলে সাপের গাতা', 'কচু গাছের ডগায় ফাঁসি', 'তুই কেন ক্রিকেট খেলস', 'সুন্দরী কি গাছে ধরে' ইত্যাদি। তিনি সম্প্রতি বাংলাদেশের বস্তিবাসীদের উপর ভিত্তি করে হলিউডে নির্মিত একটি মুভিতে তিন সেকেন্ডের একটি দৃশ্যে অভিনয় করে তাক লাগিয়ে দিয়েছেন। আমরা আশা করি তিনি তার এই অসাধারণ অভিনয়ের স্বীকৃতিস্বরূপ এবারের অস্কার ছিনিয়ে আনবেন।
আসুন তাহলে এখন আমরা কথা বলি কদম খান ও গোলাপ বানুর সাথে।
(কদম-গোলাপের দিকে তাকিয়ে) আপনারা আপনাদের শত ব্যস্ততার মাঝে আমাদের সময় দিয়েছেন এজন্য আমরা খুবই আনন্দিত। আপনাদের নিয়ে দর্শকদের এবং আমার নিজেরও অনেক কৌতূহল। তাই আমরা আজ আপনাদের ব্যক্তিগত জীবন এবং প্রিয় বিষয়গুলো নিয়ে কথা বলব। আচ্ছা আপনার এই কদম খান হয়ে ওঠার পেছনের ইতিহাসটা কি?
কদমঃ উহুঁ, কদম খান না...ক্যাদমস। তো ইতিহাস যখন জানতে চাইলেন ছোট্ট করে বলি। আসলে আমার বাবার নাম ছিল মদন কারণ তিনি মদনগঞ্জের মদনপুরে জন্ম নিয়েছিলেন। আমার দাদাজান ছিলেন মস্ত বড়লোক; তো সে যাই হোক- আমার যখন আমার মামাবাড়ি কদমগঞ্জের কদমপুরে কদমগাছতলায় জন্ম হইল তখন দাদাজান নাম রাখলেন কদম।
উপস্থাপকঃ আর ক্যাদমস?
কদ্মঃ আসলে আজকাল ডিজে ভিজে'র যুগতো, নামটা মডার্ন না করলে হয় না। তাই আরকি!
উপস্থাপকঃ বাহ বাহ চমৎকার! আমরা জানলাম আপনার জন্ম কদমপুরে...তা ঢাকায় আপনি কোথায় থাকেন?
কদমঃ আমার বাসাবো কদমতলার বাড়ি কদমভিলা'তে।
উপস্থাপকঃ আচ্ছা আপনিতো দেশের একজন স্টাইল আইকন, তা আপনার প্রিয় স্টাইল কি?
কদমঃ আমি আসলে খুব সিম্পল থাকতে পছন্দ করি...তাই শার্ট-প্যান্টের সাথে কদম ছাঁট চুলটা আমার খুব ভাল লাগে।
উপস্থাপকঃ আচ্ছা, তা আপনি অবসর সময়ে কি করতে ভালবাসেন?
কদমঃ জ্বী...কদম মেপে হাটঁতে।
উপস্থাপকঃ আপনার প্রিয় খাবার কি?
কদমঃ কদমা...এছাড়া আমার রসকদম মিষ্টিটাও খুব পছন্দ।
উপস্থাপকঃ আপনার প্রিয় ফুল কি?
কদমঃ কদম ফুল।
উপস্থাপকঃ আচ্ছা, আপনার প্রিয় ব্যক্তিত্ব কে যাকে দেখে আপনি উৎসাহ পেয়েছিলেন অভিনেতা হওয়ার জন্য?
কদমঃ ডাঃ কদম আলী ডিগ্রী নাই।
উপস্থাপকঃ আপনার প্রিয় সিনেমা কোনটা?
কদমঃ আসলে আমিতো সিনেমা দেখার অত টাইম পাইনা; তবে আমার নিজের করা সব মুভিই আমার প্রিয়। এছাড়া একটা মুভি আমার খুব ভাল লাগছিল...'কদম আলী মাস্তান'।
উপস্থাপকঃ বাহ বাহ...তা আপনার প্রিয় অভিনেতা কে?
কদমঃ ওইযে 'ওরে নীল দরিয়া' গানটা আছে কি জানি মুভিটার নাম!...ওই মুভির 'কদম সারেং'।
উপস্থাপকঃ আচ্ছা আমরা শুনেছি আপনি শিল্পকলার বিভিন্ন শাখায় বিচরণ করছেন...নাটক, কবিতা, গান এবং আরো নানাবিধ কলায় আপনি নাকি বেশ আগ্রহী?
কদমঃ জ্বী...আসলে আমি সবরকম কলার সাথেই জড়িত।
উপস্থাপকঃ তা আপনার প্রিয় নাটক কোনটি?
কদমঃ ওরা কদম আলী।
উপস্থাপকঃ আপনার প্রিয় কবিতা?
কদমঃ ওইযে ছোটবেলায় পড়ছিলাম না...'চাঁদ উঠেছে, ফুল ফুটেছে, কদম তলায় কে? হাতি নাচছে ঘোড়া নাচছে কদম আলীর বে'!
উপস্থাপকঃ ও আমি অবশ্য এটা মনে হয় ভিন্নভাবে পড়েছিলাম...তা সে যাই হোক, আপনার প্রিয় গান?
কদমঃ ওইযে রবিঠাকুরের একটা বিখ্যাত গান আছে না...'বাদল দিনের প্রথম কদম ফুল'। গেয়ে শোনাব?
উপস্থাপকঃ না না লাগবেনা। আপনার প্রিয় বই?
কদমঃ 'কদম আমার কদম'...গত বইমেলায় বেরিয়েছে, আমার লেখা। বেশ ভাল চলেছে।
উপস্থাপকঃ বাহ বাহ তাই নাকি? আচ্ছা আপনি ত অনেক ঘুরতে পছন্দ করেন, তা আপনার প্রিয় জায়গা কোনটি?
কদমঃ হেঃ হেঃ ওইযে হাইকোর্টের সামনে কদম ফোয়ারা...ওই জায়গাটা আমার খুব পছন্দের।
উপস্থাপকঃ আপনার কাছে ভক্তদের শেষ দুটি প্রশ্ন, আপনি আমাদের দেশের বিশাল এক সেলিব্রিটি; তা আপনি মানুষের কোন আচরণটি পছন্দ করেন?
কদমঃ আসলে রেসপেক্ট হল বড় কথা, তাই কেউ যখন কদমবুচি করে আমি খুব খুশি হই।
উপস্থাপকঃ আর মরার আগে আপনার শেষ ইচ্ছাটা কি?
কদমঃ ওই মিয়া...মরার কথা বলেন কেন। আমার বয়স হয়েছে নাকি...মাত্রতো পচিঁশ! তো প্রশ্ন যখন করেছেন তখন বলি...মরার আগে কদম-রসুল মসজিদ একবার দেখে যেতে চাই।
(চলবে)


ভারতীয় আগ্রাসন, মৌসুমি প্রতিবাদ ও আমাদের ভন্ডামি



আমরা বাংলাদেশিরা ব্যক্তিগতভাবে ভীষণ বিপ্লবীঃ ব্যক্তিগত জীবনে সেই বিপ্লবের আকাঙ্ক্ষার প্রকাশ বাথরুম ইচ্ছামত নোংরা করে ব্যবহার করা থেকে শুরু করে উড়োজাহাজের চাকায় চড়ে সাতসমুদ্র পাড়ি দেয়া সবকিছুতেই বিস্তৃত। আগে এই ধরনের বিপ্লবীদেরকে তাদের কাছের লোকগুলো ছাড়া তেমন কেউ চিনতো না- কারণ সত্যিকারের বীর সবার চোখের আড়ালে রয়ে যায়; ইনারা সত্যিকারের স্বদেশপ্রেমী- একদম নন্দলালের মতোই ইস্পাত-কঠিন এদের প্রতিজ্ঞা। অবশ্য ব্যক্তিগত জীবনে শুধুমাত্র স্বার্থে আঘাত না লাগলে এরা প্রকাশ্য হতেন না খুব একটা; আগেকার দিনে এরা পাড়ার দোকানে বিবিসি আর ভয়েস অফ আমেরিকা শুনে চা খেতে খেতে বিশ্বরাজনীতি, দেশের রাজনীতির অবস্থা, ধান-চালের দাম, ইরাক যুদ্ধ ইত্যাদি নিয়ে ব্যাপক আলোচনা করার পর মিষ্টিমুখ করতেন ইংল্যান্ডের রাণীর পুত্রবধূর চরিত্র বিশ্লেষণ করে। এভাবে এই বিপ্লবীরা বন্ধুমহলে জ্বালাময়ী কথাবার্তা বলেই ক্ষান্ত দিতেন- অন্যদিকে শুধু কিছু মাথানষ্ট-বেকুব-আবেগপ্রবণ পোলাপাইন রাস্তায় নেমে বা ভার্সিটিতে বা পাড়ায়-পাড়ায় অন্যায়ের প্রতিবাদ করতো- আত্মাহুতি দিত। কিন্তু এদের গোণাতে খুব একটা ধরার নিয়ম নাই কারণ এরা সামনে থেকে লড়াই করে-এদের কারো কারো নাম লোকে জানলেও এদের গুরুত্ব কম-এরা সত্যিকারের বীরপ্রজাতির কেউ নাঃ যুদ্ধক্ষেত্রে সবার আগে কারা শত্রুর কাছে মারা যায়? পদাতিকরা। দাবা খেলায় কারা সবার আগে এগিয়ে যায়? বোড়েরা। রাজা কিন্তু একদম তার শান্তির নিরাপদ জায়গাটিতে বসে থাকে। একদম নিজের উপর আক্রমণ না হলে রাজা কি এগিয়ে গিয়ে শত্রুর গৃহে হানা দেয়? দেয় না। রাজার কাজ শুধু জায়গায় বসে গাঁইগুঁই করা। ব্যক্তিগত জীবনে তাই "আমরা সবাই রাজা"-এই ভাব নিয়েই এই বিপ্লবীরা চলতেন।
এখন দিন বদলিয়েছে। কিন্তু এই রাজাদের রাজত্ব এখনো আছে- এদের বিপ্লবের আকাঙ্ক্ষা এখন অবশ্য আরও প্রকাশ্য। ফেসবুক আর ব্লগের সুবাদে এই সত্যিকারের সাহসী-বীর-রাজারা এখন তাদের বিপ্লব জনে জনে ছড়িয়ে দিতে পারেন। এখন বিপ্লব করা অনেক সোজা, ফেসবুকে আর ব্লগে অহরহ প্রতিনিয়ত বিপ্লব হচ্ছে...আজকে আবুলের পেট খারাপ- চল বিপ্লব করি, আজকে বেশি বৃষ্টি হয়েছে- চল বিপ্লব করি, আজকে রিক্সাওয়ালা ২ টাকা ভাড়া বেশি নিয়েছে- চল বিপ্লব করি। এই বিপ্লবে আমরা সকলেই নিজ নিজ অবস্থানে থেকে অংশ নেই, সকলেই অহরহ বিপ্লব করে ফেলছি- আজ সকালে আমি এক বিপ্লবের ডাক দিলাম তো দুপুরেই আমার পাশের বাসার মেয়ে আরেক বিপ্লবের ডাক দিল- আমিও তাতে সহমত প্রকাশ করলাম। এই বিপ্লব চলতেই থাকে, চলতেই থাকেঃ কিছু বোড়ে এইসব বিপ্লব বেশি সিরিয়াসলি নিয়ে মারা পড়ে- আর আমরা আমাদের নিরাপদ-সুসংহত রাজত্বে বসে বিপ্লবীর ভাষণ দিতে থাকি। আমরা রাজা- আমাদের রাস্তায় নামা কিংবা বোড়ে হওয়া সাজে না; আমরা সবাই সৌদি রাজপুত্র- দুনিয়ার যত আইন আছে সব অন্যের জন্য। আমার কাজ শুধুই ডাক দেয়া- পালন করার দায়িত্ব ফালতু-মূল্যহীন লোকগুলার। "আসেন সবাই আজকে আম খাওয়া বন্ধ করি। আমি তিনদিন আম খাই নাই- আরও দুই দিন খাবো না; কারণ, আমের ভেতর পোকা। আমি নীরব বিপ্লবী-তিনদিন ধরে বিপ্লব করছি! অন্যরা সবাই- আম খাওয়া বন্ধ করুন।"- এইরকম একটা বিপ্লবের ডাক দিয়ে আমের ঝুড়ি নিয়ে আম খেতে বসি। এই গোত্রভুক্ত আমরা প্রায় সবাইঃ শিক্ষিত-অর্ধশিক্ষিত-সুবিধাবাদী-মধ্যবিত্ত-উচ্চবিত্ত...সবাই। নিজের জীবন থেকে উদাহরণ দেইঃ দিনে একসময় তিন প্যাকেট বিড়ি ফুঁকতাম, কিন্তু ছোট ভাইয়ের বন্ধু কাউকে বিড়ি ফুঁকতে দেখলেই ধরে "থাবড়া" দিতে ইচ্ছা হতো- বুঝাতাম, "শোন ভাইয়া, বিড়ি খাওয়া ভাল না।"
এইরকম বিপ্লবের আরও কিছু উদাহরণ সাম্প্রতিককালে ফেসবুক-ব্লগগুলোতে ঘুরে বেড়াচ্ছে। এইরকম বিপ্লবের মূল কারণঃ বিএসএফ বাংলাদেশের সীমান্তবর্তী এলাকার মানুষদের হঠাৎ করেই (?!) যেন দুই-তিন দিন ধরে মেরে ফেলছে অথবা নির্যাতন করছে! (এইরকম গত বছরও করেছিল, ফালানী নামের এক মেয়েকে মেরে ফেলেছিল- ফেসবুকে দেখেছি, হুঁ হুঁ। এইরকম আর কাঁহাতক সহ্য হয়! তখনও কিন্তু বিপ্লব করেছিলাম ফেসবুকে!) তাই আমরা মৌসুমি আবেগে ভর করে গলা ফাটিয়ে বলছি, "ভারত রাজ নিপাত যাক- আজ থেকে ভারতের 'সব' পণ্য ব্যবহার করা 'চিরতরে' বন্ধ"! অবশ্য কাল যদি শাহরুখ খান/ক্যাটরিনা কাইফ বাংলাদেশে আসে, তখন আমরা তাদের জুতার সুখতলা চেটে দিয়ে বলবো, "শাহরুখ/ক্যাটরিনা সারা দুনিয়ার, তারা ভারতের প্রোডাক্ট না। শাহরুখ/ক্যাটরিনার সাথে (সাথে আরও পড়ুনঃ হিন্দি সিরিয়াল/বলিউড মুভি) পলিটিক্স মেশাবেন না।" কেউ কেউ আরেকদফা এগিয়ে বলবেন, "শাহরুখ/ক্যাটরিনা মুসলমান/মুসলমান-ব্রিটিশ, ভারতীয় না।" ঠিক যেমন উনারা বলেন, "ক্রিকেটে পাকিস্তান সাপোর্ট করা উচিত, কারণ তারা আমাদের চেয়েও বেশি মুসলমান। খেলার মধ্যে রাজনীতি/ধর্ম মেশাবেন না।" এই যেমন কিছুদিন আগে পরিচিত-প্রগতিশীল এইরকম একজন যিনি পাকিস্তানী পণ্য বর্জনের আহ্বান করেন প্রায়শই, পাকিস্তানী প্রোডাক্ট বলে সেজান জুস খাননা, তিনি ঢাকা বাণিজ্যমেলায় পাকিস্তানী পণ্য কিনে গর্বিত-মুগ্ধ হয়ে ফেসবুকে স্ট্যাটাস দিলেন।
আমরা, মানে এই ধরনের বিপ্লবীরা, একটু কম স্মৃতিশক্তির অধিকারী। বিএসএফ এর নির্যাতন-হত্যা কিন্তু কম দিন ধরে চলছে না! আমার বাংলাদেশের সীমান্তে বেশ কয়েকবার যাওয়ার অভিজ্ঞতা আছে। সীমান্তবর্তী এলাকার মানুষের জীবনযাত্রা আমাদের থেকে আলাদা- দুই পাড়ের মানুষরা বেশ সৌহার্দ্যে বসবাস করে; কেউ কেউ পণ্য এপার-ওপার ব্যবসায় জড়িত; কেউ কেউ দুই দেশের সীমান্তরক্ষী বাহিনীর সহযোগিতায় মানুষও এপার-ওপার করে থাকে। কিন্তু সবকিছুর উপরও, বাংলাদেশের দিকের মানুষদের সবসময় ভয়ে থাকতে হয়! কখন ওপাড়ের কারও একটু শিকার বা সই প্র্যাকটিস বা একটু মাতলামি বা একটু মজাক করতে ইচ্ছা হয়- নদীতে গোসল করার সময়ও একটা চোখ নদীর ওইপাড়ে রাখতে হয়। এইরকম অনেকদিন থেকেই ঘটে আসছে, বেশিরভাগই আমাদের চোখের আড়ালে রয়ে যায়...প্রতিবছর বিএসএফ দ্বারা যতগুলো নির্যাতন-হত্যা পত্রিকাতে আসে, আসল সংখ্যাটা তার চেয়ে আরও অনেক অনেক বেশি...এর কিয়দংশও দেখতে চাইলে, অগ্রজ সচল ধুসর গোধূলির এই ডাটাবেজটি দেখে আসতে পারেন। সচলে ধুসর গোধূলির লেখা পড়ে অনেকেই পিঠ চাপড়ে দেই, কিন্তু কখনো খেয়াল করিনা তার প্রতিটি কমেন্টের নিচের সিগনেচারটিতে কী লেখা আছে!
আমাদের মধ্যে আবার কেউ কেউ আছেন, যাদের এই ভারতবিরোধী এই বিপ্লব অনেকদিনের  (কারও কারও সেই ১৯৭১ থেকেই) কিন্তু তা কাঁঠালপাতার সাথে সম্পর্কিত। "পাকিস্তান থাকলে বাংলাদেশের লোকদের উপর ভারত এরকম অত্যাচার করতে পারতো? পারতো না। ভারত খারাপ, কারণ তারা মালাউন। ভারত খারাপ, কারণ পাকিস্তান ভাঙলে তাদের লাভ; সেজন্যেই তারা স্বাধীনতার সময় আমাদের সহায়তা করেছিল- পুরোটাই নিজের স্বার্থ! বাংলাদেশের সেনাবাহিনী এখন ভারত চালায়। সেজন্যই হিজবুত তাহরীর এর সেনারা বিদ্রোহ করেছিল। আফসোস, সেটা সফল হয় নাই। আগে বিডিআর যখন ছিল, তখন বিএসএফ বিডিআর দেখলেই প্যান্ট ভিজিয়ে ফেলতো! এখন এই সরকার ভারতের তাবেদার-পুতুল সরকার বিএসএফ এর স্বার্থে বিডিআর ধ্বংস করে দিয়েছে!"
আরেকদল বিপ্লবী মনে করেন, ভারত আমাদের বন্ধু-তারা আমাদের স্বাধীনতা পেতে সাহায্য করেছে। তাদের কাছে আমরা ঋণী। মাঝে মাঝে এমন হতেই পারে। আর দুনিয়ার সকল বড়ভাই একটু-আধটু চড়-চাপড় মেরেই থাকে। এখন ভারতের সাথে সম্পর্ক ভাল হচ্ছে। এইসব অঘটন সাজানো কিংবা অনেকদিন ধরেই হচ্ছে; এখন সেগুলো মিডিয়ায় তুলে এনে একদল জামাতি ফায়দা লুটতে চায়। উনাদের মতানুসারে, যে ডাক্তার সন্তানের জন্মদানে সহায়তা করেছেন, সেই ডাক্তার আমার বউ-সন্তানকে সারাজীবন ধর্ষণের অধিকার পেয়ে গেছেন!
এই দুই দল বিপ্লবীদের প্রতি আমার কথাঃ ভাইয়েরা, আপনারা মনে হয় ভুল দেশে আছেন এবং মীরজাফরের যে ভয়ংকর রোগটি ছিল সেটা আপনারও আছে। সেটা সারান নাহলে আপনার নিজের প্রিয় দেশটিতে ফেরত যান (এর মধ্যে কতিপয় মন্ত্রী-আমলা-উপদেষ্টা ও বিরোধীদলীয় নেতারাও আছেন)। আমরা জাতিগতভাবে খুব দুর্ভাগা, দুনিয়াতে সবচেয়ে বেশি আন্তর্জাতিক মানসম্পন্ন রপ্তানিযোগ্য বেজন্মা-হারামখোর-মীরজাফর তৈরি হয় বাংলাদেশে... "নিজের দেশের কে কত ক্ষতি করতে পারে (সহজ বাংলায় "পুটু মারতে পারে")-এর উপর কোনো অলিম্পিক হলে বাংলাদেশ মনে হয় সবগুলো পদক নিয়ে আসতো। এই যেমন ধরুন, "টিঁপাইমুখ বাঁধ" বা "সীমান্তে বিএসএফ এর হত্যা-নির্যাতন" এসবের জন্য আমাদের সবার লড়াই করার কথা ভারতের বিরুদ্ধে। সেখানে আমাদের লড়াই করতে হয়, আমাদের স্বজাতি বলে পরিচয়দানকারী কিছু ক্ষমতাধর মীরজাফরের বিরুদ্ধে!
সে যাই হোক, আমরা বুঝে গেছি, আমাদের সরকার নপুংসক-ধ্বজভঙ্গ-নতজানু। তারা সীমান্তের এই হত্যা বন্ধে  মিনমিন করে দুয়েকটা কথা বলেছেন; আর দেশের মানুষকে বুঝিয়ে দিয়েছেন, এইসব সীমান্তবর্তী লোকগুলা মরাই উচিত-এরা চোরাকারবারী-গরীবস্য গরীব। সরকার এদের দায় নিতে রাজী নয়- কারণ সেটা আবার ভারত-বাংলাদেশের সদ্য গড়ে ওঠা প্রেমে-বন্ধুত্বে ভাঙন ধরাতে পারে। আর সরকারের একজন নগণ্য নাগরিককে রক্ষার চেয়ে অনেক বেশি গুরুত্বপূর্ণ কাজ আছে। সমস্যা হচ্ছে, আমরা কেউ কেউ ভারতকে যতই আমাদের প্রেমে গদগদ মনে করি না কেন, তাদের কাছে আমরা আসলে "ফালতু ডিসপোজেবল বস্তু"। 
তাই আমরা আজ ভয়ংকর রাগে রাগান্বিতঃ হাতের কাছে বিএসএফ পেলে এখনই আট-দশটাকে শুইয়ে দিতাম। সেটা যখন পারছি না, তাই মহাসমারোহে বিপ্লবের ডাক দিচ্ছিঃ "আজ থেকে 'সব ধরনের ভারতীয় পণ্য' বর্জন করুন সবাই, আমি অনেক দিন আগে থেকেই চিরতরে ভারতীয় পণ্য বর্জন করেছি"। কিন্তু সমস্যা হল, ভারতীয় পণ্য বর্জনের আহ্বানকারীদের প্রথম সারির অনেকেই বেশ মারাত্মক ধরনের রাজা! জান দেব তবু মান দেবনা- অসম্ভব শক্ত তাদের প্রতিজ্ঞা। সবাইকে সবধরনের ভারতীয় পণ্য বর্জনের আহ্বান জানিয়ে জ্বালাময়ী স্ট্যাটাস ও পোস্ট সহযোগে বিপ্লব করে ফেলার আধঘন্টা পরই তারা "বেস্ট হিন্দি সং এভার" টাইটেল দিয়ে আরেকটা বৈপ্লবিক পোস্ট দিয়ে দেন। উনারা দিতেই পারেন, উনারা রাজা- উনারা যুদ্ধের ডাক দেবেন, পালন করবেন অন্যরা। এই বিপ্লবীদের অনেকেই কিন্তু ভারতীয় সিনেমা (আরও নির্দিষ্ট করে বললে হিন্দি সিনেমা) ছাড়া দেখেন না, হিন্দি গান ছাড়া কো্নো গান খুব একটা শোনেন না, বাসায় হিন্দি ছাড়া আর কোনো চ্যানেল চলে না, দেশে বসেই হিন্দিতে কথা বলেন বা কথায় কথায় হিন্দি ব্যবহার করেন আর বিদেশে হলে ভারতীয়-পাকিস্তানী লোক দেখলেই হিন্দি-উর্দুতে বাৎচিত করে জাতে ওঠেন, গোপনে ভারতীয় পর্ন দেখেন অথবা ভারতীয় সাইটগুলোতে ধুমায়া ব্রাউজ করেন, বিয়ে থেকে শুরু করে সুন্নতে খৎনা সহ যেকোন কিছুর শপিং করেন ভারতে, চিকিৎসার জন্য ভারতে যান, বেড়ানোর জন্যও ভারতই শ্রেষ্ঠ গন্তব্য, আর চোরাপথে ভারতীয় গরু বা পেঁয়াজ-ডাল-ডাইল বা যেকোন জিনিস আসা কমে গেলে সরকারের চৌদ্দগুষ্ঠি উদ্ধার করেন, ভারতীয় পশু ছাড়া কোরবানি দেন না (মনে আছে গত কোরবানি ঈদের কথা? ভারতীয় গরু আসা একটু টাইট দেয়াতে সরকার পতনই হয়ে যাচ্ছিল), ভারতীয় স্টাইলেই জামাকাপড়-শাড়ি-গহনা পরেন...তারপর বিএসএফ একটা কিছু করলে/টিঁপাইমুখ বাঁধ তৈরি হওয়ার উপক্রম হলে মিনিট পনেরোর একটা ভারত বিরোধী উত্তেজনা বোধ করেন আর গজরাতে থাকেন, "শালার ইন্ডিয়া, মালাউনরা দেশটাকে শেষ করে দিল!" এইসব স্টান্টবাজির দেশপ্রেম/স্বজাতিপ্রেম বেশ কাজেরঃ নিজের বিবেকের কাছে পরিষ্কার থাকা যায়- দেশপ্রেমের উদাহরণ হয়ে থাকা যায় (নিজেও তার মধ্যে পড়ি)।
সেই বিপ্লবের বাণীতে অনুপ্রাণিত হয়ে আমাদের দেশের মানুষ ব্যবহার করে এমন কিছু তালিকা খুঁজে পেলাম- এক, দুই, তিন, চার এবং পাঁচ। 
এসব পণ্যের তালিকা দেখে শিউরে উঠলাম, লজ্জায় মাথা নত হলো, আর নিজের উপর ভীষণ রাগ হলো- কারণগুলো পরে বলছি। এই তালিকার বাইরে আরও হাজারো জিনিস আছে। যারা  আজ থেকেই চোখ বন্ধ করে চিরদিনের জন্য ভারত-ভারতীয় পণ্য বর্জন করছেন তাদের প্রতি সন্দেহ জাগল- হয় এরা মহামানব নাহলে এরা বিপ্লবী রাজা- উনাদের এতে মানসিক সমর্থন আছে, কিন্তু এইসব পালন করা উনাদের দায়িত্ব না। কেউ কেউ অতিবিপ্লবীঃ এই মুহূর্ত থেকে ভারতের সবকিছু চিরতরে বা ভারতকে চিরতরে বর্জন করছেন কিন্তু ভেবে দেখছেন না তারা কতবড় মিথ্যা বলছেন। যে কাপড়টি তিনি পড়ছেন তার তুলা হয়তো ভারত থেকে আসা, যে ট্রেন-বাস-সিএনজি তে তিনি চড়ছেন সেটি হয়তো ভারতীয়, যে কোম্পানিতে চাকরিটি তিনি করছেন সেটি হয়তো ভারতীয় কো্নো মালিকের, যে পেঁয়াজ সহযোগে গরুর ভুনা তিনি খেলেন সেটিও ভারতীয়, তেন্ডুলকারের যে চারটি দেখে তিনি তালি দিলেন সেটিও একজন ভারতীয়র ব্যাট থেকে আসা...অন্যদিকে, আমরা যারা প্রবাসী, তাদের কাছে ভারতীয় মুদি দোকান অনেক আকাঙ্ক্ষিত; ভারতীয় রেস্টুরেন্ট অনেক প্রিয়। যে কলিং কার্ডটা ব্যবহার করে দেশে ফোন দিচ্ছি, সেটিও অনেক ক্ষেত্রেই ভারতীয়। এই ব্যাপারগুলো মাথায় আসতেই ভয়ে গা শিউরে উঠলো!!! ভারতীয় সাম্রাজ্যবাদ-আধিপত্যবাদের এই নগ্ন রূপটি হঠাৎ করেই ধরা পড়লো যেন!!! বিস্তারিত জানতে এই পোস্টে চোখ রাখুন।
বিদেশের কথা বাদ। শুধু বাংলাদেশেই বহুবছর ধরে আস্তে আস্তে সুচিন্তিতভাবে ভারত আগ্রাসন চালিয়ে যাচ্ছে, ধীরে ধীরে দখল করে নিচ্ছে সবকিছু। একসময় জুজুর ভয় শুনতামঃ ভারত সৈন্য পাঠিয়ে বাংলাদেশ দখল করে নেবে, মসজিদে-মন্দিরে উলুধ্বনি শোনা যাবে। সেটা করার যৌক্তিক কোনো প্রয়োজন আমি দেখছি না! একটা দেশ সামাজিক-রাষ্ট্রীয়-অর্থনৈতিক-সাংস্কৃতিক-পরিবেশগত-কৃষিগত ভাবে ভারতের উপর নির্ভরশীল হয়ে পড়ছে (বা পড়েছে)। আর আমরা সেটা চোখের সামনে দেখেও কিচ্ছু টের পাইনি, বা টের পেতে চাইনি। সেটা আস্তে আস্তে শুরু হয়েছে আকাশ সংস্কৃতির মাধ্যমে স্লো পয়জনিং করেঃ প্রথমে বিলাসদ্রব্য তারপর ধীরে ধীরে সবকিছুর (অপ্রয়োজনীয় ভোগ্যপণ্যের) চাহিদা তৈরি করে। একটা সময় ছিল বাঙালি মধ্যবিত্তের ড্রয়িংরুমের বিলাস দ্রব্যের আধিক্যের চেয়ে আদর-আতিথেয়তার মাধ্যমে যাচাই হতো তার সামাজিক অবস্থান, যখন ভারতের ত্রিপুরা-পশ্চিমবঙ্গের মানুষ বাংলাদেশের নাটক দেখার জন্য হাঁ করে বসে থাকতো, যখন বাংলাদেশের তিব্বত স্নো বা পাটের ব্যাগ ভারতীয়দের কাছে অনেক আকাঙ্ক্ষিত ছিল! আর এখন  আমরা বছরে দুই হাজার কোটি টাকার উপরে ভারতকে দেই শুধু তাদের চ্যানেল দেখার আশায়। কে বলে বাংলাদেশ গরীব?!! 
এই অবস্থায় সামাজিক প্রতিযোগিতা-শো অফের কারণে গত কোরবানির ঈদের সময় যখন ভারতীয় গরু আসা বন্ধ হলো, মানুষের মাথায় আগুন লেগে গেল! ভারতীয় লেহেঙ্গা-শাড়ি ছাড়া দেশে একটা বিয়ে বা একটা সামাজিক অনুষ্ঠানও হয় কিনা (মধ্যবিত্ত-উচ্চবিত্ত সমাজে) আমার সন্দেহ আছে...মনে পড়লো, একবার যখন দোকানে দোকানে ভারতীয় শাড়ি ধরা শুরু করলে দোকানীরা ধর্মঘট শুরু করেছিল! মানুষজনও ক্ষেপে গিয়েছিল, "ফাইজলামি, ইন্ডিয়ান শাড়ি-কাপড় ছাড়া চলবে কেম্নে?" কিছুদিন আগে দু-এক দিনের জন্য ভারতীয় চ্যানেল বন্ধ থাকায় অনেক ক্যাবল ব্যবসায়ীর ব্যবসা হুমকির মুখে পড়ে গিয়েছিল। কেউ কখনো ভারতে ডাক্তার দেখাতে গিয়েছেন? গেলে জানবেন, আপনি বাংলাদেশ থেকে এসেছেন শুনলে তারা কী চমৎকার ব্যবহার করেন। বাংলাদেশের ডাক্তারদের সাথে ভারতীয় ডাক্তারদের একটাই পার্থক্যঃ তারা আপনাকে সময় দেন এবং মিষ্টি করে কথা বলেন।  আজকাল দেশের বিয়েতে অনেক জাঁকজমকের সাথে অনেক রিচুয়াল দেখি- সেগুলোও ভারতীয় আমদানি। এইভাবে ভারতের চতুর কৌশলে আজ বাংলাদেশ নিজের শিল্প-কৃষি-সংস্কৃতি-কৃষ্টি বিসর্জন দিয়ে ভারতের দেখানো পথে চলছে- দেশের লোক কোমরের লুঙ্গি মাথায় বেঁধে ইজ্জতদার হচ্ছেন। অনেকে বলছেন হিন্দি চ্যানেল বন্ধ করে দিতে। দিন...দেশের গৃহিনীরা এবং স্কুল-কলেজ-ভার্সিটির মেয়েরা কুড়াল হাতে রাস্তায় নেমে আসবে। অবশ্য আজকাল বাংলাদেশের চ্যানেলগুলোতে নিয়মিত হিন্দি গান-ছবি-অনুষ্ঠান দেখানো হয়। দেশের পত্রিকার প্রতিদিন অন্তঃত অর্ধেক পাতা বরাদ্দ থাকে ভারতের নায়ক-নায়িকা-গায়ক-গায়িকারা কী করলেন তার উপর। 
এখন দেশের সরকার নপুংসক বলে জনগণও কি নপুংসক? আমরা কি ভুলে যাচ্ছি না, সরকারের নপুংসকতার-দুর্নীতির-নতজানুতার দায় দেশের নাগরিকদের উপরও বর্তায়। সরকারের ব্যর্থতা/অন্যায় পুষিয়ে দেয়ার দায়ও কিন্তু দেশের নাগরিকদেরই (উদাহরণ হিসেবে বলা যায় স্বাধীনতা যুদ্ধের সময় আমেরিকান সরকারের অন্যায়ের প্রতিবাদ আমেরিকানরা বেশ প্রবলভাবেই করেছিল।) এখনকার এই অবস্থা, বিএসএ্ফ এর হত্যা-নির্যাতন বেড়ে চলার জন্য সবচেয়ে বেশি দায়ী মনে হয় আমরাই। নিজেরা কখনো সেভাবে শক্ত করে একযোগে কো্নো প্রতিবাদ করেছি? রাস্তায় নেমে কোনো মিছিল করেছি এর প্রতিবাদে? দেশ-বিদেশের মিডিয়াতে প্রচার হয় এমন কোনো প্রতিবাদ কি করেছি? নিজেদের সবসময় অসহায়-নির্যাতিত-পাল্টা আঘাত হানার ক্ষমতাহীন হিসেবে উপস্থাপন করার কারণে যখন তখন যে কেউ তো ইজ্জতের উপর হাত দেবেই- সাত চড়ে রা' না করলে, আরও হাজার চড় খেতেই হবে। এখন নিজেদের সক্ষমতার প্রমাণ আমরা কীভাবে দিতে পারি? ফেসবুকে-ব্লগে বিপ্লবের মাধ্যমে? সবসময় আমরা যেরকম করে এসেছিঃ রাজা হিসেবে বসে থেকে মৌসুমি-হুজুগে বিপ্লবের ডাক দিয়ে?
সত্য বলতে, আপনার প্রতিবাদটি তখনই ফলপ্রসূ হবে আপনি যদি আপনার মৌসুমি আবেগ-ক্ষণিকের রাগ-ধর্মতত্ত্বের আলোচনা-কন্সপিরেসি থিওরি বা অন্ধ ভারত-বিরোধিতার বৃত্ত থেকে বেড়িয়ে এসে,  শুধুমাত্র নিজের দেশের জন্য-নিজের দেশের সম্মানের জন্য-নিজের অধিকারের জন্য, আপনার জীবনের একটিবারের জন্য হলেও (মনগড়া-মিথ্যা) বিপ্লব বা সামাজিক স্টান্টবাজি ছেড়ে-আপনার রাজত্ব ছেড়ে মন থেকে সব "বোড়ে"দের সাথে মিশে একসাথে চিৎকার করে বলেন, "আমি সীমান্তে বিএসএফ এর হত্যার (এবং টিঁপাইমুখ বাঁধ তৈরির) প্রতিবাদে একটি দিনের জন্য (যতটুকু সম্ভব) সব ভারতীয় পণ্য বর্জন করলাম" এবং সেই প্রতিজ্ঞাটা একটি দিন-শুধুমাত্র একটি দিনের জন্য সততার সাথে পালন করেন। শুধু একটু খেয়াল করে, বাংলাদেশের যেসব কিছু ভারতের তৈরি হওয়া সত্ত্বেও এখন বাংলাদেশের সম্পত্তি (যেমন সিএনজি), সেগুলো ব্যবহার করা বন্ধ করবেন না। শুধু সেই একটি দিন, আপনার এলাকার ডিশের লাইনে কোনো ভারতীয় কিছু চলবে না, আপনি কো্নো হিন্দি গান শুনবেন না, আপনি কোনো ভারতীয় সাইটে যাবেন না, ভারতীয় দোকান-রেস্টুরেন্টে খরচ করবেন না, ভারতীয় কো্নো পণ্য সেদিন কিনবেন না, অন্ধের মত বর্জন না করে নিজের বুদ্ধি ব্যবহার করুন- যতটুকু সম্ভব প্রাণপণ চেষ্টা করুন। ইউটিউবে সেদিন ভারতীয় গান দেখলে আপনার প্রতিজ্ঞা ভঙ্গ হবে কী না সেটা আপনিই বুঝে নিন।
অগ্রজ সচল হিমু ভাই একটি দিন ঠিক করে দিয়েছেন। চলুন আগামী পয়লা মার্চ সবাই মিলে একযোগে আমরা ভারতীয় পণ্য বর্জনের দিন হিসেবে পালন করি। অনেকের প্রশ্ন কেন মাত্র একটি দিন, কেন পুরো মাস নয়? অথবা কেন মার্চের এক তারিখ, কেন আজ থেকেই নয়? এর কারণঃ এই দিনটি আমরা চাই সারা দেশের প্রতিটি মানুষ জানুক-প্রতিটি মানুষ পালন করুক; সারা বিশ্বের যেখানে যত বাংলাদেশী আছেন সবাই মিলে পালন করুন- এই দিনটিকে দেশের সকল মিডিয়া-সকল পত্রিকা-সকল বন্ধুমহলে ছড়িয়ে দিন; সেজন্যেই এই সময়টুকু দরকার। আর সবচেয়ে বড় যে ব্যাপারটিঃ আমাদের এই বর্জন কর্মসূচী সারা বিশ্বের মিডিয়াকে জানাতে হবে- ভারতীয়দের জানাতে হবে। আপনার একার ফেসবুক বিপ্লবে সেটা খুব একটা দ্রুত কার্যকরী কিছু হবে না। কিন্তু বাংলাদেশের ১৫ কোটি মানুষ যখন একযোগে- সারা বিশ্ব জুড়ে এই প্রতিবাদটি করবে তখন সেটা ভারতকে যে ধাক্কা দেবে সেটা অনেক অনেক শক্তিশালী। আর আপনি-আমি সাধারণ মানুষ এক ধাক্কায় হিমালয়ের চূড়ায় ওঠার আশা করতে পারি, কারও কারও পক্ষে সেটা সম্ভবও। কিন্তু সবাই মিলে একসাথে আস্তে আস্তে ধাপে ধাপে হিমালয়ের চূড়ায় ওঠাটা অনেক বেশি কার্যকরী-অনেক বেশি অর্থবহ-অনেক বেশি বাস্তব। ভারতের সাথে বন্ধুত্ব আমরা চাই, সেই বন্ধুত্ব হবে সমান-সমান বন্ধুত্ব; সেই বন্ধুত্বের সম্মান-মর্যাদা ভারতকে দিতে হবে। নাহলে আমরাও ধাক্কা দিতে জানি- আমরা আর চুপ থাকবো না। 
এর মানে এই নয় যে সেই একটি দিন পালন করে আমরা পরদিন থেকে আবার যেখানে ছিলাম সেখানে ফেরত যাব। তা নয় কিন্তু। আপনি এই দিনের পর থেকে আস্তে আস্তে ভারতীয় পণ্য ব্যবহার-ভারতীয় সংস্কৃতির আগ্রাসন থেকে সরে আসবেন (যতটুকু সম্ভব)। যদি এরপর আর কোনদিন বিএসএফ কোনো অন্যায় করে-ভারত কোনভাবে আমাদের সম্মানহানিকর বা অন্যায় কিছু করে, আমরা এভাবেই একটি দিন ঠিক করে ভারতকে ধাক্কা দেব-বিশ্ববাসীকে জানিয়ে দেব। এটা কিন্তু হিমালয়ে ওঠার প্রথম পদক্ষেপ...মাত্র শুরু। ধীরে ধীরে আমরা দেশ থেকে ভারতীয় পণ্যের উপর নির্ভরতা, সাংস্কৃতিক আগ্রাসন, অন্যায়ভাবে টিঁপাইমুখ বাঁধ তৈরির প্রতিবাদ-প্রতিরোধ শুরু করবো- সবাই মিলে; একটা দেশের ১৫ কোটি লোক মিলে একযোগে ধাক্কা দিলে-গর্জে উঠলে পৃথিবীর কোনো শক্তি নেই আমাদের ঠেকাবে। পারবো না?
******
১লা মার্চের এই প্রতিবাদের উদ্দেশ্যে দুইটি ভিডিও যুক্ত করে দেয়া হলো- অনুগ্রহ করে ছড়িয়ে দিন।
বাংলায়ঃ

ইংরেজিতেঃ



আটপৌরে দৌড়



সকাল থেকে শুরু। এলার্মের শব্দে ঘুম ভেঙে যায়। এলার্মটা বন্ধ করে আবার একটু এপাশ-ওপাশ, শরীর-মন আরেকটু ঘুমাতে চায়। হঠাৎ মাথায় বিদ্যুতের ছোবল... কতক্ষণ গেল? বেশি ঘুমিয়ে ফেলিনি তো? শরীর-মন দুটোকেই অনেক কষ্টে বাগ মানিয়ে-তোয়াজ করে-ঝাড়ি দিয়ে বিছানা ছাড়তে হয়। হাতে মোবাইলটা নিয়ে বাথরুমে কাজ সারতে সারতে আবার মোবাইলের কোণার দিকে চোখ, ওরে বাবা- এতক্ষণ গেল কখন! তাড়াতাড়ি দাঁত ব্রাশ করে দৌড়। মুখে কিছু গুঁজে দিয়ে (ব্রেকফাস্ট করা শরীরের জন্য খুব জরুরি) - অফিসের বাক্স-প্যাঁটরা-ল্যাপটপ-খাবার গুছিয়ে ঘড়ির দিকে তাকাতেই শিরদাঁড়া দিয়ে শিহরণ! দেরি হয়ে গেল যে- আজ বাসটা নির্ঘাত মিস করবো! একবার মিস হলে ১৫ মিনিট থেকে আধা ঘন্টা দেরি হয়ে যাবে- সকালে দেরি হলে বিকালে ফিরতে হবে দেরি করে, রাতে সময় থাকবে না কিছু করার...
দরজা খুলেই বাসস্টপের উদ্দেশ্যে দৌড়! আজ ঠান্ডা পড়েছে খুব- জ্যাকেটের কলারটা উঁচু করে উত্তর মেরুর হিমেল হাওয়া থেকে বাঁচার চেষ্টা। ঐযে বাস চোখের সামনে দাঁড়িয়ে- দৌড়-দৌড়। মাঝে মাঝে রুটে নতুন কোন ড্রাইভার হলে ২-১ মিনিট আগে ছেড়ে দেয়- যেখানে ১০ সেকেন্ডের জন্যও বাস মিস করাটা ভয়ানক দুঃখজনক। একটা মিস মানে সকালে দেরি, বিকালে দেরি, রাতে দেরি...
যাক, আজ চেনা ড্রাইভারটাই। গুড মর্নিং দিয়ে উঠে পড়া... মাসিক পাস বা টিকেট দেখানোর দরকার নেই। প্রতিদিন যেতে যেতে কেমন যেন একটা আত্মীয়তার সম্পর্ক হয়ে গেছে বাসের সবার সাথে, নতুনরা ছাড়া প্রুতিদিন এক বাসে একই মানুষগুলো আমার মতই দৌড়ে ওঠে। ড্রাইভার বা শেষ বেঞ্চির স্কুল পড়ুয়া মেয়েটা কিংবা সামনের সিটের চাইনিজ বৃদ্ধা (যে গুড মর্নিং ছাড়া হয়তো আর কোন ইংরেজি শব্দ জানে না) - সবাই একটা বন্ধনে জড়ানো। কেমন যেন অনেক চেনা- অথচ কেউ কারো নাম জানি না- কখনো কথা হয় না- সবাই একই ধরনের সংগ্রামে লিপ্ত! এই বাসের ভিতরে যেন একটা পৃথিবী, বাসের বাইরে আরেকটা। বাস ড্রাইভারকেও সময় রাখতে হয়, তাই বেশি যাত্রী উঠলে হলুদ বাতির মাঝেই দৌড়-দৌড়... সময়ে পৌঁছাতে হবে, নাহলে সকালে দেরি, বিকালে দেরি, রাতে দেরি, পরদিন দেরি...
বাস থেকে নেমে আবার দৌড়, ট্রেন ধরতে হবে। ট্রেন একটা মিস হলে পাঁচ মিনিট দেরি অন্তত... মাঝে মাঝে চোখের সামনে দরজাটা বন্ধ হয়ে যায়! আক্ষেপে-দুঃখে মনে হয় -ইস, স্টেশনের সিঁড়িটা যদি দ্রুত নামতে পারতাম, যদি আর পাঁচ সেকেন্ড আগে দৌড় শুরু করতাম, মাঝে যদি ঔ হোমলেসটা এসে কিছু চেঞ্জ না চাইতো! মাঝে মাঝে একটু হাঁটতে ইচ্ছে হয়- দৌড়াতে মন চায় না। চলে যাক ট্রেন, হোকনা একটু দেরি... আমিওতো মানুষ! আমারও একটু সময় চাই... হাঁটার জন্য! স্টেশনের শত শত মানুষের ভিড়, সবাই লক্ষ্যহীন কিন্তু জীবিকার তাগিদে দৌড়াচ্ছে। কী লাভ এত দৌড়িয়ে! স্কুলের বাচ্চাগুলো, ইউনিভার্সিটির ছেলেমেয়েরা, কিংবা অফিস-কর্মক্ষেত্রগামী - কারোই এই সকালটা উপভোগের এক সেকেন্ডও সময় নেই। সবাই যুদ্ধে যাচ্ছে- আটপৌরে জীবনের যুদ্ধে!
দৌড়ে ট্রেনে গাদাগাদি করে ঢুকে যেতে হয়, জোরে শ্বাস নিলেও আরেকজনের জায়গা ভাগে কম পড়বে। সবার শরীর সবার শরীরে লাগানো? মন ও কী তাই? নাহ মনে হয়! এখানে আর আগের মত আত্মীয়তা নেই হয়তো। অনেকেই অচেনা। দাঁড়ানোর জায়গার জন্য একটু যুদ্ধ করতে হয়... ট্রেন চলতে শুরু করলেই সবাই ব্যস্ত হয়ে যায় হাতের মোবাইলে! এখন সবাই ব্যস্ত- কারওই কারও দিকে তাকানোর সময় নেই, ইচ্ছাও নেই। নাকি অপাংক্তেয় নিজেকেই পৃথিবী থেকে ঢেকে রেখে নিজেকে একটু হলেও গুরুত্বপূর্ণ করে তোলার চেষ্টা? আমার ইমেইল এসেছে, ফেসবুকে মেসেজ, আমার বন্ধুদের দেখি-অফিসের মেইলগুলো এগিয়ে রাখি- নাহয় খবরটা পড়ে নিই... অথবা ক্যান্ডি ক্রাশের রংগুলো দেখে নিজের রঙহীন জীবনটা ভুলে থাকি...
এরমাঝেই ট্রেন পরের স্টেশনে থামে, ভেতরে চাপো, ভেতরে চাপো- জায়গা নেই, তবু একজনকে হলেও জায়গা দাও- এতগুলো লোক বাইরে দাঁড়িয়ে আছে। সবার গন্তব্য সেই এক- যুদ্ধ! জানলা দিয়ে দেখা যাওয়া বাইরের লোকগুলোর মন পড়ার চেষ্টা করি- ঐ মোটা লোকটা জায়গা কম নিলে আমি ঢুকতে পারতাম, কিংবা ঐযে ঐ দুইজনের মাঝে অন্তত আধজনের সমান জায়গা... ঐ লোকটা একটু সরে দাঁড়ালে আমি ঢুকতে পারতাম! যারা ট্রেনটা মিস করলো তাদের জন্য মায়া হয়- ট্রানজিট সিস্টেমকে গালি দিয়ে আবার মোবাইলে মুখ গুঁজি।
আমার নামার স্টেশনে আসা মাত্রই নেমে পড়তে হয়- কী হতো যদি না নেমে এই ট্রেন ধরে চলে যাই শহরের শেষ প্রান্তে? ভাবালুতার সময় নেই, দৌড়, দৌড়... অফিসে ঢুকেই বসের সাথে বা অন্যদের সাথে অর্থহীন শুভেচ্ছা বিনিময়। আজকের ওয়েদার কিংবা কিছু একটা নিয়ে আধা মিনিট কথা বলে নিজের ডেস্কে বসে লগ-ইন কয়রা কম্পিউটারে। এরপর কাজ করা, কিংবা কাজের ভান করা... ভান করারাই অনেক সময় এগিয়ে যায়, যুদ্ধে সবই শাস্ত্রসম্মত! যার যেটা শক্তি সেই নিয়েই যুদ্ধ করতে হয়- যদিও যুদ্ধ করতে হয়তো অনেকেরই ভাল লাগে না। টিকে থাকাই জীবনের চরম সার্থকতা- বেঁচে থাকাই জীবনের একমাত্র লক্ষ্য...এর বাইরে সবই বিলাসিতা...
কাজে মুখ গুঁজেও দৌড়, দৌড়... আগে আগে কাজ শেষ করতে হবে। তাহলে হয়তো একটু ভাল কিছু হবে জীবনে- হয়তো! এই "হয়তো" মানেই জীবন...
আট ঘন্টার প্রতিদিনের যুদ্ধ শেষ করে এবার বাড়ি ফেরার পালা... আবার দৌড়। আরেক যুদ্ধ! সবাই আগে আগে বাড়ি যেতে চায়, ঠিক একই সময়ে... যেভাবেই হোক ট্রেনটা ধরতে হবে, নাহলে ফিরতে দেরি, রাতে দেরি, পরদিন দেরি... সময়ের বড় অভাব এই আটপৌরে জীবনে!
আবার সেই ট্রেনে গাদাগাদি, আধজন মানুষের জায়গায় একজনের অবস্থান, ট্রেন থেকে নেমে বাসের জন্য দৌড়... বাস থেকে নেমে বাসায় ঢুকেই আবার দৌড়- খাওয়া, গোসল, রান্না, টিফিন গুছানো, কালকের জন্য প্ল্যানিং...হয়তোবা একটু খবর দেখা টিভিতে...সময় নেই, শুয়ে পড়তে হবে আগে আগে, নাহলে কাল দেরি হয়ে যাবে! কাল সকাল থেকেই আবার দৌড়...


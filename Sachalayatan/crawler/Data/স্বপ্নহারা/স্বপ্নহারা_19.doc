মৃত্যুর সাথে বসবাস!



“The world suffers a lot. Not because of the violence of bad people, but because of the silence of good people!”
- Napoleon
বলতে পারেন, পৃথিবীর কোন দেশে মানুষের জীবনের মূল্য সবচেয়ে কম? 
বলতে পারেন, যুদ্ধকালীন বা সংকটগ্রস্থ অবস্থায় না থাকা সত্ত্বেও কোন দেশটিতে বসবাস করা একটি মাইনফিল্ডে বসবাসের চেয়েও ভয়ংকর?
কোন দেশটির প্রতিটি মানুষের জীবনের প্রতিটি মুহূর্ত অন্য কারো হাতে জিম্মি? 
কোন দেশটিতে বেঁচে থাকাটাই একটা চরমতম সৌভাগ্য আর বিস্ময়ের ব্যাপার?
কোন দেশটিতে গণদুর্ঘটনার কারণে কেউ মৃত্যুবরণ করলে সেই দেশের সরকার মৃত ব্যক্তির পরিবারকে একটি ছাগল অথবা কিছু অর্থ দিয়ে সেই জীবনের দাম শোধ করে? 
পৃথিবীর কোন দেশে দুয়েকটি যানবাহনের গায়ে "স্রষ্টার/আল্লাহর নামে চলিলাম" লেখা থাকলেও আসলে প্রতিটি যানবাহনই আক্ষরিক অর্থে দৈবের ভরসায় চলে? 
কোন দেশটির সরকার প্রতিনিয়ত ওঠ-বস করে তার দলের অঙ্গসংগঠন, ছাত্রসংগঠন, সিন্ডিকেট, আর পরিবহন মালিকদের কথায়?
কোন দেশটিতে প্রতি ৪৫ মিনিটে একটি মানুষ (দিনে ৩২ জন!!!!) মৃত্যুবরণ করে সড়ক দুর্ঘটনায়?
কোন দেশটিতে গাড়ির স্টিয়ারিং-য়ে হাত দিয়ে ড্রাইভারের সিটে বসতে পারলেই গাড়ি চালানোর লাইসেন্স পাওয়া যায়? গাড়ি চালাতে কোন শিক্ষার দরকার হয়না!?
কোন দেশে সরকার এলিভেটেড এক্সপ্রেসওয়ে, ম্যাগনেটিক ট্রেন, এয়ারপোর্ট বানানোর প্ল্যান করে কিন্তু সারা দেশ ভর্তি ভাঙ্গা-হাঁটু সমান গর্তে ভরা-এক লেনের রাস্তা ঠিক করার কথা চিন্তাও করে না? অথবা কোন দেশের সরকার চিন্তা করতে থাকে পরিবহন-মালিকদের সুবিধা দিতে কিভাবে রেলওয়ে খাতকে বন্ধ করে দেওয়া যায়?
বলতে পারেন, পৃথিবীর কোন দেশটিতে মানুষ থাকেনা, থাকে মানুষরূপী পশু অথবা মানুষরূপী পাথর?
আর সেই দেশটির সম্ভবত সবচেয়ে দুর্নীতিগ্রস্থ-সবচেয়ে অরাজক খাতটির নাম যোগাযোগ ও পরিবহন খাত। সেই দেশের যোগাযোগ ও পরিবহন মন্ত্রী, নৌপরিবহন মন্ত্রী, আর বিমান পরিবহন মন্ত্রীরা প্রায়ই অনেক অসাধারণ স্বপ্নের ও বাণীর জন্ম দেন। 
সে দেশে এক মন্ত্রী আরেক মন্ত্রীকে অনুরোধ করেন যেন বিনা পরীক্ষায় সাড়ে ২৪ হাজার লোককে ড্রাইভিং লাইসেন্স দেয়া হয়! সে দেশে ড্রাইভিং করতে কোন শিক্ষা-অভিজ্ঞতার দরকার পড়ে না! সে দেশে ড্রাইভারদের সিংহভাগই থাকে অশিক্ষিত এবং ট্রাফিক আইন সম্পর্কে বিন্দু মাত্র জ্ঞান রাখে না। সেই দেশে মানুষ যে কোন প্রকারে যত আগে সম্ভব গন্তব্যে পৌঁছানোটাকেই গুরুত্ব দেয়...জীবনের মূল্য সেখানে এক কানাকড়িও না! সেটা পৃথিবীর একমাত্র দেশ যেখানে লালবাতি জ্বলতে থাকলেও গাড়ি চলে, যদি না কোন ট্রাফিক পুলিশ তার জীবনের মায়া তুচ্ছ করে চলন্ত গাড়ির সামনে এসে হাত বাড়িয়ে দাঁড়ায়। সেটা পৃথিবীর এমন এক বিস্ময়কর দেশ যেখানে ট্রাকের চালক মোবাইলে কথা বলতে বলতে ৪৩টি নিষ্পাপ শিশুকে মেরে ফেলে!
সে দেশে রাজধানী শহরের পাশের শহর (বিভাগীয় শহর) যেটি মাত্র দেড়শ কিলোমিটার দূরে, সেই শহরে যাওয়ার কোন উপায় থাকে না! মনে হতে পারে, নিশ্চয়ই সে পাশের শহরটি আরব্য রজনীর উপন্যাসে বর্ণিত কোন দুর্গম শহর! কিন্তু না,  আসলে সেখানে যাওয়ার কোন রাস্তা আর অবশিষ্ট নেই! আর রেলপথ? সেটিও বন্ধ! এখন বন্ধ উত্তরের সাথে ১২ জেলার যোগাযোগ ও পরিবহন!!!!!!! আর আজকে আরও একটি দুর্ঘটনায় প্রাণ হারিয়েছে পাঁচ জন!
সেই দেশটির যোগাযোগ ব্যবস্থা পুরোপুরি ভেঙ্গে পড়েছে। কারণ একটাই, সে দেশের মাথা যারা তাদের সীমাহীন দুর্নীতি-স্বজনপ্রীতি! সে দেশের মন্ত্রীরা পরিবেশ-জনপদ ধ্বংস করে বিমানবন্দর বানানোর স্বপ্ন দেখেন, এলিভেটেড এক্সপ্রেসওয়ে বানানোর স্বপ্ন দেখেন, স্কাইট্রেন বানানোর স্বপ্ন দেখেন, ম্যাগনে্টিক হাই-স্পিড ট্রেনের স্বপ্ন দেখেন...আর হিসেব করতে থাকেন কোনটাতে তাদের কত লাভ হবে...কত সম্পদ তাদের ব্যাংকে জমা হবে...কত সম্পদ অন্যান্য মন্ত্রী আমলারা পাবেন...কত সম্পদ দলের লোকজন পাবেন! হিসাব করেন কত সম্পদ হলে তাদের কারও সন্তান সে দেশের ইতিহাস ঐতিহ্যকে অজস্রবার ধর্ষণ করতে পারবে কিংবা অনেকগুলো মানুষ হত্যা করলেও কোন শাস্তি হবেনা! 
কী ভয়ংকর দুর্ভাগ্য সেই দেশের মানুষের! এত উন্নত একটি দেশে এলিভেটেড এক্সপ্রেসওয়ে হয়, হাইরাইজ বিল্ডিং হয়...অথচ কোথাও একটি রাস্তাও চলার উপযোগী থাকেনা...কোমর বা হাঁটু সমান খানা-খন্দে প্রতিটি রাস্তা ভরা থাকে। একটি রাস্তাও নিরাপদ থাকেনা! সেই দেশের রাস্তায় কোন স্পিড লিমিট থাকেনা! বাঁক বা ক্রসিং এর কোন সাইন থাকেনা! থাকেনা ওভারটেক বন্ধ করার কোন উপায়! সেই দেশে কেউ ট্রাফিক আইন মানার প্রয়োজন বোধ করে না! সেই দেশে ড্রাইভাররা ঘুমিয়ে ঘুমিয়ে বা মোবাইলে কথা বলতে বলতে গাড়ি চালায়! রাস্তায় চলার জন্য কোন লেন থাকেনা! এমনকী "হাইওয়ে" নামধারী রাস্তাগুলোও কোথাও কোথাও এক লেন বা দুই লেনের হয়ে থাকে!
সেই দেশে অনেক কষ্টে অনেক অপেক্ষার পর অনেক ঋণ নিয়ে একটি সেতু বানানো হয় যেটি চালুর চার-পাঁচ বছরের মধ্যেই ফাটল ধরার কারণে চলাচলের অনুপযোগী হয়ে পড়তে থাকে। সে দেশে সড়ক ও জনপথের কর্মকর্তাদের বাড়ি-গাড়ি-ফ্ল্যাটের অভাব থাকেনা...সে দেশের এমনই একজনের জবানীতে, "আরে ১৭ কিলোমিটার রাস্তা, দুই দিক থেইকা ৬ ইঞ্চি কইরা কম করলে আর ১২ ইঞ্চির জায়গায় ৬ ইঞ্চি লেয়ার দিলে আমার বসুন্ধরার বাড়িটা শুরু কইরা কমপ্লিট হইয়া যাইবো"!
সেই দেশটির বিমান পরিবহনের যে সংস্থাটি আছে সেটি হজ্ব যাত্রীদের জন্য ভাড়া নেয় অতি পুরাতন এবং চরমভাবে অনিরাপদ "কাবো" বিমান সংস্থার বিমান! কারণ? সবার পকেটে কিছু না আসলে সেই দেশে কোন কাজ হয়না...তাই জীবনের নিরাপত্তা সেখানে বইয়ে পড়া বুলি, বাস্তবে তা অস্তিত্বহীন। 
সেই দেশে কোন সরকারই দেশের পরিবহন মালিক ও শ্রমিকদেরকে শাসনের আওতায় আনতে পা্রে না। কিছুতেই মালিক বা চালক, কাউকেই সহজে শাস্তি দেয়া সম্ভব হয়না, কোন রকম আইনই তাদেরকে নিয়ন্ত্রণে রাখতে পারেনা! সেই দেশে কোন চালকের কারণে দুর্ঘটনায় কেউ মারা গেলে আর সেই চালক ধরা পড়লে শাস্তি কত বছর জানেন? সর্বোচ্চ তিন বছর- তাও যদি চালক ধরা পড়ে (যার সম্ভাবনা ১% এরও কম)। সেই দেশে রাস্তা পার হওয়ার সময় একটি শিশু গাড়ির তলায় চাপা পড়ে মৃত্যুবরণ করলে, চালক পালটা হুমকি দেয় এই বলে যে, "তার মালিক অনেক ক্ষমতাবান! কেউ তার কিছু করতে পারবে না!"  
সেই দেশে ট্রাফিক পুলিশ, আইন শৃঙ্খলা রক্ষাকারী বাহিনী, স্থানীয় সরকারী দলের নেতা-কর্মী, ইউনিয়ন পরিষদ থেকে জেলা প্রশাসন, স্থানীয় সাংসদ, এর সাথে যুক্ত সরকারী কর্মকর্তা-কর্মচারী, সচিব, এমনকি মন্ত্রী-সেনাবাহিনী পর্যন্ত সবাই দুর্নীতির চক্রে জড়িত। সবার লাভের ব্যবস্থা হয় এমন কিছু ছাড়া যোগাযোগ ও পরিবহন খাতে কোন কাজ হবার নয়! সেই দেশের সরকার যদি কখনো সদিচ্ছা দেখায়ও, শক্তহাতে কিছু করতে গেলেই পরিবহন সমিতি ট্রাক/বাস চলাচল বন্ধ করে দেয়! জাতিগতভাবে যতই বিভেদে ভরা থাক, দুর্নীতি করার জন্য এরা সবাই "রসুন"! সবাই একসাথে এরা দুর্নীতি করে! এরা নিজেরাই ভীষণ শক্তিশালী একটা দল, যাদের কাছে সরকার জিম্মি, নাগরিকরা তো বটেই। 

সেই দেশটি খুব দুর্ভাগা কারণ প্রতিনিয়ত দেশটি তার অসংখ্য সন্তানকে হারায় সড়ক দুর্ঘটনায়! সেই দেশের মানুষ আসলে, হয় পাথর নাহয় পশু! তাই খুব একটা গায়ে লাগেনা কারো। দুইদিন যায়, সবাই সব ভুলে আবার বেঁচে থাকার সংগ্রাম করতে থাকে। সড়কপথে নিরাপত্তা সেখানে চরমতম বিলাসিতা, স্বাভাবিক মৃত্যুর গ্যারান্টি সেই দেশে সুখ-স্বপ্ন ছাড়া আর কিছু নয়! কারণ সেই দেশের সাধারণ মানুষ, "গরীবের মধ্যে আরো বেশি গরীব, ছোটলোকের মধ্যে আরো বেশি ছোটলোক"। তাদের হেলিকপ্টার নেই, তাদের জন্য ঘন্টার পর ঘন্টা রাস্তা বন্ধ করে, তোরণ বানিয়ে দুই পাশে শিশুরা রোদে-পুড়ে, বৃষ্টিতে ভিজে বাধ্য হয়ে ফুল নিয়ে দাঁড়িয়ে থাকেনা! 
অবশ্য সেই দেশের মানুষ অপেক্ষায় আছে, কবে সেই দেশের পরিবহন ও যোগাযোগ মন্ত্রী রাস্তাঘাট কতটা অপ্রয়োজনীয় সেবিষয়ে বক্তব্য দিয়ে প্রতিটি ঘরে ঘরে এয়ারপোর্ট-হেলিপ্যাড বানানোর স্বপ্ন দেখাবেন!
কিন্তু সেই দুর্ভাগা দেশটির হাতে গোনা কিছু সুসন্তান আছে...যারা নক্ষত্র হয়ে সেই দেশের আকাশে সর্বক্ষণ আলো দিয়ে যায়। আর নানা দুর্ঘটনায় সেই নক্ষত্রগুলো একটা একটা করে নিভে যায়! গতকাল সেই দেশটি হারালো তার দেশের দুটি বিশাল জ্বলজ্বলে নক্ষত্রকে। সেই দুটি নক্ষত্রকে হারানোর পেছনে দায় কার?  
সেই দেশের যোগাযোগমন্ত্রী সেই নক্ষত্রদের নিভে যাওয়ার দায় এড়ানঃ "তাদের বহনকারী মাইক্রোবাসটি একটি বাসের পেছনে পেছনে যাচ্ছিল। বাসটিকে ওভারটেক করার সময় বিপরীত দিক থেকে আরেকটি বাস আসলে সংঘর্ষ হয়। এভাবে ওভারটেক করা ঠিক হয়নি। রাস্তা বা সিগনালের কারণেও এ দুর্ঘটনা ঘটেনি।" অথচ রাস্তা যদি দুই লেনের হতো, বা দুর্নীতি না করে যদি সঠিকভাবে রাস্তায় নিরাপত্তার ব্যবস্থা করা হতো তাহলে যে সেই নক্ষত্রদের নিভে যেতে হতো না, সেটা সেই দেশের মন্ত্রীরা জানেন কিন্তু বোঝেন না!
সেই দেশের সকল দেশবাসী শোকে মূহ্যমান...এই নক্ষত্রদের যে তারা আর ফিরে পাবেনা। তাদের দেয়া আলোর আভায় আর কেউ আলোকিত হবে না! দেশটির কত বড় ক্ষতি হয়ে গেল সেটা স্বপ্নেও কল্পনা করা যায় না। তারা যে শুধু নক্ষত্র ছিলেন না, ছিলেন মুখোশহীন অসাধারণ ভাল মানুষও! ছিলেন আন্তর্জাতিক ভাবে সমাদৃত ব্যক্তিত্বও!
আজ সেই দেশটির মানুষ কান্না থামাতে পারছে না, কিন্তু আগামীকালই আবার তারা ভুলে যাবে এই শোকের মাতম...আবারও হয়তো হারাবে আরও কিছু নক্ষত্রকে...নিজেদের অসহায়ত্ব-পঙ্গুত্ব-পাথর হয়ে যাওয়ার কারণে...আর কিছু অমানুষ পশুর পাশবিক লোভের কারণে। এ এক অন্তহীন গোলোকধাঁধা!
সেই দেশটির মানুষ মাছ খেতে খুব পছন্দ করে। কিন্তু সেই দেশ নামক বড় মাছটির মাথাটাই সবসময় পচে যায়...আর মাথা পচে গেলে পুরো মাছে সেই পচন ছড়িয়ে পড়ে! সে মাছ আর ব্যবহারযোগ্য বা খাওয়ার যোগ্য থাকেনা! আর বারবার তাই দেশটির বেঁচে থাকা কিছু মানুষ যাদের হয়তো কোনদিন নক্ষত্রে পরিণত হওয়ার সম্ভাবনা ছিল, তারা পালিয়ে যায়...তারা বাঁচতে চায় শুধু এই বলে, "চল যাব তোকে নিয়ে, এই নরকের অনেক দূরে!"


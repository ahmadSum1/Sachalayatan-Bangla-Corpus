মুন্নাঃ ভুল দেশে জন্ম নেয়া এক অসাধারণ ফুটবলার!



‘He was mistakenly born in Bangladesh’—Otto Pfister
আজকের দিনে হাজারো ক্রিকেটারদের ভিড়ে মনে পড়ে গেল, বাংলাদেশের ফুটবলের স্বর্ণযুগের অসাধারণ ফুটবলার মুন্নার কথা। যারা তার খেলা দেখেনি বোঝা সম্ভব না তিনি কী অসাধারণ একজন ফুটবলার ছিলেন!!
নব্বইয়ের প্রথম দিকে সর্বোচ্চ পারিশ্রমিক পাওয়া ফুটবলার- একবার সেই আমলে অকল্পনীয় বিশ লাখ টাকা পারিশ্রমিক পেয়েছিলেন। বাংলাদেশের সর্বকালের সেরা ফুটবলার বেছে নিতে বললে মুন্না প্রথম তিনেই থাকবে। কিন্তু সর্বকালের সেরা ডিফেন্ডার হিসাবে তার ধারে-কাছে যাওয়ার সাধ্য কারও নেই। সেই সময়ে ঢাকা বা কলকাতার ফুটবলপ্রেমীরা তার খেলা দেখতেই মাঠে যেত... কলকাতার মাঠেও অসম্ভব জনপ্রিয়-নির্ভরতার প্রতীক ছিলেন তিনি বেশ কিছুদিন। এখনকার বাংলাদেশের ফুটবলের মৃতপ্রায় অবস্থায় তার জনপ্রিয়তার কথা কল্পনাও করা সম্ভব না...
একটা লম্বা-হালকা-পাতলা গড়নের একটা মানুষ, যেকোন দলের ডিফেন্সে নিশ্ছিদ্র নিরাপত্তার প্স্তম্ভ। ক্যারিয়ারের এক্কেবারে শেষের দিকে ছাড়া, তাকে বিট দিয়ে কেউ বল নিয়ে যাবে এমনটা দেখতে পাওয়া দুর্লভতম দৃশ্যের একটা ছিল। ফুটবল খেলাটা খেলতেন আবেগ দিয়ে আর ক্ষুরধার মস্তিষ্ক দিয়ে। হার না মেনে শেষ পর্যন্ত লড়াই করার যে অদম্য ইচ্ছা তার ছিলো তা অকল্পনীয়! প্রায়ই ওভারল্যাপ করে উইং দিয়ে নাহলে সেন্টার দিয়ে উঠে যেতেন...ফ্রি কিক বা  পেনাল্টিতে কিংবা হেড দিয়ে গোলও করতেন। নিজে খেলতেন, পুরো দলকে খেলাতেন... ডিফেন্সে খেললেও অমানুষিক দৃঢ়তায় আর পরিশ্রমে সারা মাঠ জুড়ে তার বিচরণ ছিল। প্রায়ই দেখা যেত মিডফিল্ডেও জেনারেলের মত শাসন করছেন... অন্যদিকে টিমমেট হিসাবে ছিলেন অত্যন্ত জনপ্রিয়-আবেগী।
নব্বইয়ের শুরুতে আবাহনী-মোহামেডানের যে মহাকাব্যসম দ্বৈরথ তার অনন্য আকর্ষণীয় উপাদান ছিলেন এই মোনেম মুন্না। মোহামেডান বা অন্য যেকোন দলকে তার জন্য আলাদা চিন্তা করতে হতো- কীভাবে তাকে ফাঁকি দিয়ে গোল করা যায়।
সেই অসাধারণ ফুটবলার, অনন্যসাধারণ সেন্ট্রাল ডিফেন্ডার মাত্র ৩৯ বছর বয়সে কিডনির জটিলতায় ভুগে ২০০৫ সালের ১১ই ফেব্রুয়ারি মারা যান। ফুটবলের প্রতি অপরিসীম ভালবাসা আর অক্লান্ত পরিশ্রমই তার মৃত্যুকে ত্বরান্বিত করে। নিষেধ সত্ত্বেও ফুটবল আর মাঠ ছাড়তে পারেননি।
The last defender, finally got beaten!
তার জন্য রইলো অপরিমেয় শ্রদ্ধা আর ভালবাসা!
মোনেম মুন্নার উইকিপিডিয়ার লিংক।
কলকাতা ইস্ট বেঙ্গল ক্লাব লিজেন্ড হিসাবে স্মরণে রেখেছে মুন্নাকে! 

মুন্নাকে নিয়ে ২০০৮ সালের বইমেলায় 'কিং ব্যাক মোনেম মুন্না' নামে একটি বই প্রকাশিত হয়! 
মোনেম মুন্নার স্মরনে ধানমন্ডির ৮ নম্বরে একটি রাস্তা ও সেতুর নামকরণ করা হয়েছে 'মোনেম মুন্না সেতু'।



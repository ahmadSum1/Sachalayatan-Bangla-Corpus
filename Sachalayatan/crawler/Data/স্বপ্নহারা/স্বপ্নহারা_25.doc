সনির মৃত্যুবার্ষিকী!



২০০২ সালের আজকের এই দিনে, স্বাপ্নিক বুয়েট '৯৯, হারিয়েছিল তাদেরই সহপাঠী কেমিকৌশল বিভাগের ছাত্রী সাবেকুননাহার সনিকে। প্রকৌশল বিশ্ববিদ্যালয়ের ছাত্র মুকির নেতৃত্বে তৎকালীন বুয়েট ছাত্রদলের একদল সন্ত্রাসীর সাথে ঢাকা বিশ্ববিদ্যালয়ের এস,এম হলের টগরের নেতৃত্বাধীন একদল সন্ত্রাসীর বন্দুকযুদ্ধে ক্রসফায়ারে পরে মৃত্যুবরণ করে সনি।
সনি হত্যার বিচার এবং প্রকৌশল বিশ্ববিদ্যালয়ে সন্ত্রাস বন্ধের দাবীতে ফুঁসে ওঠে বুয়েটের ছাত্র-ছাত্রীরা। অনেক আন্দোলন, অনেক ঘটনা-দুর্ঘটনার পরও, সনির হত্যাকারীদের সুষ্ঠু বিচার আজও হয়নি- হয়নি একটি দাবীও পূরণ! তবুও আমরা আশায় আছি...
আজ স্মরণ করছি আমার দেখা সেই ঘটনাবহুল দিনটির কথাঃ
----------------------------------------------------------------
সেদিন ছিল শনিবার, অন্য একটা সাধারণ দিনের মতই। আমরা বুয়েট স্বাপ্নিক '৯৯ ছিলাম তখন লেভেল-২, টার্ম-২ তে; প্রস্তুত হচ্ছিলাম লেভেল পূর্তি উৎসবের জন্য। আমাদের লেভেল পূর্তি অনুষ্ঠানের সব আয়োজন তখন সম্পন্নপ্রায়; পরের সপ্তাহেই আমাদের অনুষ্ঠান। এদিকে ফুটবল বিশ্বকাপ শুরু হয়ে যাওয়ায় আমরা বেশ কয়েকদিন ধরে দ্বিধা-দ্বন্দে ভুগছিলাম, কারণ অন্যান্য ব্যাচের মধ্যে বিশ্বকাপের জন্য বুয়েট বন্ধের একটা চেষ্টা চলছিল।
আমি ছিলাম লেভেল পূর্তি উপলক্ষ্যে গঠিত কমিটির একজন কো-অর্ডিনেটর, 'খেলাধূলা' কমিটির প্রধান, ও সাংস্কৃতিক অনুষ্ঠান আয়োজন কমিটির একজন সদস্য। সেবার আমাদের ইচ্ছা ছিল বুয়েটে মূলধারার মঞ্চনাটকের একটি দলকে নিয়ে আসার; সেজন্যে লোকনাট্যদলের 'কঞ্জুষ' নাটকটি বুয়েটে মঞ্চস্থ করার সব প্রস্তুতিও শেষ। সেদিন দুপুর একটায় অগ্রীম টাকা নিয়ে আমার যাওয়ার কথা ছিল লিয়াকত আলী লাকী ভাইয়ের কাছে। একটু আস্তে ধীরেই বাসা থেকে বুয়েটে রওনা দিলাম...যেতে যেতেই খবর পেলাম বিশ্বকাপ উপলক্ষ্যে বন্ধের দাবীতে বুয়েটের গেট আটকানো হয়েছে এবং ভিসি'র সাথে বাকবিতন্ডা চলছে।
আমি বুয়েটে পৌছঁতে পৌছঁতে মনে হয় সাড়ে ১১টা বেজে যায়, ততক্ষণে বুয়েট অনির্দিষ্ট কালের জন্য বন্ধ ঘোষণা হয়ে গেছে। আমরা স্বাপ্নিকের সদস্যরা দ্রুত ঠিক করি, বুয়েট খোলার পরই হবে আমাদের লেভেল পূর্তি উৎসব, আর এতে আমরা প্রস্তুতির জন্য আরও সময় পাব। আমি লাকী ভাইকে ফোন করে জানিয়ে দেই আমাদের অনুষ্ঠান পিছিয়ে যাওয়ার কথা।
খুব সম্ভব বেলা একটার দিকে আমি বুয়েট ক্যাফের সামনের পাঁচিলে বসে গুলতানি মারছিলাম, তখনই শুরু হয় গুলির আওয়াজ। এর কিছুদিন আগেই আমাদের সবার চোখের সামনে বুয়েট ক্যাম্পাসের ভিতর খুন হয় ঠিকাদার রাশেদ। তাই সবাই ভীত-সন্ত্রস্ত হয়ে ছুটে যাই ক্যাফের ভিতর, সবাইকে ঢুকিয়ে আমি আর '৯৮ ব্যাচের ইয়ামিন ভাই সব দরজা বন্ধ করে দিই। দরজা একটু ফাঁক করে দেখতে পাই একজন ক্যাফের সামনে লম্বা জামার ভেতর থেকে আগ্নেয়াস্ত্র (খুব সম্ভব কাটা রাইফেল) বের করে গুলি করছে বুয়েটের গেটের দিকে, বিকট আওয়াজে সব ছাত্র-ছাত্রীর মধ্যে ভয় ছড়িয়ে পড়ে। কিছুক্ষণ পর আওয়াজ বন্ধ হয়ে সব একটু শান্ত হয়ে এলেই আমি বের হয়ে আসি, আস্তে আস্তে সবাই-ই বের হয়ে আসে। সবার প্রশ্ন কি হয়েছিল এবং কেন? হঠাৎ আমি এক বন্ধুর ফোন পাই যে আমাদের বুয়েটের একজন ঢাকা মেডিক্যালে মারা গেছে; ক্যাফের সামনে উপস্থিত সবাইকে জানাতেই সবাই কান্নায় ভেঙ্গে পড়ে। কিছুক্ষণের মধ্যে জানতে পারি সে আমাদের ব্যাচের কেমিক্যালের একজন ছাত্রী; আমি সঙ্গে সঙ্গে ছুটে যাই ঢাকা মেডিক্যালে... একটু পর সবাই দলে দলে ছুটে যেতে থাকে ইমারজেন্সীতে।
ইমারজেন্সীতে গিয়েই আমরা বেশ কয়েকজন এবং কেমিকৌশলের সনির সহপাঠীরা সবাই সনির বাবা-মা'কে আনার ব্যবস্থা করি, শায়িত সনির লাশের পাশে আমরা অবস্থান নিই। আমরা দ্রুত ঠিক করি এই লাশ নিয়ে কোন রাজনীতি করতে দেবনা এবং মিডিয়া'কেও আমরা আটকে রাখি। তখন চ্যানেল আই এবং একুশে টিভির দুই'জন রিপোর্টারের সাথে আমাদের বাকবিতন্ডাও হয়। আমরা সবাই তখন শোকে বিহ্বল-চারিদিকে কান্নার রোল; বয়সও কম...কী করব বুঝে পাচ্ছিলাম না! পরে কেমিক্যালের স্যারদের কথায় আমরা তাদের দায়িত্ব পালনে সহায়তা করি।
সনির পরিবারের সবাই আসলে সেখানে যে ভয়াবহ করুণ দৃশ্যের অবতারণা হয় তা বলার বাইরে; সারা ঢাকা মেডিক্যাল জুড়ে বুয়েটের ছাত্র-ছাত্রীরা কান্নায়-শোকে-দুঃখে অস্থির। এরপর সনি'কে আমরা নিয়ে যাই মর্গে। ইতোমধ্যে কয়েকজন প্রত্যক্ষদর্শীর বিবরণে সবাই জেনে যায় ছাত্রদলের চিহ্নিত সন্ত্রাসী মুকি, নেসার, সায়েমসহ বুয়েটের কয়েকজন এবং এস,এম হলের টগর গ্রুপ এর জন্য দায়ী। এদিকে মর্গের সামনে আমাদের বুয়েটের বেশ কয়েকজন সনিকে কাটাছেঁড়া না করার দাবী জানায়; তখন কেমিকৌশলের কয়েকজন স্যার এসে সবাইকে বোঝাতে থাকেন। ছাত্রদলের তৎকালীন নেতা 'হাসিব', এসে সেখানে পরিস্থিতির নিয়ন্ত্রণ নেয়ার চেষ্টা চালায়। কিন্তু সবার বাধার মুখে সে ক্ষান্ত হয়। সবাই অতঃপর সনির পোস্টমর্টেম করতে দিতে রাজী হয়।
এদিকে, বুয়েটে তৎকালীন ভি,সি ও ডি,এস,ডাব্লু স্যার আসেন; ভিসি মিডিয়াতে বক্তব্য দেন যে বুয়েটের বহিরাগত সন্ত্রাসীরা এই কাজ করেছে এবং বুয়েটে কোন সন্ত্রাসী নেই!!! এতে সেখানে উপস্থিত সব ছাত্রছাত্রীরা হতাশায়-ক্ষোভে ভেঙ্গে পড়ে, তারা সব স্যারদের কাছে আবেদন জানাতে থাকে আসল সত্যিটা মিডিয়াতে বলার জন্য!
শেষ বিকালের দিকে সনির পোস্টমর্টেম শেষ হলে, তাকে এম্বুলেন্সে করে তার বাড়িতে পাঠানোর ব্যবস্থা করা হয়। কেমিকৌশলের বেশিরভাগ সহপাঠীরাই তার বাসার উদ্দেশ্যে রওনা হয়। এদিকে ছাত্র-ছাত্রীদের মাঝে ক্ষোভ বাড়তে থাকে; তখন সনি'র দুই ক্লাসমেট-আমার দুই বন্ধু
সাবু ও মিথুন, আমরা তিনজন ঠিক করি পরদিন আমরা সনির হত্যার বিচার চেয়ে এবং বুয়েটে সন্ত্রাস বন্ধের দাবীতে সমাবেশ, রালী, ও প্রেসক্লাবে সংবাদ সম্মেলন করব। আর কেউ সাহস করুক আর নাই করুক, আমরা তিনজন পরদিন সবার সামনে ঘোষণা করব সন্ত্রাসীদের নাম এবং তাদের বিরুদ্ধে সনি হত্যার বিচার দাবী করব। সেজন্য আমরা কেন্দ্রীয় শহীদ মিনারে বসে পরের দিনের কার্যক্রম ঠিক করি। কেমিকৌশলের পক্ষ থেকে থাকবে সাবু ও মিথুন এবং আমি থাকব ব্যাচের একজন হিসেবে। এবং আমরা সবাইকে মোটিভেট করব এই দাবীতে যোগ দেয়ার জন্য, দরকার হলে ঢাকা বিশ্ববিদ্যালয়েও। আমরা আরও ঠিক করি বুয়েটের রাজনৈতিক দলগুলোকে এর বাইরে রাখব...বিশেষত ছাত্রদলকে। এরপর সাবু ও মিথুন ঝুঁকি নিয়ে সেদিন রাতে হলে থাকার সিদ্ধান্ত নেয় আর আমি বাড়ি ফিরে যাই।
সেদিন রাতেই সকল ছাত্রছাত্রী ক্ষোভে-দুঃখে মিছিল বের করে ও সন্ত্রাসীদের বিরুদ্ধে স্লোগান দিতে থাকে। সকল সাধারণ ছাত্রছাত্রীরা একযোগে সন্ত্রাসীদের রুম ভাংচুর করে ও তাদের বন্দী করে। তখন বুয়েটের ডি,এস,ডাব্লু সহ অন্যান্যরা এসে সন্ত্রাসীদের ছাড়িয়ে পুলিশের হাতে তুলে দেয়ার নাম করে সন্ত্রাসীদের পালিয়ে যাওয়ার সুযোগ করে দেয়।
পরদিন থেকে শুরু হয় চারমাস ব্যাপী বিশাল আন্দোলন...যে আন্দোলন ছড়িয়ে পড়ে সারা দেশে...যে আন্দোলন আমাদের সব ছাত্রছাত্রীকে একত্রিত করে শেখায় অন্যায়ের বিরুদ্ধে রুখে দাঁড়াতে...যে আন্দোলন আজও আমাদের সাহস যোগায়-শক্তি দেয়...আমরা আজও স্মরণ করি সেই উত্তাল দিনগুলোকে!
------------------------
সনির মৃত্যুবার্ষিকীতে সনির পরিবারের জন্য জানাই সমবেদনা; সনির আত্মার শান্তির জন্য প্রার্থণা করি।
সনি, আমরা আজও তোমাকে ভুলিনি...স্বাপ্নিক '৯৯ এর কেউ কোনদিন ভুলবে না!


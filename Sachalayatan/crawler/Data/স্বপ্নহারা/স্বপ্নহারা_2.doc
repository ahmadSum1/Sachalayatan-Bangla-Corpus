যোগ্যতা / সুখীর অপেক্ষা 



যোগ্যতা...
==============
রেজা সাহেব আজ খুব খুশি।
একটি প্রথম সারির কর্পোরেট অফিসের ব্রাঞ্চ ম্যানেজার। মানুষ হিসাবে তিনি বেশ হাসিখুশি- অধীনস্থদের মাঝে খুবই জনপ্রিয়। সবাই জানে মধ্যবয়স পার হয়ে যাওয়া এই লোকটি কাজপাগল- নিজের হাতে গড়ে তুলেছেন এই শাখাটা। অনেক উত্থান পতনের মধ্য দিয়ে এই শাখাটি গিয়েছে। কিন্তু গত এক বছরে এই শাখাটি যেভাবে পারফর্ম করেছে সেটা অবিশ্বাস্য। এর পেছনে যেমন সবার পরিশ্রম আছে তেমনি আছে একটি মেয়ের অসাধারণ ডেডিকেশন, অক্লান্ত খাটুনি, আর বুদ্ধিদীপ্ত কিছু ডিসিশন।
বছর দেড়েক আগে মেয়েটি যখন জয়েন করে, তখন তিনি দ্বিধান্বিত ছিলেন। অনেক বেশী যোগ্যতাসম্পন্নদের বাদ দিয়ে তিনি মোটামুটি রিস্ক নিয়েই এই মিষ্টি মেয়েটিকে নিয়েছিলেন- ইন্টারভিউতে তার জড়তাহীন উপস্থাপনা আর বুদ্ধির ঝলক দেখে মনে হয়েছিল, একাডেমিক পারফরমেন্সের চেয়ে বা গৎবাঁধা পথে হাঁটার অভিজ্ঞতার চেয়ে প্রাণময় একজনের উপস্থিতি বেশী দরকারি। প্রথম ছয় মাস গিয়েছে মেয়েটির কাজ শিখতে- এরপর যেন ম্যাজিক! পুরো ব্রাঞ্চের চেহারা পালটে দিয়েছে শাওন নামের মেয়েটি!
এমন অনেক দিন গিয়েছে মেয়েটি দুপুরে খাবার সময় পায়নি, তিনি অর্ডার দিয়ে খাবার আনিয়ে দিয়েছেন। সন্ধ্যার পরও মেয়েটি থাকতে দ্বিধা করেনি। মনোযোগী উপযুক্ত ছাত্রী পেলে যেমন হয় আর কি! আস্তে আস্তে তার অভিজ্ঞতার ঝুলি উজাড় করে নিজের মেয়ের মত ভেবে এই মেয়েটিকে শিখিয়েছেন- তিনি নিশ্চিত জানেন, এই মেয়েটি অনেক দূর যাবে! আজ তিনি খুশি- কারণ, তিনি হেড অফিস থেকে এই মেয়েটির প্রমোশনের ব্যবস্থা করিয়ে এনেছেন- দুই ধাপ টপকিয়ে তাকে সহকারী ব্রাঞ্চ ম্যানেজারের পোস্টটি আজ অফার করেছেন... যোগ্যতা আর পরিশ্রমের মূল্য পাচ্ছে মেয়েটি।
শাওন এই চাকরিটা করে খুব আনন্দ পায়। রেজা সাহেবের মত বস পাওয়া ভাগ্যের ব্যাপার। আগের অফিসে বস ছিল একটা ইতর... থাক, পুরাতন কথা। কিন্তু গত দেড় বছরে সে অনেক কিছু শিখেছে। রেজা সাহেব তাকে মেয়ের মতই দেখেন। সে-ও রেজা সাহেবকে বাবার মতই শ্রদ্ধা করে- মানুষটা খুবই ভাল। তার অনেক ভুল ক্ষমা করে দিয়ে উৎসাহ দিয়ে গিয়েছে- যখনই দরকার পড়েছে রেজা সাহেবের রুমে গিয়ে চিনে নিয়েছে এই ব্যবসার হাজারো গলি...
তার এত বড় প্রমোশনের খবরটি প্রথমেই পরিবারের সবাইকে জানিয়েছে সে। তার এখনো বিশ্বাস হচ্ছে না- এত অল্প সময়ে!! কলিগদের রেজা সাহেবই জানিয়ে দিয়েছেন। একটু পর লাঞ্চ, তাই শাওন কলিগদের জানালো যে আজকের লাঞ্চ সে খাওয়াবে সবাইকে। অর্ডার করে দিয়েছে- দুইজন পিয়ন গিয়েছে সবার জন্য নিয়ে আসতে।
বাথরুমে যাওয়ার পথে সে ভাবছিল, এই কঠিন প্রতিযোগিতাময় অফিসে সবাই হয়তো খুশি হবে না... কিন্তু এটাই জীবন। অনেকের সাথেই ভাল সম্পর্ক তার। ফারজানা আপা আর নাদিয়া এই দুইজনের সাথে তার সম্পর্ক খুব ভাল। ফারজানা আপার অভিজ্ঞতা অনেক। ফারজানা সে জয়েন করার কিছুদিন আগে এই অফিসে জয়েন করেছে, প্রথম দিকে তার কাছ থেকে অনেক কিছু শিখেছে শাওন।
খালিদ সাহেব হয়তো খুশি হবেন না, কারণ তিনি ছিলেন সহকারী ম্যানেজার হবার নেক্সট দাবীদার। কিন্তু তিনি রিসেন্টলি বেশ কিছু ভুল করেছেন, কিছু লোকসান হয়েছে সেই ভুলে- হয়তো সেকারণেই তিনি পাননি এবার। সে ঠিক করেছে, সবার সাথে সম্পর্কগুলো আরো স্বাভাবিক করার চেষ্টা করবে- দেখা যাক।
নিজের রুমে যাওয়ার পথে হঠাৎ দেখলো, কিউবিকলের একদিকে অফিসের খালিদ সাহেব, ফারজানা আপা, নাদিয়া, রাজু ভাই মিলে কথা বলছে। একটু এগিয়ে যেতেই হঠাৎ ফারজানা আপার কথা কানে এল, "ছিঃ ছিঃ ছিঃ- রেজা সাহেব এই বয়সে এটা কী করলেন! এতদিন ধরে দিন নেই রাত নেই মেয়েটার সাথে ফষ্টিনষ্টি করেছেন, তাই বলে সেই ফষ্টিনষ্টিতে গলে গিয়ে এতবড় ডিসিশন!! একটা তো লিমিট আছে!"
খালিদ সাহেব বলছেন, "সেটাই ভাবী। কাজ-কর্মের দরকার কী! আমাকে বাদ দিয়ে এই মেয়েকেই প্রমোশন দিয়ে দিল! মাঝে মাঝে মনে হয় মেয়ে হয়ে জন্মালে এইসব বুড়োদের কাছ থেকে কতকিছু খসায়ে নিতে পারতাম! ঠিকমত একটু খুশি করে দিলেই হতো।"
ফারজানা বলছেন, "শুধু মেয়ে হলেই হবে না, আমিওতো মেয়ে। ফিগার মেইনটেইন করতে হয়, রঙঢং করতে হয়, সুন্দর হইতে হয়।"
রাজু ভাই বললেন, "আরে খালি সুন্দর হইলেই হয় না, নাদিয়া আপাও তো কত সুন্দর। গত এক বছর ধরেই দেখছি, যখন তখন বসের রুমে ঢুকে যাচ্ছে, সন্ধ্যায়ও কাজ করে- এইসব কী আমরা বুঝি না।"
নাদিয়া বলছে, "আরে রাজু ভাই বুঝলেন না, এলেম থাকতে হয়, কীভাবে বুড়াদের গলায় ঝুলতে হয় এইসব তো আমরা শিখিনি- তাই এই অবস্থা। ছিঃ- চরিত্র বলেও তো একটা ব্যাপার আছে! আরে সারাদিন কাজ দেখাইতে আমিও পারি..."
এই কথোপকথন শুনতে শুনতে শাওনের পায়ের নিচের মাটি যেন দুলে উঠলো, চোখ বেয়ে নামলো জলের ধারা... হু হু করে কাঁদতে থাকে শাওন... নিজেকে বড় বেশী অপবিত্র মনে হতে থাকে, একটু আগের আনন্দের দুনিয়াটা কাঁচের ঘরের মত ধসে যায়...
রুমের জানালায় একটা কাক ডাকতে থাকে...
সুখীর অপেক্ষা...
===============
সুখী একটা চুপচাপ সাদাসিদে মেয়ে। আরও একশটা সাধারণ মেয়ের মতই সে। বাবা-মা নাম রেখেছে- সুখী। হয়তো আশা ছিল মেয়ে জীবনে সুখী হবে... এখনো বিয়ে হয়নি, কথাবার্তা চলছে- কিন্তু একাকী জীবনে মোটামুটি সে সুখীই এখন পর্যন্ত। শুধু নিজের শরীরটা নিয়েই সে সুখী না... খালি কষ্ট... খালি কষ্ট...সারাক্ষণ কান্না চাপা কষ্ট...
বয়সন্ধি পার হবার পর থেকে তার জীবনের সব অ-সুখ, সব কষ্ট শুধু তার শরীরটা নিয়ে। প্রতিদিন প্রার্থনা করে, খোদা, আমাকে একটা সলুশন দাও... ঐশী কোন সলুশন আসে না... এভাবে সে বাইরে কোথাও যেতে পারে না, তার কোন বন্ধু নেই তেমন... কারণ, তার সেই শরীর।
কোন এক অজানা কারণে, তার বক্ষদেশ শরীরের তুলনায় একটু বড়। তাই সে যেখানে যায়, যাই করে, যার সাথেই কথা বলে- সবার দৃষ্টি থাকে তার বুকের দিকে। স্কুল-কলেজ-ভার্সিটিতে সব ছেলেগুলো তাকে প্রতিনিয়ত জ্বালিয়েছে, সে আক্ষরিক অর্থেই কোথাও যেতে পারে না- সব পুরুষই যেন হাঁ করে গিলতে থাকে, চাটতে থাকে... এখন পর্যন্ত একজন পুরুষও সে দেখেনি যে তার মুখের দিকে তাকিয়েছে। পাশ করে বের হবার পর যতগুলো ইন্টারভিউ দিয়েছে, সবগুলোতে বোর্ডের উল্টোদিকের লোকগুলো শুধু তার বুকের দিয়েই তাকিয়ে ছিল... অফার পাওয়া সত্ত্বেও তাই সে জয়েন করেনি!
যে কাপড়ই গায়ে থাকুক না কেন, এই দৃষ্টিটা সে সবার কাছ থেকে পাবেই। সেই চোখে থাকে কামনা-লোলুপতা! তার মনে হতে থাকে, পারলে সে খুলে দেখিয়ে দিত... নে দেখ, কত দেখবি... বেজন্মার দল! ভিড়ের মাঝে গেলে হঠাৎ যেন হাতের ছোঁয়া পায় অবধারিতভাবে... পারভার্ট সব মানুষের ভিড়ে দম বন্ধ হয়ে আসে। সবসময় ঘিনঘিন করতে থাকে শরীর-মন। 
স্কুল-কলেজে-ভার্সিটিতে তার সম্পর্কে অনেক চালু গল্প তার কানে এসেছে। তার বান্ধবীরা কেউ কেউ জিজ্ঞেস করেছে, সে কত বয়স থেকে পিল খায়?
কেউ কেউ জিজ্ঞেসে করেছে, সে এখন পর্যন্ত কতজনের সাথে করেছে? তার বয়ফ্রেন্ডদের তারা দেখে না কেন?
আবার কেউ কেউ, কবে অ্যাবরশন করিয়েছে? কয়বার? 
- এগুলো ছাড়া নাকি বুক বড় হওয়া সম্ভব না! আত্মীয়রাও একই কথা বলে।
প্রতিনিয়ত কমেন্ট পাস-টিটকারি পেতে পেতে অভ্যস্ত হয়ে গিয়েছে সে। কিন্তু মাঝে মাঝে আর নিতে পারে না সে... আর পারে না!... কীভাবে কাটাবে সে এই জীবন।  মাঝে মাঝে মনে হয় কেটে ফেলে তার বুক... শুনেছে বিদেশে ব্রেস্ট রিডাকশন সার্জারি আছে, কিন্তু দেশে আছে কী না সে জানে না। জানলেও তার টাকা জোগাড় করা সম্ভব না... একবার ডাক্তারের কাছে গিয়েছিল- ডাক্তার কিছু এক্সারসাইজ দিয়ে দিয়েছে- কাজ হয়নি কোন। কবিরাজ-হোমিওপ্যাথি কিছুতেই কাজ হয়নি। বাবা-মা বিয়ের জন্য হন্যে হয়ে পাত্র খুঁজছে... মা বোঝায়, বিয়ে হলেই সব কষ্ট চলে যাবে- রূপকথার রাজকুমার এসে যেন সব ঠিক করে দেবে। কিন্তু সে জানে, কিছুই ঠিক হবে না...সে জানেনা কোন পাপে তার শরীর খোদা এমন করে বানিয়েছেন... সমাজের প্রতি ঘৃণা বাড়ে তার, বাড়ে নিজের শরীরের প্রতি ঘৃণা...
মাঝে মাঝে স্বপ্ন দেখে, সবকিছু ঠিক হয়ে গেছে, কিন্তু স্বপ্ন পুরণ হয় না... সে অপেক্ষায় থাকে, কোন ঐশ্বরিক ক্ষমতার... কিংবা অপেক্ষায় থাকে এই পৃথিবীর সবকিছু ধংসের... ধংস হয়ে যাক সবকিছু... সব পুরুষ-সব নারী...


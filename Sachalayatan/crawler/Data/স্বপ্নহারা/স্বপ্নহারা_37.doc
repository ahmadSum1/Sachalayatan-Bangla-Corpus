যোদ্ধা



সন্ধ্যা নেমেছে; আঁধারে আলোকিত চারদিক
জেগেছে নিশাচর, ছুটে চলছে দিক-বিদিক।
ওরা তৈরি হচ্ছে- রণসাজে সজ্জিত!
যুদ্ধে যাওয়ার সময় হয়েছে- আর বয়ে চলেছে
গা রী রী করা অদ্ভুত তীব্র ঘৃণার স্রোত; অথচ চলছে-
(পসরা সাজিয়ে) যুদ্ধে যাবার তোড়জোড়!
নির্দয় সত্য-আদিম এ যুদ্ধ
     এ যুদ্ধ বাঁচার!
     এ যুদ্ধ অন্ধকারের!
     এ যুদ্ধ জীবিকার!
উৎকন্ঠা, গ্লানি, ধিক্কার; তবুও নিরুপায়, তবুও অসহায়
যে পথে চলছে ওরা-
অস্তিত্বহীন মানবিকতা?
তবু না...কখনোই না...কোনদিন না,
দোষটা ভুলেও ওদের না!
দোষ আমাদের অনির্বাণ কামনার-
মৃম্ময় সরব পাশবিকতার।
ধিক্‌! ধিক্‌ তোকে এই শহর- এই সভ্যতা
    ধিক্‌ তোর মানুষগুলোকে-
সম্মানিত পশুগুলোর
    বন্ধ করা চোখদুটোকে!


এক বিখ্যাত দম্পতির কাল্পনিক সাক্ষাতকার! শেষ পর্ব



প্রথম পর্ব http://www.sachalayatan.com/swopnohara/26156
উপস্থাপকঃ আপনাকে অনেক ধন্যবাদ ক্যাদমস ভাই। সুধীমন্ডলী এবার আমরা কথা বলব আমাদের অতিপ্রিয় গোলাপ বানু রোজির সাথে। আচ্ছা আপনি কেমন আছেন?
গোলাপঃ জ্বী ভাল।
উপস্থাপকঃ ক্যাদমস ভাইতো তার ইতিহাস বললেন। আমরা এবং দর্শকরা আপনার নামের ইতিহাসও জানতে চাই।
গোলাপঃ আমার আসলে টাইটানিকের নায়িকা রোজ'রে খুব পছন্দ। উনি আমার প্রিয় এক্টোরেস। আমি যখন একটিং শুরু করি তখন নামের শেষে আমিও 'রোজ' লাগাইতে চাইলাম। কিন্তু পরে চিন্তা কইরা দেখলাম উনিও এক্টোরেস, আমিও এক্টোরেস; একসময় আমার হের লগে টক্কর দিতে হইব। আমার নাম গোলাপ তাই আমার প্রিয় রঙও গোলাপী। তাই মিল কইরা গোলাপ থেইকা যেমন গোলাপী, তেমন রোজ থেইকা রোজি।
উপস্থাপকঃ বাহ, অবশ্য আমরা জানতাম গোলাপী ইংরেজি 'পিংক'। আপনি একটা নতুন জিনিস বললেন আজ।
গোলাপঃ আরে লজ্জা পাইয়েন না, সবাই ত আর সবকিছু জানেনা। আর আমগো লাইনে প্রতিদিনই নতুন কিছু না কিছু শিখতে হয়।
উপস্থাপকঃ (খুক খুক) আচ্ছা এবার অন্যপ্রসঙ্গে যাই। আপনার গ্রামের বাড়ি কোথায়?
গোলাপঃ গোলাপগঞ্জে।
উপস্থাপকঃ এখন ত ঢাকায় আপনি ক্যাদমস ভাইয়ের কদমভিলায় থাকেন। তা ঢাকায় আগে আপনি কোথায় থাকতেন?
গোলাপঃ আমার গোলাপবাগের বাড়ি গোলাপকুঞ্জে।
উপস্থাপকঃ আচ্ছা আপনি কি খেতে পছন্দ করেন?
গোলাপঃ গোলাপজাম, ওইটা আমার খুব ভাল লাগে।
উপস্থাপকঃ তা আপনার প্রিয় ফুল নিশ্চয়ই গোলাপ?
গোলাপঃ হেঃ হেঃ আবার জিগায়।
উপস্থাপকঃ আপনার প্রিয় সিনেমা?
গোলাপঃ গোলাপী এখন ট্রেনে।
উপস্থাপকঃ আচ্ছা আমরা শুনেছি আপনি গান-টান করেন। তা আপনার প্রিয় গান কি?
গোলাপঃ গোলাপী ঠোঁট দুইটা আর নাড়াইও না।
উপস্থাপকঃ বাহ! বাহ! আচ্ছা আপনি ত আমাদের দেশের সুন্দরীদের জন্য অনুকরণীয় একজন। তো আপনার রূপের রহস্য কি?
গোলাপঃ জ্বী থ্যাংকু ...আসলে তেমন কিছু না আমি প্রতিদিন গোলাপ জল দিয়ে গোসল করি।
উপস্থাপকঃ চমৎকার! চমৎকার! অনেক ধন্যবাদ আপনাকে। এবার আমরা আপনাদের ছেলেমেয়েদের সম্পর্কে জানতে চাই।
কদমঃ আমাদের এক ছেলে আর এক মেয়ে।
গোলাপঃ মেয়ে বড়।
উপস্থাপকঃ তাদের নাম কি রেখেছেন? নিশ্চয়ই কোন সুন্দর ফুলের নামে নাম রেখেছেন?
কদমঃ না...এইবার আর ফুলের নামে রাখা গেলনা। ছেলের নাম ডালিম, আর মেয়ের নাম কমলা।
উপস্থাপকঃ বাহ বাহ খুব সুন্দর নাম। আমি নিশ্চিত তাদের নামের পিছনেও কোন ইতিহাস আছে।
কদমঃ হ্যাঁ তা আছে। ছেলের যখন জন্ম হয় তখন আমি 'ডালিমপুরের ডালিমকুমার' মুভিতে ডালিম চরিত্রে এক্টিং করছিলাম। সেই মু্ভির শুটিং-এ যখন আমি ডালিম খাচ্ছিলাম তখন খবর আসল আমার ছেলে হয়েছে। তাই ছেলের নাম রাখলাম ডালিম।
উপস্থাপকঃ আর মেয়ের নাম?
গোলাপঃ মেয়ে যখন আমার পেটে ছিল তখন আমার খুব কমলা খাইতে ইচ্ছা করত। তো একদিন কমলাপুর রেলস্টেশনে মেয়ের জন্ম হইল ত-
উপস্থাপকঃ কমলাপুর রেলস্টেশনে!!
গোলাপঃ জ্বী উনি তখন অইখানে কুলিগিরি করতেন তো-
কদমঃ খুক খুক খুক...
উপস্থাপকঃ ওহ আচ্ছা আচ্ছা। সুধীমন্ডলী এতক্ষণ আপনারা আমাদের প্রিয় অভিনেতা অভিনেত্রীর অনেক অজানা কথা শুনলেন।
তারা তাদের ব্যস্ত সময়ের মধ্যেও এত কষ্ট করে আমাদের এই অনুষ্ঠানে এসেছেন বলে অনেক ধন্যবাদ জানাচ্ছি।
কদম/গোলাপঃ আপনাকে ও অনেক ধন্যবাদ। আর দর্শকদের জন্য কদম-গোলাপের শুভেচ্ছা!


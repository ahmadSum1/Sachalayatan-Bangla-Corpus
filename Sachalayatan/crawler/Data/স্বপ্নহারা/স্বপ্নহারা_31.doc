প্রথম বিমানভ্রমণ!-১



।।এক
ছোটবেলায় দুনিয়ার কিছু বুঝে ওঠার আগে থেকেই বিদেশ যাওয়ার খুব শখ ছিল। কিন্তু বিদেশ কী জিনিস সেটাই ঠিকমত বুঝতাম না! বিভিন্ন সিনেমা আর পরিচিতদের গল্পের সুবাদে দার্জিলিং, নেপাল আর কাশ্মীর ছিল আমার বিদেশ যাওয়ার স্বপ্নের চূড়ান্ত সীমানা। একটু বড় হওয়ার পর সেই সীমানা বেড়ে গেল বিলাত-লন্ডন পর্যন্ত। বইয়ের পোকা হওয়ার পর- উত্তর মেরু, ল্যাটিন আমেরিকা, মেক্সিকো, অস্ট্রেলিয়া, স্ক্যান্ডিনেভিয়ান দেশগুলো আর আফ্রিকা হানা দিত স্বপ্নে। শারীরিক সাবালকত্ব অর্জনের পর অবশ্য ফ্রান্স আর আমেরিকা হয়ে গেল সবচেয়ে কাঙ্খিত গন্তব্য! ওইসব দেশের সুন্দরীদের সাথে সদ্য কিশোর (!) আমি কি কি করব সেসব ফ্যান্টাসি এখানে বলার যোগ্যনা...আক্কলমান্দ যারা আছেন বুঝে নেন...
লেখাপড়ায় মোটামুটি খুব বেশি খারাপ ছিলামনা, তাই বাবা-মা সবসময় বলতেন বিদেশে যেতে হবে 'পায়ে হাতে ধরাধরি (পিএইচডি!)' করতে। কিন্তু জীবনের নানা বাঁক পেরিয়ে, নষ্টামি আর ঘরের খেয়ে বনের মোষ তাড়িয়ে ক্লান্ত অবস্থায় যখন বুয়েট থেকে বের হলাম তখন আমার জীবনের সাথে আরও একজন জড়িয়ে গেছে। দেশের বাইরে যাওয়ার চিন্তা তেমন ছিলনা...কিন্তু আমার জীবনের সাথে জড়িয়ে যাওয়া মেয়েটির বাইরে পড়ার খুব ইচ্ছা। এদিকে নানাবিধ কারণে আমার বাবা-মা এবং হবু শ্বশুর-শ্বাশুড়ী আমেরিকা যেতে দিতে রাজী হলেন না। তাই ঠিক হল ইওরোপ-কানাডার যেখানে দুইজনে একসাথে সুযোগ পাব সেখানে যেতে দিতে তারা আপত্তি করবেন না। সেইমত জার্মানি, সুইডেন আর কানাডার কিছু ইউনিভার্সিটিতে আবেদন করে দিলাম। এর পাশাপাশি বাঙালির জীবনের সবচেয়ে বড় কাজটিও সেরে ফেললাম...
অতঃপর দুইজনের একজায়গায় সুযোগ পাওয়া কতটা কঠিন তা হাড়ে হাড়ে টের পেতে লাগলাম...দুইজনে মিলেঝিলে সবগুলোতেই ডাক এল! কিন্তু কানাডার কোথাও একসাথে না... শুধু ক্যালগেরীতে দুইজন প্রফেসর আলাদাভাবে নিতে সম্মত হলেন; কিন্তু বিধি বাম! হঠাৎ আমার হবু সুপারভাইজারের আর্থিক সমস্যা দেখা দিল...তিনি বললেন, ভাই তুই পরে আয় অথবা রাস্তা দেখ। সৌভাগ্যক্রমে আমার সহধর্মিনীর হবু সুপারভাইজার ছাত্র খুঁজছিলেন, তাকে সমস্যার কথা বলতেই তিনি আমায় তার সাথে কাজ করার আহ্বান জানালেন! অবশেষে দুইজনে গ্রামীণ ফোনের চাকরী ছেড়ে রওনা হলাম পৃথিবীর ঠিক বিপরীত প্রান্তে...
।।দুই
আমার বউয়ের অনেক বিমান ভ্রমণের অভিজ্ঞতা থাকলেও আমি এই ব্যাপারে ছিলাম একবারে 'ভার্জিন'। শুনেছিলাম প্লেনে উঠলে মানুষ বমি করে- মাথা ঘুরায়! আমার ১৬ বছর বয়স পর্যন্ত বাসভ্রমণ ছিল মৃত্যুর চেয়েও ভয়াবহ! বাসে আধঘন্টার বেশি থাকলেই দুনিয়া ভাসিয়ে দিতাম...তাই এই তথ্য আমার মনে বিপুল ভীতি তৈরি করল।
আমাদের দেশের বেশিরভাগ মানুষেরই দুনিয়ার যেকোন বিষয়ে জ্ঞান দেয়ার ক্ষমতা আছে! তাই রাস্তা-ঘাটে, যেখানে-সেখানে আমি পরিচিত-আধাপরিচিত মানুষের কাছ থেকে নানবিধ উপদেশ পেতে লাগলাম। যে জীবনে বাস ছাড়া ট্রেনেও ওঠেনি, সে-ও আমায় বিমানযাত্রা নিয়ে টোটকা দিতে লাগল। ভাবটা এমন, 'বিয়ে না হয় করিনি, বরযাত্রী তো গিয়েছি'! জানালার ধারে বসলে ভাল লাগে, খারাপ লাগলে বাইরে তাকিয়ে থেকো, ওদের বাথরুমে দরজা থাকেনা (!), বাথরুমে বদনা নাই, সাদারা খুব ভাল, এয়ারপোর্টে দেশী কারো সাথে কথা বলবা না...ইত্যাদি ইত্যাদি। আর ক্যালগেরী জায়গাটা কতটা ঠান্ডা এবং মানুষ সেখানে কিভাবে থাকে এইসব বিষয়ে ভৌগলিক প্রমাণসহ-আধিভৌতিক তথ্যের যোগান দিতে লাগল।
অবশেষে এল শেষের সেই দিন ভয়ংকর! ফ্লাইট ছিল ড্রাগন এয়ার (ঢাকা-হংকং), রাত একটায়- প্রথম ধাক্কা সাড়ে চার ঘন্টার। আমার শ্বশুর ভিআইপি প্রোটোকল পান, তাই সেই গেট দিয়ে ঢুকলাম রাত সাড়ে নয়টায়; আমার বাবার অনেক বন্ধু কাস্টমসের বড়কর্তা। তাই লাগেজ নিয়ে কোন ঝামেলা হলোনা-কাস্টমসের লোকজনই সব নিজেরা করে দিল! বোর্ডিং পাস নিয়ে ভিআইপি লাউঞ্জে সবার কাছ থেকে বিদায় নেয়ার পালা আসতেই আমার পায়ের তলার মাটি সরে গেল...হঠাৎ করে মনে হল কোন অজানায়, কোন শূণ্যের উদ্দেশ্যে সব ছেড়ে যাচ্ছি! বাবা-মা-ভাইকে প্রতিদিন দেখবনা এই চিন্তা প্রতি মুহূর্তে কাঁদাতে লাগল। দাঁতে দাঁত চেপে কান্না আটকানোর বিফল চেষ্টা করতে করতে যাবার ডাক এল রাত দুইটায়...
গেটের দিকে যাওয়ার সময় পুলিশের ক্লিয়ারেন্স নিতে হয়, সেখানেও ঝামেলা। একটা কম্পিউটার কাজ করেনা, আরেকটা যেটা আছে সেখানকার যিনি দায়িত্বে আছেন তিনি চালাতে জানেন না! মিনিট পনের অপেক্ষার পর নষ্ট মেশিনেই তিনি ক্লিয়ারেন্স দিয়ে দিলেন (ভিআইপি বলে কথা!)। এরপর গেটের সামনে আরেকদফা চেক; ব্যাগ খুলে দেখানো বাধ্যতামূলক, আর অদ্ভুতভাবে সবাইকে গায়ে হাত দিয়েও চেক করা হচ্ছে। আমরা ভিআইপি বলে আবারও জামাই-আদর পেলাম। জীবনের প্রথমবার বিমানের ভেতরে যখন বসি...কোন ভয়-ডর কিছুই ষ্পর্শ করছিল না, বুক জুড়ে শুধু হাহাকার-শূণ্যতা আর কান্না। মনে শুধু একটা কথাই ছিল..মাগো আমি আসব, ফিরে আসব মা...এই অধম সন্তানকে ক্ষমা কর...
।।তিন
হংকং পর্যন্ত যাত্রা বেশ ভালোই ছিল...প্রাণভরে মেঘের উপর দিয়ে ভেসে যাওয়া আর সূর্যোদয় উপভোগ করতে করতে বিরক্ত হয়ে গেলাম। বিমানযাত্রায় কিছু করার নেই -টাচস্ক্রীনে মুভি দেখা সম্বল। আমি সাইজে ম্যামথের মত হলেও, যেকোন জিনিস খুব তাড়াতাড়ি শিখে নিতে পারি। আর আমার পরিবেশের সাথে মানিয়ে নেয়ার ক্ষমতা তেলাপোকার চেয়ে সামান্য একটু কম! তাই পুরো বিমান ঘুরে দেখে ফেললাম, বাথরুমে কিভাবে কি করতে হয় তাও শিখে গেলাম... একটু পর এয়ারহোস্টেস খাবার নিয়ে আসলো; তার চাইনিজ না কোরিয়ান ইংরেজিতে কি বললো সেটার মর্মার্থ উদ্ধার করতে কয়েক মিনিট চলে গেল! যতক্ষণে বুঝেছি ততক্ষণে আমার পাতে কি যেন এক বিটকেলে গন্ধের খাবার চলে এসেছে! সেটা কী জিজ্ঞেস করতে বহু কষ্টে সে বেচারী আমায় বুঝাতে পারল আমার পাতে আলু-মুরগী দেয়া হয়েছে...এমনভাবে চোখ বড় বড় করে মাথা ঝাঁকিয়ে সে বললো যে দেখে মনে হল সেই খাবার বেহেশতেও দুর্লভ! যাইহোক, আমি মর্ত্যের লোক; ডাল-ভাতই আমার প্রিয় খাবার...সেই বেহেশতী খাবার বহু কষ্টে নাক চেপে ধরে খেয়ে ফেললাম যদিও বারবার মনে হচ্ছিল পেটের ভেতর থেকে মুরগী না উপরে উঠে আসে! আমার সহধর্মিনী কিছুই খেতে পারলনা...ভ্রমণের অভ্যাস কম থাকার কারণে সে অসুস্থ বোধ করতে লাগলো। অবশেষে হংকং এ পোঁছানোর পর একটু শান্তি ভাব হল!
হংকং এয়ারপোর্ট বেশ ভাল লাগল; আমাদের সাথে আমার দুই পরিচিত সমবয়সীও ছিল। আট ঘন্টা অপেক্ষা করতে হবে তাই তাদের সাথে মিলে কিছুক্ষণ এয়ারপোর্টের ভেতর চষে বেড়ালাম। বাবা কিছু হংকং ডলার দিয়ে দিয়েছিল, সেটা দিয়ে ফোনকার্ড কিনে দেশে সবাইকে জানালাম 'so far so good'. বাকী ডলার দিয়ে বিদেশে প্রথম যা খাওয়া উচিত তা এক ক্যান কিনে ফেললাম...বউ গাঁইগুঁই করতেই বললাম প্রথম বিদেশযাত্রা উদযাপন না করলে কেমনে হবে! 'হেইনেকেন' একটা শেষ করে খাবার খুঁজতে লাগলাম! একটা স্পাইসি পর্ক-নুডুলস আর সুপ নিলাম বউয়ের পছন্দমত এবং যথারীতি বহু কষ্টে খাবার নষ্ট না করার চেষ্টা করতে লাগলাম। মনে হল 'বিদেশে স্পাইসি জিনিস এত মিষ্টি হয়'!
যাইহোক, হঠাৎ এক বাংলাদেশী এসে গল্প শুরু করল; কিছুক্ষণ গল্প করতে করতে জানা হয়ে গেল তার পাসপোর্ট সুইডেনের, তাকে তাই সবাই খুব খাতির করে! সে চাইলে দুনিয়ার যেকোন দেশে যেতে পারে; আমেরিকায় গেলে তাকে নাকি তাকে সিকিউরিটি বাপ-বাপ করে সালাম দিবে! আমেরিকা নাকি সুইডিশদের অনেক সম্মান করে! আরো কিছুক্ষণ যাওয়ার পর বুঝলাম বেচারার ইংরেজি জ্ঞান প্রায় শূন্যের কাছাকাছি এবং তার আমাদের সাথে খাতিরের উদ্দেশ্য। তিনি একটা ফোনকার্ড কিনেছেন এবং অনেককে বলেও কিভাবে সেটা ব্যবহার করতে হয় তা শিখতে পারেননি। অতঃপর তাকে দেখিয়ে দিতেই তিনি ঢাকায় ফোন করলেন এবং 'রাখী আপাআআআআআআআআআ! কেমুন আছেননননন! আমি হংকং এ' বলে যে চিৎকার দিলেন তাতে পুরো এয়ারপোর্টই মনে হয় তিন সেকেন্ডের জন্য তবদা খেয়ে গেল!
(চলবে)


এবার থামেন! 



অনেক আশা ছিল, অনেক স্বপ্ন ছিল, অনেক বিশ্বাস ছিল...এইবার নিশ্চয়ই জ্ঞান-বুদ্ধি হয়েছে, শিক্ষা হয়েছে; এখন থেকে নিশ্চয়ই নিজেদের ভুল বুঝে ঠিক পথে চলতে পারবেন। কিন্তু আমরা আসলে গাধা, শুধুশুধু আশা করি, স্বপ্ন দেখি। আপনারা যেমন ছিলেন তেমনই আছেন...আপনি যেমন ছিলেন তেমনই আছেন...আপনাদের সমাজের সবাই আসলে একই রকমঃ কোন পরিবর্তন নেই...শক্তি থাকলে আর কিছুর পরোয়া করেন না! আমি জানিনা আপনারা বুদ্ধি কোথায় রাখেন, এত বুদ্ধি নিয়ে ঘুমান কি করে, বা কোথা থেকে বুদ্ধি ধার করেন! শুধু একটা জিনিস জানি, এইমাত্র যে কাজটা করলেন সেটা দিয়ে (আগামী অনেক দিনের জন্য) আপনার সরকারের কবর খুঁড়ে ফেললেন...কিছু দিনের মধ্যে এই গাধার দল আপনাদের সেই কবরে সযত্নে শুইয়ে দিবে...অপেক্ষায় থাকুন! যত আয়োজন করুন, যত চেষ্টা করুন, যত সৃষ্টিকর্তার উপর বিশ্বাস রাখেন, উনি স্বয়ং নেমে এসেও কাউকে চিরকাল ক্ষমতায় রাখতে পারবেন না। আজ পর্যন্ত কাউকে পারেননি...কারণ এই গাধা জনগণ কিন্তু আপনাদের সৃষ্টিকর্তার চেয়েও বেশি শক্তিশালী।
এতদিন পর্যন্ত অনেক ভাল কাজ করেছেন...সেই ভাল কাজের বন্যার ফিরিস্তিতে গেলাম না...সেই ফিরিস্তি আপনি-আপনারা ২৪ ঘন্টা দিয়ে যাচ্ছেন। কিন্তু কিছু খুব খারাপ কাজও করেছেন। আমরা গাধা, তাই বেশি কিছু মনে রাখতে পারি না। তবু যতদূর মনে পরে একখান লিস্টি দেই...
১। বি,ডি,আর এর ঘটনার কিছু করেছেন কি?! কোন ব্যাখ্যা পেলাম না কিন্তু তিন বছরেও! 
২। বিমানবন্দরের নাম পাল্টালেন, কিন্তু কি কারণে ওইটা বুঝা গেল না! আরও অনেক কিছুর নাম পাল্টিয়েছেন, পেট ভরেছে? না ভরলে এক কাজ করে দেখতে পারেন, দেশের নামটা পালটে দেন। দেশের সব জেলার নাম পাল্টিয়ে দেন। তাতেও না হলে দেশের সব মানুষের নাম পাল্টিয়ে দেন...তবু আমরা গাধারা কিছু বলবো না।
৩। টিঁপাইমুখের কি করলেন ওইটাও বুঝা গেল না...গাধারা এতকিছু বুঝে না। চুপ থাকতে বললেন, চুপ রইলাম।
৪। শেয়ার বাজারে আপনার লোকজন ধান্ধা করে হাজার হাজার মানুষকে লোভের ফাঁদে ফেললো; অনেক মানুষ সর্বস্বান্ত হলো। তাতে আপনাদের কীইবা আসে যায়...গাধারা একটু গাঁইগুঁই করেই, পরে চুপ হয়ে যায়।
৫। আপনার কাউন্টার পার্ট (স্বীকার করলাম মহিলা ভাল না) কে আপনি আপনার শক্তি দেখালেন, তাকে বাড়ি থেকে উচ্ছেদ করলেন। খুব দরকার ছিল এটা কারো মনে হয় নি। তবু করেছেন যখন, তখন কী আর করা...চুপ রইলাম।
৬। ইউনূস নামের একজনকে আপনারা একটু টাইট দিতে চাইলেন। তা দেন, উনারে কিছু লোক ভালো পায়, কিছু লোক পায় না। কিন্তু টাইট দিতে গিয়ে 'হুদাহুদি' কাঁচা কাঁঠাল পাকিয়ে ফেললেন...অনেক নীতিবোধ দেখাচ্ছিলেন, তাই চুপ রইলাম!
৭। আপনারা রাজত্ব শুরু করেছিলেন গাধাদের কাছে একটা 'প্রমিজ' করে, যুদ্ধাপরাধীদের বিচার; ৩ বছর পার হয়ে গেল...কেউ আর বিশ্বাস করে না ওই প্রমিজ আপনারা রাখবেন। ওটা আমাদের সামনে মূলা ঝুলিয়েছিলেন বলেই আমরা মনে করি...যত গাধাই হই অতটুকু বুদ্ধি আছে! যদি মনে করেন ওই মূলা ঝুলিয়ে আবার রাজত্ব পাবেন, স্যরি...এইবার আর চুপ থাকতে পারলাম না...আমরা গাধা কিন্তু অত গাধা না!
৮। আপনাদেরকে লোকে বলে আপনারা নাকি একটু উদারপন্থি-সেক্যুলারমনা। অথচ আপনারা সংবিধানটাকে ব্যাপক ক্রসব্রীড করলেন...একসাথে তিন নৌকায় পা দিয়ে হয়ত ভাবছেন আপনারা সবাইকে খুশি করবেন! সমস্যা হলো, এর চেয়ে আগেরটা খারাপ কী ছিল? "হুদা-হুদা মিছা কথা কন ক্যান?" আপনাদের তোয়াজে "উনাদের" মন গলবে না, বরং আমাদের মনও বিষিয়ে দিলেন...এইবার আর চুপ থাকতে পারলাম না...হয়ত ভাবেন, যাবে কোথায় আমরা ছাড়া? দুঃখিত, দরকার হলে কোথাও যাব না, তবু আপনাদের ডেরায় না...
৯। আপনার ছাত্ররা খুব ভালো...তারা ইচ্ছামত সবাইকে যা খুশি তা করে। কিন্তু যাই করে আপনারা বলেন, সব ওই পক্ষের কাজ...আমাদের ছেলেরা ভাল, কেউ খারাপ কিছু করলে তাকে বকা দেয়া হবে! ঠিক আছে, ওই পক্ষ আপনাদের ছেলেদের রূপ ধরে আমাদের মত গাধা্দের উপরে এইভাবে জুলুম করে, আপনি তাদের চিনতে পারেন না! আপনি কেমন মা-নিজের ছেলেদের চেনেন না? বুয়েট-মেডিক্যালে আপনার ছেলেরা ঐতিহাসিক কিছু ঘটনা ঘটাল। আপনারা বললেন সব ষড়যন্ত্র! ঠিক আছে নাহয় চুপ রইলাম...
১০। আপনার বাবার-পরিবারের নামে একটি বিমানবন্দর করার শখ হলো; তাতে অনেকেরই পকেট ভারি হত...কিন্তু সেটা হতো আমাদের খুব প্রিয়-খুব দরকারি একটি বিলকে ধংস করে...লাভের অঙ্কে হেরে যাবার ভয়ে হয়তো মেনে নিলেন...কিন্তু ভুলে যাবেন না আমরা চুপ ছিলাম না কিন্তু, বোঝা উচিৎ গাধা হলেও আমরা কথা বলতে জানি!
১১। আপনি পৃথিবীর সবচেয়ে বড় দেশপ্রেমিক। তাই দেশকে সস্তায় বেচার অধিকার আপনার আছে...সেজন্য দেশকে সুন্দরভাবে বেঁচে দিলেন...দেশের ভবিষ্যতকে অন্ধকারে ডুবিয়ে দিয়ে আপনারা দেশপ্রেম দেখালেন। আমাদের দেশপ্রেম নেই...তাই আমরা মানতে পারলাম না...রাগ কিন্তু আমাদেরও আছে...এবং সেটা বাড়ছে!
১২। কয়দিন আগে আমাদের দেশের মধ্যে খুব শোকের একটা ঘটনা ঘটে গেল...৪৩ জন দেশের ভবিষ্যত নিষ্পাপ শিশু-কিশোর প্রাণ হারাল। আপনারা উপযুক্ত ব্যবস্থা নিলেন কীভাবে? সবাইকে ২৫ হাজার করে টাকা দিলেন!! আহা- আপনাদের কত দয়া! অথচ আমরা আশা করেছি, দেশের প্রতিটি মানুষের মত আপনি-আপনারা আপনাদের প্রাসাদ ছেড়ে সেখানে যাবেন... একটু সমবেদনা জানাবেন। দুঃখিত...এতটা আশা করা উচিৎ হয়নি। তবুও মনে হয় আপনার বোঝা উচিৎ, আপনার মন্ত্রীসভার সবাই এভাবে মারা গেলেও আমরা এতটা কষ্ট পেতাম না, যতটা পেয়েছি এই শিশুদের অকাল মৃত্যুতে...
এরকম আরো অনেক রাগ-ক্ষোভ-কষ্ট আমাদের মধ্যে জমা হয়েছে। কিন্তু তবু আমরা চুপ থাকি...কখনো চিৎকার করে উঠি...আবার কখনো ভুলে যাই।  কিন্তু আজকের এই ঘটনা কোনদিন আমরা ভুলব না...আপনাদের কথা দিচ্ছি!
পরিমল নামক এক পশুর গল্প...পরিমলের উপরঅলা (লোকমুখে শোনা) নাকি আপনার বান্ধবী! তিনি নাকি তার স্কুলের নাম আপনার মায়ের নামে করতে চেয়েছিলেন...আপনার খুশি হওয়ার কারণ থাকতে পারে, আমরা হতে পারলাম না। আপনার মহৎ পিতাকে বিক্রি করে অনেক খেয়েছেন, কিন্তু এখন তিতা হয়ে পচে যাচ্ছে...সে যাই হোক, পরিমল নাকি আপনাদের খুব কাছের লোক। এই কাছের লোকটি পশুরও অধম, তবু তাকে ছায়া দিয়ে সব বিপদ থেকে বাঁচিয়ে রাখতে চান আপনার অনুগত সেই উপরঅলা মহিলা। ইনি আবার মিউচুয়াল সেক্স বিষয়ে ব্যাপক অভিজ্ঞ। সেই অভিজ্ঞতার আলোকে যৌন নির্যাতন-ধর্ষণকে তিনি মনে করেন মিউচুয়াল সেক্স...!!
তিনি নির্যাতিতদের হুমকি দেন, পরিমলকে প্রশ্রয় দেন...তিনি থাকাকালীন সময়ে আমাদের বোন-কন্যা কেউই নিরাপদ না...তিনি দলীয় অন্ধত্বে ভুলে যান মানবতার কথা...ভুলে যান তার কন্যার সম্ভ্রমের কথা...
তাই তাকে ব্যাপক ঘৃণায় প্রত্যাখ্যান করলাম আমরা সবাই। "তাকে চলে যেতে হবেই", এই দাবী তুললাম...
তাকে সরিয়ে দিয়ে কিছু লোক মনে হয় কিছুটা ভাল কাজ করেছিল। কিন্তু আপনারা ভাবলেন বন্ধু পাপ করেছে তাতে কী, সে আমাদের লোক...তাকে তার জায়গায় রাখার জন্য আপনারা মহা-ব্যবস্থা-আয়োজন করলেন। আপনাদের সেই এক বুলিঃ সব বিরোধী দলের ষড়যন্ত্র। হাহাহাহা...
কিন্তু আপা,  এবার যে আর চুপ থাকতে পারলাম না! ভুলে গেছেন সেই আপ্তবাক্যঃ "ছাত্র-ছাত্রীরা দেশের ভবিষ্যত"? হ্যাঁ, মনে হয় ভুলে গেছেন, এরশাদ আন্দোলন, শামসুন্নাহার হলের ঘটনা, বুয়েটের সনি হত্যা বা সেনাবাহিনীর হাতে ছাত্রদের অত্যাচারের ঘটনা? 
ভুলে গেছেন এই স্কুলের-কলেজের কেউ আর কোনদিন আপনাদের জন্য ঘৃণা ছাড়া আর কিছু বরাদ্দ রাখবে না...আপনাদের জন্য থুতু ছাড়া আর কিছু আমাদের মুখ থেকে নিঃসৃত হবে না...
ভুলে গেছেন আপনার মেয়ে বা কোন আত্মীয়া এমন ঘটনার শিকার হতে পারতো... 
মনে হয় আমরা আপনাদের সরকারের শেষ দেখে ফেললাম...চালিয়ে যান, আর বেশিদিন নেই। খুব খারাপ একটা কাজ করলেন....দেশের সকল শিক্ষিত মেয়ের ইজ্জতের উপর হামলা করে ফেললেন...হয়তো ভাবছেন, কাল নতুন কোন দুঃখ এসে সব ভুলিয়ে দেবে, বাঙালির বিখ্যাত গোল্ডফিশের মেমোরি! কয়দিন পর সবইতো ভুলে যায় এই গাধাগুলো! দুঃখিত, সব ভোলা যায়, কিন্তু নিজেদের সম্মান-ইজ্জতের উপর হামলার কথা ভোলা যায় না...আমরা সবাই মনে রাখবো। মনে রাখবো... এবং প্রতিবাদ করবো...


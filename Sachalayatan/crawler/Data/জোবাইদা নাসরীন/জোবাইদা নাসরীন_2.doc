জাতীয় শিক্ষানীতিতে জেন্ডার প্রসঙ্গ



জাতীয় শিক্ষানীতির প্রকাশিত হয়েছে জাতীয় শিক্ষানীতির (চুড়ান্ত খসড়া) প্রতিবেদন। গত ৭ সেপ্টেম্বর থেকে শিক্ষানীতির এই প্রতিবেদনটি শিক্ষা মন্ত্রনালয়ের ওয়েব সাইটে দেয়া হয়েছে এবং এই প্রতিবেদনের উপরে মতামত আশা করছে সরকার। 
শিক্ষানীতির এই খসড়া প্রতিবেদনটি মোট  ২৮ টি অধ্যায়ে সাজানো হয়েছে। আলোচনায় এবং নীতিতে যুক্ত করা হয়েছে  শিক্ষা এবং শিক্ষা সংক্রান্ত নানাদিক।  এই শিক্ষানীতির একটি গুরুত্বপূর্ণ দিক হলো এটিতে  শিক্ষা  ক্ষেত্রে  রাষ্ট্র এবং সমাজের এক ধরনের অংশগ্রহণের দিক রয়েছে।  তবে এই লেখার মূল জায়গা ভিন্ন। আর তা হলো এই শিক্ষানীতির লিঙ্গীয় দিকটি খতিয়ে দেখা। এখানে বলে রাখা প্রয়োজন যে, এই খসড়াতে নারী শিক্ষা ( অধ্যায় ১৭) আলাদাভাবে স্থান পেয়েছে। এই বিষয়ে এসেছে বেশ কিছু গুরুত্বপূর্ণ চ্যালেঞ্জও। নারী শিক্ষা অধ্যায়  ছাড়াও অন্য বেশ কিছূ অধ্যায়তেও যোগ হয়েছে নারী শিক্ষা কেন্দ্রিক বেশ কিছূ ধারা। যেমন, অধ্যায় ২ ( প্রাক প্রাথমিক এবং প্রাথমিক শিক্ষা) অংশের ১৪ নং ধারায় দেয়া হয়েছে  ‘মেয়ে শিশুদের মধ্যে ঝরে পড়ার প্রবণতা তুলনামূলকভাবে অধিক, তাই এই সকল শিশু যাতে ঝরে না পড়ে সেদিকে বিশেষ নজর দিতে হবে। মেয়ে শিক্ষার্থীরা যেন বিদ্যালয়ে কোনোভাবে উত্যক্ত না হয় সেই বিষয়টি নিশ্চিত করতে হবে’।  এর কাছাকাছি আরেকটি ধারার উল্লেখ রয়েছে  নারী শিক্ষা ( অধ্যায় ১৭)  এর ২ নং অুনচ্ছেদে-‘ ছাত্রীদের বিদ্যালয় ত্যাগের হার কমানোর ব্যবস্থা গ্রহণ করতে হবে এবং ঝরে পড়া ছাত্রীদের মূলধারায় ফিরিয়ে আনার পদক্ষেপ নিতে হবে। যাদেরকে এভাবে ফিরিয়ে আনা সম্ভব হবেনা তাদেরকে বিভিনড়ব বৃত্তিমূলক কর্মসূচির আওতায় আনতে হবে’।
এই ক্ষেত্রে যে কথাটি গুরুত্বপূর্ণ সেটি হলো, বাংলাদেশের প্রেক্ষাপটে বিদ্যালয়গুলো থেকে ছেলে এবং মেয়েদের ঝরে পড়ার কারন. ধরন এবং সংখ্যা কোনটিই এক নয়। আবার প্রাথমিক পর্যায়ের স্কুল  এবং মাধ্যমিক স্কুল থেকে মেয়ে শিশু ঝরে পড়ার কারনও  অনেকাংশেই ভিন্ন। তাই মেয়ে শিক্ষার্থীর ঝরে পড়া কমানোর জন্য ছেলে শিক্ষার্থীর মতো শুধূ বৃত্তিমূলক ব্যবস্থার মাধ্যমেই এই সমস্যার সমাধান করা যাবেনা। তাই একে পৃথকভাবে দেখা একান্তভাবেই প্রয়োজন। 
 অধ্যায় ২ (প্রাক প্রাথমিক এবং প্রাথমিক শিক্ষা) অংশের ১৪ নং ধারাটির দ্বিতীয় ভাগে যুক্ত হওয়া অংশটি ততোধিক গুরুত্বপূর্ণ যেখানে গবষেণা প্রতিবেদনে দেখা গিয়েছে যে মাধ্যমিক পর্যায়ে ৬ শতাংশ মেয়ে শিক্ষার্থী স্কুল ছাড়ে বখাটেদের উৎপাতে। শুধু তাই নয়, মেয়ে শিক্ষার্থী এবং নারী শিক্ষক উভয়কেই যেন উত্যক্ত করতে না পারে সেই বিষয়টি কীভাবে নিশ্চিত করবে সেই বিষয়ে কোন নির্দেশনা নেই। 
 নারী শিক্ষা অধ্যায়ের ১ নং অনুচ্ছেদে বলা হয়েছে ‘বাজেটে নারীশিক্ষা খাতে নির্দিষ্ট বরাদ্দ দিতে হবে। শিক্ষার সকল স্তরে নারীশিক্ষার হার বাড়ানোর জন্য বিশেষ তহবিল গঠন করতে হবে এবং বেসরকারি উদ্যোগ ও অর্থায়নকে উৎসাহিত করার ব্যবস্থা থাকতে হবে।’ কিন্তু নারী শিক্ষার জন্য নির্দিষ্টভাবে অর্থনৈতিক সহায়তার কথা বলা হলেও সামাজিক সচেতনতা বৃদ্ধির জন্য কার্যকর পদক্ষেপের ধরনের কথা বলা হয়নি।  
বলা হয় যে সামাজিক নির্মানের পাশাপাশি একজন ছেলে এবং একজন মেয়ে সামাজিক লিঙ্গীয় ভূমিকা সম্পর্কে ধারণা লাভ করে পাঠ্যপুস্তক থেকে। বিশেষ করে অংকের মতো বিষয়ে যেখানে উল্লেখ থাকে, ‘একজন পুরুষ সমান দুইজন নারী’র মতো হিসেবের বাহানা। এই বিষয়ে যদিও একটি ধারা আছে , ‘প্রাথমিক শিক্ষা স্তরে পাঠ্যসূচিতে যথাযথ পরিবর্তনের মাধ্যমে নারীর ইতিবাচক ও প্রগতিশীল ভাবমূর্তি ও সমান অধিকারের কথা তুলে ধরতে হবে এবং ইতিবাচক দিকগুলো পাঠ্যসূচিতে আনতে হবে, যাতে নারীর প্রতি সামাজিক আচরণের পরিবর্তন হয়।’ ( ধারা ৫, নারী শিক্ষা, অধ্যায় ১৭)। কিন্তু এর সঙ্গে সঙ্গে যদি বইতে ব্যবহৃত বিভিন্ন ছবি ( যেখানে নারী পুরুষকে সমানভাবে উপস্থাপণ করা হবে), উদাহরন এবং ভাষার ক্ষেত্রে লিঙ্গ নিরপেক্ষ শব্দ ব্যবহার করা হয় সেদিকে দৃষ্টি  দেয়া জন্য শিক্ষা নীতিতে একটি ধারা যুক্ত হওয়া প্রয়োজন। 
এই অধ্যায়ের ৬ নং ধারাটিও আলোচনার দাবী রাখে যেখানে বলা হয়েছে  ‘ প্রাথমিক ও মাধ্যমিক স্তরের পাঠ্যসূচিতে আরও অধিক সংখ্যক মহীয়সী নারীর জীবনী ও নারীদের রচিত লেখা অন্তর্ভূক্ত করতে হবে।’ সেক্ষেত্রে একটি বিষয় খেয়াল রাখা প্রয়োজন  এটি যেন ধর্মীয়, জাতিগত কিংবা শ্রেনী নিরপেক্ষ হয়, কেননা বাংলাদেশে সকল ধর্ম, বহু জাতি এবং একাধিক শ্রেনীর শিক্ষার্থী বিরাজমান। 
এই অধ্যায়ের ৭ এবং ৮ নং ধারা অত্যন্ত প্রশংসনীয় দুইটি ধারা যেখান উল্লেখ করা হয়েছে , মাধ্যমিক স্তরের পাঠ্যক্রমে "জেন্ডার স্টাডিজ" এবং প্রজনন-স্বাস্থ্য অন্তর্ভুক্ত করার বিষয় এবং মাধ্যমিক শিক্ষাস্তরে বিষয় নির্বাচনে ছেলেমেয়ে নির্বিশেষে সকলের পুরো স্বাধীনতা থাকতে হবে এবং সকল বিষয়ের ওপর সমান গুরুত্ব দিতে হবে। মেয়েদের কোন বিশেষ বিষয়ের দিকে (যেমন গার্হস্থ্য অর্থনীতি) উৎসাহিত করা বা ঠেলে দেয়া যাবে না। 
এই  অধ্যায়ে আরও বেশ কিছু ইতিবাচক  অনুচ্ছেদ রয়েছে, যার মধ্যে দুষ্টি দেয়া হয়েছে ছাত্রীদের যাতায়ত ও বাসস্থানের সুবিধা, বিজ্ঞান ও পেশা দারি শিক্ষার  সুবিধা , স্বল্প সুদে ব্যাংশ ঋণের ব্যবস্থাসহ নীতি নির্ধারনী ও সিদাধন্ত গ্রহণ পর্যায়ে নারীদর অংশগ্রহণ নিশ্চিত করা। এর সঙ্গে যুক্ত হয়েছে শিক্ষা প্রতিষ্ঠানের জন্য প্রনীত যৌন নিপীড়ন ও নির্যাতন সংক্রান্ত প্রনীত বিধিবিধান কঠোরভাবে অনুসরন করার জন্য নির্দেশ। 
তবে এই নারী শিক্ষার কোথাও খেলাধুলার প্রসঙ্গ নেই। তার মানে হলো নারী শিক্ষার সঙ্গে খেলাধুলার কোন সম্পর্ক নেই। এই শিক্ষানীতির ১৯ নং অ্যধায়ে রাখা হয়েছে ক্রীড়াশিক্ষা। সেখানেও নারীর খেলাধূলার কোন বিষয় নেই। এর বাইরে আরেকটি অধ্যায় রাখা হয়েছে ‘বিশেষ শিক্ষা, স্বাস্থ্য ও শারীরিক শিক্ষা, স্কাউট ও গার্লস গাইড এবং ব্রতচারী’ নামে ( অধ্যায় ১৮)। এখানে মেয়ে এবং ছেলেদের জন্য শুধূ একটি ধারা আছে সেটি হলো ‘শরীর চর্চা বিষয়ে প্রশিক্ষণপ্রাপ্ত শিক্ষক নিয়োগের মাধ্যমে ছাত্রছাত্রীদের শারীরিক শিক্ষা দিতে হবে’ (অনুচ্ছেদ ২)। শারীরিক শিক্ষা এবং খেলাধুলা কিছুতেই এক নয়। বাংলাদেশের বাস্তবতায় স্কুল মাঠে শুধূ ছেলে শিক্ষার্থীরাই খেলে। খেলাধুলার বিষয়টি অনেকাংশেই লিঙ্গীয় পক্ষপাতমূলক। স্কুল পর্যায়ে লিঙ্গ নিরপেক্ষ খেলাধুলা বাধ্যতামূলক করা প্রয়োজন। যাতে মেয়ে এবং ছেলে উভয়ই খেলাধূলা করার সুযোগ পায়। কারন শারীরিক সুস্থতা সকলেরই প্রয়োজন। শিক্ষানীতিতে নারীদের খেলাধূলার প্রতি জোর দেয়া দরকার। 
খসড়া শিক্ষা নীতিতে শিক্ষার বিষয় নারীর স্বাধীনতা নির্বাচনের ঘোষণা থাকলেও ম্যাধমিক পর্যায়ে কিছূ বিষয় ছেলে মেয়ে উভয়ের জন্য বাধ্যতামূলক থাকতে পারে। তার মধ্যে উল্লেখযোগ্য হলো সাধারন আইন (যাতে আইন সম্পর্কে মানুষের সাধারণ ধারণা জন্মে, রাষ্ট্রীয় অপরাধ সম্পর্কে জ্ঞানলাভ করতে পারে) কুষি, ব্যবসা ও জলবায়ু পরিবর্তনসহ কিছূ বিষয়। 
অনেক বিষয় এবং সুবিধা বঞ্চিত মানুষদের স্থান দিলেও সবচেয়ে যে বিষয়টি এই শিক্ষানীতিতে বাদ পড়েছে তা হলো ‘তৃতীয় লিঙ্গ’ বা নারী-পুরুষ এর বাইরে যাদের যৌন পরিচিতি রয়েছে (যাদেরকে স্থানিক নামে ‘হিজড়া’ বলা হয়) তারা। আমরা সকলেই কম বেশি জানি যে, বাংলাদেশে এই তৃতীয় লিঙ্গের মানুষদের কোন ধরনের শিক্ষার সযোগ নেই। অথচ ভারত, নেপালসহ অনেক দেশেই রয়েছে এদের জন্য প্রাতিষ্ঠানিক শিক্ষার সুযোগ। এবারের শিক্ষানীতিতে এদের শিক্ষার বিষয়টি যোগ  হওয়া প্রয়োজন, তাহলে আরও বেশি প্রশংসিত হবে শিক্ষানীতি। বৈষম্যহীন সমাজ গড়াই যে  শিক্ষানীতির অন্যতম লক্ষ্য।  
zobaidanasreen@জিমেইল.কম


৬০ শতাংশ বিবাহিত পুরুষই বউ পেটায়: জোবাইদা নাসরীন



সম্প্রতি প্রকাশিত একটি গবেষণা রিপোর্টে দেখা যাচ্ছে, বাংলাদেশে বিবাহিত পুরুষদের ৬০ শতাংশই দাম্পত্য জীবনে কোনো না কোনো সময়ে স্ত্রীকে শারীরিকভাবে নির্যাতন করেছেন। হয়তো প্রকৃত সংখ্যা এর চেয়েও আরও বেশি। কেননা এদেশে খুব কম নারীই স্বামীর অত্যাচারের বিরুদ্ধে বাইরে মুখ খোলে।
'ঘর-বাহির' এর রাজনৈতিক দূরত্ব তাদের এই নির্যাতনের পরিসীমাকেও খণ্ডিত করে। তাই এর বিরুদ্ধে আইন-বিচারের জায়গাও হযে পড়ে খন্ডিত, বিচ্ছিন্ন এবং বিক্ষিপ্ত। যার কারনে নারী ছিটকে পড়ছে আরও দূরে, কেননা কোন্ নির্যাতনের জন্য কেথায় গিয়ে বিচার চাইতে হবে সেটি হয়ে পড়ে তার কাছে অস্পষ্ট।  তাই চোখ বন্ধ করে বলা যায় এই ৬০ শতাংশ হলেন তারাই যারা কিছুটা বলতে পেরেছেন কিংবা সমাজের হাজারো চোখ রাঙানীকে উপেক্ষা করে বলার মতো শক্তি অর্জন করেছেন, কিংবা যারা স্বামীর নির্যাতনের কারনেই ভয়কে জয় করতে পেরেছেন। 
 আরও গুরুত্বপূর্ণ বিষয় হলো এই যে, এখানেই শেষ হয়ে যায়নি এই তথ্যের জৌলুস। গবেষণা তথ্যের উপর ভিত্তি করে তৈরি করা রিপোর্টটি আরও জানায় যে, পরিবার কাঠামোতে ৫৪ শতাংশ স্বামীর মতে, স্ত্রীকে নির্যাতন করা স্বামী-স্ত্রীর একান্তই ব্যক্তিগত ব্যাপার। ৩৯ শতাংশ মনে করেন স্ত্রীকে মারধর করার অধিকার স্বামীর আছে। এখানে মনে রাখা জরুরি, এটি কোনোভাবেই ব্যক্তিগত ব্যাপার নয়, এটি একবারেই পুরুষতান্ত্রিক, রাজনৈতিক ও সামাজিক বিষয়। ব্যক্তিগত ঘটনার আবরন দিয়ে এটিকে জায়েজ করা হয়, বৈধ করার চেষ্টা হয় কিংবা  অপরাধ জেনেও আড়াল করার অবিরাম চেষ্টা চলে। তাই এই প্রবণতাকে মোকাবেলা করতে হবে রাজনৈতিকভাবে, সামাজিকভাবে। আর শুধূ স্ত্রী কেন, যে কাউকেই শারীরিকভাবে আঘাত করা অপরাধ, নির্যাতন। সেটি কারো অধিকার হতে পারেনা। 
বাংলাদেশে পরিচালত বিশ্ব স্বাস্থ্য সংস্থার জরিপ মতে  ১৫ বছরের বেশি বয়সী গ্রামের নারীদের ৪২ শতাংশ  এবং শহরের নারীদের ৪০ শতাংশ কাছের মানুষের মাধ্যমে শারীরিক নির্যাতনের শিকার হয়।  এরসঙ্গে আরও তথ্য জানা যায় আইসিডিডিআরবি এবং নারীপক্ষ পরিচালিত জরিপ থেকে, যেখানে দেখা গিয়েছে ১৫ থেকে ১৯ বয়সী নারীদের ৪৮ শতাংশই এ নির্যাতনের শিকার (প্রথম আলো , ১২ সেপ্টম্বর ২০০৯ প্রকাশিত রিপোট অনুযায়ী)। এ রিপোর্ট আমাদেরকে আতঙ্কগ্রস্থ করেছে, শংকিত করেছে। পারিবারিক নির্যাতন বন্ধ এবং এর বিপরীতে লিঙ্গীয় সমতা রক্ষার জন্য সরকার এবং বেসরকারী উদ্যোগকে রীতিমতো ব্যঙ্গ করেছে রিপোর্টটি। এই রিপোর্টের তথ্য আমাদের আলোর বিপরীতে অন্ধকারের দিকে নিয়ে যায়, আশার আলো নিভিয়ে দেয়। আমরা ঘরের দিকে ফিরে তাকাই, নির্যাতনের চিত্র দেখি, ভয়াবহতা দেখি, নারীর অবস্থা বিবেচনা করি। 
এই বিষয়ে বেশ কটি গবেষণা রিপোর্ট থেকে আরও জানা যায় বাংলাদেশে ৫-৯ বছর বয়সী মেয়ে শিশুরা প্রথম যৌন হয়রানী এবং নিপীড়নের  শিকার হয় খুব কাছের আত্মীয় পরিজনদের মাধ্যমে, আদর -স্নেহের আবরনে কিংবা অতি ভালোবাসার প্রলেপে।  বেশির ভাগ ক্ষেত্রে একজন মেয়ে শিশুর বয়স এতোই কম থাকে যে সে বুঝতেই পারে না  এটি নির্যাতন। পরবর্তীতে বুঝতে পারলেও,  সামাজিক চাপ এবং পুরুষতন্ত্রের অনি:শেষ তাপে  বেশির ভাগ ক্ষেত্রে এই বিষয়ে  খুব বেশি এগুনো সম্ভব হয় না। 
জাতীয় জনসংখ্যা গবেষণা ও প্রশিক্ষণ ইসস্টিটিউটের সর্বশেষ হেলত সার্ভে ২০০৭ শীর্ষক এক জরীপে স্ত্রী নির্যাতনের পেছনে  যে সব তথ্য প্রকাশিত হয়েছে তার মধ্যে রয়েছে স্বামীর আদেশ অমান্য করা, স্বামীর যৌন আগ্রহে সাড়া না দেয়া,  যথাসময়ে ঘরের কাজ শেষ না করা, সন্তানদের যত্ন না নেয়া, স্বামীকে না বলে বাইরে যাওয়া, ধর্মীয় আচার না মানা এবং  স্বামীর সঙ্গে ঝগড়া করা। এর মধ্যে কোনটিই নির্যাতনের  অজুহাত হিসেবে দাঁড় করানোর সুযোগ নেই। 
নারীর এই ধরনের আচরনের সামাজিক চাহিদা য় 'সামাজিক নারী'র একটি কল্পিত রূপ আমাদের সামনে হাজির করে। এই নির্যাতন সহ্য করে, কখনও কখনও এর বিরুদ্ধে সয়ে যাওয়া প্রতিবাদ করে কিংবা এটিকে অনিবার্য  বলে মনে করে নারী 'বিয়ে' নামক সম্পর্কের মধ্য দিয়ে আসলে একটি ব্যবস্থার সঙ্গে সবচেয়ে বেশি আপোষ রফার চেষ্টা করে মাত্র , দেন দরবার করে, এমনকি  সেটি কখনও কখনও  ঘটে তার জীবনের বিনিময়েও। কিন্তু এটি হওয়া ঠিক নয়, এই ধরনের প্রবণতার মাধ্যমে নারী নির্যাতন আরও বাড়ে।  
এখানে কিছূ বিষয় খোলাসা করা প্রয়োজন। প্রথমত নারীর প্রতি শারীরিক নির্যাতনের ধরন বলতে বলা হয় কিংবা বোঝানো হয় শারীরিকভাবে  মারধর করাকেই। কিন্তু  এই নির্যাতনের অন্যতম ধরন হলো 'ম্যারিটাল রেইপ' অর্থাৎ বিয়ে সম্পর্কের মধ্যে ধর্ষন, যেটিকে বাংলাদেশসহ অনেক দেশেই স্বীকার করা হয়না। দাম্পত্য সম্পর্কের মধ্যে ধর্ষনের অস্তিত্ব এবং এর মধ্য দিয়ে নারীর প্রতি নির্যাতনের বিষয়টিও পারিবারিক কাঠামোতে নারীর প্রতি নির্যাতনের একটি অতি গুরুত্বপূর্ণ  ধরন। কিন্তু এটিকে সামনে আনা হয়না, কখনোই গুরুত্বপূর্ণ হিসেবে দেখা হয়না, বরং দাম্পত্য সম্পর্কের অনিবার্য শর্ত হিসেবেই বিবেচনা করা হয়। 
নিশ্চিত করে বলা যায় যে, ম্যারিটাল রেইপকে যদি নির্যাতন হিসেবে দেখা হতো তাহলে নির্যাতনের পরিমান ৬০ শতাংশ  অনেক আগেই ছাড়িয়ে যেতো। এখানে উল্লেখ  করা প্রয়োজন যে, সার্কভুক্ত  দেশগুলোর মধ্যে একমাত্র নেপালেই ম্যারিটাল রেইপের বিরুদ্ধে আইন রয়েছে। বলা হয়েছে 'ধর্ষন হলো ধর্ষনই' সেটি যার মাধ্যমে সংগঠিত হউকনা কেন।  
আমেরিকার  একটি গবেষণা প্রতিষ্ঠানের জরিপে দেখা গিয়েছে বিয়ে সম্পর্কের মধ্যেই সবেচেয়ে বেশি ধর্ষনের ঘটনা ঘটে যা কখনও পারিবারিক নির্যাতন হিসেবে উল্লেখ করা হয়না। পারিবারিক নির্যাতনের একটি বড় জায়গা হিসেবে বাংলাদেশে অচিরেই ম্যারিটাল রেইপের মতো  বিষয়কে সামনে নিয়ে আসা প্রয়োজন। 
দ্বিতীয় প্রসঙ্গটি হলো পারিবারিক নির্যাতনকে ব্যক্তিগতভাবে দেখা। পরিবার একটি সামাজিক স্তম্ভ। কিন্তু কী কারণে পারিবারিক সম্পর্ককে 'ব্যক্তিগত' বলা হয় কিংবা ব্যক্তিগত হিসেবে দেখা হয় তা বোঝা মুশকিল। ব্যক্তি মাত্রই রাজনৈতিক। এখানে  কোনো কিছুকে ব্যক্তিগতের মোড়কে দেখার সুযোগ নেই। সম্পর্ক কখনও ব্যক্তিগত সম্পত্তি হতে পারেনা। 
বিশেষ করে লিঙ্গীয় সম্পর্ক বিশ্লেষণে বলা যায়,  এই সম্পর্কে যে রাজনৈতিক লেনদেন থাকে, শাসন-শোষনের বিষয় থাকে,  উপনিবেশিকতা-অধীনতার ধরন থাকে, এটি কখনও ব্যক্তিগত হতে পারেনা। পারিবারিক নির্যাতন একটি রাজনৈতিক বিষয়, এটি অপরাধ। এটি বন্ধ হওয়া উচিৎ।
-জোবাইদা নাসরীন
শিক্ষক, নৃবিজ্ঞান বিভাগ, ঢাকা বিশ্ববিদ্যালয়।
zobaidan asreen@জেমেইল. কম 


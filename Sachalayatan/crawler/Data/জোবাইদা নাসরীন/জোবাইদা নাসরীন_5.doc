নারীর একক অভিভাবকত্ব



বাংলাদেশে আগে দীর্ঘ সময় ধরে সন্তানের ক্ষেত্রে একক অভিভাবকত্বের বিষয়টি চালু ছিলো। নিয়ম ছিলো অফিসিয়ালি সন্তান পরিচিত হবে পিতার নামে। যার পরিপ্রেক্ষিতে বিষয়টি এমনই হয়ে গিয়েছিলো যে, মা সন্তানের ধাত্রী মাত্র, সন্তান শুধূই পিতার। সন্তানের  আইনগত অভিভাবক হিসেবে মায়ের কোন স্বীকৃতি ছিলোনা। অন্যান্য উৎপাদন ক্ষেত্রের মতো এই ক্ষেত্রেও নারী বঞ্চিত ছিলো প্রত্যক্ষ উৎপাদকের উপর তার অধিকার থেকে। আওয়ামীলীগের শাসনের প্রথম আমলে( ১৯৯৬-২০০১) সরকার এই পুরুষতান্ত্রিক নিয়মের পরিবর্তন করেন। সন্তানের উপর নারীর অভিভাবকত্ব নিশ্চিত করার জন্য সন্তানের পরিচয়ের ক্ষেত্রে অফিসিয়াল সমস্ত কাগজ পত্রে পিতার  সঙ্গে মায়ের নাম বাধ্যতামূলক করে। বিষয়টি অত্যন্ত ইতিবাচক ছিলো। এর মাধ্যমে অন্তত সন্তানের অভিভাবকত্বের প্রশ্নে নারী-পুরষের সমতার বিষয়টি জোরালো হয়। 
গত মাসে বিভিন্ন পত্রিকায় একটি রিপোর্ট থেকে জানা গেছে, একজন এসএসসি পরীক্ষার্থী পরীক্ষা দিতে পারেননি। তাঁর ‘অপরাধ’ পিতৃপরিচয় না জানায় নবম শ্রেণীর নিবন্ধন ফর্মে সে তার বাবার নাম উব্লেখ করেনি। কিন্তু শিক্ষা বোর্ড মেয়েটিকে পরীক্ষার ফরম সঠিক ভাবে পূরণ না করার অপরাধে এস এস সি পরীক্ষা দিতে দেয়নি। 
এ পরিপেক্ষিতে প্রকাশিত রিপোর্ট থেকে আরও জানা যায় এই বিষয়ে ব্যরিষ্টার সারা হোসেন আদালতে একটি রিট পিটিশন  দায়ের করেন। রিটের পরিপ্রেক্ষিতে আদালত  শিক্ষা মন্ত্রনালযের সচিব,  মাধ্যমিক, উচ্চমাধ্যমিক শিক্ষা অধিদপ্তরের মহাপরিচালকসহ দেশের সব শিক্ষাবোর্ডের চেয়ারম্যানকে এই বিষয়ে কারন দর্শাতে বলেছেন। এর সঙ্গে রুলে নবম ও একাদশ শ্রেণীর  নিবন্ধন ও পরীক্ষা দেয়ার ফরম সংশোধন করে, মা ও বাবা উভয়ের নাম বাধ্যতামূলক না রেখে মা, বাবা অথবা আইনগত অভিভাবকের একজনের নাম লেখার সুযোগ রেথে  ফর্ম তৈরি করার প্রয়োজনীয় ব্যবস্থা  কেন নেওয়া হবেনা তা জানতে চাওয়া হয়। 
পিতৃপরিচয় যখন একজন সন্তান জানেনা তার মানে হলো সন্তানের জন্মের পর থেকে সেই সন্তানের বাবা সে সন্তানের কোন দায়িত্ব পালন করেনি, কিংবা করতে চাননি। এমনকি সন্তান হিসেবে তাকে সামাজিকভাবে স্বীকারও করতে চায়নি, কিংবা জন্মদাতা ‘বিশেষভাবে ক্ষমতাবান’ হওয়াতে এবং সন্তানের পিতৃত্ব গ্রহণ করতে অসীকৃত হওয়াতে তার মার পক্ষে সেই সন্তানের কাছে পিতৃপরিচয় প্রকাশ করা সম্ভব হয়নি। সেটি প্রকাশিত হলে হয়তো মা এবং সন্তান আরও বিপদে পড়তো। আমাদের সমাজে এই ধরনের ঘটনার কথাতো আমরা প্রায় সময়ই পত্রিকায় পড়ে থাকি। এইসব ক্ষেত্রে সন্তানের  জন্মদাতা কিছুতেই বৈধ অভিভাবক হতে পারে না , পারা উচিতও নয়।
বাংলাদেশের মতো একটি দেশে চোখ বন্ধ করে বলাই যায় যে, ইচ্ছা করে কেউ পিতার নাম না লেখার কোনো কারন নেই। তাই সাদা চোখেই বলা যায় সঙ্গত কারনে পিতার নামের জায়গা খালি থাকেতে পারে। আমরা যদি ধরোই নিই পূরণ করা ফর্মটি মেশিনের মাধ্যমে পাঠ করা হয়. সেই খালি ঘরটি যদি মেশিনে পাঠের ক্ষেত্রে সমস্যা হয়, তাহলে সেই নিয়মটি  কিংবা মেশিনে পাঠযোগ্য করার মতো ফর্ম তৈরি করবে, তাই বলেতো কারো পরীক্ষা দেওয়া কিংবা পড়াশোনা করার অধিকার কেড়ে নিতে পারেনা। বৈধ অভিভাবকের ঘরে  দেয়ায় কিংবা  পিতৃ পরিচয় না পাওয়ায় তাকে পরীক্ষা দিতে দেওয়া হবেনা, এটি কেমন কথা! কোন আইনের মধ্য দিয়ে, কার পরামর্শে  শিক্ষা বোর্ড এই ধরনের সিদ্ধান্ত নিলো সেটি খতিয়ে দেখা প্রয়োজন ছিলো। এই বিষয়ে যদি সুনির্দিস্ট আইন না থাকে তাহলে কিসের ভিত্তিতে এই  পরীক্ষার্থীর বিরুদ্ধে পরীক্ষা না নেয়ার  মতো সিদ্ধান্ত  হলো ? যে পরীক্ষার্থী এস এস সি পরীক্ষা দেয়ার আগ পর্যন্ত পিতৃপরিচয় বাদেই পড়াশোনা করতে পেরেছে, যে সন্তান ১৬ বছর পর্যন্ত তার পিতা কে জানেনা, তাকে কখনও দেখেনি, হঠাৎ করে তার পিতৃপরিচয় পরিচয় কেন এতো জরুরী হয়ে উঠলো শিক্ষাবোর্ডের কাছে এবং সেটি না প্রকাশ করা অপরাধ হিসেবে গণ্য হলো।  জবাবাদিহিতার পাশাপাশি  শিক্ষা জীবনের একটি অতি গুরুত্বপূর্ণ পরীক্ষায় অংশ নিতে না পারার কারনে এই  পরীক্ষার্থীর যে ক্ষতি হয়েছে তার প্রতিদানে  সংশ্লিষ্ট শিক্ষাবোর্ড কী ক্ষতিপূরণ দিবে সেই বিষয়ে আলাকেপাত করা উচিৎ্। 
যে মা একাই সন্তানকে মানুষ করেছেন, তারই একমাত্র অধকার বৈধ অভিভাবক হবার। কারোই বুঝতে বাকী থাকবার কথা নয় যে, বাংলাদেশের মতো একটি দেশে এই মাকে কতোটা সামাজিক সংগ্রাম করে এই সন্তানকে বড়ো করতে হয়েছে। তার উপর এই রাষ্ট্রীয় হেনস্থা! তাহলে যে শিশু তার বাবা মায়েরই পরিচয় জানেনা, তাদেরকে অধিকার নেই এদেশে পড়বার? কিংবা যুদ্ধ শিশূদের কথাই যদি বলি, তারা কী পড়াশোনা কিংবা চাকুরী করতে পারবেনা? জৈবিক অভিভাবকের পরিবর্তেও অন্য কারো নামও বৈধ অভিভাবক হিসেবে থাকেত পারে। এর বাইরেও আরও বড় সত্য আছে।  পিতা কিংবা মায়ের পরিচয়ের বাইরেও একজন মাুনষের  পরিচয় হওয়া উচিৎ সে মানুষের সন্তান। সেই  ভিত্তিতে, শুধূ সেই পরিচয়েই  পৃথিবীর কাছে, দেশের কাছে একজন মানুষের সকল অধিকার রয়েছে। 
বলা হয়ে থাকে, গত সময়ের অনেকেটা বিশাল অংশ  জুড়ে সন্তান শুধূ তার মায়ের পরিচয়েই পরিচিত হতো। পৃথিবীর বিভিন্ন দেশেই যৌথ অভিভাবকত্বের পরিচয়ের বাইরে একক অভিভাবকত্বের প্রচলন রয়েচে। যেমন আয়ারল্যাণ্ডের নিয়ম অনুযায়ী বিয়ে বহির্তুত সন্তানের ক্ষেত্রে মা-ই একমাত্র  আইনগত অভিভাবক। সেক্ষেত্রে শিশুর জন্মদাতা কোনোভাবেই সন্তানের অভিভাবকত্ব দাবী করতে পারেননা। 
এখানে একটি বিষয়ে সতর্ক থাকা প্রয়োজন যে, শুধূ একক অভিভাবকত্বের বিষয় থাকলে বাংলাদেশের মতো  মূলত পিতৃতান্ত্রিক সমাজব্যবস্থার দেশে সেটির পুরুতান্ত্রিক অনুবাদেই হবে। তাতে বাদ পড়বে মায়ের নাম। এর বাইরে নিয়মটি যদি এই রকম করা যায় যে, ‘বাবা মায়ের নাম বাধ্যতামূলক, তবে বিশেষ ক্ষেত্রে যেকোন একজন কিংবা আইনগত অভিভাবকত্বের নামও চলবে’- তাহলে বোধ হয়  অনেকাংশে দূর হবে বৈষম্যের জায়গাটি। আমরা আশা করি অচিরেই এই আইনটির সংশোধন আসবে এবং কোন ব্যক্তিকে আর এই ধরনের বৈষম্যের শিকার হতে হবে না। 
-জোবাইদা নাসরীন
zobaidanasreen অ্যাট জিমেইল ডট কম


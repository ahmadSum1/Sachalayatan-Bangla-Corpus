শহীদদের তালিকায় উপেক্ষিত নারী 



১৯৭১ সালের সশস্ত্র মুক্তিযুদ্ধের মাধ্যমে অর্জিত আমাদের স্বাধীনতার ইতিহাস জাতীয় জীবনের সর্বোচ্চ গৌরবের ইতিহাস। সেই ইতিহাস নিয়ে আমাদের গর্ব আছে, আছে পূর্বসূরীদের প্রতি এই প্রজন্মের গভীর সন্মানবোধ। রাষ্ট্রীয়ভাবে তাঁদের প্রতি সম্মান জানাতে এই পর্যন্ত জাতীয়ভাবে তৈরি করা হযেছে মুক্তিযোদ্ধাদের পাঁচটি তালিকা (সূত্র দৈনিক প্রথম আলো, ১৭ ডিসেম্বর প্রকাশিত সংবাদ)। সেই তালিকার সঙ্গে শহীদদের তালিকাও করা হয়েছে। কিন্তু দু:খজনক হলেও সত্য যে দফায় দফায় তৈরি হওয়া শহীদদের নামের তালিকাতে নারী শহীদদের নাম খুব একটা খুঁজে পাওয়া যায়নি।  বিভিন্ন জেলা শহরে শহীদদের নাম-ধামের উল্লেখ করে যেসকল স্মৃতিস্তম্ভ তৈরি করা হযেছে সেখানেও স্থান পাননি কোনো নারী। দেশের বেশিরভাগ মানুষই শহীদ হিসেবে নারীর পরিচিতি জানেন না। মুক্তিযুদ্ধের ৩৮ বছর পরেও বাংলাদেশে কতজন নারী মুক্তিযুদ্ধে শহীদ হয়েছেন তার কোন সরকারী পরিসংখ্যান নেই। কিন্তু বাস্তব তথ্য বলে অন্য কথা: বহু নারী শহীদ হয়েছেন একাত্তরের মুক্তিযুদ্ধে। 
“ত্রিশ লাখ শহীদ এবং দুই লাখ মা-বোনের ‘ইজ্জত’ এর বিনিময়ে এ স্বাধীনতা”- এই বক্তব্যের মধ্য দিয়ে মৌখিক ইতিহাসের ভিত্তিও হয়ে পড়ে লিঙ্গীয়-পক্ষপাতিত্বমূলক, লিঙ্গীয় নিরপেক্ষ থাকে না। ইতিহাসে নারী-পুরুষের অবদানকে দেখার ক্ষেত্রে এই লিঙ্গীয় দ্বি-বিভাজিত অবস্থান পক্ষান্তরে নারীর বহুমাত্রিক ভূমিকাকে আড়াল করার চেষ্টা করে। বাংলাদেশের মুক্তিযুদ্ধে বেশ কিছূ বই প্রকাশিত হলেও এই ইতিহাসভিত্তিক বইগুলোতে দীর্ঘদিন ধরে নারী ছিলেন অনুপস্থিত। কিন্তু গত দশকের শেষদিক থেকে এই বিষয়ে প্রকাশিত হতে থাকে অনেক অজানা তথ্য, বিশেষ করে মুত্তিযুদ্ধে নারীর অংশগ্রহণ, ধরন বা প্রকৃতি এবং তার মাত্রা বা ব্যাপকতা সম্পর্কে। দেশের লোকজন তারামন বিবি বীরপ্রতীক, ক্যাপ্টেন সেতারা বেগম বীরপ্রতীক, কাকন বিবি এবং শাহানারা পারভীন শোভাসহ আরও অনেক নারীর সশস্ত্র সংগ্রামের কথা  জানতে পারেন। সীমিত পরিসরে হলেও এই বিষয়ে মৌখিক ইতিহাসভিত্তিক গবেষণা এবং অনুসন্ধানী কাজও হতে থাকে, যার মাধ্যমে মুক্তিযুদ্ধে নারীর অবদানের স্বীকৃতি অনস্বীকার্য হয়ে দাঁড়ায়। কিন্তু নারী যুদ্ধে বিজয়ী হয়েছে কিংবা শহীদ হয়েছে, রাষ্ট্র সেই বোধ থেকে নিজেকে ক্রমশ দূরে ঠেলে রাখছে। শহীদ নারীদের প্রতি রাষ্ট্রের উদাসীনতা স্পষ্ট হয়, যখন এই বিষয় তথ্য সংগ্রহ করতে কিংবা প্রকাশ করতে রাষ্ট্র খুব বেশি আগ্রহী হয়ে ওঠে না। শহীদ নারী হিসেবে সাংবাদিক সেলিনা পারভীন এবং কবি মেহেরুন্নেসার নাম ছাড়া এই বিষয়ে খুব বেশি তথ্য আলোচনায় আসেনি। বাংলা একাডেমী থেকে প্রকাশিত স্মৃতি ১৯৭১ (সম্পদনায়: রশীদ হায়দার) বিভিন্ন খণ্ডে প্রকাশিত স্মৃতিচালনমূলক লেখায় এর বাইরে আরও দু’জন নারী শহীদের নাম জানা যায়, তাঁরা হলেন, মাগুরার শহীদ লুৎফুন্নাহার হেলেন এবং ঢাকার  ডাঃ আয়েশা বেদৌরা চৌধুরী। 
১৯৭১ সালের মার্চে তৈরি হওয়া অসহযোগের প্রথম শহীদ যশোরের গৃহবধূ চারুবালাও স্থান পাননি জাতীয় ইতিহাসে। সাধারন গৃহবধু চারুবালার মৃত্যু সেই সময়ে যশোরের নারীদের মিছিলে নিয়ে আসে এবং অসহযোগ আন্দোলনকে নতুন মাত্রা দেয়। ২৫ মার্চে ‘অপরাশেন সার্চ লাইটে’ বিশ্ববিদ্যালয় এলাকায় শহীদ হন অন্ত:সত্ত্ াযোগমায়া দে এবং রিনা  রানী দে (শহীদ মধু’দার স্ত্রী কিংবা পুত্রবধু হিসেবে এরা আলোচনায় আসলেও, আলাদা করে স্থান পাননি কোথাও)। ৭ এপ্রিল হানাদার বাহিনীর গুলিতে শহীদ হন ভাষা সৈনিক মিলি চৌধুরী। এপ্রিল মাসেই দিনাজপুরে নিজের বাড়িতে শহীদ হন সুরবালা সরকার। একই মাসে সৈয়দপুরে শহীদ হন সাংস্কৃতিক কর্মী ভ্রমর, (যাঁকে হত্যা করে তার দেহ বল্লমের উপরে লাগিয়ে ঘুরিয়ে ঘুরিয়ে সবাইকে দেখানো হয়েছিল) সুফিয়া খাতুন, হোসনে আখতার (যাঁকে জীবন্ত পুঁতে ফেলা হয়), সরোজিনী মল্লিক (যাঁকে জীবিত অবস্থায় কুয়ায় ফেলে মারা হয়)। সিলেটের পাত্রখোলা চা বাগানে শহীদ হন বাবনী রাজগৌড়, লসিমুন কুর্মী, রাঙামা কুর্মীসহ আরও অনেকে। সিলেটের বিরানী বাজারে বাঙালিদের পক্ষে গুপ্তচরবৃত্তির অভিযোগে প্রাণ দিতে হয়েছিল খাসিয়া মেয়ে কাঁকেটকে। পটুয়াখালীতে হানাদারদের তাণ্ডব-লীলায় শহীদ হোন কণকপ্রভা গাঙ্গুলি, সোনাই রানী সমাদ্দার, পারুল বালা সমাদ্দার, বাসন্তী রানী বসু, বিদ্যাসুন্দরী দাস, সাবিত্রী রানী দত্ত, সুমিত্রা রানী দত্ত, শান্তি দেবসহ অনেকে। ফরিদুপরে ভাঙ্গায় মধ্য জুলাইয়ে শহীদ হন কিরন রানী সাহা। পিরোজপুরের সাহসী নারী ভাগিরথী শহীদ হন। ভিক্ষুক সেজে পাকিস্তানী হানাদার বাহিনীর বিভিন্ন খোঁজ খবর তিনি এনে দিতেন মুক্তিযোদ্ধাদের, পরে রাজাকারদের সহায়তার তিনি ধরা পড়েন পাকিস্তানী সেনাদের হাতে এবং জিপের সঙ্গে বেঁধে রাস্তায় টানতে টানতে হত্যা করা হয় তাঁকে। কিন্তু সেই ভাগিরথীরও জায়গা মিলেনি শহীদের তালিকায়। দিনাজপুরের পার্বতীপুরে আঞ্জুমান আরাকে মালবাহী ট্রেনের গরম কয়লার চুল্লীতে নিক্ষেপ করে মারে বিহারীরা। তাঁর অপরাধ নিজ বাড়িতে তিনি মুক্তিযোদ্ধাদের আশ্রয় দিয়েছিলেন (নাসরীন ২০০৮,  মুক্তিযুদ্ধে শহীদ নারী, অনুপম প্রকাশনী)
আমাদের দেশে অনেক নারীই মুক্তিযুদ্ধে শহীদ হয়েছেন, বিভিন্নজনের সাক্ষাৎকার থেকে এই বিষয়ে কিছু তথ্য প্রকাশ পেলেও তা প্রকাশিত হয়েছে কারো না কারো স্ত্রী, মা অথবা বোন হিসেবে। যেমন নোয়াখালী জেলার মুক্তিযুদ্ধের ইতিহাসের কথ্য বয়ানে শহীদদের কথা স্মরণ করতে গিয়ে তাঁদের সহযোদ্ধারা একটি জায়গায় বলেছিলেন, আরও মারা গিয়েছেন ‘হরি ঠাকুরের স্ত্রী’। এছাড়া হানাদার ক্যাম্পে যে সকল নারী মারা গিয়েছেন, কিংবা যাঁদের অত্যাচার করে, ধর্ষণ করে মেরে ফেলা হয়েছে, তাঁর হিসেব কেউ জানেনা, কিংবা জানার চেষ্টা করেনি কখনও। পরিবার এবং সমাজের কাছে তারা ‘মৃত’ কিন্তু শহীদ হয়ে ওঠেনি। প্রত্যক্ষদর্শীদের  বিবরণ থেকে জানা যায় যে, বিজয়ের পরে অনেক গণকবরে বেশ কিছু নারীর লাশ দেখা যায়। তাছাড়া নির্যাতন ক্যাম্পগুলোতে স্বাধীনতার পরে ভাঙ্গা কাঁচের চুড়ি, শাড়ী এবং নারীর হাড়-কংকাল উদ্ধার করা হয়। স্থানীয় বধ্যভূমিগুলো থেকেও তেমনিভাবে উদ্ধার করা হয় নারীর কংকাল। যুদ্ধের সময় নারী শহীদ হওয়ার এতোসব সাক্ষ্য থাকলেও কেন তারা বাদ গেলেন ইতিহাস থেকে সেটি আজও প্রশ্ন। আশাকরি সরকার অতিসত্ত্বর এই বিষয়ে নজর দেবেন এবং তাঁদের নাম পরিচয়সহ যথাযোগ্য রাষ্ট্রীয় মর্যাদার ব্যবস্থা করবেন।  
শুধূ ইতিহাসেই নয়, স্মৃতিচারনের ক্ষেত্রেও এসেছে লিঙ্গীয় রাজনীতি। যেসর পরিবারে বাবা-মা উভয়েই শহীদ হয়েছেন তাঁদের অনেকেই মায়ের স্মৃতি অনেকটাই ভুলে গিয়েছেন, কারন হিসেবে উল্লেখ করেছেন, ‘মায়ের কথা খুব একটা কেউ জানতে চায়নি’। অর্থাৎ জীবিত অবস্থায়তো বটেই, একই ঘটনায় শহীদ হওয়ার পরও গুরুত্ব পেয়েছে পুরুষ, নারী নয়। 
তাইতো নারী শহীদদের স্মৃতিকথা বিস্মৃত, বিবর্ন। বর্তমান আওয়ামীলীগ নেতৃত্বাধীন মহাজোট সরকার এতো বছর পর হলেও যুদ্ধাপরাধীদের বিচারের ক্ষেত্রে পদক্ষেপ নিতে যাচ্ছেন। আশা করা যায় এই সরকারের শাসনামলে মুক্তিযোদ্ধাদের সঠিক সংখ্যা এবং তালিকাও চুড়ান্ত হবে। সেই সঙ্গে আমরা চাই শহীদ তালিকায় নারী শহীদদের নামগুলো অর্ন্তভুক্ত হউক, সরকার আগ্রহ নিয়েই নারী শহীদদেরে প্রকৃত সংখ্যা বের করবেন এবং শহীদ হিসেবে তাঁদের যথাযোগ্য সন্মান তাঁরা লাভ করবেন।  


যৌন হয়রানি এবং ভিকটিমের পক্ষে আইন



-জোবাইদা নাসরীন
বিভিন্ন সময়ে বাংলাদেশে যৌন হয়রানি প্রসঙ্গ আলোচনায় এলেও এর পক্ষ-বিপক্ষ মত বিষয়টিকে সেভাবে এগোতে দেয়নি। ১৯৯২ সালে জাহাঙ্গীরনগর বিশ্ববিদ্যালয় যৌন নিপীড়নের বিরুদ্ধে আন্দোলনের মাধ্যমে এ অপরাধের ধরনটি সবচেয়ে বেশি আলোচনায় আনে এবং এ ধরনের অপরাধের বিরুদ্ধে আন্দোলনের পথপ্রদর্শক হিসেবে কাজ করে। ১৯৯৮ সালের আগস্টে একই বিশ্ববিদ্যালয়ে গড়ে ওঠে ধর্ষণবিরোধী আন্দোলন এবং দীর্ঘদিন আন্দোলন চলার পর বিশ্ববিদ্যালয় কর্তৃপক্ষ ধর্ষণের দায়ে অভিযুক্তদের বিভিন্ন মেয়াদে শাস্তি দেয়। এরপরই ঢাকা বিশ্ববিদ্যালয়ে একই ধরনের আন্দোলন হয়। আস্তে আস্তে জানা যায় এবং খোলাসা হতে থাকে বিভিন্ন বিশ্ববিদ্যালয়ে যৌন হয়রানির নানা ঘটনার কথা।
কিন্তু বাংলাদেশে যৌন হয়রানি প্রতিরোধে কোনো আইনি সুরক্ষা ছিল না। এ বছরের মাঝামাঝি ১৪ মে ২০০৯  যৌন হয়রানি রোধে হাইকোর্ট বাংলাদেশের ইতিহাসে একটি যুগান্তকারী রায় দিয়েছেন। দক্ষিণ এশিয়ায় ভারতের পর বাংলাদেশেই এ বিষয়ে মাইলফলক এই সিদ্ধান্ত হলো। ১৯৯৭ সালে ভারতে বিশাখা মামলাটির (যেটি 'বিশাখা বনাম রাজস্থান' সরকার মামলা হিসেবে পরিচিত) মাধ্যমে ভারত প্রথমবারের মতো এ বিষয়ে মনোযোগ দেয় এবং এ বিষয়ে আইন না থাকার ব্যাপারটি উপলব্ধি করে। সিডও সনদের ভিত্তিতে যৌন হয়রানি বিষয়ে গাইডলাইন তৈরি করে ভারতে এ মামলা নিষ্পত্তি হয়েছিল এবং বলা হয়েছিল, আইন তৈরি না হওয়া পর্যন্ত এই দিকনির্দেশনা বলবৎ থাকবে।
বাংলাদেশের রায়ে এর ছায়া দেখতে পাওয়া যায় এবং যা অনেকটাই ইতিবাচক। জাতীয় সংসদে এ বিষয়ে আইন পাস না হওয়া পর্যন্ত নির্দেশনা পালনের নির্দেশ দিয়েছেন হাইকোর্ট। শিক্ষাপ্রতিষ্ঠান এবং সব ধরনের কর্মক্রমকে এ রায়ের আওতায় আনা হবে। সংবিধানের ১১১ অনুচ্ছেদ অনুযায়ী হাইকার্টের দেওয়া দিকনির্দেশনামূলক রায় পালন করা বাধ্যতামূলক। 
গত বছর একাধারে জাহাঙ্গীরনগর বিশ্ববিদ্যালয়, ঢাকা বিশ্ববিদ্যালয় ও কুষ্টিয়া ইসলামী বিশ্ববিদ্যালয়ে তিনজন শিক্ষকের বিরুদ্ধে যৌন হয়রানির অভিযোগ ওঠে। শিক্ষার্থীদের লাগাতার আন্দোলনে শিক্ষা মন্ত্রণালয় শিক্ষাপ্রতিষ্ঠানসহ সব কর্মেক্ষেত্রে যৌন হয়রানি নিরোধ নীতিমালা এবং আচরণবিধি তৈরি করার তাগিদ বোধ করে।
এখানে উল্লেখ করা প্রয়োজন, ২০০৮ সালের ৭ আগস্ট কর্মস্থল এবং শিক্ষাঙ্গনে নারী ও শিশুদের যৌন হয়রানি প্রতিরোধের জন্য দিকনির্দেশনা চেয়ে হাইকোর্ট বিভাগে জনস্বার্থে রিট করেন বাংলাদেশ মহিলা আইনজীবী সমিতির নির্বাহী পরিচালক সালমা আলী। এ রায় তারই পরিপেক্ষিতে। রায়ের সবচেয়ে গুরুত্বপূর্ণ দিক হচ্ছে, এখানে বিভিন্নভাবে যৌন নিপীড়নকে সংজ্ঞায়িত করা হয়েছে। 
যৌন নিপীড়নের সংজ্ঞায় আদালত বলেন, শারীরিক ও মানসিক যেকোনো ধরনের নির্যাতনই যৌন হয়রানির পর্যায়ে পড়ে। ই-মেইল, এসএমএস, টেলিফোনে বিড়ম্বনা, পর্নোগ্রাফি, যেকোনো ধরনের চিত্র, অশালীন উক্তিসহ কাউকে ইঙ্গিতপূর্ণভাবে সুন্দরী বলাও যৌন হয়রানির পর্যায়ে পড়ে। শুধু কর্মস্থল কিংবা শিক্ষাপ্রতিষ্ঠানেই এ ধরনের হয়রানি ঘটে না, রাস্তায় চলাচলের ক্ষেত্রে যেকোনো ধরনের অশালীন উক্তি, কটূক্তি করা, কারও দিকে খারাপ দৃষ্টিতে তাকানো প্রভৃতি যৌন হয়রানি হিসেবে গণ্য করা হবে।
এ রায়ে আরও বলা হয়, কোনো নারীকে ভয়ভীতি প্রদর্শন, যেকোনো ধরনের চাপ প্রয়োগ করা, মিথ্যা আশ্বাস দিয়ে সম্পর্ক স্থাপন, অশালীন চিত্র, দেয়াল লিখন, আপত্তিকর কিছু করাও যৌন হয়রানির মধ্যে পড়ে।
শিক্ষাপ্রতিষ্ঠান এবং কর্মেক্ষেত্র যৌন হয়রানির ক্ষেত্রে দিকনির্দেশনার কথা রায়ে বলা হয়েছে। কিন্তু এ রায়ের একটি বড়সড় 'মিসিং পয়েন্ট' হলো, এখানে পাবলিক পরিসরে যৌন হয়রানির কথা উল্লেখ করা হলেও এ ক্ষেত্রে দিকনির্দেশনার বিষয়টি খুব বেশি জোরালোভাবে আসেনি, যা যুক্ত করা খুবই জরুরি ছিল। এখনো প্রতিদিনই নারীকে রাস্তাঘাটে নানা ধরনের কটূক্তি শুনতে হচ্ছে। এ ক্ষেত্রে একজন ভুক্তভোগী নারী কোথায় যাবেন, কীভাবে অভিযুক্তকে ধরবেন কিংবা চিহ্নিত করবেন অথবা কার সহায়তায় তা করবেন, তা জানা নেই তাঁর। পাবলিক প্লেসে যৌন হয়রানি রোধে এ রায় কার্যকর ভূমিকা রাখার নিশ্চয়তা দেয় না। তাই এ বিষয়ে ভবিষ্যতে সুনির্দিষ্ট দিকনির্দেশনা প্রয়োজন।
আবার কিছু ক্ষেত্র  আছে, যেগুলো একভাবে কর্মক্ষেত্র এবং পাবলিক প্লেস হিসেবে পরিচিত যেমন: দোকানপাট-সেখানে এ ধরনের ঘটনা ঘটলে সেটির বিচার কোথায় হবে? যেমন, একজন নারী ক্রেতা কোনো পুরুষ বিক্রেতার কাছ থেকেও যৌন হয়রানির শিকার হন কিংবা হতে পারেন। কিন্তু পাবলিক প্লেসে বেশির ভাগ ক্ষেত্রেই অপরিচিত ব্যক্তি দ্বারা নারী যৌন হয়রানির শিকার হন। সে ক্ষেত্রে কীভাবে এ ধরনের ঘটনা থেকে প্রতিকার পাওয়া যাবে? কিংবা অপরাধীকে কীভাবে আইনের আওতায় আনা হবে? তার পরও বলতে হয়, এটি একটি যুগান্তকারী রায়। কিন্তু এর প্রয়োগ আমরা কীভাবে করব, সে বিষয়ে দিকনির্দেশনা কী, সেটি কোথাও বলা হয়নি। 
এখানে মনে রাখা প্রয়োজন, বিশ্ববিদ্যালয়সহ শিক্ষাপ্রতিষ্ঠান, কর্মক্ষেত্র এবং পাবলিক প্লেসে (বিশেষ করে রাস্তাঘাট, মার্কেট কিংবা নিত্যদিনের চলার পথে কোথাও) যৌন হয়রানির প্রতিকার কোনোভাবেই একই দিকনির্দেশনায় সমাধানযোগ্য নয়, যদিও অপরাধের মাত্রা একই ধরনের। শিক্ষাপ্রতিষ্ঠানে কিংবা কর্মস্থলে বেশিরভাগ ক্ষেত্রেই অভিযুক্তের নাম ও পরিচয় পাওয়া সম্ভব হয় অভিযোগকারীর পক্ষে। কারণ অভিযুক্ত বেশির ভাগ ক্ষেত্রেই পূর্বপরিচিত থাকে। যেমন: বিশ্ববিদ্যালয়গুলোর ক্ষেত্রে বলা যায়, এই নীতি প্রণয়নের জন্য ডিসিপ্লিনারি কমিটি আছে, আছে সিন্ডিকেট, যারা এটি বাস্তবায়ন করবে। কর্মেক্ষেত্রও বেশির ভাগ ক্ষেত্রে পরিচালনা বোর্ড কিংবা কমিটির মাধ্যমে এগুলোর বিচার হতে পারে, কিন্তু পাবলিক প্লেসে হয়রানির ক্ষেত্রে এর বিচারের দায়িত্ব কোথায় যাবে? কিংবা যেসব কর্মেক্ষেত্রে একক ব্যক্তির নিয়ন্ত্রণে (যেমন: অনেক অরেজিস্ট্রিকৃত গার্মেন্টস), সেখানে এই দিকনির্দেশনা বাস্তবায়নের দায়িত্ব কার ওপর থাকবে? এ বিষয়ে অপরাধ চিহ্নিতকরণ কিংবা শাস্তি দেওয়ার ক্ষেত্রে মূল এজেন্সি কে হবে? হাইকোর্টের এ রায়ে অনেক বেশি স্বস্তি পাওয়া গেলেও এর প্রয়োগবিধি নিয়ে আরও ভাবতে হবে।
সার্বিক বিবেচনায় বলা যায়, শুধু আইন বা নির্দেশনায় বড় কথা নয়, আইনের বাস্তবায়নও খুবই গুরুত্বপূর্ণ। আইন থাকলে সেটির প্রয়োগ কীভাবে হবে এবং তা সবাইকে জানানোর ব্যবস্থাও অনেক বেশি জরুরি। সরকারসহ যৌন হয়রানি রোধে সচেষ্ট সব মহল আশা করি সেটি ভেবে দেখবে এবং দ্রুত পদপে নেবে। 
-জোবাইদা নাসরীন
zobaidanasreen অ্যাট জিমেইল ডট কম


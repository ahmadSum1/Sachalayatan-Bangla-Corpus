রাজধানী ঢাকা,হয়তো বা শেষের শুরু



আজ কেন জানি হঠাৎ করে ভোর ৫টায় ঘুম ভেঙ্গে গেল।
বাইরে কেবল পাখির কিচিরমিচির। সুন্দর এক সকাল।
সিনেমা দেখতে বসলাম। 'ওল্ড ডগস'। সিনেমা দেখে হাতমুখ ধুঁইয়ে কিছু খেয়ে নিলাম।
১০টার দিক ক্লাসে গেলাম। ক্লাস শেষে দেখি বাইরে ব্যাপক বৃষ্টি।  ছাতা নিয়ে আসিনি। রিক্সাও পেলাম না। অগত্যা পায়ে হেঁটে রওনা দিলাম।
বাসায় পৌঁছাতে ঠিক সোয়া ৪৫ মিনিট লাগলো। মৌচাক থেকে ধানমণ্ডি। বাসায় ধুকে দেখি গা-হাত-পা ঠকঠক করে কাঁপছে।
গোসল করে বাইরে বের হয়ে টিভি ছাড়লাম।
দেশি চ্যানেলগুলা টিউন করতেই দেখি শিরোনাম সবগুলোর একটাই। নিমতলীর অগ্নিকান্ড।
মনে পড়ল বাসা থেকে বের হবার সময় আজ পেপারটাও পড়া হয়নি।
ঢুকলাম নেটে, পেপারের ইন্টারনেট এডিসন দেখতে।
কাল রাতে নিমতলীতে ঘটা অগ্নিকাণ্ডের কথা জানতে পারলাম একটু আগে(নিজেকে ধিক দিলাম)!!!
আমি খুব আবেগী এক মানুষ। টিভিতে মানুষের আহাজারি দেখে চোখে পানি এসে গেল।
এক ভদ্রলোকের ছেলে, মেয়ে, নাতি-নাতনী সবাই মারা গেছে। কেবল ভদ্রলোক আর তার স্ত্রী বেঁচে আছেন। তাদের কথা তারা কেন বেঁচে আছে?
 এক মেয়েকে তার মা দোকান থেকে জিনিস আনতে পাঠিয়েছিল। মেয়ে এখন আর নেই, মা বাকরুদ্ধ। এক ক্লাব কর্মকর্তার পরিবারের ৪ জন মারা গেছে। আরো অনেক হতাহতের ঘটনা।
ভয়াবহ এক অবস্থা।
হচ্ছে কি এসব?
সপ্তাহখানেকের মধ্যে শহরকেন্দ্রিক একাধিক দুর্ঘটনা। বেগুনবাড়ীতে বাড়ি ধসে মানুষ মারা গেল। একটু আগে শুনলাম সেখানেই নাকি আবার এক বাড়ি হেলে পড়েছে।
নিমতলী, বেগুনবাড়ীর এসব ঘটনা আস্তে আস্তে বাড়বে বৈ কমবে না। কারণ?
কারণ আমরা সকলে জানি। কারণটা আমরা নিজেরা।
কালকের নিমতলীর ঘটনা হয়তো ঘটতো না যদি আমাদের শহর পরিকল্পিত হত। কতগুলো বিষয়ঃ
১# একই গলিতে কেমিক্যাল গোডাউন, ছাপাঘর, বসতবাড়ী।
২# সংকীর্ণ রাস্তা(চিপা গলি)।
৩# আগুন নেভানোর কাজের প্রয়োজনীয় পানির অপ্রতুলতা।
৪# অপরিকল্পিত বৈদ্যুতিক সংযোগ ব্যবস্থা।
ঘটনা যা বুঝলাম তা হল ট্রান্সফর্মার বিস্ফোরণ থেকে এসবের সূত্রপাত। ট্রান্সফর্মার বিস্ফোরণ অহরহই হয়। কিন্তু কি এমন ছিল এক্ষেত্রে যেকারণে এত ভয়াবহ দুর্ঘটনা ঘটলো?
আসলে আমাদের নগর জীবনে যেসব জিনিস আমরা থোরাই কেয়ার করি সব একসাথে এক্ষেত্রে কাজ করেছে।
ট্রান্সফর্মারের কাছাকাছি বাড়ি বানানোর ক্ষেত্রে নিয়ম হল ন্যূনতম ৫-৬ ফুট জায়গা ছাড়তে হবে।  বাড়ির মালিকরা একথা শুনলেও জায়গা ছাড়েন না, জায়গা নষ্ট হবার দোহাই দিয়ে।
জানি না পৃথিবীর আর কোথাও এমন হয় কিনা,  কিন্তু আমাদের দেশে একই ভবনে গার্মেন্টস কারখানা, মুদি দোকান, ডায়াগনস্টিক সেন্টার, ব্যাংক এবং বাণিজ্যিক প্রতিষ্ঠান আমি দেখেছি।
উদাহরণ- এলিফ্যান্ট রোড,আগে যেখানে কমপ্যাথ ডায়াগনস্টিক সেন্টার ছিল। দোতলায় ব্যাংক, উপরে গার্মেন্টস।
মালিকরা এসব নিয়ে ভাবেন না। তারা মাস শেষে টাকা পেলেই খুশি। সে যাকে খুশী তাকেই ভাড়া দেন না কেন।ভাববেই বা কেন? নিজেরা তো এসব জায়গায় থাকেন না।
রাস্তার কথা বলে তো লাভ নেই। গত মঙ্গলবার ট্রান্সপোর্ট ক্লাসে স্যার বললেন যে রাস্তা বাড়ালেই যানজট কমবে না। যেসব রাস্তাঘাট আছে সেগুলোর সর্বোচ্চ ব্যবহার করতে হবে।
আমি মনে মনে ভাবলাম, যা আছে তা যদি সর্বোচ্চ ব্যবহার করি তাইলে মানুষ আর হাটতেও পারবে না। এত ছোট রাস্তা মনে হয় না আর কোন দেশে পাবেন। পাবেন হয়তো বা তবে তা গাড়ি চলাচলের জন্য না।কিভাবে এখানে অন্য কোন উপায় বের করবো বলেন? এমনিতে তো সারা বছর ধরে খোঁড়াখুঁড়ি লেগেই আছে।
ঢাকা যেমন কাকের শহর তেমনি তারের শহরও। যারা টেলিফোন, বিদ্যুৎ, ইন্টারনেট লাইন মেরামত করেন, তারা যে কেমনে বোঝেন কোনটা কাদের আল্লাহই জানে। রাস্তার মত রাস্তার উপরে তারের জট। কয়েকদিন পর দেখবেন প্রতিদিন পেপারে নিউজ," তারের চিপায় পড়ে পাখি মারা গেছে।"
পানির কথা বলে তো লাভ নেই। চিপা গলিগুলোতে এমনই খাবার পানির সংকট, এর মধ্যে আবার আগুন নেভানোর পানি পাবে কই?
আবার আমাদের দমকল বাহিনীর স্টেশনগুলোর যে অবস্থা। পলাশীতে একটা আছে। প্রায়ই ওটার সামনে দিয়ে যাই। শেষ যে কবে ওটার জন্য কোন যন্ত্র কেনা হয়েছে, ওখানকার কর্মরত অফিসারও বলতে পারবে না। তারাও যে যন্ত্রের তুলনায় নতুন।
নগর কর্তৃপক্ষ রাজউক হল মাছি মারা কেরানীদের জায়গা। মাঝখানে শুনছিলাম, পূর্বাচলে জমি বরাদ্দের সময় যিনি সার্ভে করেছিলেন তিনি নাকি সরকারের টাকা খরচ করিয়ে গুগল আর্থ ব্যবহার করে সার্ভে করেছিলেন, ম্যাপিং করেছিলেন। পূর্বাচলে  সশরীরে যাননি! এদের মত লোকদের জন্যই মানুষ প্রকৌশলীদের গাল দেয়।
ভাল কথা মনে পড়লো। আমার এক ফ্রেন্ড চায়না থাকে। মাঝখানে ও ফোন দিয়ে বলে পূর্বাচলে জমি কিনবে। কিভাবে কি করবে হেল্প চায়।
আমাদের বিশ্ববিদ্যালয় থেকে গত বছর পূর্বাচলে সার্ভে করতে পাঠানো হয়েছিল। ভাই, ঐজায়গায় জমি কিনলে আমি আমার লাইফ টাইমে কি, আমার নাতি পুতিও জমি খুঁজে পাবে না। এরমধ্যে আবার  টিভিতে যেসব অ্যাড  দেখি। ওখানে শহর উঠতে কমছে কম আরো ৫০ বছর লাগবে। 
বেগুনবাড়ীতে আজ সকালে নাকি এক ভবন হেলে পড়েছে। বাড়ির মালিককে এর কারণ জিজ্ঞেস করলে তিনি বলেন " দোতলা হবার পর জায়গা একটু বাড়িয়ে নেওয়ায় এমন হয়েছে।"
এই এক সমস্যা আমাদের। যা নিজের না তাও নিজের করে নেই।
আমার বাসার সামনেও একই ঘটনা। ডেভেলপার ব্যটা একতালা ঠিকমতই তুলছে। দোতলা তোলার সময় দিছে দুই ফুট বাড়িয়ে আমাদের রাস্তার উপর।
আমি মাঝখানে একবার ব্যটাকে পেয়ে জিজ্ঞেস করেছিলাম এই কাজ কেন করলেন।
সোজা উত্তর, বাড়ির মালিক চেয়েছে তো করতে হবে।
এই বাড়ির মালিকই বাড়ি ভেঙ্গে পড়লে বলবে, "সব প্রকৌশলীদের দোষ!"
দিনকে দিন ঢাকা বসবাসের অনুপযোগী হয়ে পড়ছে। গত সপ্তাহখানিক ধরে ঘটা ঘটনা আরো ভালভাবে আমাদের চোখে আঙ্গুল দিয়ে তা দেখিয়ে দিচ্ছে। হয়তোবা এটা ঢাকার শেষের শুরু। দেখা যাবে কয়েকবছর পর সবাই ঢাকা ছাড়তে শুরু করেছে।
স্বাভাবিক, ৪০০ বছরের পুরনো নগরী তার উপর করা জুলিমের প্রতিশোধ একে একে নেবে। সবাই মাফ করলেও প্রকৃতি মাফ করবে না।
টিভিতে দেখলাম এবং নেটে পেপারগুলোতে পড়লাম, সব জায়গা থেকেই মানুষ গিয়েছে উদ্ধারকাজে অংশ নিতে। এই একটা জিনিস খুবই ভালো লেগেছে আমার। আরো ভালো লাগতো যদি সবাই মিলে এরকম ঘটনা ঘটতে না দেওয়া যেত। সবাই যদি সত্যিকারভাবে সচেতন হতাম।
পলাশ রঞ্জন সান্যাল
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%70%61%6c%61%73%68%5f%62%6c%6f%67%40%79%61%68%6f%6f%2e%63%6f%6d%22%3e%70%61%6c%61%73%68%5f%62%6c%6f%67%40%79%61%68%6f%6f%2e%63%6f%6d%3c%2f%61%3e%27%29%3b'))


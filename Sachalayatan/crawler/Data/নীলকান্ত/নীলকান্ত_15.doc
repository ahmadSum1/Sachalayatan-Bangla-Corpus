হয়তো...



সবাই আশা করে তার সন্তানরা তাকে বৃদ্ধ বয়সে দেখবে একটু কথা বলবে, একটু যত্ন নিবে।  
বাংলাদেশের প্রেক্ষাপটে কথাটা পুরোপুরি সত্য। 
আর সন্তানরা কি আশা করে?
প্রশ্নটা করা হয় না যদিও। মা-বাবা তাদের দায়িত্ব পালন করে থাকেন, তারা খেয়ে না খেয়ে পড়ালেখার টাকা যোগাড় করেন। সকল সুখ স্বাচ্ছন্দ্যের ব্যবস্থা করেন। বেড়ে উঠবার পথ সুগম করেন। সে এক লম্বা লাইন।
আর কি করেন? 
তাদের চাওয়ার এক বিশাল ফদ্দ হাতে ধরিয়ে দেন। নে বাবা, আমরা এই এই করেছি, তুই এগুলো করবি। এগুলো এগুলো তো মাস্ট।
সমস্যা করাতে নয়, দেওয়াতেও নয়। বাবা-মা'র জন্য কিছু করতে কার না ভাল লাগে! সমস্যা হল সেই চাহিদার কখনো কি কোন লাগাম থাকে? কখনো কি তাদের মতে সন্তানদের কোন কাজ পারফেক্ট হয়?
গত দু-তিন মাসের কাজের অভিজ্ঞতা বলে, " না, হয় না।" অভিভাবকরা ছেলেমেয়ের জন্য করে যাচ্ছেন এই আশায় তারা সবাই এক একজন বিশাল মানব সম্পদ হবে, তাদের নাম উজ্জ্বল করবে, তাদের বিষয় সম্পত্তি দ্বি-ত্রি গুণ করে ফেলবে। 
আজ হঠাৎ করেই এক বন্ধুকে দেখলাম। বাসা ছেড়ে দিতে। হঠাৎ করেই। বাবা-মা'র চাওয়া আর না পাওয়ার হিসাবে ছেলেটা একেবারে শেষ। পরিবারের কারণে আজ নিজের ভবিষ্যৎ জলাঞ্জলি দিয়ে চাকরি করা, মাসে মাসে সংসারের ঘানি টানা। 
আগে কিন্তু দিব্যি চলছিল সংসার। হয়তো মাঝে মাঝে পা পিছলে যেত, কিন্তু মুখ থুবড়ে পড়তো না। আর এখন সারাক্ষণই এই নেই সেই নেই। বাসায় ঢুকলেই শুধু নেই আর নেই। 
কাল রাতে অনেক দেরি হয় বাসায় ফিরতে। খেতে বসেই শুনতে হয় এই জিনিসটা নেই, ঐ জিনিসটা নেই। কিছু বলে না সে। চুপ করে থাকে। একটু পর বাবা বের হয়ে আসে। এসে বলেন, তোকে যে ৩২০০০ টাকা ধার দিয়েছিলাম, ওটা কবে দিতে পারবি।
ও আকাশ থেকে পড়ে। টাকা?বাবা, আমাকে ধার?
হ্যাঁ, নেবার সময় মনে থাকে না। একটা সাবান কিনতে গেলেও তো আমার কাছ থেকে টাকা নিয়ে যেতি। ব্যাংকে বিল দেবার টাকা জমা দেবার জন্য বললে ভাংতি রেখে দিতি। 
ও কি বলবে বুঝে উঠতে পারে না। হাসবে না কাঁদবে, কি করবে ও?
ও খাওয়া বাদ দিয়ে রুমে চলে যায়। আজই বেতন পেয়েছে। অ্যাকাউন্টে কত টাকা আছে জানা ছিলই। ৩২০০০ টাকা আর আগামী মাসের বাড়ি ভাড়া পুরোটা লিখে চেক দিয়ে দেয় বাবাকে। বাসা থেকে বের হয়ে যায়। 
সকালে অফিসে ইস্তফা দিয়ে বাসে চেপে এক কাপড়ে ঢাকা। সারাদিন অনেক চেষ্টার পর দেখা হয় ঢাবি'র মধুতে।  শুনি সব কথা। 
ও এখন ঘুমুচ্ছে। ওকে এখন অনেক নির্ভার লাগছে। 
ওর একটা কথা খুব কানে বাজতেছে, "টাকা গেলে টাকা পাবো, এই সময় গেলে আর পাবো। কি হবে অন্যদের জন্য করে?খুবলে খুবলে খাবে সবাই। হয়তো একটু একটু করে অথবা একবারেই।"
শুয়ে থাকা এক মুক্ত মানুষকে দেখছি এখন। 
হয়তো ও ফিরে যাবে, হয়তো বা না। হয়তো আর কোনদিন ও কাউকে জবাব দিবে না।  ও আজ থেকে হয়তো মুক্ত, হয়তো...


দ্য স্টোনিং অফ সোরায়া এম



সোরায়া মানুতচেরি। তার বাবার মুখে না শুনলে পুরো নামটা জানাই হতো না।
গ্রাম জুড়ে প্রস্তুতি চলে। অনেক কাজ। কবর খোঁড়া, পাথর সংগ্রহ করা, নিক্ষেপকারীদের অবস্থান ঠিক করে দেওয়া। গ্রামের মোল্লাও তৈরি হয়। অন্যদিকে আলি, সে তো অনেক আগে থেকেই প্রস্তুত।  
জাহরা নিয়ে যাচ্ছে সোরায়াকে। রাস্তায় ছেলে-বুড়ো সব বয়সিদের হাতে পাথর। পাথরে পাথরে 'ঠকাঠক' শব্দ ।
ভাঁড়ের দল এসে খেলা দেখানো শুরু করে হঠাৎ করেই। হাটের দিন বলে কথা। গ্রামের মুরুব্বিরা বিরক্ত হন। আহ, এখন না, বিকালে বা সন্ধ্যা। 
সোরায়া দাঁড়িয়ে আছে জনতার সামনে। 
সোরায়া প্রশ্ন করে ওঠে, "How can you do this to me?"
জনতার উত্তর,"It's god's law"
বাবা হাতে পাথর তুলে নেন। হাতের ছড়ি ফেলে নিক্ষেপ করেন মেয়ের দিকে।  না, লক্ষ্যভ্রষ্ট হয়। "আল্লাহর সায় নেই এতে, তাই পাথর লাগছে না।" বলে ওঠেন ক্রন্দনরত মহিলা। 
জাহরা আবারও চেষ্টা করে সোরায়াকে বাঁচাতে। গ্রামের প্রধান ইব্রাহিমকে বারবার আকুতি জানায়। এমনকি সবার আর সোরায়ার মাঝে দেয়াল হয়ে দাঁড়ায়। সোরায়ার জীবনের বদলে নিজের জীবন দিয়ে দিতে চায়। ছোট ছোট মেয়ে দুটোর কথা ভাবতে বলে।  তবে সব প্রচেষ্টাই শেষ পর্যন্ত বৃথা হয়। 
পেছনে ভাঁড়ের দল প্রস্তুত হয় খেলা দেখানোর জন্যে। বেশি সময় বাকী নেই।
প্রস্তুত সবাই পাথর হাতে, পেছনে ড্রাম বাজার শব্দ। আলি বৃদ্ধের হাত থেকে পাথর তুলে নেয়।  প্রথম পাথর কপালের ডান পাশে গিয়ে লাগে। আলি থামে না, পরের পাথর নিক্ষেপ করে..."আমি কাঁদবো না, তুমিও কেঁদো না জাহরা, আমার মেয়ে দুটোকে দেখো।"
"বুলস আই"।
নাহ, সোরায়া না কেঁদে থাকতে পারে না। পিছমোড়া করে বাঁধা হাতদুটো দিয়ে মাটি আঁকড়ে ধরবার চেষ্টা করে। পারে না। 
বড় ছেলে রেজা, ছোট ভাইকে পাথর নিক্ষেপ করতে বলে। ছোট ছেলে কাঁদতে কাঁদতে নিক্ষেপ করে পাথর, এরপর বড় ছেলে যোগ দেয়। এরপর হাসেম। নাহ, হাসেম পারে না, সে পাথর হাত থেকে ফেলে দেয়। ছেলেকে সাথে নিয়ে চলে আসে সেখান থেকে। এরপর জনতার আদালত।
কিছুক্ষণপর সব শান্ত হয়ে যায়। আলি সামনে গিয়ে নিজের স্ত্রীকে দেখে। নাহ, সোরায়া মরেনি। সবাই আবার পাথর হাতে নেয়।  এবং ...

 নাহ, তবু শেষ হয় না। মৃতের সৎকার হয় না, একটু মাটি কিংবা একটু আগুন কোনটাই তার ভাগ্যে জোটে না। পড়ে থাকে নদীর পাড়ে, কুকুর আর নেকড়ের খাবার হিসেবে। গ্রামে চলে ভাঁড়েদের উৎসব। 
ফ্রিদন সাহেবজাম রচিত বইয়ের ওপর নির্মিত ছবিটির পটভূমি ১৯৮৬ সাল। স্থান ইরানের এক ছোট গ্রাম কুপায়াহ। ১১৪ মিনিটের সিনেমাটি তুলে ধরেছে সে সময়ের নারী-পুরুষ বৈষম্যের সার্বিক এক চিত্র। 
কাহিনী সত্যি কি মিথ্যা তা প্রমাণসাপেক্ষ বিষয়। তবে, ঘটনা ঘটেনি বা ঘটছে না বা ঘটবে না, একথা কেউ বলতে পারবে না। দুনিয়ার প্রায় পুরোটাই আমাদের অজানা। আর জানা জিনিস আমরা নিমেষেই ভুলে যাই। এরকম ভুলে যাওয়া কাহিনীর একটিই হয়তো বা " দ্য স্টোনিং অফ সোরায়া এম"।

ছবি: 


 




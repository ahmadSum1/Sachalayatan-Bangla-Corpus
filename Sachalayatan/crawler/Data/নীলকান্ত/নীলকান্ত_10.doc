মনে কিছু নিয়েন না



সচলে লেখা শুরু ২০১০ সালের ১৪ এপ্রিল। 
তারিখ মনে আছে কারণ কোন কাজ না থাকায় সেদিন বাসাতেই ছিলাম। ঘরকুনো এই আমি তখন অধিকাংশ সময় নেটে আর টিভি দেখে কাটাই। নেটের লাইনের গতি তখন আমার ১৬ কিলোবাইট, একটা গান ডাউনলোড দিয়ে তখন ঘন্টা বসে থাকি, এমন অবস্থা।
সময় বদলাইছে। কাল রাতে নেটের স্পিড দেখে মাথা খারাপ হবার যোগাড়। ১২৫৪ কিলোবাইট স্পিডে সিনেমা ৫ মিনিটে নেমে গেল! ভাল লাগার কথা। 
কিন্তু ভালো আমার লাগলো না। কারণ গত কয়েকদিন ধরে অনেক বিষয়ে মেজাজ খারাপ, অনেক কিছু ভেবে মন চিন্তিত। 
এর একটা বিষয় হয়তো সচল। 
স্পিড বাড়লেও আগের মত সচলে আমি আর ঢুঁকি না। উপরের ঘরকুনো সেই আমি আর ঘরকুনো নেই, আমি আর গান ডাউনলোড করি না, লাইভ স্ট্রিমে শুনি। এবং আমি সচলে আর ঘণ্টার পর ঘন্টা কাটাই না। আমার মতো অনেকে আর ব্লগে সময় দেন না। কেন সময় দেয় না/দেই না সে প্রশ্ন করা জায়েজ হলেও, প্রশ্ন কইরেন না। সৎ উত্তর আসা টাফ হবে। 
আগে একটা পোস্ট দিয়ে বসে থাকতাম, কখন একটা কমেন্ট আসবে, আগে দেখতাম কে কি পোস্ট করলো। কখন নতুন পোস্ট আইলো, তা নিয়ে আলোচনা, স্মালোচনা, তুমুল সব আড্ডা। 
সত্যি বলতে কি যদি জিজ্ঞাসা করা হয়, কোথা থেকে আজকের এই আমি, সে উত্তরে সচলের কিঞ্চিত হলেও ভূমিকা আছে, অংশটা খারাপ হতে পারে আবার ভালও হতে পারে। কিন্তু আছে। বিশ্ববিদ্যালয় পড়ার সময় বই পুস্তকে যে লেখা দেখতাম, 'মুক্ত মনের বর্হিপ্রকাশ ঘটায়, বিশ্ববিদ্যালয়' তার টিকিটাও পাই নাই আমি। ক্লাস করছি প্রথম দুই বছর (যদিও সাড়ে তিন বছর ক্লাস করছি সেসন জটে), ক্লাসে গেছি এটেন্ডেন্স দিতে, পরীক্ষায় বসছি পাস করতে। কিছু শিখছি বলে নিজের মনে হয়নাই। স্বপ্ন দেখতাম পড়া শেষ করে কোনমতে একটা চাকরি নিব নাহয় টিউশনি করাব। টিউশনি করায়ে ঢাকা শহরে আরামে থাকা যায়। 
কিন্তু সমস্যা ছিল আসলে মনের কিছু খোরাক দরকার হয়। অনেকে বলবেন এক্ষেত্রে প্রেমের কথা, প্রেম করলেই তো চলে, আর কি চাই। প্রেমের বাইরেও মন অনেক কিছু ভাবে, আমারও ভাবতো। এবং অন্য অনেক কথার মতো সেগুলো যেকোন জায়গায় বলতে আমি পারতাম না। রাজনৈতিক কথা ছিল, আমার কিছু অবজারভেশন ছিল। আর ছোটবেলা থেকে দেখে আসছি যত ভাল বন্ধুই হোক না কেন, এই সব না বলতে পারা বিষয়গুলোতে কথা বলতে গেলেই বন্ধুত্ব হুমকির সম্মুখীন হয়। এরকম হারানো বন্ধুর সংখ্যা অত্যধিক, গোনা যাবে না। 
তো ব্লগ লেখা দেখে মনে হইছিল, না এই একটা জায়গা যেখানে আমি এসব কথা একটু হলেও বলতে পারি। ব্লগের সাথে যদিও পরিচয় সচলায়তন দিয়ে না। শুরু হইছিল, যা কিছু ভাল, তাই আলু'র হাত ধরে। প্রথম একটা পোস্ট দিসিলাম, পুরাই ফ্লপ একটা পোস্ট, পোস্টের টাইটেল ছিল এক-দুই টাকার ব্যবসা, ফ্লেক্সিলোড নিয়ে। তেনারা এক-দুই টাকা বেশী নিয়ে যে ব্যবসাটা করে, সেটার বিরুদ্ধে ব্যবস্থা কি নেওয়া যায়। আমি বরং ঐটা লেখার পর আরও বিপদে পড়ে যাই। মানুষজন এসে কমেন্ট করে, উদ্ভট সব কমেন্ট। যদিও তাদের মতে, আমার পোস্টটাই উদ্ভট ছিল। দুনিয়ার কত টাকা গায়েব হইতেছে,  আমি আছি এক-দুই টাকা নিয়ে!
তো যাই হোক, এরপর সিদ্ধান্ত নিসলাম, আর যাই হোক লেখবো না। পড়াই ভাল, মাঝে মাঝে কমেন্ট করবো। অন্তত আলোচনায় অংশ নেওয় যাবে। তো বাদ সাধলো, বুনোহাঁসের সচলে দেওয়া এক কমেন্ট। কোন একভাবে সেইটার লিংকে গিয়ে ঝগড়া করছিলাম, বিষয় একদমই খেয়াল নাই। এরপর রাগ করে অতিথি একাউন্ট করা, আর সচলে লেখালেখি শুরু। 
তো সেই থেকে শুরু। তারপর প্রথম সচল আড্ডায় যাই, ২০১০ এ। কলেজ বন্ধু সুহান তখন পুরোদস্তুর ব্লগার। সবাই এক নামে চেনে। ওর কাছে থেকে গল্প শুনে একদিন চলে গেলাম আড্ডায়। স্কুলের বড় ভাই থেকে শুরু করে বিশ্ববিদ্যালয়ের বড় ভাই, সেদিন সবার সাথে নতুন করে পরিচয় করিয়ে দিয়েছে আমাকে সচল। আড্ডার পর একদিন হঠাৎ করে বাস থেকে নামবার সময় দেখা হয় সবজান্তার সাথে। সেইখান থেকে কোঞ্চিপা। এরপর বাকিটা ইতিহাস। 
সচলের সাথে সিলেট যাওয়া, আড্ডা দেওয়া, অপু ভাইয়ের সাথে পরিচয়, হাসান ভাইকে দেখা, উজানগাও-এর ক্যাম্পাসে যাওয়া-সুন্দর একটা ট্রিপ ছিল সেটা। ওহ, সেই একবারই কেবল আলমগীর ভাইয়ের সাথে দেখা হইছে। আর হবে কিনা জানি না। 
আসলটাই তো বলিনি। কোঞ্চিপার বাসিন্দাদের সাথে কক্সবাজার ট্যুর। ১৩ বছর পর। পুরা ইনানি থেকে টেকনাফ হাঁটার প্ল্যান। হাঁটা শুরু করার পর প্রথম ১০ মিনিট ভাবছিলাম কেনো যে আইছি! এরপর ঝুপঝাপ বৃষ্টি, ডাবল রংধনু, বাংলাদেশের ক্রিকেট দলের জয়, সব মিলিয়ে অসাধারণ সুন্দর এক বিকেলে সমুদ্র সৈকতে হাঁটা। 
এরপর এনকিদু ভাইয়ের সাথে গাওগ্রামে সাইকেল চালিয়ে বেড়ানো, নজু ভাইয়ের বাসায় রাতের পর রাত আড্ডা, সারা বিকেল পাণ্ডবদা'র জ্ঞানগর্ভ আলোচনা শোনা, টুটুল ভাইয়ের বই নিয়ে কথা, অনিন্দ্যদা'র বাসায় সচল আড্ডা, বই মেলার সচলাড্ডা-মাথার মধ্যে একের পর এক স্মৃতি আসতেই থাকে, আসতেই থাকে। 
এই মার্চে দেখা হলো মুস্তাফিজ ভাইয়ের সাথে। আবার কবে দেখা হবে জানি না।
উপরের মানুষগুলোর অনেককেই আর জীবনে দেখবো না, দেখার সম্ভাবনা নেই। তবে মানুষগুলো অন্যরকম কিছু ভাবতো, সবার চেয়ে একটা অংশ হলেও অন্যরকম। আমি তাই হয়তো মাঝে মাঝে তাদের কথা ভেবে স্মৃতিকাতর হই। মাঝে মাঝে এগুলো, ওগুলো, সেগুলোও দেখি। 
আসল কথায় আসি। ২০১০-১১-১২ এর দিকে সচলাড্ডা, লেখালিখি আর সারাদিন সচলে থাকা। সুজনদা'র ক্যারিক্যাচার; আরিফ ভাই, নৈষাদ ভাই রণদা, সিমন ভাই, সুমনদা'র লেখা, অনার্য সঙ্গীতের জৈবিক ব্লগ (কোলন ডি)। এই ছিল জীবন, অনেকটা মুক্ত জীবন। অনেক কিছু চিন্তা করতে শিখছি এইখান থেকেই। সত্যি বলছি। কেউ কিছু বললে, তা মাথা পেতে না নিয়ে পালটা প্রশ্ন করতে শিখছি। 
এখন আর ওপরে বলা লোকদের অনেকে ব্লগ লেখে না। কেমন জানি লাগে, ভাবতে যে এই মানুষগুলো হারিয়ে গেছে। অন্তত লেখার দিক থেকে। একটু আগে প্রত্যেকটা নাম ধরে  ধরে দেখলাম কে কবে শেষ লিখেছে। নাই বা বললাম তারিখগুলো। 
মন খারাপ হয়, বয়স বাড়তেছে ভাবতে। আগের অনেক কিছু বদলে যাচ্ছে ভাবতে। দুনিয়ার নিয়ম—বদলানো, তাই বলে সব বদলালে নিজেকে অচেনা লাগে। 
সচলায়তনের জন্মদিন আসছে সামনে। আশা করি এই মানুষগুলোর যে যেখানেই আছেন, একটা করে লেখা দিবেন সচলে। 
সচলের ইংরেজি সাইটটার দশা দেখেও খারাপ লাগে। আমার মতে ওখানেও কাজ করবার আছে আমাদের। আশা করবো যারা সচলকে এক সময় সারাদিন প্রাণবন্ত রাখতেন, তারা আবার কিছু একটা করবেন। প্রতিদিন দরকার নেই, সপ্তাহে একটা করে পোস্টই নাহয়, নাহলে মাসে একটা। জানলাম কি হচ্ছে আপনাদের জীবনে, আশেপাশে অথবা চিন্তায়। 
মনে কিছু নিয়েন না, আমি নিয়মিত এই বিষয়টাতে সেন্টু খাই। তবে আজকে সাহস করে লিখে ফেললাম। সাহস দানের জন্য পাণ্ডবদা'কে ধন্যবাদ। লেখায় ভুল থাকতে পারে, একটু আগে ৩ ঘন্টার কম্প্রিহেনসিভ দিয়া আইছি। মাথা ঘুরতেছে। তবু আজকে পরীক্ষা দেওয়ার সময় মাথায় ঘুরতেছিল-আজকে পোস্ট দিবোই। দিলাম। 
ভাল থাইকেন সবাই।


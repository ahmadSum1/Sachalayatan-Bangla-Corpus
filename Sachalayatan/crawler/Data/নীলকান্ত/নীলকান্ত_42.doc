আর এক মেধাবীর অকাল মৃত্যু



আবার এক মেধাবীর অকাল মৃত্যু হল।[ সংবাদটি পড়তে ক্লিক করুন  অথবা ক্লিক করুন]
নাম খন্দকার খানজাহান(আমি সঠিক বানানটা জানিনা, ভুল হলে আশা করি ক্ষমাসুন্দর দৃষ্টিতে দেখবেন)। ডাকনাম সম্রাট। বুয়েটে প্রথম বর্ষের যন্ত্রকৌশল বিভাগের ছাত্র।
বুয়েটে নতুন সাময়িকীর ক্লাস শুরু হয়েছে গত ২২শে মে। এখনও এক সপ্তাহ ঠিকমত পার হয়নি।
ছেলেটাকে আমি ব্যক্তিগতভাবে চিনি না। কিন্তু পূর্ব অভিজ্ঞতা বুঝতে পারি, তার মনের মধ্যে এসময় কি চলছিল।
বুয়েটে ভর্তি হওয়ায় স্বাভাবিকভাবেই ছিল উচ্ছ্বসিত। সাথে চোখ ভরা স্বপ্ন।
আজ সকালে সেই স্বপ্নগুলোর মৃত্যু হল।
আজ সকালে উঠে কি ভেবেছিল সম্রাট? ভেবেছিল কি তার স্বপ্নগুলোর এমন মৃত্যু হবে?
বোনের বাসায় যাচ্ছিল সে। হয়তো বোনকে বলতে নতুন অভিজ্ঞতার কথা। হয়তো বোনটাকে একনজর দেখতে। হয়তো...
অনেক হয়তো হতে পারে। সেগুলো আজীবন হয়তো হয়েই থেকে যাবে।
কিন্তু এভাবে আর কত মেধাবীর প্রাণ যাবে?
কিছুদিন আগেও বুয়েটের প্রধান ফটকের সামনে এক বুয়েট শিক্ষার্থী টেম্পুর আঘাতে আহত হয়েছিল। তখন সাময়িকভাবে টেম্পু চলাচল বন্ধ থাকলেও এখন আবার তা স্বাভাবিকভাবেই চলছে।
গত ফেব্রুয়ারি মাসে আমারই এক সহপাঠী সড়ক দুর্ঘটনায় মারাত্মকভাবে আহত হয়। সেমিস্টারের ক্লাস শেষ হবার পরের দিনের ঘটনা এটা। মেরুদন্ডে আঘাত পেয়েছিল। সে ঈশ্বরের অশেষ কৃপায় সে এখন সুস্থ। কিন্তু গত সেমিস্টারে সে পরীক্ষা দিতে পারেনি। জীবন থেকে ছয়টা মাস তার চলে গেল।
এমন হবে কেন? কেন সড়কগুলো নিরাপদ নয়? কেন আমরা এব্যাপারে সচেতন নই?কেন?
যখন খবরটা শুনি তখন এক ক্লাসের মাঝখানে ছিলাম। এখানে ওখানে ফোন করে জানলাম ঘটনা কি।
খারাপ লাগছে। সম্রাটের মা-বোনকে সান্ত্বনা দেওয়ার ভাষা খুঁজে পাচ্ছিনা। মাত্র ১০ ঘন্টা আগেও যে ছিল, তার হঠাৎ এই নেই হয়ে যাওয়াকে কিভাবে মেনে নেবে সবাই?
কোন সরকারই এর প্রতিকার দিতে পারলো না।
আমরা আসলে জিম্মি। বাজারে ব্যবসায়ীদের হাতে, বাসা-বাড়িতে বাড়িওয়ালাদের হাতে, রাস্তায় সড়ক মালিকদের হাতে।
কয়েকদিন আগে তারানা হালিমের এক আত্মীয় মারা যাওয়ার পর এ নিয়ে একটু ঢাক-ঢোল পিটানো হলেও এখন আবার তা চুপ।
প্রতিদিন রাস্তাঘাটে যে কত ছোট ছোট দুর্ঘটনা ঘটছে তার হিসাব বের করা যাবে না। যায় না বিধায় তা পরবর্তীতে এরকম বড় বড় ঘটনার জন্ম দেয়।
আজকের ঘটনার পর আমার সহপাঠীদের দেওয়া তিনদফা দাবীর সাথে আমি একমত পোষণ করি। অনেক আগে থেকেই ছাত্রদের দাবী ছিল ঢাকা বিশ্ববিদ্যালয়, বুয়েট, ইডেন কলেজ এবং এর আশেপাশের এলাকাগুলোতে ভারী যানবাহন চলাচল নিষিদ্ধ করা। কর্তৃপক্ষ এব্যাপারে গা-ছাড়া ভাব দেখানোয় সম্রাটের আজকের এ পরিণতি।
বাস চালক ও মালিকদের দৌরাত্ম্য বন্ধ করতে হবে। অনেক আগে থেকেই বাংলাদেশে এধরনের ঘটনার কোন মীমাংসা হয় না। চালক ও মালিক উভয়েই ধরাছোঁয়ার বাইরে থেকে যায়। এবারও হয়তো তাই হবে।
সরকার কি একটু চেষ্টা করলে পারে না এ ধরনের ঘটনাগুলো যাতে না ঘটে সে ব্যবস্থা নিতে? সদিচ্ছার এত অভাব কেন? আর কত ঘুষ খেয়ে এসব রুটে বাস চলাচলের অনুমতি দেবে কর্তৃপক্ষ?
মাত্র উনিশ বছর বয়েসে মারা গেল সম্রাট। ছেলেটার একটা ছবি পেলাম ডেইলি স্টারে। সেটাই এখানে তুলে দিলাম।
দুপুরে জানাজা শেষে মরদেহ গ্রামের বাড়ীতে নিয়ে যাবার কথা।
আমি সম্রাটের মৃত আত্মার শান্তি কামনা করছি। সেই সাথে আশা করি সরকার এর সুষ্ঠ বিচার করবে এবং ভবিষ্যতে যাতে এমন ঘটনা আর না ঘটে সেই ব্যবস্থা গ্রহণ করবে।
পলাশ রঞ্জন সান্যাল
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%70%61%6c%61%73%68%5f%62%6c%6f%67%40%79%61%68%6f%6f%2e%63%6f%6d%22%3e%70%61%6c%61%73%68%5f%62%6c%6f%67%40%79%61%68%6f%6f%2e%63%6f%6d%3c%2f%61%3e%27%29%3b'))


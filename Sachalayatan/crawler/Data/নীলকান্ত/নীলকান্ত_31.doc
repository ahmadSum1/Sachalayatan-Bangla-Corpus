ভাবনাপঞ্জি-১



কক্সবাজার।
যেদিন চলে আসব সেদিন অনেক ভোরে সমুদ্র সৈকতে গিয়েছিলাম। উদ্দেশ্য সূর্যোদয় দেখবো।
দেখে মুগ্ধ হয়ে গেলাম।
সূর্য উঠেছিল শহরের দিক থেকে। ঝাউগাছের ফাঁক দিয়ে প্রথমে সে তার উপস্থিতি জানান দিল। সমুদ্রের পানিতে সূর্যের প্রথম কিরণ পড়ার দৃশ্য এককথায় অপূর্ব। মনে হল এ দৃশ্য দেখার জন্য সারারাত জেগে থাকতেও সমস্যা হবে না।
হঠাৎ দেখি এক লোক অদ্ভূত এক মাছ হাতে দাঁড়িয়ে।
কাছে গিয়ে জানতে পারলাম সে সেটা বিক্রি করতে চায়। আমি মাছটাকে দেখলাম। মাছ না বলে পোকা বলতে পারলেই ভালো হত।
চ্যাপ্টা। পিঠে শক্ত খোলস, গোলাকার। পিছন দিকে চিকন একটা লেজ। খোলস উল্টাতেই মাছটার বিকটদর্শন পা চোখে পড়ল। দেখলাম যে মাছটা জীবন্ত।
লোকটাকে জিজ্ঞেস করতেই সে জানালো মাছটা ঢেউয়ের সাথে ভেসে আসতে গিয়ে উলটে গিয়েছিল। খোলসের কারণেই আর সোজা হতে পারেনি। তখন সে মাছটাকে ধরেছে।
এক অদ্ভুত ব্যাপার মনে হল আমার। এই মাছটার খোলস সমুদ্রে তাকে বিপদ থেকে রক্ষা করে। তার সবচেয়ে শক্তিশালী দিক হয়ে ওঠে এই খোলস। কিন্তু আজ তার সবচেয়ে শক্তিশালী দিক তার সবচেয়ে বড় দুর্বলতায় পরিণত হয়েছে। শুধুমাত্র পরিবেশ আর অবস্থার সামান্য পরিবর্তনের কারণে।
সৃষ্টিকর্তার কি অদ্ভুত খেয়াল। সব সৃষ্টিকেই কোন না কোন ক্ষমতা দেয়া হয়। যে ক্ষমতার কারণে সে নিজেকে সবার চেয়ে আলাদা করে তুলে ধরতে পারে।
ক্ষমতাবলে সে অনেককিছু করতে পারে। কিন্তু সামান্য অবস্থার পরিবর্তনে তার ক্ষমতাই তার সবচেয়ে দুর্বলতায় পরিণত হয়। তখন তার কিছু করার থাকে না। পরাজয় অনিবার্য।


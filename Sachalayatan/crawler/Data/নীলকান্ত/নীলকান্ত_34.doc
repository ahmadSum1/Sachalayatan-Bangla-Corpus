কে বেশি নগ্ন.........?



তাকে সবাই দেখে।
হেঁটে অথবা রিকশায়। যেই যায় তাকিয়ে দেখে তাকে।
শুধু তাকায় না সে। কোন ভ্রুক্ষেপ নেই, নেই কোন বিকার।
সে আছে তার আপন খেয়ালে, খড়কুটোর ছায়ায়। 
একেবারে নগ্ন সে।
আমিও  দেখি তাকে সিগারেটের ধোঁয়ায় চোখে আগুন জ্বালিয়ে।  রিকশা চলে যায় আপন গতিতে তাকে পাশ কাটিয়ে। সে থেকে যায় তার জায়গায়, নগ্ন একা।
আমি চোখ ফেরাই। রঙ্গিন চশমার নিচে ঢাকা পড়ে যায় আমার হাস্যরত চোখজোড়া। নিজের উপর হাসি, এ যেন আপন মনের অট্টহাসি।
রাস্তার ওপাড়ের রিকশায় চোখ যায়।  চোখগুলো সব একমুখী, নগ্নতাকেন্দ্রিক।
সাথে যেন ব্যঙ্গের হাসি, হেসে হেসে তারা বলে," ব্যটা ন্যাংটা।"
তবুও তাকায় না যে কারো দিকে, দেখে না তারা কি পড়ে আছে, বা কি দেখছে। দেখে না তাকিয়ে ঐ মানুষগুলোও কতটা নগ্ন। পৃথিবীকে বুড়ো আঙ্গুল দেখিয়ে সে বসে থাকে আপন খেয়ালে।
রিকশার চাকা ঘোরে, সাথে সময়। তার মাঝে আমি, নগ্ন এ পৃথিবীর মানুষ হয়ে । ভাবি,"কে বেশি নগ্ন?"


সাইকেল কাহিনী-৪



১
বিষয়টা নতুন না। সাইকেল চালানোর প্রথম দিন থেকেই বিষয়টা টের পাচ্ছি।
সাইকেল জিনিসটাও যথেষ্ট পরিমাণে সামাজিক মর্যাদা বহন করে। অন্তত মানুষের ব্যবহারে তাই বোঝা যায়। 
সাইকেল হাতে খড়ি যদিও ছোটবেলায়, প্রাধান সড়কে সাইকেল চালানোটা তখনও অকল্পনীয় এক বিষয়। বালক বয়সের শেষের দিকে দেবব্রতের সাইকেলটা কিছুদিন মাঠে চালিয়েছিলাম, তাও স্কুল ছুটির পর ৫-১০ মিনিট।
গত দু'বছর বাইরে বের হলেই সাইকেলটা নিত্যসঙ্গী। বাসা থেকে বের হয়েছি কিন্তু সাইকেল সাথে নেই এমন দিন হাতে গোনা। রিকশায় চড়লেই হিসাব করতে বসি, শেষ কবে রিকশায় উঠেছি। এমন অবস্থা সাইকেল নিচে দেখেই মানুষ বুঝতে পারে আমি বাসায় কিনা!
তো ঘটনা খুবই সহজ। যখন নিত্যদিনের সঙ্গী-স্ট্যান্ডার্ড লুঙ্গির মত কিছু হয়ে যায়, তখন লুঙ্গি পড়াটা স্বভাব বটেই। সাইকেল চালানোটাও তাই স্বভাব। 
প্রথম প্রথম গাড়িচালক বা বাসচালকের তুই তোকারি তেমন পাত্তা দিতাম না। দিতাম না বড় বড় সাহেব বাবুদের মত লোকদের কথাবার্তার তোয়াক্কা। জ্যামে বসে আছে, অথচ সামনে সাইকেল দেখে সমানে হর্ন বাজিয়ে যাচ্ছে। এমন নয় যে বাম্পার নেই, বা আমি একদম সাইকেল নিয়ে গাড়ির সাথে লেপ্টে আছি। 
ব্যাপার না এগুলো হয়। 
আরো মজা লাগে মাঝে মাঝে মোটর সাইকেল আরোহীদের কাণ্ড দেখে। আজকের কথাই ধরা যাক। এক ভদ্রলোক সুন্দর মত ফোনে কথা বলতে বলতে মোটর সাইকেলে যাচ্ছে। পিছনে এক মহিলা, ভাল কথা। আমি তাকে পাশ কাটিয়ে চলে গেলাম। পান্থপথ ও মিরপুর রোডের সিগন্যাল। আমি যাব ৩২ এ। সাইকেলের মাথা সোজা। 
হঠাৎ ভদ্র লোক পেছন থেকে এসে বামে কলাবাগানের দিকে মোড় নিলেন। আর একটু হলেই আমাকে ধাক্কা দিয়ে। আমি বলে উঠলাম,"মিয়া দেখে চালান।"
তিনি থামলেন। এরপর শুরু করলেন তুই তোকারি এবং আমার উত্তর শুনে গালি দিয়ে চলে গেলেন। 
এই প্রথম নয় এরকম। এই শেষও নয়। 
সমস্যাটা হল  প্রথম দিকে মনে হত সব সাইকেল আরোহীর ভাগ্যে এটা জোটে। গত এক বছরে সে ধারণারও পরিবর্তন ঘটেছে। 
ঢাকার রাস্তায় এখন সাইকেল আরোহীর সংখ্যা অন্য যেকোন সময়ের তুলনায় অনেক বেশি। বিশেষত এই যানজটের শহরে তরুণ দল হাফ ছেড়ে বাঁচতে এমন জীবনের মূল্যবান সময় বাঁচাতে মোটর সাইকেল বেছে নিত, এখনও বেছে নিচ্ছে। কিন্তু মোটর সাইকেলের উচ্চ দুর্ঘটনার হার এবং পরিবারের উদ্বিগ্নতা এই বিষয়ে কিছুটা সমস্যা সৃষ্টি করে। তো তার বিকল্প হচ্ছে সাইকেল।
বলছি না সাইকেলে দুর্ঘটনা হবার সম্ভাবনা কম, কিন্তু মোটর সাইকেলের মত এত নয়। অন্যের দ্বারা দুর্ঘটনা ঘটা বাদ দিলে, মোটর সাইকেলের দুর্ঘটনার সংখ্যার একটি বড় কারণ এর গতি এবং অনিয়ন্ত্রিত চালনা। সাইকেল এক্ষেত্রে কার্যকরী। চাইলেও একটি নির্দিষ্ট গতিসীমার উপরে ওঠা সম্ভব নয়। 
যে কারণে সাইকেল এবং সাইকেল চালকের সংখ্যা বৃদ্ধি পাচ্ছে। 
অনেকের মতে এটা নতুন এক স্টাইল। অনেকে আবার মনে করে কিছু করবার নেই, তাই এসব করছে। 
সে যাই হোক। মূল কথায় ফিরে আসি। বাজারে এখন নামী-দামী কোম্পানির সাইকেল পাওয়া যায়। সাইকেল গাড়ির চেয়েও বেশি চকচক করে। সাথে সাইকেল আরোহীও বাহারী হেলমেট, কনুই-রক্ষা-হাঁটু-রক্ষা-কবচ সাথে বাহারী লাইট। 
যার ফলে তৈরি হয়েছে নতুন এক মর্যাদা পরিমাপক।
সাইকেল চালাতে গিয়ে তাই প্রায়ই দেখি জিনিস ভেদে ব্যবহার।
২
"মাগো।"
ঠিক পাশ দিয়ে হয়ে যাওয়া ঘটনাটা একবার ফ্ল্যাসব্যাক করলাম। 
যান্ত্রিক শব্দ, ব্রেকের তীব্র প্রতিবাদ, মোটর সাইকেল আরোহীর পড়ে যাওয়া, হেলমেট ঊড়ে যাওয়া, আরোহীর পায়ের উপর দিয়ে মটরসাইকেলের পেছনের চাকা চলে যাওয়া, মাইক্রোবাসের দ্রুতবেগে পলায়ন এবং অতঃপর আরোহীর "মাগো"।
সবই ঘটেছে ১০ সেকেন্ডের কম সময়ে এবং ৫ ফুট দূরত্বে। 
মাইক্রোকে থামানো বৃথা চেষ্টা কয়েকজন করলেন, লাভ হল না। পলাশী থেকে ব্রিটিশ কাউন্সিল যাবার রাস্তাটা বরাবরই যানজটহীন। আজও তার ব্যতিক্রম নয়। গাড়ি নিশ্চিন্ত মনে চলে গেল। 
আশেপাশের মানুষজন মোটর সাইকেল আরোহীকে দ্রুত হাসপাতালে পাঠানোর ব্যবস্থা করলেন। 
অনেক বড় দুর্ঘটনা হতে পারতো। হেলমেট না ঠিকমত পরিধান করার কারণে। নিজেরও একটি হেলমেট দরকার, তা বুঝতে পারলাম। 
রাস্তায় এধরনের দুর্ঘটনা প্রতিনিয়ত ঘটছে। সমস্যা হচ্ছে অধিকাংশ ক্ষেত্রে দোষীরা ধরা ছোঁইয়ার বাইরে চলে যাচ্ছে। এর একটি বড় কারণ, আইন শৃংখলা রক্ষাকারী বাহিনীকে সময় মত জানাতে না পারা। আবার অসচেতনতা দায়ী। ঐ মুহূর্তে মাইক্রোবাসের নম্বর দেখে রাখা উচিত ছিল। 
মনে এক ভয় ঢুকে যায়। সাবধানে প্যাডেল চালাই। 
হয়তো একদিন আমিও পড়ে থাকবো ঐ লোকটির মত। করার কিছু থাকবে না।


গেরিলা দেখে এলাম



গেরিলা দেখে এলাম। 

১লা বৈশাখের দিনে এমনিতেই আমার কাজের অভাব, তার উপর সাড়া রাস্তায় ভিড়। 
সকালটা টিএসসিতে চলে গেল। আসলে সকাল বলাটা ভুল, ১১ টায় আর সকাল কই?পরের কয়েক ঘন্টা মধু, হাকিম আর শ্যাডোতে চক্করে।
কাঠের পাখিদের ধান খাওয়াতে খাওয়াতে, অন্যদের খাওয়া দেখতে দেখতে আর মানুষের বিচিত্র কাজ দেখতে দেখতে দুপুর কাটানো। সবচেয়ে মজা পেলাম ‘স্পা’ এর কাজ কারবার দেখে।
অবশ্য সকালে উঠে একটা কাজ করা হয়েছে, সাইকেল নিয়ে বলাকায় যাওয়া এবং ‘গেরিলা’র টিকেট কাটা।
বলে রাখা প্রয়োজন আমি ছবি বা চলচ্চিত্র ক্রিটিক নই এবং এটা আমার কাজও নয়। তবে গেরিলার কথা শোনার পর থেকেই মাথায় একটা কথাই ঘুরছিল, “ছবিটা দেখতে হবেই।” 
সরকারী অনুদান এবং ইমপ্রেস এর সহায়তায় তৈরি ছবিটি মুক্তিযুদ্ধের সময়কে তুলে ধরার চেষ্টা করেছে। এবং সেই চেষ্টায় তারা সফল হয়েছে-একজন সাধারণ দর্শক হিসেবে আমি তা মনে করি।
শুরুটা যথেষ্ঠ ভালো। মুক্তিযোদ্ধারা একের পর এক আক্রমণ করছে, পুরনো ঢাকার মুরব্বি (এটিএম শামসুজ্জামান) আর আলতাফ মাহমুদের (আহমেদ রুবেল) বলিষ্ঠ কথায় একটু পর পর হল জুড়ে  হর্ষধ্বনি। সাথে হাততালি। একটু পরপরই জয় বাংলা। শুরুতে, বিরতিতে এবং শেষে তো বটেই। সাধারণ মানুষের প্রতিক্রিয়া, যাদের অধিকাংশই মুক্তিযুদ্ধ দেখেনি, সে সময়ে তাদের অস্তিত্ব ছিল না। 
ছবি দেখছি আর বারবার একটি কথাই ভাবছি। খেলার মাঠে পোশাকে, পতাকায়, গায়ে লাগিয়ে চিৎকার করে ওঠে,”পাকিস্তান জিন্দাবাদ। মেরি মি আফ্রিদি, উই ফরগোট এভিরিথিং।” কোথায় তারা?
পিছন থেকে ছোট ছেলের অবুঝ জিজ্ঞাসা
১#মা, এরা কারা?এদেরকে কেন মেরে ফেলেছে?
- এরা শহীদ, পাকিস্তানিরা মেরে ফেলেছে।
২#মেয়েটা এত কষ্ট পায় কেন মা?
মা কিছু বলে না।
হয়তো তারও চোখ ভিজে এসেছে। 
রাস্তায় পড়ে থাকা লাশের পাশে কুকুর দেখে পাশের জন ‘ইস’ করে ওঠেন। চোখ বন্ধ হয়ে আসে তার।
মনে মনে বলি, চোখ খুলুন, দেখুন। কি হয়েছিল সেদিন।
খুব কি ভিন্ন ছিল সে দিনগুলি?ছবির ফ্রেমের চেয়ে খুব কি ভিন্ন?
পাকি সৈন্যদের সমান তালে চলেছে রাজাকারদের নিষ্ঠুরতা, ‘গেরিলা’তে তা অসংখ্যবার ফুটে উঠেছে।
নৌকায় বসে বিলকিস ( জয়া আহসান ) অতীতকে ভাবে। ভেবে সুখ বোধ করবার চেষ্টা করে। আর ভাসা লাশ দেখে বমি করে। পাশে বসে থাকা ছোট্ট ছেলেটি নির্বিকারভাবে যব খেয়ে যায়।  সে যে অনেক দেখেছে। লাশ, গলিত পচা মানুষের লাশ। তার সহ্য হয়ে গেছে।
ইসলামের নামে কত শত বাঙ্গালির রক্ত যে আজও গোলাম আযমদের হাতে, তারা আজও পুলক বোধ করে গরু জবাইয়ের সময়। হ্যাঁ, এইভাবেই সেদিন মানুষ জবাই দিয়েছিলাম। কাফের মুসলমানদের, মালাউনদের।
কেউ যে রেহাই পায়নি ওদের হাত থেকে, না মা, না বোন, না দাদী-নানী। কেউ না।
বিলকিস চরিত্রটি সে সময়কার চরিত্র, বাস্তবতায় মোড়া। প্রশ্ন তোলা যেতে পারে বাস্তবতাটা কি???বাস্তবতা হচ্ছে ৩০ লক্ষ বাঙ্গালির মৃতদেহ। বাস্তবতা যারা হারিয়েছে তাদের কষ্ট। আর যারা হারাইনি তাদের কাছে এ কেবলই পরিসংখ্যান, কেবলই এক যুদ্ধ।  এও এক বাস্তবতা, তাই না?না হারানো?
তাইতো দেখতে পাই পাকিপ্রেম টেলিভিশনের পর্দায়, সেলুলয়েডের ফিতায়, মাঠে-ঘাটে। তাইতো পলাশীর মোড়ে বয়স্ক চা বিক্রেতার মুখে শুনতে পাই, “পাকিস্তানিরা তো ভাই ছিল আমাগো, আগে তো ওগোরেই সাপোর্ট করতাম। তাই এখনও করুম”। 
কাকারে বলি, “যুদ্ধের সময় কই ছিলেন কাকা?”। 
উত্তর দেয় কাকা, “ঐ পাড়ে গেছিলাম শুরুর পরপরই।”
বাস্তবতা, কাকা বাস্তব দেখেনি। এমন অনেকে আছেন। তাদের বলি, গিয়ে দেখেন। 
কাল গিয়ে বলে এসেছি, “সিনেমাটা দেইখেন পারলে, টাকা আমি দিয়ে দিমুনে।”
নিন্দুকেরা অনেকে অনেক রকম ধুয়া তুলবেন, ছবি ভালগার, ছবিতে বীভৎস কিছু দৃশ্য রয়েছে। সত্য ভালগার আর বীভৎস দুটোই হয়ে থাকে, ফেস করুন।
কয়েকজন আবার সিনেমা হল খালি থাকার কথা বলেছেন, তাদের বলছি দুপুরে বলাকার শো খালি ছিল শুধু, সিনেপ্লেক্স সারাদিনের টিকেট সোল্ড-আউট ছিল, আর বলাকার বিকালের শো তো আমিই দেখলাম। ফুল-হাউজ। হয়তো ১লা বৈশাখ দেখে দুপুরটাবেলায় লোক সমাগম কম হয়েছিল।
ফেরদৌসের দুর্বল অভিনয় আর গানগুলোর নির্বাচন সময়োপযোগী(কাহিনীর সময়) না হওয়ায় ছবিটির মান একটু কমে গেলেও এধরনের চলচ্চিত্র আমাদের আশার আলো দেখায়।  যে চলচ্চিত্র শিল্পের ছবি দেখে ৮-১০ বছর আগে মুখ ফিরিয়ে নিতাম, সেই শিল্পই আমাকে মুগ্ধ করেছে। প্রধান চরিত্রে রূপদানকারী জয়ার অভিনয় ছিল স্বতঃস্ফূর্ত। 
চলচ্চিত্রটির নির্মাতাকে একটি বিষয়ে অবশ্যই বাহবা দিতে হয়। তা হচ্ছে সময়টাকে পুঙ্খানুপুঙ্খভাবে তুলে ধরার চেষ্টা। ছবির প্রত্যেকটা বিষয়ে যত্নের ছাপ লক্ষ্য করা যায়। ডিটেইলিং এর কাজ খুবই ভালো হয়েছে।
গেরিলা দেখতে যাবেন????
পারলে সাথে করে পাকিস্তান সমর্থক বন্ধুটিকে নিয়ে যান। লাভ না হলেও ক্ষতি কিছু হবে না। বোধ করি অন্তত এরপর আর এদের মানুষ বলে সম্মান দেওয়াটা ঠিক বোধ করবেন না।

ছবি: 


 




লক্ষ্মী বউয়ের কবিতা



ফেইসবুকে একটি ইংরেজি কবিতা দেখে খুব ভাল লাগলো। একটি মেয়ে যাই রাঁধছে, যে কাজই করছে, তার স্বামীপ্রবরের সেটি মনমতো হচ্ছে না, কোনভাবেই স্বামীটির মায়ের সমকক্ষ মেয়েটি আর হতে পারছে না। ভাষা-দেশনির্বিশেষে বলতে গেলে সব বিবাহিত নারীকেই এই সমস্যার মুখোমুখি হতে হয়। তাই ভাবলাম বাংলা করে ফেলি।
স্বামীর মুখে রোচে না আমার ভাত,
শক্ত লাগে আমার হাতের পিঠে,
করলা তার মা-ই ভাজতো ভালো
আমি ভাজলে হয় বেশি তিতকুটে।
চা-টাও নাকি বানাই বেশি কড়া,
ডালটাও তার হয় না মনের মতো,
তার মা যেমন ভাঁজ করতো প্যান্ট
আমি তেমন করতে পারি না তো!
উঠতে বসতে কূলকিনারা খুঁজি
এই ঝামেলা পারবো কি মেটাতে?
তারপরে আজ দাঁড়িয়ে গেলাম ঘুরে
স্বামীকে বেশ দিলেম দু ঘা মেরে
যেমন মার সে খেতো মায়ের হাতে।



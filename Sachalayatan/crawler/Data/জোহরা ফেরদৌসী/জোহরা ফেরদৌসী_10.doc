ফিরে আমরা যেতেই পারি, কিন্তু কেন যাব? 



তাহলে আমাদের ফিরে যাওয়াই উচিত?
পাবনা, রামু, হবিগঞ্জ, ফেনী, পঞ্চগড়, লাউয়াছড়া,
বাগেরহাট, দাউদকান্দি, চাপাইনবাবগঞ্জ, লালমণিরহাট, বাঁশখালি আর বাংলাবান্ধায়...
ছাই দিয়ে মাজা টিনের গেলাসে পানি
আর তাওয়ায় ছ্যাঁকা ফুলকো গমের রুটি
কিংবা এক চিমটে নুন মাখা ভাতের বাসন 
এগিয়ে দেয়া উচিত স্বামী, পুত্রকে।
এই সব মন্দ্রস্বরের মিছিলের নষ্ট স্লোগান ভুলে
গাওয়া উচিত শুধুই ঘুম পাড়ানি গান।
মুষ্টিবদ্ধ নয়,
উঠোনের মাচার ওপর নরোম পুইয়ের লতার পাশেই 
ভালো মানায় আমাদের হাত?
আমরা ফিরে গেলেই
পাকাপোক্ত গণতন্ত্র, সমুন্নত ধর্মানুভূতি
আর শান্তিময় ক্ষমতার হাত বদল 
সবকিছু থাকে সহি সালামত?
ফিরে আমরা যেতেই পারি,
যারা এসেছি গড়াই, আড়িয়াল খাঁ, গোম্‌তী আর আগুনমুখার পাড় থেকে।    
শুধু ভেবে বলুনতো-
কী হবে বাংলাদেশের স্কুল, কলেজ, হাসপাতাল,
কারখানা আর ইটের ভাটার?
নির্মানাধীন বহুতল ভবনের ইট ভাঙ্গারইবা কী হবে?
ছাপ্পান্ন হাজার বর্গমাইল জুড়ে 
কারা বিলাবে স্যালাইন, জন্মনিয়ন্ত্রনের বড়ি আর পোলিওর টিকা?
তৈরী পোষাক শিল্পের রপ্তানী আয়ের বর্ণিল পাই-চার্ট
কিংবা শনৈ শনৈ ক্ষুদ্র ঋণের উন্নয়নের
বিদগ্ধ সেমিনারেরইবা হবে কী গতি? 
।। এপ্রিল ১৯, ২০১৩ ।।
উৎসর্গ-
আবহমানকাল ধরে বাংলাদেশের যে সব নারীরা ভেঙ্গেছেন অন্ধকারের শৃংখল। রোকেয়া সাখাওয়াত হোসেন (বেগম রোকেয়া), প্রীতিলতা ওয়াদ্দেকার, ইলা মিত্র, শহীদ সেলিনা পারভীন, শহীদ জননী জাহানারা ইমাম, সুফিয়া কামাল, শহীদ জননী সাফিয়া বেগম ও জানা অজানা সকল নারী যাঁরা দেশমাতৃকার ডাকে সর্বোচ্চ ত্যাগ স্বীকার করেছেন হাসি মুখে । অজস্র নারী যাঁরা প্রতিনিয়ত নিজেদের ব্যক্তিগত জীবনের হাজারো প্রতিকূলতার মধ্যেও দেশের অর্থনৈতিক ও সামাজিক উন্নয়নে অবদান রেখে চলেছেন। সালাম আজকের লাকি আক্তারকে। সালাম, হে আলোকের যাত্রীরা।


ফ্রিজিং রেইন



দীর্ঘ  ছুটির পরে কাজে ফিরেছে মিলি। বিচ্ছিরি অসুখের চিকিৎসায় ভেঙ্গে পড়েছে শরীর। নিজেকে টেনে টেনে চলে ও। এ শহরের বাসগুলো ইচ্ছে করলেই নিচু করা যায়। বয়স্ক কিংবা হুইল চেয়ারের যাত্রী দেখলেই বাসের চালকেরা বাস নামিয়ে নিচু করে দেয়। কিন্তু মিলিকে বাইরে থেকে দেখে ওর শারীরিক অবস্থা বুঝার উপায় নেই। তারপরেও চালককে অনূরোধ করলে, নিচু করে দিতো যাতে বাস থেকে নামতে সহজ হতো। মিলি কিছুতেই তা করবে না। অদ্ভুত এক আত্মমগ্ন অভিমানে ডুবে আছে ও। তাই প্রতিবার বাসে ওঠা নামা করতে কষ্টে নীল হয় ও। নিজেকে নিজেই বলে, “কষ্টেরা নীলই হয়, মিলি, নীলই হয়...”
ছুটির দু’বছরে জীবনটাই বদলে গেল। বালির বাঁধের মত ধ্বসে পড়লো ভ্রান্তিগুলো। নিজেকে খুব দুঃখী মনে হয় মিলির।  শরীরের আর মনের ক্লান্তি স্নায়ুর ওপরও চেপে বসে এক এক সময়...পরাভূত করে ওকে...তখন সামনের মনিটরটা  ঝাপসা হয়ে আসে। কখনও কখনও অবসন্ন মিলি ডেস্কের ওপর দু’হাতে নিজেকে আড়াল করে মাথা রাখে। আহ্‌, এমন করে যদি সমস্ত পৃথিবীটাকে আড়াল করা যেত!
...২...  
কাজে ফেরার দ্বিতীয় সপ্তাহে একটা মিটিংয়ে যেতে যেতে মার্গারেট বলল, “Mili, let me tell you. Sophal also just came back from leave. He did not start working full time yet. I guess he finished chemo not long ago.”
মিটিংয়ে সোফালের ম্যানেজার লুক, সোফাল, মার্গারেট আর মিলি। এগ্রিকালচারাল জিডিপি গ্রোথের রেট নিয়ে কি একটা গড়বড় লেগেছে। লুকের গ্রুপ একটা নাম্বার রিপোর্ট করছে, এদিকে মিলিদের গ্রুপ থেকে আরেকটা নাম্বার বলা হচ্ছে। ম্যাথোডোলজিতে তফাতটা কোথায়, তাই নিয়ে কথা হচ্ছে। টেবিলের এই ধার থেকে মিলি তাকিয়ে দেখছে সোফালকে। পঞ্চাশোর্ধ এই ক্যাম্বোডিয়ানকে লুঙ্গি, গেঞ্জি পরিয়ে দিলে অনায়াসে মিলিদের গ্রামের সলিমুদ্দীন চাচা বলে চালিয়ে দেয়া যাবে। সোফাল কথা বলছে খুব ধীর স্থির, নিচু স্বরে। মিলি দেখছে আর ভাবছে সেই প্রথম দিন কিভাবে ওকে ডাক্তার বলেছে কথাটা? এই দেশে ডাক্তারদের বিশেষ প্রশিক্ষণ দেয়া হয় রোগিকে “ব্যাড নিউজ” দেয়ার জন্য। যার রোগ তাকেই বলা হয় রোগের অবস্থা, চিকিৎসা, সম্ভাব্য ফলাফল...চিকিৎসা সফল হওয়ার বৈজ্ঞানিক সম্ভাব্যতা...অসফল হলে কতদিনের মধ্যে বেজে উঠবে ছুটির ঘণ্টা...সব কিছু...কোথাও কোন লুকোচুরি নেই...রোগিকেই শুনতে হবে সবার আগে...পরিবার পরিজন একটু “রেখে ঢেকে” কিছু বলতে পারবে না... 
মিলি জানে, সোফালকে আর ওর স্ত্রীকে তার কনসাল্টেশন রুমের নির্জনে ডাক্তার বলেছে, “I am extremely sorry, Mr. and Mrs. Nong. Mr. Nong, your reports have come and they are not good. Now I can say unequivocally that you have got cancer…” 
মিলি নিশ্চিত জানে, সোফাল আর ওর স্ত্রী আগে থেকেই দু’জন দু’জনের হাত ধরে বসেছিল। মিলি জানে সেদিন সকালের ব্রেকফাস্ট টেবিলেও ওরা দু’জন নিশ্চুপ বসেছিল। কেউ কোন কথা বলেনি। কফি কাপে চামচ নাড়ার শব্দটাই ছিল সেই সকালের একমাত্র শব্দ। তারপর বাড়ি থেকে হাসপাতাল পর্যন্ত পথটুকুতেও ভাঙ্গেনি সেই নৈঃশব্দ। অথচ ক’দিন আগেও হয়তো ওরা আগামী সামারের ছুটিতে কোথায় বেড়াতে যাবে সেই পরিকল্পনা করছিলো। কিংবা ব্যাকইয়ার্ডের গার্ডেনে কী কী সবজির চাষ করবে তার কথা বলাবলি করছিলো।
এখন ডাক্তারের কথা শুনে ধরার মধ্যেই কেঁপে উঠে দু’জনের হাত। মিলি জানে, এই সময় ডাক্তার হাত রাখেন ওদের দু’জনের হাতের ওপর...কিন্তু তাতেও কিছু হয় না...হঠাৎ সর্বস্ব হারানো মানুষ দু’জন নির্বাক তাকিয়ে থাকে ডাক্তারের মুখের দিকে...ডাক্তার তখন বলে চলেছে সম্ভাব্য ট্রিটমেন্ট রেজিম...সার্জারি, রেডিয়েশন, কেমোথেরাপি...সাইড এফেক্ট...সারভাইভাল রেট...
ডাক্তারের কাছে সমস্ত খবর আছে...শুধু নেই এই মাত্র মরে যাওয়া স্বপ্নগুলোর খবর...
...৩...
সামারে অফিসের কাছেই একটা পার্কে পিকনিক হল। বিশাল পার্কের এক ধারে একটা ছোট্ট পন্ড। তার চারিদিকে শান বাধানো পথ, মাঝে মাঝে গাছের ছায়ায় কাঠের বেঞ্চি পাতা। পন্ডের এক ধারে একটা উইপিং উইলো গাছ। জলের পাশে উইলো গাছগুলো দেখলেই মিলির দেশে দেখা হিজল গাছের কথা মনে পড়ে যায়। হিজল গাছের পাতারাও এমন চিরল আর এভাবেই নুয়ে পড়ে জল ছুঁয়ে থাকে। কেন যেন খুব মায়াময় লাগে উইলো গাছগুলোকে মিলির।
খাওয়া দাওয়ার পরে সবাই হুল্লোড় করে বেসবল আর ব্যাডমিন্টন নিয়ে মেতে উঠলো। নাসরীন আপা আর মিলি পন্ডের চারিদিক ঘেরা পথটা ধরে হাঁটতে গেল। পাশের রিটায়ার্ড হোমের কিছু বুড়োবুড়ি বেঞ্চিতে বসে গল্প করছে। এক তরুনী মা গাছের ছায়ায় উপুড় হয়ে শুয়ে বই পড়ছে। তার ছোট্ট মেয়েটা গোলাপী রঙ্গের তিন চাকার সাইকেল চালাচ্ছে। মায়ের মতই ব্লন্ড চুল পেয়েছে মেয়েটা, বাতাসে সেই চুল উড়ে এসে মুখ ঢেকে দিচ্ছে। কিছুক্ষণ পর পর মা চোখ তুলে দেখছে মেয়ে কত দূর গেল। বাচ্চা মেয়েটা প্রতি চক্করেই দূরত্ব বাড়াচ্ছে আর কচি কণ্ঠে মা’কে জানান দিচ্ছে, “Mommy, I’m here.  See I can do this! ” 
কিছুক্ষণ পর সোফাল এসে যোগ দিল মিলিদের সঙ্গে। নাসরীন আপা আর সোফাল দীর্ঘদিনের সহকর্মী। দুজনেই বড় হয়ে যাওয়া ছেলে মেয়েদের গল্প করছেন, মিলি পাশাপাশি হাঁটতে হাঁটতে শুনছে। এই সময়টায় মিলির আতঙ্কটা ফিরে আসে। মিলির মেয়ে বৃষ্টি সবে এলিমেন্টারী স্কুল শুরু করেছে। কবে হাই স্কুল পেরিয়ে ইউনিভার্সিটি যাবে, কবে গ্রাজুয়েশন করবে...সময় পাওয়া যাবে তো? মিলি প্রাণপনে স্মরণ করে ওর সোশাল ওয়ার্কার হ্যাদারের কথা, “One day at a time, Mili, one day at a time. Never think about what will happen tomorrow… Live in the moment… Enjoy your today.” মিলি কিছুতেই আর সাইকেল চালানো বাচ্চা মেয়েটা আর ওর মায়ের দিকে তাকাতে পারে না। একটু পিছিয়ে পড়ে ও উইলো গাছটার দিকে তাকিয়ে থাকে। গাছের চিরল পাতাগুলো নুয়ে পন্ডের জল ছুঁতে চাইছে। কখনও পারছে, কখনও পারছে না। মৃদু বাতাসেরা দূরত্ব করে দিচ্ছে পাতা আর জলের মধ্যে...
...৪... 
মাঝে মাঝে অফিসের হলওয়েতে, কিচেনে মিলির সাথে দেখা হয়ে যায় সোফালের। সাধারনতঃ চুপচাপ স্বভাবের সোফালকে “কেমন আছো ?” জিজ্ঞেস করলেই, খুব ক্লিষ্ট একটা মুখ করে ও। বলে, ভাল নেই। শরীরে নানা রকম উপসর্গ, ডাক্তারদের একটাই কথা, “You know what we did to you. We put poisons in your body, Mr. Nong. Chemotherapy is simply a combination of poisons. So, don’t complain. Just ignore those pains. Live your life.” ডান পা টা টেনে টেনে হাঁটে সোফাল। একদিন বলল, ডাক্তাররা বলেছে রেডিয়েশনের সাইড এফেক্ট। যদি সারেও, সময় লাগবে। না সারলে তো কথাই নেই। গাড়ি ড্রাইভ করতে পারছে না। স্ত্রী অফিসে আনা-নেয়া করছে সেই কবে থেকে। স্ত্রীর কাজের পথের উল্টো পথে শহর উজিয়ে আসতে বেশ সময় যায়, তাই সোফালের খারাপ লাগছে। মিলি সান্ত্বনা দিয়ে বলে, “It’s ok, Sophal. I am sure she doesn’t mind. You would have done the same if she were in your situation.” 
সোফাল জবাব দেয়, “I don’t feel good about it. I feel like I am becoming a burden.” 
সোফাল মুখ ঘুরিয়ে অন্য দিকে শূন্য চোখে তাকায়। মিলি জানে সোফাল আড়াল করতে চায় ওর দু’চোখ। 
কিছুক্ষণ পরে সোফাল হঠাৎ জিজ্ঞেস করে, “Mili, I have never asked you. Do you feel the same way after cancer?”
মিলি কেঁপে ওঠে ভেতরে। ও কি করে বলবে এই স্বল্প চেনা ভিনদেশী মানুষটাকে ঝড়ের রাতে হারিয়ে যাওয়া স্বপ্নগুলোর কথা? হঠাৎ, ফ্ল্যাশব্যাকের মত মিলি শুনতে পায়, শাহেদের বিক্ষুব্ধ গলার “আমি কী পাপ করেছিলাম যে আমাকেই বাস করতে হবে এই বিচ্ছিরি অসুখটার সাথে?”... ভাড়া করা নতুন এপার্টমেন্টের দরজা খোলার সময় বৃষ্টির জিজ্ঞাসা, “মা, বাবা আসবে না আমাদের সঙ্গে?”... ব্যালকনিতে দাঁড়িয়ে আকাশের তারা গুনে গুনে রাতের পর রাত পার করে দেয়া...
মিলি এসবের কিছুই কাউকে বলতে পারে না। তাই জোর গলায় হেসে ওঠে বলে, “No Sophal, I never had to feel that way. I am extremely lucky.”
...৫...
দেখতে দেখতে উইন্টার চলে এলো। একদিন খুব তুষার পড়েছে। তুষার পড়া থামতে না থামতেই ফ্রিজিং রেইন। এই সময় রাস্তা, ফুটপাথ, গাড়ির উইন্ডশীল, জানালা- সবকিছুর ওপর কাঁচের মত স্বচ্ছ আর শক্ত বরফের স্তর পড়ে থাকে। রাস্তা, ফুটপাথের ওপর হাঁটা খুব বিপদজনক। পা পিছলে পড়লে হাড়-গোড় ভেঙ্গে নির্ঘাত হাসপাতালে কয়েক সপ্তাহ। পিচ্ছিল রাস্তার ওপর দাঁড়িয়ে গাড়ির জানালার কাঁচ পরিষ্কার করাও এক বিরাট ঝামেলার কাজ। একে তো ঠাণ্ডা, তারওপর বরফের স্তর পাথরের মত কঠিন হয়ে জমে থাকে। অফিসের সবাই মিলে অনুযোগ করছে কত কঠিন এই সব দিনগুলোতে স্নো পরিষ্কার করা, গাড়ি ড্রাইভ করা। নবীশ ড্রাইভার মিলি বলছে কতক্ষণ লাগে গাড়ির উইন্ডশীল্ড আর জানালায় জমে থাকা বরফ পরিষ্কার করতে। কিচেনের সেই আড্ডায় সোফালের কাছে মিলি প্রথম জানলো, গাড়ির হিটার ও ডিফ্রস্টার চালিয়ে কিভাবে ভেন্টিলেটরটা ঘুরিয়ে দিলে অল্পক্ষণের মধ্যে জমে থাকা কঠিন বরফ গলে যায়। হাড় কাঁপানো শীতের মধ্যে খুঁচিয়ে খুঁচিয়ে ইস্পাত কঠিন বরফ ভাঙতে হয় না।    
...৬...
এ বছরের সামারে হঠাৎ একদিন মিলি খেয়াল করলো বেশ কিছুদিন দেখেনি সোফালকে। নাসরীন আপাকে জিজ্ঞেস করতেই শুনলো, ভাল নেই সোফাল। ফিরে এসেছে  বিচ্ছিরি অসুখটা।
তারপর নিয়মিত বিরতিতে মিলি খোঁজ নেয় লুক, ক্যারোলিন, এন্ড্রুর কাছে। কখনো শুনে দ্বিতীয় দফা কেমো চলছে...কখনো রিকভার করছে...কখনো হাসপাতালে...
একবার দেখতে যেতে চেয়েছিলো মিলি। শুনলো, ওর ফ্যামিলি প্রাইভেসী চাইছে। কাজেই যাওয়া হল না। 
...৭...
সামার গড়িয়ে উইন্টার চলে এলো। ডিসেম্বর মাস। সকালে এন্ড্রু এলো মিলির কিউবিকলে, “মিলি, একটু বসতে পারি?”  
মিলি হাত ইশারায় ওকে বসতে বলে। এন্ড্রুর গলা বিষণ্ণ শোনায়, “I know you kept asking about Sophal. I wanted to give you the news personally before it goes on official e-mail…he passed away yesterday.”                      
মিলি কিছু বলে না। এন্ড্রুও না। কয়েকটি নির্বাক মুহূর্ত।
এন্ড্রু চলে যেতেই মিলি গিয়ে দাঁড়ায় কাছের জানালাটায়। বাইরে তখন শোঁ শোঁ বাতাস। ঘুর্ণি বাতাসে উড়ছে সাদা সাদা তুষার। এই মৌসুমের এটাই প্রথম তুষার ঝড়। । রাস্তাঘাট, মাঠ, বাড়ির ছাদ, গাড়ির উইন্ডশীল, গাছের পাতা সব দখল করে নিচ্ছে মুঠো মুঠো সাদা সাদা তুষার... 
...৮...
লুকের অফিসে জানালার পাশের টেবিলটাতে তিনটা কনডোলেন্স কার্ড রাখা। মিলি জানালা দিয়ে বাইরে তাকিয়ে দেখে বাইরের পার্কিং লটে তুষারের স্তর ভারী হচ্ছে...দূরের বাড়িগুলোর ছাদের ওপর জমাট বাঁধা তুষার...পত্রশুন্য গাছের ডালগুলোতে ঝুলে আছে পেঁজা পেঁজা তুলার মত তুষার.. জানালার পাশের চেয়ারটাতে বসে মিলি লিখতে থাকে, “My dear Sophal, you were my cancer buddy at work. Today, God made me lonely at work. I will miss you.” 
নিজের কিউবিকলে বসে আছে মিলি। শুনশান নীরব অফিস। ক্রিসমাসের আর দেরী নেই। অনেকেই ছুটি নিয়ে অন্য শহরে আপনজনদের কাছে চলে গিয়েছে। মিলি উঠে জানালার সামনে গিয়ে দাঁড়ায়। এত নিঝুম কেন চারিদিক? কোথাও কি কোন নবীশ ড্রাইভার খুঁচিয়ে খুঁচিয়ে গাড়ির উইন্ডশীলের বরফ পরিষ্কার করছে না? আহ্‌ ঈশ্বর, দু’চোখ ভিজে আসে কেন?    
মিলি মনে মনে বলে, “It’s OK, Sophal. God knows I love loneliness...”


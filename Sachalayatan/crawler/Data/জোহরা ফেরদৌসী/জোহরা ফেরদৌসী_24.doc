হিস্যা 



আমরা যারা গান বাঁধি গিটারের তারে,
আমরা যারা নির্ঘুম রাত কাটাই
মোক্ষম একটি কবিতার লাইনের খোঁজে,
আমরা যারা নিখুঁত তুলির এক টানে
প্রতিমার চোখ আঁকি বোধনের রাতে,
আমরা যারা সঁপে দেই দিনান্তের ঘরে ফেরা
টলমল পায়ের শিশুর বাড়ানো দুই হাতে,
আমরা যারা মাথা নোয়াই
অশীতিপর জননীর আশীর্বাদ কাঁপা করতলে,
আমরা যারা ভালবাসা খুঁজি
প্রেয়সীর প্রগাঢ় চুম্বনে,
আমরা যারা আকুল প্রার্থনায় -
হাঁটু ভাঁজ করি
মসজিদ, মন্দির, গীর্জা আর বৌদ্ধ বিহারের মেঝেতে,
আমরা যারা তুমুল খুঁজে বেড়াই
এক খন্ড “সম্ভাবনা”র মেঘ -
খড়ায় পোড়া বিদীর্ন আকাশে...
আমরা যারা এখন খুঁজে ফিরছি
অগ্নিদগ্ধ লাশের ভারী গন্ধ অতিক্রান্ত
এক মুঠো নিখাঁদ বাতাস,
তারা যেন ভুলে না যাই
এইসব কবিতায়, এইসব প্রার্থনায়,
এইসব মেঘে আর ভালবাসায়
একশ বারটি অঙ্গারেরও সমান হিস্যা ছিল ।
........................
জীবনের দাবী বড় অমোঘ । মিঠাপুকুরের রেহানার অগ্নিদগ্ধ লাশ দেখার পরেও হাজারও রেহানাকে গার্মেন্টসে কাজ করতে হবে । একশ বার জন মানুষের এই নির্মম হত্যাকান্ডের বিচার ও শ্রমজীবি মানুষদের নুন্যতম নিরাপত্তা নিশ্চিত করার জরুরী কাজটিই এই মুহুর্তের দাবী । পত্রিকায় এই খবরটি পড়লাম । আশা করব তাৎক্ষণিক এই বিহবল সময়ের পরেও চলবে সেই কাজ । আস্থা ও নির্ভরতার একটা জায়গা তৈরী হোক । জবাবদিহিতা ও ন্যায্য বিচারের অধিকার প্রতিষ্টিত হোক ।    
নভেম্বর ২৭, ২০১২


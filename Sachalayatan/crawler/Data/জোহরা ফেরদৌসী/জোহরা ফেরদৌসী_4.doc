ফেরা, না ফেরা 



গভীর ঘুমের মধ্যে ছুটছে এক বালিকা। পরনে তার সমুদ্র নীল জামা। ঘটি হাতায় সাদা রঙ্গের লেইস। গুচ্ছের চুল বিনুনি করে হলদে ফিতায় বাঁধা। মাঠ ভর্তি হলুদ সর্ষে ক্ষেত। ক্ষেতের আইল ধরে ছুটছে সেই অবোধ বালিকা... ছুটছে...ছুটছে...ছুটছে...     
কবে থেকে এই ছোটার শুরু?
ধান কাটা মাঠে ধুলো ওড়ানো মেলার কুমোরের দোকানের ক্ষুদে ক্ষুদে নক্সা করা হাড়ি-পাতিল। শিকায় টানানো বর্ণিল নক্সাদার হাড়ি কেনা থেকেই কি “বড় হওয়ার” ছোটার শুরু? দু’হাতের আঙ্গুলের ফাঁক গলে বৃষ্টির জলেরা ঝরে যায়...আহ্‌ কত বড় হ’লে শ্রাবণের প্রথম জলের ধারাকে ধরে রাখা যায়? চুলের বিনুনি বড় হতে হতে কত বড় হ’লে “বড়” হওয়া যায়? কত বড় হলে নিজে নিজে রাস্তা পার হওয়া যায়? কত বড় হলে একা একা বাড়ির বাইরে যাওয়া যায়? একা একা কত দূর গেলে “বড়” হওয়া যায়?
ছুটতে ছুটতে পেরিয়ে যায় মেলার ধুলো, মাঠ জোড়া সর্ষে ফুলের মদির গন্ধ, ইশকুল বাড়ির জানালার মেঘেদের দল, উদোম গায়ের পথ শিশুর হাতে বৃষ্টির জল লেগে থাকা কদম ফুলেরা, ক্লাসরুমের বেঞ্চিতে তাল ঠুকে হুল্লোড় করে গাওয়া “ভাল আছি ভাল থেকো, আকাশের ঠিকানায়”...
ছোটার বুঝি আর শেষ নেই। যে শহর ছেড়ে কোথাও যাওয়ার কথা ছিল না, সেই শহর পরে থাকে পেছনে... যে সীমান্ত কখনও পাড়ি দেয়ার কথা ছিল না, সেই সীমান্তকে পেরিয়ে যেতে হয়... যে মানুষকে আজন্ম ছুঁয়ে থাকার কথা ছিল, সে ঝাপসা পড়ে থাকে পেছনে...যে বৃষ্টির জলের ওপর ছিল আজন্মের অধিকার, তাকেও ভুলে গিয়ে বাঁচতে হয়... 
দৈবের বশে অর্ধেক পৃথিবী দূরের এক অচেনা শহরে নোঙর পড়ে...তবুও থামে না ছোটা... 
কবেকার এক শীতের সন্ধ্যায় ফুরিয়ে আসা আলোয় আকাশের গা ঘেঁষে ডেকে ডেকে চলেছিল অতিথি পাখিদের দল। সেদিনের সেই কিশোরী অবাক বিস্ময়ে তাকিয়ে থেকেছিল...কত দূর পথ পাড়ি দিয়ে এসেছে ওরা...কী করে খুঁজে পাবে ফেরার পথ? আকাশ পাড়ি দেয়া পাখিরা কেন V-এর মত করে পথ চলে? শীর্ষবিন্দুতে থাকা পাখিটাই কি “বড়” হয়ে যাওয়া নাবিক পাখি? আকাশ পথের নিশানা সেই শুধু জানে...       
বড় হয়ে যাওয়া সেই কিশোরীর ছোটা আর থামে না...সারা দিনমানে বেশ ভুলে থাকা যায় ফেলে আসা শহর, বৃষ্টির পরের ভেজা মাটির গন্ধ, জানালার গ্রিল ঘেঁষা আকাশে কাঁটা ঘুড়ির বিষণ্ণতা, মন কেমন করা নিঝুম দুপুর...। শুধু থেমে গেলে সব কোলাহল...জানালার পর্দা সরাতেই মুখোমুখি হয়ে যায় রাতের আকাশ...নাগরিক আলো পেরিয়ে আকাশের গায়ে অন্য এক আকাশ...বাতাসের গায়ে অন্য এক বাতাস...রাতের নৈঃশব্দ্যের গায়ে অন্য এক নিঃসঙ্গ রাতের মগ্ন শীষ...পাখির দলের মত ফিরতে ইচ্ছে করে...যেখান থেকে ছোটার শুরু...সেইখানে      
ভাল আছো মেলার কুমোর? পুকুর পাড়ের হিজল ফুলের লাল রেণুরা?
ভাল আছো গোল্লাছুট, কানামাছি, অপেনটি বায়স্কোপ খেলার মাঠ?
ভালো আছো প্রথম প্রেমে পড়া কবিতার অচিন বেদনারা? 
ভালো আছো বারান্দার গ্রিলে আটকে যাওয়া বিষন্ন বিকেল? 
ভালো আছো ক্যাম্পাসের উত্তাল মিছিলের শ্লোগান,
ভালো আছো নূর হোসেন নামের আশ্চর্য মশাল?
ভালো আছো বারহাট্টার কবি নির্মলেন্দু গুণ?
ভালো আছো সফেদ চুলের শামসুর রাহমান-
যাদুময় কণ্ঠের অনায়াস ছড়িয়ে দেয়া কবিতার সৌরভ?  
ভালো আছো “আকাশের ঠিকানায় চিঠি” লেখা রুদ্র মুহম্মদ?
ভালো আছো “জাগো বাহে...” হাঁক দেয়া নূরুলদীন? 
ভালো আছো মৃত্যুঞ্জয়ী শহীদ জননী,
জাদুর কাঠিতে যে এনেছিলে এক হিরণ্ময় আগুন?
ভালো আছো টিএসসির কবিতার আসরের নবীন আবৃতিকার?
ভালো আছো বিস্তীর্ণ মাঠে একলা বটের ঝুড়ি
ভালো আছো গ্রামের শীর্ণ নদীর শীতল জল,
একবার কি বলবে, “আয় খুকী, অনেক তো হ’ল,
এবার একটু জিরিয়ে যা… 
কত শ্রাবণের জল জমিয়ে রেখেছি
একবার আঁজলা ভরে ছুঁয়ে দেখে যা... ”   
___________________________
সঞ্জীবের এই গানটা অদ্ভুত- “যাই পেরিয়ে নিজের ছায়া, বাড়িয়ে দেয়া হাত...”


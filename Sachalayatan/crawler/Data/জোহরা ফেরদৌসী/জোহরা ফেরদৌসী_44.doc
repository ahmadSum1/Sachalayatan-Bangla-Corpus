চলে যাও পাখি তুমি, দূরে কোথাও... 



যদিও দৃশ্যতঃ ভীষণ মনোহর এই ভূখণ্ড
গলিত সোনার রৌদ্রালোকে;
সুশোভন নগরীর রাজপথ, উদাত্ত সবুজ ফসলের দিগন্ত,
বহমান নদীর জমিনে পাল তোলা নৌকো
সমুদ্র সৈকতের নরোম বালুতে
প্রেমিকার আঙ্গুলের ডগায় মোহময় উচ্চারণ,
মফস্বল শহরের নির্জন কৃষ্ণচূড়ার ছায়ায় অপেক্ষায়
দাঁড়িয়ে থাকা উদ্‌গ্রীব প্রেমিকের দু’চোখ;
সদ্য স্নান করানো শিশুর সিঁথি কাটা চুলে
জননীর অপত্য স্নেহের চুম্বন ।
সুতো ছেঁড়া ঘুড়ির পেছনে দুর্বিনীত
এক ঝাঁক কিশোরের প্রাণপণ ছোটা,
অথবা পাহাড়ের ঢাল বেয়ে হরিণী পায়ে ছুটে চলা
কোন দুরন্ত পাহাড়ী ছড়ার অপার্থিব সুরের উদ্ভাস ।
যে কারুর মনে হতেই পারে,
এ এক শান্তি আর ভালবাসার সহজ সমীকরণ ।
প্রকৃতপক্ষে, এসবই ভয়ঙ্কর মোহন বিভ্রম
এই জনপদ আসলে এক রৌরব নরক
এখানে আজ রাজপথে সান্ত্রীর পদাঘাতে চিৎপাত
একজন “দেশদ্রোহী” আনু মুহাম্মদ ।
এখানে এখন সৈনিকের বন্দুকের নিশানা সহযোদ্ধার হৃদপিণ্ড
পিলখানার দরবার হল এক লহমায় হয়ে যায় ইমাম হোসেনের কারবালা ।
শুধু কি তাই?
সাজেকের লাল মাটি আজ শুধুই দুর্যোধনের রাজ্যসভা,
সোল্লাসে চলছে সেখানে সভ্যতার বস্ত্রহরণ ।
তাই বলি, চলে যাও পাখি তুমি
এই আরণ্যক ব-দ্বীপ ছেড়ে,
আমরা এখনো এত সভ্য হইনি যে
তোমাকে বলব, “তুমি থাকো, এখানে ।”   
.....................................................................................................
মানবাধিকার বিরোধী সকল সহিংসতার বিরুদ্ধে রেখে যাই আমার উচ্চারণ ।   


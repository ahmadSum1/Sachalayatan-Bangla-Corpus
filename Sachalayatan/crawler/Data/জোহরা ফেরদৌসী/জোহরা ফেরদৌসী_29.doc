বিনা যুদ্ধে নাহি দিব সূচাগ্র মেদিনী




বিশ্বকাপ ক্রিকেট শুরুর পরে উত্তেজনার বশে উদ্বোধনী অনুষ্ঠানের লিঙ্ক দিয়ে ই-মেইল করেছিলাম আমার অফিসের টিমকে । আইস হকি পাগল কানাডিয়ানদের ক্রিকেট জ্ঞান হচ্ছে, এটি অনেকটা বেসবলের মত খেলা । কোথাও কোন আগ্রহই সৃষ্টি করেনি আমার উদ্বেলিত ই-মেইল ।    
শুক্রবার সকালে অফিসে যেতেই হলওয়েতে দেখা হয়ে গেল ডিপের সঙ্গে, “Bangladesh did not do very well in their innings. You know…205 is not a good score.” (ডিপের পুরো নাম দীপানন্দ হেরাথ । কে আর কষ্ট করে দীপানন্দ ডাকবে, তাই এই শ্রীলঙ্কান হয়ে গিয়েছে ডিপ ।) আমার টিমের একমাত্র ক্রিকেট উৎসুক মানুষটির মুখের দিকে তাকিয়ে আমিও মন খারাপ করা গলায় বললাম, “I know. But, this match is very critical for us.” ডিপ শান্তনার সুরে বলল, “Don’t give up. You never know. Tigers may come back to the match.” তারপর সমস্তটা সকাল আর কিছুতেই কাজে মন দিতে পারলাম না । পাঁচ হাত দুরত্বের দুই কিউবিকল থেকে ডিপ আর আমি ই-মেইল থ্রেডে আয়ারল্যান্ড-বাংলাদেশের খেলার লাইভ স্কোর চালাচালি করতে থাকলাম । 
একটু আগে কানাডিয়ানদের ক্রিকেট জ্ঞান নিয়ে বলছিলাম । এবারে একটু আমার নিজের ক্রিকেট জ্ঞানের বহরটুকু জানাই । আমি জানি ক্রিকেট  সাদা-কালো যুগ পেরিয়ে রঙ্গীন হয়েছে । তিন ও পাঁচ দিনের দীর্ঘ টেস্ট ম্যাচের চেয়ে ওয়ান ডে ম্যাচ জনপ্রিয় হয়ে উঠেছে অনেকদিন আগেই (ইদানীং তো ২০/২০ ম্যাচও শুরু হয়েছে) । ওয়ান ডে ম্যাচে দু’দল ৫০ ওভার করে ব্যাট ও বল করে । বল যদি মাটি ছুঁয়ে সীমানা অতিক্রম করে, তা’হলে ৪ রান আর আকাশ পথে সীমানা অতিক্রম করলে ৬ রান হয় । সেক্ষেত্রে প্রতিপক্ষের ফিল্ডারদের হাতে “ধরা” খাওয়ার ভয় থাকে । উইকেট কীপারের কাজ হচ্ছে প্রতিপক্ষের ব্যাটসম্যানের ব্যাটের কোনা লাগা বল দিয়ে উইকেট ভেঙ্গে দেয়া আর “হাউজ দ্যাট” চিৎকার করে আউটের আবেদন করা । এই রকম সুবিশাল(!) ক্রিকেট জ্ঞানের অধিকারী আমার কানে এসে পৌঁছায় শুধু বাংলাদেশ দলের বড় বড় অর্জনের খবর । বাংলাদেশ দল আইসিসির পূর্ণ সদস্য পদ পেয়েছে, কেনিয়াকে হারিয়ে প্রথম ওয়ান ডে ম্যাচ জয়ের স্বাদ পেয়েছে,…হাঁটি হাঁটি পা পা করে একে একে “ক্রিকেট শক্তি” ভারত, পাকিস্তান, নিউজিল্যান্ডকে পরাজিত করেছে । এই বিদেশ বিভূঁইয়ে আড্ডায় আমার ক্রিকেট বোদ্ধা বন্ধুরা যখন প্রতিটি বলের চরিত্র কিংবা ব্যাটিংয়ের ডেলিভারী নিয়ে তুমুল বিশ্লেষন করেন, তখন ক্রিকেট অশিক্ষিত আমি খেলার আগে বাংলাদেশ দলের জন্যে শুভকামনা করেই কর্তব্য শেষ করি । খেলার শেষে ফলাফল পক্ষে এলে গর্বে বুক ভরে যায় । আর পক্ষে না এলেও মনকে এই বলে বুঝাই, “এই দিন দিন না, আরো দিন আছে…
স্কোরবোর্ডে তখন আয়ারল্যান্ডের পাঁচ উইকেটে একশ দশ রান । হাতে তখনো ২২ ওভার বাকী । টাইগাররা জ্বলে উঠলেও এই ম্যাচে জয়ের স্বপ্ন দেখার সাহস হচ্ছিল না । সাইত্রিশতম ওভারে কেভিন ও’ব্রায়ান যখন ভাইয়ের পদাঙ্ক অনুসরন করে প্যাভেলিয়নের দিকে হাঁটা দিল, তখনো আশা করতে পারছি না । কিন্তু ডিপ ই-মেইলে আমাকে শান্তনা দিচ্ছে, “There is hope…” আমি তখন আল্লাহকে ডাকছি, “যেমন করে হোক খেলাটায় জিতিয়ে দাও ।” ডিপকে রিপ্লাই করলাম, “Deep, I am just praying for Tigers.” ডিপ কী বুঝল, কে জানে, “Me too. Still there is good chance.” একচল্লিশ ওভারে বোথার উইকেট পড়ার পরে এই প্রথম মনে হ’ল আমার সাহসের পারদ উঠতে শুরু করেছে । ইনশাল্লাহ টাইগাররা আজ বীরের বেশেই ঘরে ফিরবে । ডিপ মেইলের থ্রেডে লিখেছে, “All their good batsmen are out. Just have your faith.” তারপর আর বেশীক্ষণ অপেক্ষা করতে হয়নি । মাত্র ২০৫ রান করেও টাইগাররা অসাধ্য সাধন করেছে । 
ক্রিকেট জ্ঞান আমার শুন্যের কোঠায় । টসে জিতে ব্যাটিং না বোলিং নেয়া উচিত আমি তা বলতে পারব না । কোন পিচে বল কতটা সুইং করে তার কোন ধারনাই নেই আমার । শুধু জানি আমার দেশের সোনার ছেলেরা ভারতের মত ক্রিকেট দলের সুবিশাল রানের পাহাড় দেখে ভড়কে যায় নি (এক সময় ছিল যখন বড় দলের এই ধরনের স্কোরের বিরুদ্ধে উননব্বই রানেই ইনিংস গুটিয়ে যেত । সেই সময়কে অনেক পেছনে ফেলে রেখে এসেছে টাইগাররা), বরংচ খেলার শেষ বলটি পর্যন্ত্য লড়াই করেছে । আয়ারল্যান্ডের বিরুদ্ধে খেলাতেও একগুয়ে টাইগারদের “বিনা যুদ্ধে নাহি দিব সূচাগ্র মেদিনী” মন্ত্রের কারনেই শেষতক জয় তুলে এনেছে এমন কঠিন ম্যাচে । 
ডিপ যখন মেইল করল, “See, I told ya. Tigers made it!” ক্রিকেট না বোঝা আমার তখন দু’চোখ জুড়ে জলের ধারা…ঝাপসা দু’চোখে মিরপুরের ক্রিকেট স্টেডিয়াম…গ্যালারীতে উত্তাল জনতা…লাল সবুজ পতাকা হাতে কিশোর চেহারার এক তরুন ছুটে চলেছে…তার পেছনে উল্লসিত পুরো দল ছুটছে অসহ্য আবেগে…দুবলা পাতলা এই তরুনের কাঁধে ভারী এক দায়িত্ব…কিন্তু প্রত্যয়ী এই তরুন এগিয়ে যাচ্ছে দৃঢ় পদক্ষেপে… 

…………………………………………………………………………………………………………………………………………


প্রিয় বাংলাদেশ ক্রিকেট টিম, 
অভিনন্দন তোমাদের । অভিনন্দন আয়ারল্যান্ডের বিরুদ্ধে জয়ের জন্য । অভিনন্দন ভারতের বিরুদ্ধে অমিততেজে খেলার জন্য । 
কে কত রান করেছ, কে কত উইকেট নিয়েছ কিছুই বড় কথা নয় । সবাই যে দূর্গের মত এক সঙ্গে দাঁড়িয়ে শেষ মুহুর্তটি পর্যন্ত্য খেলে যাচ্ছ, এটাই বড় কথা । অর্ধেক পৃথিবী দূর থেকে তোমাদের প্রত্যেকের জন্য রইল ভালবাসা আর শুভ কামনা । 
কান্ডারী সাকিবের মাথায় হাত রেখে বলতে ইচ্ছে করছে, “এগিয়ে যাও, ভাই । হাজার বছর পরমায়ু হোক তোমার । শত্রুর মুখে ছাই দিয়ে দৃঢ় পদক্ষেপে লক্ষ্যের দিকে এগিয়ে যাও ।”    

……………………………………………………………………………………………………………………………

ছবিটি  এখান   থেকে নেয়া


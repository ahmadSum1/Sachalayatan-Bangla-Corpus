মাকে…



মাগো, তোমার মনে আছে যেবার আমি দেশ ছেড়ে দেশান্তরী হ’লাম? ডিসেম্বরের তিরিশ তারিখ সন্ধ্যায় তোমার পা ছুঁয়ে বিদায় নিয়ে এয়ারপোর্টে এসে জানলাম কুয়াশার জন্য দিল্লি থেকে প্নেন আসেনি । বাড়তি চব্বিশ ঘন্টা পেয়ে গেলাম তোমার সঙ্গে থাকার জন্য । চব্বিশ ঘন্টা, আরো একটা রাত…তোমার পাটি বিছানো বিছানা,…তোমার আর আমার ঘরে (অন্য বাড়ীর বাসিন্দা হওয়ার আগ পর্যন্ত তোমার আর আমার একটাই ঘর ছিল) দু’টো জানালা…পশ্চিমের জানালা দিয়ে আমার লাগানো বড় কৃষ্ণচুড়া গাছে থোকা থোকা লাল ফুল, দক্ষিনের জানালা দিয়ে দোতলা বাড়ীঘেষা নিচু জমিটায় জমে থাকা পানিতে চান্নি পসর রাতের জ্যোছনা…আর তোমার নরোম কোমল গা…মায়েদের শরীর এত নরোম, কোমল হয় কেন, মা? মায়ায় ভরা থাকে বলে? মা হয়ে গেলেই কি মায়া এসে জুড়ে বসে সারা গায়ে? জন্মের আগে যে গর্ভে বেড়ে উঠে মানব শিশু সেখানকার কোন স্মৃতি কি রয়ে যায় নিওরনের কোথাও, তাই কারনে অকারনে মাকে ছুঁয়ে দেয় মানুষ? মাগো, তোমাকে না ছুঁয়ে শুলে তো আমার ঘুম হ’ত না…তাই যখন বাড়ী বদলে গেল আমার, তখন যে কত অসংখ্য রাত কেটেছে নির্ঘুম ।
“পড়ে পাওয়া” সেই রাতে তোমার পাশে শুয়ে মনে হয়েছিল যদি কোন অসম্ভবের দুয়ার খুলে যেত, আমাকে না যেতে হ’ত তোমাকে ছেড়ে…কিন্তু পৃথিবীর নিয়মে সেই চব্বিশ ঘন্টা শেষ হ’ল । আবার তোমার, আব্বার পা ছুঁয়ে এয়ারপোর্টে এলাম । তোমরা দু’জন দাঁড়িয়ে রইলে, আব্বা বাসার গেইটের সামনে, তুমি দোতলার বারান্দার গ্রীল ধরে,…নির্বাক…দু’চোখে কোন অভিযোগ নেই…শুধু সন্তানের মঙ্গল কামনা…কী যে অসহায় সেই মুহুর্তগুলো…বুকের মধ্যে অপরাধবোধের বোঝা নিয়ে পাড়ি দিলাম হাজার হাজার মাইল…
ইমিগ্রেশন শেষ করে প্নেনে ওঠার ঠিক আগে একটা ফোন, “মা, যাচ্ছি…”
ওপার থেকে পৃথিবীর সবচেয়ে মায়াঝরা কন্ঠ, “আল্লাহর হাতে সোপর্দ…সহি সালামতে নাও, আল্লাহ । লন্ডন পৌঁছে আবার ফোন করিস ।”
“করব, মা । খোদা হাফেজ ।”
“খোদা হাফেজ ।”
লন্ডনে পৌঁছেই তোমাকে ফোন । ঢাকায় তখন গভীর রাত, কিন্তু একবার রিং হতেই ওপাশে তোমার ভেজা গলা, “হ্যালো” । হোটেল দিয়েছিল ব্রিটিশ এয়ারওয়েজ । খুব চেষ্টা করছিলাম দেশের কথা মনে করব না, কিছুতেই মন খারাপ করব না । কিন্তু পারলাম না, মাগো । হঠাৎ করে আমার একূল ওকূল দু’কূল ছাপিয়ে বানের জলের মত ভেসে এল … তোমার মুখ…তোমার নাকের ওপরের কালো ছোট্ট জরুল,…নাকের দু’পাশে চশমার দাগ…অজু, গোসলের পরে তোমার ভেজা মুখ…তোমার কন্ঠে রবীন্দ্রনাথের আবৃত্তি “একলা আমি বাহির হ’লেম তোমার অভিসারে,/সাথে সাথে কে চলে মোর নিরব অন্ধকারে…”আমি বিছানার ওপর উপুড় হয়ে কাঁদতে থাকলাম…কেন আমি আমার মাকে ছেড়ে এতদূর চলে এসেছি…চাইলেইতো আমি মার কাছে যেতে পারব না…সে যে অনেক দূর… 
টরেন্টোতে যখন এসে নামলাম, তখন নতুন বছর শুরু হয়ে গেছে । জানুয়ারীর এক তারিখ । যারা এয়ারপোর্টে নিতে এসেছিল, তাদেরকে প্রথম প্রশ্নই করেছিলাম, ঢাকায় কীভাবে কল করা যায় ? ফোনের ওধারে তোমার কন্ঠ, “পৌঁছেছিস ? শোকর আলহামদুলিল্লাহ ।” আমি তখন আর কোন কথাই বলিনি, মনে আছে পুরো আধা ঘন্টা ফোন ধরে রেখে আমি শুধু কাঁদছিলাম । তারপর দিন যেতে লাগল…একদিন, দু’দিন,…টরেন্টোতে বাসের ট্রান্সফারে বছরের কততম দিন তা লেখা থাকত…বছরের বয়স যতদিন আমার নির্বাসন ততদিনের…একদিন বাসের ট্রান্সফার হাতে নিয়ে ঝরঝর করে কেঁদে ফেললাম, একমাস হয়ে গেছে আমি মাকে দেখিনা…কেমন করে বেঁচে আছি আমি?...যেই মাকে দেখার জন্য ছুতা নাতা করে ছূটে ছূটে গেছি, সেই মাকে দেখি না এক মাস?...এক মাস আমি ভাত খেয়ে মার আঁচলে মুখ মুছি না?...এক মাস মার পাশে শুয়ে কোন বই পড়ি না?... এক সঙ্গে আব্দুল আলীমের কন্ঠে “আর কতকাল ভাসব আমি দুঃখের সারি গাইয়া” শুনি না?…
তারপর জীবনের নিয়মে দিন গেছে, মাস গেছে, বছর গেছে,…আমি দেশে গেছি…আবার ফিরে এসেছি । যতবার দেশে গেছি, দেখা হলে তোমার প্রথম প্রশ্নই ছিল, “ছুটি কতদিনের?”
বলতাম, “মাত্র এসেছি, এক্ষুনি যাওয়ার কথা কেন?”
তোমার জবাব ছিল, “গোনার দিন দেখতে দেখতে ফুরিয়ে যায়, তাই জানতে চাওয়া । অপেক্ষার দিনগুলো শুধু ফুরায় না…”
ছুটির ক’টা দিন যে পক্ষীরাজের ঘোড়ায় চড়ে ফুরিয়ে যাবে সে আমিও জানতাম, তবু তা মনে করতে চাইতাম না । যত সেই দিন কাছে এগিয়ে আসত,  তত তাকে দু’হাতে ঠেলে সরাতে চাইতাম । আর তুমি? যতদিন শরীরে শক্তি ছিল, রান্নাঘরে সব প্রিয় পদ তৈরী করতে বসে যেতে । যখন আর পারনি, বিছানায় বসে থেকেই বলে বলে রান্না করাতে । ফেরার সময় ঘনিয়ে এলে এটা সেটা কত কিছু বের হ’ত ভাড়ার থেকে । কোন একটা জিনিষ আনতে না চাইলেই অভিমানে মুখ ভার । 
এগার বছরের দেশান্তরী জীবনে যত বার দেশ থেকে ফেরার সময় ঘনিয়ে এসেছে ভেতরে একটা কলজে ছেড়া কষ্ট দখল করে নিয়েছে…নিজের সঙ্গে একটা প্রানপন যুদ্ধ করতে হয়েছে…প্রতিবার ফেরার সময় তোমার একটাই কথা, “আর কি দেখা হবে?”…আব্বা শুনে বলতেন, “আর দেখা হবে না ধরে নিয়েই বিদায় দাও…” কী যে ভয়ংকর অপরাধী মনে হ’ত নিজেকে…তারপরতো আব্বাও তোমাকে রেখে চলে গেল…তুমি একদম একা হয়ে গেলে…একেবারে একটা ছোট্ট শিশু হয়ে গেলে…তোমার চোখ দু’টো কেমন নজরুলের শেষ বয়সের চোখের মত, যেন একফোটা টলটলে শিশির, এক্ষুনি গড়িয়ে পড়বে পাতা থেকে টুপ করে…যে তুমি ছোটবেলার কবিতা নির্ভুল বলে যেতে “পার হয়ে কত নদী কত যে সাগর/ এই পারে এলি তুই শিশু যাদুকর”, সেই তুমি সব ভূলে যাও…ছোট’পার কাছে শোনা যেত তুমি একদম খেতে চাও না…ঔষধ লুকিয়ে ফেলে দাও…অকারনেই অভিমান কর…মানুষ চিনতে পার না সব সময়…কখনো কখনো ফিরে যাও তোমার শৈশবের দিনগুলোতে…             
শেষবার যখন বিদায় নিলাম, তোমাকে বিছানায় বসিয়ে রেখে এলাম, “মা, যাচ্ছি ।” তোমার হাত আমার হাতে ধরা । তিন সপ্তাহ ধরে হাসপাতালে থেকে দূর্বল শরীরে একরত্তি শক্তি নেই, অথচ হাতের সবটুকু শক্তি দিয়ে যেন বলতে চা’চ্ছ, “যেতেই হবে?” তোমার দু’চোখের দিকে তাকিয়ে বললাম, “এইতো মাত্র ক’টা মাস । এখন জুলাই যাচ্ছে, ইনশাল্লাহ ডিসেম্বরে নির্ঝরকে নিয়ে আসব ।” খুব আশা নিয়ে শুধু তাকালে একবার, সেই টলটলে শিশিরের মত চোখ…সেই প্রথম বারান্দায় এলে না…গাড়ী থেকে পেছন ফিরে আমি তোমাকে দেখতে পেলাম না…
কথা দিয়েছিলাম ডিসেম্বরে যাব । তার আগেই দেশে গেলাম …তোমার বিছানা…চেয়ারের ওপর জায়নামাজ…বালিশের নীচে তোমার তসবীহ…কোরান শরীফের মাঝখানে পড়ার চিহ্ন…শেলফ ভর্তি তোমার বইয়ের ভাঁজে ভাঁজে আমার লেখা ই-মেইলের কপি…কোত্থাও তুমি নেই…। মিরপুর কবরস্থানে গেলাম…আব্বার কবরের গায়ে তোমাদের দু’জনের নাম লেখা…সবুজ ঘাসের জমিন…কী সর্বগ্রাসী নিরবতা, মাগো, আমার কষ্ট হয়…কেউ জানতে চাইল না, ছুটি কতদিনের?... 
আজ আবার একুশে অক্টোবর । ক্যালেন্ডারের হিসেবে এক বছর…সোহেল গতকাল ফোন করে সেই ছেলেবেলার মত কাঁদছিল, “মার জন্য কিচ্ছু করা হয়নি…” সোহেলটা বরাবরই তোমার বোকা ছেলে, মার জন্য কি কিছু করা হয়? কবে কোন সন্তান মার জন্য কিছু করতে পেরেছে? না, কোন মা তার পরোয়া করেছে? মাতো শুধু সন্তানের হাসি মুখটি দেখতে চায় । প্রকৃতির এ এক অদ্ভুত রহস্য । সন্তান মনে রাখে গর্ভের স্মৃতি, মা মনে রাখে সন্তানের শৈশবের অপার্থিব হাসি…সেই কবে শৈশবে তোমাকে কোন আধোবোলের কথায় মুগ্ধ করেছি, তাতেই তুমি সারাজীবন শুধু “মা” হয়ে রইলে…যে কোন পরীক্ষার সময় দীর্ঘ মোনাজাত কর…অসুস্থ হলে গায়ে হাত বুলিয়ে দিয়ে আরোগ্য করে দাও…পথের বিরতিতে যখন যেখান থেকে যে সময়েই ফোন করি, প্রথম রিংয়েই তুমি কথা বল…অর্ধেক পৃথিবী দূরে থেকেও ঠিক টের পাও কখন কেমন আছি…অসময়ে ফোনে গলা শুনেই ঠিক বুঝে যাও কষ্টে আছি…এই পৃথিবীর যেখানে যত আঘাত পাই খুব সহজে তার ভার নিয়ে নাও…রোদ, বৃষ্টি, ঝড়, ঝঞ্ঝায় নিরাপদ আশ্রয় হয়ে যাও… 
মাগো, দাঁড়িয়ে আছি অফিসের চারতলায় এলিভেটরের সামনে । পড়ন্ত বিকেলের এই সময়টা একটু নিশ্চুপ…সামনের বড় কাঁচের জানালার ওপারে আকাশের গায়ে কালো মেঘের দল উড়ে যাচ্ছে, মেঘের ফাঁক দিয়ে শেষ বিকেলের সুর্য্যালোকের রশ্মি মেঘের গায়ে রেখার মত ছড়িয়ে পড়ছে…ঝরে পড়া পাতার স্তুপের ওপর গাছগুলো দাঁড়িয়ে আছে…বাতাসে মাঝে মাঝে ঝরা পাতারা উড়ে যাচ্ছে পার্কিংলটের এপার থেকে ওপারে…যে গাছগুলোতে এখনো কিছু পাতা আছে তারাও এই অক্টোবরের হিমেল বাতাসে কেঁপে কেঁপে উঠছে…রাস্তায় বাস, গাড়িতে ঘরে ফেরা মানুষের তাড়া…এই পৃথিবীর কোথাও কিছু বদলায় নি…শুধু আমার পৃথিবীটা বদলে গেছে…কোথাও আর তোমার দেখা পাওয়া যাবে না…কত অজস্রবার মাঝ রাতে ঘুম ভেঙ্গে গেলে ফোন তুলে নেই হাতে…তারপর নামিয়ে রাখি…যেখানে গেছ সেখানে কোন যোগাযোগ করা যাবে না…না ফোন, না ই-মেইল, না চিঠি, কিচ্ছু না…এই পৃথিবীর কোথাও আর আমার সেই কুয়োটা নেই যেখানে সব কষ্ট রাখা যায়, কখনো ফিরে আসে না…
এই পৃথিবী আগের মতই আছে, শুধু বদলে গেছে আমার পৃথিবী । এই এক বছর ধরে কোথাও কোন সবুজ দেখিনি আমি…পথ হাঁটছি শুধু ধূ-ধূ মরুভূমির ওপর…কোথাও কোন ছায়া নেই…
২১ শে অক্টোবর, ২০১০
অটোয়া 


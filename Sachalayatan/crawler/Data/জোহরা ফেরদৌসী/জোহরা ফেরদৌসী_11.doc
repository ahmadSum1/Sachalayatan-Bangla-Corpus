নূরুলদীনেরা কিন্তু জেগে আছে! 



মাঝে মাঝে সামাজিক আড্ডায় শুনি, “ব্লগারদের মুখ খুব খারাপ। কোন শিষ্টতা নেই, শালীনতা নেই। আন্তর্জালের এই যুগে কেউ কারুর মুখ দেখে না তো, তাই যা ইচ্ছে তাই লিখে। বর্বরদের মতো ভাষা। ব্লগতো না, আগের দিনের পাড়ার “রক” আর কি! ব্লগারতো না, রকবাজ, আড্ডাবাজ”। চুপচাপ শুনি। বাংলা দু’টো ব্লগ (প্রথমে প্রথম আলো ব্লগ ও এখন সচলায়তন) এর সঙ্গে অনিয়মিত হলেও কিছুটা সংস্পর্শ থাকার কারণে জানি, অভিযোগগুলো সর্বাংশে সত্য নয়। বাংলা কমিউনিটি ব্লগে যারা লিখে, তাদের সিংহভাগের বয়স ২০ থেকে ৪০ এর মধ্যে হবে বলেই আমার অনুমান। একটা জিনিস আমি গত পাঁচ বছরের অভিজ্ঞতায় দেখেছি - নারীর প্রতি সম্মানবোধ। যে কোন বিষয়ের মেরিট নিয়ে তুলকালাম বিতর্ক করবে। সেখানে নারী-পুরুষ দেখবে না। কিন্তু কোন একজন নারীকে শুধু “নারী” বলে কেউ অসম্মানজনক একটি কথা বললে, দশজন ঝাঁপিয়ে পড়ে তার প্রতিবাদ করবে। 
ব্লগাররা মুখ খারাপ করে। ভীষণভাবেই করে। বয়সের কারণেই হোক বা প্রচণ্ড আবেগের কারণেই হোক। কিন্তু লক্ষ্য করলে দেখা যাবে নিজেদের কোন ব্যক্তি-স্বার্থ বাঁচাতে মুখ খারাপ করে না। স্বার্থ একটা আছে বটে, তবে সেটা “বাংলাদেশ” নামের একটি ছোট্ট ভূ-খণ্ড নিয়ে তাদের স্বপ্নকে ঘিরে। দেশের আনাচে-কানাচে কিংবা পৃথিবীর নানা প্রান্তে ছড়িয়ে ছিটিয়ে থাকা এই ব্লগারদের আসলেই কোন কাজ নেই। তাই কেউ আন্তর্জালে মাতৃভাষায় শিক্ষা বিস্তারের কাজ করে। ব্লগ থেকেই নানা সময় দেশের দরিদ্র মানুষকে ক্যান্সার, কিডনি, হৃদরোগের হাত থেকে বাঁচাতে চিকিৎসার অর্থ সংগ্রহ করার উদ্যোগ নেয়া হয়। কেউ আবার দেশের প্রকৃত ইতিহাস প্রচারের কাজে ঝাঁপিয়ে পড়ে। দেশ আর দেশের মানুষদের নিয়ে অসংখ্য সম্ভব-অসম্ভব স্বপ্ন তাদের। যখনই সেই স্বপ্নগুলোকে আক্রান্ত হতে দেখে, তখনই গ্রামের “নওজোয়ান” কিংবা নাগরিক “রংবাজ”দের মতো মুখ খারাপ করে কথা বলে। 
অনেক শিবের গীত গেয়েছি । এবারে ধান ভানি । বাংলা নববর্ষের প্রথম দিনে “বদলে দেয়া”র অঙ্গীকার করা প্রথম আলোর বিশেষ ক্রোড়পত্রে একজন প্রাজ্ঞ লেখকের একটি ছোট গল্প প্রকাশিত হয়েছে । গল্পের শিরোনাম “টিভি ক্যামেরার সামনে মেয়েটি” । লেখকের নাম হাসনাত আবদুল হাই । ক্রমশ: জানলাম তিনি একজন প্রাক্তন আমলা । গল্পটির প্রতিপাদ্য বিষয় মফস্বল থেকে ঢাকায় পড়তে আসা একটি মেয়ের রাজনৈতিক দলের সঙ্গে সম্পৃক্ত হয়ে “নষ্ট” হয়ে যাওয়ার বীভৎস প্রক্রিয়া । রাজনৈতিক দলের বড় নেতা থেকে শুরু করে মাঝারি নেতা, পাতি নেতা, চিকা মারা কর্মী সবার সম্ভোগের পাত্রী মফস্বলের সেই মেয়ে । এখানেই শেষ না । গরুর রচনা পড়ে আসা ছাত্রের মত করে গল্পটিকে টেনে আনা হয়েছে শাহবাগ আন্দোলন, গন জাগরণ মঞ্চে নারীর শ্লোগান দেয়া পর্যন্ত । আছে “মফস্বলের মেয়েরা ঢাকার মেয়েদের চেয়েও বেশী খোলামেলা” ধরনের কদর্য অভিমত। আরও আছে নারীর শরীরের রগরগে বর্ণনা । এক কথায় গল্পটি বিবমিষা জাগানো একটি “নীল রং” গল্প ।
গল্পটির প্রেক্ষাপট ও প্রকাশের সময় কাল দেখে যে কোন পাঠকের মতই সন্দেহাকুল হয়ে উঠি। কিন্তু সব কিছু ছাপিয়ে বেদনার্ত হই। বাংলাদেশে জন্মানো যে কোন আর দশটি মেয়ের মতই আক্রান্ত বোধ করি। গত কয়েক দশকে বাংলাদেশের অর্থনীতিতে মেয়েদের “দৃশ্যমান” ও “পরিমাপযোগ্য” অংশগ্রহণ ও সামষ্টিক অর্থনৈতিক উন্নয়ন দেখে আশাবাদী হয়ে উঠেছিলাম, হয়তোবা দেশের সামগ্রিক মনস্তত্ত্বে একটা গুণগত পরিবর্তন এসেছে। বাংলাদেশের মেয়েরা চিরকালই ঘরে-বাইরে কাজ করে এসেছে। এমন কি কৃষিভিত্তিক কর্মকাণ্ডের কায়িক শ্রমেও নারী অবদান রেখেছে এসেছে আবহমান কাল থেকে। কৃষিভিত্তিক সেই সব কর্মকাণ্ডে সাধারনতঃ অর্থের লেনদেন হতো না। আর গৃহস্থালি কাজেরতো কোন মূল্যায়নই করা হোত না। কিন্তু, গত কয়েক দশকে ক্ষুদ্র ঋণ ও গার্মেন্টস শিল্পের নারীর অবদানের কারণে দেশের অর্থনীতির চাকা কতটা ঘুরছে, তা দেখতে অর্থনীতিবিদ হতে হয় না। সাধারণ মানুষের সাদা চোখেই তা দেখা যায়। 
বাংলাদেশের অন্য অজস্র মেয়ের মতো আমিও ভাবতে শুরু করেছি সমাজ থেকে প্রাগৈতিহাসিক অন্ধকার বোধহয় দূর হয়েছে। এখন নিশ্চয়ই আর কেউ সেবিকা, বিমানবালা শুনলে নাক সিটকান না। প্রথাসিদ্ধ মধ্যবিত্ত ও উচ্চবিত্ত নারীদের মত  শিক্ষক আর চিকিৎসক পেশার বাইরে এসে মেয়েরা এখন সাংবাদিক, ব্যবসায়ী, বিমানচালক, কৃষিবিদ, উন্নয়ন কর্মী, পেশাদার ক্রীড়াবিদ, ইটের ভাটার শ্রমিক,  রাজনীতিবিদ, নির্মাণ কর্মী, প্রকৌশলী, স্থপতি, চলচ্চিত্র নির্মাতা, গবেষক...কোথায় নেই মেয়েরা! আমার মত একজন অতি সাধারণ মেয়ে খুব আশাবাদী হই। নাহ্‌, মেয়েরা এখন অনেক স্বনির্ভর, শিক্ষিত ও দেশের যোগ্য নাগরিক হয়ে উঠেছে। কাঁধে কাঁধ মিলিয়ে পুরুষের সঙ্গে দেশ ও সমাজের অগ্রগতিতে অবদান রাখছে। 
এখন নিশ্চয়ই নির্জন রাস্তায় একা একটি মেয়েকে দেখলেই কেউ অশ্লীল শীষ দিয়ে উঠে না। কাঁদার মত নোংরা মন্তব্য ছুড়ে মারে না। কিন্তু আমাকে বিস্মিত করে দিয়ে হাসনাত আবদুল হাই নামের একজন বয়স্ক মানুষ তার রাজনৈতিক ক্ষোভ চরিতার্থ করলেন একটি মেয়ের চরিত্র হননের মত নোংরামি দিয়ে। যেহেতু গল্পটি লেখা ও প্রকাশিত হয়েছে চলমান শাহবাগ আন্দোলনের প্রেক্ষাপটে, পাঠক হিসেবে এই নিম্নমানের রাজনৈতিক গল্পটি সম্পূর্ণ উদ্দেশ্যপ্রণোদিত বলেই আমার বিশ্বাস। কি অদ্ভুত! শাহবাগ আন্দোলনে নারীর নেতৃত্ব ও সক্রিয় অংশগ্রহণ নিয়ে কদর্য গল্পটি এলো একজন বিজ্ঞ (?!?) সাহিত্যিকের কলম থেকে!
কিন্তু এখানেই শেষ না। প্রতিটি অন্ধকারের বিপ্রতীপেই থাকে আলোকের উন্মেষ। তাই অবিবেচক, আবেগ সর্বস্ব, অর্বাচীন ব্লগারদের কাছ থেকেই এলো তাৎক্ষণিক, তীব্র প্রতিবাদ। একই সাথে গর্জে উঠলো আরও কণ্ঠ । প্রতিবাদের  তোড়ের কাছে মাথা নত করতে হল লেখক হাসনাত আবদুল হাই ও প্রথম আলোকে। 
লেখক হাসনাত আবদুল হাইকে বাংলাদেশের একজন নারী হিসেবে যে কথাগুলো বলতে চাই। আপনি কোথায় ক’টা “বখে যাওয়া” মেয়ে দেখেছেন জানি না। আমার ক্ষুদ্র জীবনে আমি অসংখ্য নারীকে দেখেছি, যাঁরা ঘরে বাইরে আলো ছড়াচ্ছেন। তাঁরা তাদের সন্তানদের কাছে দেবীর মতো পূজনীয় ও অনুপ্রেরণা হয়ে আছেন। আমার এক বন্ধু একাত্তরে বাবাকে হারিয়েছেন । তার মাকে শ্বশুড়বাড়ির লোকেরা সম্পত্তি থেকে বঞ্চিত করেছেন। সেই “লেখা পড়া না জানা” মা কী করে আট সন্তানের সকলকে উচ্চ শিক্ষিত করেছেন আমি জানি না। আমার সেই বন্ধুটি তার মাকে স্মরণ করেই গ্রামের স্কুলের উন্নয়ন কাজ হাতে নিয়েছেন। দরিদ্র, বিধবা মায়ের সন্তানদের শিক্ষা-বৃত্তির ব্যবস্থা করেছেন। আমার আরেক বন্ধুর মা নিজে স্কুলের চৌকাঠ পার হননি কখনো, কিন্তু সন্তানদের শেষতক লেখাপড়া শিখিয়েছেন। এখন উপার্জনক্ষম সন্তানদের কাছ টাকা থেকে নিয়ে গ্রামের দরিদ্র মানুষের উপকার করেন। আরেক বন্ধুর বাবা হঠাৎ এক সময় এক পীরের পাল্লায় পরে সংসার ছেড়ে চলে যান। দীর্ঘদিন নিরুদ্দেশ থাকার পরে ফিরে আসেন। কিন্তু মেয়েদের শিক্ষার ব্যপারে নির্বিকার হয়ে যান। কিন্তু, তার স্ত্রী, যে নিজে তেমন কিছু প্রাতিষ্ঠানিক শিক্ষায় শিক্ষিত না, তিনিই জেদ ধরে মেয়েদের লেখা-পড়া চালু রাখেন। এই হচ্ছেন বাংলাদেশের মেয়েরা, মায়েরা। একগুঁয়ে, আর গোঁয়ার। তাঁরা আছেন বলেই এখনো বাংলাদেশটা “বাংলাদেশ” আছে। আর আছে সেই সব মায়েদের গোঁয়ার গোবিন্দ ছেলের দল, যারা সহজিয়া গান বাঁধে, কবিতার পয়ার মিলায়...আর সময় মত নুরুলদীনের মত হুঙ্কার দিয়ে উঠে, “জাগো বাহে কুনঠে সবায়...” । 
কাজেই আর কখনো এই ধরনের নীল গল্পের চিন্তা মাথায় এলেই ঝেড়ে ফেলবেন। কখনোই যেন জাতীয় গণ মাধ্যমে ছাপাতে দেবেন না, হাসনাত আবদুল হাই। 
প্রথম আলোর সম্পাদক, সাহিত্য সম্পাদককে বলছি। কি ছাপছেন, কেন ছাপছেন, খেয়াল করুন। ধানমন্ডি লেক থেকে কোন একজন আমলা গামলা ভরা কর্দমা তুলে আনলে, সেটা ছাপিয়ে দেয়ার আগে সতর্ক হোন। নূরুলদীনেরা কিন্তু জেগে আছে!  
 ।। ১৫ এপ্রিল ২০১৩ ।।


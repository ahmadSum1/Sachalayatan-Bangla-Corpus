আমার ও তোর




আজকাল খুব প্রভাতবিমুখ
দিনের আলো ভাল্লাগেনা, সূর্যিমামার সঙ্গে আড়ি
রাতেই আমার সবটুকু সুখ
জ্যোৎস্না কিংবা আকাশজুড়ে যখন তারার বাড়াবাড়ি।
একেক ঘরে
একেক করে
লাইটগুলো সব বন্ধ হলে গভীর রাতে
একেক করে সবাই যখন স্বপ্নে মাতে
ঠিক তখনি উড়িয়ে দিয়ে নীরবতা
ইচ্ছে করে অবিরত বলতে কথা
একটু সুখ আর একটু আশা
আর কিছুটা ভালবাসা
মিশিয়ে নিয়ে সাজাই কথা মনে মনে
একটু পরেই ভাগাভাগি মুঠো ফোনে
চলতে থাকে রাত থেকে ভোর
আহ্ কী দারুন বাস্তবতা
আমার ও তোর!
ভুলেই গেছি ছিলাম কেমন
এই এরকম হবার আগে
তোর জন্যই এমন লাগে
তোর জন্যই এমন লাগে।
মাঝে মাঝে বৃষ্টি নামে সঙ্গ দিতে
হু-হু করে দমকা বাতাস ন'তলার এই ব্যালকনিতে
টাপুর-টুপুর-ঝুম-ঝুমা-ঝুম
কাছেই কোথাও বজ্রপাতে যায় উড়ে ঘুম
গভীর রাতের বৃষ্টি ভীষণ কেমন যেন
খুব সাধারণ অনুভূতি হঠাৎ করে ভীষণ প্রবল
সাজানো সব টুকরো কথা খেই হারিয়ে আবোল-তাবোল
তার মাঝেও ছন্দপতন হয় না কেন
সেটার কারণ হয় না জানা
জানি শুধু, রাতটা থাকুক, চাই নাকো দিন
এমন রাতেই ভালবাসা অবাধ স্বাধীন
দমকা হাওয়া দেয় ভাসিয়ে সব দোটানা
মনের যত বৃষ্টিভেজা আর্দ্র কথা
দেয় ভিজিয়ে রাত থেকে ভোর
আহ্ কী রকম অস্থিরতা
আমার ও তোর!
বৃষ্টির গান হয়নি শোনা
এই এরকম হবার আগে
তোর জন্যই এমন লাগে
তোর জন্যই এমন লাগে।
 

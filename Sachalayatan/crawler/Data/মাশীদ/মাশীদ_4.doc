ভালই আছি



[অনেক দিন নতুন কিছু লেখা হচ্ছে না। কেমন যেন সব কিছু আজকাল, শুধু দৌড় আর দৌড়। হঠাৎ মনে হল সচলায়তনের ই-বুকের জন্য একটা কবিতা লিখেছিলাম গত বছর। ই-বুক বের হলো না বলে আমার নন-ই-বুকেই টুক করে জুড়ে দিয়েছিলাম শেষের পাতায়। এখানেও লটকে দিলাম আজকে।]

আমি নাকি ভালই আছি
মাঝে মাঝে কৌতুহলে
যখনই কেউ আমায় বলে,
'কেমন ছিলি? কেমন আছিস?'
আমি সদা হাস্যময়ী
সেটা শুনে সব সময়ই
চোখের কোণে জ্বালাই আলো
বলি, 'আমি ছিলাম ভাল,
ভাল আছি, ভাল থাকিস’।
আমার নাকি হয়েছে সব
যে সব কিছু ছিল হবার
আমি নাকি পেয়েছি সব
যে সব কিছু ছিল পাবার
আমি নাকি অন্য সবার
থেকে অনেক ভালই আছি।
আমি নাকি বাঁধনহারা
এদিক সেদিক যখন তখন
বেড়াই উড়ে
দূরে দূরে
পাখির মতন!
কী আমাকে করছে তাড়া
কেউ কি ভাবিস সেটার কারণ?
কেন আমার অস্থিরতা?
মরচে ধরা পুরনো কোন
বৃষ্টিদিনের সুখের কথা
আমার চোখে বৃষ্টি নামায়
এখন কোন রৌদ্র দিনে?
কোন রাতটা আমায় ভাবায়
ওড়ায় আমায় অন্তহীনে?
কেউ কি জানিস
ভাল থাকা আমার মত?
মুখে হাসি মন আহত?
যেকোন ভাব-বিনিময়ে
খুব দক্ষ অভিনয়ে
কেউ কি তোরা বলতে পারিস
‘ভাল আছি, ভাল থাকিস’?
এমন করে আমার মত?
নাকি সেটা তোদের আজো শিখতে বাকি?
আমি তবে সবার থেকে ভালই থাকি।


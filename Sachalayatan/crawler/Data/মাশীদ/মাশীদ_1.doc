এলোমেলো ১৫



তোমায় আমি আগলে রাখি বুকে
প্রতিদিনের এলোমেলো দুঃখ এবং সুখে।
যেন তোমায় ধরলে বুকে
আমার দিকে তাকিয়ে থাকা আদরমাখা তোমার মুখে
চোখটা খুলে গভীর মায়ায় তাকাই যখন একটু ঝুকে
থামবে তখন আমার যত অস্থিরতা
বুকের মাঝের ভুলগুলি সব মুহূর্তে ঠিক
এটাই যেন খুব স্বাভাবিক
এটাই, শুধু এটাই যেন হবার কথা।
আমার অনেক অনেক কিছুই দেবার ছিল
পাবার ছিল
অনেক কাছের হয়েও দূরের অন্য কোথাও যাবার ছিল
না মেলা সেই হিসাবগুলো মেলার আশায়।
আমার অনেক অনেক কিছুই করার ছিল
ধরার ছিল
অনেকদিনের অবহেলার শূন্য হৃদয় ভরার ছিল
সত্যিকারের গভীর কোন ভালবাসায়।
তোমায় যখন আকড়ে ধরি
তোমার সবটা নিয়ে যখন আমার বুকের সবটা ভরি
হয় যেন এক অন্যরকম ভালবাসার হাতেখড়ি
অদ্ভুত এই পারস্পরিক আগলে রাখা!
দিনের সকল ক্লান্তি এবং অবসাদে
রাখলে মাথা তোমার কাধে
সেটাই, শুধু সেটাই যেন ভাল থাকা।
হয়তো আমার স্মৃতির পাতায় জমাটবাধা অনেক ধুলো
কিন্তু জেনো, এখন আমার এই দু'হাতের আঙ্গুলগুলো
তোমার গালে-চোখে-ঠোঁটে দুঃখ হারায়
তোমার মাথায় হাত বুলিয়েই সুখ খুঁজে পায়।
নেই যখন আর কোন কিছুই তোমার আমার নিয়ন্ত্রণে
থাক এভাবেই আগলে রাখা চেতন-অবচেতন মনে
শুধু জেনো বুকের ভেতর জন্ম থেকে জন্মান্তর
চলছি গড়ে স্বপ্নে দেখা তোমার-আমার শান্তির ঘর।
ভাবছো তুমি, এরপরেও হারিয়ে যাব আমি আবার?
বিন্দুগুলি মিললে দেখো অবশেষে থামবে এবার
ঠিক এরকম ভালবাসার জন্য আমার ছুটতে 'থাকা।
তাইতো তোমায় এমন করে আমার বুকে আগলে রাখা।


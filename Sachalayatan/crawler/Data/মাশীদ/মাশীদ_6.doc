এলোমেলো ১১




এই যে ছেলে,
আমায় শুধু ফেলে ফেলে
এখান থেকে সেখানে যাও
বন-বাদাড়ে ঘুরে বেড়াও
পাখির খোঁজে -
ওরাই বুঝি তোমার মনের ভাষা বোঝে!
তোমায় দেখে
ঝলমলে রং গায়ে মেখে
একটু বসে গাছের ডালে।
রোজ সকালে
তুমি তাদের ছবি তোলো।
জানি আমি, ছুটতে থাকা হরিণগুলো
তোমায় দেখে ঘুরে তাকায় একটু থেমে।
ওদের নিয়েই মাতো তুমি অন্য প্রেমে,
ওরাও যেন তোমার মনের ভাষা জানে!
জানি, ওরা আমার থেকে অনেক বেশি তোমায় টানে।
পুরনো সেই একঘেয়ে এক বদ্ধ ঘরে
আমি থাকি একলা পড়ে -
চারিদিকে অনেক মানুষ যদিও বা,
কিন্তু তারাও ঠিক যেন সেই বনের হরিণ
ছুটছে শুধু রাত থেকে দিন,
পিঠে তাদের অন্য কোন বাঘের থাবা।
একা একা সবার সাথে ছুটে ছুটে আমি এখন
ক্লান্ত ভীষণ,
নিতেই হবে তোমার আমায়
সেই অনাবিল মুক্ত হাওয়ায়
তোমার সাথেই -
আমার এ হাত বাড়িয়েছি সেই আশাতেই।
আমার মনের ইচ্ছে খুবই
তোমার সাথে ঘুরে ঘুরে তুলব ছবি,
অন্য কোন বন্য ভাষায় কথা কব,
আমি তোমার মনের বনের হরিণ হব।
পাখির সাথে আবার কোথাও উড়তে গেলে,
এই যে ছেলে,
আর যেও না আমায় ফেলে।


ছবি ব্লগ: ওয়েসাক ডে



অপু এখানের একটা ফোটোগ্রাফি ক্লাবের মেম্বার। সেই ক্লাবের মাঝে মাঝেই এদিক-সেদিক 'ফোটো ওয়াক' থাকে। সবাই একসাথে কোথাও যায়, একটা গ্রুপ ছবি তোলে, তারপর নিজেদের মত বেড়িয়ে পড়ে আশে পাশে সাবজেক্টের সন্ধানে। গত উইকেন্ডে অপু বলল ওরা বান্টিং যাচ্ছে। কুয়ালা লামপুর থেকে বেশ কাছেই, একটা বৌদ্ধ মন্দিরে যাবে ওয়েসাক ডে'র (Wesak Day) ছবি তুলতে। ওয়েসাক ডে হল বৌদ্ধ পূর্ণিমা। শনিবারে বৌদ্ধ পূর্ণিমা পড়েছে। এ সময় অনেক মন্দির ল্যান্টার্ন দিয়ে সাজানো হয়। ছবি তোলার জন্য আইডিয়াল। এমনিতেও জায়গাটা নাকি বেশ সুন্দর তাই বিকেলের আগেই আলো থাকতে থাকতে পৌঁছাতে হবে। আমাকে বলল,'চল, এবার আমাদের সাথে ঘুরে দেখ'। আর তেমন কোন প্ল্যান ছিল না তাই চলে গেলাম বান্টিং এর ডং জেন টেম্পলে অপুর সাথে। আসলেই খুব সুন্দর একটা মন্দির। মাইকে ক্রমাগত চান্ট বাজছিল, চারিদিকে ছিমছাম বাগান আর তার মাঝে নানা মূর্তি - সব মিলে খুব শান্তি-শান্তি পরিবেশ। ঘুরে-ফিরে অনেক ছবি তুলে ফেললাম আলো থাকতে থাকতে। ওখানে সন্ধ্যা পর্যন্ত ছিলাম। রাতের আলোকসজ্জার তেমন কোন আয়োজন দেখলাম না। তাই ডিনার করতে ক্লাবের আরো দু'জনের আহ্বানে চলে গেলাম পোর্ট ক্ল্যাঙের সী ফুড রেস্তোরায়। বেশ অন্য রকম ভাল কাটল একটা দিন। অনেকের ছবি ব্লগ দেখে মন্দিরে তোলা কিছু ছবি এখানে শেয়ার করার লোভ সামলাতে পারলাম না। 
ছোট্ট বুদ্ধের এই ফ্লোটটা ক্রমাগত চক্রাকারে ঘুরছিল

মন্দিরের ভিতরের বুদ্ধমূর্তি

মন্দিরের মোমবাতি

মন্দিরের পূজারীরা সেই একইভাবে পূজা করে যাচ্ছে কত কাল ধরে, পিছনে দেয়ালের মূরালের অতীতে আর সামনের বর্তমানে

কয়েকটা ছেলে খবরের কাগজ দিয়ে ঘুড়ি বানিয়ে উড়াচ্ছিল বাইরের বাগানে

মন্দিরের এক পাশের দেয়ালে শিশুদের আঁকা বুদ্ধের চমৎকার কিছু ছবি টাঙানো ছিল

ফিশ পন্ডের ধারে কই মাছকে খাওয়াচ্ছিল অনেকের সাথে লাল জামার এই পিচ্চিটাও

মন্দিরের বাগানে বুদ্ধ ও বৌদ্ধ পুরাণের আরো অনেকের মূর্তি সাজানো ছিল




আবারো ছোট্ট বুদ্ধ

বাগানে নানা ধরনের অনেক ফুল ফুটেছিল সেদিন






আর মন্দিরের টালির ছাদে কিছু স্টারলিং পাখি বসে আড্ডা দিচ্ছিল





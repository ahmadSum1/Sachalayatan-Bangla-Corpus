এলোমেলো ৭




যাক তাহলে অবশেষে ভুলেই গেছি আমি তোকে
মাঝে অনেক দিন গিয়েছে আবোলতাবোল প্রলাপ বকে
আর কত বল যায় এভাবে আকাশকুসুম স্বপ্ন দেখা?
এখন আমি পেরিয়ে গেছি স্বপ্নপুরীর সীমারেখা।
আর দশটা লোকের মতই এখন আমি খুব স্বাভাবিক
রাত একটু গভীর হলে সবার মতই চোখ বুজি ঠিক
ঘুম ভাঙলেই আমায় ডাকে শরৎ আকাশ ঝকঝকা দিন
স্মৃতির জালে আটকে পড়া এখন আমি মুক্ত স্বাধীন
কী পেলাম এই জীবন থেকে? আনন্দ না আহাজারি?
সারাটা রাত জেগে জেগে ভাবি না কার পাল্লা ভারী।
পৌঁছে গিয়ে ভীষণ রকম খারাপ থাকার শেষ সীমানায়
ঠিক করেছি পাল্টে সে পথ উড়ব নতুন স্বপ্ন ডানায়
এখন কোন গান শুনলেই আইপডে বা মুঠোফোনে
বুকের ভিতর নেই হাহাকার, তোর কথা আর হয় না মনে
আর কোনদিন সায় দেবনা টুকরো স্মৃতির উস্কানিতে
দেব না আর কাউকে সুযোগ এই আমাকে কষ্ট দিতে
এখনো শেষ হয়নি জীবন, বাকি আছে অনেক খেলা
সাদা-ধুসর-কালো ছাড়াও আছে অনেক রঙের মেলা।
আহ! আমি খুব ভালই আছি! রঙিন আমার এই পৃথিবী!
সবকিছুরই সীমা আছে, তুই কত আর দুঃখ দিবি!
যা পেয়েছি খুশি তাতেই ভাবি না কী হারিয়েছি
যাক তাহলে অবশেষে তোকে আমি ভুলেই গেছি।


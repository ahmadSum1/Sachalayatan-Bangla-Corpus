গং সি ফা চাই




দেশ ছেড়ে সিঙ্গাপুরে যখন প্রথম যাই, তখন সারাদিন ভীষণ খারাপ লাগত। সিঙ্গাপুরের যাই দেখতাম, তাতেই বিরক্ত হতাম। হয়তো বাসে খুব নিরীহ কেউ বসে আছে, সে এত নিরীহ কেন দেখেও মনে হত একটা চড় বসিয়ে দেই। আর ঢাকার যেকোন কিছুর কথা মনে পড়লেই কান্না পেত। আমাদের বিয়ের সময় কটকটে গোলাপি রঙ করা শ্বশুরবাড়ির বেডরুমটা, যেটায় ঢুকলেই এক সময় রঙ দেখে মেজাজ চড়ে যেত, দেশ ছাড়ার পরে দেখা গেল সেটার জন্যও মন কাঁদে। দেশের কোন অনুষ্ঠান-উৎসবে থাকা হবে না, বিশেষ করে নববর্ষ আর পাব না ভাবলেই কান্না পায়। একটা অদ্ভুত বিচ্ছিরি অবস্থা! 
এরকমই একদিন হঠাৎ দেখি সিঙ্গাপুরের চারিদিকে বেশ একটা ফেস্টিভ আবহাওয়া। দোকানপাট, ক্যাম্পাসের ক্যান্টিন, সবখানেই দেখি লাল রঙের নানা সাজসজ্জা। আর সাথে তুমুল ঝাকানাকা চাইনিজ গান বাজছে সবখানে। মাঝে মাঝে পটকা ফোটার শব্দ, যেটা কিনা আসলে আতশবাজির ইলেক্ট্রিক সংস্করণ। আর সবখানে বাক্স আর ঝুড়ি ভর্তি কমলা। হঠাৎ করেই যেন পুরো শহর বদলে গেল।
জানা গেল, কিছুদিন পরেই চাইনিজদের সবচেয়ে বড় উৎসব চীনা নববর্ষ আছে আর এ সবই চাইনিজ নিউ ইয়ারের সাজ। ১২ টা পশু-পাখি দিয়ে ১২ বছরের একেকটা চক্র। সে বছর (ইংরেজি ২০০৫) ছিল 'ইয়ার অফ দ্য রুস্টার' বা মোরগের বছর। এরকম আরো আছে কুকুর, শুকর, ইঁদুর, ষাঁড়, বাঘ, খরগোশ, ড্র্যাগন, সাপ, ঘোড়া, মেষ, বানরের বছর। একেক বছরের একেক রকম ব্যাপার-স্যাপার। তেমনি যে যে বছর জন্মেছে সে বছরের পশু-পাখি অনুযায়ী তার চরিত্র ভিন্ন, তার রাশিফলও ভিন্ন। 

রঙচঙা যেকোন ফেস্টিভাল আমাকে সবসময়ই টানে। মন ভাল করতে ভাবলাম চায়না টাউন ঘুরে আসি। সেখানে গিয়ে দেখা গেল ঠিক আমাদের আর্ট কলেজের মিছিলে যেমন পাখি-বাঘ-মাছের আকৃতি বানানো হয়, সেরকম মোরগ আর সাথে বাকি পশু-পাখিদের নানা আকৃতির মুর্তির মত বানানো। আর সাথে আছে লালরঙা বহু ল্যানটার্ন সারা রাস্তা জুড়ে। চারিদিকে হইহই ভাব আর ভীষণ রঙিলা সব ডেকোরেশান। বিশেষ করে লাল রঙের প্রাধান্য দেখা গেল, কিছুটা বাংলা নববর্ষে আমাদের লাল পেড়ে শাড়ির মতন। আমার চাইনিজ ল্যাবমেটদের থেকে জানা গেল যে লাল রঙটাকে ওরা সৌভাগ্যের রঙ মনে করে, তাই চারিদিকে লালে লাল দুনিয়া। আর সাথে তুমুল ঝাকানাকা সব গান। লায়ন ড্যান্সারদের ছোট ছোট গ্রুপকেও দেখা গেল এদিক-সেদিক চীনা ট্রেডিশনাল ড্রাম বাজাতে বাজাতে নাচতে। আর দেখি সবখানে লেখা - 'গং সি ফা চাই' - চীনা ভাষায় নববর্ষের শুভেচ্ছা বাণী। 
আমার মন ভাল হয়ে গেল। ভাবলাম, যাক, সব নববর্ষ এখনো হারিয়ে ফেলিনি। 
এই সময় সরকারী ছুটিও থাকে ২ দিন। সাথে আরো ৩ দিন ছুটি নিলে উইকেন্ড মিলে বেশ একটা ৭-৮ দিনের লম্বা ছুটি কাটানো যায়। সে সময় অপু মাত্র মালেশিয়ায় পৌঁচেছে। আমার মালেশিয়ান চাইনিজ ল্যাবমেট শ্যারন বলল ছুটি নিয়ে ওর সাথে মালেশিয়া যেতে। আমাদের চরম ওয়ার্কাহলিক কোরিয়ান সুপারভাইজারের কাছে ভয়ে ভয়ে গেলাম ছুটি চাইতে। তখনো ওনার রসবোধের সাথে আমার পরিচয় ঘটেনি। ওনাকে কাঠখোট্টা কাজপাগল কোরিয়ান বলেই মনে হত। ছুটি চাইতেই বললেন, 'sure! no one works during Chinese New Year, except for me!' আমাকে আর পায় কে! সেই প্রথম শ্যারনের হাত ধরে কুয়ালা লামপুর আসা। 

অপুর সাথে কুয়ালা লামপুর শহর দেখতে বের হলাম। এখানেও দেখি চারিদিকে লাল লাল ল্যানটার্ন আর রাত হলেই আতশবাজি। ইলেক্ট্রিক না, আসল পুরোদস্তুর ফায়ারওয়ার্কস। খুবই মজার একটা সময়। ছোটকাল থেকেই চিংকু চেহারার কারণে চাইনিজ ডাক শুনে এসেছি বলেই কিনা জানি না আমার সবসময়ই চাইনিজ কালচারের প্রতি আকর্ষন বেশি। সে কারণেই অপু অতি উৎসাহের সাথে আমাকে একটা চাইনিজ স্টাইলের শার্ট কিনে দিল। ওটা পরে আরো ঘুরে বেড়ালাম। 

এরপরের বছর 'ইয়ার অফ দ্য ডগ' এর শুরুতে অপু এসেছিল সিঙ্গাপুরে। সেবার ওর হাত ধরে ঘুরে বেড়ালাম সিঙ্গাপুরের চায়না টাউন। তারপর আমার ৪ চাইনিজ ফ্ল্যাটমেট আর আমি একসাথে রান্না করে ডিনার করেছিলাম একদিন। সেটা নিয়ে ছোট্ট একটা ব্লগও লিখেছিলাম সে সময়। 
তার পরের বছর, 'ইয়ার অফ দ্য পিগ' এর সময় আবার মালেশিয়া ফিরে এলাম। সেই রুস্টারের সময় প্রথমবারের মত আসা, আর এবার দু'বছর পরে মাস্টার্স থিসিস জমা দিয়ে সিঙ্গাপুরের পাট চুকিয়ে আসা। এতদিনে সিঙ্গাপুর আমার বাড়ি হয়ে গেছে, ওখানের বন্ধুরা আমার পরিবার। যেই সিঙ্গাপুরের সবকিছুই দু'বছর আগে অসহ্য লেগেছিল, সেই সিঙ্গাপুরই আমাকে এতদিনে আপন করে নিয়েছে, দিয়েছে অনেক কিছু। সবচেয়ে বড় যা দিয়েছে তা হল নিরাপত্তা আর স্বাধীনতা। ঢাকায় বাসায় সান্ধ্য আইন ছিল, একা একা হুটহাট যেখানে-সেখানে চলে যাবার স্বাধীনতা ছিল না কোন দিন। সিঙ্গাপুরের চমৎকার নিরাপত্তা ব্যবস্থার জন্য রাত ৩-৪টার দিকে একা মালেশিয়া থেকে ফিরতেও ভয় পাইনি কখনো। দুটো বছর সিঙ্গাপুরের আনাচ-কানাচ তাই দাপিয়ে বেড়িয়েছি আর স্বাদ নিয়েছি চরম স্বাধীনতার। সিঙ্গাপুর ছেড়ে আসা যেন আরো একবার নিজস্ব গন্ডি ছাড়া, আরো একবার 'দেশ' ছাড়া। এবার আরেক দফা মন খারাপের সময়। 

তাই মালেশিয়া এসে আবার যখন মন খারাপের দিন শুরু হল, অপু আমাকে নিয়ে গেল 'ইয়ার অফ দ্য পিগ' এর সাজসজ্জা দেখাতে। চারিদিকে লাল রঙের বন্যা আর উড়াধুড়া সব টিপিকাল চাইনিজ নিউ ইয়ারের গানগুলো আবারো মন ভাল করে দিল।
এরপর 'ইয়ার অফ দ্য র‌্যাট' আসল। সেটাও শেষ হয়ে আজ থেকে শুরু হচ্ছে 'ইয়ার অফ দ্য অক্স'। এতদিনে সব রকম চিংকু চেহারা চিনে গেছি। জেনে গেছি চোখ-নাক ছোট হলেও অনেক পার্থক্য আছে একেক জাতির চেহারায় আর তাদের কালচারে। মুখ দেখে আর ইংরেজি উচ্চারণ শুনে এখন মোটামুটি ৯০% সঠিকভাবে বলে দিতে পারি কে চায়না থেকে এসেছে, কে মালেশিয়ান বা সিঙ্গাপুরিয়ান চাইনিজ বা কে আদৌ চাইনিজ নয় - কোরিয়ান, জাপানি বা ফিলিপিনো। আর এও জেনে গেছি, নাহ্, ভোঁতা নাক বলেই আমার চেহারার সাথে চাইনিজদের কোন মিল নেই, বরং মালেশিয়ার ভূমিপুত্র মালে জাতি বা ইন্দোনেশিয়ানদের সাথেই বেশি মিল। 
বাংলা নববর্ষ ২০০৪ এর পরে শুধু একবার পেয়েছিলাম ২০০৭-এ। সেই দুঃখ মনে না এনে চাইনিজ বা ওদের মত দেখতে না হয়েও আমি বারবার ফিরে চাই চাইনিজ নিউ ইয়ারের দিকে আর মন ভাল করি। আর এখানের সবার সাথে গলা মিলিয়ে শুভেচ্ছা জানাই - 'গং সি ফা চাই'। 


[শুরুর ছবিটা গতকাল অপুর তোলা, ওর ফ্লিকার থেকে মেরেছি। বাকি ছবিগুলো আমার তোলা। চাইনিজ নিউ ইয়ারের আরো দু-তিনটা ছবি আছে এখানে।]


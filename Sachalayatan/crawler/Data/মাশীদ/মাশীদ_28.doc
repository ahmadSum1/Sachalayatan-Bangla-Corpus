জীবনের স্বাদ




জীবনের স্বাদ
রিপোর্ট কার্ডে যখন দেখি পাঁচ বিষয়ে ফেল,
কিংবা যখন দাম বেড়ে যায় গ্যাস-জ্বালানি তেল,
রিকশা-গাড়ি-ভলভো এবং সিএনজি-ট্রাক দিয়ে
ট্র্যাফিক জ্যামে থাকার সময় মাথায় কাকের 'ইয়ে',
কিংবা যখন ম্যানহোলেরই গভীর তলে ডুব -
এসব সময় সাধের জীবন তিক্ত লাগে খুব।
পাওনা টাকা চাইতে হঠাৎ কেউ যদি বা আসে,
কিংবা যখন সুইটি বলে, 'আর রব না পাশে',
মা-বউ-এরই ঝগড়া শেষে সাপোর্ট দিলে মা'কে,
হায় কি দারুণ মধুর নামেই বউ আমাকে ডাকে!
বাবার ঝাড়ি খেয়ে কোন প্ল্যান যদি বানচাল -
সেসব সময় বলছি শোন জীবন ভীষণ ঝাল।
বেড়েই চলে মিটার যখন কাল-হলুদ ক্যাবে,
সকাল-বিকাল ক্লাস করে যাই থিওরি আর ল্যাবে,
ন'টা-পাঁচটা অফিস যখন আজকে এবং কাল-ও -
জীবনটা খুব পানসে লাগে, আর লাগেনা ভাল।
ঝাঁঝালো খুব লাগবে জীবন ঈদের বাজার শেষে -
বক্তৃতা আর সভা-মিছিল-গণসমাবেশে।
ঝড়ের দিনে আম কুড়ানো, মেলায় আচার খাওয়া -
এদের মাঝে যাবে খুঁজে টকের ছোঁয়া পাওয়া।
আবার নতুন বছর এলে নতুন পাখির গানে
নতুন কোন প্রেমপত্র আমায় কাছে টানে,
অ্যাপয়েন্টমেন্ট লেটার পেয়ে বেকার এ জীবনে
থাকি যখন ভালবাসার মধুর আলিঙ্গনে,
কিংবা যখন সুন্দরবন, কক্সবাজারের বীচে
মেতে উঠি সবাই মিলে এক আকাশের নীচে,
যখন দেখি মায়ের কোলে শিশুর মুখে হাসি -
জীবনটা খুব মিষ্টি লাগে, আহ! কী ভালবাসি!
এই জীবনের কোথাও উঁচু, কোথাও গভীর খাদ,
এসব নিয়েই পাঁচমিশালী এই জীবনের স্বাদ । 
২০০৩ এর কোন এক সময়ে লেখা এই ছড়াটা সামহোয়্যারে আপলোড করেছিলাম গত বছর ফেব্রুয়ারিতে। এটা লিখেছিলাম 'জীবনের স্বাদ' নামে ক্লোজআপের একটা কনটেস্টের জন্য। ওটার প্রথম ১০-এ ছিলাম না জানি, ওদের টিভিতে দেখিয়েছিল। কিন্তু প্রথম ১০০-তে ছিলাম কিনা জানা হয়নি, আমাদের সদ্য বদলানো নতুন বাসার ভুল ঠিকানা দিয়েছিলাম বলে। যাহোক, কিছু এসে যায় না। ২০০৩ পর্যন্ত কাউকে পঁচানো ছাড়া কিছু লিখিনি। এটাই শুরু। মূল ছবিটা এখানে।


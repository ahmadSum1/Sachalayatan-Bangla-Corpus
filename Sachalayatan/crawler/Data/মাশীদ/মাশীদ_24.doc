কানামাছি




তুই আর আমি, আমি আর তুই
দুই করি এক, এক করি দুই
আমি বলি, 'থাক, চল গান গাই'
তুই বল, 'না না, আজ বাড়ি যাই'।
আমি ফিসফিস, তুই চিৎকার
তোর যদি হই, তুই হবি কার?
বল, 'চুপ করে কথাটুকু শোন'
বলি, 'আজ থাক, ব্যস্ত ভীষণ'।
তুই হেসে খুন, আমি অভিমান
এই হৈ-চৈ, এই সুনসান
হুট করে বলি, 'খু্ব ভালবাসি'
সেটা শুনে তুই বললি, 'আজ আসি'।
আমি লিখি চিঠি, তুই চিরকুট
এই একসাথে, আবার দে ছুট
খুব কাছাকাছি চলে আসলেই
তুই বল, 'আছি', আমি বলি, 'নেই'।
এই দূরে যাই, এই কাছাকাছি
তুই আর আমি, খেলি কানামাছি
আজ ভাল আছি, আজকে মাতাল
কালকের কথা ভাবা যাবে কাল। 


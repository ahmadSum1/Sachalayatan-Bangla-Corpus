এলোমেলো ১৪




তোকে নিয়ে ভাববো বলে
ভাবনাটাকে আসতে বলি
হঠাৎ কোন দুপুরবেলায়
যখন আমায় একটুখানি
ছুটি দিয়ে বিদায় নেবে
নিত্যদিনের টানাপোড়েন
যখন আমার থাকবে না আর
অন্য কারো ভাবনা হবার
জটিলতা
তেমন কোন দুপুরবেলায়
কাঠফাটা খুব রোদের মাঝে
একটু হঠাৎ বৃষ্টি হবে
তখন আমি ঠিক এমনই
খুব পুরনো আরেক বেলায়
যাব ফিরে মনে মনে। 
তুই আজকাল কোথায় আছিস
কেমন আছিস
সেসব ভেবে নষ্ট করার সময় আমার
নেই এখন আর
কিন্তু ইতিহাসের পাতার
রোদ-বৃষ্টির সেই দুপুরে
তুই কিন্তু আমার সাথে
ভালই ছিলি...
হতেই পারে তুই আমি
আর এই দুনিয়া
এখন অনেক বদলে গেছি
কিন্তু কিছুই পারবে না আর
বদলে দিতে স্মৃতির পাতার
তোর-আমার ঐ রোদ-বৃষ্টি
ভাল লাগায় ভালবাসায়
ভাল থাকার কাব্যগাঁথা।
যখন আমার বর্তমানে
অন্য রকম অন্য কারো
খুব অযথা আদিখ্যেতা
কিংবা ভীষণ অবহেলার
বজ্র-শিলা-ঝড়-ঝাপ্টা
সেই পুরনো রোদবৃষ্টির
ভাল থাকার ভাবনা তখন
আমায় হঠাৎ ভাল রাখে।
তাই আমি ঐ ভাবনাটাকে
মাঝে মাঝে আসতে বলি
এমন কোন দুপুরবেলায়
খুব বেশি না একটু সময়
তোকে ছাড়াই তোকে ভেবে
একটু এমন ভাল থাকা
দেই নিজেকেই গভীরভাবে।


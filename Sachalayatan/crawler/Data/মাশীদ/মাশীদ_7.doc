এলোমেলো ১০




মাঝেমাঝে ইচ্ছে করে
অন্য কোন দেশের কোন খুব চেনা এক রাস্তা ধরে
তোমার সাথে যাব আমি অনেক দূরে,
অন্য কোন ভাষার কোন খুব চেনা এক গানের সুরে
তোমার সাথে একটু কিংবা অনেক হাঁটি,
চলতে চলতে টুকরো স্মৃতির আদান-প্রদান
অন্য কোন যৌথ ভাষায়
তোমার-আমার মনের ভিতর বাড়াবে টান,
কোন কিছুর আশা ছাড়াই অন্য কোন ভালবাসায়
ইচ্ছে করে তোমার মনে একটুখানি আঁচড় কাটি।
এই 'তুমি'টা এই তুমি
বা সেই তুমি
বা অন্য কেউও পারে হতে
খুঁতখুঁতে নই আমি অত!
সিন্ডারেলার জুতোর মত
শুধু তোমার মনের সাথে
মিলতে হবে আমার মনের একটু ক্ষত।
আমার মনের একটুখানি পাওয়ার সাথে
পুরোপুরি মিলতে হবে তোমার মনের একটু চাওয়া।
পুরনো এক সুখের ছোঁয়া
তোমার কাছে এখন খুবই স্পষ্ট নাকি আজো ধোঁয়া
সেটাও আমি একটুখানি মিলিয়ে নেব
মিলে গেলেই তোমায় আমার সেই 'তুমি'টা বানিয়ে দেব।
আমার 'তুমি' হতেই হবে এমন আমি করব না জোর!
শুধু তোমার মনের খবর
মিলে গেলে দিনে-রাতে
আমার মনের স্থানীয় সংবাদের সাথে
ধরে নেব অন্য কারো
নাই বা হয়ে তুমি আমার হতেও পারো!
নিত্যদিনের ছোট-খাট ঝুটঝামেলা
নিয়ে আমি যেমন ভাবি সারাবেলা
যদি দেখি তুমি সেটার বেশি কিংবা কম ভাব না
ধরে নেব তোমার আছে 'তুমি' হবার সম্ভাবনা।
মিলগুলো সব একটুখানি মিলিয়ে দেখো।
সেই 'তুমি'টা চাইলে হতে আমায় ডেকো।


আমায় কথা দিয়েছিলি




আমায় কথা দিয়েছিলি
আমার থেকে ক্লাস লেকচার টুকে নিবি
তার বদলে বলেছিলি
ক্যান্টিনে চা খাবার সময় সঙ্গ দিবি
আমায় কথা দিয়েছিলি
চা শেষ হলেই মিস্ দেয়া ক্লাস বুঝে নিবি
তার বদলে বলেছিলি
বাদ দিয়ে সব পাত্তা শুধু আমায় দিবি
আমায় কথা দিয়েছিলি
আমার থেকে একটা ছোট বিকেল নিবি
তার বদলে বলেছিলি
আমায় একটা অনেক বড় রাত্রি দিবি
আমায় কথা দিয়েছিলি
হঠাৎ কোন সন্ধ্যাতে এই হাতটা নিবি
তার বদলে বলেছিলি
তোর দু'টো হাত যখন-তখন ধরতে দিবি
আমায় কথা দিয়েছিলি
আমার থেকে এক টুকরো জ্যোৎস্না নিবি
তার বদলে বলেছিলি
বৃষ্টি শুরু হবার আগের আকাশ দিবি
আমায় কথা দিয়েছিলি
আমার থেকে একটুখানি আদর নিবি
তার বদলে বলেছিলি
আমায় তোর ঐ উষ্ণ বুকে শান্তি দিবি
আমায় কথা দিয়েছিলি
আমার থেকে ভীষণ গভীর আস্থা নিবি
তার বদলে বলেছিলি
আমায় নিয়ে অজানা পথ পাড়ি দিবি 
আমায় কথা দিয়েছিলি
আমি যা চাই চাওয়ার আগেই বুঝে নিবি
তার বদলে বলেছিলি
তোর চাওয়াটাও শুধু আমায় বুঝিয়ে দিবি
আমায় কথা দিয়েছিলি
আমার বাকি জীবনটুকুর সবটা নিবি
তার বদলে বলেছিলি
তোর জীবনের বাকিটুকুও আমায় দিবি
আমায় কথা দিয়েছিলি
আমার যত টুকরো কথা বুকে নিবি
তার বদলে বলেছিলি
কথা দিয়ে কথা রাখার কথা দিবি।


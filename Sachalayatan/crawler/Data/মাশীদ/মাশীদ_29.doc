বিচ্ছিন্ন আবেগ




মাঝে মাঝে কোন কারণে বা কোন কারণ ছাড়াই মন যেন কেমন হয়ে যায়। কোথ্থেকে সব এলোমেলো ভাবনা এসে ভর করে। কিছুই ভাল লাগে না তখন। আবার ঠিক খারাপও না। তখন কাউকেই খুব দরকার পড়ে না। আবার হয়তো কারো কথা মনে ঘুরপাক খেতে থাকে অস্পষ্টভাবে, অন্য কোন ভাবনার ডালপালা হিসেবে। নিজের মনের খুব গভীরে ডুবে যেতে থাকি। এক ভাবনা থেকে আরেক ভাবনায় ঘুরপাক খাই; আলো থেকে অন্ধকার, আবার অন্ধকার থেকে আলোয়। সঙ্গী হিসেবে থাকে শুধু একান্ত প্রিয় কিছু গান। সেই সব গান বারবার শুধু শুনে যাই আর ঘুরপাক খাই, আলো-আঁধারিতে, নিজের ভিতরে, একা। 
ওয়ারফেজের বিচ্ছিন্ন আবেগ আমার অদ্ভুত সেই সময়গুলোর এক পুরনো বন্ধু। শুনে শুনে লেখা কথাগুলোয় হয়তো টুকটাক ভুল থাকতে পারে আমার, কিন্তু বিচ্ছিন্ন আবেগের বিহ্বলতা অনুভবে আমাকে সঙ্গ দিতে কোনদিন ভুল করেনি এই অন্তরঙ্গ গানটা।  
বিচ্ছিন্ন আবেগ
একদিন আমি হেঁটে চলছি পথে একা
হঠাৎ হোঁচট খেয়ে থমকে দেখি
চারিদিকে আঁধার
আঁধার আর আঁধার
আঁধার আর অন্ধকার
কোনদিন আমি গাইব সেই গান
যে গানে থাকবে না মলিন অহংকার
কোনদিন আমি গাইব সেই গান
যে গানে থাকবে শুধু জ্যোৎস্নার স্বচ্ছতা?
আলোয় আলোয় ভরা চারিদিকে
তবু কেন ঘরে এত আঁধার
শুনি তবু শুনি না
বুঝি তবু বুঝি না
গানের মত গান নেই কেন তাই
কোনদিন আমি গাইব সেই গান
যে গানে থাকবে মহাশূণ্যের উদারতা
কোনদিন আমি গাইব সেই গান
যে গানে থাকবে সাগরের গাংচিলের ডাক?
বন্দী আমি নিজে নিস্তব্ধতায়
কন্ঠে আমার নেই কোন সুর
বন্ধ জানালার পাশে বসে আছি
ফুলের সুবাস পাই
আলোর দরজা খুলেও কেন খুলি না
বারবার শুধু ছিটকে পড়ি অশ্লীল কারাগারে
কি যেন কী পাবার মোহে?
একদিন আমি হেঁটে চলছি পথে একা।


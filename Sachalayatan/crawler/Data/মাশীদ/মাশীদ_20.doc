এলোমেলো ৮




আজকে তুমি একটু থাকো, একটু দাঁড়াও
আমার আরো একটু কথা প্লিজ শুনে যাও
জানি জানি ভীষণ রকম বিচ্ছু আমি ও পাগলাটে
আরো মানি আমার চেয়ে বেশি কথা কেউ বলে না এ তল্লাটে
নিত্যদিনের ছোটবড় কান্নাহাসি
সেসব নিয়ে অবিরত বকে যেতে ভালই বাসি
তোমার কাছে যেসব কিছু খুব সাধারণ দুর্ঘটনা
সেসব নিয়েই হয়তো আমার বিরতিহীন উন্মাদনা
আমার মনের সব গল্পই তোমায় বলি
তোমার কাছে খুব চেনা তাই আমার মনের অলিগলি
কিন্তু দেখ তুমি ভীষণ অন্যরকম
খুব গভীরে লুকিয়ে রাখো মনের জখম
আর সারা দিন ডুবে থাক কাজের চাপে
সময় কোথায় ভাসার তোমার আমার অনর্গল প্রলাপে?
সেসব জেনেও করছি তোমার সময় চুরি
কারণ আরো একটু কথা তোমায় বলা খুব জরুরি।
হাসলে নাকি?
ভাবছ, এত কথার ভীড়েও কোন কথাটা রইল বাকি?
বলছি শোন, আমার ভীষণ ইচ্ছা করে
এই দু'হাতে নিবিড় করে বুকের ভেতর জাপটে ধরে
না বলেও অন্যভাবে বলব কথা তোমার সাথে
আমার তোমার এই জীবনের প্রতি রাতে
থাকব আমি চুপ করে আর বলবে তুমি তোমার কথা
সঙ্গ দেবে তোমায় আমায় গভীর মায়ার নীরবতা।
জানি আমি একটু কথা বলব বলেও বলে ফেলি অনেক কথা
বুঝলে এখন কেন আমার এমনতর অস্থিরতা?


এলোমেলো ১৩



(জি.এম.তানিমের সাথে হরতাল চ্যালেঞ্জে লেখা।)

মাঝে মাঝে কোথায় হারাই
কালো কালো মেঘের 'পরে উড়তে থাকি।
মাঝে মাঝে কারণ ছাড়াই 
অতল কালো গভীর জলে ডুবতে থাকি।
মাঝে মাঝে বিপথ মাড়াই
কুয়াশাতে দিক হারিয়ে ভাসতে থাকি।
অনেক লোকের মাঝে তখন 
হঠাৎ করেই আমার লাগে একলা ভীষণ।
বিক্ষিপ্ত দ্বন্দ্বে এ মন
ঝড়-ঝাপটায় হয় উচাটন।
ভুলগুলো সব ঘুরতে থাকে
মনের ভেতর অন্ধকারের ঘূর্ণিপাকে।
আশেপাশের মানুষগুলো তখন আমায় কেউ বোঝে না।
কেন আমি নেই আমি আর কেউ খোঁজে না।
তখন আমি চাই না হতে অন্য কারো।
একমাত্র তুমিই পারো
কুয়াশা সব সরিয়ে দিয়ে
মেঘগুলোকে ঝরিয়ে দিয়ে
তোমার দু'হাত বাড়িয়ে দিয়ে
অতল জলের গভীর থেকে তুলতে টেনে।
বারেবারে তুমিই দাও এই আমাকে আলোয় এনে।
তোমারও তো দুঃখ কত!
কত্ত রকম ঝুট-ঝামেলায় জর্জরিত
অন্ধকারের বদ্ধ কোণে নিমজ্জিত
তোমার মনও আমার মত।
তারপরেও শক্ত হাতে হাত ধরবার
শক্তি অত কোত্থেকে পাও?
কেমন করে এই বারেবার
এমন করে আমায় বাঁচাও?
তুমিই শুধু ডুবতে থাকা আমার এ হাত ধরতে পারো
ভাঙতে থাকা আমায় আবার গড়তে পারো।
সেই যে আমায় জীবন দিলে
শুধু তোমার কাছেই আজো শান্তি মিলে।
(আমার মা'কে)


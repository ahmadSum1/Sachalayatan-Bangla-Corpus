এলোমেলো ৪+




এলোমেলো বোকা আমি
ভেবেছিলাম এমনি এমনি পেয়ে গেছি বেশ ক'টা ভোর
ভুলেই ছিলাম ভীষণ দামী
এই জীবনের প্রতি প্রহর
সে দাম দেবার একেক রকম নিয়ম-রীতি!
রাত পেরিয়ে নতুন ভোরে তোকে ঘেরা নানান স্মৃতি
কাঠঠোকরা পাখির মত
অবিরত যায় ঠুকে যায় বুকের ক্ষত
যেমন করে মেঘ ঢেকে দেয় সোনালী রোদ
তেমনিভাবেই কষ্ট দিয়ে করছি আমি গভীর সুখের দাম পরিশোধ।
আমায় নিয়ে ভীষণ রকম চিন্তা কি তোর?
আর কত বল!
শুনলে এসব খুব খামাখাই চোখের কোণে যায় জমে জল।
কী লাভ হবে ভাঙলে এ ঘোর?
মনের ভিতর একটু না হয় ছাই রঙা এক মেঘ জমেছে
সেই জন্যে বল কেন তোর ঘুম কমেছে?
হতেই পারে একটু বেশিই ভালবাসি
কিন্তু জানি বাকি আছে এই জীবনের আরো অনেক কান্না-হাসি।
তাই বলছি, আমায় নিয়ে ভাবিস না আর আজকে থেকে
গেলই না হয় তোর আর আমার রাস্তা বেঁকে
কাটল না হয় এ ক'টা দিন খুব ভাল এক অন্য মোহে
পিছুটানের দুঃখ ভুলে না হয় মোরা উড়েই ছিলাম অন্য গ্রহে
হলই না হয় খুব অদ্ভুত অভিজ্ঞতা
কিন্তু দেখিস, সময় ঠিকই ভুলিয়ে দেবে সেসব কথা।
বেশ কিছুদিন আমরা দু'জন ছিলাম না হয় এর-ওর ছায়া
হয়তো সেদিন জ্যোৎস্নারাতে মনের ভুলে
আমার এই হাতটা তুলে
হঠাৎ করেই রেখেছিলি তোর ঐ হাতে
কিচ্ছু এসে যায় না তাতে!
ওলট-পালট সব কিছু ঠিক আগের মত হবেই দেখিস!
নিত্যদিনের খুনসুঁটি আর খেলাচ্ছলে তুই না আমায় শিখিয়েছিস
দুই দিনের এই দুনিয়াটায় সবই মায়া, সবই মায়া। 
[বহুদিন আগে সামহোয়্যারে লেখা 'এলোমেলো - ৪' এ এই কবিতার শুরুটা ছিল। বাকিটুকুও লিখেছিলাম অনেক আগে। আজকে পুরনো লেখা ঘাটাঘাটি করতে গিয়ে পেলাম। নতুন কিছু লেখা হচ্ছে না তাই এটাই পোস্টালাম।]


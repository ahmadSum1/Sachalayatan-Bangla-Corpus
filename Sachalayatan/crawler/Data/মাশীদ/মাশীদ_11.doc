এলোমেলো ৯




ভালবাসা, তোমায় আমি ভালবাসি
এপথ-সেপথ ঘুরেফিরে
অচেনা সব মুখের ভীড়ে
চেনা তোমার কাছেই আমি ফিরে আসি।
বড় আমি অনেক এখন
মনের কথা এখন আমার বলতে বারণ
ব্যস্ত থাকি নিজের কাজে
আজেবাজে
খুব অকারণ
বাসতে ভাল আর কি সাজে?
মাঝেমাঝে বড় হওয়ার দুঃখ আমায়
গ্রাস করে নেয় হঠাৎ করে
জেগে থাকা রাতের ভোরে
আমায় ভাবায়
কারণ ছাড়া
হাসিখুশি ভাল আমি হঠাৎই হই দিশেহারা।
ভালবাসা, খুঁজে ফিরি তোমায় তখন
পুরনো সব স্মৃতির কাছে
হারায় এ মন
একেক করে,
রাতের ভোরে
কেউ আমাকে বাসত ভাল,
অন্য কোন ভোরের রাতে
সেই স্মৃতিটার একটু আলো
আমার মনের জানালাতে
সকাল আনে পাখির ডাকে
জানি সেসব স্মৃতির বাঁকে
ভালবাসা আজো আছে।
ভালবাসা, ছিলে আছো আমায় ছুঁয়ে
মা-বাবা-বোন-বন্ধু হয়ে
আগের থেকে একটু শুধু অন্যভাবে
একটু দূরে
সময় এখন আগের থেকে একটু কঠিন
নেই তো এখন ভালবাসা আগের মত বিরতিহীন
মাঝে ভাঙা-গড়ার খেলা
চলল মেলা
নেই তুমি আর সবটা জুড়ে
তাতেই কি সব হারিয়ে যাবে!
ভালবাসা, দূর কিংবা কাছাকাছি
তুমি আছো বলেই জেনো আমিও আছি
স্মৃতি কিংবা বর্তমানে
বন্ধু কিংবা মায়ের প্রিয় আহবানে।
ভালবাসা, দিনের শেষে আমার ঠোঁটে
কাছের দূরের নানান রূপের তোমায় ভেবেই হাসি ফোটে।


দিনলিপি : প্যানগ্রাম, গিমিছড়া, আড্ডা, মাছমেলা



১.
বাংলায় প্যানগ্রাম তৈরি করার চেষ্টা করছি। প্যানগ্রাম হলো বর্ণমালার সব হরফ অন্তত একবার থাকে, এমন বাক্য। ইংরেজিতে যেমন : The quick brown fox jumps over the lazy dog.
কিবোর্ডে টাইপ করে দেখুন নিচের বাক্যটি, আঙুলের সাথে মোলাকাত হয়ে যাবে  সব বর্ণের। 
বর্ষামুখর দিন শেষে, ঊর্দ্ধপানে চেয়ে যখন আষাঢ়ে গল্প শোনাতে বসে ওসমান ভুঁইঞা, ঈষান কোণে তখন অন্ধকার মেঘের আড়ম্বর, সবুজে ঋদ্ধ বনভূমির নির্জনতা চিরে থেকে থেকে ঐরাবতের ডাক, মাটির উপর শুকনো পাতা ঝরে পড়ে ঔদাসীন্যে, এবং তারই ফাঁকে জমে থাকা ঢের পুরোনো গভীর দুঃখ হঠাৎ যেন বৃষ্টিতে ধুয়ে মুছে ধূসর জীবনে রঙধনু এনে দেয়।
এখনকার ডিজুস-চ্যাংড়াদের মুখের বুলি দিয়ে প্যানগ্রাম  বানাতে পারলে বেশ হতো!(বিস্তারিত  ব্লগস্পটে)
২. সমসাময়িক গিমিছড়া
লেগে গেছে ট্যাগ অধার্মিকের
শামসুল হক আটক শিকের
ভেতরে একাত্তুর তোলপাড়
ব্লগের লেখায় উত্তম জা‌‌‌‌‍ঝা
কলকবজায় পোস্টার্নমড
শব্দমালার মারছি পাছা
(নাউজুবিল্লাহ)
৩.
সম্প্রতি, সপ্তাহের ঘ্রাণ যায়নি এখনও, জনাকয় ব্লগার মেতেছিলাম আড্ডায়। ছিলেন কারুবাসনা, শ্যাজা, ভাস্কর, মৌসুম, কৌশিক, আরিফ জেবতিক, আয়েশা আখতার, শাপলু, হাসান বিপুল আর আমি। ফেরার আগে দেখা ব্রাত্য রাইসুর, অনেকদিন পর, আগের ভূষায়; ইমেইলে সফটওয়্যার পাঠানোর কথা একটা, পাঠাননি।
৪.
টুশকি এখন সুস্থ। পুরোপুরি। মন ভালো আমার। বাড়তি কারণ, মিয়ানমার থেকে গ্যাস (লাফিঙ্গ্যাস?) আমদানি করতে ছটফটাচ্ছে বাংলাদেশের ব্যবসায়ীগণ; অথবা মাছের মেলা শুরু হয়ে গ্যাছে শিল্পকলায় যেহেতু আল্লাহর রহমতের গোপন কথা জেনে গেছে অ্যাডকম।
যাযাকুল্লাহ খায়ের, হায়!
- ইশতিয়াক জিকো / ২৪ জুলাই ২০০৭


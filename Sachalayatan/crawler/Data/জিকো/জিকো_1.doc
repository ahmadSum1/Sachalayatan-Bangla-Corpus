কারফিউলিপি ২



১.
হবার কথা দিনলিপি। কিংবা রাতলিপি। কিন্তু নগর-মগজ-দিনরাতের সব অনুভূতি আজ কারফিউয়ের দখলে।
২.
কারফিউলিপি শুরু করেছিলাম গতরাতে, ব্যক্তিগত ব্লগে। শুভাকাঙ্ক্ষী-পরিজনের অনুরোধ, যেন আর না লিখি এখন। সমস্যা হতে পারে, যেহেতু ঢাকায় থাকি, যেহেতু ঢাবি ছাত্র, যেহেতু জরুরি অবস্থা, যেহেতু কারফিউ। যেহেতু যেহেতু যেহেতু। মাথাজুড়ে যেহেতুদের ভনভন। সেল্‌ফ সেন্সরশিপ।
৩.
২৩ আগস্ট ২০০৭। রাত দশটা। বিবিসি'র খবর শুনলাম। শাহবাগের বাসা থেকে ছাত্রদের বের করে নির্মমভাবে পিটিয়েছে সেনাসদস্যরা। খবর শুনে ক্ষুব্ধ, মর্মাহত। ভী ষ ণ।
৪.
রাত সোয়া এগারোটা। আব্বু ঢাকায় ফিরছে। গ্রামের বাড়ি থেকে। কমলাপুর রেলওয়ে স্টেশনে নেমে ফোন, আসতে সমস্যা হচ্ছে। সতর্ক করা হলো, 'অবসরপ্রাপ্ত ঢাবি শিক্ষক'-এর পরিচয় যেন না দেন তিনি। এমনিতে ঢাকা বিশ্ববিদ্যালয়ের ছাত্র-শিক্ষকের ওপর ক্ষেপে আছে উর্দি। পরিচয়পত্র দেখালে আরও হিতে বিপরীত।
৫.
রাত ১২টা। নেট ছিল না সন্ধ্যা পর্যন্ত। এখন আবার মোবাইল ফোন নেটওয়ার্ক বন্ধ। পূর্বঘোষণা ছাড়াই। উড়ো খবর শুনছি, বিটিটিবি ল্যান্ডফোনের আইএসডি ইনকামিং নাকি বন্ধ।
৬.
বিডিনিউজের স্ক্রল খবর, মাঝরাতে ঢাকা বিশ্ববিদ্যালয়ের দুই জ্যেষ্ঠ শিক্ষককে আটক করেছে যৌথবাহিনী। কোন দু'জন?
প্রাসঙ্গিক ব্লগপোস্ট
# কারফিউ প্রথম দিন - তৃতীয় বিশ্বের চোখে
# কারফিউ দ্বিতীয় দিন - তৃতীয় বিশ্বের চোখে
# খালি কলা গাছ - শহীদুল আলম, দৃক


দিনলিপি : লোকটা, সার্ভার, তারেক মাসুদ, হিমাল ম্যাগ



১.
স্মৃতিহীন লোকটাকে এঁকেছি গতরাতে। অনেকরাত পর ইচ্ছে হলো আঁকিবুকি করতে।
২.
চিত্ত যেথা ভয়শূন্য বাণীসমৃদ্ধ সচলায়তনে ইদানীং রেস্ট্রিকটেড পোস্ট বেশি চোখে পড়ছে। সব পাঠকদের সামনে খোলামেলা বললে ক্ষতি কী? সাইটের ইমেজ নষ্ট হবার ভয়ে?
রাতে সচলায়তনে পোস্ট করতে পারিনি। আবার সার্ভার গোলযোগ?
৩.
গোলযোগ হাসিনাকে নিয়েও। নানারকম বিশ্লেষণ অভিজ্ঞতা স্মৃতিচারণ নেটজুড়ে। 
বিরক্ত।
৪.
বিরক্ত হয়েছি তারেক মাসুদ-এর সাক্ষাৎকার পাঠেও। আনন্দবাজার পত্রিকায় ছাপা হয়েছে। ১৫ জুলাই। প্রশ্ন শুরু ইসলামাবাদে লাল মসজিদ সংকট নিয়ে। সংস্কার করেও মাদ্রাসার শিক্ষা ব্যবস্থা টিকিয়ে রাখার পক্ষে তিনি। একমত হতে পারিনি তার ভাবনায়।
অবশ্য এটা প্রত্যাশিত। ধর্মের গুণগান তিনি মাটির ময়না ছবিতেও গেয়েছেন। ফরহাদ মজহার, ফাদার গাস্ত রোবের্জ, সাদিক মোহাম্মদ আলমদের ভালো লাগবে হয়তো। অবশ্য শরীয়তে বেইল নাই। হাল ক্রেজ মারেফত-অধ্যাত্মবাদ। মিমের আধার বদল শুধু। ধর্ম কিন্তু টিকে থাকে। ভাবনার স্প্রে!
৫.
গতমাসে হিমাল সাউথএশিয়ান ম্যাগাজিন আমার তোলা  ছবি (এনকাউন্টার: আর্মি অ্যান্ড প্রেস ফিডম) ছেপেছে প্রচ্ছদ রচনায়। সম্মানী পাইনি এখনও। পেয়েছি ইমেইল, ঘণ্টাখানেক আগে। সম্পাদক দুঃখপ্রকাশ করে আরেকটু ধৈর্য ধরতে বলছেন।
কবে না জানি ধৈর্যবাজ হয়ে যাই।
-- ইশতিয়াক জিকো / ১৮ জুলাই
 

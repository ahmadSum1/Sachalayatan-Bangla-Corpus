ব্লগ বৃত্তালপনা



ইন্টারনেটে লিখতে পারি, কিন্তু কেন লিখবো? পক্ষে-বিপক্ষে যুক্তির ড্রিবলিং শেষে যখন এ প্রশ্নের কোনো উত্তর মনে ধরে, তখন তৎপর হই লিখার, ব্লগে নিয়মিত হবার।
ছক কাটি, ভাবি, এবার ব্লগাবো নিয়মিত। ডেল কার্নেগীয় পদ্ধতি: ব্লগালে এক পয়েন্ট দিই নিজেকে। সপ্তাহ শেষে তিন পয়েন্ট পেলে সার্থক।
১ শনিবার, আগের সপ্তাহে শেখা বিষয় উগড়ে দেয়া।
১ রোববার, সাম্প্রতিক ভালোলাগা সাইট পরিচিতি।
০ সোমবার, ব্লগহীন দিবস। বইপাঠে মনোনিবেশ।
১ মঙ্গলবার, মিডিয়াতে আসা চলমান ঘটনা নিয়ে প্রতিক্রিয়া। মূলতঃ মিডিয়াকে বাঁশ।
০ বুধবার, সিনেমা দেখা শেষে ব্যক্তিগত নোট। সিনেমাভাষা চর্চানো।
১ বৃহস্পতিবার, একটা করে নতুন আইডিয়া, সিনেমাযোগ্য।
০ শুক্রবারটা বিশ্রাম, অফলাইন জীবন।
ফুরুৎ করে সপ্তাহ চলে যায়। আমি শূন্য পয়েন্ট নিয়ে খুশি থাকি। ইস্নিপসে হাল না ছাড়ার গান আপলোড করি।
এবং চতুর্থ সপ্তাহে পরিকল্পনার ছক পাল্টাই। দিন নয়, এবার সপ্তাহের হিসাব। মাস শেষে তিন পয়েন্ট পেলে মাস সার্থক।
প্রথম মাসে এক পয়েন্ট।
পরের মাসে তাও হয় না।
মাসিক সার্থকতা-কে তিন থেকে দুই পয়েন্টে নামাই।
সঙ্গে ব্যর্থতার নতুন সংজ্ঞা।
বছর যায়,পয়েন্টলেস থাকে জীবন। 
অনেকদিন পর লগইন করে বিরক্ত হই।
নতুন একটা ব্লগ খুলে পুরোনো লেখাগুলো হিঁচড়ে নিয়ে আসি সেখানে।
সমস্যাটা সামহোয়্যারইন, ব্লগস্পট, ওয়ার্ডপ্রেস বা সচলায়তন ডট কম স্ল্যাশ নেক্সট-এর নয়। না লেখার গুণটা আমার পারিবারিক কিংবা ব্যক্তিগত। বিশ্বাস করুন, চাইলেই পাঠককে রোজ বিনোদিত করতে পারি, আর বেশি বেশি মন্তব্য পাওয়ার কৌশলগুলো খাটাতে পারি, কিন্তু কেন খাটাবো? রোজনামচা, মিডিয়াবাহিত খবর আর ব্যক্তিগত দর্শন কপচে ফেনাতে পারি ব্লগপাতা, কিন্তু কেন করবো?
উত্তরটা জানা আছে?


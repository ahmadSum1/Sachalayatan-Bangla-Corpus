একটি গল্প এবং রাজনীতি



একটি গল্প 
এক জেলে সারা সকাল আর দুপুর মাছ ধরে, দুপুরের খাবার খেয়ে নদীতীরে গাছের ছায়ায় শুয়ে বিশ্রাম নিচ্ছে। দু’আঙ্গুলের ফাঁকে ধিকধিক জ্বলা বিড়ির মাথায় বেশ কিছুক্ষণের জমে যাওয়া ছাই আর মৃদু বাতাসে এলোমেলো ধোঁয়া সময়টাকে যেন আরো অলস করে তুলেছে। ঠিক ওই সময়ে ওই রাস্তা ধরে যাচ্ছিলেন এমন একজন মানুষ যিনি একাধারে একজন স্বনামধন্য দার্শনিক, প্রাবন্ধিক, সাংবাদিক, কলাম লেখক, টক শো’র জ্বালাময়ী বক্তা, নীতিনির্ধারক এবং বুদ্ধিজীবি। সহজ কথায় সুশীল সমাজের প্রতিভু। যথারীতি একজন মানুষকে এইভাবে অলস শুয়ে থাকতে দেখে তার মনে হল যে এই ভাবে অলস শুয়ে বসে থাকার কারণেই আজ এই জাতির “কিচচ্ছু” হচ্ছে না।
তো, তিনি ভাবলেন ঐ অলস লোকটিকে কিছু বুদ্ধি পরামর্শ দিয়ে আসা যাক। যেই চিন্তা সেই কাজ। উনি দৃপ্ত পায়ে শুয়ে থাকা লোকটির কাছে গেলেন এবং জিজ্ঞেস করলেন-
-কি করছেন ভাই?
-শুইয়া আছি, দেখেন না?
-না, তা তো দেখতেই পাচ্ছি, মানে, শুয়ে শুয়ে কি করছেন?
-বিশ্রাম নেই
-কিন্তু এখন কি বিশ্রামের সময়?
-তাইলে কি করতাম?
-আরো বেশি কাজ করবেন, আরো বেশি মাছ ধরবেন
-আরো বেশি কাম করলে কি হইব?
-তাহলে আরো বেশি টাকা হবে। সেই টাকা দিয়ে আপনি নিজের জাল আর নৌকা কিনতে পারবেন।
-তাতে কি হইব?
-নিজের জাল আর নৌকা হলে আপনি আরো বেশি মাছ ধরতে পারবেন। তখন জালের আর নৌকার ভাড়া দেয়া লাগবে না। এতে আপনার অনেক লাভ হবে।
-এত লাভ দিয়া কি করুম?
-এরপর আপনি আরো কয়েকটি জাল আর নৌকা কিনবেন। ওগুলি ভাড়ায় খাটবে, আর আপনি মাছ ধরবেন। ডাবল লাভ। তারপর একসময় নৌকার বদলে ট্রলার কিনে ফেলবেন। তখন নদী থেকে সাগরে যেয়ে মাছ ধরতে পারবেন। লাভের পরিমান আস্তে আস্তে বাড়তেই থাকবে। তারপর একদিন একটি জাহাজ ও কিনে ফেলতে পারবেন। তখন জাহাজে করে গভীর সমুদ্রে যাবেন মাছ ধরতে। অনেক বেশি মাছ ধরবেন, অনেক লাভ করবেন।
-অনেক লাভ দিয়া কি কাম?
-ততদিনে আপনার গাড়ি বাড়ি ও হয়ে যাবে। দেখতে দেখতে হয়ত একটি দ্বীপও কিনে ফেলতে পারবেন। তখন আপনার অধীনে অনেক লোক কাজ করবে। সবাই আপনার কথা শুনবে।
-সবাই আমার কথা শুনলে আমার কি?
-আপনার কি মানে? চিন্তা করেন অবস্থাটা। আপনার তখন কোন কাজ করা লাগবে না। আপনার দ্বীপে আপনি ইচ্ছা মত ঘুরে বেড়াবেন, যখন ইচ্ছা তখন আয়েশীভঙ্গিতে বিশ্রাম নিতে পারবেন।
-এখন আমি তাইলে করতাছি কি??!!!!
রাজনীতি 
কোন একজন মন্ত্রীর সংবাদ সম্মেলন চলছে। উপস্থিত আছেন দেশের বিবেক, পথ প্রদর্শক, কান্ডারী, বুদ্ধিজীবি প্রথিতযশা সাংবাদিকবৃন্দ। একের পর এক প্রশ্নবানে জর্জরিত মন্ত্রী বলেই যাচ্ছেন, “দেশ এখন ভাল চলছে, তেমন কোন অশান্তি নেই”। কিন্তু এত কথা শোনার সময় তাদের নেই। হঠাত একজন উঠে প্রশ্ন করলেন-
-	ক্ষমতা ছেড়ে নির্বাচন দেয়ার ব্যাপারে আপনার কি মতামত?
-	কেন? নির্বাচন দিতে হবে কেন?
-	কারণ আগের নির্বাচন তো স্বচ্ছ, নিরপেক্ষ ও আন্তর্জাতিকমানের হয়নি। 
-	কিভাবে?
-	কারণ এতে প্রধান বিরোধীদল বিএনপি-জামায়াত জোট অংশ নেয় নি।
-	তাতে কি হয়েছে? 
-	এতে নির্বাচন এক দলীয় হয়েছে। গণতন্ত্রে বহূদলীয় নির্বাচন হতে হয়।
-	বহুদলীয় নির্বাচন হলে কি হত?
-	 স্বচ্ছ, নিরপেক্ষ আন্তর্জাতিকমানের হতো। দেশে গণতন্ত্র আসতো এবং থাকতো।
-	দেশে গনতন্ত্র থাকলে কি হতো?
-	দেশের অর্থনীতি ভাল থাকতো, মানুষ জন নিরাপদে থাকত। দেশে হরতাল হতো না, অবরোধ হতো না। “দ্রব্যমুল্যের দাম” হাতের নাগালে থাকত, মুল্যস্ফীতি হতো না। রিজার্ভ, সারপ্লাস ভাল থাকত।
-	তাতে কি হতো?
-	মানুষের মধ্যে চিন্তা ভাবনা কম হতো। দেশের আইন-শৃংখলা পরিস্থিতি ভাল হতো। মানুষ শান্তিতে ঘুমাত। এইভাবে চলতে চলতে এক সময় “প্রকৃত যুদ্ধাপরাধীদের” বিচার হতো। দেশে গ্যাস থাকত, বিদ্যুত থাকত, পানি থাকত। দেশের আর্থসামাজিক সব সুচক এগিয়ে যেত। বিশ্বের বুকে বাংলাদেশ মাথা উচুঁ করে দাঁড়াত। বিশ্বের মানুষ জন দেশের ও সরকারের প্রশংসা করতো। বাংলাদেশ ধীরে ধীরে দরিদ্র-অনুন্নত দেশ থেকে উন্নয়নশীল, তারপর মধ্যম আয়ের দেশের পথে এগিয়ে যেত।
-	এখন তাহলে কি হচ্ছে?
-	“কিন্তু” নির্বাচন তো স্বচ্ছ হয়নি?
- অ্যাঁ??!!


এক বিশাআআআআআআল সচল সমাবেশ......এডমন্টনে



সে এক বিরাট ইতিহাস। একদিন সচল জাহিদ মিয়ার ঘরে ছিলনা কেরসি। তার বউ খুন্তি হাতে নিয়া কইল, “"ও গেদার বাপ, ঘরে তো কেরসি নাই"”। জাহিদ মিয়া কেরসি ছাড়াই রাইগা আগুন হইয়া কইল, “"কি কইলা? গেল মাসে আধা ছটাক কেরসি আনলাম, আর তুমি আইজই কও যে কেরসি নাই? তুমি কি কেরসি দিয়া গাই গোসল দেও নাকি"?” এইবার তো আর ভাবির সহ্য হইল না, সে রসুইঘরের বেড়ায় কইষা খানদুই বাড়ি দিল। এই দেইখা জাহিদ মিয়ার হালুয়া টাইট। গেল বছর একবার ভাবি রসুই ঘরের বেড়ায় একখান বাড়ি দিসিল। তাতেই জাহিদ মিয়ার এক মাস গোয়াল ঘরে ঘুমান লাগছে। আইজ দিসে দুই বাড়ি। তার মানে নির্ঘাত দুই মাস। কি আর করা, মনের দুঃখের পকেটে ক্রেডিট কার্ড আর বগলে জুতা নিয়া সে যাত্রা করল সুপারস্টোরের দিকে।
সুপারস্টোরে যাইয়া জাহিদ মিয়ার দেখা হইল অধম গৃহবাসী বাঊলের সাথে। বাঊলের আবার এখনও পরিবার হয় নাই। সে একা মানুষ। তাই খুন্তির বাড়ি খাওয়া লোকজন তার সাথে একটু সুখ-দুঃখের আলাপ করে। দোকানে বইসা জাহিদ মিয়া শুরু করল কেরসির গফ। এই এক কেরসির গফ শুনতে শুনতে বাঊলের তখন অবস্থা খারাপ। সে জাহিদ মিয়ারে হাল্কার উপরে ঝাপ্সা একটা আওয়াজ দিয়া কইল, "কি মিয়া নিত্য কেরসির গফ পারেন, অন্য কোন কথা থাকলে কন"। তখন জাহিদ মিয়ার মনে পড়ল যে আরেক সচল মোচ-তা-ফিজ (আসলে তার নাম মুস্তাফিজ, কিন্তু তার তা দেওয়া খান্দানি মোচের কারণে জনগণ তারে আদর কইরা এই নামে ডাকে {মুস্তাফিজ ভাই মুরুব্বি মানুষ, আবার মাইন্ড করলেন না তো?}) তার পরিবার নিয়া কি এক টেরনিংয়ে আসতেছে এই গেরামে। এই কথা শুইনা তো বাঊলের রক্তে আগুন লাইগা গেল। সে আবার মুস্তাফিজ ভাইয়ের বিশাল পাঙ্খা। জাহিদ মিয়া আবার কইল, “"বাঊল, মুস্তাফিজ ভাই যহন আইতাছে, তহন এই গেরামের সব সচল নিয়া একটা আসর বসাইলে কিরাম অয়?” বাঊল কইল, “হেইডা আমি কেমনে কমু? আমি তো আর সচল না। আমি হইলাম অ(বি)চল (কোনদিন লেখব না, খালি পড়ব এই সিদ্ধান্তে), আমি কি এই আসরে যাইবার পারুম? তয় মুস্তাফিজ ভাইয়ের মত ভস মানু যহন আইতাছে, তহন একটা সচল আসর তো বানতাহে ইয়ার"।“ জাহিদ মিয়া ক্ষেপা ষাঁড়ের মত ফোঁস কইরা নাক-মুখ দিয়া পাতার বিড়ির ধুমা ছাইড়া কইল, “"তোরে *ড়া এত কইরা কই, একটা লেখা দে, তুই তো আমার কথা কানেই তোলছ না। যদ্দিন ধইরা সচল পড়ছ, হেদ্দিন যদি লেখতি, এদ্দিনে তুই মডু হয়া যাতি"।“ বাঊল তার পেটের ভিত্রের থিকা একটা আফসুস বাইর কইরা (মুখ দিয়া) কইল, "“হ, ঠিকি কইছেন, তয় মডু না হইলেও সচল তো হইতামই। দেহি একখান টেরাই দিবানে"।“ জাহিদ মিয়া কইল, "“ঠিক আছে, তুই তাইলে লেহা দে, আর মুস্তাফিজ ভাই আইবার সমায় হইলে আমি তরে আওয়াজ দিবানে। আইজ যাই, নাইলে আবার তর ভাবি খুন্তির বদলে পিঠে চেলাকাঠ ভাংবেনে"।“ এই বইলা জাহিদ মিয়া আধা ছটাক কেরসির মইধ্যে আধা ছটাক পানি মিশাইয়া রওনা দিল বাড়ির দিকে, আর বাঊল মুস্তাফিজ ভাইয়ের লগে দেখা হইব এই আনন্দে তার প্রিয় আনন্দ সঙ্গীত ঢিংকা চিকা’য় একটা টান দিয়া হাঁটা দিল তার বাড়ির দিকে। আইজ লেখার একদিন কি তার একদিন।
বাড়িত যাইয়া বাঊল উথাল-পাত্থাল চিন্তা শুরু করল, কি নিয়া লেখা যায়, সচলে যেই পরিমাণ বাঘা বাঘা লোকজন লেখে, তাতে তার ভাত তো দুরের কথা, ফেনও পাওয়ার কথা না। বহুত ভাইবা চিন্তা সে গেল বছর এক সাগর বত্রিশ নদী পার হইয়া যেই আসরে গেছিল, সেইটা নিয়া লেখার সিদ্ধান্ত নিল। তারপর ঝাপাইয়া পড়ল তার লেখার মেশিনের উপ্রে (দুষ্ট পাঠকের মনে কোন দুষ্ট কৌতুক আসলে তার দায়িত্ব পাঠকের মেন্টালিটির, লেখকের নহে)। তারপর, রাতভর উপুর্যুপুরি পালাক্রমে একের পর এক লেখার পাতা বরবাদ কইরা সে লেখা জমা দিল। কিছুক্ষণ পর সেইটা ছাপাও হইল। জোশের ঠেলায় সে দুইদিন পর বহু কষ্টে আরেকটা লেখা পয়দা করল। এইটুক লেইখাই সে মনে মনে চিন্তা করল, এখন সে আর অ(বি)চল না। কমছে কম অচল তো হইতে পারছে। আপাতত এইখানেই থামা যাক।
তার দুইদিন বাদেই সচল জাহিদ বাঊলরে জানাইল যে নভেম্বর মাসের ১০/১১ তারিখের দিকে মুস্তাফিজ ভাই আইতাছে। ঐদিন আবার যেন সে অন্য কোন বাড়িতে ফকিরান্তি না রাখে। বাউল জিব্বায় কামড় দিয়া কইল, "মাথা খারাপ"? সচল জাহিদ তখন কইল, "তাইলে ওই কথাই রইল বাঊল, আমি, তুই, সচল গ্যাং-ব্যাং ফাহিম হাসান (একবার সে লুকাইয়া ব্যাঙ্গের গ্যাং-ব্যাংয়ের ছবি তুলছিল, তারপর থেইকা দুষ্ট পোলাপান তারে এই নামে ডাকে, পোলাপান যে কী পরিমাণ খারাপ হইতে পারে!!), সচল ধ্রুব বর্ণন আর সচল শেখ জলিল। "
দেখতে দেখতে নভেম্বর মাস আইসা গেল। এডমন্টনে তখন নামল জন্মের ঠাণ্ডা। তাপমাত্রা কমতে কমতে বিয়োগ বিশের কাছাকাছি গেলগা। আর লগে শুরু হইল বেদম তুষারপাত। সারা দুনিয়া বিলাক-এন্ড-হোয়াইট। সচল জাহিদ বাউলরে তার মুবাইলে গুঁতা দিয়া কইল, "“তুই কিন্তু ঐদিন সক্কাল সক্কাল আইয়া পরিস। মুস্তাফিজ ভাইয়ের সময় সংক্ষিপ্ত, সে বড়জোর ৩ ঘণ্টা থাকবার পারব। টাইম কম, সময় সীমিত"।“ বাঊল কইল, "“ওইটা নিয়ে আপনে টেন্সিত হইয়েন না, আমি অনেক সক্কাল সক্কাল যামুগা, যাইয়া সকালে আপনের অইহানে নাস্তা করুম। ভাবিরে কইয়েন আমার লাইগা পাতলা কইরা চিতই পিঠা বানাইতে আর বড় মোরগটা জবাই দিয়া ঝোল রান্তে। ভাবির হাতের চিতই পিঠা আর মোরগের ঝোল বড়ই সোয়াদ অয়"।“ কইয়া বাঊলে সুরুত কইরা লোল টানল। সচল জাহিদ দেখল কেইস তো খারাপ, বাউলরে তো সে খালি আইতে কইছে, হুঁশের পাগল বাঊলে তো এক্কেরে সকালে নাস্তা খাওনের মাস্টারপ্ল্যান বানাইয়া ফেলাইছে। সে কোনমতে ঢোঁক গিলা কইল, “"না মানে, তোরে এত সকাল না আইলেও হইব, এইখানে আইয়া তোর তো কোন কাম নাই, তুই নাস্তা-টাস্তা কইরা আস্তে ধীরে আসিস"।“ বাঊল বেচারা সরল সোজা মানুষ, চিন্তা কইরা দেখল বেশি চাপাচাপি করলে হয়ত দুপুরের খাওয়াও নাই হইয়া যাইতারে, তাই সে মাথা নাইড়া রাজি হইয়া গেল।
 
সমাবেশের দিন সকাল বেলা বাঊল ঘুম থেইকা উইঠা তৈয়ার হইয়া অপেক্ষা করতেছে যে তারে তাড়াতাড়ি সচল জাহিদের বাড়ি যাইতে হবে। এমন সময় জাহিদ মিয়া বাঊলের মুবাইলে গুঁতা দিয়া জানাইল যে, মুস্তাফিজ ভাই যেই সরাইখানায় আছে, সেইটা বাঊলের বাড়ীর কাছে। জাহিদ মিয়া তাগোরে আনতে যাইব, যাওয়ার পথে বাঊলরেও তুইলা নিয়া যাইব। বাঊল মনে মনে প্রমাদ গুনল। সকালের নাস্তা তো আগেই গেছিল, এখন মাঝখানের  চা-মুড়িও গেল। ভাবির খুন্তির বাড়ি খাইতে খাইতে জাহিদ মিয়ার বুদ্ধি কয়েক মাইল বাইড়া গেছে। কিছুক্ষণের মধ্যেই জাহিদ মিয়ার গাড়ি বাঊলের বাড়ির সামনে আইসা দাঁড়াইল, লেঞ্জায় মোচড় দিতে জাহিদ মিয়ার বলদ প্রাণপণে হাম্বা কইরা উঠল।  বাঊল বাইরে আসল, তারা রওনা দিল। মুবাইলে কিছুক্ষণ গুঁতাগুঁতি করার পর মুস্তাফিজ ভাইয়ের খোঁজ পাওয়া গেল। বাঊল তখন খুবই উত্তেজিত। মুস্তাফিজ ভাই আর রীতা ভাবিরে সে সামনা সামনি দেখব, না জানি তার কেলে কুচ্ছিত খোমা দেইখা রীতা ভাবি ভয়ই পাইয়া এক গাড়িতে উঠতে অস্বীকার করে নাকি। কিন্তু না। প্রথম দেখাতেই দুজনেই প্রাণখোলা হাসি দিয়া জাহিদ মিয়া ও বাঊলরে আপন করে নিলো। অবশ্য পুরা হাসি তারা দিতে পারে নাই মজ্জা কাঁপানো ঠাণ্ডার কারণে। গাড়িতে উইঠাই তারা প্রথমে কইল, “"এত ঠাণ্ডার দেশে আপনেরা থাকেন কেমনে"?” বাঊল আর জাহিদ মিয়া দুইজন হু হু কইরা জ্ঞানী লোকের মত হাসি দিয়া তাগো রুটিন কাজ শুরু করল। (রুটিন কাজ হইল, যখনি কেউ তাগো এইখানকার ঠাণ্ডা নিয়া অভিযোগ করে, তখন তারা তাগো দাম আরেকটু বাড়ানোর জন্য বলে, আজকে তো ভালই, গত কয়েকদিন আরও খারাপ আছিল, শীতের সময় তো আরও খারাপ থাকে, তখন বেশিরভাগ অতিথি মুখ দিয়া চুক চুক কইরা সহানুভূতি প্রকাশ করে)। যাই হোক, গাড়ি রওনা দিল জাহিদ মিয়ার বাড়ির দিকে। জাহিদ মিয়া বাঊলরে কইল, "দেখতো, ফাহিমের মুবাইলে গুঁতা দিয়া ওরে পাওয়া যায় নাকি"?। বাউল কইল,  "“ওই ব্যাটা তো কোনদিনই মুবাইল ধরে না, প্যান্টের পকেটে মুবাইল ভাইব্রেশন মোড এ দিয়া রাখে, দেখি আইজকা টেরাই দিয়া"।“ পরপর তিনবার গুঁতা খাইয়াও ফাহিমের পক্ষ থেইকা কোন সাড়া-শব্দ পাওয়া গেল না। এমন সময় জাহিদ মিয়ার মুবাইল গর্জাইয়া উঠল। কিন্তু চালন্ত, পড়ন্ত ও করন্ত মানুষ মুবাইল ধরতে পারে না বইলা জাহিদ মিয়া সেইটা বাঊলের হাতে দিল। বাঊল দেখল যে তাতে জাহিদ ভাবির নম্বর। সে পালটা কল করতেই ওই পাশ থেইকা হুঙ্কার শুনা গেল “"ওই তুমি কই"”, পরে বাঊলের আওয়াজ পাইয়া ভাবি কইল, "ধ্রুব বর্ণনের মুবাইলে গুঁতা দিয়া দেখতো বাঊল, তার গাড়িতে শেখ জলিলের পরিবারের আসার কথা আছে। কিন্তু তাগোর কোন খোঁজ পাওয়া যাইতেছে না"। বাঊল এইবার সেই কাজে প্রবৃত্ত হইল। সেও ও তার মুবাইল ধরে না। এমন সময় দেখা গেল, রাস্তার উপরে ফাহিম হাসান দাঁড়াইয়া আছে। তার বাড়ি অবশ্য জাহিদ মিয়ার বাড়ির থেইকা এক ডাকের মাথায়। আর সেই সবচেয়ে দেরিতে। আফসুস। মক্কার মানুষ আইজও হজ্জ্ব পায় না।
বাড়ি যাওয়া হইল। সবাই গায়ের বস্তা খুইলা হাল্কা হইয়া বসল। বাকিগো কোন খবর নাই। বৈঠকখানায় সবাই বইসা কথা শুরু করল। চোরের মন যেমন সবসময় বোঁচকার দিকে, তেমনি ক্ষুধার্ত বাঊলের মন সব সময় পাতিলের দিকে। সে এক ফাঁকে উঁকি দিয়া মেন্যু দেইখা আসল। মেন্যু দেইখা তো তার চক্ষু চড়কগাছ। গরুর ঝাল, গরুর কোর্মা, ছাগুর টিকিয়া, ছাগুর রেজালা, ছাগুর কাচ্চি, মুরগির রোস্ট, মোরগ মোসাল্লাম, ইলিশ মাছের দো-পেঁয়াজা, সরিষা ইলিশ, ইলিশ ভাজি, রুই মাছের পেটি, বোয়াল মাছের মাথার মুড়িঘণ্ট, কাতলা মাছের মাথা ভাজি পার হেড একটা, সাথে জাফরান পোলাও, সাদা পোলাও, পাতলা খিচুড়ি, সাদা ভাত, এই ভাত দিয়া খাওয়ার জন্য ১৫/২০ পদের ভর্তা, কয়েক পদের বড়া, সালাদ, আর মরুভূমি হিসেবে মিষ্টি কয়েক ধরণের, পায়েস, ফিন্নি, নানা রঙ্গের নরম ও শক্ত পানি - এইগুলি কিছুই ছিল না। কি ছিল আসেন আমরা নিচের ছবি থেকে দেখে নেই।

চিত্রে আমরা দেখতে পাচ্ছি, খিচুড়ি, গরু (গোপন সূত্রে খবর পাওয়া গেছে এইগুলি ছিল কোরবানির মাংসের গরীবের ভাগ), মাছ, কাবাব আর সালাদ। মরুভুমি ছিল, কিন্তু খাওয়ার ব্যস্ততায় সেই ফটুক কেউ তুলে নাই। সবাই মোটামুটি কোমরের নাড়া ঢিলা কইরা খাইছে। 
বৈঠকখানায় তুমুল গতিতে আড্ডা চলতেছে। মুস্তাফিজ ভাই তার গল্পের দোকান খুইলা বসছে। সাথে আছে বহু সচলাড্ডা সামলানোর অভিজ্ঞতা সমৃদ্ধ রীতা ভাবি। বাকিরা শুধু শুনতেছে, আর মাঝে মধ্যে হু হা কইরা আর দিগবিদিগ মাথা নাইড়া তাগো বিদগ্ধ মতামত দিতেছে। এর মধ্যে ফাহিম বাঊলের মুবাইলে গুঁতা দিয়া জানাইল সে দেড় মিনিটের হাঁটা রাস্তা পার হইতে গিয়া পথ হারাইছে, বরফের মাঝে নাকি তার সবই এক রকম লাগে। কি আর করা, গরীব বাঊল বাহির হইল তারে খুঁইজা আনতে। বাঊল যাইয়া দেখে সে দুই বাড়ি দূরে দাঁড়াইয়া হাউ–মাউ কইরা কান্নাকাটি করতেছে। বাঊল তারে অনেক সান্ত্বনা দিয়া তারপর নিয়া আসল। গল্প তখনও সমানতালে চলতেছে। কিছুক্ষণ বাংলাদেশ, কিছুক্ষণ কানাডা, কিছুক্ষণ চাকরি বাকরি, কিছুক্ষণ ফটোগ্রাফি। উপস্থিত হইল দুই পরিবার নিয়া ধ্রুব বর্ণন (নিজের ও জলিল ভাইয়ের)। তারা আসতেই জাহিদ মিয়া সবার সাথে আনুষ্ঠানিক ভাবে পরিচয় করাইয়া দিল। চারজন সচলের মাঝে বাঊল নিজেরে খুবই অসহায় মনে করল, কিন্তু তাদের আন্তরিকতায় অল্পক্ষণের মধ্যেই সে তা ভুইলা গেল। খাবারের ডাক আসল। সবাই বিনয়ের চরম পরাকাষ্ঠা প্রদর্শণ পূর্বক আপনে আগে, না না, আপনে আগে করতে করতে খাবার ঠান্ডা হওয়ার আগ মুহুর্তে একে একে খাওয়া শুরু করল। খাইতে খাইতে চলল মুস্তাফিজ ভাইয়ের গল্প। উপস্থিত বাচ্চা-কাচ্চারা খাওয়া ভুইলা তার গল্প শুনতে লাগল। এক সময় খাওয়া শেষ হইল। এরি মাঝে তারা যার যার বাম হাত উঠাইয়া চা-খাওয়ার জন্য নিজের নাম দাখিল করল। হাত ধুইয়া উঠতেই বাঊলরে বলা হইল চা’র এন্তেজাম করতে। বাঊল দুধ, পানি ইত্যাদি চুলায় বসাইয়া দিতেই মুস্তাফিজ ভাই আওয়াজ তুলল সে বাইরে ছবি তুলতে যাবে। বাঊল কি আর সেই সুযোগ হেলায় হারাইতে পারে?! সেও চা বাদ দিয়া তাদের সাথে রওনা দিল। কিন্তু সে জানত না তার চা বানানোর ক্রেডিট ছিনতাই হইয়া যাবে। মুস্তাফিজ ভাই বাইরে যাইয়াই শুরু করল ক্লিকানি। বর্ষাকালে কৈ মাছ পানি পাইলে যেমনে বিভিন্ন ইশটাইলে সাঁতার কাটে, তেমনি বরফ দেইখা মুস্তাফিজ ভাই বিভিন্ন ইশটাইলে ছবি তুলতে লাগল। আসুন চিত্রে দেখি।



চিত্রে বিভিন্ন ইশটাইলে ফটু খিচারত মুস্তাফিজ ভাই। 
এক ফাঁকে বাঊল তার পিলাস্টিক বডির কেম্রা দিয়া চার সচলের একখান ফটু খিচল। রাগে, দুঃখে, ক্ষোভে, লজ্জায়, অপমানে, অভিমানে এবং নিজের ইজ্জত বাঁচানোর স্বার্থে মুস্তাফিজ ভাইয়ের আয়রণ বডির কেম্রা যাইয়া মুস্তাফিজ ভাইয়ের পিছনে পলাইল। ফাহিমের কেম্রার অবশ্য তেমন একটা লজ্জা শরম নাই (কেমনে থাকব? যেই সব ছবি সে উঠাইছে, নাউজুবিল্লাহ মিন যালেক), তাই সে ফাহিমের গলায় নিজ দায়িত্বে ঝুইলা থাকল। 

চিত্রে বাঁ থেকে, গ্যাং-ব্যাং ফাহিম হাসান, সচল জাহিদ, মুস্তাফিজ ভাই (পিছনে লুকান কেম্রা), ও ধ্রুব বর্ণন।
এরপর তারা আবার যাত্রা শুরু করল। কিছুদূর হাঁটার পর সচলের দুই ফটুগফুর এক নিরীহ গাছের লাল লাল ফুলের উপরে তাদের কেমরা নিয়া ঝাপাইয়া পড়ল। তারা বিভিন্ন ইশটাইলে সেই গাছ আর ফুলের ছবি তুইলা তাদের গা ব্যথা ব্যথা করে ফেলাইল।

বা থেকে সচল ফাহিম হাসান ও মুস্তাফিজ ভাই 
এই ফুলের ছবি তোলার পরপরই তারা সবাই টের পাইল যে ঠাণ্ডায় সবার অবস্থা খারাপ হইয়া গেছে। অতি সত্ত্বর তারা ঘরে ফিরত আসল। ঘরে আইসা তারা দেখল হাস্যোজ্জ্বল জলিল ভাই বইসা আছে জনগণের অপেক্ষায়। অবশ্য তার আরও আগেই আসার কথা ছিল, কিন্তু তারে আনতে যাওয়ার বদলে জাহিদ মিয়া প্রকৃতির মিসডকলে সাড়া দিতে যাওয়ায় সেও বাইরে থেকে বেশ ভাল পরিমাণ ঠাণ্ডা খাইয়া আসছে। 

চিত্রঃ হাস্যোজ্জ্বল জলিল ভাই 
এমন সময় রসুই ঘর থেকে হুঙ্কার আসল, ওই বাঊল, সবাইরে চা দে। বাঊল আর জাহিদ মিয়া দুইজনে হুঙ্কার শুইনা চা বাটোয়ারা করতে লাগল। 

চা যদিও অচাম হইছিল, কিন্তু তার ক্রেডিট বাঊল পায় নাই। ভাল মানুষের দাম পৃথিবীর কোথাও নাই।
চা খাইতে খাইতে আবার এক পশলা আড্ডা হইয়া গেল। ফাহিম এই  ফাঁকে দুই বাচ্চা নির্ঝর (সচল জাহিদ দম্পতির ক্যাসেট) আর মাতিসের (মুস্তাফিজ দম্পতির ক্যাসেট) ছবি তুলল। এরা দুইজনই অতীব লক্ষী বাচ্চা। 


এর আগে সব সচলের ছবিটাতে জলিল ভাই গুম হইয়া যাওয়াতে নিন্দুকেরা নানান কথা বলতে পারে, এই চিন্তা কইরা বাঊল আবার সবাইরে হাতে সাদা কলাপাতা দিয়া লাইন ধইরা বসাইল একটা ছবি তোলার জন্য। ছবিটা হাল্কার উপর ঝাপ্সা আসছে কারণ এইটা ফাহিম হাসানের লেন্সু দিয়া তোলা। সে লেন্সুরে সকাল বেলা কি জানি খাওয়াইয়া নিয়া আসছিল যার কারণে সব ছবিই ঝাপ্সা আসছে। বাঊল মানা করছিল বেশি খাওয়াইতে না, কিন্তু সে সেইটা শুনে নাই। আফসুস, গরীবের কথা কেউ শুনে না। 

কলাপাতা হাতে পাতলা খিচুড়ির অপেক্ষায় সচলবৃন্দ (বাঁ থেকে ফাহিম হাসান, সচল জাহিদ, ধ্রুব বর্ণন, শেখ জলিল ভাই, আর মাথা নিচু কইরা রাখা মুস্তাফিজ ভাই)
এইদিকে মুস্তাফিজ ভাইয়ের যাওয়ার সময় ঘনাইয়া আসতেছে। আদর্শ বাঙ্গালীর মুখ রক্ষা করতে তারা প্রায় এক ঘণ্টা আগে থেকেই যাওয়ার প্রস্তুতি শুরু করল। এক ফাঁকে জলিল ভাই আর মুস্তাফিজ ভাই দেশ ও জাতির ভবিষ্যৎ নিয়া পূর্বে ঘটিত উত্তপ্ত আলোচনা ঠাণ্ডা করার জন্য বরফের উপর পায়চারি করতে গেল। মুস্তাফিজ ভাই ফিরত আইসা আবার হেই হেই কইরা সবাইরে তাড়া লাগাইল। বুঝা গেল অনিচ্ছা সত্ত্বেও রীতা ভাবি তৈরি হইল। সবাই বাহির হইয়া গেল। রাস্তায় আইসা মুস্তাফিজ ভাই সবার একটা গুরুপ ফটুক তোলার জন্য এক হাঁটু বরফের মইধ্যে দাঁড়াইয়া গেল। সেই ছবি এখনও মুস্তাফিজ ভাইয়ের খোমাখাতায় ঝুলতেছে। তারপর এক কাফেলা রওনা দিল তাদেরকে গাড়ি পর্যন্ত আগাইয়া দিতে।

মুস্তাফিজ ভাইরে আগাইয়া দেওয়ার কাফেলা। বাঁ থেকে মুস্তাফিজ ভাই উইথ কেমরা, সচল জাহিদ, ফাহিম হাসান। 

বাসার সামনে একবার যদিও সবার সাথে কোলাকুলি ও আল্লাহ্‌ হাফেজ বলা হইছে, তারপরও গাড়ির সামনে আইসা একবার না করলে কেমন দেখা যায় এইটা চিন্তা কইরা সবাই আরেকবার কুলাকুলি করল (লেখকের ধারণা, কোলাকুলি একটা ভ্রান্ত ধারমা্, সবাই ঠাণ্ডার মইধ্যে গরম হওয়ার জন্য চান্স পাইলেই আরেকজনরে জাব্রাইয়া ধরে)। শুধু জলিল ভাই আর মুস্তাফিজ ভাই কোলাকুলি করার সময় এক হৃদয়বিদারক দৃশ্যের অবতারণা হইল। তারা একে অপরকে জড়াইয়া ধইরা সে কি কান্না! না দেখলে কেউ বিশ্বাসই করবো না। বাঊল সেই সিন কেমরা বন্দী করতে গিয়া পুরাই টাস্কি। সবাই দেখল যে তারা দুইজন কান্তেছে, কিন্তু শালার কেমরা দেখল তারা দাঁতের মাজনের বিজ্ঞাপনের মত ৩২ দাঁত বাইর কইরা হাস্তেছে। বিশ্বাস না হয় নিজেরাই দেখেন। 

বিদায়বেলায় কান্নারত (যদিও হাসি হাসি দেখা যাইতেছে) মুস্তাফিজ ভাই ও জলিল ভাই। এই দুনিয়ার বুকে কত আজিব ঘটনাই না ঘটে। আমরা তার কতটুকুই বা জানি/দেখি।

অবশেষে মুস্তাফিজ ভাই ও তার পরিবার যখন রওনা দিল, তখন তাদের হাতে টায় টায় সময় আছে। 
মুস্তাফিজ ভাই তো গেল, কিন্তু সচলাড্ডার আমেজ তখনও রইয়া গেছে। বাসায় ফিরত আসার পর ফাহিম হাসান, সচল জাহিদ, ধ্রুব বর্ণন আর বাঊল আরেক দফা শুরু করল। তিন জ্ঞানী ব্যক্তির চিপায় পইড়া বাঊলের ছাইড়া দে মা কাইন্দা বাঁচি অবস্থা। সেই গল্প নাহয় আরেকদিন শুনামুনে।
এইবার কৃতজ্ঞতা স্বীকারের পালা। সাড়ে তিনশ ক্রোশ দূর থেইকা আইসা সাড়ে তিন ঘণ্টা সময় দেওয়ার জন্য মুস্তাফিজ ভাই ও রীতা ভাবিরে এডমন্টনে যত স্নো পড়ছে তার সমান ধন্যবাদ। মুস্তাফিজ ভাই অসাধারণ মানুষ (এইটা না বললেও চলত, সবাই জানে)। রীতা ভাবি দুর্দান্ত। যেমন সুন্দরী, তেমনি সবাইরে আপন কইরা নিতে পারেন (আফসুস, কেন যে পৃথিবীতে এত দেরীতে আইলাম)। সচল জাহিদ ও মিতু ভাবি (মিতু ভাবি সম্পর্কে আবার আমার বান্ধবী হয়) অনেক ব্যস্ততার মাঝেও আয়োজন করছে, সবাইরে এক করছে তাদের জন্য রইল এই শীতে এডমন্টনের সব গাছ থেইকা যেই পরিমাণ পাতা ঝইরা পড়ছে তার সমান ধন্যবাদ। সচল ধ্রুব বর্ণন ও তার উনারে অনেক ধন্যবাদ আসার ও আড্ডা মারার জন্য, সচল ফাহিম হাসান দেরি কইরা আসলেও ছেলে ভাল (তবে খালি পশু-পাখির ভালবাসার ১৮+ ছবি তোলে-এইটা বয়সের দোষ; বড় হইলে ঠিক হইয়া যাবে), শেখ জলিল ভাই ও তার ম্যাডাম আড্ডারে আরো প্রাণবন্ত করছেন, তাদেরও অসীম ধন্যবাদ। আর রইল বাকি এক- গৃহবাসী বাঊল। আপ্নেরা তো দেখলেনই তার ভূমিকা। তারে ধন্যবাদ যা দেওয়ার আপনেরাই দেন। 
গৃহবাসী বাঊল
grrihobasibaul@gmail.com


টিকের টক (তেতুলের না কইলাম)



মুখবন্ধ
বহুকাল আগের কথা। সচলায়তনে তখন ভ্রমনকাহিনী লিখার হিড়িক। কেউ পাশের বাড়ি বেড়াতে গেলেও পথে কি কি দেখল তা নিয়ে লালা  ঝরানো লেখা লিখে ফেলত। ওইসব লেখা দেখে আমারও লালা ঝরতে লাগল। আমিও লিখে ফেললাম ইউরোট্রিপ। সিরিজ হিসেবে শুরু করলাম। খানতিনেক পর্ব দেওয়ার পর মনে হল অনেক লেখছি। আর লেখতাম না। ব্যস আর যায় কই। কিবোর্ড গুটায়ে ফেললাম। ইদানিং দেখতেছি আবার বিজ্ঞান লেখকরা হাফপ্যান্ট, ফুলপ্যান্ট, লুংগি, আন্ডু যার পরনে যা আছে, তাতেই মালকোচা মাইরা বিজ্ঞানভিত্তিক লেখা শুরু করছে। আমার তো আবারও লুল  পড়তে লাগল। এতদিন যাবত বিজ্ঞান পড়ি, বিজ্ঞানের পিছনে জীবন যৌবন সব দিলাম, একটা লেখা পয়দা করতে পারুম না, এইটা একটা কথা হইল। তাই আমিও ঝাপাইয়া পড়লাম। যাক, মুখবন্ধ অনেক হইছে, এইবার লাইনে আসি। শুরু করি টিক (Tick) নিয়া টক।
টিক কি?
আমরা আমাদের চারপাশে কুটি কুটি পোকামাকড় দেখি। একেক্টা একেক আকারের, আকৃতির, একেক রঙের। কোনটার ডানা আছে, কোনটার ডানা নাই, কোনটার শুঁড় আছে, কোনটার নাই। কোনটা কামড় দিলে জান জীবন যেরবার হয়ে যায়, কোনটা কামড় দিলে আবার কিছুই হয় না। এরা সবাই মোটামুটিভাবে ইনসেক্টা (Insecta) ক্লাশের মধ্যে পড়ে। এর মধ্যে আবার কিন্তু আছে। কিছু পোকামাকড় আছে, যেগুলি দেখতে পোকামাকড়ের মত, কিন্তু তারা ইনসেক্টার মধ্যে পড়ে না। যেমন ধরেন মাকড়শা। এরা দেখতে পোকার মত, কিন্তু এরা এরাকনিডা (Arachnida) ক্লাসের অন্তর্গত। এরা ঠিক পোকা (Insect ) না, কিন্তু পোকার বৈশিষ্ট্য এদের মধ্যে দেখা যায়। এদের মধ্যে বিখ্যাত হচ্ছে, মাকড়শা (Spider), কাকড়াবিছা (Scorpion), মাইটস (Mite) , এবং টিক (এর কোন বাংলা আছে কিনা আমি জানি না)। যদিও এরা ঠিক পোকা না, তারপরও এদের কোন কোনটাকে সমমাঞ্জনক পোকা উপাধি দেয়া হয়েছে (Honorary Doctorate –এর মত)। এটা করা হয়েছে বলার এবং লেখার সুবিধার জন্য। এই লেখাতে তাই আমরা এইসব পোকাটাইপ প্রানীগুলোকে পোকা বলব। 
টিক দেখতে অতি ক্ষুদ্র একটি প্রানী। সাধারণ অবস্থায় পুর্নবয়স্কদের খালি চোখেই দেখা যায় (চিত্র-১)।
[img][/img]
চিত্র-১: একটি পুরুষ (A) এবং একটি স্ত্রী (B) টিক। পুরুষটিকগুলি বেশ হ্যাঞ্ছাম আছে, গায়ে ডোরাকাটা দাগ, আর স্ত্রীগুলি সাধারণত কালছে বাদামী রঙের হয়। পরে খাদ্যগ্রহনের সাথে সাথে এদের রঙের পরিবর্তন হয়। এটি একটি আইক্সোডিড টিক, নাম ডারমাসেন্টর অ্যান্ডারসোনাই (Dermacentor andersoni)
এরা সম্পুর্নভাবেই রক্তপায়ী প্রানী। রক্তছাড়া (তাও তাজা রক্ত) আর কিছুই খায় না। তবে এরা এক্টোপ্যারাসাইট (এরা শরীরের বাইরের দিকে, চামড়ায় কামড়ায়, মশার মত)।  এখন প্রশ্ন হচ্ছে , এরা কোন কোন প্রানীর রক্ত খায়? উত্তর হইল, সব প্রানীরই রক্ত খায়। খালি নাম কন, দেখবেন এরা টিকের ভিক্টিম। এরা স্তন্যপায়ী প্রানী যেমন, মানুষ, গরু-ছাগল থেকে শুরু করে সরীসৃপ, পাখি, উভচর সবার রক্ত পান করে (চিত্র-২)।
[img][/img]
চিত্র-২: বিভিন্ন হোস্টের গায়ে টিক। কিছুই বাদ দেয় নাই।
এবং আশ্চর্যজনক হলেও সত্য যে এদেরকে পৃথিবীর সবমহাদেশেই পাওয়া যায়, হোকনা সে ধু ধু বালুকাময় মরুভুমি অথবা হাড্ডি কাঁপানো হি হি করা ঠান্ডার জগত মেরু অঞ্চল। সব জায়গাতেই তাদের হোস্ট (Host, যাদের রক্ত খেয়ে টিক’রা ছেলেপুলে নিয়ে বেঁচেবর্তে থাকে) আছে। একবার কোনমতে কোন এক্টার গায়ে উঠতে পারলেই হইল, ব্যস কাম সারা (হোস্টের গায়ে উঠার ক্ষেত্রে ও ব্যাপারেশন আছে, সময় থাকলে পরে বিস্তারিত আলুচোনা করা হবে)। টিককে তাদের শারিরীক বৈশিষ্ট্যের উপর ভিত্তি করে তিন ভাগে ভাগ করা হয়। নরম টিক (Soft Ticks), এদেরকে বলা হয় আরগাসিড (Argasid) ১৮৩ টি প্রজাতি আছে এই ভাগে; শক্ত টিক (Hard Ticks), এদের বলা হয় আইক্সোডিড (Ixodid), ৬৮৩ টি প্রজাতি আছে এতে; এবং সবশেষে আছে নাটাল্লিলিডি (Nuttallillidae),  মাত্র একটি প্রজাতি নিয়ে গঠিত (চিত্র-৩)। মজার ব্যাপার হল, এই প্রজাতির মাত্র ১৮ টা স্যাম্পল পাওয়া গেছে, যা দিয়ে ২৫ টিরও বেশি জার্নাল আর্টিকেল প্রকাশিত হয়েছে। 
[img][/img]
চিত্র-৩: টিকের শ্রেনীবিভাগ

জীবনচক্র (Life cycle)
টিকের জীবনচক্র আর বাকি সব পোকামাকড়ের মতই। এদের জীবনচক্রে মোটামুটি তিন/চারটি ধাপ থাকে। প্রথমেই থাকে আন্ডা বা ডিম দশা (Egg phase)। উপযুক্ত পরিবেশ (তাপমাত্রা, আদ্রতা, উপযুক্ত স্থান) পেলে দুই থেকে তিন সপ্তাহের মধ্যেই নিষিক্ত ডিম (Fertilized egg) থেকে ছানাপোনা কিলবিল করে বের হতে থাকে। এই সময়ে এদেরকে বলা হয় লার্ভা (Larvae)। লার্ভাদশা (Larval Phase) চলতে পারে  কয়েক সপ্তাহ থেকে কয়েক  মাস পর্যন্ত। তারপর তারা আবার হোস্টের গায়ে উঠে যায়, খানা খাদ্য (রক্ত) গ্রহন করে সপ্তাহখানেক ধরে। পেটপুজা সেরে তারা পরিনত হয় নিম্ফে (Nymphal Stage)। এই অবস্থাও চলতে পারে কয়েক সপ্তাহ থেকে কয়েক মাস পর্যন্ত। এই সময়ে তারা আবার খোলস বদলায় (Moulting)। এই সময় পর্যন্ত খালি চোখে দেখলে বুঝা যায় না কোনটা মহিলা আর কোনটা পুরুষ। খোলস বদলানোর পর তারা পরিণত হয় পূর্ণবয়স্ক টিকে (Adult phase)। এই সময়ে এদের আলাদা করে বুঝা যায়। পূর্নবয়স্ক টিক বছরখানেক পর্যন্ত না খেয়ে থাকতে পারে। আমার ল্যাবে কয়েকটারে আমি দেড় বছর না খাওয়াইয়া রাখছিলাম। আমার ওস্তাদ নাকি একটারে তিন বছর না খাওয়াইয়া রাখিছিল। যাই হোক, পূর্নবয়স্ক অবস্থায় তারা হোস্টের গায়ে উঠে, খাদ্য গ্রহন করে, খাদ্য গ্রহণরত অবস্থায় এরা প্রজনন করে (Mating)। একটি পুরুষ টিক কয়েকবার প্রজনন প্রক্রিয়ায় অংশগ্রহন করতে পারে, যেখানে মহিলারা একবারই পারে। এদের খাদ্যগ্রহন প্রক্রিয়ায় প্রজননের অত্যন্ত গুরুত্বপূর্ণ ভুমিকা আছে (লাইনে থাকেন, আসতেছে)। প্রজনন শেষ হলে তারা নেমে যায়, ডিম পারে এবং মা টিক সন্তানদের রেখে মারা যায়। এই জীবনচক্র আবার নির্ভর করে একটি টিক কয়টি হোস্ট ব্যবহার করবে তার উপর। কিছু টিক (বেশিরভাগ আরগাসিড) একটি মাত্র হোস্টেই তাদের সম্পূর্ণ জীবন অতিবাহিত করে। কিছু আছে দুইটি হোস্টে আবার কিছু (বেশিরভাগ আইক্সোডিড) তিনটি হোস্টের উপর তাদের জীবন অতিবাহিত করে। যারা তিনটি হোস্টের উপর খায়, তারা প্রতিটি দশাতেই হোস্ট ত্যাগ করে, আবার পরবর্তী দশায় নতুন হোস্ট খুঁজে বের করে।
টিকের খাদ্যগ্রহন (Feeding)
এখন আপনাকে একটু আপনার কল্পনার আশ্রয় নিতে হবে। ধরেন, আপনি তিন বছর না খেয়ে আছেন। তিন বছর পর আপনাকে খাবার দেয়া হল। অঢেল খাবার। যা খেতে চান। আপনি কতটুকু খেতে পারবেন? এক কেজি? দুই কেজি? তিন কেজি? বা আপনার যা ওজন তার সমান? পারবেন?
এইবার বলি একটি টিক কতটুকু খেতে পারে। আপনি যদি একটি পুর্ণবয়স্ক টিককে হোস্টের উপর ছেড়ে দেন, তাহলে সে তার অভুক্ত অবস্থার চেয়ে একশ গুন বা তার চেয়ে বেশি পরিমাণ রক্ত খেতে পারে। হ্যাঁ, আপনি ঠিকই দেখছেন...একশ গুণ বা তার বেশি। ব্যাপারটা অনেকটা এই রকম, আপনাকে খাবার দেয়া হল, ইচ্ছামত। আপনার ওজন ৫০ কেজি। খেতে খেতে আপনি আপনার ওজনের ১০০ গুণ খেয়ে ফেললেন। তখন আপনার ওজন হবে ৫০০০ কেজি। কল্পনা করতে পারেন? ৫০০০ কেজি ওজনের তারেক অণু, বা চরম উদাস, বা হিমু? টিকের এই বৈশিষ্টের জন্য তাকে বলা হয় খাবার গ্রহনে গিনেজ রেকর্ডধারী (চিত্র-৩)। এই পরিমাণ খাদ্য কিন্তু শুধুমাত্র মহিলা টিক গ্রহন করে, পুরুষ টিক খায় অতি সামান্য, তার ওজনের এক কি দেড়গুন।
[img][/img]
চিত্র-৩: একটি অভুক্ত (উপরেরটি) এবং একটি ভুক্ত (নিচেরটি) টিক। এই ছবিটি আমি এবং অ্যালেক্স (ওর কথা ইউরোট্রিপে বলেছি) তুলেছিলাম। ছবিটি পরে জার্নাল অব এক্সপেরিমেন্টাল বায়োলজি'র প্রচ্ছদ হয়। এই টিকটিও আইক্সোডিড, নাম [i]অ্যাম্বিওমা হেব্রেয়াম[/i] (Amblyomma hebraeum )
এই ১০০ গুণ খাদ্য সে কিন্তু আবার একবারে গ্রহণ করে না। এইটা সে করে তিনটা পর্বে। প্রথম পর্বকে বলা হয় “প্রস্ততি পর্ব” (Preparatory phase)। এই পর্বে সে হোস্টের গায়ে উঠে, তার খাবার জন্য উপযুক্ত জায়গা খুঁজে নেয়। তারপর তারা তাদের করাতের মত দাতঁ এবং মাড়ির সাহায্যে একটি গভীর ক্ষত সৃষ্টি করে। সেই ক্ষতে তারা ঢেলে দেয় তাদের লালা যাতে থাকে, এন্টিহিস্টামিন (চুল্কানিরোধক), এনেস্থেটিক (অবশকারি) সহ এক ধরণের সিমেন্ট যা তাকে হোস্টের গায়ে আটকে থাকতে সাহায্য করে। এই সম্পূর্ণ প্রক্রিয়া  শেষ হতে সময় নেয় ২৪ থেকে ৪৮ ঘন্টা। এরপর শুরু হয় তাদের খাদ্যগ্রহন। প্রথমে তারা ধীরে ধীরে খেতে থাকে। এই সময়কে বলা হয় Slow feeding phase (বাংলায় বলা যায় “ধীর খাদ্যগ্রহন পর্ব”)। মোটামুটি ৬-১০ দিন তারা এইভাবে খেতে থাকে। এই সময়ে তারা তাদের অভুক্ত অবস্থার ১০ গুন পর্যন্ত ওজন লাভ করে। তারপর তারা হঠাত করেই অত্যন্ত দ্রুত রক্ত খেতে শুরু করে, যাকে বলা হয় Rapid feeding phase (বাংলায় বলা যায় “দ্রুত খাদ্যগ্রহন পর্ব”)। এই পর্বে তারা ২৪-৩৬ ঘন্টার মধ্যেই তারা বাকি ১০ গুন খাদ্য গ্রহন করে। তারপর তারা টসটসে পাকা আমের মত হোস্টের গা থেকে খসে পড়ে। 
এখন আসেন প্রজননের সাথে খাদ্যগ্রহনের সম্পর্কের বিষয়ে।
সব টিক কিন্তু ধীর পর্ব থেকে দ্রুত পর্বে যেতে পারে না। এই পর্বে যেতে হলে তাদেরকে অবশ্যই প্রজননে অংশগ্রহন করতে হবে। প্রজননের সময় পুরুষ টিকের প্রজনন তন্ত্রের গোনাড (Gonad, বাংলা জানি না, কেউ জানলে পিলিজ জানাইয়েন) থেকে দুইটা প্রোটিন মহিলা টিকের প্রজনন তন্ত্রে যায়, যা তাকে সিগনাল দেয় বেশি খাবার জন্য। তখনি সে এক পর্ব থেকে আরেক পর্বে যায়। 
আগেই বলেছিলাম, টিকের জীবনচক্রে তাদের খাদ্যগ্রহনের অত্যন্ত গুরুত্বপূর্ণ ভুমিকা আছে। একটি টিকের জীবনচক্র কোথায় থামবে তা নির্ভর করে তাদের খাদ্যগ্রহনের উপর। ধরা যাক, একটি টিক ধীর খাদ্যগ্রহন পর্বে আছে। এই অবস্থায় কোন কারণে সে হোস্টের গা থেকে পড়ে গেল। এই অবস্থায় সে আরেকটি হোস্ট খুজে বের করবে। তারপর সে তার খাদ্যগ্রহন সম্পূর্ণ করবে। কিন্ত একটি টিক যদি দ্রুত খাদ্যগ্রহন পর্বে থাকে, এবং হোস্ট থেকে পড়ে যায়, তাহলে সে আর হোস্ট খুঁজবে না। তখন সে উপযুক্ত স্থান খুঁজে বের করে যতটুকু খাদ্যগ্রহন করেছিল ততটুকু ডিম পারবে। আবার একটি টিক যদি, কুমারী অবস্থায় (virgin) হোস্টে থাকে, এবং কোন পার্টনার না পায়, তাহলেও সে ধীর পর্ব থেকে দ্রুত পর্বে যাবে না, এবং অনির্দিস্টকাল পর্যন্ত হোস্টের গায়ে লেগে থাকবে (ল্যাব কন্ডিশনে ৪০ দিন পর্যন্ত দেখা গেছে, প্রাকৃতিক অবস্থায় হয়ত আরো বেশি থাকে)। ধীর খাদ্যগ্রহন থেকে দ্রুত খাদ্যগ্রহনের যাবার যেই সময়টা তাকে বলা হয় “Critical Weight” (বাংলায় বলা যেতে পারে “ক্রান্তি ওজন”)। “Critical weight” টার্মটি আমার সুপারভাইজারের দেয়া এবং এটি টিক গবেষণায় একটি অত্যন্ত গুরুত্বপূর্ণ ভুমিকা রেখে আসছে। আমিও পরে এই নিয়ে গবেষণা করেছি। 
এইতো...
আজকে এইটুকুই থাক। চা খেয়ে আসি। পরের পর্বে টিকের আরো কিছু নিয়ে আসছি।
বিঃ দ্রঃ 
১। পুরো লেখাটাই লিখেছি স্মৃতি এবং বাস্তব অভিজ্ঞতা থেকে। তাই তথ্যসুত্র দিলাম না। তবে কেউ যদি কোন বিষয়ে বিস্তারিত জানতে আগ্রহী হন, জানান, তথ্যসুত্রা দিয়ে দিব।    
২। যেসব ছবির তথ্যসুত্র দেইনি, সেগুলি হয় আমার তোলা, অথবা আমার ল্যাবের তোলা। আর যেগুলি গুগুল মামার কাছ থেকে নেয়া সেগুলির তথ্যসুত্র দেয়া হয়েছে।
৩। কারো মনে কোন প্রশ্নের বেগ চাপলে নির্দিধায় জিজ্ঞেস করতে পারেন। মন্তব্যে উত্তর দিতে না পারলেও হয়ত পরের পর্বে উত্তর দিতে চেষ্টা করব।
গৃহবাসী বাঊল
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%67%72%72%69%68%6f%62%61%73%69%62%61%75%6c%40%67%6d%61%69%6c%2e%63%6f%6d%22%3e%67%72%72%69%68%6f%62%61%73%69%62%61%75%6c%40%67%6d%61%69%6c%2e%63%6f%6d%3c%2f%61%3e%27%29%3b'))
এইবার আনিসুলপনা
আমার আগের লেখাসমুহ
ইউরোট্রিপঃ যাত্রা শুরুর আগে- ১
ইউরোট্রিপঃ যাত্রা শুরুর আগে- ২
ইউরোট্রিপঃ যাত্রা হল শুরু


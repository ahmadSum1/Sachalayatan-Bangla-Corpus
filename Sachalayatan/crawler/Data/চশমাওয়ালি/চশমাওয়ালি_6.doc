ভ্রষ্ট



কর্ণেল(অবঃ) সিদ্দিকুর রহমান গতকাল আমাকে জানিয়েছেন যে আমার সাথে অবৈধ সম্পর্কটা উনি আর রাখতে পারছেন না। এইসব অনৈতিক ব্যাপার স্যাপার পেছনে ফেলে তিনি এবার আমেরিকায় থিতু হতে চান মেয়ে আর জামাইয়ের সংসারে। আমার যে খুব খারাপ লাগছে তা নয়। খুব ঠান্ডা মাথায় লাভ ক্ষতির হিসেব করছিলাম টিভির পর্দায় শূন্য দৃষ্টি রেখে।
“ডার্লিং একটা নেবে নাকি?” জামশেদ জানতে চাইল। ফিরে দেখলাম হোত্কাটার চিবুক বেয়ে ফ্রাইড চিকেনের তেল গড়াচ্ছে। বমি আসে আমার। “না জানু, জানো তো রাতে আমি শুধু একবাটি স্যুপ খাই ।” আমি হাসার চেষ্টা করি।
জামশেদ মোটকাটা আমার স্বামী। বছর দুয়েক আগে ওটাকে আমি হুট করে বিয়ে করেছিলাম ডাক্তারের চেম্বার থেকে ফেরার পথে।আসলে সুযোগের অপেক্ষায় ছিলাম অনেকদিন ধরেই - সেদিন ব্যাটে বলে দারুন মিলে গেল। ডাক্তারটা বলেছিল খুব বেশি হলে আর এক বছর বাঁচবে ও যদি মদ খাওয়া কমাতে না পারে । বিমর্ষ জামশেদকে সেদিন ভুলিয়ে ভালিয়ে কাজি অফিসে নিতে কোন সমস্যাই হয়নি। তবে গ্যালন কে গ্যালন মদ গিলেও ঐ বাটপার ডাক্তারের বাণীকে কচু দেখিয়ে এখনো বহাল তবিয়তে আছে সে।
তবে নাহ্। আমাকে ও খারাপ রাখেনি। মামার বাসায় খেয়ে না খেয়ে বড় হওয়া আমি এখন বড়লোকি জীবনযাত্রায় বেশ মানিয়ে নিয়েছি। ভীষন ভালবাসে জামশেদ আমাকে। সমস্যা শুধু একটাই। অসম্ভব কিপটে আর হিসেবী ও। “গতমাসেই না শাড়ি কিনলে!”,“সেইদিন না হাতখরচ নিলে!” কানের কাছে এইসব ঘ্যানঘ্যানানি আর ক্যাহাতক সহ্য হয়!
গতবছর একটা পার্টিতে বিপত্নীক সিদ্দিকুর রহমানের সাথে আমার পরিচয়। বুড়ো ঝানু লোক, আমার দু'একটা কথা আর ইংগিতেই যা বোঝার বুঝে নিয়েছিল। ব্যাস তারপর আর কী - রিটায়ার্ড কর্ণেলর সাথে বেশ ভাল সময় কাটছিল আমার। বয়স অনেক বেশি হলেও লোকটার খরচের হাত ভীষন রকমের আগলা দেদারসে টাকা উড়িয়েছে আমার পিছে। খুব মিস করব আমি ব্যাপারটা। তবে সত্যি কথা বলতে কি এত উত্কন্ঠা আর ভাল লাগছিল না আমার। জামশেদকে ফাঁকি দিয়ে পরকীয়া করতে গিয়ে একদম ঘাম ছুটে যাচ্ছিল। আর বিদায় নেবার সময় যা করল বুড়ো - সব কষ্ট লাঘব হয়ে গেছে আমার।
পাঁচ তারা হোটেলর বরাবরকার মত ভাড়া নেওয়া কামরাটা থেকে বিষণ্ণ মনে বেরিয়ে আসছিলাম; পেছন থেকে ডেকে আমার হাতে একটা ভেলভেটের বাক্স ধরিয়ে দিল রিটায়ার্ড কর্ণেল।
“তোমাকে কত ভালবাসি সেটার একটা নিদর্শন। এটা দেখলে আমার কথা মনে পড়বে তোমার।”
বাক্সটা খুলতেই উজ্জ্বল আলোকচ্ছটায় আমার চোখ যেন ঝলসে গেল। চমত্কার হার একটা, অনেকগুলো মাঝারি আকারের ঝলমলে হীরা তাতে। কোনভাবেই লাখ দশেকের কম হওয়া উচিত না দাম।
বাক্সটা হ্যান্ডব্যাগে ভরে বুড়োকে একটা চুমো খেয়ে হাসিমুখে বেরিয়ে আসি আমি। মনের ভেতরে ঝড়ের বেগে চিন্তা চলছে। এটা এখন জামশেদকে দেখাই কেমন করে? মামা দিয়েছে বললে একদমই বিশ্বাসযোগ্য হবে না; ওনার অর্থনৈতিক অবস্থা মোটেও সুবিধার নয়। এছাড়া তেমন একটা কেউ নেই যে এত দামি কিছু উপহার দিতে পারে আমাকে। 
“ডার্লিং টিভিটা বন্ধ করে দেই, বেশি রাত জাগলে তোমার শরীর খারাপ করবে।” জামশেদের কথায় আমার হুঁশ ফিরল।
আমি আবার প্ল্যানটা ঝালাই করে নিলাম। নাহ্ কোন খুঁত নেই। 
“জানো আজকে না দারুন একটা কান্ড হয়েছে!” বড় একটা শ্বাস নিয়ে বললাম।
“পার্লারে যেই বেডটাতে শুয়ে আমি ফেসিয়াল করাই, সেখানে দেখ আজকে কী পেয়েছি!”
নামকরা বিদেশী ব্যাংকে বেনামে করা নিজের লকারটার চাবি জামশেদের হাতে তুলে দিলাম আমি।
“কীসের চাবি এটা?”
“চাবির রিংটা দেখ, যেই ব্যাংকে আমাদের জয়েন্ট অ্যাকাউন্টে করা লকারটা আছে নিশ্চয়ই সেখানকার কোন লকারের চাবি এটা। আর মনে হচ্ছে এই চাবিটার গায়ে যে নম্বরটা খোদাই করা আছে সেটাই লকারটার নম্বর।”
জামশেদের চোখ চকচক করে উঠল। আমি জানতাম এটা ও খাবে। 'ফাইন্ডার্স কিপার্স' তত্ত্বতে বিশ্বাসী সে, একদম নীতিফিতির বালাই নেই জামশেদের এসব ব্যাপারে।
ঐ ব্যাংকটায় আগেই বেনামে একটা লকার নেওয়া ছিল আমার। গয়নাগাঁটি নেওয়ার নাম করে লকার রুমে ঢুকলে কেউ তো আর দেখতে আসে না আসলে কোন লকারটা খোলা হচ্ছে । সিদ্দিকুর রহমানের দেওয়া টাকাপয়সা বেনামীটাতে রেখেই খরচ করতাম আমি। অনেক চিন্তা ভাবনা করে ওর দেওয়া হারটা একটা লাল বটুয়াতে ভরে ওখানেই রেখেছি।
“কাল অফিসে যাওয়ার পথে ব্যাংক হয়ে যেও। আমার মন বলছে ওখানে দারুণ কিছু একটা আছে।”
“আমার মনে হয় না ডার্লিং। দামী কিছু থাকলে নিশ্চয়ই এভাবে চাবি হারিয়ে ফেলত না।”
আমি আর কথা বাড়ালাম না। কাল হীরের হারটা আমার গলায় গর্দভটা নিজ হাতে পরিয়ে দিচ্ছে কল্পনা করতে করতে নিশ্চিন্তে ঘুমোতে গেলাম আমি।
সকাল ন'টায় জামশেদ বেরিয়ে যাবার পর থেকে ছটফট করতে থাকি আমি। আর তর সয় না আমার। সাড়ে দশটা নাগাদ আর পারা যায় না - ওর মোবাইলে ফোন করি আমি।  
ফোনটা বন্ধ। ভীষন খারাপ হয় মেজাজটা আমার। হোত্কাটা নিশ্চয় ব্যাংক থেকে বেরিয়ে ফোন অন করতে ভুলে গেছে। সাড়ে এগারোটার পরও যখন বন্ধ পাই আর সহ্য করতে পারি না আমি। সোজা একটা সিএনজি নিয়ে রওনা হলাম ওর অফিসের দিকে।
উত্তেজনার আতিশয্যে জামশেদের কামরায় নক না করেই ঢুকে পড়ি আমি।
দড়াম করে দরজা খোলার শব্দে চমকে উঠতে দেখি টেবিলের ওপাশে বসে থাকা জামশেদকে। উপরের দু'টো বোতাম খোলা শার্টের - এসির মধ্যেও ঘামছে। নোংরা একটা মোষের মত লাগছিল ওকে দেখতে। 
“ওফ আল্লাহ! তুমি ঠিক আছো তাহলে - তোমার ফোন বন্ধ পেয়ে তো আমি ভয় পেয়ে গেছিলাম।”
একটু আমতা আমতা করে ও, “না মানে চার্জ চলে গেছে মনে হয়।”
অত খেয়াল করার সময় নেই আমার।
“কী ছিল লকারে এক্ষুনি দাও আমাকে।” যতটা সম্ভব গলায় ন্যাকামি নিয়ে বলি।
“তোমাকে বলেছিলাম না ডার্লিং ওখানে মূল্যবান কিছুই থাকার কথা না; এই যে দেখ খালি ছেড়া কিছু কাগজ ছিল ওতে। পাশের টেবিলে আমার লাল বটুয়াটার উপর রাখা কিছু ছেঁড়া খবরের কাগজের দিকে আংগুল তোলে ও, “খালি খালি সকাল বেলা আমাকে পাঠালে....”
জামশেদ হাসিমুখে বোমটা ফাটানোর পর আমার কানে আর কিছুই যাচ্ছিল না। এতবড় মিথ্যেবাদী ও! ছোটলোক, চামার, বাটপার, বদমাশ...আমাকে এভাবে বোকা বানাচ্ছে শয়তানটা! কিন্তু মুখ থেকে একটা শব্দ বের হয় না আমার; রাগে দুঃখে কেমন যেন দম বন্ধ হয়ে আসে। হৃদপিন্ডটা যেন বের হয়ে আসবে বুকটা ফেটে বাতাসের অভাবে।
হাহাকার করে ওর উপরে প্রায় ঝাপিয়ে পড়তে যাচ্ছিলাম; খুট করে জামশেদের কামরার এটাচ্ড টয়লেটের দরজাটা খুলে যাওয়ায় নিজেকে সামলে নিলাম।
ওর কাকলাশ মার্কা প্রাইভেট সেক্রেটারিটা বের হয়ে আসে অবিন্যাস্ত চুল ঠিক করতে করতে। ওটা দেখতে বিষম বদখত। পাতিলের তলার মত শুধু কালোই না; দাঁত উঁচু এবং দেহটা অপুষ্ট হাড্ডিসার।
"স্লামালিকুম ম্যাডাম।" নব বধূর মত লাজুক গলায় বলে মেয়েটা।"আসলে আমাদের টয়লেটের ফ্ল্যাশটা কাজ করছে না তাই স্যারের এখানে এসেছিলাম।"
ঠিক তক্ষুনি ওর কণ্ঠার বেরিয়ে থাকা হাড়ের দিকে নজর পড়ে আমার।
এবং আমার নিঃশ্বাস বন্ধ হয়ে আসে; মাথাটা চক্কর দিয়ে উঠে আবার - কারন ওখানটাতে ঝলমল করছে আমাকে দেওয়া কর্ণেল(অবঃ)সিদ্দিকুর রহমানের হীরের হারটা।
----------------------------------------------------------------------
অনেক আগে পড়া একটা ইংরেজি গল্পের ছায়া এখানে আছে। তবে সেটা সম্ভবত ছিল বন্ধকির দোকান নিয়ে। দুঃখিত সেই গল্পটার বা লেখকের নাম কোনটাই মনে পড়ছে না।


মেঘ আর বৃষ্টির কথোপকথন - ১



নায়কের নাম মেঘ। ধরা যাক অনেকটা বাংলা সিনেমার আদর্শ নায়কের মত সে। ঢাকা ভার্সিটি কিংবা বুয়েটের কোন খটমটে সাবজেক্ট থেকে ভাল রেজাল্ট নিয়ে পাশ করে একটা মাল্টিন্যাশনালে কাজ করে এখন।
চোখে মোটা চশমা। দেখতে বেশ নম্র ভদ্র পুতুপুতু টাইপ। মনে হয় একটু ধর্মভীরু (শুধু শুক্রবারে নামাজ পড়ে); সবাই খুব ভাল ছেলে হিসেবে জানে ওকে। (যদিও আমার জানা মতে এই টাইপগুলা ভেজা বিড়াল ভেতর ভেতর খুব বদ হয়) যাই হোক মেঘ আসলে কেমন সেটা না হয় পরে জানব এবার নায়িকার পরিচয় দিই।
নায়িকা হল বৃষ্টি। সে মোটেই বাংলা কিংবা হিন্দি সিনেমার নায়িকাদের মত আদর্শ নারী না বরং একটু তাফালিং টাইপ। নর্থসাউথ কিংবা আইইউবি থেকে বের হয়ে ধরি এখন কোন একটা রং/সিমেন্ট/নির্মাণ কম্পানিতে কাজ করে। আদর্শ নারী না বল্লাম এই জন্যে যে সে স্কুলে থাকতে আলাদা আলাদা দু্ইটা, কলেজে একটা আর ইউনিভার্সিটিতে একসাথে দুইটা প্রেম করেছিল (আদর্শ নারীদের ক্ষেত্রে প্রেম একবারই হবে শুধু তার পতির সাথে)। অবশ্য এইটা কি আর বৃষ্টির দোষ; মায়াবতী মিষ্টি চেহারার মেয়েদের পিছে সব সময়ই কয়েকটা ছেলে লেগে থাকে আর এর মাঝে দুই একটা প্রেম হয়ে গেলে সেটা তেমন দূষণীয় কিছু হওয়া উচিত না। 
তো বৃষ্টির ইউনি জীবনে মেঘের সাথে পরিচয়। মেঘ আপাতদৃষ্টিতে সহজ সরল মানুষ। সেইবার পি এলে রাত তিনটা পর্যন্ত ফাইট দিয়ে বিছানায় গেলে তার আর ঘুম আসে না। সে প্রথম বুঝতে পারে পাঁচটা মহাসাগরের বাইরেও আরেকটা মহা মহা সাগর আছে যেটার কথা কোন বইয়ে লেখা নাই। 
এত বিতং এখন আর না দিই। একসাথে দুইখান প্রেম করতে করতে বৃষ্টি মনে হয় বোর্ড হয়ে গেছিল। ক্যামনে কী হইল আর মাঝখান থেকে মেঘ ঢুকে পড়ে নিউটনের তৃতীয় সূত্রকে আবারো প্রমান করল। ইয়ো আর ম্যাচো ম্যানদের ভীড়ে থাকা বৃষ্টি বুঝল তার আসলে পুতুপুতু ছেলে ভাল লাগে আর মেঘের কথা কি বলব - আদর্শ নারীদের কেমন লাগতে পারত জানার আগেই তো ওর আনকোরা হৃদয় ভালবাসার তীর এফোড় ওফোড় করে দিয়েছে।
ভূমিকা বেশি বড় হয়ে যাচ্ছে - সংক্ষেপ করি। এরপর উরাধুরা প্রেম করে বিয়ে করল ওরা। মানে প্রেম করল বৃষ্টি একাই; মেঘ খালি বেকুব হইল আর উপলব্ধি করল জীবনটা যে কত্ত আনন্দের হতে পারে। 
এখন ওরা থাকে নিকেতন কিংবা বসুন্ধরায় ওদের ছোট্ট সাজানো সংসারে। আর স্বামী স্ত্রীর একান্ত কথা আমি কান পেতে শুনি পূর্ণেন্দু পত্রী ইস্টাইলে।
ওদের এলোমেলো সংলাপ নিয়েই এই মেঘ আর বৃষ্টির কথোপকথোন। পরিষ্কার মন নিয়ে পইড়েন। এগুলো স্রেফ ওদের দুজনের অর্থহীন কথাবার্তা। বেশি মানে খোজার দরকার নাই।
--------------------------------------------------------------------------
অ্যাই।
হু।
শোন না!
কী?
আরে শোন না!
বল।
আজকে থেকে তোমাকে আমি সুরেশ বলে ডাকব।
কিইই..?
হু, সুরেশ বলে ডাকব।
বৃষ্টি, তোমার কি মাথা খারাপ? কেন?
শোন আমাদের ক্লাসে সুরেশ বলে একটা হিন্দু ছেলে ছিল। আমার অনেক শখ ছিল ওর সাথে প্রেম করার। সেইটা তো হল না তাই ওর নাম ধরে তোমাকে ডাকব।
তুমি খুব টুইস্টেড কথা বল আজকাল। হিন্দু ছেলের সাথে প্রেম করার ইচ্ছা ছিল মানে কী? কী হত তা হলে?
কী হত জানো না সুরেশ?
না। হাসো কেন?
কেন হাসি বোঝ না সুরেশ?
ছিঃ বৃষ্টি তোমার মন এত নোংরা!
ও মা আমি আবার কি করলাম! হাসলেও কি দোষ?
কী এখন কথা বল না কেন সুরেশ?
অ্যাই সুরেশ!
সুউ..রেশ
চুপ কর।
কেন সুরেশ আমার কথা শুনতে না তোমার অনেক ভাল লাগে?
সুরেশ ফুরেশ এইগুলা কি শুরু করেছ!
সুরেশ তুমি কি জল খাবে?
স্টপ ইট।
আচ্ছা ঠিক আছে। সুরেশ তুমি কি পানি খাবে?
ওফ বুঝেছি তোমার কি হয়েছে। এইযে টিভি বন্ধ করলাম। এইদিকে আস।
হুমমম..
এইবার বল আমি কে?
তুমি সুরেশ।
এইবার?
সুর..
এখন?
আচ্ছা বাবা আচ্ছা। মেঘ..তুমি মেঘ।
এইতো ঠিক আছে। যাও এবার আমাকে এক কাপ চা দাও। খেলার আর মাত্র সাত ওভার বাকি।


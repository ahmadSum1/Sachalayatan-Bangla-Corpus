আয় আয় চাঁদ মামা টিপ দিয়ে যা



[ডিস্ক্লেইমার ১: শিরোনাম দেখে বিভ্রান্ত হবেন না। এটা কোন চাঁদ কিংবা মামা বিষয়ক পোষ্ট নয়। একটা ক্যামেরা কিনতে চাই স্রেফ তা কেনার ব্যাপারে পরামর্শ চেয়ে পোষ্ট।]  
আমি যে শুধু চক্ষুকানা (চোখে কম দেখি দেখে) তা না; আমি রাস্তা কানা, রংকানা (এই পোষ্টের রং এর বাহারটাই একবার দেখুন না), টেকিকানা (মানে কম্পুকানা, ক্যামেরাকানা, ডিভিডি প্লেয়ারকানা, PS3 কানা - সোজাকথায় যাবতীয় বিদ্যুৎ, ব্যাটারি এবং তেল চালিত যন্ত্রকানা। ওসব ব্যবহার করতে গেলেই কেমন জানি আউলা লেগে যায়) এবং আরো অনেক কিছু কানা। তবে সেই বিষয়ে কথা বাড়াতে চাইনা কারণ এটা তো আর নিজের গীবতের পোষ্ট না। আজকের আলোচ্য বিষয় ক্যামেরা কেনা আর কেমন ক্যামেরা আমার প্রয়োজন তা বোঝাতে হলে এবং আমাকে আপনাদের সঠিক পরামর্শ দিতে হলে; আমার টেকিকানামি নিয়ে একটু ভূমিকা দেওয়াটা অতি আবশ্যিক।
ভূমিকার শুরুই শ্রদ্ধাভরে স্মরণ করতে চাই সেই ভদ্রলোক বা ভদ্রমহিলাকে যিনি এইসকল যন্ত্রপাতিতে বাঁটন বা বোতাম আবিষ্কার করেছেন (যদি কেউ আলাদা করে আবিষ্কার করে থাকেন তাহলে আরকি)। তার পায়ে আমার শত কোটি লাল সালাম। এহেন আবিষ্কারের কল্যাণে হালের প্রায় সব যন্ত্রতেই রয়েছে বোতাম এবং সেগুলোতে প্রয়োজনমত টিপ দিতে জানা থাকলে এই জামানায় খেয়ে পড়ে বেঁচে বর্তে থাকতে আর তেমন কিছু লাগে না। যদি কম্পিউটার চালু করার কায়দাটা বোতামে টিপ না দিয়ে অমন হত যে - সিপিইউ এর লুকানো ঢাকনি খুলে খুপড়িতে তেল ঢেলে শ্যালো ইঞ্জিন মত হ্যান্ডেল ঘুরিয়ে দম দিয়ে ষ্টার্ট দেওয়া লাগবে তাহলে নির্ঘাত প্রতিমাসে আমার হাতেই কমসে কম গোটা চারেকের অন্তিম বিদায়ঘণ্টী বাজত।
ছোটবেলায় কোথাও পড়েছিলাম যে আমাদের জীবনে নাকি বিজ্ঞানের অবদান অপরিসীম। কী যে জ্ঞানগর্ভ বাণী আজ আবার একটু চিন্তা করে দেখলাম। বিজ্ঞানের অবদান আছে বলেই না এই বোতাম টিপি জীবনকে এত সহজ করেছে। গান শুনতে চান, গর্তে সিডি ঢুকিয়ে টিপ দিন। টিভি দেখতে চান, রিমোটে টিপ দিন। ছবি তোলা দরকার, ক্যামেরা তাক করে টিপ দিন। হাত বা পায়ের আংগুল দিয়ে, নাহয় অন্তত কুনি দিয়ে কোনমতে খালি টিপ দিন। ব্যাস হয়ে গেল।
তবে শুধু টিপ দিয়ে দিয়ে বাকিগুলোর কাজ মোটামুটি চালিয়ে নিতে পারলেও এই ছবি তোলাটাকে আমি কিছুতেই বাগে আনতে পারছিনা। বুঝিয়ে বলি; ধরা যাক একটা গরু দেখলাম মাঠে ছবি তুলব, তো ক্যামেরা তাক করে টিপের পর টিপ (অনেকগুলোর মধ্যে একটা দুটো হলেও যেন ভাল হয়) দিতে থাকলাম।
কিন্তু কিসের কী? কোন ছবিতে গরু আছে ঠিকই তবে গরুর লেজ আছে কিনা তা নিয়ে বেশ একটা বিতর্ক হতে পারে। লেজের জায়গায় দেখা যাচ্ছে ঝাপসা ঝাপসা ছোপ ছোপ। মনে হতে পারে এটা বিশেষ ধরণের কোন গরু যেটা লেজকে প্রপেলারের মত করে ঘুরিয়ে আকাশে উড্ডয়নের প্রস্তুতি নিচ্ছে। আবার কোন ছবিতে গরুটরু লেজটেজ সবই আছে তবে গরু কি একটা না একটার ওপর আরো দু'তিনটে তা ঠিক বোঝা যাচ্ছে না। অন্য গরুদের কাছে ওগুলোকে বেশ এই গরুটার 3D ছবি হিসেবে  চালিয়ে দেওয়া যাবে। আর কে জানে বলা তো যায় না এখন আবার যেরকম 'টেকনি' কাল পড়েছে - 3D চশমা পড়ে নিলে হয়ত ঠিকঠাকই দেখা যাবে।
আমার মতে ডিজিটাল ক্যামেরায় ছবি তোলার সবচেয়ে বড় সুবিধা হল, কটা স্ন্যাপ নিলাম আর কটা ফিল্ম গেল তার হিসেব করতে হয় না। আহা সেইদিনগুলোর কথা বড় মনে পড়ে, যখন গুণে গুণে ছবি তুলেছি। একত্রিশ/বত্রিশ নম্বরে গিয়ে ঠিক বুঝতে পারতাম না আর আর একটা না দুটো ছবি উঠবে। মনে আছে কতবার সবাই রেডি হয়েছে, মুখ হাসি হাসি করে পোজ দিয়েছে আর বেরসিক ক্যামেরায় টিপ দিয়ে দেখা গেছে ফিল্ম শেষ। 
অথচ দেখুন আমাকে এই ডিজিটাল যুগেও ডিজিটাল ক্যামেরায় হাজারটা স্ন্যাপ নিয়েও হয়রান হতে হয়। ছবির পর ছবি শিফ্ট ডিলিট দেই আর এই সুমহান্‌ বিপর্যয়ের জন্য কে দায়ী তা খুঁজে বের করার চেষ্টা করি। মন অবশ্য সায় দেয় যে এর দায় পুরোটা আমার নয়, কারণ ক্যামেরায় আমার টিপ দেওয়ার কথা সে আমি ঠিকই দিয়েছি। সেই গরুটাও নিশ্চয়ই দায়ী নয় - ওকে তো কেউ আর ছবি তোলার আদব লেহাজ শেখায়নি। তাহলে এবার শুধু আমার লক্কড়মার্কা ক্যামেরাটাই বাকি থাকে সব দোষ ঘাড়ে নেবার জন্য। 
হতে পারে আমার চাহিদা অনুযায়ী ছবি তুলতে ওটা নিশ্চয় টিপের চেয়েও বেশি কিছু চায়। যা দিতে আমি অপারগ। দুই হাজার নয় সালে বসে স্ক্রীনে তাকিয়ে ঐ এক টিপ ছাড়া আমি আর কিছু দিতে পারব না - আমার আসে না ওসব লেন্স টেন্স টানাটানি করা কিংবা সূর্যি মামা আগে থাকবে না পিছে থাকবে ঐসব গূঢ় ব্যাপারে সিদ্ধান্ত নেয়া। টিপ দেবার যুগে পয়সা দিয়ে ক্যামেরা কিনব কি অত হ্যাপা নেবার জন্য?
তাই বলছিলাম কী দয়া করে বিজ্ঞ ক্যামেরাওয়ালা ভাই এবং ক্যামেরাওয়ালিরা বোনেরা কি আমাকে সেরকম কোন ক্যামেরার ব্যাপারে জানাতে পারেন যা দিয়ে আমি খালি তাক করে টিপ দেব আর সুন্দর সুন্দর সব ছবি স্বয়ংক্রিয়ভাবে সেই ক্যামেরায় তোলা হয়ে যাবে? যাকে তাক করে ছবি তোলা, সে লেজ নাড়ালো কি না, আর আমার হাতে ক্যামেরা কেঁপে উঠল কি না, তার সাথে কোন লেনাদেনাই থাকবে না ছবিতে।
সোজা কথা হল আমার মত অগাদের জন্য একটু প্রো ছবি উঠবে এমন কোন ক্যামেরা কেনার ব্যাপারে উপদেশ চাই। যেটা অপারেট করতে খুব বেশি কিছু জানতে হবে না। আলো টালো ক্যামেরা নিজেই মোটামুটি সমন্বয় করে নেবে। আর সত্যি আমি ছবি তুললে কেমন জানি আন্ধার আন্ধার আর ঘোলা ঘোলা হয়ে যায়। ছবি তোলার বেসিক ব্যাপারগুলোই ঠিক বুঝিনা তাই হয়ত। 
আমার আসলেই মনটা আজ খুব খারাপ। কিছুক্ষণ আগে পুরোনো ছবির বস্তা নিয়ে বসেছিলাম (কম্পিউটারে)। দেখলাম প্রতি পনেরটায় একটা করে 'মোটামুটি' ক্যাটেগরীর ছবি আছে বড়জোর। ডাক ছেড়ে কেঁদে উঠছি না যে এই তো বেশি। চিন্তা করুন কতগুলো সুন্দর সুন্দর মুহূর্ত চিরতরে হারিয়ে গেল শুধু আমি টেকিকানা বলে!
ক্যামেরার ব্যাপারে জানা থাকলে প্লিজ বলেন না।
[ডিস্ক্লেইমার ২: এটা পোষ্টানোর আগে ফায়ারফক্সিয়ে ক্যামেরা কেনার ব্যাপারে পরামর্শ চেয়ে অন্যদের পোষ্টগুলো দেখার চেষ্টা করেছি। সবই তো আমার মনে হল আরেকটু প্রফেশনালদের জন্য। সেখানকার কমেন্ট পড়ে যারা এব্যাপারে জানেন তাদেরকে ইমেইল করে জিজ্ঞাসা করার কথাও মাথায় এসেছিল। কিন্তু ইমেইল অ্যাড্রেস কই থাকে খুঁজে পেলাম না (আগেই বলেছি টেকিকানা আমি)। তাই শেষে পোষ্ট করেই দিলাম।]


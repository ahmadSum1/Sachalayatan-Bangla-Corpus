কাকের ইয়ের মত বৃষ্টি



বিকাল চারটে, ব্যাগ কাঁধে আমি
দারুণ তাড়া
ছুটছি পার হব রাস্তা।
মানুষের ভীড়, গাড়ির প্যাঁ পোঁ
হকারের হাঁক
খুব নাজেহাল অবস্থা।
মনে মনে বলি, সব শয়তান
সব বেয়াড়া
সব বেকুবের হদ্দ।
হঠাৎ সে সময়, টুপ করে কী
কপালেতে পড়ে
রচিত হল এই পদ্য।
কপালেতে কিছু, চশমায় কিছু
ছুঁয়ে দেখি হাতে
আঠা আঠা আর ঘন আছে বেশ।
হায় হায় করি, গজগজ করি
অবুঝ খেচর কাকে
ভরে গেছে কেন এই প্রিয় দেশ!
তখনি আবার, গোটা দুই চার
টুপটাপে ভাবি,
হচ্ছে যে কী অনাসৃষ্টি।
ভাল করে দেখি, ওরে ছি ছি
যা ভেবেছি এতো তা নয়
এ শুধু কাকের ইয়ের মত বৃষ্টি।


বানান শুদ্ধি অভিযান



আজকাল সচলে একটা ভালো প্রবণতা দেখি। আবার তার মধ্যে খারাপও খুঁজে বেড়াই। কথা বলছি বানান নিয়ে।
মূল লেখার যে প্রতিক্রিয়া আসা উচিত তার অনেকটাই চাপা পড়ে বানানের অতীব জন-গুরুত্বপূর্ণ কেঁচাকেঁচিতে। সেদিন উইকি পড়তে গিয়ে একই দৃশ্য দেখলাম - যদিও ক্ষেত্র ভিন্ন - 'ঈদুল ফিত্‌র'-এর বানান কি হওয়া উচিত। উইকিতে ঠিক আছে - রেফারেন্স হিসেবে ব্যবহৃত হতে পারে - কিন্তু ব্লগর-ব্লগর ব্লগে বানান নিয়া এত কচলানির মর্তবা কি? আসুন লেবুটাকে আরো কয়েকভাবে কচলিয়ে দেখি: 
সঠিক বাংলা মানেই ডিকশনারি মুখস্ত বানান না - এমনকি বাংলা একাডেমির নামেও নিজের প্রণীত রীতি নিজেরই না মানার অভিযোগ আছে। বানানের সঠিক ব্যবহার ভাষার উপলব্ধি, শব্দ-জ্ঞান, শব্দ-চয়ন, শোনার ঢং থেকে লেখার রীতির উপর প্রকটভাবে প্রভাব ফেলে। ইচ্ছকৃতভাবে বিকৃত বাংলা শুনতে ক্যামন লাগে? রেডিওতে জকির রঙ্গিলা বাংলা শুনলে মাঝে মধ্যে থমকে যেতে হয়। 
কিন্তু ব্লগে কি কথ্য ভাষার ফোনেটিক রূপ আর দুষ্টামিভরা বানান একটা প্রচলিত রীতি না? ব্লগে নির্মল বানানে লেখা একটি ভ্রান্ত ধারমা। তবে কম্যুনিটি ব্লগে ব্লগই একটা ভ্রান্ত ধারমা। তবুও ব্লগ মানেই ভুল বানানে ভরা একগাদা জগা-খিচুরী না সেটাও মাথায় রাখতে হবে। তথ্য বহুল প্রচুর ব্লগ আছে যাদের রেফারেন্স হিসেবে ব্যবহারের গ্রহণযোগ্যতা প্রশ্নাতীত। অনেক ব্লগাররাই সচেতনভাবে বানান বা ভাষার প্রয়োগ নিয়ে চিন্তা ভাবনা করে সতর্কভাবে লিখেন। তাছাড়া পাঠক প্রতিক্রিয়া ব্লগের প্রাণ। সেক্ষেত্রে ফিডব্যাকগুলি পজিটিভলি নেয়া যেতে পারে। তবুও স্পেল চেকারের মতন যান্ত্রিকভাবে ভুল বানানের লিস্ট ধরিয়ে দেয়াটা ঠিক ছিদ্রান্বেশিতার(?) পর্যায়ে না পড়লেও অনেক ক্ষেত্রেই আচরনটা শোভন ভাবে প্রকাশিত হয় না। একটু রয়েসয়ে এই জিনিষটা কি বলা যায়? স্পর্শকাতরতা একটা আপেক্ষিক জ্ঞান। পুরা ভুল বা পুরা ঠিক বলার কোনো উপায় নেই। তবুও চেষ্টা থাকতে পারে। একটা ভালো উদ্যোগের প্রয়োগ আরেকটু সুন্দর করে করি।
ব্যক্তিগতভাবে আমি বানানের ব্যাপারে উদারপন্থী - যতক্ষণ পর্যন্ত মূল ভাব বোঝা যায়। অতি পরিমার্জিত নিষ্কলুষ লেখায় একটা মেকি ভাব দেখতে পাই - ব্লগ ব্লগ অকৃত্রিম আঁকিবুকি স্বাদটা আর পাই না। যাই হোক - আমার মতন বে-এলেম মানুষ ব্লগে কি না কি দেখি, বা ব্লগ সম্পর্কে আমার ধারণাগুলো কতটা হাস্যকর সেটা তেমন তাত্পর্যপূর্ণ কিছু না। হয়ত সব ব্যাপারে উদারপন্থী হওয়া উচিত না - অশুদ্ধ অশুদ্ধই, তা লেখাকে দূষিত করে ঠিকই। শুনলাম বাংলা একাডেমি বাংলিশ অনুষ্ঠান প্রচারকারী মিডিয়ার বিরুদ্ধে কঠোর ব্যবস্থা নেয়ার কথা বলছে। ডিজ্যুস জেনারেশনের জন্য খাতা কলমে ভালো উদ্যোগ - সন্দেহ নাই। এই আইনের প্রয়োগ সময়ের সাথে এই উদ্যোগের কার্যকারিতা বা উপযোগিতা প্রমান করবে।
যথারীতি একটা কার্টুন দিয়ে খুদাপেজ জানালাম:
 
ডিসক্লেইমার: ভুল বানান সর্বস্ব পোস্টের উত্তরোত্তর সমৃদ্ধি এই পোস্টের উদ্দেশ্য না - খিয়াল কৈরা। ভাঙ্গাইয়া বলি - বানান ভুল বলতে চাইলে বলেন - তয় পেয়ার ছে। চুপচুপা মধু মাখাইয়া।
অনটপিক: এই পোস্ট জীবিত বা মৃত কোনো ব্যক্তি-বিশেষের উদ্দেশ্যে লেখা না।
অফটপিক: বাংলা উইকির প্রিয়ঙ্কা বঢরার পৃষ্ঠায় আলোচনা পড়ে ব্যাপক মজা পাইছি  কিন্তুক লিঙ্ক দিমু না, খাইট্টা খান 
সুপার অফটপিক: নাচ দেখেন, আমার পোস্টে ইউটিউব আবশ্যক আইন বজাইয়া রাখলাম। সুপার অফটপিক হওয়ায় এমবেড করতে পারলাম না।


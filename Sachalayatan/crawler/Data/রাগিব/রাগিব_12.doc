এলোপ্রশ্ন - ১



(১)

বাংলাদেশের সবাই কি এক সময় জমিদার ছিলো? 
প্রবাসে বাংলাদেশী যার সাথেই কথা হয়, এক সময় শুনতে পাই তার দাদা বা নানা জমিদার ছিলো। শুনে কৃষক দাদার নাতি আমি মাথা চুলকাই, গাদায় গাদায় জমিদার কোথায় জমিদারী করতো, সেই হিসাব মিলে না।
(২)
আমরা বাঙালিরা সব কিছুই "খাই" কেনো? 
খাবার নাহলে খেলাম, কিন্তু তরল পানীয়ও কেনো খাই? পাশ্চাত্যের ভাষাতে, যেমন ইংরেজিতে, তরল পানীয় গ্রহণের জন্য আলাদা ক্রিয়াপদই আছে, হিন্দিভাষীরাও "পানি পিয়ে", কিন্তু সেখানে বাঙালিরা কেনো সব খেতে শুরু করলাম? অবশ্য বাংলাতে পানি পান করার কথা বলা চলে, কিন্তু বাস্তবে কি কেউ সেটা বলে - "পানি পান করবেন?" মনে হয় না -- আমরা সব কিছুই "খাই", পানি থেকে শুরু করে ওষুধ পর্যন্ত!!
প্রাচীন বাংলাতেও কি এমন ছিলো? সাহিত্যে কী ছিলো তা না হয় মঙ্গলকাব্য বা অন্য কিছু পড়ে জানা যাবে, কিন্তু সে আমলের আম জনতাও কি পানি "খেয়ে" চলতো, পান করার বদলে?
(৩)
আমরা কি স্বভাবগত ভাবেই কান-পাতলা?
প্রশ্নটা মাথায় এলো, পত্রপত্রিকা কিংবা নানাজনের মুখে নানা কথা শুনে। সেদিন পত্রিকায় পড়লাম, "জলমানব" নওশের আলীর কথা, যিনি পানির নিচে ঘণ্টার পর ঘণ্টা কাটাতে পারেন বলে দাবি করেন, আর আবেগাপ্লুত সাংবাদিকের কাছে সেটা গিনেস রেকর্ডে ওঠাবার স্বপ্নের কথা বলেছেন। ৭২ ঘণ্টা পানির তলায় ডুবে থেকে, সেখানেই খাবার/পানীয় খেয়ে নাকি নওশের তার এই "ক্ষমতা"র "ডেমো" দিয়েছেন ও আরো দিবেন।
মনে পড়ে গেলো ৯০ এর দশকের কথা। এই একই নওশের আলী তখনও এরকম পানির তলায় ডুবে থাকার প্রদর্শনী করতেন, আর দাবী করে বেড়াতেন অলৌকিক ক্ষমতার। নানা পত্রিকার গালভরা রিপোর্টে ব্যাখ্যাও করা হতো, নওশের কীভাবে এই "ক্ষমতা" পেলেন। কিন্তু একদিন হাতে নাতে ধরা পড়েন নওশের, প্রকাশ পেয়ে যায় খাবার/পানীয়ের নলের মাধ্যমে পানির তলায় শ্বাস নিতেন এই প্রতারক। সে রিপোর্ট বেরুবার পর নওশেরের নাম আর সে দশকে পত্রিকায় দেখা যায়নি।
৯০ এর দশক খুব আগের কথা না, সেই প্রতারকের কথা এতো তাড়াতাড়ি মানুষ ভুলে যাবে, তা বিশ্বাস হতে কষ্ট হয়। তাই পত্রিকায় যখন ফলাও করে "জলমানব" নওশেরের গালগল্প ছাপা হতে দেখি, মনে হয় কেবল, আমরা আসলে জন্মগতভাবেই কান-পাতলা, যেখানে যা বলা হয়, সবই হয়তো বিশ্বাস করে বসি। আর এই কান-পাতলাগিরির দোষটা কেবল বাঙালির নয়, পুরো বিশ্বের সব খানেই একই দশা। হয়তো এটা মানবজাতিরই আজন্ম বৈশিষ্ট্য -- যুগ যুগান্তর ধরে পাতলা কান নিয়েই ঘুরছি আমরা। কেনো???

(এলোমেলো প্রশ্নের অগোছালো পোস্ট। গুরুতর কিছু নয়। সিরিজ হতেও পারে কি না, সে আরেক এলোপ্রশ্ন।)


উইকিনামা - ১ 



উইকিপিডিয়ার সাথে আমার সম্পর্ক প্রায় সাড়ে সাত বছরে গড়াতে চললো। সেই ২০০৪ সালের মার্চ মাসে একাউন্ট খুলেছিলাম ইংরেজি উইকিপিডিয়াতে। তার বছর দুয়েক পর কাজ শুরু করি বাংলা উইকিপিডিয়াতে। এই সাত বছরে উইকিপিডিয়াতে দেখেছি নানা রঙ্গ, আর পরিচয় হয়েছে মানব মনোস্তত্ত্বের নানা দিকের সাথে। এই সিরিজটা আসলে উইকিতে কেনো লিখবেন, তার আহবান নয়, বরং উইকির নানা বৈচিত্র‍্যময় দিকের উপস্থাপনা মাত্র।

(এক) উইকিতে লেখে কারা?

উইকিপিডিয়ার বিপুল বিস্তর নিবন্ধগুলো কারা লেখে, তা নিয়ে কৌতুহল দেখেছি অনেকের মাঝেই। সাধারণত এই ব্যাপারগুলা বেরিয়ে আসে উইকির কোনো নিবন্ধের উপরে খাপ্পা হয়ে থাকা, অথবা উইকিকে রেফারেন্স টানা - এই দুই দলের লোকজনের মাঝেই ("উইকিতে লিখেছে অমুক", অথবা "উইকির সব তথ্য ভুলভাল" ইত্যাদি ইত্যাদি)। 
ব্যাপার হলো, উইকিপিডিয়ার নিবন্ধগুলো কিন্তু কোনো বিশেষজ্ঞের হাতে লেখা না। বরং অধিকাংশ ক্ষেত্রেই উইকির নিবন্ধের মূল লেখকদল হলো 
(১) কিশোর বা তরুণ বয়সী 
(২) পুরুষ 
(৩) ছাত্র
(৪) অবিবাহিত
(৫) বিবাহিত হলেও সন্তান নেই
(৬) একটু বোরড, কিংবা চরম নিবেদিতপ্রাণ
তো, উইকির লেখককূলের মধ্যে এহেন বৈশিষ্ট্যধারীদের সংখ্যা কীরকম? কিছু পরিসংখ্যান দেখা যাক - উইকিপিডিয়ার লেখককূলের ৮০ শতাংশ হলো পুরুষ, ৬৫ শতাংশ অবিবাহিত বা কোনো সম্পর্কে জড়িত নন, ৮৫ শতাংশের বেশির সন্তান নেই, আর ৭০ শতাংশের বয়স ৩০ এর নিচে!! আরেকটা জরীপে দেখা যায়, উইকিপিডিয়ার লেখকদের মধ্যে নারীদের হার মাত্র ১৩ শতাংশ! 
বাংলা উইকিপিডিয়ার লেখকদের ডেমোগ্রাফিক্স নিয়ে সেরকম গবেষণা হয়নি, তবে সক্রিয় লেখকদের যে তথ্য আমার জানা আছে, তাতে করে এই প্রবণতা বাংলা উইকিপিডিয়াতেও খুব ভালো করেই চালু, তা বলতে পারি। 
উইকিপিডিয়ার নিবন্ধগুলোতে কি এর প্রভাব পড়েছে? অবশ্যই!! অবিবাহিত তরুণবয়সী পুরুষদের আগ্রহ যেসব বিষয়ে, উইকিপিডিয়াতে সেগুলোর উপরে বিশাল বিশাল বিস্তারিত এবং উন্নতমানের সব নিবন্ধের সৃষ্টি হয়েছে। পক্ষান্তরে নারীদের কাছে জনপ্রিয় বেশি এমন সব বিষয়ের উপরে নিবন্ধের সংখ্যা কম, আর তাতে তথ্যের ঘাটতিও ব্যাপক। নিউ ইয়র্ক টাইম্সের এক নিবন্ধ অনুসারে (মার্কিন যুক্তরাষ্ট্রের প্রেক্ষিতে) কিশোর বা তরুণদের কাছে জনপ্রিয় এমন বিষয়, যেমন অ্যাকশন সিরিজ, খেলাধুলা এসব বিষয়ের নিবন্ধের আকার বেশ বড়, আর তাতে তথ্যের ব্যাপকতাও অনেক বেশি। সেই তুলনায় কিশোরীদের বা তরুণীদের কাছে জনপ্রিয় বিষয়,  যেমন ফ্রেন্ডশিপ ব্রেসলেট অথবা ফ্যাশন ডিজাইনার অথবা রোমান্টিক চলচ্চিত্রের নিবন্ধে বড়জোর তিন চার প্যারাগ্রাফ তথ্য থাকে। একইভাবে সাইন্স ফিকশন ঘরাণার সিরিজ কিংবা লেখকদের উপরে যেখানে পাতার পর পাতা তথ্য যোগ হয়ে চলে, সেখানে নারীবাদী লেখক/লেখিকাদের নিবন্ধ প্রায় ফাঁকা রয়ে যায়। আবার তরুণদের কাছে জনপ্রিয় সিনেমার নায়িকাদের নিবন্ধগুলো হয়ে পড়ে বিপুল তথ্যে সমৃদ্ধ। (বাংলা ভাষায় অ্যাঞ্জেলিনা জোলির নিবন্ধটি দেখুন, বাংলা উইকিপিডিয়ার সবচেয়ে সুলিখিত নিবন্ধগুলোর মধ্যে এটা রয়েছে  )। আর স্টার ট্রেকের কিশোর বা তরুণ ভক্তরা উইকিপিডিয়াতে স্ট্রার ট্রেকের উপরে কয়েকশ নিবন্ধ তৈরী করেই ক্ষান্ত দেয়নি, বরং স্ট্রার ট্রেকের নিবন্ধগুলোর আরো বিস্তারিত সংকলন করার জন্য আলাদা একটা উইকি খুলে বসেছে!
অবশ্য প্রশ্ন হলো, বোরড হয়ে থাকা কিশোর বা তরুণদের হাতে সংকলিত বলে নিবন্ধগুলোর মানের কি অবনতি ঘটছে? উইকিপিডিয়ার শুরুর দিকে প্রথাগত বিশ্বকোষ প্রকাশকেরা উইকির মান নিয়ে শুরু করেছিলো বিশাল হৈচৈ -- নিম্নমান টান বলে এক ব্যাপক প্রপাগান্ডা ক্যাম্পেইন চালানো হয়েছিলো সেসময়। (কারণ বুঝতে সময় লাগেনা, মাগনা বিশ্বকোষ হাতে পেলে কে আর হাজার হাজার টাকা খরচ করে খণ্ড খণ্ড ব্রিটানিকা বা বাংলাপিডিয়া কিনবে??)। নিন্দুকের মুখ বন্ধ করে দেয় ২০০৫ সালে বিশ্বখ্যাত বিজ্ঞান জার্নাল নেচারে প্রকাশিত একটি গবেষণাপত্র, যাতে দেখানো হয় উইকিপিডিয়া আর এনসাইক্লোপিডিয়া ব্রিটানিকার নিবন্ধের মান প্রায় সমতূল্য।  আর গত ৬ বছরে তো উইকিপিডিয়ার নিবন্ধের মান আর বিষয়ের বৈচিত্র‍্য ছাপার সব বিশ্বকোষকে ছাড়িয়ে গেছে বহুগুণে। 
উপরে বৈশিষ্ট্যের তালিকা যা দিয়েছি, তার ১-৫ নাহয় বোঝা গেলো। একাকী কিশোর বা তরুণ সময় কাটাতে উইকিপিডিয়াতে বিশাল অবদান রাখছে। কোনো সম্পর্কে জড়ালে কিংবা পরবর্তীতে সন্তান আসলে সে রকম সময় আর দেয়া হয় না। কিন্তু ৬ নম্বরের ব্যাপারটা কী? আসুন সেটা দেখা যাক ... পরের পর্বে? 
(পরের পর্ব - উইকিপিডিয়ার রাজনীতি - উইকির নিবন্ধগুলো কি নিরপেক্ষ? পুরোপুরি না।) 
(ছবির কৃতজ্ঞতা - র‍্যান্ডির গিক হিরো কমিক)


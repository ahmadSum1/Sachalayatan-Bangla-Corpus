দুইটি মিনিট খরচ করুন - দৃষ্টিপ্রতিবন্ধীদের হাতে বই পৌছে দিতে এগিয়ে আসুন 




অফিসে পৌছে অভ্যাসবশত বিডিনিউজে ঢুঁ মারলাম। এটা সেটা পড়ার পরে একটা খবর পড়তেই একেবারে মনটা খারাপ হয়ে গেলো। বিশেষ করে এই অংশটা - 


`সপ্তম শ্রেণীর শিক্ষার্থী দৃষ্টি প্রতিবন্ধী আসিফ করিম পাটোয়ারি রূপম বলেন, “বছরের প্রথম দিন বই উৎসব হলো। সবাই আনন্দ করে নতুন বই নিল। কিন্তু আমার বই দিল না। আমার হাফইয়ার্লি পরীক্ষা শেষ হওয়ার পথে। এখনো নতুন বইয়ের ঘ্রাণ নিতে পারলাম না।”' 

বাংলাদেশের লাখ লাখ দৃষ্টিহীন বা দৃষ্টিপ্রতিবন্ধী শিক্ষার্থীরা ২০১৩ সালের ৬ মাস পেরিয়ে গেলেও তাদের পাঠ্যবই পায়নি। তাদের দরকার Braille পদ্ধতিতে লেখা বই যা তারা হাতে ছুঁয়ে পড়তে পারে। অন্য সব শিক্ষার্থীরা বহু আগে বই পেলেও এরা পায়নি, কারণ প্রাথমিক ও মাধ্যমিক পর্যায়ের অধিকাংশ বইয়েরই সফট কপি টেক্সটবুক বোর্ডের কাছে নাই, বা থাকলেও সেটা ইউনিকোডে না। (সাইটে রাখা পিডিএফগুলা থেকে ইউনিকোড টেক্সট বের করা যায় না সহজে)। 
আর সমস্যাটা আরো বেড়েছে, কারণ টঙ্গির সরকারী ব্রেইল প্রেসে ব্রেইল বই ছাপার মতো দক্ষ লোকজনও নাই। 
এই সমস্যাটা সমাধান করতে পারি কিন্তু আপনি-আমি- আমরা সবাই। 
শিক্ষাবোর্ডের সাইটে অনেক পাঠ্যবইয়ের পিডিএফ রাখা আছে। আপনি ফেইসবুকে বা অন্যত্র যে সময়টা দেন, তার অল্প একটু সময় নিয়ে দিনে ১টি করে পাতা টাইপ করে দিন। ডঃ মুহম্মদ জাফর ইকবাল স্যার একটা স্বল্পমূল্যের ব্রেইল প্রিন্টার তৈরী করেছেন। উনার সাথে মেইলে যোগাযোগ হয়েছে। উনি জানিয়েছেন, বইয়ের ইউনিকোড কপি পেলেই উনার প্রিন্টারে বইগুলা ছেপে এই অন্ধ শিশুদের কাছে পৌছে দেয়ার কাজ শুরু করা যেতে পারে। 
একজন দৃষ্টিপ্রতিবন্ধী শিশুর কাছে জ্ঞানের আলো, বইয়ের ঘ্রাণ পৌছে দেয়ার জন্য এতটুকু সময় কি দিতে পারবেন না? 
আমার বিশ্বাস, আপনি, আমি, আপনার-আমার বন্ধুরা সবাইই অল্প করে হলেও পারবেন দিতে সময় অবশ্যই। 
এই ব্যাপারে সবার কাজ অর্গানাইজ করার জন্য ফেইসবুকে একটা গ্রুপ খুললাম আজকেই। সেখানে যোগ দিয়ে আসুন, এগিয়ে আসি, দেই বাড়িয়ে সাহায্যের হাত ... 
https://www.facebook.com/groups/308235355979239/ 
(দয়া করে এই লেখাটি শেয়ার করুন পরিচিত সবার সাথে) 
আপডেট - এই গ্রুপ খোলার ২ ঘণ্টার মধ্যে আমরা ৩টা বই ডিজিটাইজ করেছি ইউনিকোডে। 
(এয়ারপোর্টে লিখছি, ফ্লাইট ছেড়ে দিলো বলে, বাকিটা পৌছে লিখবো)।


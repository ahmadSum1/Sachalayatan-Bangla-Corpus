ও আমার দেশের মাটি ...



আরবানা থেকে শিকাগো। শিকাগো থেকে লন্ডন, আর সেখান থেকে ঢাকা। সব মিলিয়ে বারো হাজার মাইলের পথ চলা, দুনিয়ার পুরো উলটা দিকে চলে আসা। আসতে মোট লাগলো বত্রিশ ঘন্টা। গ্র্যাজুয়েট স্টুডেন্টের সামান্য বেতনের উপরে বিশাল চাপ সৃষ্টি করে চড়া দামের টিকেট। ভারী সুটকেস নিয়ে দৌড়ানো, এয়ারপোর্ট পর্যন্ত দেড়শ মাইল হালকা বরফের মধ্য দিয়ে গাড়ি চালিয়ে আসা। শিকাগো এয়ারপোর্টে বিরস বদনের ইমিগ্রেশন অফিসার, ব্রিটিশ এয়ারওয়েজের জঘন্য খাবার।
কিন্ত সব কিছুর পরেও পরশু ভোরে যখন ঢাকার রানওয়েতে স্পর্শ করলো সুপরিসর বোয়িং ৭৭৭ প্লেনটা, প্লেনের ছোট্ট জানালা দিয়ে দেখতে পেলাম চরম আকাংক্ষিত সেই দৃশ্য, আমার দেশের মাটি। দৌড়ে অনেক মানুষ ডিঙিয়ে যখন বেরিয়ে এলাম বাইরে, দেশের বাতাস বুক ভরে নিলাম, আমাদের বাবা-মার, ভাইয়ের প্রিয় মুখগুলো এয়ারপোর্টের লাউঞ্জে দেখতে পেলাম।
হাজার ত্যাগ, প্রচন্ড খরচের পরেও মনটা ভরে গেলো প্রশান্তিতে। বুঝতে পারলাম, কেনো জীবনানন্দ বার বার ফিরে আসতে চেয়েছেন তাঁর ধানসিঁড়ি নদীটির তীরে, কেনো মধুসূদন কপোতাক্ষ নদের কথা, সতত বিরলে ভেবেছেন, নীস নদীর জলরেখা এতোটা আলোড়িত করতে পারেনি তাঁকে। গত ছয় মাসে পুরো মার্কিন যুক্তরাষ্ট্র চষে বেড়ানোর সময়, নিউইয়র্কের শহুরে সৌন্দর্য, বা ক্যালিফোর্নিয়ার পাহাড়-সমূদ্র দেখার সময় বার বার মনে হতো, এতো কিছুর পরেও আমার দেশটা, আমার নিজের মাটি, এর মতো সুন্দর আর কিছুই এই পৃথিবীতে নেই।
জানি, আমার এই দেশটা অনেক গরীব -- সিডর, বন্যার মতো নানা প্রাকৃতিক দূর্যোগে, গ্লোবাল ওয়ার্মিং এর আঘাতে বিপন্ন এদেশের সংগ্রামী মানুষ। মার্কিন যুক্তরাষ্ট্রের মতো প্রযুক্তির জোয়ার নেই এদেশের পদ্মা বুড়িগঙ্গায়, ব্যাঙ্গালোরের টেকনো সিটিও হয়নি আমাদের ঢাকা চট্টগ্রাম। কিন্তু আমাদের এই দেশের সোনার মানুষ, এই দেশের মাটি দুনিয়ার কোনো খানেরই চাকচিক্য, সোনামোড়া রাস্তাকে হার মানাবে ... আমার প্রিয় স্থান হিসাবে।
কারণ, দেশটা তো আমাদেরই ... এই মাটি, এই মানুষ এতো আমাদেরই চির আপন।


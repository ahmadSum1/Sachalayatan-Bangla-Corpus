আত্মপরিচয়ের সন্ধানে




বাঙালির আত্মপরিচয় কী? এ এক চিরন্তন প্রশ্ন। পুরানো কথা আবার বলা, তবু বলছি একারণে যে, বাঙালিত্ব আমাদের জীবনের বড় অংশ, তবু আত্মপরিচয়ের সংকটে থাকে বাঙালিরা সবসময়।
পরিচিত অনেকেই গর্ব করে বলতে থাকেন, সুদূর ইরান থেকে তাঁদের পূর্ব পুরুষ এসেছিলেন বাংলায়, তাঁরা ঐ সব ইরানীদের বংশধর। খেয়াল করে দেখার চেষ্টা করি, কিন্তু অনেক চেষ্টাতেও ইরানীদের চেহারার কোনো ধাঁচ দেখিনা, তখন প্রশ্ন জাগে, ইরানী বংশের পরিচয় দেয়া এঁরা কতটুকু ইরানী, জীনগতভাবে? ১%? ২%? ৩০%?
নিজের দিকে তাকানোটা খুব সহজ, তাই চেহারার নৃতাত্ত্বিক বৈশিষ্ট্যগুলো লক্ষ্য করার চেষ্টা করি। আমার দাদাবাড়ির গ্রামের সবার নাক প্রচন্ড খাড়া, দেখে বোঝা যায় নাকের অংশটি হয়তো বা পশ্চিম দিকের কারো থেকে আসা। গায়ের রঙ আবার শ্যামলা, বাংলার আদিবাসীদের থেকে আসা। উচ্চতা দেখে বোঝা ভার - পশ্চিম এশীয়দের অনেকের চাইতে খাটো, আবার দ্রাবিড় বংশোদ্ভূতদের চাইতে লম্বা। চোখের গড়নে কার প্রভাব, বলা ভার, কেননা পূর্ব এশীয়দের মতো ছোট না, আবার পশ্চিম এশীয়দের মতো আয়তলোচনও না।
আমার শৈশব ও কৈশোর কেটেছে প্রিয় শহর চট্টগ্রামে। উপকুলের শহর বলে এখানে আরব রক্তের মানুষ প্রচুর। পথে ঘাটে অনেককেই দেখেছি, চোখ মুখের ধাঁচে আরব প্রভাব। আবার একই পরিবারে আরব চেহারা, আর বর্মী (মগ) চেহারার মিশ্রনও রয়েছে।
পদ্মা মেঘনা যমুনার সঙ্গমস্থলে গড়ে ওঠা এই প্রচন্ড উর্বর এলাকাটা দুনিয়ার সব মানুষকেই টেনে এনেছে এখানে। বাঙালিরা তাই বিভিন্ন জাতির নৃতাত্ত্বিক প্রভাবে এক অনন্য বৈশিষ্ট্যের অধিকারী।
কিন্তু আমার প্রশ্নের জবাব তো পাইনি, বাঙালিরা নিজেরা কী মনে করে, নিজের পরিচয় সম্পর্কে? আমরা কি মুসলমান, হিন্দু, বৌদ্ধ আগে, নাকি বাঙালি আগে? ভারতীয় বা বাংলাদেশী আগে, নাকি বাঙালি আগে? আরব, ইয়েমেন, ইরান থেকে আগত রাজপুরুষ অথবা সেনানী, নাকি খাঁটি বাংলার জলে ভেজা চাষীর, মাঝির, জেলের বংশধর? কেনো আত্মপরিচয় নিয়ে বাঙালিদের এই সংকট?
(ছবিটি ইংরেজি উইকিপিডিয়ার Bengali people ভুক্তি থেকে নেয়া, ফটো কোলাজ)


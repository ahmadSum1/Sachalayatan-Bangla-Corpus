নামের বাহার, বাহারী নাম, ফরমুলাতে, ফেলেছি ঘাম! - ৩




বাহার (১) (২)
সন্তানের নামের মধ্যে পিতার নাম জুড়ে দেয়াটার চল সারা বিশ্বের বহু জায়গাতেই আছে। যেমন, অমুক বিন তমুক, সমুক বিনতে জমুক, ইত্যাদি। কিন্তু এসব ক্ষেত্রে সাম্য দেখা যায় স্পেন এবং পর্তুগালের নাম পদ্ধতিতে।  
স্পেনে প্রচলিত নামপদ্ধতিটি চমৎকার। নামের প্রথম অংশটি হবে ব্যক্তির নিজস্ব নাম। আর শেষের দিকে থাকবে পিতার বংশগত নাম এবং মাতার বংশগত নাম। 
ধরা যাক, স্পেনের অধিবাসী এদুয়ার্দো ফার্নান্দেজ গারিদো এবং তার স্ত্রী মারিয়া ডলোরেজ মার্টিনেজ রুইজ এর সন্তান হলো, তার নাম রাখা হলো পাবলো। এই পাবলোর পুরা নাম কী হবে?
শুরুতেই থাকবে নিজস্ব নাম (পাবলো)। এর পরে জুড়ে দেয়া হবে পিতার বংশপদবী (ফার্নান্দেজ), আর তার পরে থাকবে মায়ের বংশপদবী (মার্টিনেজ)। কাজেই, সব মিলিয়ে পাবলোর পুরা নাম হবে পাবলো ফার্নান্দেজ মার্টিনেজ।  
পিতার নাম থেকে কেনো গারিদো এলো না? কারণ দাদার তথা পিতার বংশের মূল পদবী ফার্নান্দেজ, সেটা থেকেই পাবলো পদবী পেয়েছে। বাপের নামের গারিদো অংশটি বাপের মা, অর্থাৎ পাবলোর দাদীর বংশের নাম।   
এহেন নামের অবস্থা আসলে জটিলতর হতে পারে, কারণ নামের মধ্যে পাবলোর জন্মস্থান বা তার আদি নিবাসের নাম ধাম জুড়ে দেয়া হতে পারে। যেমন, পাবলোর বংশের আস্তানা যদি হয় কর্ডোবা এলাকায়, তাহলে তার বংশনামে জুড়ে দেয়া হতে পারে ডি কর্ডোবা, মানে পাবলো বেচারার নাম হয়ে যাবে পাবলো ফার্নান্দেজ ডি কর্ডোবা মার্টিনেজ।    
তো, পাবলোকে কী বলে সম্বোধন করবেন? মানে, ধরুন পাবলোর (পাবলো ফার্নান্দেজ মার্টিনেজ) সাথে দেখা হয়ে গেলো আপনার, তো, পাবলোকে কী নামে ডাকবেন? যদি ইংরেজি বা মার্কিন নামের মতো করে মিস্টার মার্টিনেজ ডাকেন, সেটা কিন্তু ভুল হবে। কারণ পাবলোর বংশপরিচয়ে বাবার বংশের প্রাধান্যই বেশি। কাজেই ডাকতে হবে মিস্টার (বা সিনর) ফার্নান্দেজ।   
তবে ঘটনা এখানেই শেষ না, পাবলোর নিজের নামটিতেও মামা চাচার নাম, কিংবা পীর ফকিরের নাম জুড়ে দিয়ে সেটাকে ওজনদার বানানো যেতে পারে। এভাবে নামের বোঝা জমতে জমতে কী ভয়ানক অবস্থা হতে পারে, তার উদাহরণ দেখা যাক - 
 Pablo Diego José Francisco de Paula Juan Nepomuceno María de los Remedios Cipriano de la Santísima Trinidad Ruiz y Picasso  
নামটা কি চেনা চেনা লাগে? লাগবে তো বটেই। ইংরেজিভাষী বিশ্বে ইনি পাবলো পিকাসো নামেই পরিচিত। বেচারার বাবার নাম রুইজ, আর মায়ের নাম পিকাসো। কিন্তু তার আগে আত্মীয়স্বজন আর সন্তদের নাম জুড়ে দেয়াতে এহেন ভারিক্কি নাম নিয়ে ঘুরতে হয়েছে বেচারাকে সারা জীবন! 
স্পেনীয় নামের নারী-পুরুষের সমানাধিকার অবশ্য নামের মধ্যে বাবা-মা দুজনের পদবী যোগ করাতেই সীমাবদ্ধ না। পাশ্চাত্যের এবং অধুনা বাংলাদেশেও চালু আছে বিয়ের পরে মেয়েদের পদবী বদল করার রীতি। স্পেনে কিন্তু এসবের ঝুট ঝামেলা নাই, বিয়ে হোক বা না হোক, নারী পুরুষ প্রত্যেকের পিতৃপ্রদত্ত নাম বজায় থাকে  সব সময়েই।   
---
মহা ভারিক্কি স্পেনীয় নামের বিশাল আকার দেখে ঘাবড়ে গেলে, চলুন দুনিয়ার অপর প্রান্তে, ইন্দোনেশিয়াতে।   
ইন্দোনেশীয়দের নামের রীতি খুব সহজ। সবচেয়ে জনপ্রিয় হলো এক নামের নাম পদ্ধতি, মানে নাম একটি শব্দেই। বাংলাদেশের চিত্রনায়ক-নায়িকারা যেমন লেজুড়বিহীন একটি নামেই পরিচিত, তেমনি ইন্দোনেশীয়দের মধ্যে সবচেয়ে জনপ্রিয় রীতি হলো এক জন এক নাম এই পদ্ধতি। ইন্দোনেশিয়ার আগেকার দুই নেতার নাম মনে আছে? সুকার্নো আর সুহার্তো? ওগুলো কিন্তু এদের পুরা নাম, এর আগে পরে কিছুই নাই।   
পারিবারিক নামের তথা চৌধুরী সাহেব বা বালিয়াদী মার্কা বংশ ফলানোর চল ইন্দোনেশিয়াতে নাই, তাই নামের মধ্যেও সেটা জুড়ে দেয়া হয় না। নাম একশব্দের না হয়ে কয়েক শব্দেরও হতে পারে, যেমন সুসিল বাম্বাং যুধযান। (নামটা খেয়াল রাখুন, জোরে জোরে পড়ে দেখুন, কারণটা একটু পরেই বলছি)।   খুব কম ক্ষেত্রে পারিবারিক নাম আসতে পারে, সেক্ষেত্রে অনেকটা মার্কিন বা ইংরেজি পদ্ধতিতে আগে ব্যক্তির নাম, আর শেষে পদবী, এহেন রীতি চলে, যেমন সেনাপতি আব্দুল হারিস নাসিতোন এর  নামের শেষের নাসিতোন হলো তার বংশপদবী। 
ইন্দোনেশীয়দের মধ্যে প্রচলিত অন্য রীতিটি হলো পিতার নামের অংশ নামের শেষে যোগ করা। যেমন, মেগাওয়াতি সুকার্নোপুত্রি। ইন্দোনেশিয়ার সাবেক এই রাষ্ট্রপতি ছিলেন সুকার্নোর মেয়ে।   
মেগাওয়াতির নামটা একটু আবার দেখুন। নামটাকে কায়দা করে পড়লে পরিচিত বাংলা কোনো শব্দের মতো লাগে? মনে হচ্ছে না, "মেঘবতী সুকার্নোপুত্রি"? তো, বাঙালি কবিদের অতি প্রিয় এই মেঘবতী কীভাবে গেলো ইন্দোনেশীয়দের নামে?  
এর জবাব আসলে লুকিয়ে আছে ইন্দোনেশিয়ার অতীত ইতিহাসে। ইন্দোনেশিয়ার অনেকগুলো দ্বীপই এক সময়, সেই খ্রিস্টপূর্ব ২য় শতকের পর থেকে ভারতীয় উপমহাদেশ হতে যাওয়া হিন্দু ও বৌদ্ধ রাজবংশের অধীনে ছিলো। কাজেই সুমাত্রা, জাভা এসব দ্বীপে সংস্কৃত ভাষা হতে আসা নামের প্রচলন আছে বেশ ভালোভাবেই। তাই ধর্মে মুসলিম হলেও অনেকের নামই স্থানীয় সংস্কৃতির অধীনে সংস্কৃত ভাষা হতে রাখা। 
উপরে বলেছিলাম সুসিল বাম্বাং যুধযান এর কথা। নামটা এবার বুঝতে পারছেন তো? বাংলাকরণ করলে ইনার নাম দাঁড়ায় সুশীল বাম্বাং যুদ্ধযান। একইভাবে সু দিয়ে নামের বেশ ছড়াছড়ি, তাই সুশীল, সুহার্তো, সুকার্নো টাইপের আরো অনেক নাম চালু আছে সেদেশে। (এদের অনেকেই কিন্তু বাস্তবে নামকরণের সার্থকতার ধার ধারেননি, "সু" এর বদলে "কু" দিয়ে নাম রাখলেই এদের নামগুলো মোক্ষম হতো!)   
মেগাওয়াতির তথা মেঘবতীর নামের উৎস বুঝতে পারছেন তাহলে? এবার শুনুন তাঁর মায়ের নাম, সেটা ছিলো ফাতমাওয়াতি। তা আসলে এসেছে কোথা থেকে? একটু ক্লু দেই, এই নামে আলাওলের একটা মহাকাব্য আছে ... ভাবতে থাকুন, সেই ফাঁকে পরের পর্বে ঘুরে আসবো পৃথিবীর আরেক প্রান্তের নামের বাহারে  ... 
(সিরিজখেলাপির অপবাদ ঘোঁচাতে এই সিরিজের ৩য় পর্ব লিখলাম। সময় ও সুযোগমত বাকি পর্ব আসলেও আসতে পারে ... )


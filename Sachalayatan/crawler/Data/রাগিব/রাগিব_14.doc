ইউটিউবের দেবশিশুরা



ইউটিউবের আবির্ভাবের পর থেকে এন্তার ভিডিও আপলোড হয়ে চলেছে সেখানে। প্রতি কয়েক মিনিটে ২৪ ঘণ্টার সমপরিমাণ ভিডিও আসে সেখানে। এর কিছুটা বাণিজ্যিক ভিডিও, টিভিশো কিংবা চলচ্চিত্রের খণ্ডাংশ, অথবা খবরের অংশবিশেষ, আবার কিছুটা পুরোই অপেশাদার, আম-জনতার দৈনন্দিন জীবনের খণ্ডচিত্র।
ইউটিউবের ইতিহাসে সবচেয়ে বেশি প্রদর্শিত ভিডিওর একটা তালিকা আছে, সেখানে ব্যবসায়িক মিউজিক ভিডিও রয়েছে বিস্তর, কিন্তু তার মাঝেও গুটিকয় অপেশাদার ভিডিওচিত্র স্থান করে নিয়েছে। আর এসব ছবির মধ্যে সবার আগে আছে যে ভিডিওটি, তা হলো, "চার্লি বিট মাই ফিঙ্গার, অ্যাগেইন!" (চার্লি আবার আমার আঙুল কামড়ে দিয়েছে!)
বর্ণনার আগে, দেখে নিন ভিডিওটি একবার। শব্দ চালু করে দেখতে ভুলবেন না কিন্তু!!

ভিডিওটা আসলে দুই ভাইয়ের ভিডিও। বড়ভাই হ্যারি, বয়স ২ বা আড়াই। ছোটভাই চার্লি, সদ্য দাঁত গজিয়েছে চারটি বা ছয়টি। কুট কুট করে বলে সারাক্ষণ এটা ওটা কামড়ে বেড়ায়।
এই চার্লি আর হ্যারিকে নিয়েই তাদের বাবার তোলা এই ভিডিও, এক চেয়ারে বসে আছে দু-ভাই। খেলার ছলে হ্যারির আঙুল মুখের সামনে পেয়েই কামড়ে দেয় হ্যারি। চট করে সরিয়ে নিলেও হ্যারি বেশ মজা পায় এতে। আনন্দের স্বরে বলে, "চার্লি আমার আঙুল কামড়েছে"।
জবাবে চার্লি এক গাল, চতুর্দন্তি হাসিটি দিতে ভোলেনা। কী মনে করে হ্যারি এবার তার অন্য হাতের আঙুলটি তুলে ধরে চার্লির মুখের সামনে। পড়বি তো পড় চার্লির মুখে, সাথে সাথে ঘ্যাঁচ করে আবার কামড় বসায় চার্লি। 
হ্যারি বেশ মজা পায় শুরুতে, এক গাল হাসি সেও দেয়। কিন্তু চার্লি এবার বসায় মরণকামড়, আর সেই কামড়ের মাত্রা বাড়ার সাথে সাথে হ্যারির মুখের জিওগ্রাফিও পাল্টাতে থাকে, বেদনায় কাঁদার উপক্রম হয়, অবশেষে ছাড়াতে পারে চার্লির মুখ থেকে তার এই আঙুলটা। আঙুল ছাড়ার পরে চার্লি এক গাল হাসি দেয়, প্রচণ্ড আনন্দের এক কাজ করে বসে তৃপ্তির হাসি হাসে। 
কামড় খেয়ে কষ্ট পেলেও হ্যারি কিন্তু তার ছোট্ট ভাইটিকে বেজায় ভালোবাসে। তাই চোখের নিমেষেই তার কান্না থেমে যায়, মুখে আবার ফিকফিকে হাসি ফিরে আসে, বলে সে, "চার্লি আমাকে আবারো কামড়েছে, আর বড্ড ব্যাথা পেয়েছি"।
জবাবে চার্লি আবারও হাসে। ভূবন ভোলানো হাসি।
---
এই ভিডিওটি ইউটিউবে ২০০৭ সালের মে মাসে আপলোড করা, ৩ বছরে মোট দেখা হয়েছে প্রায় ২২ কোটি বার। প্রচুর প্যারোডি বেরিয়েছে এই ভিডিওর, আর এর দৌলতে চার্লি আর হ্যারি হয়ে গেছে ইন্টারনেটের সেলিব্রিটি। ভিডিওর মূল পাতায় গেলে চার্লি, হ্যারির অন্য সব ভিডিও, আর তাদের আরো নতুন ভাই জ্যাসপারের সব কাজকর্ম দেখতে পাবেন।
----
ইউটিউবের সর্বাধিক দেখা ভিডিওর তালিকার আরেকটা ভিডিও হলো এটা --

ছোট্ট এক বাবু চেয়ারে বসে ছিলো, নীল জামা গায়ে দিয়ে, আর তার বাবা বা অন্য কেউ মজার মজার শব্দ করে বেড়াচ্ছিলো। ছোট্ট বাবুটা এসব শব্দে দারুণ মজা পায়, আর হো হো করে হাসতে থাকে। এই বাবুটার স্বর্গীয় হাসিকে নিয়েই এই ভিডিও। বাবুটার এই অনাবিল হাসি ১ মিনিট ৪০ সেকেন্ড ধরে চলতে থাকে, আর এই ভিডিওটা দেখে নেয় অজস্র মানুষ, গত চার বছরে মোট দেখা হয়েছে ১৩ কোটি বার। সর্বাধিক দেখা ভিডিওর তালিকায় এটি রয়েছে আট নম্বরে, আর অপেশাদার ভিডিওর মধ্যে তৃতীয়।
---
স্বর্গীয় এই শিশুদের হাসির অজস্র এমন ভিডিও রয়েছে ইউটিউবে, যা দেখে মনে হয়, এর চেয়ে সুন্দর আর কোনো দৃশ্য বোধহয় পৃথিবীতে নেই। 


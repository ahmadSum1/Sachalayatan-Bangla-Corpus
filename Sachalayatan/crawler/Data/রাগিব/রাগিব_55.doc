একুশের চেতনা নিয়ে মিথ্যাচার - ডাকটিকিট সমাচার



জিতু ওসমানীর সাইটে নকল ডাকটিকেটের বিজ্ঞাপন
আজকের আমাদের সময় পত্রিকার একটা খবর পড়ে প্রথমে খুব আনন্দিত হলাম, প্রথম পাতায় ফলাও করে ছেপেছে, "আন্তর্জাতিক মাতৃভাষা দিবস উপলক্ষ্যে যুক্তরাষ্ট্রে স্মারক ডাকটিকিট"।
আর এর সাথে দেখা যাচ্ছে, শহীদ মিনারের ছবি ওয়ালা একটা ডাকটিকিট।
রিপোর্টে লিখেছে, মার্কিন প্রবাসী সাইফুর রহমান ওসমানী জিতু দাবি করেছেন, তাঁর চেষ্টাতে মার্কিন পোস্ট অফিস এই ডাকটিকিট প্রকাশ করেছে, আর এটা এখন অনলাইনে বিক্রি হচ্ছে, অচিরেই পোস্ট অফিসেও বিক্রি হবে। জিতু ওসমানী  বাংলাদেশী সবাইকে এই টিকিটটা তাঁর সাইট থেকে কিনতে বলেছেন।
ভাষা আন্দোলনের এরকম স্বীকৃতি দেখে বাঙালি মাত্রেই আনন্দিত হওয়ার কথা। কিন্তু ঐ সাইটে গিয়ে কেনো চমকে উঠলাম?
শুরুতেই খটকা লাগলো, পোস্ট অফিস স্মারক ডাকটিকিট কেবল অনলাইনে কেনো বিক্রি করছে? কৌতুহল মেটাতে মার্কিন পোস্ট অফিসের সাইটে গেলাম, ২০০৮ ও ২০০৭ সালের স্মারক ডাক টিকিট গুলোর তালিকা আঁতিপাতি করে ঘেঁটে দেখলাম।
কিন্তু একী, কোথাও তো দেখতে পাচ্ছিনা, জিতু ওসমানীর দাবী করা ঐ ডাকটিকিট ৪টির ছবি। ঘটনা কী!!
আবারো ফিরে গেলাম জিতু ওসমানীর সাইটে, ভালো করে বড় করে দেখলাম টিকিটগুলোর ছবি। এবার থলের বেড়াল বেরিয়ে পড়লো। টিকিটের কোনাতে বড় আকারের বার কোড দেখেই সন্দেহ হয়েছিলো, মার্কিন পোস্ট অফিসের অফিশিয়াল কোনো টিকিটে তো এরকম বার কোড থাকেনা। পাশে তাকাতেই দেখি, যে সাইটে বিক্রি হচ্ছে, তার ওয়েবসাইটের ঠিকানা ছাপা।
এবার ঘটনা পরিষ্কার হয়ে পড়লো। এটা আসলে একটা ফটো-স্ট্যাম্প। যা আদৌ মার্কিন পোস্ট অফিস ছাপেনি, ছেপেছে জিতু ওসমানী বা ঐ সাইট।
ইমেইলের যুগে চিঠিপত্র ছাপা কমে যাওয়াতে মার্কিন পোস্ট অফিস অনেক অন্য কায়দা করেছে, তার একটা হলো এই ফটো স্ট্যাম্প। যে কেউ চাইলে নিজের দেয়া যে কোনো ছবি ছেপে স্ট্যাম্প বানাতে পারেন, নিজের ছবি, নিজের পরিবারের ছবি, এমনকি নিজের কুত্তার ছবি দিয়েও স্ট্যাম্প বানানো যায়। বেশ কয়টা ভেন্ডর এই দায়িত্ব পেয়েছে, তাদের সাইটে গিয়ে ছবি আপলোড করে স্ট্যাম্প বানানো যায়। বিনিময়ে দ্বিগুণের কাছাকাছি দাম দিতে হবে - এই যা।
এরকম সাইটগুলোর মধ্যে আছে Stamps.com , Zazzle.com/ জিতু ওসমানীর ব্যবহার করা সাইট হলো পরের এই zazzle.com সাইটটা।
জিতু ওসমানী নামের এই ব্যক্তি এই সুযোগটাকে কাজে লাগিয়ে, শহীদ মিনারের ছবি সম্বলিত কিছু ফটো স্ট্যাম্প বানিয়ে নিয়েছেন। আর বাংলাদেশের সাংবাদিকদের ধোঁকা দেয়া সহজ হবে, একুশে ফেব্রুয়ারির ধোয়া তুলে নাম কামানো, ফ্রি পাবলিসিটি, আর সেই সাথে ৪১ সেন্টের স্ট্যাম্প ৮৫ সেন্টে বিক্রি করা যাবে, এই জন্য  পত্র পত্রিকার সাংবাদিকদের ডেকে ভাব করেছেন, যেনো মার্কিন সরকারী পোস্ট অফিসের অফিশিয়াল স্ট্যাম্প হিসাবেই এটা ছাড়া হয়েছে!!! ফাঁকতালে "ভাষার জন্য জান দিচ্ছি" এরকম চাপা মেরে একটু পয়সার পাশাপাশি দেশদরদীও সাজা গেলো!
আমার ছবি দিয়ে স্ট্যাম্প ছাপানোর প্রক্রিয়ার একটা ধাপ
উদাহরণ হিসাবে আমার নিজের ছবি দিয়ে স্ট্যাম্পস ডট কমে ছবি তৈরীর স্ক্রিন শট দিলাম (নাহ আমি নিজের ছবির স্ট্যাম্প বানাইনি, তবে কেমন করে বানানো যায়, সেটা পরখ করে দেখলাম মাত্র)।
এভাবে স্ট্যাম্প ছাপানোর অনেক ভেন্ডর আছে, এগুলোর লিংক কয়েকটা হলো
http://photo.stamps.com/Store/learn-more/real/
http://www.zazzle.com/custom/stamps?ZCMP=home_create_postage
আর জিতু ওসমানীর ঐ একই সাইটে পোষা কুত্তার ছবি বিশিষ্ট স্ট্যাম্পও আছে। আশা করি মার্কিন যুক্তরাষ্ট্রের পোস্ট অফিস কারো পোষা কুত্তার স্মারক ডাকটিকিট কারো আহবানে প্রকাশ করে বসেনি!!
মোটিভটা কী? প্রথমেই আর্থিক লাভ। একটা ফার্স্ট ক্লাস মেইলের আসল স্ট্যাম্পের দাম ৪১ সেন্ট, ২০টা স্ট্যাম্পের পাতা বিক্রি হয় ৮.২০ ডলারে। সেখানে জ্যাজল ডট কমের এই ফটো স্ট্যাম্প বিক্রি হচ্ছে দ্বিগুণেরও বেশি ১৬.৯৫ ডলারে। মনে হচ্ছে, কিছু কমিশন হয়তো স্ট্যাম্পের ডিজাইনার পাচ্ছেন, নইলে কেনো প্রবাসী বাংলাদেশীদের এতো ডাকাডাকি করা হচ্ছে, এই স্ট্যাম্প কেনার জন্য?
আর দেশের পত্রপত্রিকাকে ঘোল খাইয়ে দেশে নাম কেনা তো আছেই।
একুশের চেতনাকে নিয়ে এরকম ব্যবসা করতে পারে দেখে তীব্র ঘৃণা হচ্ছে। ধিক এই প্রতারণাকে, ধিক এই মিথ্যাচারকে।
আসুন, এরকম প্রতারণায় বিশ্বাস না করে মিথ্যাচারীদের মুখোস খুলে দেই।
(বাংলাদেশের পত্রপত্রিকার সাংবাদিকদের বোকা বানানো হয়েছে। একুশ নিয়ে এই মিথ্যাচারের কথাটা আশা করি সাংবাদিকদের কেউ গণমাধ্যমে তুলে ধরবেন।)
 

মডারেশন ১০১ (অথবা উইকিপিডিয়াতে মডারেশনের প্রথম পাঠ)



উইকিপিডিয়া দুনিয়ার সবচেয়ে বড় বিশ্বকোষ, আর ইন্টারনেটের সবচেয়ে বড়ো কোলাবরেটিভ প্রজেক্ট। সারা দুনিয়ার লাখ লাখ লোক এতে কাজ করছে। এদের মধ্যে ভালো উদ্দেশ্য নিয়ে যেমন অনেকে এসেছে, আবার অনেকে এসেছে তাদের মতাদর্শ বা পক্ষপাত প্রচারের জন্য। অনেকে আবার নিছক মজা করার জন্য হিজিবিজি ভ্যান্ডালিজম করে থাকে।
দুনিয়ার সবচেয়ে বড় এই প্রজেক্টে তাহলে শান্তি বজায় থাকে কীভাবে? সেটাই আমার এই পোস্টের বিষয়বস্তু।
উইকিপিডিয়াতে হাজারো মানুষের ভিড়ে শান্তি শৃংখলা বজায় রাখার জন্য আছে বেশ কিছু নীতিমালা। এর মধ্যে রয়েছে -
[*] ব্যক্তিগত আক্রমণ নয় - অন্য কোনো এডিটরকে ব্যক্তিগত আক্রমণ করা যাবে না। তর্ক হবে বিষয়ের উপরে, ব্যক্তিগত প্রসঙ্গ আসবে না। যেমন, কাউকে বলা যাবে না, "তুমি গবেট", বরং বলা যেতে পারে, "তোমার যুক্তিতে ফাঁক আছে", বা দেয়া যাবে যুক্তির পালটা যুক্তি। গালাগাল করা যাবে না।
[*] শোভন - কথা বার্তায় শোভন আচরণ করতে হবে।
[*] জাতিগত আক্রমণ - কোনো ধরণের জাতিগত আক্রমণ (রেসিস্ট) করা যাবে না।
[*] সম্পাদনার ক্ষেত্রে - এক দিনে বড়জোর তিনবার অন্য কারো লেখা আনডু করে নিজের পছন্দের সংস্করণে ফেরত নেয়া যাবে।
[*] কপিরাইট মানা - মানতেই হবে। কপিরাইটেড ছবি দেয়া যাবে না।
[*] ব্যক্তিগত গোপনীয়তা - মানুষের প্রাইভেসি রক্ষা করতে হবে। কারো গোপনীয় ইমেইল, চ্যাট বা অন্য কিছু প্রকাশ করা যাবে না। কারো প্রকৃত নাম ঠিকানা প্রকাশ করা যাবে না একেবারেই।
যদি কেউ এসব নীতিমালা ভঙ্গ করে, তাহলে প্রথম দিকের অপরাধ গুলো, যেমন ব্যক্তিগত আক্রমণ, অশোভন আচরণ, জাতিগত আক্রমণ, বা কপিরাইট ভঙ্গের জন্য প্রথমে হালকা সতর্কবাণী (দুই থেকে তিন বার দেয়া হয়)। তার পর প্রথমে ৩ থেকে ২৪ ঘন্টার জন্য আইডি এবং আইপি অ্যাড্রেস ব্লক করা হয়। ব্লক শেষে ফেরার পরেও যদি আচরণ না পালটায়, তাহলে হয়তো ব্লকের দৈর্ঘ্য বাড়ে সপ্তাহে, তার পর মাসে।
ব্যক্তিগত গোপনীয়তার ক্ষেত্রে নীতি আরো কঠোর, অধিকাংশ ক্ষেত্রে সাথে সাথে ব্লক করে দেয়া হয়।
আর কেউ যদি দীর্ঘ সময় ধরে এরকম আচরণ চালায়, তাহলে তার নামে শালিশ ডাকা হয়। শালিশে দুই পক্ষের সব কীর্তিকলাপের প্রমাণ হাজির করা হয়, এবং তা থেকে নিরপেক্ষ শালিশকারীরা বিভিন্ন রায় দেন। যেমন, অশোভন আচরণকারী কাউকে হয়তো বলে দেয়া হয়, ভবিষ্যতে একবার কোনো খারাপ মন্তব্য দিলেই বিনা হুঁশিয়ারিতে কয়েক মাসের জন্য ব্লক করা হবে।
তবে, উইকিপিডিয়ার একটা বড় সুবিধা আছে, সবকিছু খুবই ট্রান্সপারেন্ট, মানে সবার সব আচরণ, সব কমেন্ট, আর সব কথা অন্য যে কেউ যাচাই করে দেখতে পারে। প্রশাসকেরাও তাঁদের আচরণের জন্য জবাবদিহি করতে বাধ্য। প্রশাসকেরা কেউ কোনো নীতিমালা ভঙ্গ করলে ছাড় দেয়া হয়না তাদেরকেও। প্রশাসনে যারা আছেন, তাঁদেরকে "চাহিবা মাত্র" তাঁদের সব কাজ কোন নীতিমালার আলোকে, তা ব্যাখ্যা করতে হয়। আর নীতিমালা পাথরে খোদাই করা না, বরং জনমানুষের ঐক্যমতের ভিত্তিতেই নীতিমালা বিবর্তিত হয় থাকে।
এসব নীতিমালা এবং তার নিরপেক্ষ প্রয়োগের কারণেই উইকিপিডিয়াতে লাখ লাখ সম্পাদকের ভীড়ে, ভালো এডিটর আর ভ্যান্ডাল/ট্রোলদের মাঝে, শান্তি শৃংখলা বজায় রাখা সম্ভব হয়েছে।
(পোস্টের নামে ১০১ আছে, আসলে মার্কিন যুক্তরাষ্ট্রের কলেজ/বিশ্ববিদ্যালয়ে কোনো বিষয়ের প্রথম কোর্সের কোর্স নাম্বার হয় ১০১। তাই "মডারেশনের বাল্যশিক্ষা"কে নিয়ে লেখা পোস্টের শিরোনাম ওভাবে দিয়েছি)


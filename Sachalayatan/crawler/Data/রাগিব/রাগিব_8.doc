শ্রদ্ধাঞ্জলি - সিদ্দিকা কবীর আর তাঁর মহাকীর্তি - রান্না খাদ্য পুষ্টি 




আজ থেকে নয় বছর আগে বাক্স প্যাটরা গুছিয়ে যখন প্রবাসে পাড়ি জমাই একাকী, তখন হাতে গুঁজে দেয়া হয়েছিলো একটা বই - রান্না খাদ্য পুষ্টি। বেশি ঝামেলা হয়নি পেতে -- বই এর দোকানে বাইরে যাচ্ছি, রান্নার বই দেন বলতেই এক গাল হেসে বের করে দিয়েছিলো বইটা। এটা বাংলাদেশের ইতিহাসে সর্বাধিক বিক্রি হওয়া রান্নার বই, সে বিষয়ে সন্দেহ নেই। 
রান্নার বই বাংলাদেশে আরো অনেক বেরিয়েছে। তবু রান্নার বই বলতে আজো এই বইটার কথাই আসে। পরবর্তিতে টিভিতে সিদ্দিকা কবীরস রেসিপি অনুষ্ঠানেও অনেক রান্না দেখানো হয়েছে।
রাঁধুনি আমি হতে পারিনি, তবে বইটা যত্ন করে রেখেছি। একাকী প্রবাসে পাড়ি জমানো প্রায় সবার কাছেই বোধ হয় এই বইটা আছে। হাত পুড়ানো নানা দিনের স্মৃতি লেগে আছে বইটার পাতায় পাতায়। 
কে ছিলেন এই সিদ্দিকা কবীর? "ছিলেন" কথাটা লিখতে খুব খারাপ লাগছে, কিন্তু আজকের খবরে এলো এই দুঃসংবাদ, হাজারো রান্নার রন্ধন পটিয়সী সিদ্দিকা কবীর চলে গেছেন। আজ থেকে ঠিক বছর পাঁচেক আগে, ২০০৭ এর জানুয়ারিতে পত্রিকায় সিদ্দিকার কবীরের আত্মকথা পড়ে বাংলা উইকিতে যোগ করেছিলাম তাঁর জীবনী কথা। আজ সেই লেখাটিই তুলে দিচ্ছি। সিদ্দিকা কবীরের হাতের রান্নার কৌশল আর দেখা হবে না টিভিতে, কিন্তু বইটা রয়ে যাবে, বহু মানুষের বহু স্মৃতির মাঝে। 
রইলো শ্রদ্ধাঞ্জলি, সিদ্দিকা কবীরের জন্য। 
----
সিদ্দিকা কবীর (জন্ম: মে ৭, ১৯৩৫, ঢাকা; মৃত্যু: জানুয়ারি ৩১, ২০১২, ঢাকা ) একজন বাংলাদেশী পুষ্টিবিশেষজ্ঞ ও শিক্ষাবিদ। তিনি তাঁর লেখা রন্ধনবিষয়ক বইগুলির জন্য বিখ্যাত।

ব্যক্তিগত জীবন
সিদ্দিকা কবীরের জন্ম পুরানো ঢাকার মকিম বাজারে, ১৯৩৫ সালের ৭ই মে। তাঁর পিতা মৌলভি আহমেদুল্লাহ ঢাকা বিশ্ববিদ্যালয়ের প্রথম ব্যাচের বিজ্ঞান বিভাগের স্নাতক ও পরবর্তীতে ঢাকা কলেজিয়েট স্কুলের বিজ্ঞান বিষয়ের শিক্ষক ছিলেন। সিদ্দিকা কবীরের মাতা সৈয়দা হাসিনা খাতুন ছিলেন গৃহিনী। ১৯৭২ সালের নভেম্বর মাসে সিদ্দিকা কবীর ব্যাংকার সৈয়দ আলী কবীরকে বিয়ে করেন।

শিক্ষা
সিদ্দিকা কবীর পড়াশোনা করেন প্রথমে ইডেন কলেজে। সেখান থেকে তিনি বিজ্ঞান বিষয়ে প্রথম বিভাগে ইন্টারমিডিয়েট পাশ করে ঢাকা বিশ্ববিদ্যালয়ের গণিত বিভাগে ভর্তি হন ও সেখান থেকে স্নাতক ডিগ্রি অর্জন করেন। এর পর তিনি ফোর্ড ফাউন্ডেশনের বৃত্তি নিয়ে মার্কিন যুক্তরাষ্ট্রের ওকলাহোমা স্টেট ইউনিভার্সিটি হতে ১৯৬৩ সালে খাদ্য ও পুষ্টি বিজ্ঞানে মাস্টার্স ডিগ্রি পান।
চাকরী জীবন
ঢাকা বিশ্ববিদ্যালয়ে প্রথম বর্ষে পড়ার সময় সিদ্দিকা কবীর তৎকালীন পাকিস্তান রেডিওতে ঘোষক হিসাবে খন্ডকালীন চাকরীতে যোগ দেন। স্নাতক ডিগ্রী অর্জনের পরে প্রথমে ভিকারুন্নেসা নুন স্কুলে শিক্ষিকা হিসাবে কাজ করেন। এর পর তিনি ইডেন কলেজে গণিতের প্রভাষক হিসাবে যোগ দেন।
যুক্তরাষ্ট্রে মাস্টার্স ডিগ্রি লাভের পর দেশে ফিরে তিনি গার্হস্থ্য অর্থনীতি কলেজে সহকারী অধ্যাপক হিসাবে নিযুক্ত হন। এখান থেকে তিনি ১৯৯৩ সালে অবসর গ্রহণ করেন।
রান্নার অনুষ্ঠান
১৯৬৫ সালে সরকারী প্রতিষ্ঠান হতে তিনি আনুষ্ঠানিকভাবে রান্না শিখা শুরু করেন। ১৯৬৫ সালে তিনি তদানিন্তন পাকিস্তান টেলিভিশনে "ঘরে বাইরে" নামে রান্নার অনুষ্ঠান উপস্থাপনা করা শুরু করেন। সিদ্দিকা কবীর তাঁর "রান্না খাদ্য পুষ্টি" বইটির জন্য ব্যাপক খ্যাতি অর্জন করেন। বাংলাদেশের সর্বাধিক বিক্রিত বইগুলির মধ্যে এখন পর্যন্ত বইটি অন্যতম। বইটি প্রথম প্রকাশের সময় মুক্তধারা, বাংলা একাডেমী সহ অন্যান্য প্রকাশনা সংস্থা এটি প্রকাশ করতে রাজী হয় নাই। পরে এটি নিজ খরচে প্রকাশ করা হয়। প্রকাশের পর এটি ব্যাপক জনপ্রিয়তা লাভ করে। ১৯৮৪ সালে ইংরেজি ভাষায় একটি কারি রান্নার বই লিখেন। ১৯৮০ সালে লিখেন পাঠ্যবই খাদ্যপুষ্টি ও খাদ্য ব্যবস্থা, যা স্নাতক পর্যায়ে পড়ানো হয়। এছাড়া তিনি ১৯৯৭ সালে দৈনিক জনকণ্ঠে রসনা নামে কলাম লিখেন, যা পরবর্তীতে খাবার দাবারের কড়চা নামে প্রকাশিত হয়। প্রাইভেট টেলিভিশন এনটিভিতে তিনি সিদ্দিকা কবীরস্ রেসিপি নামের রান্নার অনুষ্ঠান নির্মানে জড়িত ছিলেন।
মৃত্যু
অধ্যাপিকা সিদ্দিকা কবীর ৩১শে জানুয়ারি ২০১২ তে বাংলাদেশের রাজধানী ঢাকার স্কয়ার হাসপাতালে মৃত্যুবরন করেন।


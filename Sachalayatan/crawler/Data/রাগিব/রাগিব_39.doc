অর্থনীতি , বাংলাদেশ, এবং কিছু এলোমেলো ভাবনা



অর্থনীতি সম্পর্কে আমার পড়াশোনা একেবারেই কম ... প্রকৌশল বিশ্ববিদ্যালয়ে একটা কোর্স নিয়েছিলাম, প্রয়াত গোলাম মহিউদ্দিন স্যারের কাছে ইন্ডাস্ট্রিয়াল প্রোডাকশনের আরেকটা কোর্সেও কিছু পড়েছিলাম। ব্যস, এখানেই আমার অর্থনৈতিক পড়াশোনা শেষ। নিতান্তই অর্থমূর্খতার কারণে অনেক কিছুর শানে নযুল বুঝতে পারিনা। কারিগরি বিদ্যার দৌড়ে যোগ বিয়োগের হিসাব মিলাতে চেষ্টা করি, সব সময় মিলেনা ...
এরকম বড় একটা না বোঝার ব্যাপার হলো, বাংলাদেশের অর্থনীতির হালের দশা। প্রকৌশলী বন্ধু বা অনুজদের যারাই দেশে রয়েছে, প্রায় সবাই শুনি কোনো না কোনো মোবাইল ফোন কোম্পানিতে কাজ করছে। দেশে গত বছর দুয়েকে যে দুবার গেছি, পত্র-পত্রিকা, রাস্তা ঘাট, টিভি/রেডিও সর্বত্র মোবাইল ফোন কোম্পানির গুনগান, প্রচারণা, এসব দেখেছি। প্রায় সবার হাতেই একটা বা দুটো মোবাইল/ সিম তো আছেই।
আমার স্বল্প জ্ঞানে যা বুঝি, ব্যবসা প্রতিষ্ঠান মূলত দুই রকমের ... উৎপাদন-ভিত্তিক, এবং সার্ভিস ভিত্তিক (সার্ভিসের বাংলা করা হয় "সেবা", কিন্তু এ ক্ষেত্রে "সেবা" বলাটা একেবারেই বেমানান লাগছে)। কলিমুদ্দিন সার/বীজ/বর্গার পেছনে বিনিয়োগ করে এবং গতর খেটে ধান চাষ করে বাজারে বেচে যে মুনাফাটা করছে, সেটা উৎপাদন। গার্মেন্টসের ব্যবসায়ীরা কাপড় আমদানী করে সেলাই করে বিদেশে রপ্তানী করে যে টাকাটা কামাচ্ছে, সেটাও উৎপাদন। এসব খাতের আয়টা দেশের লোকেই পাচ্ছে। 
কিন্তু সার্ভিস ভিত্তিক কোম্পানীর ব্যাপারটা আলাদা ... মানুষের কাছে সার্ভিস বেচে টাকা কামানোর বড় উদাহরণ হলো মোবাইল কোম্পানি। আমার চিন্তাটা তখনই আসে, যখন দেখি, ভোডাফোন থেকে শুরু করে জাপানের এনটিটি পর্যন্ত সবাই হন্যে হয়ে বাংলাদেশের মোবাইল খাতে ঢুকতে চায়। এরা কেউ যেহেতু দাতব্য তহবিল খুলে বসেনি, তাই সহজ মুনাফা না থাকলে এদের এপথে যাওয়ার কথা না। 
দক্ষিণ এশিয়াতে, এমনকি সারা বিশ্বে সবচেয়ে দ্রুত বর্ধনশীল মোবাইল ফোন সার্ভিসের বাজারগুলোর মধ্যে বাংলাদেশ আগে থাকছে, এতে আনন্দিত হওয়া দরকার কি না, আমার কারিগর-মস্তিষ্কে তা ঢোকে না, পরিচিত সবাই চাকুরি পেয়ে সুখে আছে ঠিকই, কিন্তু মোবাইল কোম্পানিগুলোর খরিদ্দার বাংলাদেশের আম জনতা, আর মালিক সব বিদেশী কোম্পানি, এটা দেখে চিন্তা বাড়তে থাকে। কলিমুদ্দিনের কাছ থেকে আগে নরওয়েজীয়/জার্মান/আরব/জাপানি কোনো ব্যবসায়ীর পক্ষে ১০টাকা বের করে নেয়া অসম্ভব ছিলো হয়তো, কিন্তু এখন কলিমুদ্দিন মাঝা সাজে কাউকে মোবাইলে ফোন দিচ্ছে, আর প্রতি কলেই জার্মান/আরব/জাপানি/নরওয়েজীয়/ কোনো বণিকের হাতে মোটা অংকের টাকা চলে যাচ্ছে। ব্যাপারটা সেই ইস্ট ইন্ডিয়া কোম্পানির আমলের মতো বলে ঠাহর হয় ... কিন্তু  অর্থনীতিতে নিতান্তই অশিক্ষিত আমি সাহস করে জোর গলাতে বলতে পারি না। যেখানে মোবাইল কোম্পানিরা চুরি করে ধরা পরে বিনা বাক্যব্যয়ে ১৫০ কোটি টাকা জরিমানা বের করে দিতে পারে, সেখানে তারা বছরে কতো হাজার কোটি টাকা কামিয়ে নিচ্ছে, তা আন্দাজ করতে পারি।
তাই বাংলাদেশের মোবাইল ফোন আর তার কল্যাণে গাড়ি বাড়ি হাঁকানো প্রকৌশলীদের চকচকে চেহারা দেখে ভয় হতে থাকে, গাড়ির কাঁচের ফাঁক দিয়ে কেনো যেনো দেখতে পাই ছিবড়ে হয়ে যাওয়া কলিমুদ্দিনের রক্ত চুষতে থাকা নরওয়েজীয়/জাপানী/মিশরী ভ্যাম্পায়ারগুলোকে। নীলচাষীদের রক্তখেকো নীলকরেরা লজ্জ্বায় মুখ লুকোয়, কিন্তু হায়, দীনবন্ধু মিত্র কোথায় আজ, নীল দর্পন কে লিখবে? আজকের আজম খান/বাচ্চু/হায়দার হোসেনেরা তো বিক্রি হয়ে গেছে মোবাইল কোম্পানির নব্য নীল কুঠিতে।
--------
(ভুট্টা ক্ষেতের মাঝে পথচলা এক গণক মিস্তিরির নিতান্তই এলোমেলো ভাবনা। গুরুতরভাবে না নিলে আর অর্থনৈতিক জ্ঞানের সীমাবদ্ধতাকে ক্ষমাসুন্দর দৃষ্টিতে দেখলে বাধিত হবো)


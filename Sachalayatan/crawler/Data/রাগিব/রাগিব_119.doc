বাংলা উইকিপিডিয়া খুঁজছে - আপনাকেই!!




বাংলা উইকিপিডিয়া হলো বাংলা ভাষায় একটি পূর্ণাঙ্গ বিশ্বকোষ গড়ে তোলার এক মহা প্রয়াস। আজ বহু বছর ধরে বাংলাতে বিশ্বকোষ লেখার কাজ চলেছে, ছাপা হয়েছে অনেক বিশ্বকোষ। কিন্তু অধিকাংশ বিশ্বকোষেই স্বল্প কিছু ভুক্তি স্থান পেয়েছে, কিন্তু স্থান পায়নি স্থানাভাবে বাংলার ইতিহাসের অনেক কথা, আমাদের ঐতিহ্যের অনেক কিছু। অথবা, বাংলার উপরে লেখা বিশ্বকোষে স্থান পায়নি বিশ্বের অন্য এলাকার কথা, বা জ্ঞান বিজ্ঞানের কথা। আর এই সব বিশ্বকোষের মোটা মোটা সব বইগুলো লাইব্রেরিতে, অথবা বড়লোকদের বাড়িতে স্থান পেয়েছে। জনমানুষের কাছে সহজলভ্য একটি বিশ্বজনীন জ্ঞানকোষ আজো পৌছানো যায় নি।
দুনিয়াটা আজ প্রবেশ করেছে ইন্টারনেট যুগে। এই সময়ে তথ্য এসে গেছে মানুষের হাতের মুঠোয়, কম্পিউটারে মাউজের একটি ক্লিকেই এসে যায় সব তথ্য। সব বিশ্বকোষ এখন এসে গেছে ইন্টারনেটে, আর দুনিয়ার সবচেয়ে বড় বিশ্বকোষ হিসাবে আত্মপ্রকাশ করেছে উইকিপিডিয়া। জনমানুষের, সারা দুনিয়ার লাখ লাখ মানুষের অল্প অল্প প্রচেষ্টা স্থান পেয়েছে এই সমন্বিত জ্ঞান ভান্ডারে।
এই জ্ঞানকোষের বাংলা সংস্করণ হলো বাংলা উইকিপিডিয়া। গত বছরের শুরু থেকে বাংলা উইকিপিডিয়াকে সমৃদ্ধ করার যে চেষ্টা চলছে, তার ফল হিসাবে আজ বাংলা উইকিপিডিয়াতে ভুক্তির সংখ্যা সাড়ে ১৫ হাজার ছাড়িয়েছে। লক্ষ্য করুন, আমি কিন্তু ভুক্তি বলছি, নিবন্ধ বলিনি। কারণ হলো, এই ভুক্তি গুলোর অনেক গুলোতেই বাক্য, কথামালা, তথ্য যুক্ত হয়নি। আর সেটা করতে পারেন, আপনারাই!!
সম্প্রতি ইংরেজি উইকিপিডিয়ার ২০০০ নিবন্ধের সংক্ষিপ্ত সংস্করণ বিতরণ করেছিলো বাংলাদেশ ওপেন সোর্স নেটওয়ার্ক। যে অভূতপূর্ব সাড়া আমরা পেয়েছিলাম, তাতে বোঝা যায়, বাঙালির বিশ্বকোষের প্রতি আগ্রহ এই এসএমএস জেনারেশনের যুগেও কমেনি মোটেও। তাই আমাদের প্রাণের ভাষা বাংলাতে বিশ্বকোষের এরকম সিডি সংস্করণ প্রকাশের একটা উদ্যোগ নেয়া হচ্ছে।
বাংলা উইকিপিডিয়ার এই সিডি প্রকল্পে থাকবে ২০০০টি বাংলা নিবন্ধ। মোট ১৩টি বিষয়শ্রেণী - শিল্পকলা, ভাষা ও সাহিত্য, দর্শন ও ধর্ম, প্রাত্যহিক জীবন, সমাজ, ভূগোল, ইতিহাস, বিজ্ঞান, গণিত, প্রযুক্তি, জীবনী, বাংলাদেশ, ভারত (পশ্চিমবঙ্গ) - এর অধীনে অনেক গুলো নিবন্ধের লক্ষ্য ঠিক করা হয়েছে। এর তালিকা পাবেন এখানে। এই ভুক্তি গুলোর অনেকগুলো এখনো তৈরী হয়নি, আবার অনেকগুলোতে তথ্য যোগ, বাক্য যোগ করা দরকার।
আর সেটা করতে পারেন, আপনারাই।
বেশি কাজের প্রয়োজন নেই। একটা ভুক্তি খুলে সংশ্লিষ্ট ভুক্তির ইংরেজি নিবন্ধটা হতে একটা বাক্য অনুবাদ করে দিন। ১০ জনে একটা করে বাক্য অনুবাদ করলেই একটা অনুচ্ছেদ গোটা অনুবাদ হয়ে যায়। আর ছবি তুলে দিতে পারলে তো কথাই নেই, ইতিমধ্যেই সহব্লগার ঝড়ো হাওয়া অনেক ছবি তুলে মুক্ত লাইসেন্সে দিয়েছেন বাংলা উইকিপিডিয়ার জন্য।
এই ৫ মিনিটের ছোট্ট একটু কাজটাই হতে পারে আগামী দিনের শিশুদের জন্য আপনার উপহার।


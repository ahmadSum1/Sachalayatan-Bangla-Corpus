বাংলা উইকিপিডিয়াতে সরাসরি লিখুন বাংলা



(লেখাটি আমার ব্লগ বঙ্গবাণীতে ২৮শে ফেব্রুয়ারিতে প্রকাশিত)
বাংলা উইকিপিডিয়াতে লেখার জন্য অনেক দিন ধরেই আহবান জানাচ্ছি সবাইকে। এই ব্লগে লেখার পরে কেউ কেউ গিয়েছেন, যদিও আরো অনেকে গেলে ভালো হতো। যাই হোক, একটা বড় অভিযোগ ছিলো, বাংলা লিখতে হলে অভ্র বা এধরণের কিছু ইন্সটল করতে হয়। অনেকেই কর্মক্ষেত্রে বা অন্যত্র বাংলা সফটওয়ার ইন্সটলের ঝামেলাতে যেতে চাননা বলে আর লিখতে পারেননি।
এই সমস্যার সমাধান করতে বাংলা উইকিপিডিয়াতে এখন সরাসরি বাংলা ইউনিকোড লেখার ব্যবস্থা করা হয়েছে। বাংলা উইকিপিডিয়ার কর্মী ও প্রশাসক অর্ণব জাহিন জাভাস্ক্রিপ্ট এর মাধ্যমে এই ব্যবস্থা যোগ করেছেন। যেকোনো পৃষ্ঠা সম্পাদনার মোডে খুললেই উপরে একটি চেক বক্স পাবেন, বাংলায় লিখতে চাইলে ওতে টিক দিয়ে দিন। অথবা আরো সহজে, এস্কেপ চাপুন, তাহলে বাংলা চালু হবে, আবার এস্কেপ চাপলে ইংরেজি/স্বাভাবিক মোডে ফেরত যাবেন।
এর ফলে এখন বাংলা উইকিপিডিয়াতে লেখালেখি করাটা অনেকের জন্যই সহজ হবে বলে আশা করছি। প্রাথমিকভাবে আমরা কেবল অভ্র ফোনেটিক মোড রেখেছি (যা সামহয়ারইনব্লগের ফোনেটিকের খুব কাছাকাছি)।
তাই, সফটওয়ার ইন্সটল করতে হবে, এই ভয়ে যারা উইকিপিডিয়া থেকে দূরে ছিলেন, তাঁরা এখন চলে আসুন আমাদের এই প্রজেক্টে। খুব শিঘ্রই আমরা একটা বড় প্রজেক্টে হাত দিতে যাচ্ছি, অচিরেই আমি এর ঘোষণা দিবো। বাংলাতে লেখা বিশ্বকোষ ভবিষ্যত প্রজন্মের কাছে আমাদের উপহার হয়ে থাকবে।
 

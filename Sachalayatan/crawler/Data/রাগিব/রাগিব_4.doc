ব্লক ব্লক খেলা ও বিটিআরসির ভাঙা হাতুড়ি



জামাতের ফেইসবুক পেইজ বাঁশের কেল্লা ও প্রয়াত থাবাবাবার নুরানী চাপা বন্ধের জন্য সরকার বিটিআরসি-কে নির্দেশ দিয়েছে বলে প্রথম আলোর রিপোর্টে দেখলাম। কিন্তু এই কাজ করার যোগ্যতা কি বিটিআরসির আদৌ আছে? যারা একটা ভিডিও বন্ধ করতে গিয়ে পুরা ইউটিউব ব্লক করে রাখে ১ বছর ধরে, সাথে গুগলের অন্যান্য সার্ভিসও "ভুল করে" ব্লক করে ফেলে, তারা কি আদৌ জানে কীভাবে এই কাজটা করতে হয়? 
ইউআরএল ফিল্টারিং এর মাধ্যমে নির্দিষ্ট পাতা না হয় বন্ধ করা গেলো, কিন্তু ফেইসবুকে নতুন বাঁশেরকেল্লার পেইজ খোলা বন্ধ কী এভাবে হবে? আগেও তো এদের পেইজ ব্লক হয়েছে, সাথে সাথে তারা দলবল সহ নতুন পেইজ খুলে সেখান থেকে তাদের কাজ চালিয়ে গেছে। 
এই রকমের উস্কানীমূলক পেইজ বন্ধ করার জন্য হাতুড়ে ব্লক ব্লক খেলায় কাজ হয়না, বরং যোগাযোগ করতে হয় ফেইসবুকের সিকিউরিটি টিমের সাথে। ফেইসবুকের চিফ সিকিউরিটি অফিসার ও এশিয়া প্যাসিফিক রিজিয়নের সিকিউরিটি ম্যানেজারের সাথে সম্প্রতি কথা বলেছিলাম। তাদের ভাষ্যমতে বিটিআরসি এর সাথে তাদের সেরকম যোগাযোগ নাই, এবং নাশকতামূলক এরকম কোনো পেইজ ব্লকের ফরমাল রিকোয়েস্ট তারা পায়নি। বলাই বাহুল্য, ফেইসবুক বাকস্বাধীনতায় বিশ্বাস করে বলে সেখানে সরকারের সমালোচনার দোষেই কোনো পেইজ তারা ব্লক করবেনা, কিন্তু এর পাশাপাশি নাশকতামূলক ঘটনায় উস্কানীদেয়া পেইজ অবশ্যই তারা সরিয়ে দেয় অফিশিয়াল রিকোয়েস্ট ও যথাযথ প্রমাণ পেলে। 
বিটিআরসি এবং BD-CSIRT এর লোকজন/আমলারা কি ব্লকের হাতুড়ি নিয়েই ব্যস্ত থাকবেন নাকি প্রপার প্রসেস অনুযায়ী কাজ করবেন? হাতুড়ে ধাঁচের ব্লক করতে গিয়ে শেষে না ফেইসবুক পুরাটাই ব্লক করে দেয়া হয়, সেই আতঙ্কেই আছি। গুগলের কাছে অফিশিয়াল রিকোয়েস্ট দিলে তারা কান্ট্রিস্পেসিফিক ব্লক দিয়ে খুব সহজেই ইনোসেন্স অফ মুসলিম্স ভিডিওটা ব্লক করে দিতো, সেটা না করে কিন্তু বিটিআরসি ইউটিউব সহ গুগলের অজস্র সার্ভিস ব্লক করে রেখেছে বহুকাল। 
ফেইসবুকের সাথে অফিশিয়াল যোগাযোগের ব্যাপারটা সাহায্য করবার মতো অনেক চ্যানেল আছে, প্রচুর বাংলাদেশী ফেইসবুকেই কাজ করেন, আশা করি এবার পুরা ফেইসবুক বন্ধ করে ফেলার বদলে সঠিক কায়দা-কানুন ও পদ্ধতিতে বিটিআরসি পদক্ষেপ নিবে। (দেশী গেঁয়ো যোগীদের সাহায্য বিটিআরসি নিতে না চাইলে নাহয় বিদেশী স্যুট পরা "বিশেষজ্ঞ"দেরকেই রেফার করে দেয়া যাবে, তবুও যদি পুরা ফেইসবুক রক্ষা পায় ব্লকের হাতুড়ি থেকে ...)


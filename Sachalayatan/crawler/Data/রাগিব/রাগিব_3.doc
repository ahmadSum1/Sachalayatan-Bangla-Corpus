স্বপ্নের শিক্ষক.কম প্রজেক্ট - ৬ পয়সায় জীবন গড়ার অভিযান



জীবন গড়তে, নতুন কিছু শিখাতে খরচ কতটুকু? 
৬ পয়সা।
নাহ, এটা ৬ কোটি না, ৬ লাখ না, ৬ ডলার না, বরং মাথাপিছু ৬ পয়সা মাত্র! 
শিক্ষক.কম প্রজেক্টের পিছনে মোট আর্থিক খরচ কতটুকু, সেটা যখন কাউকে বলি, দেশি বিদেশি নির্বিশেষে সবাই প্রথমেই এক চোট হেসে নেয়, ধরে নেয় আমি তাকে আবুল পেয়ে ঠাট্টা করছি। তার পর যখন হিসাবটা করে দেখাই, তখন হা হয়ে যায় প্রায় সবাইই।

জীবন গড়তে, নতুন কিছু শিখাতে খরচ কতটুকু? 

৬ পয়সা। 

নাহ, এটা ৬ কোটি না, ৬ লাখ না, ৬ ডলার না, বরং মাথাপিছু ৬ পয়সা মাত্র! 
শিক্ষক.কম প্রজেক্টের পিছনে মোট আর্থিক খরচ কতটুকু, সেটা যখন কাউকে বলি, দেশি বিদেশি নির্বিশেষে সবাই প্রথমেই এক চোট হেসে নেয়, ধরে নেয় আমি তাকে আবুল পেয়ে ঠাট্টা করছি। তার পর যখন হিসাবটা করে দেখাই, তখন হা হয়ে যায় প্রায় সবাইই। 
কারণ স্বপ্নের এই প্রজেক্টে এখন পর্যন্ত ২০,০০০ শিক্ষার্থীকে নানা নতুন নতুন কোর্স পড়াতে মোট খরচ হয়েছে ১৫ ডলার মাত্র। অর্থাৎ মাথাপিছু 0.075 cent, বা বাংলাদেশি টাকায় (৮০ টাকা ডলার ধরে) মাত্র ৬ পয়সা। 
বিদেশ বিভুঁইয়ে থাকি প্রায় ১০ বছর ধরে, কিন্তু মন পড়ে আছে কর্ণফুলীর তীরে, পদ্মা মেঘনা যমুনার পারে, রমনা বটমূলে, শাহবাগে, ডিসি হিলে। নিজের পেশা ও নেশা কম্পিউটার বিজ্ঞান আর এই বিষয়ে গবেষণা ও শিক্ষকতা করে চলতে চলতে বার বার মনে হতো, ক্লাসে ২০ জন ছাত্রকে পড়ানোর বদলে লাখ লাখ কোটি কোটি বাংলাদেশের শিক্ষার্থীদের কাছে কীভাবে পৌছে দেয়া যায় দুনিয়ার যত জ্ঞান, যত শিক্ষা? 
আমার সন্তান যায়ান বাবার জন্মের পরে ওর মুখ দেখে স্বপ্নটা প্রবল হয়ে গেলো আরো বেশি। আমার এই শিশুটি আস্তে আস্তে করে এটা ওটা শিখছে, প্রচন্ড কৌতুহল নিয়ে, বাবা হিসাবে সেটা প্রচন্ড আনন্দের আর গর্বের। আমার এক সময় মনে হলো, আমার এই ছেলেটার মতো আরো লাখ লাখ শিশু একই রকমের কৌতুহল নিয়ে বাংলাদেশের গ্রামে গ্রামে বড় হচ্ছে, কিন্তু ভালো শিক্ষার অভাবে হয়তো তাদের স্বপ্ন এক সময় থেমে যাচ্ছে, মনের জানালাটা খোলা হচ্ছেনা সম্ভব। বিদেশের বিশ্ববিদ্যালয়ে পড়িয়ে যে আনন্দ, তার হাজার গুন বেশি আনন্দ হতো যদি গ্রামের কোনো স্কুলে অংক আর বিজ্ঞান শিখাতে পারতাম। এই সমস্যাটাকে একটা ইঞ্জিনিয়ারিং প্রবলেম হিসাবে ভাবতে গিয়েই মাথায় এলো, তথ্য প্রযুক্তির সাহায্য নেয়ার কথা। 
একজন শিক্ষক হাতে হাতে শিখাতে পারবেন বড়জোর ১০০ জন শিক্ষার্থীকে, কিন্তু একই শিক্ষাকে তথ্যপ্রযুক্তির সুবাদে আমরা বার বার ব্যবহার করতে পারি, ছড়িয়ে দিতে পারি লাখ লাখ মানুষের কাছে, খুবই অল্প খরচে। 
আমি দরিদ্র শিক্ষক (খোদ আমেরিকাতেও শিক্ষকেরা খুব বেশি বেতন পান না), তাই কীভাবে কাজটা খুব অল্প খরচে করা যায়, খোঁজ করলাম। অনলাইন শিক্ষার সাইট হিসাবে Coursera বা edX বেশ নামকরা, কিন্তু তাদের হাতে নগদ কাঁচা টাকার ছড়াছড়ি। কোর্সেরার বাজেট হলো ২২ মিলিয়ন ডলার, যার অর্ধেক, ১০০ ভাগ, কিংবা হাজার লাখ ভাগের একভাগ খরচ করাটাও হয়তো সামর্থের বাইরে। তাই নানা ফ্রি সার্ভিসের ভিত্তিতে ন্যুনতম খরচে নানা কৌশলে তৈরী করলাম শিক্ষক.কম এর প্ল্যাটফর্ম। মোট খরচ ১ বছরের ওয়েব হোস্টিং এর জন্য সর্বসাকুল্যে ১০ ডলার, আর ওয়েব্সাইটের ডোমেইনের জন্য ৫ ডলার। ব্যাস, এটাই খরচ। বাকি সবটা স্বেচ্ছাশ্রম। 
ডিজাইনার প্রণবেশ দাস নিজের আগ্রহে বলামাত্রই শিক্ষক.কম এর চমৎকার ব্যানারটা বানিয়ে দিলেন। রাতের পর রাত জেগে সাইট কাস্টমাইজ করলাম, কিন্তু তার চাইতেও বড় কথা, বলা মাত্রই অনেকজন নিবেদিতপ্রাণ শিক্ষক এগিয়ে আসলেন, নিজেদের পেশাগত ব্যস্ততা সত্ত্বেও লেকচারপিছু কয়েক ঘণ্টা করে মাগনা মাগনা খেটে কোর্স তৈরী করতে থাকলেন। আর সেসব কোর্সে এখন পর্যন্ত মোট নিবন্ধিত ছাত্রের সংখ্যাই দাঁড়িয়েছে ২০,০০০ এর বেশি। 
আমাদের প্রজেক্টের স্কোপ বাড়ছে, অচিরেই স্কুল পর্যায়ের কোর্সগুলা তৈরী হবে, স্কুলে স্কুলে ইন্টারনেট না থাকলেও কীভাবে ছড়িয়ে দেয়া হবে আমাদের কোর্সগুলা, তার একটা পদ্ধতি মোটামুটি দাড়িয়ে যাচ্ছে, কম্পিউটার না লাগলেও মোবাইলে লোড করে দেয়া যাবে এমন ফরম্যাটে নেয়া হচ্ছে সব কোর্স, আর স্কুলপ্রতি একটা ম্যাচবক্স আকারের কম্পিউটিং ডিভাইস (রাস্পবেরি পাই) দিয়ে সব কোর্স দেয়ার প্ল্যান চলছে। 
আর এগিয়ে চলেছে আমাদের এই স্বপ্নের অভিযান। পুরা দুনিয়াকে দেখিয়ে দেয়ার অভিযান, মাত্র ৬ পয়সা, হাস্যকর রকমের কম খরচেও আগামীর দুনিয়াটাকে পাল্টে দিতে পারি, আমরাই পারি, আমরাই পারবো। 

ভবিষ্যতের শিশুদের জন্য ৬ পয়সা বোধহয় আমরা খরচ করতেই পারি, তাই না? 


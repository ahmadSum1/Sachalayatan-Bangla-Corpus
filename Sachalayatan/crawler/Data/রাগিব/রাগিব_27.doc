আজ ঘোষণা দিয়ে আমি দালাল হলাম ...



ছেলে বেলা থেকেই মিছিলে শ্লোগানে "দালাল" শব্দটির প্রতি বাঙালির আকর্ষণ দেখে এসেছি। আশির দশকে শুনতাম, কিংবা দেয়ালের চিকায় দেখতাম,
রুশ-ভারতের দালালেরা, হুঁশিয়ার-সাবধান।
কিংবা, বামপন্থীদের মিছিলে, 
সাম্রাজ্যবাদের দালালেরা, হুঁশিয়ার-সাবধান।
আশি-নব্বইয়ের দশক পেরিয়ে গেছে, হাজারী-শূন্যের দশকও শেষ প্রায়, কিন্তু দালাল-শব্দটির প্রতি বাঙালির আকর্ষণ আর কমেনি। পাক-বাহিনীর দালাল থেকে শুরু করে অধুনা টিপাইমুখী দালালও কম না। অনেক অভিযোগ বাস্তবেই সত্যি, দালালী করতেও বাঙালির জুড়ি নেই। ম্যাক্রো স্কেল থেকে সরে এসে মাইক্রো স্কেলেও প্রচুর দালালী চলে, এলাকার নেতা গোছের ব্যক্তিদের দালাল হতে মানুষের আগ্রহ দেশেই নয়, বিদেশের ক্ষুদ্র বাঙালি সমাজেও প্রকট।
এসব দেখতে দেখতে আজ দুমকরে সিদ্ধান্ত নিলাম, আজ থেকে আমিও দালাল হবো। দেশে ভারতীয় দালাল, পাকিস্তানী দালাল, আওয়ামী দালাল, বিএনপি দালাল, কিংবা আমেরিকার দালালের সংখ্যা কম নয়, ওসব করে সুবিধা করা মুশকিল, এতো বিপুল সংখ্যক লোক আগেই ওসব দালালীর রাস্তা দখল করে রেখেছে। তাই আমি বেছে নিচ্ছি সবচেয়ে সহজ যে দালালী করা, সেটারই পথ।

আজ থেকে, অফিশিয়ালি, আমি হবো, "বাংলাদেশের দালাল"। 






--
ইতি,
রাগিব হাসান
বাংলাদেশের দালাল


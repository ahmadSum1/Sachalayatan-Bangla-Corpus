আমি যখন ভূত



সাংবাদিক মোনাজাতউদ্দিনের ছেলে তড়িৎকৌশলের ছাত্র সুবর্ণ যেদিন বুয়েটের রশীদ হলে আত্মহত্যা করলো, সেদিন হলের সবাই হয়ে গেলো মানসিকভাবে প্রচন্ড বিপর্যস্ত । বিশেষ করে তাঁর রুমমেট যিনি লাশটি আবিষ্কার করেন, তাঁর প্রায় পাগলের দশা। অন্য অনেকেই তখন হল ছেড়ে চলে গেলো, যার যার আত্মীয়দের বাসায়।
আর যাদের যাবার জায়গা নেই, তারা হলেই থাকলো, তবে অনেকেই আতংকে একেবারে অবসন্ন হয়ে রইলো। যেমন, ঐদিন রাতের বেলাতে, হঠাৎ শুনি আমাদের রুমের দরজার বাইরে থেকে আমার পাশের রুমের রুবেল ভাই তাঁর সহপাঠী আমার রুমমেটকে ডাকছেন। কী ব্যাপার? আসলে উনি বাথরুমে যাবেন, কিন্তু একা যেতে সাহস পাচ্ছেন না!! (একটুও বানিয়ে বলছি না কিন্তু!!)
ঐ রাত কাটার পরে অনেকের ভয় কমলো, কিন্তু তবুও পুরোপুরি কাটলোনা। আমাদের হলের গার্ড একদিন বিকট চিৎকার সহকারে দৌড় দিলো। ঘটনা হলো, সে নাকি গভীর রাতে দেখেছে, বারান্দার ছাদে উল্টা হয়ে কে যেন হাঁটছে।
সম্মিলিত এই ভূতের ভয়ে থাকাটা আসলে ঐ আত্মহত্যার ঘটনায় মানসিক বিপর্যয়ের ফল।
এহেন ঘটনাতে সবাই যখন ভয়ে ভয়ে ঘাপটি মেরে আছে, হাজার যুক্তিবাদী হলেও অন্ধকারে বেরুতে ভয় পাচ্ছে, তখন এর সুযোগ নিতে হাত/মন নিশপিশ করে উঠলো আমার। ঐ সেমিস্টার শেষ হয়ে গেলো, দুই সেমিস্টারের ফাঁকের ছুটিতে অনেকেই বাড়ি গেছে। আমি কিছু ছাত্রকে সি প্রোগ্রামিং শেখাতাম, তাই হলে রয়ে গেছি।
সেসময় বাংলাদেশে হরলিক্স বা বুস্ট কোম্পানি থেকে একটা উপহার দিতো ওদের মিল্ক চকোলেট ড্রিংকের পাউডার কিনলে, সবুজ রঙের একটা মুখোশ, যা থেকে অন্ধকারে আলো বের হয়। আসলে আর কিছুই না, ফসফোরেসেন্সের  একটা উদাহরণ আরকি, মানে ঐ মুখোশে খানিক ক্ষণ আলো ফেললে ওটা চার্জ হয়ে থাকে, তার পরে বেশ অনেক্ষণ অন্ধকারেও ওটা জ্বলজ্বল করে জ্বলে।
যাহোক, রাত তখন দুইটা বাজে। আর করার কোনো কাজ নেই, রুমেও আমি একা, একটু বিরক্ত হয়ে আছি কাজ না থাকাতে। দুই তলা নীচে দ্বিতীয় তলায় আমার বন্ধু হিমু থাকে, আমি জানি সেও রুমে একা আছে। ফন্দি আঁটলাম ওকে ভয় দেখানোর। তাই মুখোশটা বেশ করে চার্জ করে ওর রুমের দিকে গুটি গুটি পায়ে নামলাম।
দূর থেকে দেখি, হিমু বারান্দার অন্য কোনায় গিয়ে দাঁত মাজছে, শোয়ার প্রস্তুতিতে। আমি ওর রুমে ঢুকে বাতিটা নিভিয়ে মুখোশটা পরে বসে থাকলাম। একটু পরে পায়ের শব্দ শুনলাম। হিমু রুমের কাছে এসে একটু থমকে দাঁড়ালো, কারণ বাতিটা জ্বেলে গিয়েছিলো, এখন বাতি নেভানো ঘরের ভেতর।
আমি বুঝতে পারলাম, হিমু আসলে একটু ভয় পেয়েছে, বাতি নিভে যাওয়াতে। মিনিট খানেক পরে সাহস সঞ্চয় করে তার পর আস্তে করে ও ঘরের দরজাটা খুললো। আমিও আমার যথাসম্ভব নাকি গলাতে বললাম, "হাঁই হিঁমু। কেঁমন আঁছিস তুঁই?"। অন্ধকারে আমাকে দেখা যাচ্ছেনা, শুধু মনে হচ্ছে একটা জ্বলজ্বলে মাথা থেকে এই কথাটা বেরুচ্ছে।
গগনবিদারী একটা চিৎকার দিয়ে হিমু ছিটকে বেরিয়ে গেলো। আমি ভয় পেয়ে গেলাম, বেচারার হার্ট অ্যাটাক হয়ে যায় নাকি!! তাই তাড়াতাড়ি মুখোশ খুলে ওকে শান্ত করলাম।
----
অবশ্য, হিমু প্রচন্ড ভালো একটা ছেলে। তাই এরকম বাঁদরামী করার পরেও আমাকে মাফ করে দিয়েছে।
মুখোশটা এর পর থেকে হলে বেশ হট আইটেম হয়ে যায়। প্রায়ই আঁতেল কিন্তু ভিতু, এরকম পাবলিকদের ভয় দেখানোর জন্য আমার কাছ থেকে এটা ধার করে নিয়ে যেতো অনেকে।
----
ব্যাখ্যা - এই হিমু ব্লগের হিমু না। এখন বাচ্চা কাচ্চা নিয়ে কানাডাতে বসতি গেঁড়ে রীতিমত সংসারী হয়েছে।


মুক্তিযুদ্ধ উইকিয়াতে সবাইকে স্বাগতম




নিমন্ত্রণ রইলো, মুক্তিযুদ্ধ উইকিয়াতে!!!
বাংলাদেশের মহান মুক্তিযুদ্ধের ইতিহাস সংরক্ষণের ব্যাপারে ইন্টারনেটে খুব বেশি উদ্যোগ দেখা যায়নি। ১৯৭১ এর এই মহান মুক্তিযুদ্ধ আমাদের দেশ ও জাতির জন্য একটা বিশাল ব্যাপার। এই মুক্তিযুদ্ধের ইতিহাস, আমাদের বীর মুক্তিযোদ্ধাদের কথা সংরক্ষণের দায়িত্বটা আমাদেরই।
মুক্তিযুদ্ধের ইতিহাসের উপরে ওয়েবসাইট খুব অল্পই আছে। বাংলা উইকিপিডিয়া প্রজেক্টের সাফল্য প্রমান করেছে, উইকি-প্রযুক্তিভিত্তিক ওয়েবসাইটের মাধ্যমে অনেক মানুষের সমবেত প্রয়াস খুব বড় কিছু গড়ে তুলতে পারে।
উইকিপিডিয়ার মতো বিশ্বকোষের ভুক্তিতে অন্তর্ভুক্ত হওয়ার জন্য উল্লেখযোগ্যতার মাপকাঠি আছে, যাতে হয়তো আমাদের গ্রামে গঞ্জের হাজারো মুক্তিযোদ্ধার নাম আসবে না। কিন্তু তাঁদের কথাও তো তুলে ধরতে হবে। এভাবে আমাদের মুক্তিযুদ্ধের পূর্ণ ইতিহাস তুলে ধরাটা আমাদের কর্তব্য। 
এই লক্ষ্যে আমরা শুরু করেছি মুক্তিযুদ্ধ উইকিয়া, যা উইকিপিডিয়ার সহযোগী প্রতিষ্ঠান উইকিয়ার অধীনে হোস্ট করা হয়েছে। মুক্তিযুদ্ধের ইতিহাস লেখার এই সাইটে আপনাদের সবাইকে স্বাগতম জানাচ্ছি। ইতিমধ্যেই আমি, এবং বাংলা উইকিপিডিয়ার আরো দুইজন প্রশাসক - বেলায়েত ও মুহাম্মদ - সাইটটির ইন্টারফেস পুরাপুরি বাংলাতে অনুবাদ করে দিয়েছেন। দয়া করে সাইটটিতে গিয়ে রেজিস্ট্রেশন করুন, এবং প্রধান পাতার লাল লিঙ্ক করা নিবন্ধ গুলো শুরু করুন, অথবা নিবন্ধ শুরুর ফর্মে নিবন্ধের শিরোনাম লিখে শুরু করুন। ইতিমধ্যে ১৯টি নিবন্ধ শুরু হয়েছে, আরো অনেক গুলো বাংলা উইকিপিডিয়া থেকে নিয়ে এসে শুরু করা হবে।
মহান মুক্তিযোদ্ধাদের কাছে আমাদের ঋণ অনেক। অন্তত অল্প করে হলেও সেই ঋণ শোধ করুন। ৩০ লাখ শহীদের আত্মা তাতে কিছুটা হলেও শান্তি পাবে।
সমস্যা হলে আমাকে আমার আলাপ পাতায়  জানান। 


সুমন চৌধুরীর দু:সাহসী অনুবাদ প্রচেষ্টার পর্যবেক্ষণ অথবা অজানা ভাষার কবিতা-অনুবাদের সমালোচনা চেষ্টা



সুমন চৌধুরী ব্রেখটের একটা কবিতা অনুবাদ করেছেন তার পোস্টে। সরাসরি জার্মান থেকে। ব্রেখটের প্রতি আগ্রহের কারণে অনুবাদটা পড়েছি যাকে সুমন চৌধুরী বলছেন অনুবাদের দু:সাহস। অনুমান করি এটা তার বিনয় এবং সমালোচনা থেকে বাঁচবার ঢাল। অনুদিত কবিতা আমরা অবশ্যই পড়তে চাই। সেজন্য প্রবাসী কবিরাই তো ভরসা। ... ...
সুমন চৌধুরীর অনুবাদটা পড়ার পর একটা সমালোচনা লেখার খায়েশ হওয়াতে আমার এই পোস্ট। ভূমিকাটুকু ছাড়া তার পোস্টের শেষে মন্তব্য হিসেবেই এটার জন্ম। ... ...
আগেই বলা ভালো জার্মান আমি জানি না। আর জার্মান কবিতার অনুবাদ কতটা ঠিক হলো তা বিচার করাতো অসম্ভব। কিন্তু সুমন চৌধুরী মূল জার্মান কবিতা দিয়ে দিয়েছেন। সেই অজানা ভাষার কবিতার দিকে তাকিয়ে অনুবাদের সমালোচনা কতটা করা যায়, এই লেখা তারও একটা প্রচেষ্টা। আমরা ধারণা করেই থাকি, যে কবিতা লেখার থেকে কবিতার সমালোচনা করাই সহজ। ... ...
যারা সুমন চৌধুরীর অনুবাদ পড়েননি, তারা সুমনের পোস্টে গিয়ে মূল কবিতা ও সুমন চৌধুরীর অনুবাদ পড়ে নিতে পারেন। অথবা এই পোস্টের নিচে আগেই উঁকি দিয়ে তারপর সমালোচনা পড়তে শুরু করেন।
কবিতা হিসেবে অনুবাদটা খুবই পছন্দ হয়েছে। তবে অনুবাদ হিসেবে ঠিক বুকে টেনে নিতে পারছি না। কারণ আকারে প্রকারে আমার মনে হচ্ছে, অর্থাত অর্থ না বুঝে শুধু রোমান হরফ পড়তে পারার ক্ষমতায়, মূল জার্মান কবিতা অনেক বেশি কাব্যিক। 
ধারণা করি মূল ভাব অনুবাদে এসেছে। সুমন চৌধুরি নিশ্চয়ই ব্রেখটের নামে নিজেই একটা কবিতা লেখেননি। সুতরাং ভাবটি ব্রেখটের এটা নিশ্চিত হই সুমনের উপর ভরসা করে। কিন্তু মূল ভাবটুকুই আমার জন্য যথেষ্ট নয়। আমি অনুবাদে মূল কবিকে যত বেশি পাওয়া সম্ভব ততোটাই চাই । কারণ আমি ব্রেখটকে বুঝতে, জানতে ও পড়তে এই অনুদিত কবিতাতে চোখ রেখেছি।
মূল কবির যে ভাষাভঙ্গি, ছন্দ, চরণ বিন্যস্ততা; অনুবাদে সেগুলো ধরার চেষ্টা করার কঠিন কাজ সুমন চৌধুরী স্পষ্টতই এড়িয়ে গেছেন। বলা যায় হয়তো, অনুবাদের পূর্ণ স্বাধীনতা তিনি নিয়েছেন। 
কেন? তার ব্যাখ্যা আমরা জানি না (সুচৌ জানালে আমরা আরেকটা লেখা পাবো আর অনেক অনেক বিতর্ক বা আলোচনা করতে পারবো।)। কিন্তু যে কারণেই তিনি এই এড়িয়ে যাওয়ার সিদ্ধান্ত নেন না কেন, তার ফলাফল হিসেবে যে অনুদিত কবিতাকে আমরা পাচ্ছি তা ব্রেখটকে আমাদের কাছে আরো ভালোভাবে পৌঁছে দিচ্ছে না। তাকে পৌঁছাচ্ছে কম কাব্যময় করে, কম ব্যঞ্জনাময় করে। জিব্রাইল এখানে আল্লাহর বাণীতে সিনটেক্স এরর ঢুকিয়ে দিচ্ছে।  
আমি ধারণা করি যে ব্রেখটের ভাষাভঙ্গির মধ্যে তার দশক বা সমকালীন জার্মান  কবিতার একটা ছাপ আছে। অনুবাদে সেটা উধাও হয়ে সমকালীন বাংলা কবিতা ঢুকে পড়েছে। 
সাদা চোখে আমরা দেখতে পাই মূল কবিতাটি দুটি অনুচ্ছেদের। ৮ ও ৪ লাইনের। মাঝে কবির একটি পরিকল্পিত বিরতি বা ছেদ।
সেইসাথে দেখা যায় প্রতি চরণের সাথে পরবর্তী চরণের একটি অন্তমিল আছে। শব্দার্থ না বুঝে রোমান হরফ ধরে পড়ে গেলেও আমরা একটা ছন্দ ধরতে পারি। 
আমরা এও দেখি যে প্রথম অনুচ্ছেদে কবি বিষয়টাকে উপস্থাপন করছেন। কেন গাছটাকে মানুষ অন্য গাছ হিসেবে ভুল বুঝে তাই হয়তো প্রথমেই জানিয়ে দিচ্ছেন হয়তো। তারপর প্রথম অনুচ্ছেদেই আমরা দেখতে পাই কবি প্রশ্ন তুলছেন। নানা প্রশ্ন। আমরা প্রশ্নচিহ্ন দেখে এটা অনুমান করতে পারি যেরকম প্রশ্নচিহ্ন আমরা অনুবাদে দেখি না। আমি ধারণা করি এসব প্রশ্ন দিয়ে তিনি মানুষের ভুল ধারণাকে নাড়াও দিচ্ছেন, তাদের যুক্তিকে কেটেও দিচ্ছেন।
তারপর, জার্মান ভাষা না বুঝেও আমি ধরতে পারি, যে এই উপস্থাপনার অনুচ্ছেদের ৮ লাইন বাদে কবি একটা বিরতি দেন। পরিকল্পিত বিরতি। এবার তিনি অন্য কথা বলবেন। তার সিদ্ধান্ত জানাবেন এর একটা প্রস্তুতি তিনি নেন, পাঠক করেন সেই অপেক্ষা। 
সুতরাং পরবর্তী অনুচ্ছেদে, আমি ধারণা করি কবি প্রথম অনুচ্ছেদে তার চিহ্নিত করা সমস্যাটাকে সংক্ষেপে দু লাইনে বলেন। অর্থাত তিনি জানান যে কেন মানুষ গাছটিকে ঠিকঠাক চিনতে পারে না। এবং শেষ দুই লাইনে কবি তার নিজস্ব সিদ্ধান্তটা দেন। এবং কাব্যের চল দেখে (জার্মান না বুঝেও) অনুমান করি মূল তথ্যটা কবি দেন শেষ লাইনে। অর্থাত এই বক্তব্যটা যে, ‌'গাছের পাতাই বলে দিচ্ছে এটা সেই গাছ'। 
শেষ অংশটা সম্ভবত: সুমন চৌধুরী ঠিকঠাক রেখে দিয়েছেন। তার অনুবাদে, 'পাতা দ্যাহেন না'- অর্থাত পাতার কথা শেষেই এসেছে। (যদিও আমার ধারণা মূল কবির কণ্ঠস্বর সুমন চৌধুরীর অনুবাদের মতো এতো অধৈর্য ও বিরক্তিমাখা নয়, বরং একটু দূরবর্তী ও আনুষ্ঠানিক।) 
কিন্তু কবি যে ভাবে, ধীরে ধীরে এই শেষ বাক্যে পৌঁছান সুমন চৌধুরী সেই ভঙ্গিটা অনুসরণ না করায় আমি মনে করি কবির সৃষ্টিকর্মের একটা গুরুত্বপূর্ণ দিক - সিদ্ধান্ত উন্মোচনের ধারা- অনুবাদিত হয়ে ভেজাল হয়ে গেছে। অনুবাদে সব সময় কিছু ভেজাল ঢুকে যাওয়ার আশংকা থাকে। সেটা যদি দুই ভাষার পার্থক্যের কারণে হয় তবে মেনে নেয়াই স্বাভাবিক। কিন্তু অন্য কোনো কারণে হলে তা তীব্র সমালোচনায় উতরাতে হবে অবশ্যই। 
কবিতার শেষ লাইন নিয়ে, পাতা ও গাছ চেনা নিয়ে কথা বলতে বলতে আমার মনে হয় ব্রেখট নিশ্চয় অপ্রয়োজনীয় অদরকারি কোনো গাছ নিয়ে কবিতাটি লিখেন নি। এত কষ্ট করে চেনানোর চেষ্টা করছেন যে গাছ সেটি মাকাল হতে পারে না। অবশ্যই এটা আমার অনুমান। আমি জার্মান জানি না। আমি অনুমান করি গাছটি জার্মানদের খুব চেনা, অতি পরিচিত, প্রায় সব বাগানে থাকা একটা গাছ হবে। আমাদের আম-জাম-বরই গাছের মত। কারণ কবিতায় বুঝা যাচ্ছে ফল ধরে না বলে একে লোকে চিনছে না। সুতরাং এটি অবশ্যই এমন একটি ফলের গাছ যার ফল দিয়েই লোকে একে এত বেশি চেনে যে এর পাতা, এর কান্ড বা অন্যান্য দর্শনীয় অংশগুলো মানুষের অজানা থেকে যায়, অগোচরেই থেকে যায়। সুতরাং এটি পরিচিত ফলের গাছ হওয়ার কথা। মাকাল হতে পারে না। অন্তত: আমার তাই ধারণা। সময়ের সাথে সাথে ধারণাটা আরো দৃঢ় হচ্ছে।  
কেন সুমন চৌধুরী ফলের গাছকে মাকাল বলে অনুবাদ করেছেন তা আমার বোধে আসে না। শব্দটার অর্থ কি আসলেই তাই? 
অনুভূতির এই পর্যায়ে এসে আমার মনে হয়, সুমন চৌধুরী অনুবাদক হিসেবে  আলস্য ভেঙে যথেষ্ট খাটাখাটনি করেন নি। হয়তো তিনি প্রাথমিক একটা অনুবাদ তুলে দিয়েছেন। অথবা পাঠককে ততোটা আমলে নেননা। অথবা ব্রেখটকে তিনি নিজের আয়নায় এভাবেই বিম্বিত দেখতে চান। ব্রেখটকে তিনি নিজের মতো করে পাঠ করতে চান, এটাই কি তার দু:সাহস?      
এই পর্যায়ে এসে আমার মনে হয়, মূল ভাষা না জেনেও অনুবাদের অনেক খোলনলচে বুঝা সম্ভব, কিন্তু ভাষা ও শব্দার্থগুলো জানা থাকলে অনুবাদকের সৃষ্টিশীলতা নিয়ে আরো গভীর গভীর প্রশ্ন তোলা যেতো। 

ব্রেখটের মূল কবিতা:
Der Pflaumenbaum
Im Hofe steht ein Pflaumenbaum,
Der ist so klein, man glaubt es kaum.
Er hat ein Gitter drum,
So tritt ihn keiner um.
Der Kleine kann nicht gr? wer'n,
Ja - gr? wer'n, das m?' er gern!
's ist keine Red davon:
Er hat zu wenig Sonn'.
Dem Pflaumenbaum, man glaubt ihm kaum,
Weil er nie eine Pflaume hat.
Doch er ist ein Pflaumenbaum:
Man kennt es an dem Blatt. 

সুমন চৌধুরীর দু:সাহসী অনুবাদ: 
মাকাল
উঠানে মাকালের গাছ খাড়া একখান
এতো বাইঠা যে মাইনসে চিনেই না ।
জাংলা আবার দিছে ঠিকঠাক-
লোক ঠেকাইতে ।
এই বাট্টুর কপালে বড় হওয়া নাই ,
খালি হাউস আছে পাক্কা ;
রোইদ পায় ঠিকঠাক ,
ওইটা ঠিকাছে ।
মাকাল ধরে না তাই
গাছেরে মাকাল ডাকেনা কেউ !
তবে ঘটনা হইলো :
এইটা আসলেই মাকালের গাছ !
পাতা দ্যাহেন না ?


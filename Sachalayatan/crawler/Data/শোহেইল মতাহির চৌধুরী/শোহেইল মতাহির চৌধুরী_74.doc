ব্লগিং-এর স্বাধীনতার সনদ : সচলায়তন নিয়ে প্রাথমিক ভাবনা



প্রস্ফুটনের আশ্বাস
(সচলায়তনের শুরুর সময়ে লেখা এই নীতিমালার খসড়াটি কোনো কাজে আসেনি। অনেক সময় নষ্ট করেই সাজিয়েছিলাম এটি। সচলায়তন চালু হয়ে যাওয়ার পর মনে হলো নীতমালা ধরনের কিছু না থাকলেও চলে। যদিও আমি একে ব্লগিং-এর স্বাধীনতার সনদ বলতে চেয়েছিলাম। এখানে অনেকে ইন্টারনেটের নানারকম সাইট তৈরি করেন। তাদের কারো কারো ভাবনায় কাজে আসতে পারে মনে করে পড়ে থাকা এই অসম্পূর্ণ লেখাটা এখানে দিলাম। এটি নিতান্তই আমার ব্যক্তিগত ভাবনা। এর সাথে অফিসিয়ালি সচলায়তনের কোনো সম্পর্ক নেই।)
ব্লগিং-এর স্বাধীনতার সনদ।
প্রাচীন, দমবন্ধ, এক অচলায়তনে আমাদের বসবাস। দেশে বা প্রবাসে যেখানেই বাস করি না কেন বাঙালি হিসেবে এমন একটা কূপমন্ডুক ও কপট সামাজিক-সাংস্কৃতিক পরিমন্ডলে আমাদের জীবনযুদ্ধ চালিয়ে যেতে হয় যেখানে রুদ্ধ দরোজা, বন্ধ জানালা, কঠিন দেয়াল আর অনতিক্রম্য কাঁটাতারের বেড়াই শেষ কথা। আমাদের চিন্তা-চেতনা, জ্ঞান-বুদ্ধি, বিবেক ও বিচারবোধকে হ্রস্ব, খর্বিত ও বিকৃত করে রাখে মান্ধাতা আমল থেকে চলে আসা নানা সংস্কার ও সংকট। একবিংশ শতাব্দীতে বিশ্বব্যাপী মানুষের সভ্যতা যখন আধুনিকতাকে অতিক্রম করে ছুটছে আরো সামনের দিকে তখনও আমাদের চিন্তা ও সংস্কৃতির দৈন্যতা-সংকীর্ণতায় আমরা প্রায়ই বিপন্ন বোধ করি। এ থেকে মুক্তির উপায় খুঁজতে দরকার বিদ্যমান পরিস্থিতির বস্তুনিষ্ঠ সমালোচনা ও কাঙ্খিত প্রতিবেশের বিনির্মাণের দিকে যাত্রা। কিন্তু এসব চিন্তা ও চর্চার সুযোগ এখনও আমাদের নাগালের বাইরে।  
বিদ্যমান পরিস্থিতিতে প্রায়-অসম্ভব স্বপ্নে বুক বেঁধে আকাশ-সংস্কৃতি আর আন্তর্জালের প্রযুক্তির সুযোগ নিয়ে আমরা দুর্জেয় অচলায়তনের মৌরসি পাট্টায় হানতে চাই মারণ-আঘাত। একইসাথে আবদ্ধ ক্ষেত্রফলে বসবাসরত শেকল-বন্দী মানুষকে দিতে চাই উদার চিন্তা-বিবেক-বুদ্ধির অবারিত সুনীল আকাশ। অবারিত করতে চাই সবার জন্য মুক্তচিন্তার অক্সিজেন ভরা সুবাতাস। তৈরি করতে চাই এমন একটা সচল, গতিশীল, বিজ্ঞান ও যুক্তি মনস্ক পরিবেশ, আমাদের প্রিয় কবির ভাষায় যার বর্ণনা হয়;  চিত্ত যেথা ভয়শূন্য, উচ্চ যেথা শির । যেখানে দেয়াল ও প্রাচীর জ্ঞান ও চিন্তাচেতনার প্রকাশকে জিম্মি করে রাখেনি।  
সচলায়তন সেই মুক্ত বুদ্ধি, উদার চিন্তা, পরিশীলিত যুক্তি চর্চা ও বিকাশের খোলা প্রান্তর।  
সচলায়তনের সেবাসনদ
সচলায়তনে স্বাগতম! সচলায়তন মু্ক্ত, স্বাধীন ও নির্ভয়ে আপনার মতামত আন্তর্জালে প্রকাশের সেবা প্রদানের অঙ্গীকার করে। আপনার চিন্তা-চেতনা, মত ও অনুভূতি প্রকাশের ক্ষেত্রে এখানে আপনি সর্বতোভাবে স্বাধীন। আপনার ব্লগে আপনার নামে প্রকাশিত চিন্তা-ভাবনা, মত ও অনুভূতির সব রকমের দায়-দায়িত্ব শুধু আপনার উপরই বর্তাবে এবং আপনার পাসওয়ার্ডটি গোপন রেখে আপনার ব্লগের বিষয়বস্তুর নিয়ন্ত্রণ আপনাকেই নিতে হবে। সচলায়তন এই প্রকাশের সেবা দেয়ার জন্য আন্তরিকভাবে সচেষ্ট থাকবে তবে তা বহাল রাখার জন্য আইনগতভাবে বাধ্য নয়। 
১৬ বছর বয়সের উদ্র্ধের যে কেউ এই সেবা গ্রহণ করতে পারবেন। তবে সচলায়তনের সেবা প্রদানের মূল উদ্দেশ্য ও সেবার যথাযথ ব্যবহারের পরিপন্থী কোনো কিছু ঘটে থাকলে বা ঘটার আশংকা দেখা দিলে যে কোনো সময় কোনো কারণ দর্শানো ছাড়াই যে কাউকে এই সেবা প্রদান থেকে বিরত থাকার ক্ষমতা কর্তৃপক্ষের রয়েছে। 
লক্ষ্য ও উদ্দেশ্য:
যথাযথ ব্যবহার : এই সেবা ব্যবহার করার জন্য, আপনার পোস্ট করা লেখা ও তা থেকে উদ্ভুত প্রতিক্রিয়ার বিষয়ে আপনি এককভাবে দায়ী থাকবেন। আপনাকে এও নিশ্চিত করতে হবে যে স্থানীয়, জাতীয় ও আন্তর্জাতিক আইন-কানুন ও বিধি-বিধান অনুসরণ করে এবং তথ্য সম্প্রচারের ক্ষেত্রে আপনি যে দেশে বাস করছেন সে দেশের আইনের ব্যত্যয় না ঘটিয়ে আপনি এই সেবা ব্যবহার করবেন।  
সচলায়তনের মূল উদ্দেশ্যের পরিপন্থী কাযকর্ম ও আপনার ব্লগে প্রচলিত আইন ও নিয়ম-নীতি বিরুদ্ধ বিষয়ব্স্তুর জন্য আপনার সদস্যপদ হারাতে পারেন অথবা রাষ্ট্রীয় আইন-আদালতের মুখোমুখি হতে পারেন। যদিও সচলায়তনের পূর্ণ অধিকার থাকবে তবুও এই সেবা ব্যবহারের মাধ্যমে আপনি কোনো আইন বা রীতি-নীতি বা সরকারী নির্দেশকে অমান্য করেছেন কিনা তা কখনও যাচাই করে দেখার জন্য বাধ্য থাকবে না। 
সচলায়তনে প্রকাশিত বেশিরভাগ লেখাই ব্লগারদের নিজস্ব সৃষ্টিকর্ম ও চিন্তাচেতনার ফসল। এসব সৃষ্টিশীলতার বিষয়ে কোনো পাহারা বা নজরদারিত্বের ইচ্ছা বা দায় সচলায়তনের নেই। বরং বাধাহীনভাবে ব্লগারদের এসব সৃষ্টিশীল প্রকাশের বিষয়ে সেবা প্রদানই সচলায়তনের মূল উদ্দেশ্য। 
চিন্তা ও মতের বৈচিত্রতাকে উদারভাবে উত্সাহিত করে বলে সচলায়তনে প্রকাশিত লেখা অন্য কারো কাছে আপত্তিজনক, আক্রমণাত্মক, অসত্য, ভুলভাবে উদ্ধৃত বা প্রতারণামূলক মনে হতে পারে। এক্ষেত্রে আমরা লেখক ও পাঠক উভয় পক্ষের কাছ থেকে যথেষ্ট সতর্কতা, সাধারণ যুক্তি-বুদ্ধি ও যথাযথ বিচারক্ষমতার প্রয়োগ আশা করবো। 
এখানে প্রকাশিত লেখাগুলোর সত্যতা, যথার্থতা, বিশ্বস্ততা সম্পর্কে সচলায়তন কোনো নিশ্চয়তা দেবে না এবং এসব মতামত সংশ্লিষ্ট ব্লগারের বলেই ধরা হবে। 
ব্লগে লেখা বিষয়বস্তু সংক্রান্ত নীতিমালা:
সচলায়তন বিনামূল্যে যোগাযোগ, বাকস্বাধীনতা, নিজের মত ও চিন্তা-চেতনা প্রকাশের সেবা দেবে। এই সেবার মাধ্যমে সচলায়তনের উদ্দেশ্য হলো তথ্যের মুক্ত প্রবাহ, সুস্থ বিতর্কের সূচনা এবং মানুষের মধ্যে চিন্তা-চেতনার যোগসূত্র তৈরির সুযোগ করে দেয়া। 
সচলায়তন তথ্য, মত ও চিন্তা-চেতনার বাধাহীন প্রকাশে বিশ্বাসী এবং এ কারণে ব্লগারদের লেখার বিষয়বস্তু সম্পর্কে তাদের পূর্ণ স্বাধীনতার অঙ্গীকার করে ও সেইসাথে তাদের লেখার বিষয়বস্তুর স্বত্ব ও  দায়-দায়িত্ব তাদেরই বলে মনে করে। সচলায়তন বিশ্বাস করে লেখার বিষয়বস্তুর ওপর সেন্সরশিপ আরোপ এই সেবা-সুযোগটির মূল উদ্দেশ্যের পরিপন্থী। 
তবে সচলায়তনের মূল মূল্যবোধ ও চেতনাকে সমুন্নত রাখতে, উদ্দেশ্যকে নির্বিঘ্ন রাখতে এই সেবার অসদব্যবহারকে প্রতিহত করার দরকার রয়েছে নতুবা এই সেবা প্রদান বা চিন্তার মুক্ত প্রকাশ বাধাগ্রস্ত হতে পারে। সে হিসেবে আইনগত প্রয়োজনীয়তাকে মাথায় রেখে ও এই সেবাকে বাধাহীনভাবে চালু রাখার উদ্দেশ্যে বিষয়বস্তুর একটা সীমারেখা টানা জরুরি এবং এতদুদ্দেশ্যে আমরা নীচে এই সীমারেখার একটা ধারণা দেয়ার চেষ্টা করেছি। 
বিষয়বস্তুর সীমারেখা 
১. বেআইনি ও নীতিবহির্ভূত কোনো উদ্দেশ্যে সচলায়তনের সেবাকে ব্যবহার করা যাবে না।
২. ব্লগকে স্প্যাম হিসেবে ব্যবহারের সব ধরনের চেষ্টাকে সচলায়তন প্রতিহত করার চেষ্টা করবে। যেসব বিষয়বস্তুর মূল উদ্দেশ্য হচ্ছে পাঠক টেনে আর্থিক সুবিধা সৃষ্টি তা সচলায়তনকে সর্বতোভাবে নিরুত্সাহিত করবে।
৩. অন্যের পরিচয় চুরি বা গোপনীয়তা নষ্ট করা সচলায়তনে অনুমোদিত নয়। কোনো ব্যক্তির ব্যক্তিগত গোপন তথ্য যেমন তার ফোন নাম্বার, ইমেইল ঠিকানা, ব্যাংক কার্ড নাম্বার বা ইত্যাদি তথ্য ব্লগে প্রকাশ করা যাবে না।
৪. অন্য ব্যক্তি বা ভিন্ন চিন্তা, মত, ধর্ম বা আদর্শের প্রতি সাধারণ জনমানসে ঘৃণা জন্মানোর উদ্দেশ্যে আপত্তিকর কোনো বিষয়বস্তু ব্লগে প্রকাশ করা যাবে না। একইভাবে প্রাপ্তবয়স্কদের জন্য লেখা বা মানুষের সাধারণ রুচি বা সংবেদনশীলতাকে আহত করতে পারে এমন লেখা প্রথম পৃষ্ঠায় দেয়া থেকে বিরত থাকতে হবে। কারো লেখায় এরকম আহত হওয়ার উপাদান থাকলে পাঠকরা আপত্তি পতাকা টাঙিয়ে তা থেকে অন্যদেরকে দূরে থাকার সংকেত দিতে পারবেন।
৫. ব্লগাররা বেআইনি ও অন্যের জন্য মানহানিকর এমন কিছু প্রকাশ করবেন না। যদি কোনো লেখা আইনের চোখে অন্য কারো জন্য মানহানিকর বা অসত্য ও বিভ্রান্তিজনক বলে আমাদের কাছে মনে হয় অথবা কোনো আদালতের আদেশের মাধ্যমে জানানো হয় তবে সেই বক্তব্য সরিয়ে নিতে আমরা বাধ্য হবো।
৬. অন্যের কপিরাইট করা বিষয়বস্তু লেখায় ব্যবহার করার ক্ষেত্রে ব্লগারদেরকে সতর্কতা অবলম্বন করতে হবে।
৭. সাধারণভাবে বেশিরভাগ ব্যবহারকারীর কাছে সুরুচি বিরোধী এরকম যেকোনো প্রকাশনা ও বাণিজ্যিক বা অবাণিজ্যিক উদ্দেশ্যে পর্ণোগ্রাফির ব্যবহারকে সচলায়তন নিরুত্সাহিত করে। 
(অসম্পূর্ণ) 
 

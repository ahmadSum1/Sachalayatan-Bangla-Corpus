যে কারণে সাপ্তাহিক ২০০০ ঈদ সংখ্যা বাজেয়াপ্ত (পরিবর্ধিত)




ধর্মীয় মূল্যবোধে আঘাত লাগার মত উপকরণ থাকায় সাপ্তাহিক ২০০০ এর ঈদ সংখ্যা বাজেয়াপ্ত করেছে সরকার। মৌলবাদীদের কারণে দেশ থেকে নির্বাসিত কবি দাউদ হায়দারের আত্মজীবনী- 'সুতানটি সমাচার'-এর একটা বাক্যের কারণেই নাকি সরকারের এই নির্দেশ। সাপ্তাহিক ২০০০-এর ওয়েবসাইটে দাউদ হায়দারের সম্পূর্ণ লেখাটা নেই। সুতরাং অনলাইনে তার আত্মজীবনী পড়ে বুঝতে পারিনি সমস্যা কোথায়। ভেবেছিলাম যে মৌলবাদ ও ধর্মনিরপেক্ষতা নিয়ে শাহরিয়ার কবিরের যে লেখাটা আছে সেটার প্রচারণা থামানোই হয়তো সরকারের বা মৌলবাদীদের মূল উদ্দেশ্য।
২০০০ বাজেয়াপ্ত হওয়া নিয়ে মুহাম্মদ জুবায়ের সচলায়তনে একটা পোস্ট দিয়েছেন। সেখানে গিয়েভুল মন্তব্যও করলাম যে দাউদ হায়দারের লেখায় তেমন কিছু নাই। পরে খুঁজে পেয়েছি নয়াদিগন্তের ওয়েবসাইটে এই ছবি। দেখুন পড়তে পারেন কিনা। তারা আবার দাগ-টাগ দিয়ে ছাপিয়েছে। 
সেখানে লেখা আছে:
লক্ষ্ণৌ এসেছি, বাইজি বাড়িতে যাবো না, লোকে শুনলে কী বলবে? মক্কায় গেলে কাবা শরীফ দেখবে না কেউ, তাই হয়?
দাউদ হায়দারের এই আত্মজীবনীটা হয়তো ধারাবাহিক আর বাংলাদেশে প্রকাশিত হবে না (অনেক শক্তিশালী লেখক এই দাউদ হায়দার! তার একেকটি বাক্য ইসলাম ধর্মকে বড় বেকায়দায় ফেলে দেয়। সেগুলো নিষিদ্ধ করা ছাড়া আর উপায় থাকে না!)এখন হয়তো একসাথে বই হয়ে কলকাতা থেকে প্রকাশিত হবে 'সুতানটি সমাচার'। এটুকু ক্ষতিই হলো। কিন্তু মৌলবাদীরা ধর্মকে ব্যবহার করে কিরকম অসুস্থ শক্তির অধিকারী হচ্ছে দেশে সেটা ভীষণ আতংক সৃষ্টি করছে মনে।
তরুণ সম্পাদক গোলাম মোর্তুজা এই পরিস্থিতিতে কী ভূমিকা নেন তাও লক্ষ রাখতে হবে। এই সাপ্তাহিকীটিরও প্রকাশক মাহফুজ আনাম। সুতরাং পরিস্থিতি হয়তো মতিউর রহমান কায়দায়ই সমাধানের চেষ্টা হবে। তবু নতুন এক ধরণের সমীকরণ তৈরি হতে দেখবো, এরকম আশা আমরা করতেই পারি। 
সাপ্তাহিক ২০০০ এর লিংক। এখানে সম্পূর্ণ লেখাগুলো নেই।
 

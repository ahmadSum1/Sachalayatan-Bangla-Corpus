অ-সদস্যরা মন্তব্য পড়তে পারবে কবে?



এই নিয়ে দুই দিন হলো, ফোন করে মেহরুনের অনুযোগ; সচলায়তনের মন্তব্যগুলো সে পড়তে পারে না। মেহরুন কখনও নিজের ব্লগ লিখতে চায় নি। বাংলা টাইপ সে করতে পারে না সেটা হয়তো প্র্যাকটিক্যাল একটা সমস্যা কিন্তু কারো লেখার ইচ্ছা থাকলে এই সমস্যাটা সমাধান করতে বড়ো জোর তিনদিন লাগার কথা। কিন্তু আসলে লেখার ইচ্ছা তার প্রায় শূন্যের কোঠায়। সে পাঠক। লেখা ও লেখার পরের মন্তব্য কিছুই তার পড়ার তালিকা থেকে বাদ যায় না।
মেহরুন সামহোয়ারইনে ব্লগ পড়ছে প্রায় শুরুর সময় থেকেই। সচলায়তনের খবর পেয়ে এখানেও ঢুঁ মারে মাঝে মাঝে। কিন্তু তার মূল অনুযোগ মন্তব্যগুলো না পড়তে পারলে একটা লেখা সম্পর্কে পূর্ণাঙ্গ ধারণাটা তৈরি হয় না। তা ছাড়া মন্তব্যগুলো খুব মজার হয়, তাই নিষেধের কারণে তার মনে হয় পাঠক হিসেবে সম্পূর্ণ রস থেকে বঞ্চিত হচ্ছে সে। আমি তাকে সদস্য হতে বলি। কিন্তু লেখালেখি করতে অনিচ্ছুক বলে সে নাম লেখাতে আগ্রহী না। তাছাড়া তার আরো বন্ধু-বান্ধব আছে যারা এরকম পাঠক। সে তাদের কথা মনে করেও এই আপত্তি জানাচ্ছে বলে জানায়। 
আমি তাকে আমতা আমতা করে সচলায়তনের নিষেধ ও রেস্ট্রিকশনের কারণ ব্যাখ্যা করার চেষ্টা করি। কিন্তু তার একটাই বক্তব্য পাঠককে এতটা দূরে ঠেলাটা কি উচিত?
সত্যি কথা হচ্ছে, আমি নিজে পাঠকদের বাধা দেয়ার পক্ষে বেশি যুক্তি খুঁজে পাইনি। তাই, কর্তৃপক্ষের জন্য প্রশ্নটা রেখে গেলাম। মেহরুন যেহেতু পাঠক, সে হয়তো এই লেখাটা পড়ে বুঝতে পারবে আমি কথাগুলো বলার দায়িত্ব অন্তত: পালন করেছি। 


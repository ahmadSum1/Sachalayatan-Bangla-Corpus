গল্পের কল : বানান গল্প ইচ্ছামতন



গল্পের কল
(গল্পের কলের ছবি দেখে টাসকি খাওয়ার কিছু নাই। আপনার অনুমান সঠিক। কল আপনার কাছেই আছে। ব্যবহার পদ্ধতিটাই শুধু আপনার জানা নাই। সেজন্যই এই পোস্ট।) 
প্রথমেই বলি গল্পের কল বাতাসে নড়তেও পারে আবার নাও নড়তে পারে। সুতরাং নড়ানড়ির মাপকাঠিতে গল্প দুই প্রকার। এক হলো শক্ত ও ভারী গল্প। নাড়ানো যায় না। গল্পের বাগানে গ্যাঁট হয়ে দাঁড়িয়ে থাকে। শক্তিশালী গল্প। ঐ এক গল্প যুগ যুগ ধরে চলে। যেমন, রূপবানের কিস্সা। বারো বছরের কন্যা আর বারো দিনের শিশু নিয়ে প্রেমের সাগর পাড়ি দেয়া। এক লাইনে কাহিনীর সংক্ষেপ করলে বুঝা যায় যে এই কাহিনী সবার থেকে আলাদা।  মগজ নাড়িয়ে ফেলার মত নতুন চিন্তা। মগজ নাড়ালেও গল্প কিন্তু নিজে নড়ে না, খুব ভারী। 
বাকী ধরনটা প্রথমটার ঠিক উল্টা। যেমন নরোম তেমন হালকা। পড়লে মনে হয় এক্কেবারে আমার দেখা কাহিনী। একেবারে সাদামাটা ক্যানভাস, চেনাজানা সব চরিত্র, কাহিনীতেও কোনো আতশবাজি নাই,সুনামি নাই। প্রতিদিনকার ছোট-খাটো ঘটনার গায়ে হলুদ-মরিচ মাখিয়ে ডুবোতেলে ভাজা। এতোই সাধারণ যে উদাহরণও মনে থাকে না। তাই আপাতত: উদাহরণ হিসেবে টেলিভিশনের সিরিয়ালগুলোর কথা মনে করতে পারি। গল্পের পরিণতি, বা বিশেষ কোনো চরিত্রের উত্থান-পতনের মধ্যে কোনো স্বকীয় বৈশিষ্ট্য নাই। মূলত: চরিত্রগুলো আর তাদের নিজেদের সম্পর্কের টানাপোড়েন নিয়াই ঘুরপাক খায়- এরকম কাহিনী। 
তো এই দুই ঘরানার গল্পই কিন্তু বানানো যেতে পারে কলে। যেমন কাঁচামাল তেমন রান্না। কাঁচামাল শ্ক্ত হলে গল্পও শক্ত। নরোম হলে নরোম।
এই পর্যায়ে কল সম্পর্কে দুই-চারটা কথা বলা দরকার। কলের থাকে তিনটা ধাপ। ইনপুট, প্রসেস আর আউটপুট। কাঁচামাল, ছুঁ মন্তর, গল্প।  
সুতরাং, গল্পের এই কল থাকলে তুড়ি বাজাতেই গল্প প্রস্তুত হয়ে যাবে। কিন্তু প্রথমে দরকার কাঁচামাল। এ জিনিস মিলবে কোথায়? মাথায়! অর্থাত্ আপনি যদি বারো বছরে একটা কাহিনী লেখার মত মগজ নিয়া জন্ম গ্রহণ করে থাকেন তবে এই কথাই ভাববেন- গল্প থাকে গল্পকারের মাথায়। 
মাথায় না পেলে গল্প কোথায় পাবেন। তাহলে জর্জেস পলটি'র কথা বলি। আজ থেকে প্রায় একশ' বছর আগে ভদ্রলোক সব গল্পের ছক দিয়ে গেছেন। সেই ১৯২১ সালে। মানুষের মাথায় যত ধরনের গল্প আসতে পারে, যত ধরনের কাহিনী-নাট্যক্ষণ মানুষ তৈরি করতে পারে তার বর্ণনা দেয়া আছে তার দ্য থার্টি সিক্স ড্রামাটিক সিচুয়্যেশানে। 
সুতরাং সব গল্পসূত্র দেয়া আছে। নিজের মাথা থেকে বের করার জন্য মাথার চুল ছিঁড়ার দরকার কি? যারা এখনই হাত তুলছেন একথা বলতে যে শুধু গল্পে তো হয় না, চরিত্রও লাগে। তারা ভিক্টোরিয়ার বইটা জোগাড় করুন। দেখবেন পৃথিবীতে সব মিলিয়ে চরিত্রও মোটে ৪৬টি।  
চরিত্র নিয়ে অন্যদিন বলা যাবে। প্রথমে আসুক গল্প। গল্প যেহেতু ৩৬টা। সুতরাং যেকোনো গল্পের মূল লাইনটা নিন। তারপর কলে ফেলে দিন। পছন্দমত বোতাম টিপুন। পাল্টে ফেলুন খোল নলচে। দেখুন নতুন গল্প তৈরি।  
নতুন কালের রোমিও জুলিয়েট
গল্পের কলের ছবি উপরে দেয়া আছে। সব কলের ছবিই একরকম। কম্পিউটারের মত। এখন এর ভেতরে দিতে হবে ৩৬টি গল্পসূত্র। অথবা আপনার চেনা-জানা যেকোনো গল্পের সূত্র। রোমিও-জুলিয়েটই ধরা যাক। "অসম বা শত্রুভাবাপন্ন দুই পরিবারের পুত্র-কন্যার গভীর প্রেম ও করুণ পরিণতি"। ধরা যাক সংক্ষেপে এটাই রোমিও-জুলিয়েটের কাহিনী।  এখন এটাকে কলে ঢুকান। এবার নিজের পছন্দমত বোতাম টিপুন। পেয়ে যাবেন নতুন গল্প।
ওহো, বোতামগুলোর কথাই তো বলা হয়নি। বোতামগুলো ইচ্ছামত বানিয়ে নিতে পারেন। অথবা নিচের তালিকা থেকে বেছে নিন। 
১. স্থান      ২. কাল     ৩. জাতি  ৪. পরিণতি   ৫. উদ্দেশ্য (মূল) ৬. জীবনের ধাপ  ৭. খলচরিত্র   ৮.দৃষ্টিভঙ্গি ৯. উল্টারথ  ১০.দায়িত্ব/বোঝা ১১. ধরণ (genre) ১২. লিঙ্গ।
আপাতত: ১২টা বোতামেই চলবে। পরে আপনি নিজে কয়েকটা আবিষ্কার করার চেষ্টা করতে পারেন। 
তা কোন বোতাম টিপলে কী হবে?
রোমি-জুলিয়েটের গল্পই ধরি উদাহরণ হিসেবে। 
১. গল্পসূত্র: অসম/শত্রু দুই পরিবারের পুত্র-কন্যার গভীর প্রেম ও করুণ পরিণতি। 
বিকল্প- ক: এখন গল্পের কলে জাতির জায়গায় বদলে দিন ভারতীয়। কাল বা সময়টা বদলে দিন ১৯৯০। বাস গল্পটা প্রসেস হয়ে গেল। এখন যে কাহিনীটা আপনি পাবেন তা হলো "কেয়ামত সে কেয়ামত তক"।
জাহাজের মাঝে রোমিও জুলিয়েট
বিকল্প-খ: একই গল্পে এবার বোতাম টিপে স্থান করে দিন জাহাজ। সময় করে দিন ১৮৩০। প্রসেস করেন গল্প। পেয়ে যাবেন কাহিনী "টাইটানিক"। 
বিকল্প-গ: মেয়ের পরিবার উঁচু এই ধাঁচ বদলে আপনি করতে পারেন ছেলের পরিবার উঁচু। স্থান বদলে নিয়ে যান পাহাড়ে, আদিবাসী মেয়ে আর শহরের বাবু। আহা কতো ফিল্মইতো এই গল্পে দাঁড়িয়ে, তাই না। 
বিকল্প-ঘ: গল্পের ধরণ (genre) বদলালে তো একেবারে নতুন ধাঁচের কাহিনী মিলবে। রোমিও-জুলিয়েট প্রেমের গল্প। কিন্তু শেষে  মৃত্যুদৃশ্য আছে। সুতরাং খুন-খারাবি। এই    শেষ দৃশ্যের খুন-খারাবি থেকে উল্টারথে চাপুন। খুনের রহস্য সমাধানে বের হোন। হয়ে যাবে থ্রিলার। টিনেজ থ্রিলারের বাজার কাটতি কিন্তু সাংঘাতিক। 
যাক চার বিকল্পের পর এখন নিশ্চয়ই বোতাম টিপার আনন্দে আছেন। টিপুন এবং কল থেকে গল্প বানান। বোতাম বুঝতে সমস্যা হলে আওয়াজ দিবেন।
গল্পের পর গল্প লিখে সচলায়তন অচল করে দিন। 
 

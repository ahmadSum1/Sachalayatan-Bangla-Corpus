অটোমান হারেমের কিচ্ছা বা তুর্কী কামসূত্র -১



(আগেই লক্ষ্য করুন: প্রাপ্তবয়স্ক ও প্রাপ্তমনস্ক ছাড়া কারো এই পোস্ট পড়া নিষেধ। তুর্কি শব্দগুলোর যথাযথ বাংলা বানান কারো জানা থাকলে জানাবেন। নতুন তথ্যসূত্র ও ছবি দিয়ে যারা সাহায্য করবেন তাদের আগাম ধন্যবাদ।) 
হারেমের দৃশ্য হারেম শব্দটা শুনলে হারাম বা নিষিদ্ধতার সাথে আরাম বা জৈবিক তৃপ্তির একটা ঢেঁকুরও ওঠে। অটোমান সংস্কৃতির এই রহস্যময় শব্দ দূর প্রাচ্য থেকে সূদুর পশ্চিম সব জায়গার মানুষের কাছে এক গোপন আগ্রহের বিষয়। 
আক্ষরিকভাবে, হারেম মানে হচ্ছে মুসলিম ধনাঢ্য বাড়ির মহিলামহল। ইসলাম ধর্মের নির্দেশানুযায়ী মুসলিম নারীর অনাত্মীয় পুরুষের সামনে আসা নিষিদ্ধ। অনেকটা সেকারণেই অটোমান ধনাঢ্য ব্যক্তিরা তাদের স্ত্রীবর্গ, সন্তান আর দাস-দাসীদের জন্য গড়ে তোলেন এই রহস্যময় অন্দরমহল।
এখন যখন হারেম শব্দটা উচ্চারণ করা হয় তখন ইতিহাস মনে করিয়ে দেয় তোপকাপি প্রাসাদের অভ্যন্তরে অটোমান সুলতানদের হারেমের কথা, যার আরেকটা নাম ছিল আনন্দবাড়ি (দারুস্ সাদে)। পৃথিবীর বিভিন্ন প্রান্তের বিভিন্ন রংয়ের বিচিত্র গড়নের অসাধারণ সব সুন্দরীতে ভরপুর ছিল এই প্রাসাদ এবং এসব সুন্দরী নারীর মালিক ছিলেন একজন, সুলতান। বেহেশতের কল্পনা সুফি-দরবেশরা শুধু মনে মনে করেই গেছেন, একে মাটির পৃথিবীতে প্রতিষ্ঠা করার মহান চেষ্টা শুধু করতে পেরেছেন সাহসী সুলতানরাই।
সুলতানের হারেমে নারীর সংখ্যা কখনও ৩০০-এর কম ছিল না এবং উনবিংশ শতকে এই সংখ্যা বেড়ে দাঁড়ায় ৯০০-তে। তোপকাপি প্রাসাদে দাস-দাসী ও কর্মচারিসহ প্রায় হাজার খানেক লোক বাস করতো।
পশ্চিমা লেখকদের কাছে হারেম এক বিরাট ধাঁধাঁ। তারা এ বিষয়ে যা কিছু লিখেছেন তা তাদের ঈর্ষামাখানো কল্পনা থেকে সৃষ্ট। এখানে যে বর্ণনা আপনারা পড়বেন তা সত্যিকার দলিলপত্র, চাক্ষুষ সাক্ষীদের বিবরণের ওপর ভিত্তি করে লেখা। 
প্রথমে আপনাদেরকে নিয়ে যাই সেই নিষিদ্ধ শহরে যাকে অনেকে মানুষের তৈরি বেহেশতও বলে থাকেন। সেখানে আইন-কানুন ছিল ভীষণ কড়া। অটোমান রাজনীতির ওপর ভীষণ প্রভাব ছিল শহরটির মানুষদের।
সমস্ত ঘটনার শুরু ১৩৬৫ সালে যখন সুলতান মুরাদ ১ সিদ্ধান্ত নিলেন যে তার সার্বভৌমত্বের প্রতিফলন ঘটে এমন একটা প্রাসাদ তৈরি করা দরকার। ফলে অটোমান সাম্রাজ্যের তৎকালীন রাজধানী এডির্নে (আর্ডিআনপোল) জন্ম হলো একটি প্রাসাদের। প্রাসাদটির নাম ছিল ‘চিয়ান্নুমা কাসরি’। তবে প্রাসাদটির সত্যিকার ঐশ্বর্য বিকশিত হয় এবং হারেমের জন্ম হয় যখন ১৪৫৩ সালে ফতেহ সুলতান মেহমেত ইস্তাম্বুল জয় করেন। 
অটোমান প্রাসাদগুলো ঘিরে থাকতো ভীষণ যত্নে দেখভাল করা বিশাল বিশাল সব বাগান। সেসব বাগানে থাকতো নানা আকারের জলাশয় ও ঝর্ণা। আর স্বর্গোদ্যান মাথায় রেখে তৈরি করা সেসব বাগানে ঘুরে বেড়াতো বহুবিচিত্র সুন্দরী পরীরা। তাদের মধ্যে যেমন ছিল আয়ারল্যান্ড থেকে আসা লাল চুলের শ্বেতাঙ্গ সুন্দরী তেমনি ছিল ভারতের বাদামী চোখের অপরূপারা।
সুলতান ও তার উজিরেরা খুব আহ্লাদিত হতেন যদি তাদেরকে কেউ উপঢৌকন হিসেবে সুন্দরী রমণী পাঠাতেন। ফলে সুলতানকে যারা শ্রদ্ধা জানাতে চাইতেন তাদের অনেকে পৃথিবীর দূর প্রান্ত থেকে তাদের পরিবারের সুন্দরী কন্যাদের উপহার হিসেবে নিয়ে আসতেন এসব প্রাসাদে। এই ভান্ডারের রত্ন বৃদ্ধিতে দাসব্যবসায়ীরাও একটা বিরাট ভূমিকা রাখতেন।
তোপকাপির হারেম
হারেম দৃশ্যের মূল কুশিলব
ভালিদ সুলতান (সুলতানের মা): ইনি হচ্ছেন হারেমের শাসনকর্ত্রী এবং সুলতানের পরেই তার অবস্থান। অনেক সময় যেহেতু সুলতানেরা অল্পবয়সে সিংহাসনে আরোহণ করতেন সেহেতু গোটা সাম্রাজ্যেরই ক্ষমতা থাকতো এঁর হাতে।
বা-খাদিম এফেন্দি: সুলতানের প্রথম সন্তানের মা এবং সুলতানের নয়নের মণি।
ইকবালার: প্রথম সন্তানের জন্ম হওয়ার পর সুলতানের অন্য সন্তানদের জন্ম দিতেন এসব মহিলারা। তাদেরকে সুলতানের স্ত্রী হিসেবেই গণ্য করা হতো। তাদের সংখ্যা কমপক্ষে চার থেকে সাত পর্যন্ত হতো।
 গেদিকলি কাদমলার: এরা হচ্ছে সবচে অভিজ্ঞ দাস-দাসী যারা সুলতানকে সবচে একান্ত সেবা দিতো। সুলতানকে গোসল করিয়ে দেয়া এদের একটা বড় দায়িত্ব ছিল।
অদাখলার: কিশোরী দাসী যাদের সাথে সুলতান তার রাত কাটাতেন এবং যারা ভবিষ্যতে তার সন্তানের মা হয়ে উঠতো।
গোজদে: সুন্দরী তরুণী দাসী যে সুলতানের দৃষ্টি আকর্ষণ করতো সক্ষম হতো এবং সুলতানের বিছানায় উঠে আসতে পারতো।
কারিয়ালার: এরা হচ্ছে হারেমের ফুট-ফরমাশ খাটা কাজের মেয়ে। যদি কখনও ভাগ্য সুপ্রসন্ন হতো এবং বিভিন্ন যোগ্যতায় তারা উত্তীর্ণ হতে পারতো তবে তারা ‘গোজদে’ হওয়ার সুযোগ লাভ করতো।
কালো খোজা: এরা হচ্ছে আবিসিনিয়া ও সুদান থেকে চুরি করে আনা শিশু যাদেরকে বিশেষ পদ্ধতিতে খোজা করা হতো যাতে তারা হারেমের অভিভাবকের দায়িত্ব পালন করতে পারে। বাইরের দুনিয়ার সাথে হারেমের যোগাযোগের এরাই ছিল মাধ্যম। কিজলারাগাসি বা মেয়েদের প্রধান পরিচালক একইসাথে কালো খোজাদেরও প্রধান হতো। সে হারেমের নারীদের পদোন্নতির বিষয়টির দায়িত্বে থাকতো, নতুন দাসী কন্যাদের বাছাই করতো। হারেমের সদস্যা হওয়ার জন্য দাসী কন্যাটিকে অতি অবশ্যই অত্যন্ত নিখুঁত ফিগারের অধিকারিণী হতে হতো। কিজলারাগাসি বাছাই করার পর এসব মেয়েদেরকে পরীক্ষা করে দেখতেম বাসখাদিম এফেন্দি এবং অভিজ্ঞ দাসীদেরকে দিয়ে তাদের প্রশিক্ষণ ও শৃঙ্খলা শিক্ষার ব্যবস্থা করতেন। প্রশিক্ষণের বিষয়বস্ত্ত ছিল সঙ্গীত, সাহিত্য এবং সব ধরণের সামাজিক প্রথাসমূহ। এই শিক্ষা তাদেরকে সফলভাবে শেষ করতে হতো কারণ এটাই ছিল সুলতানের বিছানায় পৌঁছাবার একমাত্র রাস্তা।
হারেমের নতুন সদস্যার জীবনের লক্ষ্য থাকতো একটাই, আর তা হলো সুলতানের আকাঙ্খার বিষয়ে পরিণত হওয়া। সুতরাং সে লক্ষ্য অর্জনের জন্য তারা আকর্ষণীয় পোষাক পরতো, অলংকার পরতো, এবং যদি কোনোভাবে সুলতানের দৃষ্টি আকর্ষণের সুযোগ পেত তবে তাদের ব্যক্তিত্বের আকর্ষণীয় ক্ষমতাটা যেকোনোভাবে প্রদর্শনের চেষ্টা করতো। কারণ, হয়তো এটা তার জন্য পৃথিবীর সবচে ক্ষমতাবান সম্রাটের স্ত্রী হওয়ার সুযোগ এনে দিতে পারে। গ্রামের একটা সাধারণ মেয়ে যার একমাত্র সম্পদ তার শারীরিক সৌন্দর্য তার জন্য এটা কত বড় একটা স্বপ্নের গন্তব্য।
সুলতান কখনও কোনো নতুন দাসী কন্যার প্রতি তার আগ্রহ প্রকাশ করতেন না কিন্তু তার চাকর যে তার পেছনে পেছনে হাঁটতো সে সুলতানের চাহনি দেখে তার মনোবাঞ্ছা অনুধাবণ করতো এবং সাথে সাথে কিজলারাগাসির কাছে বার্তা পাঠাতো। তখন দ্রুত শুরু হতো সেই মেয়েটিকে সুলতানের বিছানায় তুলে দেয়ার জন্য নানা প্রস্তুতি। সৌভাগ্যবতী মেয়েটিকে তখন অন্য দাসী কন্যারা নিয়ে যেত হাম্মামে। তার গায়ের সব বাড়তি লোম তখন উপড়ে ফেলে, গোসল করিয়ে, সুগন্ধি মেখে ও পোষাক-অলংকারে সাজিয়ে তাকে নিয়ে যাওয়া হতো সুলতানের শোবার ঘরে। এই যাত্রা পথে অন্য দাসী কন্যারা বাদ্যযন্ত্র বাজিয়ে গান গাইতে গাইতে সৌভাগ্যবতী কন্যাকে প্রফুল্ল রাখার চেষ্টা করতো।
মেয়েটি একা একাই শোবার ঘরে ঢুকতো এবং সুলতানের পায়ের দিক দিয়ে ধীরে ধীরে বিছানায় উঠতো। সুলতানের সাথে তার প্রথম রাত হয়তো তার জীবনে এক নবযাত্রার দিন। কারণ, সে যদি গর্ভবতী হয়ে পড়ে এবং সুলতানকে পুত্র সন্তান দিতে পারে তবে সে তার বৈধ স্ত্রী হতে পারবে। অথবা সে যদি তার ছলা-কলা ও সঙ্গম-কৌশলের দক্ষতার মাধ্যমে সুলতানের মনে ছাপ রাখতে পারে তবে সে হয়ে উঠতে পারে সুলতানের সবসময়কার প্রিয় নারীদের তালিকার একজন। 
(ধারবাহিক-চলবে..)
 

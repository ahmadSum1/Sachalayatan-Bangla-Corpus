ডেপথ্ অব ফিল্ড (জমিনের গভীরতা) 



কারসাজির ক্যামেরাবাজি-৭

সচেতন সুন্দরীরা সবসময় একজন ভাঙাচোরা সখী নিয়া ঘুরাঘুরি করতে ভালবাসে। যারা বিষয়টা খেয়াল করেছেন তারা জানেন কারণটা কী। কারণ হচ্ছে, ব্যাকগ্রাউন্ড একটু ঝাপসা হলে মূল বদন পুষ্পের মত ফুটে ভালো। সচেতন সুন্দরী মাত্রই নিজ বদনের যথার্থ এক্সপোজারের বিষয়ে যত্নশীল। 
অন্যদিকে বিখ্যাত শিল্পীরা কখনও মঞ্চে কোরাস গাইতে দাঁড়ায় না। তারা গায় একক সঙ্গীত। 
ভালো ছবি তোলার সময় এই দুইটা বিষয় মাথায় রাখা দরকার। 
.	১. ছবির মূল বিষয়বস্তুকে দর্শকের চোখে আটকায়া দেয়ার জন্য ফ্রেমের মধ্যে অন্য যা কিছু অযাচিতভাবে ঢুকে গেছে সেসবকে ঝাপসা করে দিলে ভালো হয়।
.	২. ছবির ফ্রেমের মধ্যে ‘মঞ্চভরা নেতানেত্রীর’ মত ভিড় না জমায়া যতটা পারা যায় ছোট পরিবার তৈরি করা।
নীচের ছবি তিনটা দেখুন:

ক. প্রথম ছবিতে জবা ফুল, বিল্ডিং, না আকাশের মেঘ কোনটা রাজ্জাক তা বুঝা যাচ্ছে না। সবই একরকম চুনকাম করা ফর্সা। পয়েন্ট এ্যান্ড শ্যুট ক্যামেরায় ক্লিক হ্যাপি ক্যামেরাবাজের কারবার।

খ. দ্বিতীয় ছবিতে ক্যামেরাবাজ অনেক ফুলের মধ্যে একটা ফুলকে আলাদা করে দেখাতে চেয়েছেন। কিন্তু পেছনে অন্য ফুল ও পাতার উপস্থিতি ঝাপসা হলেও বুঝা যাচ্ছে। পেছনের ফুলের রংয়ের সাথে নায়িকা ফুলের রং-ও মিলে গেছে (সিনেমার এক্সটা সখীদের পোষাক যদি কালো হয় তো নায়িকার ড্রেস হয় লাল – এই নিয়মটা মানা হয় নাই)।

গ. তৃতীয় ছবিতে ক্যামেরাবাজ ব্যাকগ্রাউন্ড পুরা ঝাপসা করে দিছেন। সবুজ জমিনের ওপর হলুদ ফুল বেশ ফুটে আছে। এইখানে ক্যামেরাবাজ কারসাজি দেখাতে সচেষ্ট ছিলেন।  
এখন এই তিন ছবির মধ্যে কোন ধরনের ছবি আমাদের পছন্দ? এক্ষেত্রে বিষয়টা সাবজেক্টিভ। যার যার পছন্দ। কিন্তু সিরিজের শুরুতেই বলছিলাম যে আগাগোড়া স্পষ্ট ছবি যে কেউ তুলতে পারে অটো মোড ব্যবহার করে। আমাদের টার্গেট হলো ঝাপসা ছবি তোলা। মানে মূল বিষয়কে স্পষ্ট রেখে পেছনের জমিন ঝাপসা করে দেয়ার মত কারসাজিগুলা শিখতে পারলেই না দক্ষ ক্যামেরাবাজ হবো আমরা। 
সেই হিসেবে তিন নম্বর ছবিটা কারিগরী মানে উন্নত।
আচ্ছা উন্নত হোক বা না হোক, এরকম ছবি তুলতে হলে আমাদের কী কী লাগবে? কী করতে হবে?
জমিনের গভীরতা বা ডেপথ অব ফিল্ড বেশি চাইলে (অর্থাৎ ছবিতে সবকিছু স্পষ্ট চাইলে):
.	১. বড় এফ স্টপ বা ছোট এ্যাপারচার ব্যবহার করুন। (যেমন এফ/১৬)
.	২. কম ফোকাল লেন্থ ব্যবহার করুন (ওয়াইড এ্যাংগেল)
.	৩. ছবির বিষয়বস্তু থেকে একটু দূরে গিয়ে ক্যামেরা তাক করুন।
.
জমিনের গভীরতা বা ডেপথ অব ফিল্ড কম চাইলে (অর্থাৎ মূল বিষয় বাদে বাকী জিনিস ঝাপসা করতে চাইলে):
.	১. ছোট এফ স্টপ বা বড় এ্যাপারচার ব্যবহার করুন। (যেমন এফ/২.৮)
.	২. বেশি ফোকাল লেন্হ ব্যবহার করুন (জুম-ইন করুন)
.	৩. ছবির বিষয়বস্তুর কাছে গিয়ে ক্যামেরা তাক করুন। 
স্পেশাল টিপস্:
যাদের কম্প্যাক্ট ক্যামেরা তারা ৩ নং পদ্ধতিগুলো ব্যবহার করে দেখতে পারেন কতটা ফল পাওয়া যায়।
ফটো প্রসেসিং করে পরে ব্যাকগ্রাউন্ড ঝাপসা করে দিতে পারেন। ফটোশপে ব্যাকগ্রাউন্ডকে আলাদা লেয়ারে নিয়ে শার্পনেস কমানোর চেষ্টা করে দেখুন।
পিকাসা বা এরকম এডিটিং সফটওয়্যারে ফোকাস সফট করার অপশন ব্যবহার করেও এই কারসাজিতে হাত পাকাতে পারেন।    . 
আচ্ছা এবার একটা ভিডিও দেখি। উপরে যা কিছু বলা আছে তা এবার সংক্ষেপে নিয়ম হিসেবে আছে এই ভিডিওতে: 

.
ব্রায়ান পিটারসনের কাছ থেকে আগের পর্বে আমরা সৃজনশীল এ্যাপারচারের কথা জেনেছি। এবার আরো কিছু টিপস্ জেনে নিন ডেপথ অব ফিল্ড সম্পর্কে: 
. ?
[i]যদি আপনার ক্যামেরায় ম্যানুয়ালি এ্যাপারচার বদলানো না যায়  তবে কম ডেপথ অব ফিল্ড-এর জন্য পোর্ট্রেট মোড ব্যবহার করুন। বেশি ডেপথ অব ফিল্ড এর জন্য ল্যান্ডস্কেপ বা ইনফিনিটি মোড ব্যবহার করুন।
সাবজেক্টকে ক্যামেরার কাছে এবং ব্যাকগ্রাউন্ড থেকে দূরে সরিয়ে নিলেও ডেপথ অব ফিল্ড কম পাবেন আর প্রফেশনাল দেখাবে আপনার পোর্ট্রেট। 
তবুও ক্যামেরাবাজি করুন।


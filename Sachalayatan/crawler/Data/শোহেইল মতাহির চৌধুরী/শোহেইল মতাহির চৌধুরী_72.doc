কর্নওয়ালের পাহাড়ি উপকূলে-২



শৈবাল, পাথর, জমে থাকা জল, সৈকত
আকাশটা থমথমে হলেও বৃষ্টি থেমেছে। `বিউড` থেকে `ক্র্যাকিংটন হাভেন` মাইল তিনেক দূরে। পৌঁছাতে সময় লাগলো না। ছোট রাস্তার পাশে দু/তিনটা গাড়ির পার্কিংয়ের জন্য জায়গা করা।
রাস্তা যখন চওড়া
রাস্তা ঘেঁষেই মহাসাগর আটলান্টিকের শুরু। জলের সীমানা ঘেঁষেই সোজা উঠে গেছে পাহাড়। ঢেউয়ের দাপট আর বাতাসের ধাক্কায় পাহাড়গুলো নানা কায়দায় ক্ষয়ে যাচ্ছে। আর তাতে নানা টুকরো টুকরো পাহাড়ি ভাষ্কর্য তৈরি হয়েছে উপকূল জুড়ে। নিচে পড়ে যাওয়ার ভয়। তাই ঠিক ঝুলে থাকা পাথরের কিনারায় গিয়ে ছবি তোলা যাচ্ছে না। অথচ স্থানীয় এক লোক দেখলাম তার ডালমেশিয়ান কুকুরটাকে নিয়ে বিনাক্লেশে পাহাড় বেয়ে উঠে এলো উপরে।
ডালমেশিয়ানসহ স্থানীয় বাসিন্দাসমুদ্র থেকে অনেক উপরে পাহাড়ে ভেজা ঘাসে দাঁড়িয়ে অনেক নিচে হালকা একটু বালুর তটের দিকে এরকম তাকিয়ে থাকাটা নিজেদের কাছেই বোকামি লাগছিল।সুতরাং ম্যাপ দেখে কাছেরই আরেকটা জায়গা ওয়াইড মাউথ বে`র দিকে রওয়ানা দিলাম। সেখানে সৈকতটা পায়ের নাগালেই থাকবে, এই আশায়। 
নামে যতই চওড়া ভাব আনা হোক না কেন, কক্সবাজার দেখা চোখে পৃথিবীর কোনো সৈকতই প্রশস্থ মনে হয় না। তারপরও ওয়াইড মাউথ বে`র দুই মাথায় দুইটা আলাদা কারপার্ক। বড় বড় ঢেউ আসছে সৈকতে। এই ঠান্ডায় ও ধুসর মেঘলা আকাশের নিচেও কয়েকজন সার্ফিং করছে।তবে সাঁতরাতে দেখলাম না কাউকে। সার্ফিংয়ের জন্য নিরাপদ থাকলেও অনেক সৈকতকে সাঁতারের জন্য নিরাপদ মনে করা হয় না। আমরা সৈকতে হাঁটাহাঁটি করতে পারলেই খুশি। 
প্রচুর বিশালাকৃতির পাথর পড়ে আছে সৈকতে। সেসব পাথরের গায়ে তাজা সবুজ শৈবাল থেকে শুরু করে আটকে শামুক-ঝিনুক। পাথরে আটকে থাকা ঝিনুক ও শৈবাল সমতল নয় সৈকতটা। তাই অনেক জায়গায় পানিও জমে আছে। বেশি দূর দৃষ্টি যায় না। একেবারে ধূসর হয়ে আছে আকাশ। সমুদ্রের দিকে তাকালেও ধূসরতার ফোরগ্রাউন্ডে ঢেউ ভেঙ্গে পড়ার সাদা ফেনা ছাড়া আর কিছুই দেখা যাচ্ছে না। সব সৈকতের চরিত্র একরকম হয় না। নিজস্ব আলাদা চরিত্রের সৈকত আমার ভালোই লাগে। বিক্ষিপ্ত হাঁটাহাঁটি করলাম কিছুক্ষণ আমরা।
সৈকতে তানভির ও মেহরুন বালি, পাথরের সাথে সমুদ্রের ঢেউয়ের খেলা দেখলাম খুঁটিয়ে খুঁটিয়ে। যখন মনে হলো যথেষ্ট হয়েছে, তখন আবার ছুটলাম নতুন দৃশ্যের খোঁজে। নানারকম দৃশ্য দিয়ে মনকে চাঙ্গা করে তুলতে হবে। 
জল ও পাথরের খেলা
সন্ধ্যা নামছে ধীরে ধীরে। বসক্যাসেলে যাওয়ার ক্ষীণ ইচ্ছা আমাদের। সেখানে যাওয়ার উদ্দেশ্য কি ক্যাসেল দেখা হবে নাকি আবার নামবো সমুদ্রের পাড়ে এসব ভাবতে ভাবতেই দেখি বসক্যাসেলের ওয়েলকাম সাইনবোর্ড। খুবই সরু রাস্তা। রাস্তার পাশে গাড়ি থামাতে গেলে যানজট সৃষ্টি হবে। যদিও রাস্তায় তেমন গাড়ি নেই। তবু গাড়ি থামানোর জায়গা খুঁজতে খুঁজতেই পেঁচিয়ে পেঁচিয়ে উঠে গেলাম একদম পাহাড়ের চূড়ায়। পাহাড়ের নীচে বসক্যাসেলের ছোট্ট শহর। 
উপর থেকে শহরের দৃশ্যটা দেখার সাথে সাথে মনে পড়লো বসক্যাসেলের সাম্প্রতিক মিডিয়াখ্যাতির কথা। উঁচু উঁচু পাহাড়ের ঠিক পাদদেশে যেখান দিয়ে নদীর মত জলের ধারা বয়ে যাওয়ার কথা সেখানেই গড়ে উঠেছে এই শহর। কয়েক মাস আগে একটানা কয়েক ঘন্টা বৃষ্টিতে যখন পাহাড় ঝেঁপে পানি নেমে আসলো তখন শহরের একমাত্র রাস্তাটা হয়ে গেল নদী।
বন্যায় বসক্যাসেল শহর ও মূল রাস্তা (ছবি নেট থেকে) সব গাড়িগুলো গেল ভেসে। বেশিরভাগ বাড়ি কয়েকঘন্টা ডুবে থাকলো জলের নিচে। সে ছবি টিভি চ্যানেলগুলোয় সরাসরি সম্প্রচার হয়েছে। ফ্ল্যাশ ফ্লাডিং নিয়ে সেই সুযোগে আতংক ছড়িয়েছে মিডিয়াগুলো। তখনও মনে হয়েছে, পাহাড়ের চূঁড়ায় উঠে নিচের ছোট্ট বসক্যাসেল শহরকে দেখে আবারো মনে হলো ফ্লাডজোনে শহর বানালে বন্যা না হয়ে উপায় কি। পার্কিং খুঁজতে খুঁজতে শহর লাগোয়া পাহাড়ের চূঁড়ায় উঠে গেছি প্যাঁচানো রাস্তা দিয়ে। এখন আর নিচে নামার সাহস হলো না। আমরা এগিয়ে গেলাম সামনের শহরের দিকে। সেখান থেকে হাইওয়ে ধরে কটেজে ফিরবো। 
পাহাড় আর সৈকতের পাশে সুন্দর ছোট ছোট শহর। হয় প্রাকৃতিক সৌন্দর্য নয় বন্দর সুবিধার কারণে শহরগুলো তৈরি। পাথুরে এলাকা। পাথরের টুকরা দিয়েই বানানো বাড়িঘর এমনকি দেয়াল। 
বাড়িঘরের পাথুরে দেয়াল 
এখন পর্যটকের সংখ্যা কম। রাস্তায় গাড়িও খুব কম। সাইকেলে চড়ে অনেক পর্যটক ঘুরে বেড়ায় কর্নওয়াল। সেরকম একটা দলের সাথে দেখা রাস্তায়।
শহরের রাস্তায় সাইকেলে পর্যটক
দিনের আলো কমে যাচ্ছে। ফিরে যাবো কটেজে। তবু বিখ্যাত টিনটাজেল শহরটাকে একটু বুড়ি-ছোঁয়া দিয়ে গেলাম। সমুদ্রের ধারে সুন্দর সাজানো বাড়ি ঘর।
সমুদ্র পাড়ের বিলাসী বাড়িঘর 
কিংবদন্তির রাজা আর্থারের ক্যাসেলে যাবো কাল। আজ চোখে পড়লো ক্যাসেল-হোটেলটা।
ক্যাসেল হোটেলের সামনে রেহনুমা
হোটেলের বাইরে রাখা বেঞ্চে বসলে পাহাড় আর জলের এক অনিন্দ্যসুন্দর ক্যানভাস দেখা যায়।
দৃশ্য দেখে ভাবুক তানভির
সেখান থেকে কম আলোতে আবছা আবছা দেখা যায় আর্থারের ক্যাসেলের ভগ্নাবশেষ।
আলো-আঁধারিতে আর্থার ক্যাসেলে যাওয়ার ঝুলন্ত সিঁড়ি ও পাহাড় চূঁড়ায় প্রাসাদের ভগ্নাবশেষ
 

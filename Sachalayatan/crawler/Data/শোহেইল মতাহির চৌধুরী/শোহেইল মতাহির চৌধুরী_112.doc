প্রসূতি সিনড্রোম ভারী অচল কিন্তু বাস্তব



অন্তত: এই উদাহরণটা আমরা সবাই জানি। বাঘিনী ও বাঘের বাচ্চা। (এ ধরনের উদাহরণ দেয়াটা আমার 'ব্যাক টু নেচার' তত্ত্বের অংশ)। অর্থাত্ আমরা এরকম একটা কথা ছোটবেলা থেকে জানি যে বাচ্চা হওয়ার পর বাঘিনী বাঘকেও বাচ্চাদের কাছে ঘেঁষতে দেয় না। বাঘ কবে নিজের বাচ্চা নিজে খেয়েছিল আমি জানি না। তবে সন্তান রক্ষায় মায়ের এরকম হিংস্রতা প্রকাশ ভীষণ প্রাকৃতিক। 
বাঘিনী ও বাঘের বাচ্চা আমাদের না দেখারই কথা। মুরগি ও মুরগির বাচ্চা দেখলেও বিষয়টা বুঝা যায়। নিরীহ মুরগি তা দিয়ে ডিম ফুটানোর পর কেমন হিংস্র হয়ে যায়- এটা হয়তো অনেকের দেখা। তেড়ে তেড়ে আসে। 
মানুষের ক্ষেত্রেও এটা ঘটে। প্রসবের পর অনেক মায়ের মধ্যে এটা প্রকট হয়ে দেখা দেয়। তারা বাচ্চা কোল থেকেই নামাতে চায় না। অন্যের কোলে দিতে চায় না। অনেক মা সারারাত ঘুমাতে পারে না। একধরনের  ক্রুদ্ধতা ও অন্যের প্রতি অবিশ্বাসও দেখা যায় তাদের মাঝে তখন। প্রসবকালীন সময়ে হরমোনের প্রবাহে বিশাল রদবদল হয়। গর্ভবতীর দেহে ও মনে তার ভিন্ন একটা প্রভাব পড়ে। সৃষ্টি হয় এরকম প্রসূতি সিনড্রোমের। ডাক্তাররা তখন ঘুমের ট্যাবলেট দিয়ে ঘুম পাড়াতে চেষ্টা করেন মায়েদের।  
অনেক দীর্ঘ সময়ের প্রচন্ড পরিশ্রমের ফসল এই সচলায়তন। পুরো সাইটটা নিয়ে অনেক কাজ করতে হয়েছে অরূপ ও এসএম৩কে। সন্তান রক্ষার আকুতিও তাদের তীব্র। তাদের নজর কড়া। পরিবারের সদস্য,  বাবা-পুত্র-কন্যা কারো প্রতি ১০০ ভাগ আস্থা আনতে পারছেন না। এখনও কোলে নিয়ে নির্ঘুম রাত যাচ্ছে তাদের। সুমন রহমান, অলৌকিক হাসান ও জিকোর ক্ষেত্রে অন্তত: দেখা গেছে তাদের বিরক্তি ও রুষ্টতা। প্রসূতি সিনড্রোম। অরূপের হরমোনে মনে হয় বেশি উলট পালট হয়েছে। সে ক্রুদ্ধও হচ্ছে দ্রুত ও সহসা। প্রত্যেকের প্রতিটা মন্তব্য ও গতি-প্রকৃতি খেয়াল করছে নিবিড়ভাবে। যেমন মা মনে রাখে কে তার সন্তানকে দেখে ট্যারা বললো, কালো বললো, শুকনা বললো- সব কথা। 
এই সমস্যা থেকে বাঁচতে সমাধান একটাই। ছুটি। প্রসূতি ছুটি।  প্রসূতি ছুটি দরকার নির্মাতাদের। এসএম৩ মাত্র ঘুরে এসেছে। অরূপকে ইন্টারনেট নাই এমন দ্বীপে পাঠানো দরকার অন্তত: তিনদিনের জন্য। মাশীদ ট্যুর এ্যারেঞ্জ করতে পারে। আরখরচ বহন করতে পারে সচলরা । সবার চাঁদায়  সাগর জলে ডুব দিয়ে শান্ত হয়ে আসুক অরূপ। 
(কে কে একমত? কে কে চাঁদা দিতে রাজি? ভুক্তভোগী তিনজনের জন্য চাঁদা মাস্ট।) 


ফের ক্যামেরাবাজির কোর্স (কারসাজির ক্যামেরাবাজি-৮)



ঘর সামলানো
অসমাপ্ত কোর্সটা আবার চালু হলো। কিছুটা উস্কানি, কিছুটা অনুরোধ আর দীর্ঘদিন ব্লগাই না বলে একটা তাড়া কাজ করছিল -ফের শুরু হোক। তবে গত দফায় দেখেছি অনেকে আগ্রহ দেখান কিন্তু কোর্সের কাজ মানে ছবি তুলে জমা দেন না। এতে সমন্বয়ক হিসেবে উৎসাহ আর থাকে না। যারা নীরব পাঠক তারা যদি একটু আওয়াজ দেন তাহলে বুঝতে সুবিধা হয় কার কী আব্দার। 
নতুন কোর্স শুরু হচ্ছে
এই দফায় কোর্স চলবে ছয় মাস ধরে। স্বার্থকভাবে কোর্স সম্পন্নকারীরা পাবেন সফলতার সার্টিফিকেট। তবে ছবি তোলার দক্ষতা অর্জন করাই মৌল উদ্দেশ্য আমাদের।
ছয় মাসে আমরা ক্যামেরাবাজির মূল দক্ষতাগুলো শান দেয়ার চেষ্টা করবো, ভুল-ত্রুটিগুলো চেনার চেষ্টা করবো আর ক্যামেরার চাবিগুলোর কাজ-কর্ম, ভাবচক্কর বুঝতে চেষ্টা করবো। ছয়মাসে আমরা ছয়টি জনপ্রিয় বিষয়ে হাত পাকাবো। সুতরাং ছয়মাস পরে এই বিষয়গুলোতে মানসম্পন্ন ছবি তুলতে আপনারা দক্ষ হয়ে উঠবেন - এমনটাই আশা। বিষয় ছয়টি হচ্ছে : ১.শাহরিক ভূমিচিত্র (আরবান ল্যান্ডস্কেইপ), ২.স্থির জীবন (স্টিল লাইফ), ৩.পশু-পাখি ও বন্যপ্রাণী, ৪..প্রকৃতি, ৫.মুখচ্ছবি (পোর্ট্রেট), এবং ৬.গ্রামিক ভূমিচিত্র (রুরাল ল্যান্ডস্কেইপ)। 
(আগেই বলেছি তবু আবার কবুল করি - শেখে ও চর্চা করে ওস্তাদ হওয়ার পর শিক্ষাদান করে মহাত্মা হতে এই উদ্যোগ নেইনি। সবাইকে সাথে নিয়ে ক্যামেরাবাজিতে দক্ষ হয়ে ওঠার আশা নিয়েই এই আয়োজন। আপনারা আগ্রহ নিয়ে শিখলে আমার শেখাটা হয়ে যায় মুফতে।) 
ছয়মাসের এই কোর্সে আমরা ধারাবাহিকভাবে নীচের বিষয়গুলোতে ছবি তুলে তুলে কম্পিউটারের হার্ডড্রাইভ ভরে ফেলবো। 
১. শাহরিক ভূমিচিত্র (আরবান ল্যান্ডস্কেইপ): মার্চ -এপ্রিল
উদ্দেশ্য: শাটারস্পিডের কারিকুরি শেখা। শাটারস্পিড নিয়ন্ত্রণ করে দারুণ সব শাহরিক দৃশ্য ক্যামেরাবন্দী করা। 
২. স্থির জীবন (স্টিল লাইফ) – এপ্রিল-মে
উদ্দেশ্য: এ্যাপারচারের নিয়ন্ত্রণ আর আলোর ব্যবহার শেখা। এ্যাপারচার আর আলো-কে নিয়ন্ত্রণ করে ছবির বিষয়বস্তুকে দৃশ্যপট থেকে আলাদা করে তোলা, আলোকিত করে তোলা।
৩.পশু-পাখি ও বন্যপ্রাণী – মে-জুন
উদ্দেশ্য: এক্সপোজারের কৌশলগুলো শেখা। গতিশীল প্রাণীকে ফ্রেমে থামিয়ে দিয়ে দৃশ্যপট থেকে আলাদা করে দেখানো।
৪. প্রকৃতি – জুন-জুলাই
উদ্দেশ্য: ক্লোজ-আপ ছবি তোলার কৌশল রপ্ত করা। বিষয় অনুযায়ী যথাযথ জমিনের গভীরতা (ডেপথ অব ফিল্ড) বেছে নিয়ে বিষয়কে দৃশ্যপট থেকে স্বতন্ত্র করো তোলা।
৫.মুখচ্ছবি (পোর্ট্রেট) – জুলাই-অগাস্ট
উদ্দেশ্য: যথাযথ মুখচ্ছবি তোলার কৌশলগুলো রপ্ত করা। এক্সপোজার, ফোকাস, কম্পোজিশন এবং আলো কীভাবে একসাথে কাজ করে ছবিকে সুন্দর করে তুলে তা বুঝা।
৬. গ্রামিক ভূমিচিত্র (রুরাল ল্যান্ডস্কেইপ)- অগাস্ট-সেপ্টেম্বর
উদ্দেশ্য: ঠিকঠাক ভূমিচিত্র তোলা। কম্পোজিশনের যথাযথ হাতিয়ারগুলো ব্যবহার করে প্রকৃতিকে ফ্রেমবন্দী করা, ফিল্টার ব্যবহার করে পছন্দমাফিক এক্সপোজার পাওয়া এবং কীভাবে ছবিকে ঝকঝকে স্পষ্ট করে তোলা যায় তা শেখা। 
ছয়মাসের জন্য এটুকুই যথেষ্ট। সপ্তাহে একদিন অন্তত: ঘন্টা তিনেক ব্যয় করতে হবে চর্চার জন্য আবশ্যক ছবি তুলতে। বাকী শ্রম আপনার ইচ্ছা। যদি আপনি আপনার আকঙ্খার মত সুন্দর ছবি তোলার জন্য ক্যামেরাবাজ হয়ে উঠতে চান তবে পরিশ্রম তো করতেই হবে। এই দফায় আমাদের এই কোর্সের যাবতীয় মাল-মশলা সরবরাহে থাকছে বিশ্ববিখ্যাত ম্যাগাজিন প্র্যাকটিক্যাল ফটোগ্রাফি। তাদেরকে আগাম কৃতজ্ঞতা।
আগের লিংকগুলো
যারা নবীন বা দীর্ঘদিন ক্যামেরাকে ড্রয়ারে ভরে রেখেছেন তারা আগের পর্বগুলো পড়ে নিতে পারেন। কিছু প্রাথমিক কিন্তু দরকারি ধারণা পাওয়া যাবে।আমার ব্লগে কারসাজির ক্যামেরাবাজি শিরোনামে আগের পর্বগুলো আছে। 
ছবি (শুধু কোর্সের চাহিদামাফিক তোলা ছবি) জমা দিতে হবে ফ্লিকারে: http://www.flickr.com/groups/camerabaji_09
যাবতীয় খোশ-গল্প, নিজস্ব অভাব-অভিযোগ, একান্ত যোগাযোগ করার জন্য রয়েছে ফেসবুক গ্রুপ…
http://www.facebook.com/?ref=home#!/group.php?gid=96811647626&ref=ts
তবে প্রতি পর্বের প্রাসঙ্গিক বিষয়ে মন্তব্য ব্লগেই করতে পারেন।  
সচলায়তন যাতে ছবি আর খাজুরা আলাপে ভারি না হয়ে ওঠে সেজন্য বিকল্প রিসোর্সের ব্যবস্থা। 
ক্যামেরা ও যন্ত্রপাতি
কোর্সের জন্য এসএলআর ক্যামেরা লাগবে, নিদেনপক্ষে ব্রিজ ক্যামেরা যাতে এ্যাপারচার, শাটারস্পিড, আইএসও নিয়ন্ত্রণ করা যায়। ম্যাক্রো লেন্স থাকলেও ভালো হয়। ফিল্টারও লাগবে।
নিজের কাছে এসব না থাকলে চটজলদি একজন অলস ও ধনিক শ্রেণির ক্যামেরাধারীর সাথে ছলনার বন্ধুত্বর গড়ে তুলুন। শিক্ষাগ্রহণের উদ্দেশ্যে ছলনা করা সিদ্ধ। বইয়ের সাথে বইয়ের শেলফও যাতে ধারে পাওয়া যায় সেই কৌশল গ্রহণ করুন। 
প্রস্তুতি
এই সপ্তাহ আপনাদের প্রস্তুতির জন্য। ক্যামেরা ঠিক-ঠাক করে একটা রুটিন ঠিক করে বসুন। নীচে হাজিরা দিন। আর আপাতত: একটা ভিডিও দেখুন প্র্যাকটিক্যাল ফটোগ্রাফির সৌজন্যে।



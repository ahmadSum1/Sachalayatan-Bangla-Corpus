জল দেবো না থুতু দেবো



পোস্টাফিসে প্লাস্টিকের কৌটায় থাকা ভেজা  স্পঞ্জের টুকরা
সেই এখন জিহ্বার বিকল্প
আগে আমি টিকেট কিনে বিছিয়ে দিতাম জিহ্বার পেটে
তারপর থুতু মাখোমাখো টিকেট লেপ্টে দিতাম খামের কোণায় -
গন্তব্য-ঠিকানায় চলে যেত খাম আমার থুতু নিয়ে।
এখন থুতু পাঠানো পড়েছে হুমকির মুখে
টিকেটেরা বিভিন্ন ঠিকানায় নিয়ে যাচ্ছে জল। 
আমার ইচ্ছা হয় তাবৎ ঠিকানাগুলোকে ভাগ করি দুটি দলে
এক ভাগ পাক জল আরেক ভাগ পাক থুতু।
একদলকে আমি জীবন পাঠাতে চাই জলের দাগে
আরেকদলকে চাই ঘৃণা পাঠাতে থুতু মেখে।
জল-থুতু, থুতু-জল করতে করতে
নতুন এক প্রযুক্তির আকাশ-কুসুম কল্পনা করি-
যদি জলের মত জমিয়ে রাখা যেত মুখের যত থুতু
তাহলে প্রকাশ্যে হা করে থুতু মাখাতে হতো না টিকেটে
সবার অগোচরেই কাজটা সারা যেত নিশ্চিন্তে
তখন ভাঙতো পোস্টাফিসের সুশীল স্পঞ্জের মনোপলি-
কারো জন্য থুতু আর কারো জন্য জল নিয়ে
আমার খামগুলো যেত মিত্র-অমিত্রের ঠিকানায়। 


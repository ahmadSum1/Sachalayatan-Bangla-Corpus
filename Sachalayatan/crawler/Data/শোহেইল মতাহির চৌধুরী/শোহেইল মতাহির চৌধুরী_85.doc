আক্রান্ত প্রথম আলোঃ লড়াই এখন সেয়ানে সেয়ানে



পাহারা
১.
আলপিনের খোঁচাটাকে মিসাইল হামলা বানিয়েছে মুসল্লীগোষ্ঠী। একটা আল্টিমেটামও দিয়েছে তারা। দিন দিন শুক্রবার; এর মধ্যে প্রথম আলোর প্রকাশনা বন্ধ করতে হবে। কেন, শুক্রবার কেন? কারণ ঐদিন জুম্ মায় প্রচূর নামাজি আসবেন। জুম্ মার পর মিছিলটা জোশালো হবে। সরকারকে যা করতে হয় তার আগেই করতে হবে। (বিশ্ববিদ্যালয় ঠেকানো গেছে কারফ্যু দিয়ে। মসজিদ-মাদ্রাসায় কারফ্যু চলবে না।)  
২.
শ্যাম রাখি না কূল রাখি অবস্থা এখন সরকারের। একদিকে সেয়ানা সম্পাদক মতিউর রহমান; হাসিনা সরকারের বিরুদ্ধে একাকী ক্রুসেডার। খালেদা সরকারকেও ঘোল খাইয়ে ছেড়েছেন। তত্ত্বাবধায়ক সরকারের এজেন্ডার আলোকে জনমত তৈরি করতে রাখছেন বিশাল ভূমিকা। তিনিই এখন কিং-মেকার। 
অন্যদিকে খতিব উবায়দুল হকের নেতৃত্বে মুসল্লী সম্প্রদায়। সরকারের চেয়েও বড় এই সরকারী কর্মচারি, শুধু সরকারি মসজিদের ইমাম হওয়ার যোগ্যতায়। জঙ্গি গ্রেফতার, ও জঙ্গি ফাঁসির ডামাডোলে দাঁড়ি-টুপির ইমেজ প্রায় ডুবতে বসেছিলো। এই বিড়াল-কার্টুন নিয়ে যদি আবার দেন-দরবারে ফেরত আসা যায়। 
লড়াই এখন সেয়ানে সেয়ানে। সরকার কাকে রাখবেন আর কাকে ঢাকবেন এই দোটানায় ঠিক নেই। মতিউর রহমান তো আছেনই কোলের কাছে। মুসুল্লীরাও কত কাছে ঘেঁষতে পারেন তার দড়ি টানাটানি হবে অন্দরমহলে। 
৩.
আশংকায় নেই মতিউর রহমান। আজকের সংখ্যায় নাসের আর সাইফুর রহমানকেই আলপিন ফুটিয়েছেন বড় করে। যদিও দেশের জন্য গুরুত্বপূর্ণ সংবাদ ছিল আইএমএফের পিছু হটা। সিভিল সোসাইটির পত্রিকা প্রথম আলোয় আইএমএফ-বিশ্বব্যাংকের সমালোচনা অনেক ঢেকে-ঢুকে করতে হয়।
আশংকা না থাকলেও স্বস্তিতে নেই তিনি নিশ্চিত। বন্ধ হয়ে গেছে 'আজকের কাগজ'। সিএসবি-তে হাহাকার। যায়যায়দিন-ও সংকটে। শুক্রবারের আগে কী দফারফা করা যায় তার হিসাব করা কঠিন। প্রথম আলোর শক্তি অনেক; সরকার আছে, আছে পাঠক। কিন্তু ধূর্ততার কারণে নাই মনোবল, স্বচ্ছতা আর আদর্শের শক্তি। পত্রিকার পাঠকদের একধরনের মৌন সমর্থন হয়তো পাবেন মতিউর রহমান কিন্তু অগ্রসর পাঠকের নৈতিক সমর্থণ তিনি হারিয়েছেন বেশ আগেই। এই দুর্দশায় তার বড় বেশি মনে পড়বে তিনি ও তার পত্রিকা কতটা স্বজনহারা হয়ে পড়েছে।      
৪.
মতিউর রহমানের সবচে বড় আশা সরকার। তিনি সরকারকে আগলে রেখেছেন সুতরাং তারা এই আপদে তাকে বাঁচাবে নিশ্চয়ই। কিন্তু মঈনুল হোসেন আঙুল দিতে পারেন। আজকের ইত্তেফাকে মঈনুল হোসেনের বক্তব্যটাও বড়ো ত্যাড়া, তিনি আগুনে পানি না দিয়ে ঘি ঢেলেছেন। তবে মঈনুলকে কাভার দিতে মইন উকে টেবিলে দরকার। 
অন্যকিছু সুবিধা দিয়ে মুসল্লীদের ঠান্ডা করার ব্যবস্থা করার কথা ভাবা যায়। জঙ্গিবাদী দুয়েকটা মামলাও যদি চালু করা যেত- একটু ভড়কে দেয়ার জন্য। নেতাদের মধ্যে কারো আত্মীয়-পুত্র জেলে নাইতো? - ওদের জামিনের বিনিময়ে একটা চুক্তিতে আসা যায় না।
তবে এসবে কিছু নেতাকে খূশি করা যাবে কিন্তু  ধর্মপ্রাণ দেশবাসীর কাছে মুসুল্লীদের মুখরক্ষা হবে না। সমর্থকদের বলবার মত কিছু ছাড় দিতে হবে: প্রেস কাউন্সিলে খতিবকে উপদেষ্টা করা যায় কি? ওরা আবার পত্রিকা সেন্সরের জন্য শরিয়াহ্ কাউন্সিল চেয়ে বসে কিনা? 
না, বন্ধ করতে হবে প্রথম আলো। এই দাবীটাই যদি বড় হয়ে ওঠে, তবে? তখন না হয় আলপিনের প্রকাশনাটাই অনির্দিষ্ট কালের জন্য স্থগিত করে দিলো সরকার। এটা মানতে অসুবিধা নাই মতিউরের। 
৫.
একদম বন্ধুহারা হননি মতিউর রহমান। শিবির একটা বিজ্ঞপ্তি দিলেও জামাত এখনও মুখ খূলেনি। মুসুল্লীদের আন্দোলনের শিরোভাগে আমিনী আছেন, স্বাভাবিকভাবে জামাত দূরে থাকবে। আমিনীকে ইসলামের নেতা বানাতে তো আর জামাত দল খূলে নাই। কিন্তু আরেকটু যোগাযোগ করে জমাতকে সরিয়ে রাখলে ভালো হয়। নিজামীর ফোন নাম্বার টা কই? (হ্যালো, আমিও মতিউর রহমান, শুধু নামের শেষে নিজামী নাই।) 
সংকটে ছিল মুসুল্লী গোষ্ঠী। এখন একটা দর-কষাকষির ভালো উপায় পাওয়া গেছে।
সংকটে পড়েছেন মতিউর রহমান। আলপিন এখন নিজেই খোঁচা খেয়ে বসেছে।
লড়াই এখন সেয়ানে সেয়ানে। তবে ময়দানের লড়াই চাইবেন না সরকার বা মতিউর রহমান। কিন্তু মুসুল্লীরা কি টেবিলের নীচে হাত বাড়িয়ে লড়াই থামাবেন? কঠিন প্রশ্ন।
দেখা যাক, শুক্রবারের মধ্যেই জানা যাবে গলাগলি না গোলাগুলি, কোন সমাধান বেছে নিলেন সেয়ানারা।   
 

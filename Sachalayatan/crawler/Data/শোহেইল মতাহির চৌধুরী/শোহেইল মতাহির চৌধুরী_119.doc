সচল থাকুন সচলায়তনেই



নিজের ইচ্ছামত যা খুশি লেখার জন্যই আমি ব্লগাই। কিন্তু হট্টগোল শুরু হওয়ায় পুরনো বাড়িতে লেখা বাদ দিয়েছি অনেকদিন। সচল চালু হওয়ার পর দুটো লেখা পোস্ট্ করে এসেছিলাম। সচল এখন পাঠকদের জন্য উন্মুক্ত। আগের বাড়িতে লেখা দেয়ার বড় কোনো ইচ্ছা আমার হয় না। 
পুরনো জায়গাটায় এখন যেসব অদ্ভুতুড়ে লেখালেখি হয় তার মাঝে দু-একটা ভালো লেখা কোথায় ডুব দিয়ে থাকে তা বিশেষ চোখে পড়ে না। সচল-এ অবস্থাটা ঠিক বিপরীত। কম ব্লগার। ভালো লেখা। লক্ষ করার বিষয়, এই প্ল্যাটফর্মের কারণে ব্লগাররা আগের চেয়ে নিজের লেখার প্রতি অনেক বেশি যত্নবান। নতুন সৃজনশীল দিকেও ঝুঁকছেন কেউ কেউ (উদাহরণ দাদৈতিহাসিক)। সচলায়তন থেকে আমাদের মূল আশাটা এরকমই ছিল।  
অতি-আঁতেল হলে ভিন্ন কথা, সাধারণভাবে লেখকরা চান তাদের লেখা বেশি পাঠকরা পড়ুক। রোমা রোঁলা আশা করেছিলেন বাংলার চাষীরা একদিন রবীন্দ্র সঙ্গীত গেয়ে গেয়ে চাষ-বাস করবে। সুতরাং লেখকরা তাদের লেখা একাধিক জায়গায় দিতে চাইবেন, সেই স্বাভাবিক। তবে এক্ষেত্রে পত্র-পত্রিকার নর্মটা আমরা মনে রাখতে পারি; একসাথে লেখা দুই পত্রিকায় পাঠানো যায় না। নির্দিষ্ট সময়ের মধ্যে প্রকাশ না হলে তবে অন্য কোথাও পাঠানোটাই রীতিসম্মত। ব্লগের ক্ষেত্রে সে কথা খাটে না বলে যুক্তি দেয়া যেতে পারে। আর বিষয়টা এ পর্যায়ে লেখকের হাতে ছেড়ে দেয়া ছাড়া কর্তৃপক্ষেরও কিছু বলার অবস্থা নাই। 
এক্ষেত্রে নিজের মতটাই আমি বলতে পারি। নিজের জন্য আমি রেখেছি সচলায়তন। ঐ পুরনো হট্টগোলে আমি গিয়ে পড়তে চাই না। সচলায়তনের কথা জানিয়ে দেয়ার পর এখন আর সেখানে গিয়ে লেখা দেয়ার শক্ত কোনো যুক্তি নাই। ওই বাড়ির বৈঠকখানা যত বড়ই হোক, আমার মেয়ের বিয়ে আমি আমার উঠানেই দিতে চাই। 
মেহরুন নামে যে পাঠকের কথা শেষ ব্লগে বলেছিলাম, সে সচলায়তনে পড়তে এসেছিল তার প্রিয় ব্লগারের লেখা সেখানে পায়নি বলে। তার প্রিয় ব্লগার হাসান মোরশেদ মনে হয় ইদানিং অন্য কোথাও লেখা দেননি। দিলেও সেই পাঠকের চোখে পড়েনি।  পাঠককে যদি আমরা অবজ্ঞা না করি তবে পাঠক তার প্রিয় লেখকের পথের চিহ্ন খুঁজে এখানে আসবেন তা নিশ্চিত।
জেবতিক আরিফ সচলায়তনকে আদর্শের জায়গা থেকে দেখছেন। তিনি নিজের অবস্থান, লড়াকু মনোভাব ও স্বকীয়তার বিষয়ে আপোষে যেতে নারাজ। সচলায়তনের প্রতি তার ভালবাসা এখন দায়িত্বের পর্যায়ে চলে এসেছে। আমি তার সাথে একশত ভাগ একমত। যেমন একমত অলৌকিক হাসান বা অন্যান্যরা। 
আমি মনে করি এখন আমাদের ফাইনাল পরীক্ষা চলছে। এসময় মনোযোগটা পড়ালেখার দিকেই রাখা উচিত। বৈকালিক টাংকিবাজিটা কিছুদিন বাদ রাখলে পরীক্ষাটায় ভালো করা যাবে।  ঐ বাড়ি আমাদেরকে সরস ফাজলামির সুযোগ দিয়েছে অনেক। কিন্তু সচলায়তন আমাদেরকে এমন কিছু দিতে পারবে যা নিয়ে আমরা ভবিষ্যতে গর্ব করতে পারবো। আমরা কিছু ভালো লেখক, পাঠক, সমালোচক ও বোদ্ধাকে এখানে পরিপক্ক হতে দেখবো। এই প্রক্রিয়ার সাথে যুক্ত থাকার আনন্দ ডোবায় ব্যাঙাচিকে ঢিল ছুঁড়ে পাওয়া আনন্দের চেয়ে অনেক বেশি সুদূরপ্রসারি। 
সচলায়তনেই থাকুন। সচল থাকুন।      


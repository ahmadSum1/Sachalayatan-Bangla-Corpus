সচল হচ্ছে অচলায়তন



আরো একটি বাংলা ব্লগ। আরেকটু আমাদের মনের মত। আরেকটু স্বাধীনতা। আরেকটু মুক্ত চিন্তার অনুসারী। আরেকটু বুদ্ধিমান মানুষের পদচারণা। দেশ, স্বাধীনতা, মুক্তিযুদ্ধের মত বিষয় নিয়ে, অথবা যেকোনো সংবেদনশীল বিষয়ে অহেতুক মিথ্যা ও অশ্লীল প্রোপাগান্ডা থেকে মুক্তি। সোজা কথায় আমাদের ভালো লাগার, গর্ব করার মত একটা ব্লগ। 

অবশ্যই এই ব্লগ আমাদের। আমার, আপনার মত একই মাত্রায় যারা চিন্তা-ভাবনা করেন তাদের পরিশ্রমে ও মেধায় তৈরি। আর আমরা সবাই নানা স্বাদের লেখা লিখে একে করে তুলবো স্পন্দিত। সুতরাং নেপথ্যের লোকদের মত আমরা যারা প্রকাশ্যে থাকবো, তাদেরও সমান ভাগ এই ব্লগে। এই ব্লগ আমাদের। 

এখন পদক্ষেপ হোক অচলায়তনকে সচল করার। নাড়া দেয়া হোক, ধাক্কা দেয়া হোক অটল দেয়ালগুলোকে। বিবর্তন আসুক আমাদের জীবনে ও চিন্তায়। তবে, হয়তো আমাদের সবার অভিজ্ঞতা আছে কীভাবে একটি চমৎকার ব্লগ নষ্ট হয়ে যায়, নিয়ন্ত্রণের অভাবে। সুতরাং আমরা সাবধান থাকবো। তবে সেই সাবধানতা ক্যান্টনমেন্টের সাবধানতা নয়, সেই সাবধানতা হোক নেইবারহুড ওয়াচের। পড়শির সাবধানতা। 

আর ব্লগের চারিত্র কেমন তা শেষ পর্যন্ত নির্ধারন হবে, ব্লগে কেমন লেখা পড়তে পাওয়া যায় তার ওপর। সুতরাং সুপ্রিয় ব্লগারুরা, আপনি যে লেখার পরিবেশ এতদিন পাননি বলে মনে করেন, সেই লেখাটা লেখুন। পদ্য-গদ্য-নাটক-প্রবন্ধ করুন, অথবা শুধুই লিখে রাখুন আপনার দিনলিপি। 

বেশি করে ভালো ভালো লেখা দিন আর কমিয়ে দিন খুনসুঁটি মার্কা কানাকানি আর চেঁচামেচি। 

শুভেচ্ছা, সবাইকে। 

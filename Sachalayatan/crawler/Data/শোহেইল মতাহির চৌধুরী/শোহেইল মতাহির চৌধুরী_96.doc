দেশের সব ছাত্ররাই কি দেশের ছাত্র?



ছাত্রদের প্রতিবাদ
চেনা ইতিহাসকেই নতুন করে প্রতিষ্ঠা করলো ছাত্ররা। জানা সত্যকে নতুন করে জানালো। কী সেই ইতিহাস? কী সেই সত্য?
বাঙালি জাতির অধিকার আদায়ের আন্দোলনে এই মাটির ছাত্ররাই এগিয়ে আসে সবার আগে। 
ঢাকা বিশ্ববিদ্যালয় থেকে শুরু হওয়া এই প্রতিবাদে অংশ নিয়েছে দেশের অনেক বিশ্ববিদ্যালয়। পত্রিকার পাতায় নাম এসেছে জাহাঙ্গীরনগর, রাজশাহী, চট্টগ্রাম, জগন্নাথ, শেরেবাংলা, শাহজালাল, ময়মনসিংহ বিশ্ববিদ্যালয়ের কথা। অন্যান্য বিশ্ববিদ্যালয়গুলোতেও নিশ্চয়ই প্রতিবাদ বিক্ষোভ হয়েছে। ঢাকা শহরের সিটি কলেজ,ঢাকা কলেজের ছাত্রদের প্রতিবাদের  কথাও এসেছে। 
কিন্তু অনেকের মত একটি বিষয় আমার দৃষ্টি এড়ায়নি। সেটি হচ্ছে, প্রতিবাদের এই তালিকায় আমি কোনো প্রাইভেট বিশ্ববিদ্যালয়ের নাম দেখিনি। উত্তর-দক্ষিণ, পূর্ব-পশ্চিম কোনো বেসরকারী বিশ্ববিদ্যালয়ের ছাত্ররাই কি প্রতিবাদ করেননি তাহলে?   
কেন? 
তাহলে কি পাবলিক ও প্রাইভেট বিশ্ববিদ্যালয়ের ছাত্ররা দু'জাতের ছাত্র?
তবে কি ভিন্ন জাতের বিশ্ববিদ্যালয়ে ভিন্ন রকম শিক্ষা পায় ছাত্ররা? 
এনজিও বিশ্ববিদ্যালয় ব্র্যাক বা গণবিশ্ববিদ্যালয়ের নামও তো দেখিনি। 
কাকে দায়ী করবো?
এসব বিশ্ববিদ্যালয় তৈরি  করার পেছনে তবে কি এরকম নির্জীব মানুষ তৈরির ষড়যন্ত্রও ছিল? 
নাকি এসব বিশ্ববিদ্যালয়ে পড়ুয়ারা দেশের ভবিষ্যত নিয়ে থোড়াই কেয়ার করে? 
যারা প্রতিবাদে প্রতিরোধে দেশের ইতিহাসকে সচল রাখলো সেসব তরুণ শিক্ষার্থীদের যদি ছাত্র বলি, তাহলে বেসরকারী বিশ্ববিদ্যালয়ের ছাত্রদেরকেও কি একই সংজ্ঞায় ছাত্র বলা যাবে? 
 

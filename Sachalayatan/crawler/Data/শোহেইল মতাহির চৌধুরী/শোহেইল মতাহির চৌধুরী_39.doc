দোপেঁয়াজা নিয়ে গাণিতিক বিভ্রাট



দোপেঁয়াজা
১.
আপনাদের অনেকের হয়তো জানা থাকতে পারে যে দোপেঁয়াজা রান্নায় দুইবার পেঁয়াজ দেয়ার একটা কৌশল আছে। আমি জানতাম না। দোপেঁয়াজাকে আমি সব সময় মোল্লা দোপেঁয়াজার প্রিয় খাবারই ভেবে এসেছি। সুতরাং নামের আগের দো যে সংখ্যা দুই এমন আমার কখনও মনে হয়নি। তবে আমার এরকম ধারণা তৈরি হওয়ার কারণ হিসেবে গুরু সিদ্দিকা কবীরকেও কিছুটা দায়ী করা যায়। দোপেঁয়াজায় যে আসলে পেঁয়াজের দুইনম্বরির বিষয় আছে, ‘রান্না, খাদ্য ও পুষ্টি’-তে সেরকম কোনো ইঙ্গিতই করেননি তিনি। তার বইয়ের নতুন ‘কচুয়া’ রঙের সংস্করণটি অবশ্য আমার কাছে নাই। সুতরাং তথ্যসূত্র পুরনো সংস্করণেরই।  
২.
দুইটা দোপেঁয়াজা রান্নার পদ্ধতি আছে সিদ্দিকা কবীরের বইয়ে। ১৭৯ পৃষ্ঠায় ডিমের ও ১৮৩ পৃষ্ঠায় মাছের। তবে এর আলোকে মুরগির দোপেঁয়াজা বানাতেও আমার অসুবিধা হয়নি। কিন্তু এই দুই পদ্ধতির কোথাও দুই ধরনের বা রান্নার দুই সময়ে আলাদা করে দুইবার পেঁয়াজ ব্যবহার করার পরামর্শ দেননি সিদ্দিকা কবীর।
৩.
সংখ্যা নিয়ে সন্দেহ হওয়ায় ইন্টারনেটে একটা সন্ধান চালালাম। তাতেই নিশ্চিত হলাম বাঙালির ঘরে ঘরে একপেঁয়াজাই চালু হয়ে আছে দোপেঁয়াজা হিসেবে। বাঙালি রসনাকে বিভ্রান্তি থেকে বাঁচাতেই তাই এই গুরুত্বপূর্ণ ব্লগের আশ্রয়। 
৪.
প্রশ্ন হলো, একপেঁয়াজাকে দোপেঁয়াজায় রূপান্তরের উপায় কী? বিভিন্ন রেসিপিতে আসলে বিভিন্ন পদ্ধতি বাতলানো আছে। বাটা পেঁয়াজ দিয়ে প্রথমে মাছ/মাংস ভেঁজে পরে রান্নার মাঝ পযার্য়ে কাটা পেঁয়াজ দেয়াটাই সহজ সমাধান। তবে পাকিস্তানী মাংসের দোপেঁয়াজা রান্নাতে প্রথমে পেঁয়াজের দুই স্তরের মধ্যে মাংস কিছুটা সিদ্ধ করে পরে কাটা পেঁয়াজ যোগ করে। দো-র দুই যে কত ভিন্নরকমের হতে পারে সে বর্ণনায় গেলে এটা গবেষণাপত্র হয়ে যাবে। আমার ব্যক্তিগত পছন্দের একটা রেসিপি বইয়ের উদাহরণ দিয়ে দো-র বৈশিষ্ট্য আরেকটু খোলাসা করি। এভরিডে চিকেন কুকবুকের সংজ্ঞাটাই আমার বিশেষ পছন্দ সেখানে দোপেঁয়াজার দুইকে বিশেষ মাহাত্ম্য দেয়া হয়েছে। এই বইয়ের মতে দুই ধরনের পেঁয়াজ রান্নার দুই পযার্য়ে দেয়াটাই দো-পেঁয়াজার মূল বৈশিষ্ট্য। ছোট ছোট পেঁয়াজকে আধা-আধি করে ভাগ করে প্রথমে ভেঁজে তুলে রাখা হয়। আর বড় পেঁয়াজ কুঁচি করে কেটে রান্নায় দেয়ার পর শেষের দিকে তুলে রাখা পেঁয়াজগুলো যোগ করা হয়। এতে জিহ্বায় দুই ধরনের পেঁয়াজের সোয়াদ মেলে। তবেই না দোপেঁয়াজা নামের স্বার্থকতা। 
আশা করি এই পোস্টের পর দোপেঁয়াজা নিয়ে গাণিতিক বিভ্রাটটি আর থাকবে না। 
 

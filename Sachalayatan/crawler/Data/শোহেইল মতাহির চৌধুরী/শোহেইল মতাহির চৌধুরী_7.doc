ছবিব্লগ: ল্যাভেন্ডার খামারে পর্যটন



গরমের সময় গায়ে পাউডার দেয়ার চলটা এখন নিশ্চই উঠে গেছে। ঘামাচি রোধে প্রিকলি হিট পাউডারের বিজ্ঞাপন কি দেখা যায় টিভিতে? সাইদাবাদী হুজুরের মেন্থল দেয়া ঠান্ডা পাউডার, যা কিনা থাইল্যান্ডের হুলা হুলা নামের পাউডারের হুবহু নকল ছিল, তার বিজ্ঞাপনে এরশাদ সরকারের ১২ জন মন্ত্রী মডেল হয়েছিলেন। পৃথিবীর যেকোনো দেশের জন্য নিশ্চই এটা একটা রেকর্ড। 
সে যাক ল্যাভেন্ডার শব্দ বা ল্যাভেন্ডারের গন্ধের সাথে আমার পরিচয় গায়ে মাখা পাউডার দিয়েই। বাংলাদেশে ল্যাভেন্ডারের চাষ হতে দেখিনি। খুব ছোটবেলার স্মৃতিতে যে পাউডারের টিনের লম্বা কৌটা চোখে ভাসে তার রং ছিল হালকা বেগুনি আর গায়ে ছিল ছোট ছোট ফুল আঁকা। ছোটবেলার প্রভাব কেন জানি মনে হতো স্বপ্নের ফুল বোধহয় বেগুনিই হবে। তবে স্মৃতিতে কিছুটা গন্ডগোল হতে পারে। হতে পারে ড্রিমফ্লাওয়ার নামে পন্ডস যে ট্যালকাম পাউডার তখন বানাতো তাতে ল্যাভেন্ডারের গন্ধ ছিলই না। বরং ইয়ার্ডলি কোম্পানির ল্যাভেন্ডার গণ্ধের পাউডারের সাথে আমার মনে ছবি যুক্ত হয়ে আছে ড্রিমফ্লাওয়ারের কৌটার। 
ফ্লিকারে আমার এক কন্ট্যাক্ট মাশরুম এ্যান্ড গ্যাজেটের এক ছবিতে দেখি হঠাৎ ল্যাভেন্ডারের এক খামারের ছবি। বেগুনি বেগুনি ফুলের সারি দিগন্তে গিয়ে বেঁকে গেছে। আহা চোখ জুড়ায় সে দৃশ্যে। ছবির বাড়তি তথ্য ঘেঁটে দেখলাম জায়গাটা লন্ডন থেকে খুব দূরে নয়। ঘন্টা খানেকের দূরত্বে লুটনের কাছাকাছি হিচিনে। কয়েকজন বন্ধুকে কম্পিউটারে ছবি দেখিয়ে যথেস্ট উদ্দীপ্ত করতে পারলাম না। সুতরাং আমাদের পরিবারই বেড়িয়ে পড়লাম একদিন। 
কৃষিজমিই ছিল খামারটি। এখনও দুই পাশে গমের চাষ হয়। তবে বিশাল এক জায়গা জুড়ে গ্রীষ্মে চাষ করা হয় ল্যাভেন্ডার। চাষের পাশাপাশি পর্যটন থেকেও পয়সা আসে খামারির। জনপ্রতি তিন পাউন্ড প্রবেশমূল্য। বিনিময়ে পাওয়া যায় ফেরতযোগ্য একটা কেঁচি আর ছো্ট্ট একটা পলিথিনের ব্যাগ। আপনার চাহিদামত ল্যাভেন্ডার কেটে নিয়ে যেতে পারেন। বিকাল পাঁচটায় ছোট্ট দোকানটা বন্ধ হয়ে যায় যাতে ল্যাভেন্ডার থেকে তৈরি প্রসাধন সামগ্রী পাওয়া যায়। সে বিষয়ে আমাদের আগ্রহ ছিল না। আমাদের সমস্ত আগ্রহ ছিল খামারটির প্রাকৃতিক সৌন্দর্য উপভোগ করার দিকে।
খামারে ঢুকতেই ল্যাভেন্ডারের মৃদু গন্ধে ফুসফুস ভরে উঠলো। আর খামারে ঢুকে চোখ ভরে দেখতে লাগলাম অপূর্ব দৃশ্যটি। ছবিতে সবতো আর ধরা যায় না। ভেবেছিলাম এইচডিআর করবো। কিন্তু সময়ের স্বল্পতা, ট্রাইপড বের করার হাঙ্গামা, শ্রেয়া-শ্রেষ্ঠার বিরক্তিমাখা কান্না ইত্যাদি মিলিয়ে আর  সেসব জটিল পদ্ধতিতে যাওয়া হলো না। 
ছবি: ল্যাভেন্ডারের সারি

ল্যাভেন্ডারের বেগুনি সারি খামারের এ মাথা থেকে ও মাথা চলে গেছে। তবে ঋতু শেষ তাই সবুজ শাখাকান্ডটির রং মূল বেগুনিকে এখন কিছুটা ভিন্ন টোন এনে দিয়েছে। ল্যাভেন্ডারের ক্ষেতের দুইপাশে গমের ক্ষেত। সোনালী রংয়ের গম পেকে নুয়ে আছে গাছগুলোর শীষ। একপাশে ল্যাভেন্ডার কেটে নেয়ার পর সবুজ সারি। 
ছবি: ডগা কেটে নিয়ে যাওয়া ল্যাভেন্ডারের সারি

একসময় মনে হলো পাকা গমের ক্ষেতও আমি দেখিনি কখনও। দাঁড়ালাম গিয়ে ক্ষেতের মাঝখানে। 
ছবি: পাকা গমের ক্ষেত

যুক্তরাজ্যের সূর্য। এই রোদেলা এই মেঘলা। যেই আকাশটা মেঘলা হয়ে এলো দেখি ক্যামেরার চোখে ল্যাভেন্ডারের সারিকে একটু ভিন্ন রংয়ের লাগছে। 
ছবি:  আবার ল্যাভেন্ডারের সারি

ল্যাভেন্ডারের ক্ষেতে প্রজাপতিই ঘুরার কথা। কিন্তু দেখে মনে হলো মথ। শরীরটা এমন বিশ্রী কেন? ম্যাক্রো লেন্স ছাড়া এসবের ছবি তুলে কোনো তৃপ্তি নাই। তবু টিপলাম কয়েকবার শাটার।
ছবি: একি প্রজাপতি না মথ? মথেরও তো এমন রঙিন পাখা হয়, হয় না?

খামারে ঘোড়াও আছে। কিন্তু কাঁটাতারের অনেক ভেতরে। ভেবেছিলাম আকাশ বা ল্যাভেন্ডার ক্ষেতের বিপরীতে ঘোড়ার দারুণ ছবি উঠবে। কিন্তু কিসের কী? সেই কম্পোজিশনে ঘোড়াকে পেতে হলে ঝুঁকি নিতে হবে অনধিকার প্রবেশ আর পেছনের পায়ের লাত্থির। 
ছবি: ঘোড়া কি সারাদিন ঘাসই খায়? কি বিরক্তিকর জীবন!

ল্যান্ডস্কেপ তুলতে লোকে ওয়াইড এ্যাংগেল লেন্স ব্যবহার করে। আমার তো শখের ক্যামেরাবাজ দশা এখনো কাটেনি। তাই ক্যামেরার সাথে পাওয়া কিট লেন্সই ভরসা। তথাকথিত ১৮ মিমি (আসলে ফুলফ্রেম ক্যামেরার বিবেচনায় ২৭ মিমি) তে লেন্স আটকেই ছবি তুলছিলাম। তখন মনে হলো কিছু কিছু ল্যান্ডস্কেপের ছবি দেখি জুম করে তোলা। তাতে দৃশ্যগুলোর গভীরতা হারিয়ে যায়। কিন্তু দৃশ্যের স্তরগুলো মিলে একটা বিমূর্ত বিমূর্ত ছবি পাওয়া যায়। ল্যাভেন্ডারের বেগুনি রং, গমের সোনালী-হলুদ আর আকাশের নীল মিলে একটা সেরকম ছবি তোলা আশায় ক্লিক করলাম। কিন্তু আকাশের নীলচে ভাব তখন একটু ফ্যাকাশে আর মেঘগুলোও নিরুদ্দেশ।
ছবি: ল্যাভেন্ডার, গম আর আকাশ

জন্ম হওয়ার পর থেকে শ্রেয়া-শ্রেষ্ঠা ঘুরাঘুরি কম করে নাই। আর ছবিই তোলা হয়েছে তাদের অনেক। এই ছবিটা ল্যাভেন্ডার ক্ষেতে তাদের রিকশায়। রোদে পুড়ে তারা চেঁচাচ্ছিল তারস্বরে। অনেকটা সে কারণেই শান্তিমত ছবি তোলা যাচ্ছিল না। অথচ যখন তাদের ছবি তুলতে গেলাম দেখি দুজনই একেবারে চুপ। দুই পা হ্যান্ডেলে তুলে দিয়ে অলস ভঙিতে তাকিয়ে আছে ক্যামেরার দিকে। 
ছবি: ল্যাভেন্ডারের ক্ষেতে শ্রেয়া-শ্রেষ্ঠা

আশপাশের লোকজনও এই খামারে বেড়াতে আসে। তবে সম্ভবত: পর্যটনের সময় শেষ হয়ে গেলে এবং কোনো প্রবেশ মূল্য না দিয়ে। ল্যাভেন্ডার ক্ষেতের পাশ দিয়ে একটা রাস্তা আছে। সেখানে দেখলাম অনেকে সাইকেল চড়ে যাচ্ছে বা কোউ কেউ নিয়ে এসেছে পোষা কুকুরকে। 
ছবি: দিগন্ত ছোঁয়া মেঠো পথ

খামারিদের দেয়া কেঁচি দিয়ে কিছু ল্যাভেন্ডারের ডগা কেটে ব্যাগ ভরলাম। কিন্তু মনে হলো এর কোনো দরকার ছিল না। শুধু দৃশ্য দেখাটাই যথেষ্ট ছিল। মনে মনে এই ভাবতে ভাবতে খামারটা ছেড়ে আসলাম যে যশোহরে রজনীগন্ধা বা গ্ল্যাডিওলাসের খামারে হয়তো একসময় এরকম প্রবেশমূল্য নিয়ে পর্যটনের ব্যবস্থা করবে সেখানকার কৃষকেরা। ফুল বিক্রির পাশাপাশি হয়তো পর্যটন থেকেও কিছু পয়সা আসবে কৃষকের হাতে।


সরকার কবিতা পড়তে পারলে কী হয়?



(শিরোনামের প্রশ্নটির উত্তর আমরা জেনে গেছি। যারা অনলাইনেও দেশের দৈনিক পড়েন না তারা নীচে জ্বিনের বাদশার পোস্টে উঁকি দিতে পারেন। তবে পত্রিকা আর পোস্ট থেকে আপনারা যা জানবেন তার সাথে আরো কিছু যোগ করার জন্যই এই পোস্ট। শেষ পর্যন্ত পড়তে থাকুন।)
আবু করিমের দুর্ভাগ্য যে কবি হিসেবে তার নামটা ফাটলো আমলা হিসেবে তার চাকুরি যাওয়ার পর। এই বিশ্বমন্দার সময়ে একদা সহকর্মী হিসেবে তার চাকুরি যাওয়ার সংবাদে আমি খুশি হতে পারি না তবে কবি হিসেবে তিনি বহুবার এই আমলার চাকুরি ছেড়ে দিতে চেয়েছেন। তার কবিতা সংগ্রহের ভূমিকায় তিনি লিখেছেন:
...আমার কবিতা এখনও বৃহত্তর পাঠক-পাঠিকাদের কাছে আমি পৌঁছুতে পারিনি। জীবিকার জন্য আমলার পেশা বেছে নিয়ে আমার ব বৈষয়িক জীবনে কিঞ্চিত তরক্কি হয়েছে কিন্তু কবি-জীবনে আমি প্রচন্ড বাধাগ্রস্থ হয়েছি। মন খুলে বা হাত খুলে লেখার যে স্বাধীনতা তা আমি কবরস্থ করেছি। (পৃষ্ঠা-৮) 
তার এই আক্ষেপ পাওয়া যাবে তার বিভিন্ন কবিতায়।
চাকুরি যাওয়ায় কবি হয়তো এখন মুক্ত হলেন। অবিরাম কাব্য চর্চা করতে পারবেন।
২.
কবি হিসেবে তিনি আরো একবার মিডিয়ার আলোচনায় এসেছিলেন। তখনকার কারণ ছিল তার ভাষায় তার বেগম-পসন্দ কবিতার সংকলন প্রকাশন। ২০০৬ সালে বের হয় তার একটি কবিতা সংকলন যার নাম ছিল ‘নারীদের পছন্দকৃত আবু করিমের কবিতা’। তাঁর ঘনিষ্ঠ তিন নারীর বাছাই করা তার কবিতা নিয়ে একটি সংকলন। কেন এরকম বেগম-পসন্দ সংকলন? বইটির ভূমিকাতেই তিনি সে প্রশ্নের জবাব দিয়েছেন: ‘আম যদি বেগমপসন্দ হতে পারে কবিতাও হতে পারে বেগমপসন্দ’ (পৃষ্ঠা ৭)। তবে সংকলনটি নিয়ে তার আবেগের দেখা মিলবে ঐ ভূমিকার তৃতীয় অংশে (পৃষ্ঠা ৮):
এখনকার অনেক তরুণ কবি আমাকে আমলা কবির কাতারে ফেলে দিতে চায়। সুতরাং নিজের কবিতাকে বৃহত্তর পাঠক সমাজের দরোজায় হাজির করার একটি জ্বালাময়ী ও অন্তর্গত তাগিদ আমি অনুভব করছি। তারই অংশ হচ্ছে এই সংকলন।  
মানে ‘নারীদের পছন্দকৃত আবু করিমের কবিতা’ একটা জ্বালাময়ী অন্তর্গত তাগিদের ফসল।
৩.
সংকলনটি উল্টাতে গিয়ে বুঝলাম চাকুরি আবু করিমের যেতে পারতো বহু আগেই। কিন্তু সব সরকার মনে হয় কবিতা পড়ে না। অথবা সব সরকারের সমর্থকরা বইমেলায় যায় না। আবু করিমের চাকুরি যাওয়ার নেপথ্যের কারণ হলো বঙ্গবন্ধু ও তার পরিবারকে নিয়ে রূপকধর্মী একটা কবিতা লেখা। যে কবিতায় বঙ্গবন্ধু ও তার পরিবারের মানহানি করা হয়েছে বলে অভিযোগ উঠেছে। আবু করিম নিজে তা অস্বীকার করেছেন এবং নি:শর্ত ক্ষমাও চেয়েছেন। কিন্তু বিএনপির সমর্থকরা যদি তার দিকে আঙুল তুলতেন তবে তিনি অস্বীকার করার উপায় পেতেন না। কারণ একটি কবিতায় কয়েকটি জায়গায় তিনি জিয়াকে সরাসরি খুনি বলেছেন। তার বিশ্বাসঘাতক নামের কবিতার কয়েকটি লাইন: 
‘ফলে পেশাদার খুনি জেনারেল জিয়া
তাহেরকে হত্যা করার জন্য শেষমেষ
মার্কিন যুক্তরাষ্ট্র থেকে সিনথেটিক ফাইবার আমদানি করেছিল’।
‘নিজের ক্ষমতা নিরঙ্কুশ করতে
আবু তাহেরকে হত্যা করা ছাড়া
জিয়ার সামনে আর কোনো পথ ছিল না।
মানুষ কেনায় দক্ষ জিয়া
কোনো মূল্যেই আবু তাহেরকে কিনতে পারেনি’।
‘মানুষ নামধেয় কিছু বিশ্বাসঘাতক সেদিন
আবু তাহেরকে ফাঁসিতে ঝোলানোর কাজে
খুনি জিয়াকে সহযোগিতা করেছিল’। 
এই কবিতা লেখা হয়েছিল জানুয়ারি ১৯৮০তে। কিন্তু জিয়া সমর্থকদের রোষানলে তিনি পড়েননি। তবে আওয়ামী লীগের শেখানো রাস্তায় হাঁটতে পছন্দ করে বিএনপি। তারাও পরের দফায় ক্ষমতায় এসে কবিতা পড়তে শুরু করতে পারে। সে হিসেবে এই কবিতার জন্য দ্বিতীয়বার চাকুরি যেতে পারে আবু করিমের।
৪. একটি গল্প লেখার জন্য সরকারী কর্মকর্তা ও কবি রবীন্দ্র গোপ দীর্ঘদিন চাকুরিহীন ছিলেন খালেদা জিয়ার প্রথম শাসনামলে। কিন্তু সে তো গল্পের জন্য। কবিতার কারণে বিএনপি আমলে কোনো সরকারি কর্মকর্তার চাকুরি গেছে বলে মনে পড়ছে না। তবে মোদ্দা কথা হলো সরকার কবিতা পড়তে শুরু করলেও বিপদ আছে। 
৫. আমার এই লেখার উদ্দেশ্য আবু করিমের কবিশক্তি বিচার ছিল না। তবু জিয়া সংক্রান্ত তার লাইনগুলো পড়তে গিয়ে মনে হলো অনেক পাঠকের কাছে এগুলোকে কবিতার চরণ মনে নাও হতে পারে। তাতে আবু করিমের কবিতার প্রতি তাদের একধরনের নাক সিঁটকানো মনোভাব জন্মাতে পারে। প্রকৃতপক্ষে কবির একটা কবিতায় এর জবাব দেয়া আছে সেটা আমি তুলে দিলাম ভুল বুঝাবুঝি দূর করতে:
উদ্ধৃতি
    এখন যদি কেউ ভাবেন আমি ছন্দ জানি না তাই
    গল্প কবিতা করে দিতে চাই একাকার
    তাদের অবগতির জন্য বলি
    ছড়া লিখেই আমার কবিতায় হাতেখড়ি
    এখনও ছন্দের ওপর ঘুরাতে পারি ছড়ি
    তা ছাড়া আমি ছিলাম বাংলা অনার্সের বাঘা ছাত্র
    ছন্দ সেখানে পাঠ্য
    আমি যা লিখি সেটা নয় অলীক কুনাট্য।
(সীমানা: আবু করিম)
আশা করি এই অংশটুকু পড়ার পর পাঠকরা তার কবিতার শক্তি বুঝতে পারবেন। 


গণতন্ত্র জিন্দা করার জাতীয় সরকার



একটি পত্রিকার সম্পাদক ও ব্যারিস্টার পদবীযুক্ত একজন ব্যক্তি। একসময় মন্ত্রী ছিলেন। তাকে সরকারের উপদেষ্টা হিসেবে মনোনয়ন দেয়াই যায়। কিন্তু এতো সব যোগ্যতার পরও সেই মানুষটি যে কিরকম অকাট মূর্খের মত বক্তব্য দিতে পারেন তা তার কথা না শুনলে বুঝা মুশকিল। 
তার সাম্প্রতিক বক্তব্য; এই সরকার সেনা সমর্থিত জাতীয় সরকার। সাংবাদিকদের হাত পা বাঁধা। তারা পাল্টা প্রশ্ন করতে পারেননি সেনা সমর্থিত সরকার কী ধরনের ঘোড়ার ডিম। সেনা অসমর্থিত সরকারই বা কী বস্তু?
আশা করবো ব্যারিস্টার সাহেব এটা জানেন বাংলাদেশের সংবিধানে জাতীয় সরকার বলে কিছু নেই। মানলাম, সরকারের উপদেষ্টা হিসেবে তারপরও তিনি জাতীয় সরকার শব্দটা ব্যবহার করতে পারেন বিশেষ সময়ের পরিপ্রেক্ষিতে। কিন্তু আমরা জানি জাতীয় সরকার বলে যদি কিছু হয় তবে তা হবে সব (বা বড় বড়) রাজনৈতিক দলের সমর্থনে তৈরি করা সরকার। এখন এই সরকারে যারা আছেন তারা  তো কোনো রাজনৈতিক দলের মনোনীত নন এবং কোনো রাজনৈতিক দলের সমর্থনপুষ্টও নন। তাহলে তারা জাতীয় সরকার কীভাবে? 
আর তারা যে জাতীয় সরকার তা কি ক্ষমতাগ্রহণের ছয়মাস পর জনাবের মনে পড়লো। ক্ষমতা গ্রহণের সময়তো তারা একটি সাংবিধানিক টার্ম ব্যবহার করেছিলেন; তত্ত্বাবধায়ক সরকার। এখন কি সংবিধানের লুকোচূরিটুকুও হাপিস করে দিলেন? 
নির্বাচনের রোডম্যাপ রোডম্যাপ বলে গলা ভেঙে ফেলেন তারা। বাংলাদেশের নির্বাচন বিষয়ক কোন্ বিধিমালায়, কোন্ আইনে রোডম্যাপ ধারণাটা, রোডম্যাপ শব্দটা আছে? দাতাদের গাইডলাইন থেকে যখন টার্মিওনলজি কাট-পেস্ট করেন তখন দেশের সংবিধান আইন-বিধিগুলো একবারও উল্টে দেখার প্রয়োজনও বোধ করেন না আপনারা? এই আপনাদের দেশপ্রেমিক সাজার চেষ্টার দৌড়?
এডহক ভিত্তিতে যখন মনে যা এলো সেই বাণী জাতির সামনে ঢেলে দিয়ে দেশ শাসন করা যায় না,জনাব। দেশ শাসনের একটা ধারাবাহিকতা থাকে। পরবর্তী সরকার যদি জাতীয় সংসদে অনুমোদন না দেয় তবে আপনার এই সরকার এখন যেমন অবৈধ ঠিক একইভাবে চিরকাল অবৈধ থেকে যাবে। আপনার জানা থাকার কথা, এই দেশের হাইকোর্ট ৭৫ পরবর্তী সামরিক শাসনের সময়ে দেয়া আদেশ-নির্দেশকে অবৈধ ঘোষণা করেছে। সেই মামলা দীর্ঘদিন ঝুলিয়ে রেখে হজম করে ফেলা হয়েছে। 
আমরা অকাট মূর্খ হতে পারি কিন্তু জনাব ব্যারিস্টার সাহেব আমরা ভুলে যাইনি ৭৫-এ আপনি জাতীয় সংসদ থেকে পদত্যাগ করেছিলেন। কেন? চতুর্থ সংশোধনীর মাধ্যমে দেশে তখন একটা জাতীয় সরকার প্রতিষ্ঠা করা হয়েছিল বলেই তো। আপনি বলেছিলেন এতে গণতন্ত্রকে হত্যা করা হয়েছে। তো জাতীয় সরকার গঠন করলে ৭৫-এ গণতন্ত্র হত্যা হয় আর ২০০৭-এ এসে গণতন্ত্র কি জিন্দা হয়ে যায়?
নামের আগে ডিগ্রি জুড়ে দিয়ে নিজেকে শিক্ষিত জাহির করা যায় কিন্তু তার বদৌলতে জনগণকে অকাট মূর্খ ভাবা ভয়ংকর ভুল। আপনার শিক্ষা ও জ্ঞানের দৌড় আপনার প্রতিটি বাক্যে ধরা পড়ে। জনগণকে এভাবে জ্ঞানদান করা থেকে বিরত থাকুন। বরং কান পেতে জনগণের কাছ থেকে পাঠ নিন। হয়তো আখেরে বেঁচে গেলেও বেঁচে যেতে পারেন।     


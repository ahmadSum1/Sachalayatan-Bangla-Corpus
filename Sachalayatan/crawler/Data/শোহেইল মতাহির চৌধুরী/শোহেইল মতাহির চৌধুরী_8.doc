টিপাইমুখ বিবাদ: শালিস মেনে তালগাছ দান  



যারা বিরক্ত হয়ে চোখ কুঁচকে তাকাচ্ছেন তাদেরকে আগেই নিশ্চিত করি যে টিপাইমুখ নিয়ে আমি নিজে কিছু বলতে যাচ্ছি না। বাঁধ নিয়ে বিবাদ-বিসম্বাদ যথেষ্ট শুনছেন আপনারা – এতে নতুন জল যোগ করার সামর্থ বা ইচ্ছা কোনোটাই আমার নাই। যা শুনেছেন তার সবটুকু হজম হয় নাই বলেই অনুমান করি – কারণ আমার নিজের প্রায় বদহজমের মত অবস্থা। সুতরাং গিলে ফেলা কথাগুলো জাবর কেটেই চলুন বোঝার চেষ্টা করি যে হট্টগোলর মধ্যে কে আসলে কী কথা বলছেন। তাদের কথায়-শ্লোগানে-রচনায়-দাবীতে অমিল কোথায় আর মিল যদি কিছু থেকে থাকে তবে সেটাই বা কী? 
ভাবছেন এই হ্ট্টমালার মধ্যে আমি মিল খুঁজে পেলাম কই। আশ্বস্ত করি প্রথমেই - বিবদমান পক্ষগুলোর মধ্যে কিন্তু মারাত্মক মিল। বরাকের পানি নিয়ে তারা যে যে ভাষায় বা ভঙ্গিতেই কথা ফেনান না কেন শেষ পর্যন্ত তারা একই গাছের ছায়ায় স্বস্তির আশ্রয় নিতে চাইছেন। কিন্তু কেউ কারো কথায় কান দিচ্ছেন না বলে এই মিলটুকু তাদের চোখে পড়ছে না বা পড়লেও আপাতত: জনসমক্ষে তা স্বীকার করছেন না। 
হয়তো ভাবছেন সব পথ যদি এসে একই জায়গায় মিলে শেষে তবে আর ভাবনা কি? আমরাও রবীন্দ্রনাথের মত গেয়ে উঠতে পারি – ‘আমরা সবাই রাজা’ (অবশ্যই যার রাজত্বে আছি সেই আসল রাজাকে মেনে নিয়ে মনে মনে রাজা সেজে গাইতে হবে –রবীন্দ্রনাথ অতি অবশ্যই রাজার গলা কেটে রাজা হওয়ার পরামর্শ দেন নাই)। কিন্তু সমাধান-ই সবসময় গোলমালের মূল উদ্দিষ্ট থাকে না। সামান্য তালগাছের মালিকানা ছেড়ে দেয়ার মত উদার অনেকেই আছেন কিন্তু তাই বলে তালগাছ নিয়ে তাদের যুক্তি-বক্তব্য-দাবীনামা বলতে না দেয়াটা তাদের মৌলিক অধিকারে আঘাত। সুতরাং আসুন কান পাতি – কে কী বলছেন?
কথাসূত্র – ১ : টিপাইমুখ বাঁধে কি বাংলাদেশের বিনিয়োগ করা উচিত? 
প্রথমে একটা উল্টা কথা দিয়েই শুরু হোক। টিপাইমুখ হচ্ছে বাংলাদেশের বিরুদ্ধে একটা ষড়যন্ত্র -ফারাক্কা দিয়ে যেমন বাংলাদেশের উত্তর-পশ্চিমাঞ্চলকে মরুভূমি করে দেয়া হয়েছে তেমনি করে টিপাইমুখ দিয়ে উত্তর-পূর্বাঞ্চলকে শেষ করে দেয়া হবে মোটামুটি এই সিদ্ধান্ত নেয়ার মত যথেষ্ট উজ্জীবিত আমরা। ভারতের এমন হীন ষড়যন্ত্রের বিরুদ্ধে আস্তিন গোটানোর যখন প্রস্তুতি নিচ্ছি আমরা তখন একেবারে বিপরীত কিছু কথাও কিন্তু শুনিয়েছেন বিশেষজ্ঞরা। ঠিক শুনেছি তো আমরা? 
যে পাঁচ সদস্যের বিশেষজ্ঞ দলছাড়া টিপাইমুখ পরিদর্শনে সংসদ-সদস্য দল পাঠানো ঠিক হবে না বলে বিএনপি আওয়াজ তুলেছিল সেই দলে নামভুক্ত করা শীর্ষস্থানীয় একজন পানি-বিশেষজ্ঞ ড. আইনুন নিশাত বলছেন – বাংলাদেশ প্রথমে টিপাইমুখের পক্ষেই ছিল। 
কি মারাত্মক কথা? সত্যি তিনি একথা বলেছেন? কোথায়? – আমার লেখায় বা ভাষ্যে তার বক্তব্য সুর-তাল হারালেও হারাতে পারে তাই প্রথম আলো ২৮ জুন সংখ্যায় তার বক্তব্যটি যেভাবে ছেপেছে সেভাবেই তুলে দিচ্ছি। (মনে করিয়ে দিচ্ছি প্রথম আলো ছাড়াও সচল জাহিদের লেখায় আপনারা নিশাতের মন্তব্য পড়েছেন – তবে ঠিক এভাবে খেয়াল করেছেন কিনা তা যাচাই করে দেখুন) 
১৯৭২ সালে টিপাইমুখ বাঁধ নিয়ে গুরুত্বের সঙ্গে আলোচনা শুরু হয়। তখন বাংলাদেশ উল্টো এই বাঁধের পক্ষে ছিল। বাংলাদেশে টিপাইমুখ নিয়ে একটা অফিসও স্থাপন করা হয়েছিল। তখন এই বাঁধটি বন্যা নিয়ন্ত্রণের কাজে ব্যবহারের পরিকল্পনা ছিল। (আইনুন নিশাত, প্রথম আলো ২৮ জুন)
এই বক্তব্যে বোঝা যায় টিপাইমুখ বাঁধের পক্ষে বাংলাদেশের থাকাটা শুধু কথার কথা নয়। টিপাইমুখ নিয়ে বাংলাদেশ একটা অফিসও বানিয়েছিল যে অফিসের উদ্দেশ্য ছিল টিপাইমুখ বাঁধ দিয়ে বন্যা নিয়ন্ত্রণ করা।
ঐ সময় অর্থাৎ ১৯৭২-এ বাংলাদেশের ক্ষমতায় ছিল আওয়ামী লীগ – মুক্তিযুদ্ধের মিত্র শক্তি হিসেবে ভারতের প্রতি আওয়ামী লীগের কৃতজ্ঞতার পরিমাণ এতটাই বেশি যে বিরোধী বিএনপি দলের তুরুপের প্রধান তাসই হচ্ছে ‘ভারতের দালাল’। টিপাইমুখ বিবাদে এই তাসের ঝলক আমরা দেখতে পাচ্ছি। সুতরাং আওয়ামী লীগের বাহাত্তুরে সম্মতির কথা পেছনে ফেলে আমরা যদি এগিয়ে যাই তাহলে বাংলাদেশি জাতীয়তাবাদী শক্তির টিপাইমুখ বিরোধিতার কথাই পাওয়ার কথা ইতিহাসে। 
অথচ আইনুন নিশাত জানাচ্ছেন ভিন্ন কথা। উপরের উদ্ধৃতি যেখানে শেষ হয়েছে তার পরের অংশেই আইনুন নিশাত যা জানিয়েছেন তার মানে দাঁড়ায়, ২০০৩ ও ২০০৫ সালে বিএনপি’র শাসনামলে ফের যখন টিপাইমুখের আলোচনা তোলে ভারত তখন তৎকালীন পানিমন্ত্রী মেজর (অব: ) হাফিজ বিশেষজ্ঞদের পরামর্শ নিয়ে একরকম সম্মতিই দিয়েছিলেন টিপাইমুখ প্রকল্পে। ড. আইনুন নিশাত নিজেও তাতে আপত্তি জানাচ্ছেন না। বরং বলছেন যে কথাগুলো মুখে মুখে হয়েছে তার একটা লিখিত রূপ দিতে তিনি পরামর্শ দিয়েছেন মেজর (অব:) হাফিজকে – বলেছেন একটা সমঝোতাস্মারক সম্পন্ন করতে।
অর্থাৎ এর মানে দাঁড়াচ্ছে ২০০৫ সালে ক্ষমতায় থাকতে বিএনপি যে কথা বলেছে এখন ২০০৯ সালে ভূমিধ্বস নির্বাচনী পরাজয়ের পর বিরোধী দলে এসে তারা অবস্থান নিয়েছে তার বিপক্ষে। বোঝা যাচ্ছে টিপাইমুখ বিবাদের এক বড় নিয়ন্ত্রক হচ্ছে বাংলাদেশের রাজনীতিবিদদের (সেইসাথে বিভিন্ন দলের প্রকাশ্য ও অপ্রকাশ্য মুখপাত্র হিসেবে কলম ধরা পত্রিকার কলাম-লেখকদের) ভারত-ভাবনা। এই ভারত-ভাবনা-স্কেলের কোন মাথায় কার অবস্থান তার ওপর নির্ভর করে টিপাইমুখ বাঁধ সম্পর্কে তাদের কথা যাচ্ছে বেঁকে।
আইনুন নিশাত বা মেজর (অব: ) হাফিজের স্মৃতিকথা বাদ দিলে টিপাইমুখ বাঁধ নিয়ে বাংলাদেশের গবেষণাপ্রসূত চিন্তা-ভাবনা-সিদ্ধান্ত আমরা পাই বাংলাদেশের উত্তর-পূর্ব আঞ্চলিক পানি ব্যবস্থাপনা পরিকল্পনার দলিলে (এটি পরে ফ্যাপের একটি প্রকল্প হিসেবে ফ্যাপ-৬ হিসেবে পরিচিতি পায়)। এটা সরাসরি রাজনীতির প্রভাবমুক্ত গবেষণার ফসল হিসেবে ধরা যায়। আর রাজনৈতিক আমলকে যদি বিবেচনায় আনা হয় তবে এরশাদের জাতীয় পার্টির আমলে সূচনা হয়ে এটা পূর্ণতা পেয়েছে বিএনপি’র খালেদা জিয়ার শাসনকালে। সুতরাং এই গবেষণা দলিলে বাংলাদেশি জাতীয়তাবাদের আশা-আকাঙ্খা বিকশিত যদি নাও হয় একেবারে ক্ষতিগ্রস্ত হয় নাই বলেই ধরে নেয়া যায়। কী পরামর্শ দিয়েছেন ফ্যাপ-৬ এর গবেষকরা? 
(পরামর্শগুলো হয় আপনারা পড়েছেন সরাসরি ফ্যাপ দলিল যারা উদ্ধৃত করেছেন তাদের লেখায়, বা  প্রথম আলোয় প্রকাশিত বাংলাদেশ পানিসম্পদ পরিকল্পনা সংস্থার একজন সাবেক মহাপরিচালক এম এ কাশেমের লেখায়, অথবা ঐ লেখা থেকে উদ্ধৃত করে দেয়া সচল জাহিদের টিপাইমুখ বিষয়ক ধারাবাহিকের ৩ নং কিস্তিতে। এখন নতুন করে নীচে এম এ কাশেমের সরাসরি উদ্ধৃতি পড়ে দেখুন বোঝার ক্ষেত্রে কোথাও কোনো ঘাটতি থেকে গেল কিনা?)
এম. এ. কাশেম লিখছেন ওই ফ্যাপ-৬ পরিকল্পনার ৩৭ পৃষ্ঠায় বাক্স বানিয়ে টিপাইমুখ প্রকল্প সম্পর্কে তথ্য ও মতামত দেয়া হয়েছে এবং মতামত বিশ্লেষণ করে নীচের মন্তব্য দেয়া হয়েছে: 
 (ক) শুকনো মৌসুমে
শুকনো মৌসুমে পানির প্রবাহ বৃদ্ধি পাবে এবং অমলশীদে বরাক বা সুরমা-কুশিয়ারার পানি ফেব্রুয়ারি মাসে গড়ে ৪ দশমিক ২০ গুণ বৃদ্ধি পাবে।
শুকনো মৌসুমে পানির পরিমাণ ৬০ শতাংশ বৃদ্ধি পাবে এবং পানির উচ্চতা ১ দশমিক ৭০ (সাড়ে পাঁচ ফুট) বৃদ্ধি পাবে, যা দ্বারা সেচ, মৎস্য উৎপাদন ও নৌ চলাচলের উন্নতি হবে। অবশ্য এজন্য ভারতের সহযোগিতা প্রয়োজন হবে। 
কথা হচ্ছে অমলশীদে বা বাংলাদেশ-ভারত সীমান্তে যদি শুকনো মৌসুমে নদীর পানি এ পরিমাণ বৃদ্ধি পায় তবে তাতো শুভসংবাদ। প্রাকৃতিক বিরুদ্ধতাকে নিজের সুবিধায় ব্যবহার করার জন্য এটা একটা বেশ সুচিন্তিত কৌশলও মনে হচ্ছে। তাছাড়া পানির পরিমাণ ৬০ শতাংশ বৃদ্ধি পেলেও এতে নিশ্চয়ই বন্যা হয়ে যাওয়ার বা জলাবদ্ধতা সৃষ্টি হওয়ার কোনো আশংকা দেখেননি বিশেষজ্ঞরা। দেখলে তারা সেই হুশিয়ারি নিশ্চই উচ্চারণ করতেন। তাছাড়া দশমিকের পর দুই ঘর পর্যন্ত অংক কষে যেভাবে তাঁরা সম্ভাবনার একটা চিত্র এঁকেছেন তাতে তাদের অংক কষার দক্ষতা নিয়ে প্রশ্ন তোলাটা বিপদজনক হতে পারে। অনেকে এই সুসংবাদকে এখন বেমালুম চেপে যাচ্ছেন বলে অভিযোগ করেছেন এম.এ. কাশেম। 
তবে সচল জাহিদ এই কথাগুলো উদ্ধৃত করে একধরণের অনাস্থা প্রকাশ করেছেন এই হিসাবে। তিনি এই হিসাবকে ভুল বলে উড়িয়ে দেন নাই তবে বলেছেন আরো হিসাব কষা দরকার। এরকম আরো অন্তত: চার রকম নতুন অংক কষার তরিকা তিনি বাতলেছেন তার লেখায় (পাবেন তার ৩নং কিস্তিতে)। জাহিদের এই পরামর্শের বিপক্ষে অর্থাৎ বিশেষজ্ঞদের আরো গবেষণা দরকারমূলক উপদেশের বিরুদ্ধে আম-জনতা সবসময়ই একধরনের বিরক্তি প্রকাশ করে থাকেন। অনেকে বলেন এতে রিসার্চ-ইন্ডাস্ট্রি বা গবেষণা-শিল্পের বিকাশই হয় কাজের কাজ কিছু হয় না। দশ বছরের ফ্যাপ প্রকল্পের গবেষণার পরও যদি সিদ্ধান্ত নিতে আরো গবেষণা লাগে তাহলে গবেষণা কখনও শেষ হবে না বলেই মনে হয়। সিদ্ধান্তও আমরা কখনও নিতে পারবো না। তারচেয়ে আমরা এ পর্যন্ত প্রাপ্ত গবেষণার ফলাফল যদি ত্রুটিযুক্ত না হয় তবে তাতেই আস্থা রেখে সিদ্ধান্ত নিতে পারি। পাশাপাশি গবেষণা চলতে পারে সময়ের সাথে তাল মিলিয়ে নতুন তথ্য-উপাত্ত জোগাড় করার জন্য। 
সর্বশেষ সেই গবেষণায় বর্ষা মৌসুমে টিপাইমুখের প্রভাব সম্পর্কে বলা হয়েছে:

বর্ষা মৌসুমে:
বর্ষাকালে সুরমা-কুশিয়ারা নদীর বন্যার প্রকোপ হ্রাস পাবে। বাংলাদেশ-ভারত সীমান্তের অমলশীদে সর্বোচ্চ পানির প্রবাহ এক-চতুর্থাংশ হ্রাস পাবে। বন্যার পানির উচ্চতা ১ দশমিক ৬০ মিটার হ্রাস পাবে। 
বর্ষার সময় বন্যার পানি হ্রাস -এতো দুর্দান্ত সুসংবাদ মনে হচ্ছে। বাংলাদেশের বিশেষজ্ঞরা বছরের পর বছর গবেষণা করেই এই সিদ্ধান্তে পৌঁছেছেন। সব মিলিয়ে এই গবেষণার ভিত্তিতে কেউ যদি বলেন যে টিপাইমুখ বাঁধ নির্মাণে বাংলাদেশের এতো সুবিধা হবে যে বাংলাদেশেরই আগ বাড়িয়ে এই বাঁধ নির্মাণের জন্য এতে বিনিয়োগ করা উচিত তাতেও বিস্মিত হওয়ার কিছু দেখি না। আর ভারত যদি একাই এজন্য বৈদেশিক বিনিয়োগ আনতে পারে তাহলে তো নাচবার মত খুশি হওয়ার কথা। 
প্রকৃতপক্ষে এম.এ.কাশেম জানাচ্ছেন যে ঐ পরিকল্পনা প্রতিবেদনের ১০৩-১০৪ পৃষ্ঠায় এই প্রসঙ্গে জোর দিয়ে বলা হয়েছে, “বাংলাদেশের বাইরে উজানে পানি প্রবাহ নিয়ন্ত্রণ করার জন্য বিনিয়োগ বাংলাদেশের স্বার্থেই সঙ্গত হবে”
এতো দেখি সাপ ধরতে গিয়ে বেজি মারার মত অবস্থা!
                                                                       (জল গড়ালেও গড়াতে পারে)


ছব্লগ-৩: এর চেয়ে কি মৃত্যুদন্ড ভালো ছিলো না?



নিষেধের লাল রংও প্রেমের চোখে গোলাপি ঠেকে
১.
প্রেমের পথ পৃথিবীর কোথাও মসৃণ নয়। উপরের নোটিশঅলা ছবিটা এই চিরন্তন সাবধানী বাণীর চিত্ররূপ। প্রেমিকের জন্য সবসময়ই সমাজ ছুঁড়ে দেয় নানা বাধানিষেধ, হুমকি। হোক সে প্রেম মানুষের জন্য কিংবা এই ছবির মতো কোনো পশুর জন্য। প্রেমিককে সব সময়ই নানা ঝুঁকির মধ্যেই থাকতে হয়। প্রেমিক জুটির সুখ দেখে পৃথিবীজুড়ে খল-দের চোখ টাটায়। 
২.
দায়-দায়িত্বহীন প্রেমকে অনেকে 'কাম' বলে চিহ্নিত করে। প্রেমিকদের জন্য সে এক ভীষণ অপমান। কামনা-বাসনা যাই থাকুক তারা নিজেদেরকে মজনুন প্রেমিক হিসেবেই ভাবতে চান। সুতরাং দায়-দায়িত্ব নিতে তারা কখনও ভিরমি খান না। উপরের ছবিতে যে হুমকি তার থেকে বাঁচার জন্য পশু-প্রেমিকেরা পকেটে ব্যাগ নিয়ে ঘুরে বেড়ান। যখনই সবুজ ঘাসের নরোম ছোঁয়া পেয়ে এ্যালসেশিয়ান বা পুডুলটা প্রাকৃতিক কর্ম সেরে ফেলে তখন প্রেমিককে পকেটে হাত দিতে হয়। প্রথমে ব্যাগটাকে গ্লাভস বানিয়ে মলটাকে ধরতে হয়। তারপর মলটা ভেতরেদিকে নিয়ে ব্যাগটা উল্টে একটা গিট্টু দিতে হয়। তারপর সুনির্দিষ্ট ময়লার বাক্সে সে ব্যাগ ফেলতে হয়। এর অন্যথা হলেই কোনো বেরসিক খল ফোন তুলে কর্তৃপক্ষকে কানকথা লাগাবে। 
৩.
এই কঠিন দায়িত্ব প্রেমিককেই পালন করতে হয়। মনে হতে পারে এইতো যৌক্তিক সমাধান। কিন্তু প্রেমিকের মনে এর পার্শ্ব-প্রতিক্রিয়া কী হতে পারে তা নিয়ে সমাজ কিছু ভাবে না। চিত্রালীর সম্পাদক আ. জা. চৌধুরী এ নিয়ে ভেবেছেন। খ্যাতির শীর্ষে থাকা নায়িকা ববিতাকে একদিন টয়লেট থেকে বের হয়ে আসতে দেখে তার এই গুরুত্বপূর্ণ বিষয়টা মনে পড়ে। তিনি নায়িকাকে বলেন, যদি আপনার সত্যিকার ভক্তদের এই ছবিটা দেখানো যেত যে- 'বদনা হাতে ববিতা' - তাহলে অনেকই হার্টফেল করতো। ববিতাও এই মন্তব্যে সায় দেন। 
৪.
সমাজ প্রেমিকদের দিয়ে এমন অনেক কাজ করিয়ে নেয় ঠিকই কিন্তু বুঝতে পারে না এতে প্রেমের কি নিদারুণ অপমান হয়। সহপাঠী এক প্রেমিক-কবির একটা কবিতা পড়েছিলাম, যার ভাবার্থ হচ্ছে, 'তুমিও বাথরুমে যাও, শব্দ করে বায়ু ত্যাগ করো এ কথা জানার পর আমার আর ভালো লাগে না...'
অথচ হাজার পাউন্ডের হুমকির মুখে পশু-প্রেমিকদের দাঁড়িয়ে দাঁড়িয়ে নিষ্ঠার সাথে এরকম একটা হৃদয়-ভাঙা দৃশ্য দেখতে হয়। তারপর শৌচকর্ম ও পয়:নিষ্কাশনের মত কঠিন দায়িত্বও পালন করতে হয়।
এর চেয়ে মৃত্যুদন্ড কি ভালো ছিলো না?   
 

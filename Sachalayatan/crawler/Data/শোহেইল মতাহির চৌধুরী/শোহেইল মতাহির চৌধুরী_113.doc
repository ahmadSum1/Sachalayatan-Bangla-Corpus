দিনের শ্লেট: ১৮ জুলাই: বইয়ের বোঝা




১.
লন্ডনের নতুন ঝকঝকে লাইব্রেরিটা বাঙালি পাড়ায়। টাওয়ার হ্যামলেটস কাউন্সিলের হোয়াইটচ্যাপেলে। আইডিয়া স্টোর নামের ভিন্ন ঘরানার এই লাইব্রেরির আইডিয়াটাই এই কাউন্সিলের। বাঙালিরা এরকম একটি কৃতিত্বের সাথে জড়িত। ভাবতে ভালো লাগে। সাথে সাথে মনে হয় সিরাজগঞ্জের কথা। ইসমাইল হোসেন সিরাজির বাড়িতে একটা নামমাত্র লাইব্রেরি আছে। বইয়ের দোকানগুলোয় দুয়েকটা জনপ্রিয় ভারতীয় উপন্যাস ছাড়া পাঠ্যপুস্তকের বাইরের কোনো বই নেই। বাংলাদেশের জেলাশহরগুলোয় ছেলেমেয়েরা কী পড়ে?  
২.
এখানে আমার বাসার সামনে আরেকটা আইডিয়া স্টোর আছে।লন্ডনে মোট ছয়টা আইডিয়া স্টোরের একটা। এরা শুধু লম্বা লম্বা শেলফে বই জমিয়ে রাখে না। আকর্ষণীয় স্থাপত্য এর, ভেতরটা সাজানো দামী ব্র্যান্ডের দোকানের মতো। আছে অডিও, ভিডিও, বাচ্চাদের জন্য বিশেষ কর্নার, সারাক্ষণ ইন্টারনেট ব্যবহারের সুবিধা, বিভিন্ন বিষয়ে হাতে-কলমে প্রশিক্ষণের সুযোগ। পিছিয়ে পড়া জনগোষ্ঠীকে মূলধারায় ঠেলে পাঠাতে আইডিয়ার যোগান দেয় তারা। তাই নাম আইডিয়া স্টোর। 
৩.
যখন মনে হয় আমার শেকড় গজিয়ে গেছে তখন আইডিয়া স্টোরে একবার হানা দেই।ঠিক পড়ি না, তবে নানা বইপত্র নাড়াচাড়া করি ঘন্টা খানেক।কোনোটার প্রচ্ছদ দেখি, কোনোটার ফ্ল্যাপে লেখক পরিচিতির অংশটুকু পড়ি, কোনো বইয়ের সূচি দেখে একটা বিশেষ অধ্যায়ের অংশ পড়ি। তারপর গোটা কয়েক বই নিয়ে বাসায় ফিরি।নিজের বাছাই করা বইগুলো দেখে অস্বস্তি হয় একরকম। এখনও নির্দিষ্ট কোনো বিষয় আমার হলো না বা আমি নিজেকে বিশেষ বিষয়ে ফেলতে পারলাম না। আজকে যে বইগুলো তুলে এনেছি তার মধ্যে রয়েছে আগে পড়া দুটো বই: ১. পারস্পেকটিভস ইন স্যোশিওলজি কিন্তু এটা নতুন সংস্করণ (পঞ্চম)। ২. সারা মিলসের লেখা মিশেল ফুকো; ফুকোর জীবনী তার লেখা ও তত্ত্বের টীকা-টিপ্পনী দিয়ে লেখা একরকম নোট বই। ৩. ভ্রমণের সময় ডিজিটাল ফটোগ্রাফির সুবিধা নিয়ে লেখা মাইকেল ফ্রিম্যানের লেখা একটা বই। ৪. ড. সফিউদ্দিন আহমদের সাহিত্যের সেকাল ও একাল ৫. কাটুনিস্ট আহসান হাবীবের হাই ক্লাস হিউমার লো ক্লাস রাইটার এবং ৬. মিডিয়া স্টাডিজ বিষয়ে একটা বেসিক বই। 
৪.
সফিউদ্দিনের বিশাল ৪৮ ফর্মার বইটা আইডিয়া স্টোরে পেয়ে বিস্মিতই হলাম। সফিউদ্দিন কলেজে আমাদের বাংলা পড়িয়েছিলেন। পরে অবশ্য তিনি শাহজালাল বিশ্ববিদ্যালয়েও অধ্যাপনা করেন। কিন্তু তার মত প্রায়-অখ্যাত লেখকের লেখা দিয়ে এতবড় বই বের করার প্রকাশকও বাংলাদেশে হয়েছে ভেবে অবাক লাগলো। নেপাল যাওয়ার পর নেপালি ভাষার উচ্চারণ শুনে সফিউদ্দিনের চর্যাপদ বিষয়ক একটা লেখা আবার পড়ার ইচ্ছা হয়।অনেক আগে কোনো দৈনিকের সাহিত্য সাময়িকীতে পড়েছিলাম। চর্যাপদ যে বাংলা ভাষার আদিরূপ হতে পারে না বরং একটা স্বতন্ত্র ভাষা, এ অঞ্চলের আরো অনেক ভাষার আদিরূপ সে বিষয়ে গবেষণাধর্মী লেখা। সেই লেখাটা এই সংকলনে আছে। থাকারই কথা। কলেজে থাকতে তার ‘বৃত্তাবদ্ধ রবীন্দ্রনাথ’ নামের লেখা পড়ে ধাক্কা খেয়েছিলাম। দেখলাম মুক্তচিন্তা, গভীর তথ্যানুসন্ধানের রীতি সত্ যুক্তি প্রয়োগ তার সব গবেষণাপত্রেই তিনি বজায় রেখেছেন।তার একটা লেখা পড়লে ঐ বিষয়ে প্রায় সব গুরুত্বপূর্ণ লেখার খবর পাওয়া যায়।বাংলাদেশের মত দারিদ্র্য ও দুর্নীতির দেশেও অনেক নীরব নিভৃত জ্ঞানসাধক থাকেন। কোলাহল থেকে দূরে যারা বিশুদ্ধ জ্ঞানচর্চা করে যান। সংস্কৃতির শক্তি অনেক। বাংলাদেশে গেলে এবার সফি স্যারকে খুঁজে বের করতে হবে। এরকম লোকদেরকে কৃতজ্ঞতা ও ধন্যবাদ জানিয়ে জিইয়ে রাখা দরকার।  


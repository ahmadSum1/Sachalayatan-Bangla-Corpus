ছোটদের গল্প: শেষ পর্ব



মজার সব পশুপাখি
(নামহীন ছোটগল্পটার দ্বিতীয় ও শেষ পর্ব থাকছে এই পোস্টে। আগের পর্ব যারা পড়েননি তাদের জন্য এই লিংক। )
আগডুম বাগডুম ভাবতে ভাবতে ঘুমিয়ে পড়েছিলো মৌটুসি। রাতে না খেয়ে ঘুমিয়েছে। পেটের মধ্যে এখন গুড় গুড় করে ঢাক বাজছে। ক্ষুধার কারণেই কি ঘুম ভাঙলো? নাকি বাবার নাক ডাকার শব্দ শুনে? অন্যদিনতো ঘুমের মধ্যেই মা খাইয়ে দেয়। আজ দিলো না কেন? মা-টা দুষ্টু হয়ে যাচ্ছে। ভীষণ রাগ হচ্ছে মায়ের ওপর। এত ছোট বাবুর কি এত ক্ষুধা সহ্য হয়? 
হালকা নীল আলো। ডিমলাইট জ্বলছে ঘরে। কিন্তু ওর পাশে শুধু মা শুয়ে কেন? বাবা কই? একি! ও-তো একেবারে বিছানার পাশে। বাবাতো শুয়ে আছে মায়ের ওইপাশে। বিছানার মাঝ থেকে মৌটুসিকে সরালো কে?
নিশ্চয়ই মায়ের কাজ। মায়ের ওপর রাগ আরো বেড়ে গেলো মৌটুসির। কি আরাম করে ঘুমাচ্ছে মা-টা। মৌটুসিকে বিছানার পাশে সরিয়ে দিয়ে, নিজে বিছানার মাঝে শুয়ে আছে। কেমন বুদ্ধি এটা মায়ের? যদি মৌটুসি পড়ে যেত নীচে? পড়ে হাত-পা ভেঙে যেত? তাহলে কি ফাইনাল পরীক্ষা দিতে পারতো মৌটুসি? 
রাতে না খেয়ে, ছবি আঁকা বন্ধ করে, বাবাকে ঠকিয়ে তাড়াতাড়ি করে ঘুমালো মৌটুসি। এর এই ফলাফল? মা এখন ঘুমিয়ে আছে বিছানার মাঝে?
দেবে নাকি মা-কে একটা ধাক্কা। 
ক্ষুধাটা আরো বেশি লাগছে এখন। ফ্রিজে খাবার আছে তো। শব্দ না করে বিছানা থেকে নামে মৌটুসি। ক্ষুধার কষ্টটা আগে কোনদিন বুঝা যায়নি তো? খুব একটা ক্ষুধাতো ওর লাগে না।
কিন্তু মা কেন ঘুম থেকে তুলে খাওয়ালো না। একথা ভেবে কান্না পাচ্ছে ওর। কেঁদে ফেলবে নাকি ভ্যাঁ করে?
দেবে নাকি ওদের আরামের ঘুম ভেঙে?    
চোখমুখ কুঁচকে, ঠোঁট উল্টে কিছুক্ষণ বসে থাকলো মৌটুসি।
নাহ্, কান্না করাটা ঠিক হবে না। এ নিয়ে পরেরদিন গল্প হবে। হা হা করে হাসবে মা-বাবা। বন্ধুদের রসিয়ে রসিয়ে এই গল্প শোনাবে।
নাহ্, কান্না করা যাবে না। মা-বাবার রাজনীতির কাছে এভাবে হেরে যাওয়া ঠিক হবে না। 
পা টিপে টিপে উঁকি দিয়ে খাবার ঘরের বাতিটা জ্বালালো মৌটুসি। ফ্রিজে ঠান্ডা ভাত-তরকারি। ধ্যাত্ এসব খাওয়া যায় নাকি? বিস্কুটের টিনতো রান্নাঘরে। মা-টা যে কি! নাহ্, এই অন্ধকারে রান্নাঘরে যাওয়া যাবে না। কোকের বোতলটা ফ্রিজ থেকে বের করে ও। এক গ্লাস কোক খাওয়া যাক। খুব ভোরে উঠে বেশি করে নাস্তা করতে হবে। রাতে না খেয়ে আর ঘুমানো যাবে না। যাক, কোক গিলে ক্ষুধা কমেছে। এখন মজাই লাগছে, রাতে একা একা খাওয়াটাতো বেশ মজার!
কেউ দেখছে না যখন, আরো আধা গ্লাস কোক খাওয়া যায়। 
বাথরুমে যাবে নাকি? না থাক, ওদিকে অন্ধকার। ক্ষুধা থাকায় এতোক্ষণ ভয় লাগছিলো না। পেট ভরে যাওয়ার পর আবার ভয় লাগা শুরু হয়েছে। তাড়তাড়ি লাইট নিভিয়ে শোবার ঘরে ঢুকে মৌটুসি। আচ্ছা, এখন সে ঘুমাবে কোথায়?
ভীষণ বিরক্ত হয়ে মা-বাবার দিকে তাকায় ও। কি সুন্দর ঘুমাচ্ছে দুজন। মা’রও কি নাক ডাকছে? নাকি জোরে জোরে শ্বাস পড়ছে। বাবা-তো এতো জোরে নাক ডাকাচ্ছে যে মনে হচ্ছে ঘরের মধ্যে একটা মেশিন চলছে।  
কিন্তু মৌটুসি ঘুমাবে কোথায়? মায়ের পাশে ওইটুকু জায়গায় কি করে ও শোবে? নাহ্ মাঝখানেই শুতে হবে ওকে। নিজের জায়গা ছাড়া যাবে না। ছোটদেরও অধিকার আছে। অধিকার রক্ষা করতে হয়। 
বিছানায় উঠে মা-বাবার মাঝেই জায়গা তৈরির কাজে লেগে যায় মৌটুসি। মাকে মাঝখান থেকে পাশের দিকে ঠেলে সরিয়ে দিতে হবে। তবে ঘুম ভাঙানো যাবে না। ভীষণ ক্ষেপে যাবে। পেছন ফিরে কাত হয়ে শুয়ে আছে মা-বাবা। কোনোরকমে মা-বাবার মাঝে ঢুকে মায়ের পিঠে ধাক্কা দিয়ে মাকে সরানোর চেষ্টা করে মৌটুসি।
“এ্যাই, ধাক্কাও কেনো”
এই রে, মা ভাবছে বাবা ধাক্কাচ্ছে। যদি বুঝতে পারে আমি, তবে খবর আছে। মা মনে হয় ঘুমের মধ্যেই কথা বলে। ফিক ফিক করে হাসতে থাকে মৌটুসি।
“এতো ছোট বিছানায় তিনজন ঘুমানো যায়?” ঘুমের মধ্যে কথা বলতে বলতে মা একটু সরে যায়। মৌটুসির আর কট্টুক জায়গা লাগে। মায়ের কান্ড দেখেও হাসি চেপে সে মাঝে শুয়ে পড়ে। যাক, জায়গাটা আবার উদ্ধার হলো। বড়দের সাথে বুদ্ধিতে পারা খুব কঠিন। তাই এরকম সহজ বিজয় পেলে মজাই লাগে। এবার খুব শান্তির ঘুম হবে। 
দ্রুতই ঘুমিয়ে যায় মৌটুসি। ঘুমের মাঝে স্বপ্নও শুরু হয়ে গেছে।
সবুজ এক পাহাড়ি-পাহাড়ি বাগানে এসেছে মৌটুসি। মা-বাবা কেউ সাথে নেই। একেবারে একা ও।
পুরো পাহাড়ি বাগানে আর কেউ নেই। মাঝখানে গোল একটা লেক। স্বচ্ছ পানির ওপর ভাসছে একজোড়া সাদা রাজহাঁস। একটা মাত্র বাচ্চা ওদের, সোনালী রংয়ের। ওটা সাঁতার কাটছে না। বসে আছে বড় একটা হাঁসের পিঠে। বাবা হাঁস হবে হয়তো।
লেকের পাশের গাছগুলোর দিকে চোখ যায় মৌটুসির। ওমা! এ কিরকম গাছ! লিচু গাছের মত যে গাছগুলো সেগুলোয় ঝুলে আছে নানারকম বোতল আর ক্যান; কোনোটায় কোক, কোনোটায় পেপসি, ফান্টা, মিরিন্ডা, আরসি। কি দারুণ! আমগাছের মত গাছগুলোয় ঝুলছে জুসের রঙচঙে প্যাকেট। আর পাশের গাছগুলোকে চিনতে পারছে না মৌটুসি। ওগুলোতে ঝুলে আছে বার্গার। চিকেন বার্গার মৌটুসির ভীষণ পছন্দ। খুশিতে নাচতে ইচ্ছা করছে ওর। 
খাবে নাকি একটা বার্গার? নিজেকেই জিজ্ঞেস করে মৌটুসি। কিন্তু খাবার পর পিপাসা পাবে যে। ওমা! বার্গার গাছটার নীচেই তো একটা কি সুন্দর বেসিন। পানির কলও আছে। নোংরা নাতো? আস্তে করে কলটা ছাড়ে মৌটুসি। বাহ্, পরিষ্কার ঝকঝকে পানি ঝর ঝর করে পড়ছে কল থেকে। ভারী সুন্দর। ঝর্নার মত পানি বয়ে যাচ্ছে। ঝর ঝর ঝর ঝর। ঝর ঝর ঝর ঝর।
*********
“এ্যাই ওঠো ওঠো। দেখো তোমার মেয়ের কান্ড”
বাবাটা এমন বোকার মতো চ্যাঁচাচ্ছে কেন? ঘুমের মধ্যেই শুনতে পায় মৌটুসি। যাহ, গেলো স্বপ্নটা কেটে।
“দাঁড়াও চাদর বদলে দিচ্ছি”। মা-ও উঠে পড়েছে দেখছি। “উফ, সব ভিজিয়ে দিয়েছে মেয়েটা”।
(এ্যা, বলে কি মা? স্বপ্নে পানির কলটা দেখা ঠিক হয়নি। কোক খাওয়ার পর একটু সাহস করে বাথরুমে যাওয়াই ঠিক ছিলো। ইস, কি লজ্জার কথা। এতো বড় মেয়ের কী কান্ড! নাহ্ চোখ খোলা যাবে না। ঘুমের ভান করে পড়ে থাকতে হবে।)
“এ্যাই মৌটুসি, উঠ, বাথরুমে যা”। (মা-টা ভীষণ নাছোড়বান্দা।)
“এখন আর বাথরুমে গিয়ে কি হবে। ঘুমাক। তুমি ওর কাপড় বদলে দাও”। (যাক, বাবাটা ভীষণ লক্ষ্মী।)
“হুম, কেমন ঘুমাচ্ছে দেখো। তুমি কই যাচ্ছো”?
“আমি এখানে ঘুমাতে পারবো না। আমাকে একটা চাদর দাও। আমি লিভিংরুমে যাই”।
“লিভিংরুমে ঘুমাবে কি করে? চাদর পাল্টে দিচ্ছি। সকালে তোষক রোদে দিতে হবে। ”
“না, গন্ধ লাগছে নাকে। আমার ঘুম আসবে না। আমি লিভিংরুমে যাচ্ছি”।
(ধ্যাত্তেরি, খুব খারাপ হলো কাজটা। বাবা ঘুমাবে কি করে এখন।)
মটকা মেরে শুয়ে থাকে মৌটুসি। মা চাদর পাল্টালো। মৌটুসির  কাপড় বদলে দিলো। আর ও ঘুমের ভান করে কাটিয়ে দিলো।
বাবা লিভিংরুমে শুয়ে নাক ডাকানো শুরু করেছে। মাও ঘুমিয়ে একেবারে কাদা হয়ে গেছে। কিন্তু মৌটুসির ঘুম আসছে না। একদিকে লজ্জা আরেকদিকে বাবার জন্য খারাপ লাগা। নিজের কাছেই নিজেকে কেমন খারাপ খারাপ লাগছে। কী করা যায়, কী করা যায়? 
পা টিপে বিছানা থেকে নামে মৌটুসি। উঁকি দেয় লিভিংরুমে। কার্পেটে চাদর পেতে শুয়ে আছে বাবা। একেবারে বাচ্চাদের মত হাত-পা ছড়িয়ে চিত্ হয়ে। আহা, বাবাটা বিছানায় এমন করে ঘুমাতে পায় না। সেখানে জায়গা কই এমন হাত-পা ছড়িয়ে ঘুমানোর?
বাবার পাশে গিয়ে বসে মৌটুসি। আস্তে করে বাবার মাথায় হাত রাখে । কিছুক্ষণ তাকিয়ে থাকে ও। বাবাটাকে একদম বাবু বাবু লাগছে। বাবার জন্য খুব মায়া লাগছে। এভাবে কার্পেটে শুয়ে আছে বাবা, ইশ্। বাবার চুলগুলোয় হাত বুলিয়ে আস্তে করে মৌটুসি বলে, “আয় এ্যাম স্যরি বাবা”।
বাবা ঘুমাচ্ছে, মৌটুসির কথা বাবা শুনতে পায় না।
কোনোদিন না ঢোকা নিজের রুমটাতে এসে ঢোকে মৌটুসি। সুইচ টিপে বাতিটা জ্বালায়। বাহ্ কি সুন্দর রুমটা। বিছানাটা কি মিস্টি, রূপকথার বইয়ের ছবির মত। আর কত পুতুল বিছানায়। বালিশটা? একেবারে কাছিমের মত। সবুজ কাছিম। ওমা! কোলবালিশটা একটা হাসি হাসিমুখ কুমিরের মত। এত সুন্দর একটা রুম তার জন্য সাজিয়ে রেখেছে মা-বাবা। তাও মা-বাবার বিছানা ছাড়তে চাইতো না মৌটুসি। শোবার ঘরে উঁকি দিয়ে ঘুমিয়ে থাকা মাকে দেখে মৌটুসি। মা ঘুমাচ্ছে। বাবাও ঘুমাচ্ছে লিভিংরুমে। এখনো সকাল হয়নি। মৌটুসি লাজুক ভঙ্গিতে উঠে আসে নিজের বিছানায়। এই প্রথম। আহ্ কি নরোম। কাছিম-বালিশটাতো ভীষণ নরোম। টেডি বিয়ারটার গায়ে দু’বার বিলি কাটতে কাটতে না কাটতেই মৌটুসির চোখ জুড়ে নামে ঘুম। 
**************
কোথায় যেন তালি বাজছে। এইতো এখানে, এই ঘরে। মা বাবা তালি দিচ্ছে। মৌটুসির বিছানার পাশে দাঁড়িয়ে আছে ওরা। চোখ মেলে মৌটুসি পরিস্থিতি বুঝতে চেষ্টা করে।
“তালি দিচ্ছো কেন তোমরা”
বাবা হো হো করে হাসে। বলে, “মামণি, তালি দিচ্ছি সকাল হয়ে গেছে বলে। তুমি ঘুম থেকে উঠবে। নাস্তা করবে এখন। আর তালি দিচ্ছি তোমার বিছানায় আজই তুমি প্রথম ঘুমালে সেজন্য”।
চট করে রাতে বিছানা ভেজানোর ঘটনাটা মনে পড়ে যায় মৌটুসির। সে লাজুক চোখে তাকিয়ে থাকে মা-বাবার দিকে, কিছু বলে না।
“যাও চট করে মুখ-হাত ধুয়ে এসো। নাস্তা রেডি”। বলেই মা খাবার ঘরের দিকে চলে যায়।  
*************
নাস্তা শেষ করে নিজের ঘরে এসে ঢোকে মৌটুসি। বাহ্ ছোটো একটা পড়ার টেবিলও আছে। ছবি আঁকার খাতাটা টেবিলের ওপর রাখে ও। একটা খালি পাতা বের করে নিজের ঘরের দিকে তাকায় মৌটুসি। কী সুন্দর তার ঘর! অভিমান করে এতো সুন্দর ঘরে সে এতোদিন ঢুকে নি। যাহ্।নিজের বোকামির কথা মনে করে নিজের মনেই হাসে মৌটুসি।
সবুজ একটা রং হাতে নেয় ও। কাগজে প্রথমে ছবির নাম লেখে: ‘জঙ্গল-কন্যা মৌটুসির দোলনা-ঘর’। তারপর দোলনা দোলনা বিছানাটা আঁকতে শুরু করে। যত্ন করে রংয়ের পর রং দিতে থাকে। প্রথম পুরষ্কারটা ওর চাই-ই চাই। ও মনের ভেতর শুনতে পাচ্ছে, ক্লাশে ছবি আপা সবাইকে শুনিয়ে ঘোষণা দিচ্ছেন, 'প্রথম হয়েছে জঙ্গল কন্যা মৌটুসির দোলনা-ঘর'। 
******শেষ*******
 

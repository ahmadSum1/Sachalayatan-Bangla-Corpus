জার্মানিতে ঘুরাঘুরি-১



বিদেশ মানে আমাদের কাছে অমুক-তমুক বন্ধুর থাকার দেশ। সেসব দেশে বেড়াতে গেলেও আমরা আগে পরিচিত মানুষের ঠিকানাই খুঁজি। অথবা যেসব দেশে এরকম বন্ধু-আত্মীয় আছে সেসব দেশে বেড়াতে যাই। এই বাঙালি কায়দাটায় আমি খুব সুবিধা পাই না। মনে হয় এতে বন্ধু-দর্শন হয়, আড্ডা হয়, রিল্যাক্সও হয় কিন্তু শেষ পর্যন্ত ভ্রমণ বা বিদেশ দেখাটা হয়ে ওঠে না। জার্মানিতে যাবার পরিকল্পনাটা যখন হলো তখন মাসুদা-ইসমতের কল্যাণে এটা গিয়ে ঠেকলো বন্ধু-দর্শনের অভিযাত্রায়। সুরভির মত আমিও খুব একটা যুত্ পাচ্ছিলাম না মনে। ফলে জার্মানিতে যেসব ব্লগার আছেন তাদের সাথে যোগাযোগ করা হলো না। যাওয়ার আগে ব্লগেও কোনো আওয়াজ দেয়াও হয়নি। তবে সুমন চৌধুরীর সাথে সাক্ষাত্ হতেই পারে এরকম একটা ধারণা ছিল।
আমরা গিয়ে নামলাম বন/কোলন এয়ারপোর্টে।বাংলাদেশের মেয়ে হেলেনের জার্মান স্বামী জিগি আমাদের নিয়ে ছুটলো ওর গ্রাম ইজালনের পথে। মাঝে কোলন থেমে সেই শহরের বিয়ার পান আর জোড়া গির্জা দেখা। হেলেন যা রেঁধে টেবিল ভরিয়ে রেখেছিলো তা খেয়ে ভাতঘুম না দিলে বাঙালি খাবারের অপমান। তবু অন্যদের উত্সাহে জঙ্গল দর্শনে বের হলাম। ওদের বাড়ির পাশেই গভীর জঙ্গল। হেলেন-জিগির মিস্টি কন্যা এ্যানা’র ডায়াবেটিস ধরা পড়েছে। ও কিছুদূর গিয়ে বাড়ি ফেরার বায়না ধরলো। সুতরাং গাইড হিসেবে হেলেনকে হারালাম আমরা। থাকলো সাথে হেলেনের ছোটবোন রোজি। ছোট্ট একটা বাজার ইজালন। সন্ধ্যা হয়ে যাওয়ায় আমরা জঙ্গল ছেড়ে একটা নার্সারিতে ঢুকলাম। ফুল আর ফুলের গাছসহ ফুলপ্রেমিকদের কাছে বেচা যায় এমন তাবত্ জিনিস সেখানে আছে। নার্সারির সাথে বিশাল সেই বেচাবিকির দোকান। সুপারশপ। 
বাসায় ফিরে এসে দেখি জিগি লুঙ্গি পড়ে ঘরে ঘুরে বেড়াচ্ছে। ভাত-ঘুম দিয়ে উঠেছে। হেলেন জানালো জার্মানির সব স্কুল মাস্টাররাই নাকি দুপুরে একটা ঘুম দেয়। আর লুঙ্গি নাকি জিগির প্রিয় পোষাক। লুঙ্গির উপরে জিগি পড়েছে একটা টি-শার্ট তাতে বাংলাদেশের নদী ও নৌকার ছবি আর উপরে বড় করে লেখা বাংলাদেশ। আমাদের দেশের জামাই এই জার্মানের বাংলাদেশ প্রীতি দেখে খুব মজা পেলাম। প্রতিবছর দেশে গেলে তার শ্বাশুড়ি তাকে একটা লুঙ্গি দেন। আর জিগি সেগুলো পরম যত্নে নিয়ে আসে জার্মানিতে। বাসার নীচে বেসমেন্টে জিগির বিশাল স্টাডি রুম। বিরাট স্ক্রিনের এ্যাপল কম্পিউটার। কয়েক হাজার বই রাখা শেলফে। ফটোগ্রাফি জিগির একমাত্র শখ। অনেকগুলো দামী ক্যামেরার সংগ্রহ দেখলাম। বাংলাদেশের মানুষের ফটোগ্রাফে ভরা রুমের দেয়াল। ছোট্ট একটা ডার্করুমও আছে যেখানে জিগি সাদা-কালো ছবি ডেভলাপ করে। ঘরের একপাশে একটা স্লাইড প্রজেক্টার - জিগি সেটাই চালু করলো। সাদা পর্দায় জিগির তোলা ছবিগুলো ভেসে উঠলো; ব্রাহ্মণবাড়িয়ায় হেলেনদের বাড়ির পাশের বাজার, রিক্সাআলা, মুটে, ঠেলাচালক এরকম শ্রমজীবি মানুষের ক্লোজআপ তুলেছে জিগি, প্রচুর মমতায়। তাদের সবার সাথেই জিগির ব্যক্তিগত পরিচয় আছে। অনেকেরই নাম জানে সে। প্রতিবছর বাংলাদেশে গেলে তার সাথে সবার দেখা হয়। তাদের সবার কাছে জিগির পরিচয় একটাই ‘দুলাভাই’। 
জার্মানিতেও অনেক বাঙালির সাথে জিগির ঘনিষ্ঠ সম্পর্ক। সব ধরনের সাংস্কৃতিক কর্মকান্ডের সাথে জিগির একটা যোগাযোগ আছে। অনেক দূরের শহর বার্লিন। তবু সেখানে বসবাসরত ডকুমেন্টারি নির্মাতা শাহীন দিল-রিয়াজের সাথেও ঘনিষ্ঠ সম্পর্ক জিগির। জিগির উতসাহেই দেখলাম শাহীনের প্রথম তৈরি করা ডকুমেন্টারিটি। চরের মানুষ, নদী ও বন্যা নিয়ে করা প্রামাণ্যচিত্র। জার্মানিতে বসে বাংলাদেশকে দেখতে পাওয়ার এক অন্যরকম আনন্দ হলো ছবিটি দেখে।
 

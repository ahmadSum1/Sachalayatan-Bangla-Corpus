ছব্লগ-১



করি মানা হবে জরিমানা
১.
উপরের ছবিটা লন্ডনের এক গলি থেকে তোলা। মূল রাস্তার থেকে এক বাড়ি পেছনে একটা কানাগলি। যেখানে ঢুকে লোকজন, বিশেষত: মাতাল পুরুষেরা একটু হালকা হতে চায়। সেরকম নাজুক জায়গায় এমন নোটিশ টাঙানো হয়। তবে জলবিয়োগ সংক্রান্ত নোটিশের উপরেও আরো চারটা নির্দেশ আছে, পার্কিং সংক্রান্ত। দেশ যত সভ্য এই নোটিশ-ফোটিশ তত বেশি থাকে। সভ্যতা-ভব্যতা বজায় রাখার জন্য চাই নাগরিকদের শৃঙ্খলায় রাখা।
২.
বাংলাদেশেও কোথাও কোথাও এরকম নোটিশ দেখা যায়। এখানে প্রস্রাব করিবেন না, করিলে ১০০ টাকা জরিমানা। তার নীচে লেখা থাকে আদেশক্রমে কর্তৃপক্ষ। এ আদেশ কেউ মানে না। যারাই ওখানে লুঙি তোলে বসে পড়ে তারা জানে এই অদৃশ্য কর্তৃপক্ষ একটা ছেলেভুলানো জুজু। এর কোনো বাস্তব অস্তিত্ব নেই। বড় জোর পুলিশে দেখলে দু'চার ঘা বাড়ি দিতে পারে। সভ্য দেশের পুলিশ ডান্ডা নিয়ে নাগরিকদের ওপর ঝাঁপিয়ে পড়ে না। আর নোটিশটা একদম হাওয়া থেকে পাওয়া হয় না। 
মূতক ধরার ধারা
ছবিতে দেখুন স্পষ্ট লেখা আছে, কোন আইনের কত ধারায় যত্রতত্র মূত্রত্যাগ এবং অসংলগ্ন আচরণ শাস্তিযোগ্য। শাস্তি কী তাও বড় করে লেখা। ধরা পড়ার পর মফিজ কায়দায় জবাব দিতেই পারেন যে, 'জ্বি না, সারাদিন না খায়া আমার মাথা ঘুরাইতেছিলো, তাই একটু জিরাইতে বসছিলাম, লুঙি তুলি নাই'। সেজন্য আইনে হিসুর পাশাপাশি ছোট্ট একটা প্যাঁচ দেয়া হয়েছে। তাতে যেকোনো অভব্য আচরণকেই দায়ী করা যাবে একই আইনে। সেই সাথে আরেকটা নোটিশ টাঙানো আছে পাশে। তাতে বলা এই জায়গাটায় ২৪ ঘন্টা সিসিটিভি চলছে। সেই সিসিটিভির রেকর্ড করা দৃশ্য আদালতে আপনার বিরুদ্ধে ব্যবহার করা হতে পারে। চোখে না দেখা গেলেও পুলিশি পর্যবেক্ষণ চলছে ক্যামেরার মাধ্যমে।
ফলে, ওখানে এখন আর কোনো পাঁড় মাতালও চেইন খুলে দাঁড়ায় না। 
৩.
টেক্স্ট বুক বোর্ডের বাংলা ব্যাকরণের রচয়িতারা বড় রসিক। তারা বাক্যে কমা-র ব্যবহার শিখাতে গিয়ে শিশুদেরকে আইন ভাঙার প্রথম পাঠ দেন। 'এখানে প্রস্রাব করিবেন না, করিলে ১০০ টাকা জরিমানা'। সুতরাং জল বিয়োগে বসার আগে কমাকে করিবেন-এর পরে স্থাপন করেন। তারপর জরিমানার ভয়ে বন্যা ভাসিয়ে দেন। তবে আইন ভাঙার জন্য ব্যাকরণবিদদের অজুহাত দেয়ারও দরকার নাই। কমা ও দাড়ি নিয়ে ভাবে  কোন বোকা? সংবিধান থেকে অনুচ্ছেদের পর অনুচ্ছেদ গায়েব করে দেয়া যায় ক্ষমতার জোরে। 
(ছব্লগ হচ্ছে ছবির ব্লগ। আশপাশে দেখা নানা বিষয়ের ছবি। আর তা নিয়ে দৈনন্দিন প্যাঁচাল। কতোভাবেই না ব্লগ লেখা যেতে পারে। তার একটা নমুনা ধারাবাহিক। একটা মাত্র বিষয়ে সাধারণত: একটা ছবি ব্যবহার করে এটা লেখার পরিকল্পনা। দেখা যাক...)      
 

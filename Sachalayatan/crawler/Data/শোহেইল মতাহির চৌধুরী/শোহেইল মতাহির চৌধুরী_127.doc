সচলায়তনের বোতামগুলোকে ঝাক্কাস করে তোলার জন্য প্রস্তাব দিন



(যূথচারীর পোস্ট থেকে প্রাণিত হয়ে)

মুখের ভাষা ব্যবহার করার একটা মজা আছে। আছে কুলনেস (উত্সকে পড়ুন)। সচলায়তনে বিভিন্ন রকম যেসব বোতাম আছে তার নামগুলো একটু রম্য রম্য মুখের ভাষায় রাখলে মজার হবে বলে মনে হয়। 

নীড়পাতা (আমাদের পরিভাষা খেলার সময় আবিষ্কৃত হয়েছিল, অরূপ বা হিমুর প্রস্তাব ছিল মনে নেই।) শব্দটা ভালো। সম্ভাবনা আছে। অবশ্য ঘরপাতা, বাড়িপাতা আরো বেশি সহজ কিন্তু অন্যরকম অর্থের সমস্যাও আছে সেগুলোতে। উঠান, বা বৈঠকখানা দিয়েও একে চেনানো যায়, বেশি দূরের হয়ে যায়। 

ডানে দেখা যায়, গুঁতোগুতির শীর্ষে । এই বোতামটা কি যথেস্ট কুল হয়েছে? মুখের ভাষা ? মুখে এপারে আমরা গুঁতাগুতি বলি গুঁতোগুতি না। যমুনা/পদ্মার ঐ পারে অন্য কথা। আবার শীর্ষে কেন? ডগায়, মাথায়, আগায় হতো পারতো। 

একইভাবে টিপি দেনটা মুখে কমই শুনি। বরং টিপ দ্যান শুনি। টিপা দেন শুনি। যাতা দেন হতে পারে। চাপ দেনও চলে। তবে চাপেন বললে সরেন বুঝাবে।  

আমার এ্যাকাউন্ট বোতামটা কি হতে পারে? লেখা আমরা সিন্দুকে রাখি, ব্যাংকে? খাতায় থাকে। শ্লেট? কত কি না হতে পারে। হুম, কুল কোনটা? আরেকটু রস। 

ইমোটিকন গাইড, এই বোতামটা কি হতে পারে? এইখানে ষোলো আনা রস করা যেতে পারে। ধুসর কই?

যাক, ক্রিয়েটিভরা এগিয়ে আসুন। ডানে বামে সব বোতামের বিকল্প নাম প্রস্তাব করুন। সাথে ব্যাখ্যাও দিতে পারেন। তারপর আমরা  এডমিনকে চেপে ধরবো এখনকারগুলো বদলাতে। 
শুরু করেন, ভাইবোনেরা, জলদি হাত লাগান।

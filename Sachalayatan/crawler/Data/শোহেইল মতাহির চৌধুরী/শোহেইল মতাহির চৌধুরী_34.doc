রাজনীতি প্রতিদিন: ভাবুন, আল্লাহ আপনাকে পরিত্যাগ করেছেন



ভিড়ের মানুষ, মানুষের ভিড়
দিনাজপুরের বড় পোখরা গ্রামের কুলসুম বেগম ও পহিরউদ্দিনের সংসারে ৪ সন্তান। দৈনিক ৫০ টাকা আয়ে তাদেঁর শুধু চালটাই কেনা হয়। শাকপাতা, লবণ আর মরিচই ভরসা। জ্যৈষ্ঠ মাসে শোধ দেবেন এই শর্তে এক দাদন ব্যবসায়ীর (গ্রামীন ব্যাংক নয়) কাছ থেকে টাকা নিয়ে এক বস্তা চাল কিনেছেন। এতে এক মাস চলবে কিন্তু টাকা কিভাবে শোধ দেবেন জানেন না। না খেয়ে আধাপেট খেয়ে আছেন এরকম গ্রামের দরিদ্র জনগোষ্ঠী। কিন্তু এতো হয়তো তাদেরই ব্যর্থতা । লজ্জায় কাউকে না খেয়ে থাকার কথা কি বলা যায়?  (দৈনিক প্রথম আলো: ৩ এপ্রিল ০৮) 
চাপা কষ্ট নিয়ে গোঙাচ্ছে বাংলাদেশ। ন্যায্যমূল্যের দোকানের সামনে মানুষের সারি দীর্ঘ হচ্ছে এসব ছবি পত্রিকায় দেখে শহুরে মধ্যবিত্তরা মাপছে দেয়ালের সাথে পিঠের দূরত্ব। কিন্তু বস্তুত: পত্রিকা বা টিভি-রেডিওর কণ্ঠও নিয়ন্ত্রিত; মালিকেরা জেলে দুর্নীতির দায়ে, কর্মচারিদের বেতন বন্ধ বা টানাটানিতে আছে। বস্তুনিষ্ঠ সংবাদ করতে গেলে চাকরি খোয়ানো, ক্রসফায়ারের ভয়, কত কি। সুতরাং তারা চুপ। চুপ আমাদের বুদ্ধিজীবী বা সুশীল সমাজপতিরাও। 
আকবর আলী খান, প্রাক্তন মন্ত্রী পরিষদ সচিব তিনি সরকারকে হুশিঁয়ার করে দিচ্ছেন যে দেশে নীরব দুর্ভিক্ষ চলছে। অন্যদিকে আরেক প্রাক্তন সচিব, সরকারের উপদেষ্টা, এম শওকত আলী বলছেন নীরব দুর্ভিক্ষ নয় দেশে চলছে লুকানো ক্ষুধা। কারা দেশ চালাচ্ছে, কী কৌশলে চালাচ্ছে তা বুঝার জন্য সংজ্ঞা নিয়ে এই বিতর্কই যথেষ্ট।
তবু যদি দেশের বর্তমান শাসকদের জনদরদী কার্যকলাপ স্পষ্ট করে বুঝতে অসুবিধা হয় তবে পড়ুন নেপথ্যে থাকা সেনাপ্রধানের বক্তব্য। তিনি বলেছেন, ‘আল্লাহ আমাদের পরীক্ষা করছেন’। হায় সেনাপ্রধান আপনি যদি ভাবতে পারতেন যে আল্লাহ আপনাকে পরীক্ষা নয় পরিত্যাগ করেছেন তবে দেশ বুক ভরে শ্বাস নিতে পারতো। 
সেনাপ্রধানের বক্তব্যে আরেক সেনানায়কের বক্তব্যের প্রতিধ্বনি শোনা যায়, ‘আল্লাহ্ র মাল আল্লাহয় নিয়ে গেছে’। দুর্ভিক্ষে যদি পরিস্থিতি আরো খারাপের দিকে গড়ায় তখন আমরা হয়তো এই কথা আবার শোনার দুর্ভাগ্যও অর্জন করবো। 
দুর্ভিক্ষ ও দারিদ্রের দেশে নিয়তি-নির্ভর মানুষের কাছে আল্লাহর দোহাই কাজে আসে- এসব বোধহয় আজকাল হার্ভার্ডেও পড়ায়। কিন্তু বেপারীর পিঠে বন্দুক ঠেকিয়ে আর সেনা দিয়ে ন্যায্যামূল্যের দোকান খুলে দেশের ব্যবসা-বাণিজ্য চালানো যায় না এসব এখন মাদ্রাসা-মক্তবের ছাত্ররাও জানে। অথচ পত্রিকা খুললেই দেখি এসব হাঁটু-বুদ্ধির চর্চা চলছে দেশের আনাচে-কানাচে। 
‘জরুরি অবস্থা’র নামে এই হঠকারি ব্যবস্থা থেকে দয়া করে দেশকে মুক্তি দিন শ্রদ্ধেয় ওয়ান-ইলেভেনের নায়করা। একটু জনগণের দিকে তাকান। তাদের ফিসফিসানি আর গুঞ্জনগুলো শোনার চেষ্টা করুন। তাদের দু:খ-কষ্টেই লাঘব করাটা আপনাদের কাজ নয়। সমস্যা সমাধানের জন্য আপনাদেরকে হার্ভার্ডের ফর্মুলা – আর ধর্মের দোহাইয়ের নতুন কোনো মিক্সচার বানানোর কষ্ট করতে হবে না। 
আপাতত: কাঁধ থেকে নেমে যান। তাতেই অপুষ্ট লোকগুলো, দম বন্ধ হয়ে আসা দেশটা স্বস্তি পাবে। 
 

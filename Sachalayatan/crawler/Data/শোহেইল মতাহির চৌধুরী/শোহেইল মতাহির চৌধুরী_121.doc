দিনের শ্লেটঃ ৩০ জুন ২০০৭: দ্বিতীয় জীবন



মানুষের দ্বিতীয় জীবন হয়ে উঠছে এখন ইন্টারনেট। একটু বুদ্ধি হওয়ার পর থেকে ভাবতাম, স্কুল আমাদের জীবনের কত সময় কেড়ে নিয়েছে। সকাল ৮ টা থেকে বিকাল ৪টা পর্যন্ত স্কুলে বাচ্চাদেরকে ঢুকিয়ে দিয়ে কী করা হয়? উদ্দেশ্য কী বাচ্চাগুলোকে এভাবে আটকে রাখার? এখন অনেক শিক্ষা-প্রতিষ্ঠান ঠাঁই নিয়েছে সেকেন্ড লাইফ বা ওয়েবে। ক্লাস আর পড়ালেখার একটা বড় অংশ মানুষ করছে নেটে। বইপত্র ঘাঁটাঘাঁটি, লাইব্রেরি, জার্নাল থেকে শুরু করে এ্যাসাইনমেন্ট জমা দেয়া, মার্কিং, টিউটরের সাথে যোগাযোগ এমন কি পরীক্ষা ও রেজাল্ট প্রকাশও হচ্ছে নেটে। কত দ্রুত বদলে যাচ্ছে দুই একে দুই, দুই দু'গুণে চার, চিতকার করে নামতা পড়ার আয়োজন। 
ফেইসবুক খুব ভালো একটা স্যোশাল নেটওয়ার্কিং সাইট। ভীষণ মজা লাগে। ফোনে কথা বলাটা অনেক সময় দুইপক্ষের কাজ ও সময়েরে উপর নির্ভর করে। কিন্তু ফেইসবুক ফোন বা ইমেইল যোগাযাগের চেয়ে অনেক বেশি কিছু দেয়। মনে হয় বন্ধুদের সাথে অনলাইনের বাড়িতে বসে একসাথে আড্ডা দিচ্ছি। বা জানি ও কোথায় বেড়াতে গেল। ওর নতুন ফটোগুলো দেখা যাচ্ছে। ও নতুন কোন ছবিটা দেখেছে, সেটা সম্পর্কে তার মতামত কি তাও জানা যাচ্ছে। হারিয়ে যাওয়া একটা বন্ধুকে হঠাত্ করে পাওয়া গেল সেখানে। অনেক সুবিধা। গ্রুপ গড়ে তোলা যায়। গ্রুপের ইভেন্ট আয়োজন করা যায়। একসাথে দাওয়াতও দেয়া যায়। নেটওয়ার্কিং-এর বিস্তর সুবিধা। 
সচলেও বন্ধুদের একটা দল করার সুযোগ রাখা হয়েছে। সব নিয়মকানুনগুলো এখনও জানিনা। একজন কয়টা দলে যেতে পারবে তাও জানিনা। সচলের সবাইকে একটা বড় দল ভাবতে আমার অবশ্য অসুবিধা নেই। অরূপকে জিজ্ঞেস করতে হবে ওর এই কোন্দল-প্রীতির হেতু কি?
ল্যাপটপ আর টেবিল এত প্রিয় হয়ে গেছে এখন যে, ইন্টারনেট ও টিভি নিয়েই আমার বাইরের দুনিয়াটা। দুইদিন ফ্ল্যাটের বাইরে প ফেলিনি, খেয়াল হলো হঠাত্। তাও বৃষ্টি পড়তে দেখে। মনে হলো বৃষ্টি পড়ছে তাই বাইরে যাওয়া ঠিক হবে না। নিজের ভেতরের গোপন সিদ্ধান্তের পক্ষে যুক্তি খুঁজে বের করা। এ হচ্ছে মানুষের তৃতীয় হাত। অজুহাত।  


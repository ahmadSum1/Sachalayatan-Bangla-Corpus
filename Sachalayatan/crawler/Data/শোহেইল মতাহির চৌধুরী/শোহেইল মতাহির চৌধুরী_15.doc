কারসাজির ক্যামেরাবাজি -৫ : ক্যামেরাকে চেনা




ক্যামেরাবাজিতে আমরা নেমে গেছি। বইয়ের ভাষায় দুয়েকটা শুদ্ধ কথা বলতে হয় বলে প্রথম চার পর্বের নখরা শেষে আমরা এখন প্রস্তুত ক্যামেরা হাতে। তবে বুঝা যাচ্ছে শুধু পোস্ট পড়েই বেশিরভাগ পাঠক ক্যামেরাবাজ হয়ে উঠতে চান, ক্যামেরা নাড়াচাড়া করতে নারাজ। কথাটা একারণে বলা যে প্রথম বাড়ির কাজটা এখনও পাওয়া যায় নি।  
প্রথম বাড়ির কাজ ছিল নিজের ক্যামেরার সুবিধাগুলো পরীক্ষা। সক্রেটিস যদি ক্যামেরাবাজ হতেন তবে বিষপানের আগে বলে যেতেন ক্যামেরাটা চেনো। হাতে ধরা ক্যামেরাটা কী কী সুবিধা দিচ্ছে তা জানা না থাকলে কীইবা ছবি তুলবো আমরা। 
ক্যামেরাটা যদি নতুন হয় তবে ম্যানুয়াল নিয়ে বসুন। দেখুন কত অজানারে! যদি পুরাতন হয় তবে খুঁজুন একটা ইউরেকা মূহুর্ত। হঠাৎ কোনো বিশেষ ফিচার আবিষ্কার করে চিৎকার করে উঠুন। আমাদেরকে জানান দিন। যুদ্ধে যাবার আগে চলেন আমরা যার যার অস্ত্রটা নাড়া দিয়ে দেখি। 
আগেই বলেছি একদম কম্প্যাক্ট ও সস্তা ডিজিটাল ক্যামেরাগুলোতেও অটোম্যাটিক অপশনের পাশাপাশি ম্যানুয়াল অপশন থাকে, ম্যাক্রো, সিন (ল্যান্ডস্কেপ), রাতের জন্য আলাদা বাটন থাকে। যেগুলো আমরা অনেক সময় ব্যবহার করি না। অথবা অটোএক্সপোজার ব্র্যাকেটিং আছে যা দিয়ে চমৎকার এইচডিআর ছবি তৈরি করা যায় – জানি না। সেই অজানা বিষয়গুলো খুঁজে বের করুন এবং তা দিয়ে কোনো একটা বিষয়ে ছবি তুলুন – তারপর আমাদের দেখান ছবিটা (ছবি ফ্লিকারে আপলোড করে সচলায়তনে লিংক দিলেই ভালো হয়।)। 
অথবা ক্যামেরাটায় যদি নতুন কিছু না থাকে তবে আমাদেরকে তাও জানান। ‘না ভাই নতুন কিছু পেলাম না – একেবারে কাঠখোট্টা ক্যামেরা’। তারপর সেই ক্যামেরা দিয়ে প্রকৃতিপ্রেমিকের মত একটা স্টিললাইফের ছবি তুলুন। আমরা দেখি। 
গত পর্বের প্রশ্ন ও উত্তর 
 গত পর্বে আরিফ জেবতিক একটা প্রশ্ন করেছেন। সেটি মাত্র আজকে এই পোস্ট দিতে গিয়ে আমার চোখে পড়েছে। সেজন্য এর উত্তর এ লেখার সাথে যোগ করে দিলাম। প্রশ্নটি ছিল: 
৯ | আরিফ জেবতিক | শুক্র, ২০০৯-০৫-০১ ০৯:২৩
কিছু মনে করবেন না স্যার , ব্যাকবেঞ্চার হিসেবে হাস্যকর প্রশ্ন করাটা আমার আজীবনের অধিকার থেকেই একটা জিজ্ঞাস্য :
শাটার স্পীড আর এ্যাপারচার , এই দুটোর কাজই আমার কাছে এক মনে হচ্ছে তাই গুলিয়ে যাচ্ছি ।
শাটার যদি বেশিক্ষন খুলে রাখি তাহলে আলো বেশি পাব , আবার এ্যাপারচার যদি কম হয় ( মানে ছিদ্র বড় হয় ) তাহলেও আলো বেশি পাব ।
সেক্ষেত্রে এই দুই জিনিষের মাঝে পার্থক্য কোথায় ?
মানে আমি ত্রিভুজের উপর ক্যামেরা বসিয়ে যদি শাটার বেশিক্ষন খুলে রাখি , তাহলে আবার এ্যাপারচার হিসেব করতে হবে কেন ?
উত্তর:
প্রশ্নটা মোটেই হাস্যকর নয় আরিফ জেবতিক। বরং খুবই জরুরি। বিশেষ করে ক্যামেরা কীভাবে কাজ করে তা বুঝার জন্য। ম্যানুয়ালি ছবি তোলার জন্যও এ বিষয়গুলো সম্পর্কে স্পষ্ট ধারণা থাকা ভালো। 
এ্যাপারচার  এবং এক্সপোজার নিয়ে এসএমথ্রির দুইটা পোস্ট আছে। সেই দুই পোস্ট পড়লে আপনি এইসব কারিগরি প্যাঁচ হয়তো ভালো বুঝতে পারবেন। 
এত জটিল জিনিস আমি আপনাকে বুঝাতে পারবো না। আমি আছি আপনার ভালো ছবি তুলতে সাহায্য করতে। তবে শাটার স্পিড আর এ্যাপারচারের কাজ যাতে এক মনে না হয় সেজন্য আমরা একটা বিকল্প উদাহরণের সাহায্য নিতে পারি। 
ধরা যাক ওয়াসার ট্যাপ থেকে আপনি এক বালতি পানি ভরবেন। (এখানে পানি হচ্ছে আলোর বিকল্প আর বালতি হচ্ছে আপনার ক্যামেরার ফিল্ম বা ডিজিটাল সেন্সর। আলো এসে ক্যামেরাতে ঢুকে – পানি আসছে বালতিতে)। 
এখন পানির কল যদি আপনি অল্প একটু খুলেন তবে কী হবে? – কলের ছিদ্রটা (মানে এ্যাপারচার) থাকবে ছোটএবং তা দিয়ে ফোঁটায় ফোঁটায় পানি আসবে। বালতি ভরতে সময় লাগবে (ধীর শাটার স্পিড)।
আবার যদি আপনি ট্যাপ পুরোটা খুলে দেন, তাহলে বালতি ভরে যাবে দ্রুত (দ্রুত শাটার স্পিড)।    
সুতরাং আপনি ট্যাপের ছিদ্র কতটা বড় বা ছোট করবেন তার ওপর নির্ভর করবে আপনার বালতি কত দ্রুত বা ধীরে ভরবে। একইভাবে এ্যাপারচার আর শাটার স্পিড কাজ করে ছবি তোলার জন্য প্রয়োজনীয় আলো ক্যামেরার ভেতরে নিয়ে আসতে। 
আশা করি বুঝতে পারছেন যে, ফিল্ম/ডিজিটাল সেন্সর (বা বালতি) সমান পরিমাণ আলো (পানি) পাবে যদি প্রতিবার এ্যাপারচার বদলানোর (পানির কল কতটা খুললেন) সাথে মিল রেখে আপনি শাটার স্পিড বদলান (কতক্ষণ ধরে বালতিতে পানি পড়বে)। সুতরাং এই এ্যাপারচার আর শাটার স্পিড মিলে মিশেই আছে। কলের ছিদ্রের আকার আর বালতিতে পানি ভরার গতির মধ্যে যেটুকু পার্থক্য এ্যাপারচার আর শাটার স্পিডের মধ্যে সেটুকুই পার্থক্য। 
[আপনার বাড়ি যেহেতু নোয়াখালি না সেহেতু তৃতীয় প্রশ্নটা আপনি করবেন না। তবে সংক্ষেপে সে উত্তরটা বলে রাখি এখানে। তৃতীয় প্রশ্নটা হলো বালতির আকার যদি ছোট বড় হয় তাহলে তো পানি ভরতে কম-বেশি সময় লাগবে। বালতির এই আকারের বিষয়টি তুলনা করতে পারেন ফিল্মের সেনসিটিভিটি বা আইএসও ভ্যালুর সাথে। আইএসও ভ্যালু যদি বেশি থাকে তবে আলো যেখানে কম সেক্ষেত্রেও আপনি ভালো ছবি তুলতে পারবেন। - আর কথা নয়- এবার ছবি তোলা শুরু করেন।] 
এক্সপোজার ভ্যালু (পড়ুন এসএমথ্রির পোস্ট):
একটা কথা মনে রাখতে হবে শাটার স্পিড ও এ্যাপারচারের বিভিন্ন কম্বিনেশনে সমান আলো পাওয়া যেতে পারে বা একই রকম ছবি উঠতে পারে। যদি ১/৩০ সেকেন্ড স্পিডে এফ/১১ এ্যাপারচারে যথেষ্ট আলো পাওয়া যায় তবে ১/১২৫ স্পিডে সমান আলো পাওয়া যাবে এ্যাপারচার এফ/৫.৬-এ। শাটার স্পিড ও এ্যাপারচারের এই কম্বিনেশনগুলো মুখস্থ থাকাই ভালো। তবে বিকল্প হচ্ছে ক্যামেরার এ্যাপারচার প্রায়োরিটি অপশন। ক্যামেরাতে অটো বা ম্যানুয়াল লেখা যে চাকতি আছে তাতে এ্যাপারচার প্রায়োরিটির অপশনও আছে- যা এ বা এভি দিয়ে চিহ্নিত করা থাকে। কোন এ্যাপারচারে কত শাটার স্পিড হবে তা নিয়ে সন্দেহ থাকলে এই অপশন ব্যবহার করুন। দেখুন এই ভিডিওটি।  
ভিন্ন ভিন্ন এ্যাপারচারে ছবি তুললে ছবি কীরকম হয় তার একটা উদাহরণ দেখুন নীচের ভিডিওতে।ভিডিওটি আপনার ছবি তোলার দক্ষতা বাড়াতে কাজে দেবে। ডেপথ-অব-ফিল্ড কথাটাও ভিডিওতে আসবে। এই বিষয় নিয়ে আমরা আলাদা করে আলোচনা করবো ও ছবি তুলবো পরের পর্বে।
 টা
ক্যামেরাবাজির কর্মযজ্ঞ -১: তিন এ্যাপারচারে তিন ছবি[i]
উপরের ভিডিওটির মত একই বিষয়বস্তুর তিনরকম এ্যাপারচারে ছবি তুলুন। দেখুন ছবির পার্থক্য কতটা হয়। সেই ছবিগুলো জমা দেন ফ্লিকারে ক্যামেরাবাজি কোর্স ০৯ গ্রুপের পুলে। ছবির শিরোনামেই বলে দিন কত এ্যাপারচারে কোনটা তোলা। আপনার ছবি তোলার অভিজ্ঞতা ও তা থেকে শিক্ষা সম্পর্কে মন্তব্য ছবির সাথে জুড়ে দেন।


জনগণের মতামত বুঝতে পীর-ফকিরের দরকার কী?



জনগণ
বিবিসির প্রভাতীতে শাকিল আনোয়ারের প্রশ্নের মুখে ড. কামাল হোসেন তোতলালেন কিছুক্ষণ। সবাই শুনেছেন নিশ্চয়ই। কেন তারা তোতলান? এই সরকার ক্ষমতায় আসার পর কামাল হোসেন আবির্ভূত হয়েছেন মুরুব্বি হিসেবে। দুদকের বিরুদ্ধে হাসিনার মামলায় হাইকোর্টের রায়ের পরপরই দেখা গেছে তাকে দৌড়ে দুদকে যেতে। কোরেশির দল গঠনের পর তার রোষও আমরা শুনেছি। দেশ চালাতে সামরিক জান্তাদের পীর-ফকির-মুরুব্বি লাগতে পারে। জনগণের তো তার দরকার নেই। এই বিষয়ে আমার প্রতিক্রিয়া, জ্বিনের বাদশার লেখায় মন্তব্য হিসেবে এসেছে এবং এখানে আলাদা করে পোস্ট দিচ্ছি। 
আমাদের দেশ বাংলাদেশ - একে আমরা গণপ্রজাতন্ত্র হিসেবে দেখতে চাই। আমরা মানে দেশের জনগণ। 
সেই চাওয়াকে আমরা লিখিতরূপ দিয়েছি সংবিধানে।
সংবিধান জনগণের আশা-আকাঙ্খার মূর্ত প্রতীক। 
কিন্তু দেশে যখন সংবিধানের ধারাবাহিকতা অক্ষুণ্ন না রাখার মত পরিস্থিতি সৃষ্টি হবে তখন কি হবে?
যখন জনপ্রতিনিধির হাতে আমরা ক্ষমতা তুলে দিতে পারবো না, তখন?
এর যে কয়টি রূপ হতে পারে, তত্ত্বাবধায়ক সরকার বা জরুরি অবস্থা। তারও একটা সীমারেখা জনগণ তার সংবিধানে করে রেখেছে। সে সীমারেখা ৯০ দিন। তিন মাস। 
এই তিনমাস নতুন জনপ্রতিনিধি নির্বাচনের জন্য।
এরপর যদি সীমারেখা বদলানোর বা সংবিধান বদলানোর দরকার পড়ে তবে ফিরে আসতে হবে জনপ্রতিনিধিদের কাছে। সংসদে।
এই পদ্ধতিই আমাদের গণপ্রজাতন্ত্রী বাংলাদেশের। 
ড. কামাল হোসেনের মত যারা এই সহজ বিষয়টা বুঝেও অন্যরকম ভাবভঙ্গি করে তোতলান (শুনুন আজকের বিবিসির প্রভাতী) তাদের ব্যক্তিগত এজেন্ডা আছে, নানারকম সোল এজেন্সির দায়বদ্ধতা আছে। তো তাদের এইসব দায়বদ্ধতার দায়িত্ব তো আমরা নিতে পারি না। আমরা দেশকে দেখবো সবার আগে এবং সেই দেখার ক্ষেত্রে জনগণের মতামত থাকবে প্রধান বিবেচ্য বিষয়। 
জনগণের মতামত বুঝার জন্য কোনো পীর-ফকির ধরার তো দরকার নাই। 
 

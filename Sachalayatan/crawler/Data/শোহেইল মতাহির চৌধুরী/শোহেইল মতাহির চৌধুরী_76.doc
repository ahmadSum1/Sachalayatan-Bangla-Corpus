দিনের শ্লেট: ৫ অক্টোবর ২০০৭: শরতের ঘরোয়া উত্সব



লন্ডনে শরত
১.
কাগজে-পত্রে এখন শরৎ। ঠিক বাংলার শরৎ না। গ্রীষ্ম আর শীতের মাঝের তিনমাস মিলিয়ে ইংলিশ ঋতু 'অটাম'। এদেশে বর্ষা নাই। তবু শরতের শুরুই হয় যখন তখন পিটির পিটির বৃষ্টি দিয়ে। মাত্র শুরু হয়েছে গাছ থেকে পাতা পড়া । শীত আসতে আসতে একেবারে পাতাশূন্য হয়ে যাবে সব গাছ-লতা। শহরের পার্কগুলোতে বসন্ত ও গ্রীষ্মে যে নানা রংবাজ ফুলের মেলা বসেছিল সেটা এখন ভাঙা আসরের মত বিবর্ণ। নগর কর্তৃপক্ষ তাই যাবতীয় খুঁটি ও খাম্বার মধ্যে ফুল ভর্তি খাঁচা ঝুলিয়ে দিচ্ছে। পর্যটকের সংখ্যা কমেনি, তবে সপ্তাহান্তে রাস্তা/ময়দান কাঁপিয়ে চলা মেলা, কার্নিভাল এগুলো থামতে বাধ্য হয়েছে। কারণ, ঐ যখন তখন পিটির পিটির বৃষ্টি।     
২.
লন্ডনে উৎসব এখন ঘরের ভেতরে। ঘর বলতেতো এদের বেডরুমই প্রধান। এবার দেখলাম তারও উৎসব হচ্ছে একটা। তারা অবশ্য বলছে 'ভালবাসা, যৌনতা ও সম্পর্কের উৎসব'। উৎসবের নামটার মধ্যেই অনৈতিকতার গন্ধ: এ্যামোরা। আমি যাচ্ছিলাম অন্য এক উৎসবে, ইন্ডিপেন্ডেন্ট ছবির উৎসব। এস্কেলেটরে করে দোতলায় উঠবো। দেখি গোড়াতে এক পূর্ব-ইউরোপিয় মহাসুন্দরী মিটিমিটি হাসছে। আমাকে চেনে নাকি জিজ্হেস করতেই বুঝা গেল তার এই বিমানবালাসুলভ হাসির কারণ। ঠিক পাশ দিয়েই আরেকটি এস্কেলেটর নেমে গেছে ভূগর্ভে, বেসমেন্টে। সেখানেই হচ্ছে এ্যামোরার উৎসব। বললাম, "হিমু এখনও জার্মানি থেকে এসে পৌঁছায়নি, ও এলেই আসবো। ও সাথে না থাকলে সব যন্ত্রপাতি আর কলা-কৌশলের সব প্যাঁচ বুঝে উঠতে পারবো না। ১৫ পাউন্ড একেবারে জলে যাবে"। 
৩.
রেইনড্যান্স ফিল্ম সোসাইটির ১৫তম চলচ্চিত্র উৎসব হচ্ছে একই জায়গায়। সদস্য হিসেবে প্রতিদিনই হাজিরা দিতে হলো। দর্শকদের অভ্যর্থনা করা আর তাদের সাথে ছবি দেখা। দিনে তিনটা ছবিও দেখতে হলো। ভাবছি সেইসব ছবি নিয়ে একটু একটু করে লিখে রাখবো। দেখা ছবিগুলোর গল্প-কাহিনী লিখে রাখাও হলো আর ব্লগাররাও একটু আমার সাথে থাকলেন। আলোচনা হলো, মন্তব্য চালাচালি হলো।
৪.
যুক্তরাষ্ট্রে ইনডি ছবি বিরাট একটা মার্কেট করে নিয়েছে। কম বাজেটে নতুন নতুন কলা-কুশলীরা ব্যক্তিগত উদ্যোগে ছবি করে ডিভিডি বাজারে ছাড়ছে।  ক্যাবল্ টিভিতে সেগুলো দেখাচ্ছে। ব্রিটেনেও চলটা শুরু হয়েছে। তবে যুক্তরাষ্ট্রের মত অবস্থায় যেতে আরো বছর পাঁচেক লাগবে। ওয়ার্নার ব্রাদার্সের মত বড় বড় স্টুডিওগুলো এখন নতুন ফর্মুলা খুঁজছে তাদের ব্যবসা চাঙ্গা রাখার জন্য। সে কারণে থ্রি-ডি ছবির সংখ্যা ধীরে ধীরে বেড়ে যাবে বুঝা যাচ্ছে। থ্রি-ডি জোরে শোরে চালু না করলে সিনেমা হলে (থিয়েটারে) দর্শক আনা কঠিন। লোকজন এখন বাসায় হোম-থিয়েটার বানিয়ে প্রজেক্টার দিয়ে সস্তায় ছবি দেখছে। 
৫.
ক্যাবল টিভি, ইন্টারনেট টিভি এসব মিলে ছবি বানানোর একটা মহাসুযোগ তৈরি হয়েছে এখন। পুরনো ফর্ম ও ফর্ম্যাট ভেঙে নতুনরা একেবারে চমক লাগানো সব ছবি তৈরি করছে। সে বিষয়ে এখানো কিছু কথা বলতে হবে। যাতে ব্লগাররা দারুণ সব ছবির গল্প দিতে পারেন। অন্তত: গোটা পাঁচেক ফিল্মমেকার-তো সচলে আছেন এবং ছবি বানানোর জন্য মুখিয়ে আছেন। আমরা না করলে কে আর করবে? 
প্রতিবাদ
 

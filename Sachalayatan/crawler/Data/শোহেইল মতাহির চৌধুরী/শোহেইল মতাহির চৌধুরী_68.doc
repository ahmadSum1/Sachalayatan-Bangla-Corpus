ছব্লগ-২: জ্যান্ত বিজ্ঞাপন



ঐদিকে চিপায় যান...
১.
ব্রিটেনের মতো দেশগুলির ভীষণ দুর্ভাগ্য। এইসব দেশে কোকো রহমানের মত বিজ্ঞাপন-বন্ধু প্রধানমন্ত্রী-পুত্ররা জন্মাতে পারে না। তাহলে রাজধানী শহরের সব ভবন, সব রাস্তা, ঢাকা হয়ে যেত বিলবোর্ড দিয়ে, বাহারি বিজ্ঞাপনের চকচকে ছবি দিয়ে। এসব দেশে যেকোনো দেয়ালে পেরেক পুঁততে গেলেই ইতিহাস-ঐতিহ্য ধরে টান দেয়। রাস্তায় বিলবোর্ড খাড়া করতে গেলে যে কোর্ট-কাছারি করতে হবে না তার গ্যারান্টি কী?  
২.
আইনের বাধা পেলে মানুষ সৃজনশীল হয় হয়তো। লন্ডনের অক্সফোর্ড সার্কাস এলাকায় গেলেই দেখা যায় বিচিত্র একরকম বিজ্ঞাপন-বোর্ড। একেবারে জ্যান্ত বোর্ড। আইন অনুযায়ী ফুটপাতের রেলিং-এ বোর্ড, ব্যানার বাঁধা যাবে না। সুতরাং এই অস্থায়ী ব্যবস্থা। কায়দা করে মানুষের সাথে যুক্ত  করে দেয়া হয়েছে বিজ্ঞাপন। এখন কী? সর্বনিম্ন মজুরিতে মানুষজন দাঁড়িয়েও থাকছে এরকম জ্যান্ত বোর্ড হয়ে। ভাবখানা এমন, অক্সফোর্ড স্ট্রিটে কেনা-কাটা করতে এসে বোর্ড হয়ে গেলাম। 
মিটিং-এ ব্যস্ত তাই টেকস্ট পাঠাচ্ছি....
৩.
আগের মত নিয়মটা মনে হয় কড়াকড়ি নেই। কারণ দুয়েকজনকে দেখলাম বোর্ডটা কাপড়ের ফিতা দিয়ে বেঁধেছে রেলিং-এর সাথে। বছর তিনেক আগে 'গলফ সেলের' বিজ্ঞাপন-বোর্ডটা দেখতাম মানুষটার প্যান্টের বেল্টের সাথে বাঁধা। সে একটু একটু দুলতো আর মাথা নিচু করে দাঁড়িয়ে পেপারব্যাক পড়ে সময়টা কাটিয়ে দিত। সেই চলন্ত 'গলফ সেল' বিজ্ঞাপনটা এখন লন্ডনের বাণিজ্য পাড়ার আইকন হয়ে গেছে প্রায়। তবে এখন আর অমন করে কেউ দাঁড়িয়ে থাকে না। অক্সফোর্ড স্ট্রিটে এক বাংলাদেশি ছাত্রকে দেখলাম আরো সাহসী। সে ভাঁজ করা যায় এমন একটা স্টিলের চেয়ার পেতে বসে ধরে থাকে বোর্ডটা। সেইসাথে মনে হয় বাড়তি একটা কাজও জোগাড় করেছে লিফলেট বিতরণের। একসাথে দুই কাজ। ছবি তোলার জন্য গিয়ে দেখলাম চেয়ারটা ফুটপাতে দূরে সরিয়ে রেখেছে। আর মাটিতে বসে ধরে আছে বোর্ডটা। আহা কত কষ্ট হচ্ছে ছেলেটার! ছবিটা তুলতে আর ইচ্ছা করলো না। এই ব্লগে পরিচিত কেউ যদি দেখে ফেলে তাকে!
৪.
তবু এরকম একটা কাজ ছিল বলে হয়তো ছাত্রটা এখানে থাকা-পড়ার খরচ জোগাড় করতে পারছে। এসব বোর্ডের মূল উদ্দেশ্য অবশ্য একটু দূরের দোকানের জন্য ক্রেতা টানা। সেজন্য বড় একটা তীরচিহ্ন থাকে। লন্ডনে আসা ট্যুরিস্টরা অক্সফোর্ড স্ট্রিট বা রিজেন্ট স্ট্রিট ছেড়ে পরের রাস্তায় ঢুকতেই চায় না। সম্ভবত: পথ হারিয়ে ফেলার ভয়ে। সুতরাং ঠিক লাগোয়া রাস্তার দোকানদারেরা এভাবেই ক্রেতাদের প্রলুব্ধ করতে চেষ্টা করে।
ঢাকায় তো অনেকরকম বিজ্ঞাপনী বোর্ড চলছে। এ জিনিস হয়তো নাই।  এটুকু লেখে দুশ্চিন্তা দেখা দিলো মনে, ছব্লগ পড়েই হয়তো কোনো ফোকো-সোকোর মাথায় আইডিয়াটা ঢুকে গেলো। মানুষতো আবার আমাদের দেশে ভীষণ সস্তা।     
 

দিনের শ্লেট: ৮ জুলাই: রাজবাড়ির খেলোয়াড়



অনেকে খুব অবাক হন বিগব্রাদারের মত রিয়েলিটি শো-তে আমার আগ্রহ দেখে। তাদের নাক সিঁটকানোর কারণটা আমি বুঝি। তারা খ্যাতিমান লেখকের লেখা, কীর্তিমান পরিচালকের তৈরি করা সুপরিকল্পিত নাটক, চলচ্চিত্র বা অনুষ্ঠান দেখতে চান। আম-জনতা থেকে বান্দর বা উল্লুক টাইপ হিসেবে বেছে নেয়া কিছু মানুষের উদ্ভট আচরণ থেকে শেখার কী আছে? সব কিছুতে শেখার কিছু থাকবে না, থাকে না- এ কথা এখন অনেকেই মেনে নেন। তবু আমার মনে হয় এইসব রিয়েলিটি শো দেখেও শেখার আছে। একটা ঘরে কিছু মানুষকে সারাক্ষণ ক্যামেরার নীচে রাখলে তাদের চরিত্রের লুকানো দিকগুলো একসময় ধরা পড়বেই। তা ছাড়া বিভিন্ন চরিত্রের মানুষ একটা গ্রুপে কিভাবে নিজেকে প্রকাশ করে, কিভাবে গ্রুপ ডাইনামিক্সে তা প্রভাব ফেলে সেও একটা জটিল এক্সপেরিমেন্টের আনন্দ দেয়। কেউ যদি মনে কিছু না করেন, তবে চুপি চুপি বলতে পারি যে, সামহোয়ারইন ব্লগেও এই আনন্দের কোনো অভাব ছিল না। গ্রুপ ডাইনামিক্স কঠিন জিনিস। হাওয়া-জল দেখে মনে হচ্ছে সচলায়তনে এই আনন্দের বন্যা ঠেকানো গেলেও হালকা বৃষ্টির অভাব হবে না। 
গ্রীষ্মকালে বৃষ্টি হতে দেখলে নাকি লন্ডনের লোক জেনে যায় উইম্বলডনে টেনিস খেলা হচ্ছে। আকাশ গোমড়া করে ছেঁড়া-ভাঙা বৃষ্টির দিন মনটা খারাপ করে দেয়। কিন্তু তা দেখে টেনিসের কথা আমার জানতে হয় না। বিবিসি ১ ও ২-তে খেলাগুলো সরাসরি দেখাচ্ছে। বৃষ্টির কারণে বন্ধ থাকলে চলছে পুন:প্রচার। তবে দেখলাম অনেক খেলোয়াড়ই ভীষণ ক্ষুদ্ধ কর্তৃপক্ষের ওপর। কেন রোববার দিন রোদ থাকা সত্ত্বেও আগের দিন স্থগিত হয়ে যাওয়া খেলা সেদিন খেলানো হলো না - এই নিয়ে অনেক খেলোয়াড় মিডিয়াতে গোস্বা প্রকাশ করলেন।তারাও জানেন, উইম্বলডনে খেলোয়াড়রা খুব বেশি পাত্তা পান না। বড় বড় সেলিব্রিটি দর্শকদের জন্য এই আয়োজন। অনেকটা রাজবাড়িতে ছোট্ট রাজকন্যার জন্মদিন উপলক্ষে যাত্রাপালা অনুষ্ঠানের মত। স্বয়ং শেক্সপিয়ার রাজবাড়ির উঠানে থিয়েটার করে গেছেন আজীবন - আর এইসব তো নেহায়েত্ ভিনদেশি রাফায়েল-নাদাল-ভেনাস-হেনিন; সামান্য টেনিস খেলোয়াড়।   
কে কোথায় কী খেলা খেলবে তা বলা মুশকিল। ন্যাশনাল হেলথ সার্ভিসে যোগ দেয়া ডাক্তাররা যেরকম জ্বালানি ভর্তি গাড়ি নিয়ে গ্লাসগো এয়ারপোর্টে হানা দিলো - তারপর থেকে চোখ আপেলসাইজ হয়ে গেছে সিকিউরিটি গোষ্ঠীর। প্রধানমন্ত্রী ব্রাউন অবশ্য এ কারণে সবাইকে সন্দেহ করার বিপক্ষে। কিন্তু এয়ারলাইন্সের সিকিউরিটিরা যাত্রীদের অহেতুক সন্দেহ করে ফেরত পাঠিয়ে দিচ্ছে। খেলা একপক্ষে তো আর হয় না। তাছাড়া দলভুক্ত খেলা, যেমন ফুটবল, ক্রিকেট হলেও অনেক খেলোয়াড় নিজের খেলা নিজেই খেলেন। দলের জন্য দলবাজি করতে তারা নারাজ। সচলায়তনেও দেখলাম সুমন রহমান কাছাকাছি একটা মন্তব্য করেছেন যে সিন্ডিকেটবাজি তার সয় না তিনি তার নিজের খেলা খেলেন। 
এইসব নানারকম খেলা দেখার সুযোগ তৈরি কের দেয় বলেই আমি বিগব্রাদার পছন্দ করি। শুধু যে একক যোগ্যতায় সেসব খেলা চলে এমন নয়। দলবাজি, সিন্ডিকেটবাজি, গ্রুপবাজি সবই আছে। তবে এইসব খেলা জমে ফি সপ্তাহ একটা এভিকশন হয় বলে। প্রথমে হাউজমেটদের মনোনয়ন তারপর জনগণের ভোটাভুটি। ফল অনুযায়ী একেকজনকে বের করে দেয়া। তবে এ সপ্তাহে ফেইক খেলা খেলছে বিগব্রাদার। অর্থাত্ এভিকশনটা হবে মিথ্যামিথ্যি। একজন হাউজমেটকে বের করে পরে আবার ফিরিয়ে আনা হবে। তার আগে বের হওয়া হাউজমেটের সাক্ষাতকার হাউজের সবাইকে শুনানো হবে। তাতে অনেক হাউজমেট নিজের সম্পর্কে কটু কথা শুনে সেই আপাত: বহিষ্কৃত হাউজমেটের বিরুদ্ধে খাপ্পা হয়ে থাকবে। সুতরাং তাকে যখন আবার হাউজে ফিরিয়ে দেয়া হবে তখন খেলা শুরু হবে অন্যরকম। ছোট ছোট বিক্ষুদ্ধ গ্রুপের বিরুদ্ধে তখন তাকে খেলতে হবে একেবারেই একা একা।  


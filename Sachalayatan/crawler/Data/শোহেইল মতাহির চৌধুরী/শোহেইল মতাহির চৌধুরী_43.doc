মন্তব্য-পোস্ট: বেহুদা ধর্মবাজদের ঠেকানোর তরিকা



হাত পাকড়ানোর পর কী করণিয়
(কনফুসিয়াস একটা মানসিক নিপীড়নমূলক কাহিনী বলেছেন তার পরবাসে তাবলীগের বশে পোস্টে।  তাবলীগের হাত থেকে তার রক্ষা মিলছে না সুদূর অস্ট্রেলিয়াতে গিয়েও। সে কাহিনী ও অন্যান্যদের মন্তব্য পড়ে মন্তব্য করতে গিয়ে এই পোস্টের জন্ম। আরো অনেক অনেক কথা ও উদাহরণ যোগ করা যেত কিন্তু আসলে পোস্ট হিসেবে হয়তো এই লেখা কখনই লেখা হতো না। তবে প্রশ্ন করলে হয়তো মন্তব্যে আরো কিছু যোগ করা যাবে।)
তাবলীগিদের খপ্পরে পড়ে নাই এমন বাঙালি বিরল। আমাকেও এই আপাত: নিরীহ চেহারার (বাস্তবে এককালের ঘুষখোর/দুর্নীতিপরায়ণ সরকারী চাকুরিজীবি/ইঞ্জিনিয়ার/ব্যবসায়ী বর্তমানে লম্বা দাড়ির) মুসলিম বাহিনীর খপ্পরে পড়তে হয়েছে।
তবে তাদেরকে থামানোর জন্য একটা কায়দা আমার জানা ছিলো। যাকে বলে কাঁটা দিয়ে কাঁটা তোলা পদ্ধতি। বাসায় একটা রেফারেন্স বই ছিলো তাবলীগের বিরুদ্ধে। তাবলীগের বাহিনী বাসায় আসলে, সেই বই খুলে বইয়ে দেয়া প্রশ্ন তালিকা থেকে প্রশ্ন করতাম (জানার ইচ্ছায় ছাত্রের ভঙ্গিতে); ইসলামের স্তম্ভ পাঁচটা এবং তবে তাবলীগের কেন ছয়টা স্তম্ভ। (তাও আবার হজ্জ্ব ও জাকাত বাদ দিয়া নতুন তিনটা যোগ করা হয়েছে)। বলা ভালো এটা একটা মারাত্মক প্রশ্ন। এই প্রশ্নের উদ্দেশ্য হলো এটা প্রমাণ করা যে তাদেরটা ইসলাম না।
তাদের একটা উত্তর ছিলো সহজ-সরল পথে ইসলামের প্রচার হচ্ছে তাবলীগ।
তারপরই কঠিন প্রশ্নটা করতাম, আল্লাহ তার নবীকে সহজ পথে ইসলাম প্রচার শিখালেন না, শিখালেন আপনাদের ইমামকে। তিনি কি ওহি পাওয়া নবী-টবি নাকি? নাহলে তিনি কিভাবে আল্লাহর নবীর চেয়ে উত্তম পথের সন্ধান পেলেন?
সত্যি করে বলেন আপনাদেরটা কোন ইসলাম? সুন্নী মুসলিম ওলামারা তো বলেন ব্রিটিশ-আমেরিকানরা নাকি টাকা দিছে আপনাদের তাবলীগ বানাতে। আপনাদের ইমাম যখন তাবলীগ চালু করেন তখন যারা আসতো তাদেরকে টাকা দিতেন - এর কারণ কী?
সুন্নী মুসলিম তরিকার সাথে আপনাদের পার্থক্য কী? - প্রশ্নব্যাংকের প্রশ্ন চলতে থাকতো।
তারপর গম্ভীর কণ্ঠে জিজ্ঞাসা করতাম, 'কোন মসজিদে উঠছেন'।
তারা ভয় পাইতো। কথা না বাড়ায়া কাট দিতো। 
ময়লা করে তারপর সাফ করার চেষ্টা
লন্ডনেও একদিন পাইলাম অন্যরকম একটা গ্রুপ। এরা তাবলীগ না। বাংলাদেশের ছাত্র। আসছে নতুন মসজিদ বানানোর জন্য চাঁদা নিতে। দেখেই বুঝলাম, জামাত-শিবির সমর্থক, নতুন প্রতিষ্ঠান বানাতে চাচ্ছে। প্রথমে জিজ্ঞাসা করলাম আপনাদের প্রতিষ্ঠান কি চাঁদা তোলার জন্য রেজিস্ট্রি করছেন। আপনাদের এ্যাকাউন্ট অডিট করবে কে ? তারপর জিজ্ঞাসা করলাম আমার এলাকায় ৫০০ গজের মধ্যে তিনটা মসজিদ আছে। এইসব মসজিদের ইসলামের সাথে আপনাদের ইসলামের পার্থক্য কী?
এইসব প্রশ্নের মুখে পড়ে কোনোরকমে হু-হা করে দৌড় লাগালো ওরা। 
আরেকদিন দরজায় কড়া নাড়ার শব্দে দরজা খুলে দেখি এক বয়স্ক কালো মহিলার সাথে আরো বেশি বয়সের এক শ্বেতাঙ্গ ভদ্রলোক। তবে মহিলাই এখানে লিডার। জিহোবা'স উইটনেস - থেকে এসেছে। মহিলা-ই কথা বলছিলো...। তখন রমজান। মহিলা বিনীতভাবে প্রশ্ন করলো রোজার কয়দিন বাকী। তারপর বললো ইসা তো সবার নবী। কোরানেও তার কথা বলা হয়েছে। সুতরাং আসো একদিন চার্চে আমরা জিহোবার দেখানো পথ নিয়া কথা বলি।
ব্যস, তার লাইন বুঝে গেলাম। বল্লাম, তুমি তো অনেক জ্ঞানী, কোরানে কি লেখা আছে সেটা মুসলিম না হয়েও খবর রাখো। তা এতো যখন খবর রাখো আমি তোমাকে আরেকটা সুসংবাদ দেই যে, কোরানে ঈশ্বর এই কথা বলে দিয়েছেন যে, ইসলাম আসার পর আগে যত নবী/ধর্মগ্রন্থ এসেছে তাদের প্রচারিত ধর্ম অকার্যকর হয়ে গেছে। সুতরাং জিহোবা'স উইটনেস নিয়ে মাথা ঘামানোর আর দরকার নাই। তুমি কোনো মসজিদে গিয়া ইসলাম ধর্ম গ্রহণ করো আর বিনামূল্যে একটা কোরান ঘরে নিয়া অধ্যয়ন করো। তাহলেই ঈশ্বর সর্বশেষ কি বলছেন তা জানতে পারবে। 
সাথে থাকা সাদা ভদ্রলোক এতক্ষণ আমার কথা শুনে মুচকি হাসছিলো। তার প্রবল আস্থা ছিলো সেই কালো ভদ্রমহিলা তার যুক্তি দিয়ে আমাকে ঘায়েল করবে। কিন্তু আমি যখন এই অস্ত্র ছাড়লাম সে ভয় পেলো। মহিলা আমতা আমতা করে বললো, এইটা তোমার মত। আমি বল্লাম, কোরান যে ঈশ্বরের গ্রন্থ এটা তুমি বিশ্বাস করো তো। তাহলে আমি কি কোরানের আয়াতগুলো তোমাকে দেখাবো যে কেন আগের গ্রন্থগুলো বিকৃত বলে তোমার শেষ গ্রন্থেই আস্থা আনা উচিত।
তাছাড়া এটা তো সাধারণ যুক্তি যে সর্বশেষ এডিশনটাই শেষ কথা। এটা জেনেও কি তুমি আগের এডিশন নিয়ে বসে থাকবে। 
ভদ্রমহিলা গাঁইগুঁই করতে করতে বিদায় হলো। সে প্রায় ছয় মাস হবে। আর তাদেরকে এদিকে দেখি না।  
 

নিন্দা জানানোর ভাষা নাই - এই বৃথা যুদ্ধ যুদ্ধ খেলা, প্রাণের এই বিপুল অপচয়- ঘৃণা জানানোর উপায় জানি না - হৃদয়ে  আজ  শুধু রক্তক্ষরণ



জাতির হৃদয় আজ রক্তাক্ত। সন্তান আজ আর্তচিৎকারে খুজেঁ ফিরছে বাবার লাশ; স্ত্রীর চাপা গোঙানিতে ভারী হয়ে আছে বাতাস; খালি হয়ে গেছে অজস্র মায়ের কোল। অনাকাঙ্খিত যুদ্ধ যুদ্ধ খেলায় মেতে সৈনিকেরা নিজেদের জন্য নামিয়ে এনেছেন আত্মধ্বংসের গজব।সারা দেশ ডুবে গেছে, শংকায়, গ্লানিতে আর স্বজন হারানোর আর্তিতে।
যারা দেশ ও জাতির রক্ষক যাদের হাতে তুলে দেয়া হয়েছিল প্রহরার অস্ত্র তারা লিপ্ত হয়েছে রক্তক্ষয়ী বিরোধে, তারা জলের দামে জীবন ঝরিয়েছে অন্তর্কলহে। শত্রুরাও কখনও একসাথে এত প্রাণ নেয়নি আমাদের। এই হঠকারি কর্মকান্ডে আজ হারিয়ে গেছে দেশের অগুণতি সুর্যসন্তান। দুর্বল হয়ে গেছে মানুষের আস্থা, দেশের প্রতিরক্ষাব্যুহ।    
আমরা জানি তারা সবাই মাটির সাহসী সন্তান। তারা জীবনবাজি রাখে দেশের জন্য। তারা অস্ত্র ধরে শত্রুর বিরুদ্ধে। তারা যুদ্ধ করে। তারা মৃত্যুর জন্য প্রস্তুত সব সময়। কিন্তু স্বদেশির হাতে, সহকর্মীর বুলেটে, জ্যেষ্ঠের গুলিতে, কনিষ্ঠের বেয়নেটে প্রাণের অপচয়ের এই হোলিখেলা কারো কাম্য নয়। 
জাতি কার ওপর নির্ভর করতে পারে? কার হাতে তুলে দিতে পারে রক্ষার অস্ত্র? দেশের টাকায় কেনা বুলেটে কত আর প্রাণ যাবে স্বদেশের সন্তানদের?
এমন প্রাণের অপচয় দেখেছি আমরা ৭৫ এর ১৫ আগস্টে, ৭৫ এর ৩ ও ৭ নভেম্বরে, ৮১-এর ৩0 মে। যারা প্রহরী, যারা রক্ষক, যাদের হাতে বিশ্বাস করে দেয়া হয়েছিল রক্ষার অস্ত্র তারাই রক্ত ঝরিয়েছে। জাতি এখনও জানে না কত অজস্র গুপ্ত ঘটনায় কত সূর্য সন্তানের প্রাণ এমন অকালে ঝরে গেছে। তাদের নামও ছাপা হয়নি পত্রিকায়। তাদের স্বজনরা কোনো সহানুভূতিও পায়নি। বিচারের আয়োজনও হয়নি। 
এই বর্বরতা, এই সীমাহীন নৃশংসতা থামুক। বার বার এমন করে আর কাঁদতে চায় না জাতি। যারা জাতির ভাগ্য নিয়ে যুদ্ধ যুদ্ধ খেলে তাদের শুভবুদ্ধির উদয় হোক।  
কোথাও কেউ কি শুনছে? কেউ কি দেখছে? - তারা কি বুঝতে পারছে? তারা কি অনুভব করতে পারছে নিজেদের দোষ-ত্রুটিগুলো? তারা কি লজ্জিত হচ্ছে আত্মসমালোচনায়? 
জাতির  হৃদয় আজ প্লাবিত রক্তে - আমাদের বুক ভরে আছে ঘৃণায় - আমাদের চোখ বুঁজে আছে কান্নায়। 


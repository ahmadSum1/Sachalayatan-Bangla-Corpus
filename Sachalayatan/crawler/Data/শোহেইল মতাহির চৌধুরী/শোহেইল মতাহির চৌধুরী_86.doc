ধর্ম ও সংস্কৃতি : সংকীর্ণতা ও উদারতা



ইফতার
১.
“বোন বা মেয়ের বাড়িতে ইফতারি পাঠানো কি ইসলামের কোনো নির্দেশ? নাকি বাংলাদেশের মানুষরা নিজেই এসব নির্দেশ বানিয়ে নিয়েছে?”
স্যোশাল নেটওয়ার্কিং সাইট ফেসবুকে  এমন এক প্রশ্নের উত্তর জানতে চেয়েছেন ব্রিটেনে ২য় প্রজন্মের এক বাঙালি কন্যা। প্রবাসে ২য়/৩য় প্রজন্ম সবকিছুর বৈধতা খুঁজে ধর্মগ্রন্থে। ধর্মগ্রন্থে যদি কোনো আচার বা প্রথার কথা না থাকে তবে সে প্রথার উপর তারা চালায় ধর্মের খড়গ। সে প্রথা হয় বিদআত, পরিত্যাজ্য। আমাদের মত বাঙালিত্ব ধরে রাখার সংকট তাদের নেই। তাদের সংকট আরো বেশি মুসলিম হয়ে ওঠা নিয়ে। 
২.
সচলায়তনে আজ এক অন্যরকম ব্যানার দেখা গেছে। রমজানের মাস উপলক্ষে ব্যানার। রমজান অতি অবশ্যই একটি আরবি মাস ও মুসলমানদের ধর্মীয় বিশ্বাস ও প্রথার সাথে সংশ্লিষ্ট। প্রশ্ন দেখা দিতেই পারে, সচলায়তনের সদস্যরা যেখানে ধর্মনিরপেক্ষতাকে বড় করে দেখেন সেখানে এই ব্যানার কি বিভ্রান্তির?
ঠিক এই প্রশ্নের পাল্টা একটা জিজ্ঞাসা তৈরি হয় যে, সুদীর্ঘ সময়ের আচার-পালনের পরিপ্রেক্ষিতে এসব ধর্মীয় অনুষঙ্গ কি আমাদের সংস্কৃতির একটা অংশও হয়ে যায়নি? 
ধর্ম সভ্যতারই স্বাভাবিক অগ্রসরতার পথে একটি ধাপ। মুক্তমনা মানুষেরা সভ্যতার পরবর্তী এক ধাপে এসে ধর্মকে আলাদা একটা জায়গায় ছেড়ে দিয়ে এগিয়ে গেছেন আরো সামনের দিকে। সভ্যতাও এগিয়েছে তাদের হাত ধরে। কিন্তু পেছনে পড়ে থাকা মানুষ, সমাজ, দেশ ও জাতি খড়ের কুটোর মত শেষ সম্বল হিসেবে দখলদারিত্ব নিয়েছে ধর্মের। অযোগ্য সেসব মানুষের হাতে পড়ে ধর্ম আজ পৃথিবী জুড়ে আবির্ভূত হয়েছে এক আতংক হিসেবে । 
ধর্মকে হাড়-মাংস-চামড়াসহ একেবারে এভাবে পরিত্যাজ্য করে অগ্রসর মানুষেরা সরে না গেলে হয়তো পরিস্থিতি এমন দাঁড়াতো না। 
৩.
একজন মোজাফফর আহমদ হয়তো সংখ্যাগরিষ্ঠ লোকের ভোটের কথা ভেবে ক্ষমতার্জনের কৌশল হিসেবে সমাজতন্ত্রের আগে ধর্মকর্ম জুড়ে দিয়ে দলের মূলমন্ত্র তৈরি করেন। অন্যদিকে নয়া দিগন্তীয় ফরহাদ মজহার ভিড়ের মানুষের বাহবা কুড়াতে গিয়ে ধর্মের শিঙ্গা ফুঁকে শেষ পর্যন্ত তাদের গুঁটিতেই পরিণত হন। তারা রেফারেন্স হিসেবে পায় আল মাহমুদকে। 
কিন্তু ভুলভাল জোড়াতালি বা পশ্চাদদ্পদদের হাততালির পথ বাদ দিলেও আরো পথ থাকে। পথ থাকে ধর্মের সামাজিক, সাংস্কৃতিক রূপকে সজ্জনসভায় জায়গা দেয়ার। এতে বোকা কাকের মত চোখ বুঁজে ধর্মের বাস্তব উপস্থিতিকে অস্তিত্বহীন ভাবার রামভুল থেকে রক্ষা পাওয়ার পথ তৈরি হয়। এই ভুল আমাদের অগ্রসর মনের পূর্বসূরিরা করে এসেছেন। আদর্শের বিরোধে তারা ন্যায্য-অন্যায্যের পরিমাপ করেছেন কঠোর ভঙ্গিতে। তার ফলে সিংহভাগ মানুষ তাদের উদ্দেশ্যকে ধরতে পারেনি, আর তাদেরকে চিহ্নিত করেছে ধর্মের শত্রু  হিসেবে, ধর্মহীনের দল হিসেবে। ধর্মের সবুজ ঝান্ডাকে অগ্রাহ্য করে, অবজ্ঞা করে একে অগুরুত্বপূর্ণ করে তোলা যায়নি। বরং নিজেরাই সবুজহীন হয়ে এখন অসহায় কুষ্ঠরোগীর মত আশ্রয় নিতে হয় ঘরের কোণায়।  
৪.
ছাত্র ইউনিয়ন যদি ঈদের দিন পাড়ায় পাড়ায় ব্যান্ডসঙ্গীতের কনসার্ট করতো তাহলে এখনও দেশে কিছু কিশোর-কিশোরী থাকতো যারা লেনিন-মার্কসকে শ্রদ্ধা করতো। আর বিশাল জনগোষ্ঠীর সাথে তাদের এতোটা দূরত্ব তৈরিও হতো না। আর ঈদের দিনে কনসার্ট আয়োজনের জন্য তাদের আদর্শকে তারা ভঙ্গুর করেও তুলতো এমন মনে হয় না। কারণ ঈদের দিনে ব্যান্ড কনসার্ট তো আর ধর্মীয় কোনো প্রথা উদযাপন নয়। বরং কমিউনিস্ট নেতার মৃত্যুর পর জানাজা আয়োজন অনেক বেশি ধর্মীয়। 
৫.
চকবাজারে ইফতারির বিশাল বাজার বসে। ওখানে ভিড় করে যারা ইফতারি কিনতে যান তারা সবাই রোজদার বা সবাই মুসলিম এমন ভাবার কোনো কারণ নেই। রোজা না রেখেও ইফতারের আয়োজনে অনেকেই অংশ নেন। ভিন্ন ধর্মের মানুষেরা বা অবিশ্বাসীরাও এই ভাজা-পোড়া খাওয়াকে ধর্মের কোনো অনুষঙ্গ হিসেবে দেখেন না। এমন অনেক মানুষকে দেখেছি আগ্রহ ভরে রমজান আর ইফতারের কথা বলতে। ঢাকায় ঈদ উপলক্ষে কাপড়ও কিনতে দেখেছি সব ধর্মের মানুষকে।  
৬.
সচলায়তনের ব্যানার আমাদের বাঙালি ইতিহাস ও ঐতিহ্যের বিভিন্ন দিন-ক্ষণের পাশাপাশি সাম্প্রতিক নানা ঘটনাকেই বিম্বিত করে। রমজান, ঈদ, দুর্গাপূজা, বৌদ্ধ পূর্ণিমা, বড়দিন এর কোনোগুলোই আমাদের সামগ্রিক অস্তিত্বের বাইরের কোনো বিষয় নয়। এসবের হয়তো ভিন্ন এক বড় পরিচয় আছে, সংযোগ রয়েছে নির্দিষ্ট কোনো ধর্মের সাথে। কিন্তু সেই যোগসূত্রটাকে বড় করে দেখতে গিয়ে সমাজ-সংস্কৃতির মধ্যে বাড়তি অস্বস্তি তৈরি করে মুখ গোমড়া রাখার কি আছে? আমরা বরং আমাদের মত করে সবাইকে আলিঙ্গনে নিতে পারি, সবার উদযাপনে সমান আনন্দিত হতে পারি। 
অন্যরা সংকীর্ণ হয়ে যায় বলে আমাদের উদার হতে অসুবিধা কী?       
 

একটা ব্র্যাকেট থেকে আমাদের বঞ্চিত রাখা ঠিক্না 



১.
প্রথম দু:খটা পেয়েছিলাম জাতীয় গ্রন্থাগার মানে শাহবাগের পাবলিক লাইব্রেরির কাছ থেকে। আর সেই দু:খের ওপর সিলমোহর মেরে ক্ষত পাকাপোক্ত করে দিয়েছিল বিল গেটসের মাইক্রোসফট।
তবে আজ অনেকদিন পর একটু আরাম বোধ করছি। আরামের কারণ দুইটা আলাদা আলাদা সংবাদ দেখার পর মনে একটা তুলনামূলক ভাবনার জন্ম। সেই ভাবনাই কিছুটা স্বস্তি এনে দিল হৃদয়ে। বেঁচে থাকলে আশা করি পুরনো ক্ষত পুরাপুরি নিরাময়ের সুখ পেতেও হয়তো দেরি হবে না। 
সংবাদটা দুইটার একটা হলো, জেমস্ ক্যামেরন নতুন ছবি মুক্তি দিচ্ছেন – সেটার নাম ‘অবতার’। অন্য সংবাদটা হলো, ‘ব্যাচেলার’ ও ‘মেইড ইন বাংলাদেশ’ এর পর সরোয়ার ফারুকি নতুন ছবি বাজারে আনছেন, সেটার নাম – ‘থার্ড পার্সন সিংগুলার নাম্বার’। 
২.
পাবলিক লাইব্রেরিতে প্রথম যে দু:খ পেয়েছিলাম তার কারণ ছিল একটা অভিধান। অভিধানের নামটা ইংরেজি ছিল, অনুবাদ করলে দাঁড়ায় এরকম - ইংরেজি ভাষায় ভারতীয় ভাষা সমূহের অবদান। ইয়া মোটা অভিধানে কয়েক হাজার শব্দের তালিকা দেয়া যা বিভিন্ন ভারতীয় ভাষা থেকে ইংরেজি ভাষায় জায়গা করে নিয়েছে। দু:খের সাথে খেয়াল করলাম এই দান-খয়রাতের তালিকায় বাংলা ভাষার নাম বলতে গেলে নাই। পরিচিত যেসব শব্দ ইংরেজি ভাষায় দেখতে পাই সেসব দানের দায়িত্ব নিয়েছে সংস্কৃত, হিন্দি, তামিল ইত্যাদি ভাষা। আমাদের পন্ডিত, গুরু, অবতার, রাজা, শান্তি, কর্ম, মোল্লা, মুন্সি, এমন কি জগন্নাথ পর্যন্ত ইংরেজিতে পাচার হয়ে গেছে। কিন্তু কৃতিত্ব অন্যদের ঘাড়ে। এর কোনোটা হিন্দি, কোনোটা মারাঠি কোনোটা গুজরাটিদের অবদান। বাংলার অবদান প্রায় শূন্য। মনের দু:খে একটা নতুন গালি উদ্ভাবন করলাম:  ইংরেজি একটা শব্দহারাম ভাষা। 
কি আর করা? শাহবাগের মোড়ে ঝালমুড়ি খাই আর আমাদের কৃতিত্বকে যারা মানতে নারাজ তাদেরকে মনে মনে শুদ্ধ বাংলায় গালি-গালাজ করে মনের ঝাল মিটাই।
৩.
সেই অতি পুরাতন দু:খ নতুন করে বাড়িয়ে দিল মাইক্রোসফট। ইংরেজি ছাড়াও নানা ভাষায় কায়-কারবার শুরু করলো মাইক্রোসফট। না, যখন বাংলা ভাষার নামের পাশে ভেঙে যাওয়া রাজনৈতিক দলের মত ব্র্যাকেট দেখলাম তখন দু:খ পাই নাই। 
জাতীয় পার্টি ভেঙে জাপা (ম-না), জাপা (ছা-না) ইত্যাদির মত বাংলা ভাষার পেছনে দেখি ব্র্যাকেট - তাতে বাংলাদেশ ও ইন্ডিয়া লেখা। খুশিই হলাম মনে মনে। বাংলা আন্তর্জাতিক ভাষা হয়েছে। 
কিন্তু ইংরেজি ভাষায় পেছনে যখন ব্র্যাকেটে দেখলাম (ইন্ডিয়া) তখন মনটা হু হু করে কেঁদে উঠলো। ইংরেজ আর ইংরেজির জন্য কি বাঙালি বা বাংলা কিছুই করে নাই? ইস্ট ইন্ডিয়া কোম্পানিকে প্রথম গদির স্বাদটা পর্যন্ত আমরা দিলাম। অথচ ইংরেজির পেছনে ব্র্যাকেটে বাংলাদেশের নাম নাই। 
এই দু:খে কোনো বাঙালির সাথে আমি ইংরেজিতে কথাই কই না। এতো ইংরেজির চর্চা – বাচ্চা বিয়াইতে না বিয়াইতে বাড়িতে এবিসিডি-র বই। অথচ ইংরেজি ভাষায় আমাদের অবদান এত কম যে একটা ব্র্যাকেট পর্যন্ত আমাদেরকে কেউ দিতে রাজি হয় না। এটা মানা যায় না। 
৪.
 মাইক্রোসফটের স্বীকৃতি না পাই, অভিধানে অবহেলিত থাকি - তবু মনে কিছুটা শান্তির স্পর্শ পাই যখন সরোয়ার ফারুকির মত কীর্তিমানদের কীর্তিগুলার দিকে তাকাই। এগুলার খবর এখনো বিল গেটস্ পায় নাই। পাইলে আমাদেরকে এতো অবহেলা করতো না। ফারুকির ছবিগুলার নামতো আগেই বলেছি। শুনলে মনে হয় শব্দগুলা আসলে বাংলা – ইংরেজরাই লুট করে নিয়া গেছিলো। ফারুকি উদ্ধার করলেন। ।
সামনে এমন একদিন আসবে যখন এইসব সিনেমা-নাটকের নাম দিয়া আমরা ইংরেজি ভাষায় আমাদের অবদানকে প্রমাণ করতে পারবো। প্রয়োজনে জাতিসংঘ যেতে হলে যাবো তবু ইংরেজির পেছনে একটা ব্র্যাকেট আমরা ছিনিয়েই আনবো।
কিন্তু কীভাবে প্রমাণ করা যাবে যে ইংরেজি শব্দকে আমরা নতুন করে মাহাত্ম্য দিয়েছি? কীভাবে প্রমাণ করা যাবে যে শব্দের এই প্রয়োগ শুধু বাংলাদেশেই হয় ‘মাই ওনার’। কীভাবে দাবী করা যাবে যে এটা একান্ত বাংলাদেশের ইংরেজি। কীভাবে মূলামুলি করা যাবে যে এইসব যুক্তিতে ইংরেজি ভাষার পেছনে আমরা একটা নিজস্ব ব্র্যাকেট পাইতেই পারি। 
যখন নয়া জমানার নাটক-সিনেমার নামের দিকে তাকাই। যখন এফএম রেডিওতে দীর্ঘ ইংরেজি লাইনের মধ্যে দুয়েকটা বাংলা শব্দ শুনি তখন মনে হয় কাজটা খুব একটা কঠিন হবে না। চ্যালেঞ্জ করতে হবে সরাসরি ও সোজা। বুক বরাবর। 
এই যে ফারুকির দ্বিতীয় ছবি ‘মেইড ইন বাংলাদেশ’- এই শব্দবন্ধ কি বাংলাদেশ ছাড়া আর কেউ ব্যবহার করতে পারে, না কি করেছে? গুগল আছে বিং আছে... সার্চ মারেন।... নাই। সুতরাং এটা একটা ইংরেজি ব্র্যাকেটে () বাংলাদেশ - শব্দ। 
আবার দেখেন - আম্রিকা, ইউকে, অস্ট্রেলিয়া, নিউজিল্যান্ড ইংরেজিতে কোটি কোটি নাটক, নভেল, সিনেমা বানাইছে, তারা কি কেউ কখনও ‘থার্ড পার্সন সিংগুলার নাম্বার’ নামে কোনো সৃষ্টিকর্ম তৈরি করেছে? দেন সার্চ। ... করে নাই। কীভাবে করবে – তারা তো আর বাংলা ভাষায় লিখিত ইংরেজি ভাষার গ্রামার বই পাঠ করে নাই। সুতরাং বাংলার লক্ষ-কোটি পাঠশালার ছাত্রের সূত্র মুখস্থের উছিলায় এই শব্দ আমাদের। একেবারে নিজস্ব বাংলাদেশি শব্দ। ‘আমাদের দাবী..আমাদের দাবী....’ 
: কিন্তু এসব তো কেমন যেন পিতলা আলাপের যুক্তি। প্রায়োগিক দিক দিয়ে যদি কোনো অভিনবত্বের বিষয় না থাকে তবে তো আর ব্র্যাকেটের কৃতিত্ব দেয়া যায় না? ইংরেজি শব্দ যদি সরাসরি বাংলায় ব্যবহার করা হয় তবে তো তা ইংরেজি শব্দই। এজন্য আলাদা একটা ব্র্যাকেট ব্যবহার করার সুবিধা দেয়া যায় না।  
- দেখেন চোখে আঙুল দিয়া দেখানোর কাজটা বাঙালি কখনই নির্লজ্জের মত করে না। এই জাতি কখনই স্থূল কায়-কায়বারে নাই। এদের কাজ সূক্ষ্ম। সুতরাং ইংরেজি ভাষাতে বাঙালির যে অবদান তাও সূক্ষ্ম, কিন্তু মৌলিক। সে আপনি কৃতিত্ব দেন আর নাই দেন।
৫.
ধরেন ফারুকির প্রথম ছবির নাম ‘ব্যাচেলার’। শুনতে মনে হয় ইংরেজি শব্দ। কিন্তু আসলে কি তাই। সার্চ দেন। আপনাদের তো ইন্টারনেট আছে। এই নামে কোনো ইংরেজি নাটক-সিনেমা আছে? না নাই। কেন নাই?
এই খানেই ভাষার সূক্ষ্ম কারুকাজ। এইখানেই ইংরেজি ভাষায় বাঙালির অবদান।
ইংরেজিতে ব্যাচেলার নামে কোনো নাটক-সিনেমা-নভেল থাকলে তার সামনে একটা আর্টিকেল পাওয়া যাবে। দি। আর দি না থাকলে এ। কিন্তু ফারুকির ব্যাচেলারে কোনো আর্টিকেলের তামশা আছে? নাই। ... এইজন্যই এইটা হচ্ছে অবদান। 
শুধু ফারুকিই যে অবদান দিচ্ছেন তা না। হাল আমলে আরো অনেকে এরকম আর্টিকেল ছাড়া অবদান দিয়ে এসব ইংরেজি শব্দে বাঙালির অধিকার পোক্ত করতেছেন। এরকম অনেক নাটক সিনেমার নামের তালিকা দেয়া যায় : আর্টিস্ট, পেইন্টার, টিচার – কত কি? ভবিষ্যতে আরো হবে।
অবদান যে শুধু সৃষ্টিকর্মের নামে সীমাবদ্ধ তা না। ভেতরে সংলাপেও ইংরেজির নবতর ব্যবহার আছে – উচ্চারণে ভিন্নতা তো আছেই – ব্যবহারেও আছে অভিনবত্ব। মোট কথা, নিজেদের মত একটা ইংরেজি ভাষা তৈরিতে আমরা ভারতীয়দের চাইতে পিছিয়ে নেই। আমাদের সাফল্য আর কৃতিত্ব শুধু স্বীকৃতির পাওয়ার অপেক্ষায়।
কিন্তু আমাদের বাড়া ভাতে ছাই দেয়ার তো লোকের অভাব নাই। তাই জেমস্ ক্যামেরনের নতুন ছবির নাম দেখা মাত্রই মনে হলো ব্র্যাকেট বরাদ্দের দাবীটা স্পষ্টভাবে জানায়া রাখি। পরে হয়তো ভারতের অন্য কোনো ভাষার লোকজন কৃতিত্বটা হাপিশ করে দেবে।
:  ক্যামেরন কী সমস্যা করলো?
-	জেমস্ ক্যামেরনের নতুন ছবির নাম জানেন? ‘অবতার’। শব্দটা ধার করে ইংরেজি। সংস্কৃত নিয়া টান না দিলে এটা আমরা বাংলা শব্দই বলতে পারি।
তাহলে কী দাঁড়ালো?
বাংলা চলচ্চিত্র যখন ইংরেজি শব্দ নিয়ে খেলছে তখন হলিউড ধার নিচ্ছে বাংলা শব্দ।
আসতেই হবে... আমরা যে কাজ শুরু করেছি... ওদের না এসে উপায় নাই।
দুই নাম্বারে, শব্দটা ভালো করে খেয়াল করেন। নামের সামনে কোনো আর্টিকেল আছে কিনা দেখেন – এ, এন, কিংবা দি? ছবির পোস্টার ভালো করে খেয়াল করেন। ইটালিক করে, ছোট করে, রিভার্স করে নামের মধ্যে কোনো আর্টিকেল কি  লটকায়া দিছে। ...নাই। তার মানে? 
মানে হচ্ছে জেম্স ক্যামেরন পর্যন্ত আমাদের দেখানো রাস্তায় হাঁটা শুরু করছে। হয় জন স্বীকার করে নিয়েছে এটা একটা বিদেশি শব্দ – এর সাথে আর্টিকেল না ঝুলানোটাই চলতি কায়দা। নতুবা জন মেনে নিয়েছে যে এইটা ইংরেজি ভাষায় এখন আর্টিকেল বাদ দিয়ে এরকম নাম টাম দেয়াও একটা ধারা (ব্র্যাকেটে পড়েন বাংলাদেশের চালু করা স্টাইল)।  
সুতরাং ইংরেজি ভাষায় আমাদের যে অবদান তার পরোক্ষ একটা প্রভাব হলিউডে পর্যন্ত পড়েছে। এখন মনে করেন যদি অবতার ছবিটা অস্কার পেয়ে যায় এক ডজন। তাহলে কী হবে? ইংরেজি সিনেমার নাম থেকে আর্টিকেল-ই উধাও হয়ে যাবে। অস্কারের আশায় সবাই ইংরেজি আর্টিকেলকে ভাসান দিয়ে দেবে।  
এই যে অবদানটা হবে। সেটা কার অবদান?
আমাদের অবদান। এই দরিদ্র দেশে যারা নিজের খেয়ে এখনও ভাষার সেবা করে যাচ্ছেন তাদের অবদান।
পরিস্থিতি যেভাবে আগাচ্ছে তাতে মনে হয় একটা ব্র্যাকেট থেকে আমাদের বেশিদিন আর বঞ্চিত রাখা যাবে না। 
(পরিশিষ্ট: এইখানে ব্র্যাকেটে একটা কথা বলতেই হয়। হলিউড থেকে টরেন্টো কতদূর জানি না। তবে কোনো কারণে যদি সচল রিটনের পরামর্শ কোনো ইংরেজ চেয়ে বসে তবে মুশকিল। রিটন ভাই তখন ছড়া কেটে জবাব দেবে, ‘বলছি শোনো ব্র্যাকেটে/দুইটা টুপি হয় একটা ব্রা কেটে’। আর তাতে কিন্তু মহা গন্ডগোল লেগে যাবে। টুপির সংখ্যা বেড়ে যাওয়া মানে জঙ্গিবাদের উত্থান। সুতরাং রিটনভাইয়ের ছড়া শুনলে কিন্তু ব্র্যাকেটের আশা ধোঁয়াশা হয়ে হারিয়ে যাবে। ওই কে আছিস, রিটন ভাইয়ের ব্রডব্যান্ড আর ফোনের কানেকশনটা এক মাসের জন্য সাইবার মেরিন (এটা একটা কোড) করে দে।)


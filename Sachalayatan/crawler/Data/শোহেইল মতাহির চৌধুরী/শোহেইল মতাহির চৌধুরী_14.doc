আহা কি এক্সপোজার! 



(কারসাজির ক্যামেরাবাজি-৬)
রাস্তায় পছন্দসই চেহারার মেয়ে হেঁটে যেতে দেখলে আম-পুরুষ বলে আহ্ কি সুন্দরী। একই দৃশ্য যদি কামেল বান্দার চোখে পড়ে তবে তারা বলে আহ্ কি ফিগার! 
সুন্দর একটা ফটোগ্রাফ দেখলে আমার মতো নবিসরা তাই বলে আহ্ কি সুন্দর ছবি! কিন্তু দক্ষ ক্যামেরাবাজরা একই ছবি দেখে বলে বাহ্ কি এক্সপোজার!
সুন্দরকে এই যে ফিগার বা ছবিকে এক্সপোজার বলে চেনা এ আমরা শিখতে পাই পদার্থবিদ্যার কাছে। এর সাথে কিঞ্চিত পরিচয় হওয়া দরকার। সঠিক এক্সপোজারে খিঁচতে পারলে আমরাও হতে পারবো সফল ক্যামেরাবাজ। সুতরাং এক্সপোজার বিষয়ে কিছু বাতচিত দরকার।
সচল এস এম মাহবুব মুর্শেদ এক্সপোজারের গাণিতিক বিষয় নিয়ে আগেই পোস্ট দিয়েছেন। পাবেন এখানে 
আমরা ব্রায়ান পিটারসনকে ধরে আগাই। ব্রায়ান পিটারসন একজন বিখ্যাত ক্যামেরাবাজ। তার থেকে ধার করে জানাই – প্রত্যেকটা ছবি আপনি ঠিকঠাক তুলতে পারেন অন্তত: ছয়টা এক্সপোজারে। মানে হচ্ছে ক্যামেরার ছয় রকম সেটিংসে ছয়রকম ছবি তুললেও একই এক্সপোজারের ছবি পাবো আমরা। কীভাবে সম্ভব?
ছয়রকম সেটিংস মানে এ্যাপারচার (এফ স্টপস্) এবং শাটার স্পিডের ছয়রকম কম্বিনেশন। অন্তত: ছয়রকম কম্বিনেশনে সঠিক এক্সপোজার পাওয়া যাবে। কিন্তু ছয়টি সঠিক এক্সপোজারের মধ্যে মাত্র একটি বা দুটি এক্সপোজার হয়তো সৃজনশীলতায় উৎরাতে পারবে। অর্থাৎ পদার্থবিদ্যার পরীক্ষায় ছয়টি ছবিই পাশ করলেও কলায় উত্তীর্ণ হবে হয়তো একটি ছবি।
আমরা এই ছয় পদার্থের ভেতর থেকে স্বতন্ত্র এই কলাটাকে চিনতে পারাটা জরুরি।
সঠিক এক্সপোজারেই পাওয়া যায় সঠিক ছবি। এবং এই ‘সঠিক এক্সপোজার’-টা আর কিছুই না – কোনো একটা নির্দিষ্ট আইএসও মাত্রায় এ্যাপারচার ও শাটারস্পিডের একটা গাণিতিক মান। উদাহরণ হিসেবে ধরা যাক আমরা বেরিয়েছি সূর্যাস্তের আলোয় শহরের ভবনগুলোর আকাশ-রেখার (স্কাইলাইন) ছবি তুলতে। আইএসও ঠিক করে নিয়েছি ১০০। এ্যাপারচার ঠিক করেছি ৫.৬। সে হিসেবে শাটার স্পিড ক্যামেরার লাইটমিটার হয়তো দেখাবে যে সঠিক শাটার স্পিড হচ্ছে ১ সেকেন্ড। ক্লিক – ছবি উঠলো সঠিক এক্সপোজারে। 
কিন্তু আর কী কী কম্বিনেশনে একরকম এক্সপোজার পাওয়া যাবে? যদি আমরা এ্যাপারচার ৫.৬ থেকে এক ঘাট নামিয়ে দেই এফ/৮ –এ। তাহলে আগের তুলনায় অর্ধেক খুলবে লেন্স। সেক্ষেত্রে সমান আলোর জন্য শাটার স্পিড লাগবে দ্বিগুণ অর্থাৎ ১+১=২ সেকেন্ড।
অন্যদিকে এ্যাপারচার যদি এক ঘাট বড় করে নিই ৪। তবে তখন শাটার স্পিড হয়ে যাবে অর্ধেক। ১/২ সেকেন্ড।
 সুতরাং সমান গাণিতিক মানের এক্সপোজার মান পাওয়া যায় অনেকভাবেই। সহজ মনে হচ্ছে? চলুন তবে বাকী হিসাবগুলো দেখি।
সমীকরণ:
- এফ/৪>১/২ সেকেন্ডে
- এফ/৫.৬>১ সেকেন্ডে
- এফ/৮ > ২ সেকেন্ডে
- এফ/১১> ৪ সেকেন্ডে
- এফ/১৬> ৮ সেকেন্ডে
- এফ/২২> ১৬ সেকেন্ডে। 
কী দাঁড়ালো? ছয়রকম কম্বিনেশনে পাওয়া যাচ্ছে একই এক্সপোজার বা একই ছবি। কিন্তু সেই যে বলেছি ৬ পদার্থের মধ্য থেকে বেছে নিতে হবে ১ কলা। 
এখন এই ছয়টা সম্ভাব্য কম্বিনেশনের মাঝ থেকে কোন কম্বিনেশনে আপনি ছবি তুলবেন তা নির্ভর করছে এ্যাপারচার বা শাটারস্পিড ব্যবহার করে ক্যামেরাবাজ হিসেবে কী সৃজনশীলতা আপনি দেখাতে চান তার ওপর। এ্যাপারচার কম-বেশি করা থেকে কী সুবিধা পাওয়া যায়: বেশি ডেপথ্ অব ফিল্ড, ফোর গ্রাউন্ড ঝাপসা করে দেয়ার সুবিধা। শাটারস্পিড কম-বেশি করে আপনি ছবির মধ্যে আনতে পারেন গতির আভাস, থামিয়ে দিতে পারেন নড়ন-চড়ন বা প্যানিং-এর সুবিধা নিতে পারেন। সুতরাং এ্যাপারচার-শাটারস্পিডের ছয়টা কম্বিনেশন থেকে কোনটা আপনি বেছে নেবেন তা নির্ভর করছে আপনার সৃষ্টিশীল বোধের ওপর। এই ছয়টা ‘সঠিক এক্সপোজারের’ মধ্য থেকে আপনাকে বেছে নিতে হবে ‘সঠিক সৃজনশীল এক্সপোজার’।
৬ পদার্থের মধ্য থেকে ১ কলা। 
 অনুমান করা যাক আমরা সবাই তিনটা দলে ভাগ হয়ে একটা ফুলের ছবি তুলতে বাগানে ঢুকলাম।
 * এক তৃতীয়াংশ লোক ছবিটা তুললো এ্যাপারচার এফ/৪ দিয়ে ১/১০০০ শাটারস্পিডে।
 * এক তৃতীয়াংশ লোক ছবিটা তুললো এ্যাপারচার এফ/৮ দিয়ে ১/২৫০ শাটারস্পিডে।
 * এক তৃতীয়াংশ লোক ছবিটা তুললো এ্যাপারচার এফ/১৬ দিয়ে ১/৬০ শাটারস্পিডে।
তিন দলই এক্সপোজার ভ্যালুর দিক দিয়ে সঠিক এক্সপোজারের ছবি তুলেছে। কিন্তু ছবিগুলো দেখতে আলাদা রকম হয়েছে। এই যে দেখার দিক দিয়ে আলাদা যে বৈশিষ্ট্য এটাই হচ্ছে সঠিক এক্সপোজার ও সৃজনশীলতার দিক থেকে সঠিক এক্সপোজারের মধ্যে পার্থক্য।
এ্যাপারচার আলাদা হওয়ার জন্য ছবিতে ডেপথ অব ফিল্ড যাবে বদলে, তাতে সঠিক এক্সপোজার হওয়া সত্ত্বেও তিনটা ছবি দেখাবে আলাদা। সুতরাং ছোট এ্যাপারচার বা এফ/১৬এ ডেপথ অব ফিল্ড থাকবে বেশি এবং এফ/৪এ ডেপথ অব ফিল্ড থাকবে কম, ফলে ফুলের ব্যাকগ্রাউন্ড থাকবে ঝাপসা।
ফুল-১ ফুল-২
ক্যামেরাতে সঠিক এক্সপোজার দেখানোর জন্য একটা ব্যবস্থা থাকে। নাইকন ক্যামেরাতে সিস্টেমটা এরকম:
এক্সপোজার সেটিং
তো এই এক্সপোজারের ই দিয়ে কেইক পূর্ণ হলো। ছবি তোলাটা কেক খাওয়ার মত সহজ না হলেও প্র্যাকটিক্যাল ফটোগ্রাফির ভিডিও-তে দেখুন কেইকের এ্যাক্রোনিম দিয়ে ছবি তোলার সময় কী কী বিষয় মনে রাখতে হবে তার বর্ণনা:
 
শুভ ক্যামেরাবাজি! 
 

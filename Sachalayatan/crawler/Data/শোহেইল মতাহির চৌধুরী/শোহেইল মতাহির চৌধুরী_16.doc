কারসাজির ক্যামেরাবাজি -৪



(তিনের বাকী দুই কল-কব্জা)
উঠে যাওয়ার সিঁড়ি
এ্যাপারচার
ক্যামেরায় যে আলো ঢুকে তা নিয়ন্ত্রণ করার জন্য প্রত্যেক লেন্সের মধ্যে আছে আইরিস – বলা যায় ছিদ্র। এটা ছোট বা বড় করা যায়। ছিদ্রটা ছোট হলে কম আলো আসে, সুতরাং ছবির জন্য পর্যাপ্ত আলো ধরে রাখতে পর্দা বেশি সময় ধরে খুলে রাখার দরকার হয়। অর্থাৎ শাটার স্পিড হতে হবে ধীর,লম্বা সময়ের।
ছিদ্রের (বা এ্যাপারচার) আকার কিন্তু আরেকটা জিনিস নির্ধারণ করে। তা হলো, আপনার শটের কতটা কড়া ফোকাসে থাকবে – স্পষ্ট থাকবে। কাছে থেকে দূরে যত জিনিস ছবিতে ধরা পড়বে তাদের কোনগুলো স্পষ্ট দেখা যাবে বা ঝাপসা লাগবে তা নির্ভর করে এই এ্যাপারচারের ওপর। ছবির কতদূর থেকে কতদূর পর্যন্ত স্পষ্ট দেখা যাবে তাকে বলে ডেপথ্ অব ফিল্ড। ছিদ্র বা এ্যাপারচারের আকার ছোট হলে ছবিতে পাওয়া যাবে বেশি ডেপথ্ অব ফিল্ড; প্রাকৃতিক দৃশ্যের ছবি তুলতে যা খুব দরকার – কাছের ঘাস থেকে শুরু করে দূরের পাহাড় সব কেমন ঝকঝকা। এ্যাপারচার যদি বড় হয় তবে ছবির দূরের অংশ (ব্যাকগ্রাউন্ড) ঝাপসা দেখায়; পোর্ট্রেট ছবি তুলতে দক্ষ ক্যামেরাবাজরা এই পেছন ঝাপসা করার কারসাজি দেখিয়ে দর্শককে মাত করেন। 
এ্যাপারচার মাপা হয় এফ স্টপ দিয়ে। তবে একটা বিভ্রান্তি সৃষ্টি হতে পারে এফ স্টপগুলোর নাম দেখে - এফ/২.৮, এফ/৪, এফ/৫.৬, এফ/৮, এফ/১১, এফ/১৬ এবং এফ/২২। এফ স্টপের মান যখন কমে তখন বাস্তবে এ্যাপারচারের আকার কিন্তু বড় হয়। অর্থাৎ এফ ২.৮ –এ এ্যাপারচার বা ছিদ্রের আকার বড় হয় এবং বেশি আলো ঢুকে। 
ডিজিটাল ক্যামেরায় এসব এফ-স্টপের মাঝামাঝি নানা মান ব্যবহার করা যায় – তবে আগে উপরে দেয়া মানগুলো ব্যবহারে দক্ষ হয়ে উঠলে ঐসব আধাআধি এফ-স্টপেও অসুবিধা হবে না। আবার অনেক লেন্সের মধ্যে সর্বোচ্চ ও সর্বনিম্ন এ্যাপারচারের মান দেয়া থাকে (যেমন এফ ২.৮- এফ ৫.৬)। সেক্ষেত্রে ঐ লেন্স ব্যবহার করে সব ধরনের এ্যাপারচারের সুবিধা পাওয়া যাবে না।
(তত্ত্ব নিয়ে কচকচানি আমাদের উদ্দেশ্য নয়। তবু আইএসও নিয়ে পরের অংশটুকু লিখতেই হয়। নতুবা পরবর্তীতে অনেক বেসিক বিষয় বুঝানো সম্ভব হবে না। তবে ছবি তুলতে যে বিষয়বস্তুর ছবি তুলবেন, ছবির পশ্চাৎভূমি বা ব্যাকগ্রাউন্ড, আলো ও যন্ত্রপাতি নিয়ে পেশাজীবি ক্যামেরাবাজরা কীভাবে ভাবেন তা দেখুন নীচের ভিডিওতে) 

আইএসও 
ডিজিটাল ক্যামেরার ক্ষেত্রে আইএসও হচ্ছে ক্যামেরার সেন্সরের সেনসিটিভিটি। আইএসও যত বেশি হবে আপনি তত কম আলোয় ছবি তুলতে পারবেন। আইএসও সাধারণত: দ্বিগুণ হয়ে বাড়ে যেমন: ১০০, ২০০, ৪০০, ৮০০, ১৬০০, ৩২০০। 
আইএসও বেশি দিয়ে কম আলোয় ছবি তুলতে পারাটা একটা বিরাট সুবিধা। কিন্তু অসুবিধা হচ্ছে এতে ছবি কিছুটা দানা দানা দেখায়। সুতরাং যতটা সম্ভব কম আইএসওতেই ছবি তোলার চেষ্টা করা দরকার। সাধারণত ১০০ বা ২০০ আইএসও ব্যবহার করেই ক্যামেরাবাজরা ছবি তোলেন। 
আরেকটা কথা মনে রাখা দরকার যে, আইএসও হচ্ছে এই তিন কল-কব্জার মধ্যে শেষ অস্ত্র। যদি এ্যাপারচার ও শাটার স্পিড ব্যবহার করেও দৃশ্যকে যথাযথ ক্যামেরায় বন্দী করার সমস্যা দূর না হয় তখনই শুধু আইএসও-র দারস্থ হওয়া উচিত।
(কম আলোতে ছবি তোলার প্রস্তুতি ও ছবি তোলা নিয়ে একটা ভিডিও দেখুন এখানে)
 
(তাত্ত্বিক আলোচনা মোটামুটি এখানেই শেষ। এরপর থেকে সব হবে ছবি তোলার ব্যবহারিক অভিজ্ঞতা আর টিপস্ বিনিময়। ছবি তুলতে থাকুন মনের আনন্দে। আর কয়েকদিনের জন্য ছবি তোলার একটা নির্দিষ্ট বিষয় ঠিক করুন। শুধু সেই বিষয়ের ছবি তুলুন। অসুবিধাগুলো সম্পর্কে নোট রাখুন। ছবিটা ফ্লিকারে দিয়ে বিজ্ঞজনদের মতামত চান। তাছাড়া ক্যামেরাবাজি সম্পর্কে আপনাদের যেকোনো জিজ্ঞাসা থাকলে মন্তব্যের জায়গায় প্রশ্ন করুন। আমরা এর উত্তর খুঁজে বের করবো। ক্যামেরাবাজি শুভ হোক!) 
 

বন ও কোলনঃ জার্মানিতে ঘুরাঘুরি-২



পরেরদিন নাস্তাটা হলো জমজমাট। টেবিল উপচে পড়ছিলো নানারকম খাবার। জার্মানের খুব সুস্বাদু বিচিত্র রকমের ব্রেড, এর সাথে বিভিন্ন রকমের চিজ, প্যাটে, সালামি খেয়ে আমরা দিনের যুদ্ধের জন্য তখন তৈরি। কিন্তু এ্যানাকে ডাক্তারের কাছে নিয়ে যাবে জিগি। তাই আমাদের সাথে যাবে শুধু হেলেন।  দল দেখে আর বেড়ানোর লোভে রোজিও কাজ বাদ দিয়ে ভিড়ে গেলো। ওরাই এখন আমাদের গাইড। কিন্তু জার্মানির রেলপথ ও সময়সূচি সম্পর্কে  তাদের ধারণা কম। বেশিরভাগ সময় তারা গাড়িতেই ঘুরাঘুরি করে। তবু হেলেন-রোজিই আমাদের ভরসা। তবে যখন দেখলাম জার্মানিতে লেখা ট্রেনের টাইমটেবিল ওরা ঠিকমত পড়তে পারছে না তখনই বুঝে গেলাম দুশ্চিন্তা নিয়ে দুশ্চিন্তার দিন আজ না। 
বন হয়ে ভুলভাল ঘুরে আমরা শেষে কোলন পৌঁছালাম। ডয়েচে ভেলের ফারুক ভাই আর মাসকাওয়াথ আহসান ছিলেন স্টেশনে। আড্ডা জমে গেল স্টেশনেই। আড্ডা ভেঙে সুরভি, আমি আর রোজি গেলাম শহর দর্শনে। বাকীদের আড্ডা নদীতীর ঘুরে ক্যাফেতে। শহর মানে সেই জোড়া গির্জার সামনের খোলা জায়গা। হাতে খুব বেশি সময় নেই।  দর্শনীয় স্থান হিসেবে রোমান-জার্মান একটা যাদুঘরকেই আমরা বেছে নিলাম। গুহাবাসী মানুষ যে কত সহস্র বছর আগে অদ্ভুত সুন্দর সুন্দর ডিজাইনের অলংকার, তৈজসপত্র তৈরি করেছে দেখে লজ্জা পেলাম। গুহাবাসী মানুষকে হরে-দরে বন্য বর্বর বলাটা বন্ধ করতে হবে। ওদের তৈরি কিছু অলংকার তো এখনও বাজারে বেরুলে কাড়াকাড়ি পড়ে যাওয়ার কথা। অলংকার,  বাসন-কোসন, বা হাতিয়ারের ডিজাইন যা এখনও বাজারে চলে তাতো দেখি গুহা আমলের।  
 যাদুঘর থেকে বের হয়ে দেখলাম পর্যটকে এলাকা ভরে গেছে। খোলা জায়গা পাওয়া জ্যাজ দিয়ে গলা সাধছে একদল তরুণ। রিকশাও দেখা গেল গোটাকয়েক।  স্কুল থেকে শিশুদের দল এসেছে। ছোট-খাটো বিভিন্ন ভাস্কর্যের সামনে তাদের দাঁড় করিয়ে বক্তৃতা দিচ্ছে তাদের শিক্ষকেরা। পোপ ষোড়শ বেনেডিক্ট এসেছিলেন এই শহরে, তার বিশাল ছবি এখনও ঝুলছে। কার্ল মার্কসের দেশে খৃস্টধর্মের মেলা দেখে বুকের ভেতরে সূক্ষ্ম একটা খোঁচা লাগলো। ফরহাদ-মণি সিংহকে মাফ করে দিলাম।  বেঁধে দেয়া এক ঘন্টা ফুরাতেই আমরা যুক্ত হলাম মূল দলের সাথে। ফারুক ভাইয়ের কল্যাণে দুপুরের খাবার হলো তাজমহল রেস্টুরেন্টে। বাঙালি খাবার। ফারুক ভাই বিদায় নিলেন তারপর। মাসকাওয়াথের নেতৃত্বে আমরা আবার ট্রেনে চড়লাম বনে যাবো বলে।
 উদ্দেশ্য ছিলো বিথোফেন মিউজিয়ামে যাওয়া। কিন্তু পাঁচটা বাজতেই সেটা বন্ধ। মিউজিয়ামের জানালা গলে ভেতরের দৃশ্য আর ফুটপাথে বিথোফেনের ছবিই ভরসা। কাছেই একটা টাউন কাউন্সিলের বিল্ডিং, ফল-সব্জির বাজার। জার্মান শহরগুলো একেবারেই কাঠখোট্টা, যুদ্ধবিধ্বস্ত। সে তুলনায় রাজধানীতে চোখ কিছুটা আরাম পাচ্ছিল। বন বিশ্ববিদ্যালয়ের পাশ ঘেঁষে আমরা নদীর তীরে একটা উঁচু জায়গায় গেলাম।  নিচের নদীকে সাক্ষী রেখে মাসকাওয়াথ আমাদের জন্য নিলো জার্মানের স্বাদু বিয়ার। নদীতীর, সন্ধ্যারাতের সূর্যের নরোম আলো, মৃদু বাতাস; আমরা ভুলে গেলাম ঘড়ির সময়। 
স্টেশনে ফিরেই আতংক দেখলাম হেলেনের চোখে। ছোট্ট শহর ইজালনে যাওয়ার পরের ট্রেন রাত এগারোটায়। মাঝরাত পার হয়ে যাবে পৌঁছাতে পৌঁছাতে। ইজালনের কাছাকাছি আরেকটা শহরে যাওয়া যায় ঘুর পথে। দৌড়ে গিয়ে উঠলাম আমরা ট্রেনে। ট্রেনের কর্মচারি যা বললো তার মানে দাঁড়ায় আমাদের সিদ্ধান্ত ভুল। আবার লাফিয়ে নামলাম। ট্রেন টাইমটেবিল দেখে আবার হিসাব কষে যখন সিদ্ধান্ত নিলাম না এই ট্রেনেই যেতে হবে, তখন ট্রেনের দরজা বন্ধ হয়ে গেল। 
 টিকেট কাউন্টারে পরামর্শ দেয়ার কেউ নেই। ট্রেনের ম্যাপ নিয়ে নিজেরাই অংক কষে চড়ে বসলাম একটা ট্রেনে। কিন্তু কোনো অংকই কাজ দিলো না। ইজালনের কাছাকাছি একটা বড় স্টেশনে যখন আমরা পৌঁছালাম তখন রাত একটা। ভাগ্য আমাদের খুব ভালো যে একটা সেভেন সিটার ট্যাক্সি পাওয়া গেলো। তবে সারাদিনের ট্রেনে ঘুরাঘুরিতে যা খরচা হয়েছিলো ট্যাক্সি ড্রাইভারই একাই সমান নিয়ে গেলো।  ঘরে ফিরে দেখলাম আমাদের জন্য না হোক বউয়ের জন্যও দুশ্চিন্তা করছিল না জিগি। ভুলভাল গাইড হওয়ার প্রায়শ্চিত্ত করতে হেলেন আর রোজি ঝাঁপিয়ে পড়লো রান্নাঘরে। ফলাফল আধঘন্টার মধ্যে খাবার টেবিল আবার ভরে উঠলো খাবারে।


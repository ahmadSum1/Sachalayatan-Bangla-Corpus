কলকব্জাসহ গল্প-২




২.
সুতরাং এইবার আমাকে পার করবেন আশা করি লুই বোর্হেস। অনুবাদের নামে কবিতার ইট ভাঙানিতে যায়া বুড়া আঙুলে ফোস্কা ফালাইতে চাই না। সাবঅল্টার্নের সাহিত্যরুচির উপর আমি কখনও আস্থা হারাই নাই এই ঘোষণা শুধু নীলক্ষেতে চোলাই খাইয়া আমি দিছি এমন কমপ্লেইন কোনো ব্রডশিট নিউজপেপারের সাংবাদিকও দিতে পারবো না। চোথা মারার জন্য ছেঁড়া ফাটা বই আমারে গুলশানের আলিশান বাড়ির ঝুলবারান্দায় দাঁড়াইয়া কোনো নাগরিক কবিয়াল দেয় নাই। আমার একমাত্র ভরসার জায়গা বল্টু জব্বারই দিছে।বলাকা সিনেমাহলের চান্দি ছুঁইয়া ঝুলতে থাকা নিকাবের মতন সম্পূর্ণ রঙিন ব্যানারটারে ব্যাকগ্রাউন্ডে রাইখা নীলক্ষেতের চিপাগলিটাতে বল্টু জব্বার পরশুদিন যখন আমার হাতে ধরায়া দিলো কোটেশনের বইটা আমি দেখলাম সিনেমাহলের মাথা বরাবর উঠছে রমজানের চান্দ। তার হাত ধইরা কইলাম ভবে সাবঅল্টার্নের মর্যাদা আমি ছাড়া ক্যাডা বুঝছে। মুখে যাই কই না, পাতা উল্টাই তাড়াতাড়ি আর যখনই বোর্হেসের আয়না বিষয়ক উদ্ধৃতিটা চোখে পড়লো তখনই ওর বুকপকেটে সবুজ নোট একটা চাইপা ঢুকাইয়া দিলাম। কানে কানে কইলাম, এইরকম আর কোনো বই দেখলে আমার জন্য রাইখা দিবি, ভুলেও কিন্তু আজিজ মার্কেটের কাউরে দেখাইবি না।বোর্হেস নমস্য, আমারে তিনি ক্ষমা দিবেন, সম্পাদকের মাথা নোয়ায়া ফালানোর আশায় গল্পের প্রথম লাইনটায় বোর্হেসের উদ্ধৃতির মূল ধারণারে পাইড়া ফালাইলাম জব্বারের বলির দেশি কায়দায়।  
এই আয়নার সামনে দাঁড়ালে লুই বোর্হেসের কথাটাই পরিত্যাজ্য মনে হওয়ার সম্ভাবনা নিরানব্বই ভাগ।বোর্হেস আমাদেরকে জানান যে, ‘আয়না ও যৌনসঙ্গম পরিত্যাজ্য কারণ দুটোই মানুষের সংখ্যা বৃদ্ধি করে’।কিন্তু  অন্ধকারের ঘন ছায়ায় ঝিমাতে থাকা তেল ঝোলের চিটচিটে আস্তরণে ধূসর রং পাওয়া এই আয়নাটা আর পদার্থবিজ্ঞানের সূত্র মেনে প্রতিবিম্ব তৈরি করে না।আরশির এই বিকলতার তথ্য অলৌকিক কায়দায় বোর্হেসের জেনে যাওয়া সম্ভব ছিল না। তিনিও আমার মত কেবলমাত্র লেখক। 
সম্ভবত: আবু আলীও জানে না। প্রতিদিন ফজরের সময় মাথার টুপিটা ঠিক করে বসাতে অভ্যাসবশত:ই এই আয়নার সামনে দাঁড়ায় আমাদের গল্পের মূল চরিত্র আবু আলী। পায়ের ঘন্টার উপর পর্যন্ত সাদা জোব্বা পরা আবু আলীকে তখন টেবিল ল্যাম্পের মৃদু আলোর ব্যাকলাইটে দেবশিশু মনে করে বিভ্রান্ত হওয়ার কোনো কারণ নেই।ঘরের ঘুসঘুসে অন্ধকার তার পিঠের পেছনে একজোড়া ধবল পাখা থাকার সম্ভাবনাকে শুরুতেই বাতিল করে দেয়।বস্তুত: তার কাঁধে ঝুলে থাকে জীর্ণ হয়ে যাওয়া ব্যাকপ্যাক।
জোব্বার নীচে সস্তা প্যান্ট আর রং চটা কেডস্ পাঠকের কল্পনাকে উড়াল থেকে আরো নিচে যেখানে নামিয়ে আনবে সে জায়গাটা পূর্ব লন্ডনের একটা কাউন্সিল ফ্ল্যাট।আবু আলী ছাড়াও এই ঘরে আরো মানুষ বসত করে তা নিশ্চিত, জনসংখ্যা উতপাদনের হারটাও রাজা-মায়া পূর্ববর্তী বাংলাদেশের সমানই হবে হয়তো। তবে এই আয়না সেই উচ্চহারের পেছনে অবদান রেখেছে এ কথা শার্লক হোমসেরও মনে হবে না।বোর্হেস আমাকে ক্ষমা করবেন। 
দ্বিতীয় কারণ সঙ্গম এখনও গল্পের আওতায় আসেনি তাই সে বিষয়ে বোর্হেসকে ছাই দিয়ে ধরা অশোভনতার পর্যায়ে পড়ে। তবে আবু আলীর কাঁধের পেছন দিকে উঁকি দিলে চৌকাঠ পার হয়ে দৃষ্টি যাবে পাশের ঘরে কিং সাইজ বেডে একই ডুভে’র নীচে চাপ চাপ অন্ধকারের মাঝে শুয়ে থাকা একটি পুরুষ ও একটি নারী শরীরের আদলে। তাদেরকে আবু আলীর মা-বাবা হিসেবে অনুমান করে নেয়াই স্বাভাবিক। সিংহভাগ নিশ্চিতও হওয়া যায় যখন টুপিটা পছন্দমত কৌণিক ভঙ্গিতে বসিয়ে আবু আলী গৃহত্যাগের উদ্যোগ নেয়।

- লাইটটা অফ করে দরজাটা বন্ধ করে যাও বাবা। 
আবু আলী নি:শব্দে মাতৃআজ্ঞা অনুসরণ করে। ঘরটা আগের মত ঘন অন্ধকারে ফিরে যায়। তারপর খুট করে ইয়েল তালার নিরাপত্তার আওয়াজ, দরজাটা বন্ধ করে আকাশের দিকে ঘুরে দাঁড়ায় আবু আলী। অক্টোবরের সকাল,আধো  আলো আধো কুয়াশা ঢাকা আকাশটাকে মদরাসার ময়লা হয়ে যাওয়া সামিয়ানার মতই বাতিল মনে হয় আবু আলীর।মাফলারটাকে গলার ওপর আরেকটু চেপে ধরলেও ঠান্ডা বাতাসটাকে খেলার ছলে নাক দিয়ে টেনে নিয়ে মুখ দিয়ে সরু করে ছুঁড়ে মারে আবু আলী।বাতাসে নিজের কৃতিত্বের ধোঁয়ারেখাটা দেখে ওর চোখের কোণে প্রশান্তির ঝিলিক ফুটে।বিগ ক্লোজ আপে আবু আলীর চোখকে টিনেজ বালিকা দর্শকদের কাছে দেবশিশুর চোখ বলে ভ্রম হয়। 
৩.
একটা বাসস্টপের পোলে ঝুলে আছে ল্যামিনেটেড করা সাদা কাগজের নোটিশ।
শিশুদের চোখের দৃষ্টি সীমানার অনেক উপরে।ছ’ ফুটি কোনো মোটা মাথার কাজ নিশ্চয়ই, বিয়ার খাওয়া ভুঁড়ির জন্য হয়তো যথেষ্ট নিচু হতে পারেনি লোকটা।কেউ অবশ্য দাঁড়িয়েও নেই বাস স্টপে, শুধু দশ-বারো বছরের ব্যাকপ্যাক পিঠে এক ছাত্র ছাড়া। 
কোনো বাড়তি ফার্টিলাইজার না ছিটাইলেও গল্পের চারাটা ফুটতে পারতো ঠিক এই ৩ নং প্যারা থাইকা। কিন্তু সহজ সরল ওয়াজে গল্প আম-জনতার পাঠযোগ্য হইয়া জনপ্রিয়তা পায়া গেলে বড় লেখক হওয়ার পোঙামারা।এইসব সিল-ছাপ্পড় থাইকা পশ্চাতদেশ বাঁচানোই হইলো বোদ্ধা সমালোচকের নজর পাওয়ার একমাত্র তরিকা। সাহিত্য পদক ফদকের লোভ আমার নাই এইটা সবাই জানে, নতুন কিছু না। ফোকাস এখন অন্য জায়গায়। কী গল্প কওয়া হইলোর চাইতে কেমতে গল্পটা বয়ান হইলো - তার দিকেই তর্জনি উঁচায়া আছেন লেখা সাপ্লাইকারক সাহিত্য পাতার সম্পাদকেরা। ইট সুড়কির কনস্ট্রাকশনের বাংলাদেশে জাহাজ ভাঙা ডিকনস্ট্রাকশনের এইসব কুম্ভীরের মত ক্ষমতার পাতা সম্পাদকের চাবাইয়া খায়া ফালানোর হাত থাইকা বাঁচতে হইলে কিংবা অনলাইলে সঞ্চালনের আশা জআইয়া রাখতে হইলে গল্পের কলকব্জাও খুইলা গল্পে ছড়াইয়া ছিটাইয়া দিতে হয়।বাজারে যেমন ডায়াল ছাড়া ঘড়ি পাওয়া যায় যার কলকব্জার বেশরম নড়া-চড়া দেখা যায় চোখের সামনে ঠিক সেইরম গল্প লেখারও ফ্যাশন এখন এইটাই। কলকব্জা খুইলা মেইলা গাড়ি দৌড়ানি।   
ক্যামেরা বাজারে আসার পর পেইন্টারদের আপদ সৃষ্টির ঘটনাটাও মাথায় রাখা জরুরি। ফটোগ্রাফি শুরু হইলে ছবি আঁকার বাজারের তো আইজুদ্দিন অবস্থা। ক্যামেরার চাইতে রাজকুমারীর জুলফি ভালো কইরা আঁকবো ক্যাডা? তখন বিমূর্ত-ফিমূর্ত ছবি নামায়া বিপদ ঠেকা দেয়া গেছে।এখন আবার নয়া ঝামেলা উজাইছে ডিজিটাল ক্যামেরার সাথে ফটো এডিটিং সফটওয়্যারের ভোজবাজি।কোনটা ফটোগ্রাফ আর কোনটা পেইন্টিং কওয়াই মুশকিল।গল্প লেখাটা টেকনোলজির থাবার বাইরে ছিলো কিন্তু অখন সস্তা সফটওয়্যারে ভইরা গেছে দুনিয়া। ক্রিয়েটিভ রাইটিং কোর্স আর সেইরম একটা সফটওয়্যার থাকলে হলিউডি সিনেমার স্ক্রিপ্ট কিংবা পেঙ্গুইনের লিটারেচার নামতে থাকে স্রাবের মতন। খোদ বাংলাদেশে মেগা-গিগা ধারাবাহিক নাটক নামায়ে দিতাছে বিগতাযৌবনা নায়িকার চ্যাংড়া নাগর। মুফতে সাইড আর্টিস্টের সাথে আউটডোরে ফস্টি-নস্টিও চলছে দেদারছে। রিয়েল রাইটারদের ভাগ্যাকাশে শুধু বর্ষন ছাড়া গর্জন। মেঘ দেখতে দেখতে ঘাড় ব্যথা করে ফেলানো কালিদাসও এখন চাইয়া চিন্তা চা-সিগ্রেট খায়। কলম কামড়াইয়া ভাস্কর্য বানায়ে ফেললেও কেউ পুরান নামটা ভুলতে চায় না।  
এই ঘোর আপদের কালে এই গল্পটারে সাহিত্য পাতায় ধরাইতে হইলে কলকব্জা ট্রিটমেন্ট ছাড়া উপায় নাই। । 
(পরের পর্বের আগাম উঁকি)
যতই আঁতেল দর্শকের মত স্টিল ফটোগ্রাফির ফ্রেমে চোখ সেঁটে বসে থাকি না, ঘুম ঘুম চোখ আর ভারী ব্যাকপ্যাক নিয়ে নুয়ে পড়া এই শিশু ছাত্রটি নোটিশের দিকে তাকাবে বলে মনে হয় না। বরং আমাদের নিজেদেরই উদ্যোগ নিয়ে পড়ে নিতে হবে নোটিশটা। 


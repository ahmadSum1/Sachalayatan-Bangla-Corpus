নাঈমুলও কেন সেনাপ্রধানকে রাষ্ট্রপতি বানাতে চান?



সীমানা
নাজমুলের পর নাঈমুল। দু'জনের মধ্যে মিল যেমন আছে  পার্থক্যও আছে অনেক। বড় পার্থক্য একজন এখন কারাগারে এবং অন্যজন দাপটের সাথে সরকার ও জনগণকে নিজের দৈনিকে রচনা লিখে পরামর্শ দিয়ে যাচ্ছেন।
তবে দু'জনের যে মিলটি এ লেখার বিষয়বস্তু তা হচ্ছে দুজনই সেনাপ্রধানকে রাষ্ট্রপতি পদে দেখতে চান। নাজমুল হুদা রাষ্ট্রপতি পদটাই সেনাবাহিনীকে দিয়ে দেয়ার প্রস্তাব করেছেন। আর নাঈমুল আপাতত: বর্তমান সেনাপ্রধানকে কেন পরবর্তী রাষ্ট্রপতি বানানো উচিত তার সপক্ষে প্রথম রচনা জাতির সামনে উপস্থাপন করেছেন। 
রচনা পড়ে বুঝা যায় বড় পেরেশানিতে আছেন নাঈমুল ইসলাম খান। তার আহাজারির কারণ হচ্ছে, এই সরকার যদি নির্বাচন করে ২০০৮-এ চলে যায়, তাহলে সংস্কারের কি হবে, দুর্নীতি দমনের কি হবে - এ নিয়ে তিনি খূবই উদ্বিগ্ন।
নাঈমুল জেনারেল মইনকে রাষ্ট্রপ্রধান বানাতে নাছোড়বান্দা। তিনি লেখেন:
জেনারেল মইন উ আহমদ যদি রাষ্ট্রপতি হতে কিছুতেই রাজি না হন, তাহলে বর্তমান পরিস্থিতি থেকে সহজ উত্তরণ এবং সংস্কার প্রয়াসে বড় সফলতা পাওয়া দুরূহ হতে পারে। চলমান সংস্কারে পূর্ণ বিশ্বাসী ও সকল মহলে গ্রহণযোগ্য ও কার্যকর রাষ্ট্রপ্রধানের সন্ধানে আমাদের বিশেষ যত্নবান হতে হবে।
রাষ্ট্রপতি হতে একেবারেই রাজি না এমন লোককে এত সাধাসাধির কী কারণ তা নাঈমুল পরিষ্কার করে বলেন না কোথাও। কী কী কারণে নাঈমুলের ধারণা হলো সেনাপ্রধান রাষ্ট্রপ্রধান হিসেবে জাতির জন্য অপরিহার্য তা আমাদের জানা হয় না। নাঈমুল অনেক আশায় বুক বেঁধে তার রচনায় লিখেছেন: 
তিনি যদি আগামী সংসদ নির্বাচনের এবং সেনাবাহিনী থেকে অবসরের পর একজন অরাজনৈতিক রাষ্ট্রপতির দায়িত্ব নেন। বরং তাহলে বর্তমান সংস্কার আন্দোলন সফল করার এবং নতুন ধারার গণতন্ত্র ও সরকার প্রতিষ্ঠা সহজতর হবে। এটা এখন পরিস্থিতির দাবি।
(মোটা অংশটুকু আমার করা। আমার মনে পড়ে যায়, নাঈমুল নতুনধারা নামে একটি পত্রিকা করার জন্য অফিস ভাড়া নিয়েছিলেন। পত্রিকাটি আলোর মুখ দেখেনি - মালিকের সাথে নাঈমুলের আর্থিক লেনদেন নিয়ে সমস্যার কারণে। এখন কি তিনি একইধারায় সরকারেরও স্বপ্ন দেখছেন?)
অসম্ভব যাত্রা
নাঈমুল অনুমান করছেন যে,আগামী সংসদ নির্বাচনে বর্তমান বৃহত্  রাজনৈতিক দলদু'টির একটিও সংখ্যাগরিষ্ঠতা পাবে না। সুতরাং দেশে গঠিত হবে দুর্বল কোয়ালিশন সরকার। নাঈমুল আহ্লাদের  ভঙ্গিতে  উল্লেখ করেছেন যে "এই দুর্বল সরকার গঠিত হওয়ার একটা উপকারী ও সহায়ক সামর্থের দিক আছে। "  
রাষ্ট্রবিজ্ঞানের কঠিন ও নতুন ফতোয়া!  এই জায়গায় প্রশ্ন না তুলেই বুঝা যায় নাঈমুল একটি দুর্বল রাজনৈতিক শক্তি অন্য আরেকটি সবল শক্তির জন্য সহায়ক হবে কল্পনা করে খূশিতে গদ গদ হয়ে উঠেছেন।
কিন্তু গণতন্ত্রমনা মানুষ হিসেবে আমাদের বুঝতে খূবই কষ্ট হয় যে কেন নাঈমুল দেশের ভবিষ্যত রাজনৈতিক শক্তি, দল বা সরকারকে দুর্বল দেখতে চান? আমাদের মনে পড়ে কিছূদিন আগে আওয়ামী লীগের সভানেত্রী নাঈমুলের আমাদের সময়কে সামরিক গোয়েন্দা শাখার পত্রিকা হিসেবে অভিহিত করেছেন। শেখ হাসিনার কথাটি আমরা একটা রাজনৈতিক বক্তব্য হিসেবেই দেখতে চাই, তবু আমাদের মনে প্রশ্ন জাগে যে, নাঈমুলের নিজের পত্রিকায় লেখা সব রচনাই কি তাহলে রাজনৈতিক দলগুলোকে দুর্বল করে তার প্রিয় সেই গোপন সবল শক্তির তাবেদারে পরিণত করার একটা সুক্ষ্ম কৌশল? 
মইন উ আহমেদকে কি এই একই কৌশলের কারণে নাঈমুল রাষ্ট্রপতি পদে আসীন দেখতে চান। তবে কি মইন উ আহমেদ হচ্ছেন নাঈমুলের সেই সবল শক্তির প্রতীক? দুর্বল রাজনৈতিক সরকার নাঈমুল কামনা করেন কি মইন উ আহমেদের সহায়ক শক্তি হওয়ার জন্য? 
এতদিন শুনলাম, দেশের বর্তমান সরকার চেষ্টা করছেন গণতন্ত্রকে শক্তিশালি করতে, রাজনৈতিক দলগুলোকে ব্যক্তির প্রভাবমুক্ত করতে, পরিবারের ক্ষমতা খর্ব করতে। এই সবকিছুর শেষে জনাব নাঈমুল আপনার সব সমীকরণের শেষ মাথায় এসে চেয়ার দখল করে নেন একজন ব্যক্তি, একজন  মইন উ আহমেদ? তাহলে কি এইসব সংস্কার, এইসব দুর্নীতি বিরোধী অভিযান - এর সবকিছূই লোকদেখানো, চোখে ধুলি দেয়া কায়-কারবার? 
অন্ধকার
এই হতাশাসহ কি তবে আমাদেরকে ২০০৮-এর নির্বাচন পর্যন্ত অপেক্ষা করতে হবে - জনগণ গণেশ উল্টে ফেলুক এমন অসম্ভব ফরিয়াদ নিয়ে? এ ছাড়া কি আর পথ খোলা থাকছে না? জনাব নাঈমুলের এই কৌশলী আকাঙ্খার রচনায় যেসব ইঙ্গিত মূর্ত হয়ে ওঠে তাতে মনে হয় দীর্ঘ সুড়ঙ্গের শেষে রয়েছে আরো নতুন নতুন সুড়ঙ্গ। এটা কি তবে অনন্ত অন্ধকারে যাত্রার ছক, জনাব নাঈমুল? 
দৈনিক আমাদের সময়ের লিংক
 

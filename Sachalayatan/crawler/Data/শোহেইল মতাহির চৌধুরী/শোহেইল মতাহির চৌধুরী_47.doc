একটি কালো বিজয়ের প্রতীক্ষায়



শান্তির প্রতীক হিসেবে আমরা অনেক উড়িয়েছি শ্বেত-শুভ্র পারাবত। এইবার, নতুন শতাব্দীর প্রথম অংশে এক মেরুমুখি বর্তমান বিশ্বে আমরা প্রথম বারের মত বিজয় উৎসবে উড়াতে চাই কালা কইতর। শ্বেত-শুভ্রের চিরন্তন হেজিমনি থেকে বের হয়ে এসে আমরা মুগ্ধ দৃষ্টি নিয়ে তাকাতে চাই কালোর দিকে। দাসানুদাস, দাসের বংশধরের হাতে তুলে দিতে চাই রাষ্ট্রদন্ড, বিশ্বের নেতৃত্বের ভার। ভালবাসা আর আবেগে ফুলে-ফেঁপে ওঠা হৃদয় নিয়ে আমরা অনেকেই বসে আছি, ধৈর্যহীন প্রতীক্ষায় – একটি কালো বিজয়ের জন্য। মন্দামুখি বর্তমান দুনিয়ার মানুষের সামনে নতুন আশার আলো হয়ে দেখা দিক – এই বিজয়ের কালো। পৃথিবীতে কালো শব্দটি ধরা দিক নতুন ব্যঞ্জনায়, এর গায়ে সাদার পক্ষ থেকে লেপ্টে দেয়া সমস্ত কালিমামুক্ত হয়ে কালো ছড়াক নতুন সম্ভাবনার আলো। 
শুধু আমি নই, শুধু গুটিকয় আমরা নই, শুধু মার্কিন যুক্তরাষ্ট্রের সংখ্যাগরিষ্ঠ ভোটাররা নয়, পৃথিবীর বিভিন্ন দেশের ৭০%, দুই-তৃতীয়াংশ লোক মনে প্রাণে চাইছেন বারাক ওবামার বিজয়। সারা বিশ্বের বিবেকবান মানুষেরা বারাক ওবামার মাঝে শুধু একজন নেতাকেই দেখতে পাচ্ছেন তা নয়, বারাককে তারা দেখছেন নির্যাতিত, বঞ্চিত, শোষিত মানুষের প্রতিকৃতি হিসেবে।
বাংলাদেশে এখন নির্বাচনের ঢাক-ঢোল বাজছে। তবুও আমাদের চোখ আমেরিকার নির্বাচনের দিকে। অস্বাভাবিক শোনাতে পারে, কিন্তু অযৌক্তিক নয়। আমরা জানি আমেরিকার ক্ষমতার কেন্দ্রবিন্দুতে যেকোনো উদার পালাবদল সারা বিশ্বের জন্য বয়ে আনতে পারে স্বস্তির সুবাতাস। সুতরাং দূর-দেশের নির্বাচন নিয়ে এই মাত্রাতিরিক্ত আগ্রহে শরমিন্দা হওয়ার কিছু নাই। দেশের যেকোনো নির্বাচনের মত এই নির্বাচনও বুকের মধ্যে শংকা ও সম্ভাবনার ঢাক বাজাচ্ছে, এ সত্য তো অস্বীকার করার নয়। 
৪ নভেম্বর, মঙ্গলবার তাই আমার কাটবে টেলিভিশনের সামনে। থোকা থোকা কালো কালো বিজয়ের জন্য উন্মুখ হয়ে বসে থাকবো সারা রাত। বৈদ্যুতিক আলোয় ঝলমলে রাত শেষে কালো একটা বিজয়ের দিনের জন্য এ এক প্রতীকি প্রতীক্ষা। 


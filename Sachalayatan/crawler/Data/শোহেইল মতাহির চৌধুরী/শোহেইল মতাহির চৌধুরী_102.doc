বাংলাদেশ এখনঃ শাসনসংকট ও জাতির মনোভাব - একটি গবেষণা প্রচেষ্টা (২য় পর্ব)




দেশে এখন আপদকালীন সরকার। স্বল্পমেয়াদী অন্তর্বর্তীকালীন এই সরকার শাসন কাজ চালিয়ে যাচ্ছে নির্দিষ্ট কিছু লক্ষ ও উদ্দেশ্য নিয়ে। এককথায় তাদের উদ্দেশ্য চিহ্নিত করা যায় এভাবে-
“দুর্নীতিবাজদের হাত থেকে রাজনীতি ও গণতন্ত্রকে উদ্ধার করা এবং নিরপেক্ষ, অবাধ ও কালোটাকার প্রভাবমুক্ত নির্বাচনের মাধ্যমে নির্বাচিত সত্  জনপ্রতিনিধিদের কাছে দেশপরিচালনার ভার তুলে দেওয়া”। 
এই উদ্দেশ্য যে মহত্ তা কেউ অস্বীকার করবেন না। কিন্তু বর্তমান সরকারের সব পদক্ষেপ এই উদ্দেশ্য ও লক্ষ বাস্তবায়নকে মাথায় রেখেই করা হচ্ছে - এ কথা মানতে চাইছেন না অনেকে। এই সরকারের কর্মকান্ডের সমর্থক রয়েছেন অনেক। বিরুদ্ধেও আছেন অনেক। সেনাবাহিনী এই সরকারের নেপথ্য শক্তি। ৩ আগস্ট (দৈনিক যুগান্তর) সেনাপ্রধান এই সরকারের বিরোধিতাকারীদের চিহ্নিত করে দাবী করেছেন, “একশ্রেণীর রাজনৈতিক দল এ সরকারকে নাজেহাল করার জন্য উঠেপড়ে লেগেছে”।   

সেনাপ্রধানের এই বক্তব্য সম্ভবত: সুবিবেচনাপ্রসূত নয়, যদিও একশ্রেণীর শব্দটি বসিয়ে তিনি অভিযুক্তদের ভিন্নভাবে চিহ্নিত করতে চেষ্টা করেছেন তবুও পরিষ্কার বুঝা যায় তার আঙুল রাজনৈতিক দলগুলোর দিকেই উত্তোলিত। বর্তমানের সরকারের একপ্রান্তে সেনাবাহিনী আর আরেকপ্রান্তে রাজনৈতিক দলের অবস্থান- এমনভাবে পরিস্থিতিকে চিহ্নিত করা রাষ্ট্রের ভবিষ্যতের জন্য এক ভীষণ অদূরদর্শিতা। বস্তুত: কারা এই সরকারের পক্ষে, কোন শ্রেণী, কোন গোষ্ঠী তাদের সমর্থক ও কারা বিরোধী পক্ষ ইত্যাকার আলোচনায় বিবাদ যতটা বাড়ে সুফল ততোটা পাওয়া যায় না। সে পথে হাঁটার ইচ্ছাও আমাদের নাই। 
আমরা বরং দেখতে চাই এই সরকারের কর্মকান্ড ও তার পরিপ্রেক্ষিতে জনগণের মতামত ও ভাবনা-চিন্তার হালচাল। দেশের জনসাধারণের বড় একটা অংশই এই সরকারের ক্ষমতারোহনকে স্বাগত: জানিয়েছেন। বড় একটা অংশ এদের অবস্থান ও পদক্ষেপকে সমর্থন করেন। কিন্তু সবাই একমাত্র একটি কারণে এই সমর্থন করেন না। সমর্থনও স্থির কোনো বিষয় নয়, ভাবনা, চিন্তার পরিবর্তনের সাথে সাথে, সরকারের বিভিন্ন কর্মকান্ড ও তার স্বরূপ স্পষ্টতা পাওয়ার পরিপ্রেক্ষিতে সমর্থন বা বিরোধিতারও পরিবর্তন ঘটছে বা ঘটে।
সমর্থনের (বা বিরোধের) কারণগুলো ভিন্ন ভিন্ন হওয়াই স্বাভাবিক। আবার কারণগুলোও মানুষভেদে নিশ্চয়ই বিচিত্র চিন্তা-ভাবনা-যুক্তি-বুদ্ধি থেকে আসা। কিন্তু সমর্থকদের মূল চাওয়াটা হচ্ছে, এই সরকার সফল হোক। (এই প্রসঙ্গে মনে করতে পারি যে, আইন উপদেষ্টা বলেছেন এই সরকারকে ব্যর্থ হতে না দেয়াটা জাতির দায়িত্ব। তাদের কথার সমর্থক নিশ্চয়ই আছেন অনেক। অথবা তার যুক্তিতেই হয়তো কিছু সমর্থক বেড়েছে।)।
অন্যদিকে দেশের নাগরিকদের সব শ্রেণী, গোষ্ঠী, গোত্রের মধ্যেও বর্তমান আপদকালীন সরকার বিরোধী মনোভাবের লোকও নিশ্চয়ই পাওয়া যাবে। তারাও আবার ভিন্ন ভিন্ন ভাবধারা, চিন্তা, আদর্শের কারণে বর্তমান সরকারের কর্মকান্ডের বিরোধিতা করছেন, এটা ধরে নেয়া যায়। তারা হয়তো সেনাপ্রধানের অভিযোগ অনুযায়ী বর্তমান সরকারকে নাজেহাল করতে চাইছেন। অথবা বলা যায়, তারা নিজেরাই হয়তো নাজেহাল হওয়া অবস্থান থেকে নিজেদের উত্তরণ চাচ্ছেন। 

কোন্ ব্যক্তি, কোন্ শ্রেণী, কোন্ গোষ্ঠী এই আপদকালীন সরকারের ব্যর্থতা বা সাফল্য চাইছেন তা জানার জন্য এই গবেষণার উদ্যোগ নেয়া হয়নি। আমরা বরং জানতে চাই কোন ভাবনাধারার ও কোন কোন ভাবনা-সূত্রের কারণে বাংলাদেশের মানুষ এখন আলাদা তাঁবুতে অবস্থান নিচ্ছেন। অর্থাত্ এই আলোচনায় শ্রেণী, গোষ্ঠীকে চিহ্নিত করার চেয়ে ভাবনাধারা ও সূত্রগুলোকে চিহ্নিত করাই মৌল উদ্দেশ্য।    
এই পর্বে আমরা দুটি বিপরীত মুখী ভাবনাধারার রূপ চিহ্নিত করতে চেষ্টা করি। ( মূলত: একটি টেবিলের দুটো কলাম হিসেবে এগুলো আমি সাজিয়েছিলাম। কিন্তু এখানে টেবিল দেয়া যায় না। তাই একটা কলাম বোল্ড আর একটাকে ইটালিক করে দিলাম, বুঝার সুবিধার্থে।) 

ক. আপদকালীন সরকার-বিমুখী ভাবনাধারাঃ
“ত্রুটিমুক্ত ভোটার লিস্ট তৈরির মাধ্যমে একটি অবাধ, নিরপেক্ষ ও মুক্ত নির্বাচন অনুষ্ঠান করে গণতান্ত্রিক রাজনৈতিক শক্তির কাছে দ্রুত ক্ষমতা হস্তান্তর করাই আপদকালীন সরকারের প্রধান দায়িত্ব হওয়া উচিত।“
মূলভাবনা	 ভাবনা-সূত্র 
গণতন্ত্র	 মৌলিক অধিকার ও গণতান্ত্রিক ব্যবস্থাকে স্থগিত রেখে শাসন প্রক্রিয়া দীর্ঘমেয়াদী হলে তা সৈ্বরাচার তৈরি করে।  
গণতন্ত্র	 সংবিধান অনুযায়ী তত্ত্বাবধায়ক সরকারের যে দায়িত্ব ও মেয়াদ তার চেয়ে বেশি দায়-দায়িত্ব পালনের চেষ্টা হবে বর্তমান সরকারের ক্ষমতার অপব্যবহার। 
গণতন্ত্র	 এই সরকার সেনাবাহিনী নিয়ন্ত্রিত অনিয়মতান্ত্রিক সরকার। অনিয়ম দিয়ে নিয়ম প্রতিষ্ঠা করা যায় না।
গণতন্ত্র	 এই সরকার অসাংবিধানিক। দ্রুত সাংবিধানিক ব্যবস্থায় ফিরে যাওয়া উচিত। 
গণতন্ত্র	 এই সরকারের কার্যক্রমে রাজনৈতিক শূন্যতা সৃষ্টি হতে পারে যা থেকে জিহাদী সন্ত্রাস আবার মাথাচাড়া দিতে পারে। 
গণতন্ত্র	 ত্রুটিযুক্ত গণতন্ত্র দিয়ে (১৯৯১-২০০৬) বাংলাদেশ ১৫ বছরে অতীতের সামরিক/ আধা সামরিক শাসনকালের (১৯৭৫-১৯৯০) চেয়ে বেশি উন্নতি করেছে।  
গণতন্ত্র	 সম্পূর্ণ ত্রুটিমুক্ত গণতন্ত্র একটা সোনার পাথর-বাটি, এরকম কিছু প্রতিষ্ঠা করতে গিয়ে বাংলাদেশের বহু-দলীয় গণতন্ত্রই ক্ষতিগ্রস্ত হবে। বাংলাদেশের অবস্থা হবে পাকিস্তান, মিশর, সৌদিআরব, লিবিয়া, ইরাক, আফগানিস্তানের মত টোটালিট্যারিয়ান।
দু:শাসন সরকারী গোয়েন্দা ব্যবহার করে ক্ষমতাসীনরা রাজনৈতিক দলগুলোর বিরুদ্ধে নানা ষড়যন্ত্র করছে। বড় দলগুলো ভাঙতে চাচ্ছে তারা। নতুন দল তৈরি করার চেষ্টাও করছে তারা। 
দু:শাসন	 সংস্কারের কথা বলা রাজনৈতিক নেতাদের ক্ষেত্রে এবং বড় দুই দল ছাড়া অন্য রাজনৈতিক নেতাদের ক্ষেত্রে সরকারের সন্দেহজনক ছাড় দেয়ার নীতি দেখা যাচ্ছে 
(অসম্পূর্ণ) (অসম্পূর্ণ)
(পাঠকের মতামত যুক্ত হলেই সম্পূর্ণতা আসবে গবেষণাটিতে।)

খ. আপদকালীন সরকার-মুখী ভাবনাধারাঃ
“দুর্নীতিবাজদের হাত থেকে রাজনীতি ও গণতন্ত্রকে উদ্ধার করা এবং নিরপেক্ষ, অবাধ ও কালোটাকার প্রভাবমুক্ত নির্বাচনের মাধ্যমে নির্বাচিত সত্  জনপ্রতিনিধিদের কাছে দেশপরিচালনার ভার তুলে দেওয়াটা এখন রাষ্ট্রের দায়িত্ব।”।
মূলভাবনা	 ভাবনা-সূত্র
ঐতিহাসিক	 এই সরকার দেশকে একটা সংঘাত থেকে বাঁচিয়েছে। একে নির্বিঘ্নে দায়িত্ব পালন করতে দেয়া উচিত। 
ঐতিহাসিক	 মানুষ সংবিধানের জন্য নয়, সংবিধান মানুষের জন্য। সুতরাং অসাংবিধানিক হলেও এই সরকার জাতির পক্ষেই কাজ করছে।  
গণতন্ত্র	 বড় রাজনৈতিক দলগুলোর ভেতরের অগণতান্ত্রিক কাঠামো ও পরিবারতন্ত্রই দেশের সবচেয়ে বড় শত্রু । 
দুর্নীতি	 রাজনৈতিক দলগুলো দুর্নীতিবাজের আখড়া হয়ে গেছে। কোনো রাজনৈতিক দলের পক্ষেই দুর্নীতিবাজদের বিরুদ্ধে কঠোর ব্যবস্থা নেয়া সম্ভব না। 
(অসম্পূর্ণ) (অসম্পূর্ণ)
(পাঠকের মতামত যুক্ত হলেই সম্পূর্ণতা আসবে গবেষণাটিতে।) 
উপরে ক ও খ শিরোনামের অধীনে আমি দুই পক্ষের চিন্তা ও ধ্যান-ধারণার কিছু সূত্র একত্রিত করেছি। এগুলোর বাইরে অজস্র সূত্র আছে যা সাধারণ জনগণকে এই দুই পক্ষের কোনো একটি ধারণার পতাকার নিচে জড়ো করছে। পাঠকের কাছে প্রত্যাশা মন্তব্যে সেই সূত্রগুলো যোগ করবেন। সেই সাথে অন্যান্য মতামতও। 
ছবি: ড. শহীদুল আলম


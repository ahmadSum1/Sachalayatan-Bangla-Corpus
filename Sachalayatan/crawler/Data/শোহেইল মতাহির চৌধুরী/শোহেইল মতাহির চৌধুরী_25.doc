নির্বাচন রঙ্গ: আপনি হারিয়া প্রমাণ করিলেন আপনি উত্তম ব্লগার



নির্বাচনে যারা জয়ী হয়েছেন তাদের খুশির ঢোল তো বাজছেই। আমরা সহানুভূতির চোখ জুম করি যারা আজকে বারে বারে চোখ মুছছেন তাদের দিকে। 
অনেক পত্র-পত্রিকাতেই আজ পাওয়া যাবে নির্বাচনে জামানত বাজেয়াপ্ত যাদের হয়েছে তাদের তালিকা। ১০ হাজার টাকা জামানত দিয়ে নির্বাচনে অংশ নিয়েছিলেন প্রার্থীরা। নিজের এলাকায় প্রদত্ত মোট ভোটের আট ভাগের এক ভাগ যারা পাননি তারা আর এই দশ হাজার টাকা ফেরত পাবেন না। 
তবে আমার দু:খ একটাই - দেশব্যাপী সম্ভবত: সকল সিটে আট ভাগের এক ভাগের চেয়ে কম ভোট পাওয়ার পরও একটি প্রার্থীর জামানত বাজেয়াপ্ত হবে না। হবে না কারণ কোনো জামানত রাখেই নি নির্বাচন কমিশন। সেই প্রার্থীর নাম - উপরের কেউ নয়। এই না ভোট - জামানত হারিয়েছে।
আমি না-এর সমব্যথী নই। সমব্যথী ব্লগ ও ব্লগারদের। খবর পেয়েছিলাম সচল মাসকাওয়াথ আহসান নির্বাচনে প্রার্থী। আজ কষ্টের সাথে জানলাম যে তার প্রাপ্ত ভোটের সংখ্যা ৫০১। এবং যথারীতি জামানত বাজেয়াপ্ত। 
মাসকাওয়াথের কাছে নিশ্চই জবাব আছে। তবে আমার সহব্লগারকে আমি শান্তনা দেব না তা হয় না।
শান্তনার বাণীটি হচ্ছে, নির্বাচন করে লেখক-কবিরা বিজয়ী হন না। কাজী নজরুল ইসলাম ও নির্মলেন্দু গুণ এর প্রমাণ। সুতরাং মাসকাওয়াথ, বেদনার কিছু্ নাই। আজকে শান্তনা এই - আপনি হারিয়া প্রমাণ করিলেন আপনি প্রকৃত লেখক, আপনি ব্লগার।


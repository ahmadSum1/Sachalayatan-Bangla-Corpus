দেশবিরোধীদের রাষ্ট্রীয় সম্মাননা প্রত্যাহার করা হোক



স্বাধীনতা পদক
ক্রান্তিকাল পার হয়ে দেশ এখন নতুন চেতনায় উজ্জীবিত। বাংলাদেশের যেন এ এক নতুন যাত্রা। যেন স্বাধীনতার পর প্রথম কয়েক বছর ছিল একটা ফলস্ স্টার্ট। আবার নতুন করে প্রস্তুতি নিয়ে জাতি এসে দাঁড়িয়েছে রানিং মার্কে। আবার শুরু হবে ছুটে চলা। নতুন উদ্দীপনায় – পরিশুদ্ধ চেতনায়। 
যাত্রা শুরুর আগে জাতি পেছনের ভুলগুলো শুধরে নিতে চায়। ঘরের শত্রু আর বাইরের শত্রুদের বিষদাঁত ভেঙে দিয়ে জাতির যাত্রাকে হুমকিমুক্ত রাখতে চায়। 
যুদ্ধাপরাধীদের বিরুদ্ধে নির্বাচনে রায় দিয়ে জাতি এখন আয়োজন করছে তাদের বিচারের। এখান থেকেই শুরু হবে নবতর যাত্রা। যেন ক্ষমার সুযোগ নিয়ে পেছন থেকে জাতির পিঠে ছুরিকাঘাত করতে না পারে এসব শ্বাপদেরা। জাতির নবযাত্রা হতে পারে নিষ্কন্টক। 
তাদের বিচারের জন্য প্রস্তুতি নিচ্ছে সরকার। কিন্তু এখানেই জনগণ হিসেবে আমাদের দায়িত্ব শেষ নয়। এই বিচারের পক্ষে আমাদের দাঁড়াতে হবে আরো সচেতনভাবে। কাজ করতে হবে তথ্য সংগ্রহ, প্রমাণ উপস্থাপন, অভিযোগ প্রণয়নের জন্য। যাতে আইনের ফাঁক গলে পার না পেয়ে যায় জাতির শত্রুরা। 
যুদ্ধাপরাধীদের পাশাপাশি দেশকে – জাতির ইতিহাসকে - কলংকমুক্ত করার সম্ভাব্য সব পদক্ষেপ নেয়ার এখন সুবর্ণ সময়। জাতির লজ্জাকে ধুয়ে মুছে সাফ করার এ এক বিরাট সুযোগ।  
এই ধারাবাহিকতায় আমার প্রস্তাব হলো :- স্বাধীনতা পরবর্তীকালে বিভিন্ন অগণতান্ত্রিক সরকার বিভিন্ন সময়  দেশদ্রোহী, মুক্তিযুদ্ধবিরোধী, যুদ্ধাপরাধীদেরকে যেসব রাষ্ট্রীয় সম্মান বা পদক দিয়েছে – সেগুলো বাতিল করা হোক। 
একটি জাতির জন্য এর চেয়ে লজ্জার কী আছে যে এদেশের স্বাধীনতা পদক, একুশে পদক, রাষ্ট্রপতি পদক পেয়েছে এমন সব কুখ্যাত দেশবিরোধীরা যারা এ দেশের অস্তিত্বেই বিশ্বাস করে না। যারা এ দেশের স্বাধীনতার বিপক্ষে অস্ত্র ধরেছে হ্ত্যা করেছে নিরস্ত্র মানুষকে – আবার তারাই রাষ্ট্র কর্তৃক পুরষ্কৃত হয়েছে, প্রশংসিত হয়েছে – এই লজ্জা নিয়ে এই ক্ষতচিহ্ন বুকে নিয়ে দেশ এগিয়ে যেতে পারে না। দেশের ইতিহাসের পাতা থেকে এসব কলংকময় পদক্ষেপগুলো মুছে ফেলার উদ্যোগ দরকার এখনই। 
আসুন এই দাবীর পক্ষে আমাদের কণ্ঠস্বর জোরালো করে তুলি। শর্ষিণার পীর বা আসকার ইবনে শাইখের মত ঘাতক দালালদের নামের কালিমা থেকে রাষ্ট্রীয় পদকগুলোকে মুক্ত করি। দেশ ও দেশের ইতিহাসকে করি আরো উজ্জ্বল। 
বি: দ্র: কোনো সতীর্থ সচলের কাছে রাষ্ট্রীয় পদক পাওয়া এসব দেশবিরোধী ব্যক্তিদের নামগুলো থাকলে দয়া করে তা এই পোস্টের মন্তব্যে তুলে দিন।
 

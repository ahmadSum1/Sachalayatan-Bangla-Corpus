দু'গুণা শৈশব-১



১.
আগে মেয়েরা যখন শরীর ঘেঁসে দাঁড়াতো টি-শার্টে রেখে যেত লিপস্টিকের রং
এখন মেয়েরা বুকে ঝাঁপায়, নিদ্রা যায় কোলে, জামায় লেগে থাকে দুধের দাগ!!
শ্রেয়া ও শ্রেষ্ঠা
২.
শ্রেয়া ও শ্রেষ্ঠার দুনিয়ার আলো-হাওয়ায় আসার পাঁচ মাস হতে যাচ্ছে আগামীকাল ১২ তারিখ। এই জমজ নন্দিনীদের জন্মের সম্পূর্ণ কাহিনীই সচলায়তনে লিখে রাখার পরিকল্পনা ছিল। কিন্তু শিশুরা রুটিন মেপে সময় দেয় না। সুতরাং পাঁচ মাস পরে শুরু করলাম এই দুগুণা শৈশব। কতটা নিয়মিত লিখতে পারবো তা অবশ্যই মেয়েদের মেজাজ-মর্জির ওপর নির্ভরশীল।
৩.
যারা খোঁজখবর নিতে ফোন করে বা বাসায় আসে তারা সবাই জানে এই বাসায় এখন নতুন এক জোড়া শিশু বাস করে। কিন্তু কেউ খেয়াল করে না তাদের পিতামাতার জোড়াটাও নতুন। আমরা তো আগে কখনও সন্তানের মা-বাবা হইনি। সন্তান হয়ে জন্মানোর চেয়ে সন্তানের মা-বাবা হয়ে জীবন টিকেয়ে রাখাটা অনেক বেশি ধৈর্যের কাজ। এটা তারা অবশ্যই মানবেন যারা জীবনে ততদূর গেছেন।
কোলে ধরা শৈশব
৪.
প্রায় সাড়ে তিনবছর বয়স পর্যন্ত শিশুদের জীবনে কী ঘটে তা বড় হয়ে তারা আর মনে করতে পারে না। মানুষ হিসেবে আমার সর্বপ্রথম স্মৃতিটাও ঐ সময়ের। জীবন থেকে বিস্মৃত হয়ে যাওয়া এই সাড়ে তিনবছর আমাকে ফিরিয়ে দিয়েছে শ্রেয়া-শ্রেষ্ঠা। আমার কোলে এদের কেউ যখন ঘুমিয়ে থাকে তখন তাদের মুখের দিকে তাকিয়ে মনে হয় আমিই ঘুমাচ্ছি। এ যেন শৈশব নিজেই ফিরে এসেছে আমার কাছে। যে শিশুকাল আমার স্মৃতিতে নাই তাকে দেখবার উপভোগ করার জন্য যেন এ এক দ্বিতীয় শৈশব জীবন। সৌভাগ্য আমার বা আমাদের, আমরা একসাথে পাচ্ছি দ্বিগুণ স্মৃতিসুখ। 
 

বন্দুকটা নিজের কাছেই রাখবেন



বন্দুক ও ঝান্ডা
শফিক রেহমানকে বিশ্বাস করে যদি ঠকেন তবে যাযাদি'র চাকুরিজীবি সাংবাদিকরাও শান্ত্বনা দিতে আসবে না। তার চেয়ে মাও-কেই চেয়ারম্যান মানা ভালো। মাও বলেছিলেন, বন্দুকের নলই ক্ষমতার উত্স। শফিক রেহমান,সমাজচিন্তার চেয়ে প্রেমলীলার বিষয়ে বেশি আগ্রহী, রসিক মন্তব্য করেছিলেন; চামড়ার নলই সকল ক্ষমতার উত্স। 
এরশাদ সরকার তখন ক্ষমতায়। শফিক রেহমানের তত্ত্বটা এরশাদের কেচ্ছা-কাহিনী শুনে বানিয়েছিলেন কিনা নিশ্চিত হওয়ার উপায় নাই। তবে ইতিহাস সাক্ষ্য দেবে এরশাদ ভীষণ খাপ্পা ছিলেন শফিক রেহমানের ওপর। সুতরাং যায় যায় দিন আটকে গেলো এবং শফিক রেহমানকে দেশত্যাগ করতে হলো এরশাদের ক্ষমতার চোটে। 
চামড়া, মাংস কোনো ধরনের কোনো নলের ক্ষমতাই শফিক রেহমানকে দেশে রাখতে পারেনি। এরশাদের বন্দুকের ক্ষমতাই বড় হলো। কোন্ ধরনের নলের ক্ষমতা বেশি শফিক রেহমান তখন নিশ্চয়ই চামড়ায় চামড়ায় টের পেয়েছিলেন। 
তবে দুই নৌকায় পা দেয়ার মত, বন্দুকের নলটা নিজের কাছে থাকলে চামড়ার নলটাও হয়তো বাড়তি শক্তি দেখাতে পারে। আমার এই সর্বশেষ অনুমান কতটা সত্যের কাছাকাছি  তা নিশ্চিত করতে হলে শফিক রেহমান আর এরশাদকে মুখোমুখি বসাতে হবে। বিকল্প তথ্য পাওয়া যেতে পারে সম্প্রতি প্রেসিডেন্ট পার্কে ফ্ল্যাটে ওঠা বিদিশার কাছ থেকে।
বন্দুকের নল নিয়ে আরেকজন ক্ষমতায় এসেছিলেন বাংলাদেশে। প্রেসিডেন্ট জিয়া। তারপর তিনি বিভিন্ন ভাষণে বলতে লাগলেন, বন্দুকের নল নয়, জনগণই সকল ক্ষমতার উত্স। প্রেসিডেন্ট জিয়ার নামে এই বাণী লিখে দেশের দেয়াল পূর্ণ করে ফেললো জাগদল, পরে বিএনপি। তারপর নির্বাচন হয়ে গেলে সংসদে ঢুকে সংবিধানের পাতা উল্টে সবাই জানতে পারলো এ জিয়ার কথা নয়, এ হচ্ছে বাংলাদেশের সংবিধানের ক্থা; "জনগণই সকল ক্ষমতার উত্স"।
দেশে এখন জরুরি অবস্থা। সংবিধানের ওপর আস্থা রাখলে অবস্থা মোটেও আস্ত থাকবে না। সস্তা দুর্নীতির মামলায় (ধরা যাক আধখানা বিয়ারের ক্যান)জেলের রাস্তা দেখায়া দেবে বন্দুকধারীরা। দুর্গতির শুরু হবে মাত্র। মা -দুর্গাও এবার একহাতে বন্দুক নিয়া সাঁজোয়া যানে করেই আসবেন, অনুমান করছি। সুতরাং মাওয়ের দাওয়া মাথায় রাখেন আর এই সত্য সবার উপরে জানবেন যে, বন্দুকের নলই সকল ক্ষমতার উত্স।
আমি আশা করবো আপনারা সেই নিহত ব্যাংক ম্যানেজারের অভিজ্ঞতা থেকে শিখবেন। বাংলাদেশের সব ব্যাংকের মত এই ব্যাংকের শাখায়ও বন্দুকধারী দারোয়ান ছিল। ঈদের ছুটির আগে বাড়তি ক'দিন ছুটি চেয়ে দারোয়ান আবেদন করলে ম্যানেজার তা নাকচ করে দেন। দারোয়ান তার আবেদনের পক্ষে নানা যুক্তি দেয়। ম্যানেজার ঈদের আগে ব্যাংকের ব্যস্ততা আর তার ক্ষমতার দাপটে সেসব নাকচ করে দেন। শেষে ক্ষমতাহীন দারোয়ান তার অস্ত্র ব্যবহার করে। ম্যানেজার নিহত হন, আর দারোয়ান লম্বা ছূটির পলান দেয়। তাই বলছি, এই ম্যানেজারের ভাগ্য অর্জন যদি আপনার মূল লক্ষ না হয়ে থাকে, তবে ক্ষমতা নিজের কাছে রেখে অন্যের হাতে বন্দুক দেবেন না। আর নিজের ইজ্জত বাড়াতে দারোয়ানের হাতে যদি বন্দুক গুঁজে দেনও, গুলির বাক্স নিজের কাছে অবশ্যই রাখবেন।  
নাজমুল হুদাকে ব্যাহুদা বলে যতই মুচকি হাসুন না কেন, সেনাপতিকে রাষ্ট্রপতি বানানোর ফর্মুলা একেবারে বেহুদা কারণে তার মাথায় আসে নাই। বন্দুক যখন দেয়া গেছে ক্ষমতা দিলে কি আর এমন বেইজ্জতি।     
 

বাঙলার ঈগল: বীরশ্রেষ্ঠ ফ্লাইট ল্যাফট্যান্ট মতিউর রহমান




আজ ২০ আগস্ট।
একাত্তরের আজকের দিনে বীরশ্রেষ্ঠ ফ্লাইট ল্যাফট্যান্ট মতিউর রহমান শহীদ হন।
কতটা দু:সাহসী হলে ও দেশের প্রতি কত বেশি ভালোবাসা-মমতা থাকলে, একাত্তরে পশ্চিম পাকিস্তানের বিমানঘাঁটি থেকে বিমান ছিনতাই করে, তা নিয়ে বাংলাদেশের স্বাধীনতার সংগ্রামে অংশ নেয়ার ইচ্ছে ও চেষ্টা মতিউর রহমান করেন, তা ভাষায় প্রকাশ করা যায় না।
এই লেখাটি বীরশ্রেষ্ঠ মতিউর রহমানের সৃত্মির প্রতি শ্রদ্ধা জানিয়ে তাঁর একাত্তরের দিনগুলো সংক্ষেপে তুলে ধরার একটি ক্ষুদ্র প্রয়াস মাত্র।
==================================================================================
১৯৭১ সালের জানুয়ারি মাসের শেষ সপ্তাহে বাৎসরিক ছুটি কাটাতে স্বপরিবারে ঢাকায় আসেন পাকিস্তান বিমানবাহিনীর ফ্লাইট ল্যাফট্যান্ট মতিউর রহমান।
এসময় তিনি পূর্ব-পাকিস্তানের রাজনৈতিক ঘটনাগুলো খুব কাছ থেকে প্রত্যক্ষ করেন এবং পূর্ব-পাকিস্তান তথা, বাংলাদেশের স্বাধীনতা আন্দোলনের সাথে জড়িয়ে পড়েন।
০১ মার্চ কর্মস্থল পশ্চিম পাকিস্তানে ফিরে যাবার কথা থাকলেও, তিনি তা করেননি।
১৯৭১ সালের ২৫ মার্চ পাকিস্তানী সামরিক বাহিনীর দ্বারা হাজার হাজার নিরীহ বাঙালী হত্যার ঘটনায় তিনি মানসিকভাবে প্রচন্ড আহত হন।
এই ঘটনার পর, তিনি গ্রামের বাড়ি নরসিংদীতে সাধারণ মানুষকে স্বাধীনতা যুদ্ধে যোগদানের জন্য উদ্বুদ্ধ করেন।
নরসিংদীতে থাকার সময় ০৪ এপ্রিল পাকিস্তান বিমানবাহিনী নরসিংদীতে বোমাবর্ষন করে।
পাকিস্তানের এই এয়ারবোম্বিংয়ের ঘটনা থেকে তিনি পাকিস্তান থেকে বিমান ছিনতাই করে, তা বাংলাদেশের স্বাধীনতা যুদ্ধে ব্যবহার করার কথা চিন্তা করেন।
১৯৭১ সালের ০৯ মে তিনি পশ্চিম পাকিস্তান ফিরে গিয়ে কাজে যোগদান করেন।
উদ্দেশ্যে বিমান ছিনতাই করা।
এসময় তাকে ফ্লাইং সেফটি অফিসারের দায়িত্ব প্রদান করা হয়।
বিমান ছিনতাই করার অনেকগুলো পরিকল্পনা করেন, অনেকবার চেষ্টাও করেন কিন্তু যথাযথ সুযোগ মিলছিল না।
অবশেষে ২০ আগস্ট, ১৯৭১-এ সেই সুযোগ আসে।
২০ আগস্ট, ১৯৭১।
শুক্রবার।
সকাল ১১.১৫ মিনিট।
মৌরিপুর বিমান ঘাঁটি, করাচি, পাকিস্তান।
পাঞ্জাবী পাইলট রশীদ মিনহাজ উড্ডয়নের প্র্যাকটিস করার জন্য টি-৩৩ বিমান নিয়ে রান দিয়ে এগুচ্ছিল। হঠাৎ বিমানটির সামনে এগিয়ে যান মতিউর রহমান, ইশারা দিয়ে রশীদকে বুঝালেন বিমানের পেছনের দিকে সমস্যা হয়েছে। সমস্যা দেখবার জন্য রশীদ বিমানের উপরের ঢাকনা (কেনোপি) খুললে, ওকে কিছু বুঝতে না দিয়ে দ্রুত লাফ দিয়ে বিমানের ভেতরে ঢুকে পড়েন মতিউর রহমান। মুহুর্তকাল দেরী না করে হাতের ক্লোরোফরম দেয়া রুমাল রশীদের নাকে চেপে ধরলেন মতিউর, অজ্ঞান হয়ে যায় রশীদ।
এরপর, অজ্ঞান রশীদকে পেছনের সিটে ঠেলে পাঠিয়ে, বিমানটি দ্রুত ভারত সীমান্তের দিকে চালিয়ে নিতে যাচ্ছিলেন মতিউর। কিন্তু হলো না। কিছুক্ষন পর পাকিরা টের পেয়ে* চারটি বিমান নিয়ে মতিউরের পিছু নিল। কিন্তু ওরা মতিউরকে বাগে আনতে পারল না।
ভারত সীমান্ত থেকে আর মাত্র কয়েক মিনিট বাকি। এসময় রশীদের জ্ঞান ফিরে আসে। শুরু হয় ধস্তাধস্তি। তবু সর্বশক্তি দিয়ে সবকিছু ঠিক রাখার চেষ্টা করলেন মতিউর। কিন্তু না, আর পারলেন না। ধস্তাধস্তির এক পর্যায়ে রশীদ ইজেক্ট সুইচ চাপলে মতিউর বিমান থেকে ছিটকে পড়েন। কিন্তু প্যারাসুট না থাকাতে তিনি মাটিতে পড়ে শহীদ হন। তাঁর মৃতদেহ বিমান বিধ্বস্তের স্থান হতে প্রায় আধ মাইল দূরে পাওয়া যায়।
মতিউর রহমান বিমান থেকে ছিটকে পরার কিছুক্ষন পরে, নিয়ন্ত্রনহীন বিমানটি রশীদসহ ভারত-সীমান্ত হতে মাত্র ৩৫ মাইল দূরে পাকিস্তানের সিন্ধু প্রদেশের খাট্টা অঞ্চলের জিন্দাগ্রাম এলাকায় বালির পাহাড়ে আছড়ে পড়ে।
মতিউরের স্বপ্ন পূরণ হলো না কিন্তু তিনি দেখিয়ে দিলেন স্বাধীনতার স্পৃহা মানুষকে কি পরিমাণ দু:সাহস এনে দেয়।
মতিউর রহমানের এই দু:সাহসী ঘটনা মুক্তিযোদ্ধাদের মনোবল শতগুণ বাড়িয়ে দেয়।
পাকিস্তান সামরিক কর্তৃপক্ষ মতিউর রহমানের মৃতদেহ উদ্ধার করে মশরুর বিমান ঘাঁটির চতুর্থ শ্রেণীর কবরস্তানে কোনমতে দাফন করে।
পরবর্তীতে, অসামান্য বীরত্ব ও অকল্পনীয় দু:সাহসের এবং আত্মত্যাগের জন্য বাংলাদেশ সরকার তাঁকে "বীরশ্রেষ্ঠ" উপাধিতে ভূষিত করে।
দীর্ঘ ৩৫ বছর পর, ২০০৬ সালের ২৩ জুন বীরশ্রেষ্ঠ ফ্লাইট লেফট্যান্ট মতিউর রহমানের দেহাবশেষ পাকিস্তান হতে বাংলাদেশে ফিরিয়ে আনা হয় এবং পূর্ণ রাষ্ট্রীয় মর্যাদায় ২৫ জুন মিরপুর শহীদ বুদ্ধিজীবী কবরস্থানে পুনরায় সমাহিত করা হয়।
বীরশ্রেষ্ঠ ফ্লাইট ল্যাফট্যান্ট মতিউর রহমানকে অবনত মস্তকে শ্রদ্ধা ও অসীম ভালোবাসার সাথে স্মরণ করছি...
==================================================================================
ছবি:
এক।

ক্যাডেট মতিউর রহমান।
দুই।

১৯৫৬ সালে তোলা ছবি: কিশোর মতিউর রহমান।
তিন।

পরিবারের সদস্যদের সাথে মতিউর রহমান (শেষ সারির ডানদিক থেকে প্রথমজন)।
চার।

১৯৪১ সালের ২৯ অক্টোবর, পুরান ঢাকার ১০৯ আগা সাদেক রোডের পৈত্রিক বাড়ি "মোবারক লজ"-এ জন্মগ্রহণ করেছিলেন মতিউর রহমান।
পাঁচ।

১৯৬৮ সালে তোলা ছবি। স্ত্রী মিলি রহমানের সাথে মতিউর।
ছয়।

১৯৭১ সালের জুলাই মাসে তোলা ছবি।
স্ত্রী ও দুই মেয়ের সাথে মতিউর রহমানের তোলা শেষ পারিবারিক ছবি।
বাবার কোলে মাহিন আর মায়ের কোলে তুহিন।
ছবিতে মাঝখানে একটি ছোট মেয়েকে দেখা যাচ্ছে। ওর নাম জাহেদা।
জাহেদাকে মেয়েদের খেলার সাথী হিসেবে করাচি নিয়ে যান মতিউর; উদ্দেশ্য ছিল, যাতে বাচ্চারা খেলাচ্ছলে বাংলা চর্চা করতে পারে।
সাত।

সহকর্মীদের সাথে মতিউর রহমান (প্রথম সারিতে ডান থেকে দ্বিতীয়জন)।
আট।

১৯৭১ সালে মার্চ-এপ্রিল মাসে নরসিংদীতে জনগণকে মুক্তিযুদ্ধে অংশগ্রহণের ব্যাপারে উদ্বুদ্ধ করার সেই দিনগুলোতে এই শার্টটি প্রায় পরিধান করতেন মতিউর রহমান।
নয়।

অসামান্য বীরত্ব ও অকল্পনীয় দু:সাহসের এবং আত্মত্যাগের জন্য বাংলাদেশ সরকার মতিউর রহমানকে "বীরশ্রেষ্ঠ" উপাধিতে ভূষিত করে।
দশ।

বীরশ্রেষ্ঠ পদক।
এগারো।

২০০৬ সালের ২৩ জুন বাংলাদেশে পাঠানোর উদ্দেশ্যে পাকিস্তানের মশরুর বিমান ঘাঁটির চতুর্থ শ্রেণীর কবরস্তান হতে বীরশ্রেষ্ঠ মতিউর রহমানের দেহাবশেষ উত্তোলন করা হয়।
বারো।

পূর্ণ রাষ্ট্রীয় মর্যাদায় ২০০৬ সালের ২৫ জুন মিরপুর শহীদ বুদ্ধিজীবী কবরস্থানে বীরশ্রেষ্ঠ মতিউর রহমানের দেহাবশেষ সমাহিত করা হয়।
[এই ছবিটি তুলেছেন রণদীপম বসু]
==================================================================================
* রশীদ মিনহাজ জ্ঞান হারানোর পূর্বে কোনভাবে কন্ট্রোলরুমে বিষয়টি জানিয়েছিল অথবা, কিছু একটা দেখে কন্ট্রোলরুমের সন্দেহ হয়।
# উপরের ছবিগুলোর মাঝে শেষ ছবিটি বাদে অন্য ছবিগুলো কে বা, কারা তুলেছেন এবং ছড়িয়ে দিয়েছেন; সে সম্পর্কে জানতে পারিনি। যে বা, যারা এই ছবিগুলো তুলেছেন এবং ছড়িয়ে দিয়েছেন, তাদের প্রতি কৃতজ্ঞতা রইল।
==================================================================================
স্মরণিকাটি লিখেছেন-
সাব্বির হোসাইন
আহবায়ক সদস্য
একাত্তরের ঘাতক-দালাল নির্মূল কমিটি, চট্টগ্রাম।
==================================================================================


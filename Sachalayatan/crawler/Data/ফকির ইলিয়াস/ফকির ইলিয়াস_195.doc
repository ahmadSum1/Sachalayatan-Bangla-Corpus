আজ শহীদ জননী জাহানারা ইমামের মৃত্যুদিবস



আজ ২৬ জুন ২০০৮ শহীদ জননী জাহানারা ইমামের ১৪ তম মৃত্যুদিবস।
যে মায়ের চেতনা বুকে নিয়ে চলেছি আমরা,তাঁর প্রতি অসীম
শ্রদ্ধার্ঘ ।
শহীদ জননী জাহানারা ইমাম
তাঁর কাছে আমাদের অশেষ ঋণ
সুপা সাদিয়া
--------------------------------------------------------
১৯৭১-এর মুক্তিযুদ্ধে জাহানারা ইমামের বড় ছেলে রুমী ১৯ বছর বয়সে ছাত্রাজীবন ত্যাগ করে মুক্তিবাহিনীতে যোগ দেন। কয়েকটি সফল গেরিলা অপারেশনের পর রুমী পাকিস্তানি বাহিনীর হাতে ধরা পড়েন এবং এরপর তাকে আর কেউ দেখেননি।  এরই মধ্যে পাকিস্তানি বাহিনী জাহানারা ইমামের স্বামী ও ছোট ছেলে জামীকে জিজ্ঞাসাবাদ করার জন্য ধরে নিয়ে যায় এবং অত্যাচার করে। স্বামী পুরকৌশলী শরিফুল আলম ইমাম বাড়ি ফিরে এলেন, কিন্তু বিজয়ের মাত্র ৩ দিন আগে তিনি মারা যান। বিজয় লাভের পর রুমীর বন্ধুরা রুমীর জননী জাহানারা ইমামকে সব মুক্তিযোদ্ধার মা হিসেবে বরণ করেন নেন। তখন থেকে তিনি শহীদ জননী। যুদ্ধ
চলাকালীন উদ্বেগ, উৎকণ্ঠার মধ্যে দিন কাটিয়েছেন তিনি। সেই দিনগুলোর কথা তিনি চিরকুটে, ছিন্ন পাতায় গোপনে সংকেতে লিখে রাখেন। ডায়েরির এ লেখা নিয়ে ১৯৮৬ সালে প্রকাশিত হয় জাহানারা ইমামের ‘একাত্তরের দিনগুলি’।
বাংলাদেশ স্বাধীন হওয়ার পর জাহানারা ইমামের জীবন চলে ভিন্নভাবে। মুক্তিযুদ্ধের মূল্যবোধ ও চেতনা প্রতিষ্ঠায় তিনি ছিলেন সর্বদা সক্রিয়। সাংস্কৃতিক কর্মকান্ডে জড়িত শহীদ জননী জাহানারা ইমাম বুঝতে পারেন মুক্তিযুদ্ধ ও স্বাধীনতার পক্ষের মানুষদের একত্র করতে না পারলে বিরোধী দুটচক্রকে প্রতিরোধ করা যাবে না। ১৯৯২ সালে মুক্তিযুদ্ধের চেতনা বাস্তবায়ন ও ঘাতক-দালাল নির্মূল কমিটির আহ্বায়করূপে তিনি দেশে পরিচিতি লাভ করেন। এ সময় তিনি অসাধারণ সাংগঠনিক দক্ষতা ও রাজনৈতিক প্রজ্ঞার পরিচয় দেন। মুক্তিযুদ্ধের পক্ষের সব বরেণ্য বুদ্ধিজীবী, সংস্কৃতিকর্মী, রাজনৈতিক দলের নেতা-কর্মী ও তরুণ সমাজসহ মুক্তিযোদ্ধাদের উত্তরসূরিদের  আহ্বানে এগিয়ে আসেন। তাদের সমর্থনে শহীদ জননী জাহানারা ইমাম ১৯৭১-এর স্বাধীনতাবিরোধীদের বিচারের পক্ষে গণআদালত গড়ে তোলেন। গণআদালত ছিল স্বাধীনতাবিরোধী চক্রের অপকর্মের বিরুদ্ধে একটি প্রতীকী প্রতিবাদ মঞ্চ। কিন্তু তৎকালীন সরকার জাহানারা ইমামসহ গণআদালতের সঙ্গে যুক্ত ২৪ জন বরেণ্য বুদ্ধিজীবীর বিরুদ্ধে রাষ্টদ্রোহিতার অভিযোগ এনে একটি মামলা দায়ের করে এবং জাহানারা ইমাম এ অভিযোগ মাথায় নিয়েই শেষ নিঃশ্বাস ত্যাগ করেন। কিন্তু তাঁর আগেই শারীরিক চরম অসুস্থ’তা নিয়েও তিনি আমাদের জাগিয়ে দিয়ে গেলেন নতুনভাবে। তাঁর কাছে তাঁর জন্য আমরা হয়ে আছি চিরঋণী। এমন মহীয়সীকে শহীদ জননী না বলে উপায় কী?
জাহানারা ইমাম মুর্শিদাবাদের এক প্রগতিশীল মুসলিম পরিবারে জন্মগ্রহণ করেন ৩ মে, ১৯২৯। তাঁর বাবা সৈয়দ আবদুল আলী ডেপুটি ম্যাজিষ্ট্রেট ছিলেন। বাবার বদলির চাকরির সুবাদে বাংলার বিভিন্ন প্রান্তরে ঘুরেছেন জাহানারা ইমাম। শৈশবকাল থেকেই জাহানারা ইমাম ছিলেন অন্যরকম, সবার চেয়ে আলাদা। বাবা এটা বুঝতে পেরে মেয়েকে সর্বোচ্চ শিক্ষাদানের কথা চিন্তা করলেন। মা হামিদা আলী সারাজীবন সংসার নিয়ে কাটিয়েছেন, কিন্তু তাঁরও ইচ্ছা ছিল মেয়ে শিক্ষিত হোক, বড় হোক এবং সমাজের জন্য অবদান রাখুক। এ সময় মুসলিম মেয়েদের উচ্চশিক্ষার ব্যাপারে সমাজের বিভিন্ন স্তর থেকে সৃষ্টি হয় নানামুখী প্রতিকূলতা। কিন্তু মা-বাবার দৃঢ় পরিকল্কপ্পনায় জাহানারা ইমাম উচ্চশিক্ষায় শিক্ষিত হয়ে ওঠেন। ১৯৪৫ সালে রংপুর কারমাইকেল কলেজ থেকে ইন্টারমিডিয়েট পাস করে স্নাতক ডিগ্রি লাভের জন্য ১৯৪৭ সালে কলকাতার লেডি ব্রাবোর্ন কলেজে ভর্তি হন। দেশ বিভাগের পর তিনি বাংলাদেশের ময়মনসিংহে চলে এসে বিদ্যাময়ী সরকারি বালিকা উচ্চ বিদ্যালয়ে শিক্ষকতা শুরু করেন।
১৯৪৮ সালে শরিফুল আলম ইমাম আহমেদের সঙ্গে বিয়ে হলে জাহানারা ইমাম সিদ্ধেশ্বরী বালিকা বিদ্যালয়ে (ঢাকায়) প্রধান শিক্ষিকা হিসেবে যোগদান করেন। জাহানারা ইমাম প্রথম মহিলা বিষয়ক ম্যাগাজিন ‘খাওয়াতিন’-এর স¤ক্সাদক ছিলেন। ১৯৫২ সালে পত্রিকাটি প্রকাশিত হয়। সেই বছরই বড় ছেলে রুমীর জন্ম। ১৯৫৪ সালে ছোট ছেলে জামীর জন্ম হলে তিনি চাকরি ছেড়ে দেন। এ সময় তিনি উচ্চতর ডিগ্রির জন্য পড়াশোনাও শুরু করেন। ঢাকা বিশ্ববিদ্যালয় থেকে ১৯৬৩ সালে ব্যাচেলর ডিগ্রি অব এডুকেশন লাভ করেন এবং ১৯৬৫ সালে বাংলা সাহিত্যে স্নাতকোত্তর ডিগ্রি লাভ করেন। এর মধ্যে ১৯৬৪ সালে ইউনাইটেড ষ্টেটের শিক্ষাবৃত্তি লাভ করে সার্টিফিকেটে এডুকেশন কোর্স শেষ করেন। ১৯৬৬ সালে তিনি প্রভাষক হিসেবে টিচার্স ট্র্রেনিং কলেজে কাজ শুরু করেন। ১৯৭৭ সালে ইউনাইটেড স্টেটের সরকার কর্তৃক আমন্ত্রণে আন্তর্জাতিক এক সেমিনারে অংশগ্রহণ করেন।
১৯৮১ সালে তিনি ক্যান্সারে আক্রান্ত হন। ক্রমেই দুর্বল হয়ে পড়তে থাকেন। তবুও শহীদ জননী জাহানারা ইমাম মুক্তিযুদ্ধের মূল্যবোধ এবং চেতনা বাস্তবায়ন ও একাত্তরের ঘাতক দালাল নিমর্হৃল কমিটির কার্যত্রক্রম নিয়ে সমান উৎসাহে এগিয়ে চলতে থাকেন। সঙ্গে চলে লেখালেখিও। তিনি এবং তাঁর সুযোগ্য সাথীরা আবারো প্রমাণ করে দেন, বাঙালি বড় তেজস্বী। মুক্তিযুদ্ধ তাঁর চিন্তাচেতনায় কী গভীরভাবে শিকড় গেড়েছিল এর প্রমাণ তো আমরা পেয়েছি। তাঁর প্রকাশিত গ্রন্থগুলো হলো : অন্য জীবন (১৯৮৫), বীরশ্রেষ্ঠ (১৯৮৫), জীবন মৃত্যু (১৯৮৮), চিরায়ত সাহিত্য (১৯৮৯), বুকের ভিতরে আগুন (১৯৯০), নাটকের অবসান (১৯৯০), দুই মেরু (১৯৯০), নিঃসঙ্গ পাইন (১৯৯০), নয় এ মধুর খেলা (১৯৯০), ক্যান্সারের সঙ্গে বসবাস (১৯৯১), প্রবাসের দিনলিপি (১৯৯২)। বাংলা সাহিত্যে অবদানের জন্য ১৯৯৮ সালে বাংলাদেশ লেখক সমিতি, ১৯৯১ সালে বাংলা একাডেমী সাহিত্য, ১৯৯৮ সালে রোকেয়া পদকসহ বিভিল্পু পুরস্কার লাভ করেন। ১৯৯৪ সালের ২৬ জুন শহীদ জননী জাহানারা ইমাম আমেরিকায় মৃত্যুবরণ করেন।  তাঁকে ঢাকায় সমাহিত করা হয়। শহীদ জননী জাহানারা ইমাম নানাভাবে আমাদের কাছে স্মরণীয় হয়ে আছেন এবং থাকবেনও অনন্তকাল।
-----------------------------------
দৈনিক সমকাল / ২৬ জুন ২০০৮ বৃহ্স্পতিবার


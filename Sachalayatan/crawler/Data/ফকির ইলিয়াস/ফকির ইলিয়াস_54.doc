পুনরায় সূর্যগ্রহনের পর



পুনরায় সূর্যগ্রহনের পর
----------------------
পুনরায় সূর্যগ্রহনের পর বন্ধ হয়ে যাবে আমার জবান। যে
জবানীতে এতোদিন আমি বলে যেতাম ভাষাশুশ্রুষার অদম্য
কাহিনী ,তা ও থেমে যাবে। আর থেমে যাবে বনাশ্রুর প্রবাহ।
ঝর্নার অনন্ত উচ্ছাস। উত্তাল সমুদ্রের গান। সবই থেমে যাবে।
প্রেমিকার দুরন্ত চাহনী স্থির অস্তিত্ব খুঁজবে নদীনেত্রে। নবীন
প্রেমিক, প্রেমের নামতা ভুলে গিয়ে ফিরে যাবে কোনো এক
দেউলিয়া গ্রামে। পুনরায় সূর্যগ্রহনের পর; আমি বসবো দেনা
পাওনার খাতা খুলে।
আমি দেখবো অথচ কথা বলতে পারবো না
আমি শুনবো অথচ তাকানো ছাড়া কোনো উপায় থাকবে না
অতঃপর ,
আমার মৃত্যুবীমার মধ্যদিয়ে সাধিত হবে পৃথিবীর শ্রেষ্ঠ উপকার।
ঝলসে উঠবে একটি পাথর, এক ফোটা বৃষ্টি
আমার সমাধিতে দাঁড়িয়ে একটি কদমগাছ দেখবে আবার সূর্যগ্রহন
আজ থেকে ঠিক একশত পাঁচ বছর পর ।


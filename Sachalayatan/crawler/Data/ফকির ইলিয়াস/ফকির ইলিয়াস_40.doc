প্রভাকরণ



বনেদী বেনিয়ারাই জয়ী হবে! স্বাধীনতার সৎকার শেষে নদীদের
উথলা বুক ও যাবে শুকিয়ে। এই চরে বন্দুক উঁচিয়ে কিছু নর্তক
শাসকেরা উল্লাসে , বেছে নেবে আদিম বেশ্যাবৃত্তি ! তারা বিকোবে
নিজেদেরকে আর প্রজন্মের স্বপ্নগুলোর উপর বীর্যস্খলন ঘটিয়ে শুধু
দৌড়তে থাকবে এক ভূমি থেকে অন্য ভূমিতে।
প্রভাকরণ , প্রিয় স্বাধীনতাকামী কমরেড আমার , আজ ১৮ মে ২০০৯
এর ভোরটি আমার জন্য বয়ে এনেছে গভীর শোকবার্তা।
আমি ঝেড়ে মুছে আবার তাকিয়েছি চে এর ছবিটির দিকে।
আর বলেছি , এমন মৃত্যুই বার বার যেন মানবের আরাধ্য হয়।
আমি জানি , আজ থেকে শত বছর পরে হলেও এই তামিল তৃণে
আবার ফিরে আসবে তুমি। আবার সমবেত মানুষের কাফেলা
নিয়ে ছুটবে এক প্রান্ত থেকে অন্য সীমানায়। গেরিলা গ্রামগুলোতে
একটা মশাল জ্বালাবার প্রত্যয়ে বপন করবে কিছু আগুন।
প্রভাকরণ , বিপ্লব শেষ হয় না। মৃত্যু নেই বিপ্লবীরও। আমি ঘোর
সামন্তবাদী সীমান্তে বসেও শোনে যাই সেই ডাক। না , গোলার
আওয়াজ নয়, শিশুর জন্মচিৎকার। বার বার তোমার আগমনীবার্তা।
তোমাকে শেষ সালাম প্রিয় প্রভাকরণ , শেষ স্যালুট আমার।


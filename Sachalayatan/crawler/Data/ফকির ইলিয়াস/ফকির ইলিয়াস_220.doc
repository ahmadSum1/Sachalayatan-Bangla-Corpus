বোশেখের ভোর



ঝড়ের মমতা নিয়ে আসে ভোর কালের বোশেখে
আবার প্রণয় সূতে হবে দেখা নদী মোহনায়
যারা যায় ভাটিপথে নাও বেয়ে সবুজ প্রভায়
তারাই দিগন্ত দেখে আঁকে ছবি বিবিধ নিরিখে।
সামন্ত হলুদ ছুঁয়ে এরপরে আগামীর পথে
হাঁকে ফের , এসো ছুটে হে নবীন বুকের পাঁজর
সমতা বিলিয়ে দিয়ে বরণের দীপ্ত প্রহর
করে যাই চাষাবাদ প্রজন্মের হাতে তুলে দিতে।
রূপালী দিঘীর জলে নিরবধি পদ্ম প্রভাত
যেমন উষ্ণ জ্যোতি দিয়ে যায় মাটির পলিতে
পাতার প্রাচ্য শিরা উপমায় খাতার নথিতে
হাল-জমা তুলে রাখে বছরের প্রিয় করাঘাত।
জীবন ঝড়ের মতো মমতায় নমস্য প্রবণ
এসো হে বৈশাখ , দেবো তোমাকেই ছন্দের মন।


অটোগ্রাফ



ভ্রমন শেষ হয়ে গিয়েছিল অনেক আগেই।কিন্তু লিখা হয়নি তার
গ্রহনবৃত্তান্ত। একদিন দেখি , হলুদ খাতাটির রং লাল হয়ে গেছে।
শব্দাবলী ও কি তাহলে বদলায় আদল কিংবা ফিকে হয়ে যাবার
আগে রক্তাক্ত হয়ে যায় প্রাণের পরিভ্রমন! এমন রহস্য ভাংচুর
বিষয়ক টুকিটাকি ও লিখে রেখেছিলাম আমি। তিরিশ বছর পর
পাতা কুড়াতে গিয়ে দেখি , সে বৃক্ষটি আর সেখানে নেই।চিহ্ন
গুলো সনাক্ত না করতে পারার বেদনা নিয়ে যখন ফিরছি , ঠিক
তখনই পরিচিত কন্ঠ শুনে থমকে দাঁড়াই।দেখি তুমি সেই পুরনো
খাতা হাতে দাঁড়িয়ে আছো । আবারও চাইছো আমার অটোগ্রাফ।


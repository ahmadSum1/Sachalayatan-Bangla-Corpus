শরতবর্ষের দিকে



শরতবর্ষের দিকে
===========
পাখিরা নোনাজলে নেমে আমাদেরকে জানিয়েছিল
সাদর অভ্যর্থনা। কিছু ঢেউ স্পর্শ করেছিল তোমার
বুক। কিছু ছায়া উড়ে গিয়েছিল ঠিক মাথার উপর
দিয়ে ভারতবর্ষ ছাড়িয়ে শরতবর্ষের দিকে। আমি
কেন জানি বার বার খুঁজে বেড়াচ্ছিলাম কালের ধী
বর্গসমাবেশ,তোমার মুখাবয়বে। আবার  তাকিয়ে
দেখছিলাম সামুদ্রিক পাখিতন্ত্র,উড়ার অধীর প্রত্যয়,
সমতলভূমি ছেড়ে পাহাড়ের গা ঘেঁষে স্বায়ত্তআকাশ।
ক্যাম্প এবং কম্পোজ দুটোই চেনা-জানা ছিল আমার।
বাঁশের কাঠি দিয়ে মৃত্তিকার শিয়রে মৃৎশিল্পের মন
আঁকায় এর আগেও পারদর্শী ছিলাম আমি। ক্যাম্পে
পাতা শতরঞ্জির বর্ণিল রঙ দেখে দেখে তুলিতে ধরে
রাখতাম তোমার ঘামচূর্ণ। ভ্রমণশিল্পের সান্ধ্য পসরা।


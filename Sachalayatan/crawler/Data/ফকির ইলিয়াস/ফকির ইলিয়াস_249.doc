খেয়াকথা



ফকির ইলিয়াস
খেয়াকথা
-------------------------------------------
ক.
কাছে ঘেঁষার কৃতিত্বটুকু একক তোমারই থাক
যাক, নদী বয়ে প্রথম উজানে
এইসব খেয়াকথা তার চেয়ে ভালো
বলো আর কে জানে!
খ.
বীজগুলো অঙ্কুরিত হচ্ছে
অতএব বাড়ছে খামার
বুননের সম্মত ভ্রমণে
প্রেম-ই তো প্রাণ­ শূন্যতার!
গ.
কেঁপে ওঠো রোদ, ছায়া হও বৃষ্টি
দৃষ্টির স্বদেশ
তোমাকেই খুঁজছে সন্তান
সৌরগ্রহে আলোর প্রবেশ!
ঘ.
নিয়মই নিয়তি নয়, জ্যামিতির নিরঙ্কুশ রেখা
তবুও বিলাসী মন শস্যস্মৃতি খোঁজে
খেয়ানৌকো বায়
টানে দাঁড়, যদি হয় রাধার সঙ্গে অলৌকিক দেখা! 


রবীন্দ্ররেখা



হাতের তালুতে জমা আর্য আলোর দ্যুতি। রতি আর রেখার গানে
স্বর তোলে জীবের জীবন। আসন পেতে তুমি বসে আছো কবি,
এই ধ্যানী বৈশাখী ঝড়ে। নড়ে প্রাণের পাঁজর আর নাড়ায় জারুল
গাছটির প্রবীণ পাতা। খাতা খুলে লিখি নাম ; নন্দিত ভোরের গোত্র
সন্ধানে খুঁজি পথের প্রবাহ । দেহ জুড়ে এ এক নবীন আগুন। ঘুণ
পোকার মতো বিদ্ধ করে পংক্তিপরত । শরত, বর্ষা , বসন্ত কিংবা
শীতে। হেমন্তে হাসে ' ও আমার দেশের মাটি ' । খাঁটি পলির বক্ষ
বেয়ে জেগে ওঠা গ্রাম। রাঙা মাটির পথে ,তোমাকেই জানায় প্রণাম।


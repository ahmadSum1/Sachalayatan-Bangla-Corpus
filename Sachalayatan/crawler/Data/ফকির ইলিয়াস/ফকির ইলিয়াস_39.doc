নরসুন্দর অথবা নাপিত



হতে চেয়েছিলাম নরসুন্দর কিংবা নাপিত, কাঁচি চালাতে চালাতে
হাতিয়ে দেখার ইচ্ছে ছিল বুর্জোয়া ঘিলু আর মেদভরা স্কন্ধদেশ
কিন্তু নাপিত হতে হলেও সনদের দরকার হয় তা আমার জানা ছিল না।
অবশ্য নাপিত হবার পেছনে আরেকটা বিশেষ কারণ ছিল আমার।
ওরা ছেঁটে ফেলতে পারে মাথার আগাছা, আবর্জনা,আর অহমের
বলিরেখা। জংগল থেকে মাঝে মাঝে বের করে আনতে পারে কিছু
পরিচিত মুখ। মুছে দিতে পারে মুখমন্ডলের অনেকগুলো কালোদাগ।
নমস্য কৃষকজীবনে কোদাল চালাতে চালাতে যখন মাটির সমতা
আর আলের সীমানা দিতাম, তখন বারবার নাপিত জীবন ই আমার
উৎকৃষ্ট মনে হতো। নাপিত হলে মানুষের কান ধরা যায় ,
'কান টানতে মাথা আসে' এই প্রবাদটির সত্যতা করা যায় পর্যবেক্ষণ
আর হাতের তালুতে শান দেয়া যায় ক্ষুর ,পরখ করা যায় ব্লেডের ধারালো জীবন। 
ছবি - কীথ টেইট


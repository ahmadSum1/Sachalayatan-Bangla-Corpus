কোপেনহেগেন-২০০৯



কোপেনহেগেন-২০০৯
জল এবং বায়ুর হিস্যা , আমাদের কোনো দিনই প্রয়োজন ছিল না।
আমরা চেয়েছিলাম একবাটি ভাতের ফেন, একটা মলিন কম্বল আর
একটা মাটির কলস। বিশুদ্ধ জলপানের মুগ্ধ নেশা পরিত্যাগ করে
আমরা কাদাজলে ভাসাতে চেয়েছিলাম আমাদের ভাঙা নৌকো।
রক্তের অনাদি অস্থি দিয়ে তাই এঁকেছিলাম প্রিয়তমা স্বদেশের ছবি।
গণিকা ভোরের মায়া ভুলে কনুই পুঁতে দিয়েছিলাম এই মাটিতে,অস্ত্র
লুকিয়ে রেখে মায়ের ছেঁড়া শাড়ীর ভাঁজে , আমরা নেমেছিলাম একটি
মুক্তিযুদ্ধের লোকজ জমিতে -ফলাবো আউশের বীজ ,সবুজ লতাগ্রহ।
আমাদের সেই স্বপ্নের উজানে এখন জেগে আছে ভাসান চর। বিবর
তারার মেলা আমাদের শরীরে জন্ম দিয়েছে হাজারো ক্ষতের। কিছুটা
উদভ্রান্ত আলো এসে প্রতিদিনই দেখছে আমাদের মুখ। আমরা ভুলে
যাচ্ছি আমাদের গৌরবোজ্জ্বল প্রতিরোধ প্রতিভার কথা। আর মুক্ত
হাত পেতে এখন দু'চারটি ইউরোর খোঁজে লোটাকম্বল নিয়ে ছুটছি ,
কোপেনহেগেনের দিকে।
ছবি- টমি মাইকেল জেনসেন


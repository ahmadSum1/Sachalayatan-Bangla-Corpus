চ্যানেল সংবাদ



ইংলিশ চ্যানেল পেরিয়ে আসতে চেয়েছিলাম তোমাদের পাড়ায়
পথে বাধ সাধলো খরার উত্তাপ। চৈত্র ও যে নিজস্ব চ্যানেল
খুলে বসে আছে , তা আগে জানা ছিল না আমার।
কালো ছাতার ছায়া দখল করেছে ধূসর ডিশ নেটওয়ার্ক
দিঘীগুলো বেদখল হবার পর , যথাস্থানে সুইমিং পুল
গড়ে তোলার ইজারা ও দিয়ে দিয়েছেন কেউ কেউ
এসব কীর্তিকলাপ দেখে দেখে আমি যখন পাড়ার দিকে
এগুচ্ছি , তখনই বিপুল হরকরা এসে আমাকে খরব দিলো,
তুমি বাড়ি নেই
একসের চালের জন্য থানাসদরে লাইনে দাঁড়িয়েছো
সেই কাকসকাল থেকে
সেখানেও তোমাকে ঘিরে রেখেছে কয়েকটি
সরকারি ও বেসরকারি (তদারকি) চ্যানেল ।


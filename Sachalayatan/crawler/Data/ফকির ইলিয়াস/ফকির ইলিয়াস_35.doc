সমরেশ মজুমদারের সাথে একটি বিকেল



হাঁ, আগামী বছর নাগাদ বাংলাদেশে যাচ্ছেন তিনি। হেসে জানালেন সমরেশ দা। সমরেশ মজুমদার। সিলেটের মৌলভীবাজারের কুলাউড়া-শ্রীমংগল এলাকার চা বাগান ঘুরবেন। চা বাগান তার জীবনের একটি অংশ। এ নিয়ে তিনি লিখেছেন উপন্যাস ও। তাঁকে এই সফরের
স্পনসর করবেন সাপ্তাহিক ঠিকানার সি ও ও সাঈদ উর রব।
জানতে চাইলাম তার নতুন উপন্যাস '' আয় সুখ যায় সুখ '' বিষয়ে।
এট ছাপা হচ্ছে ধারাবাহিকভাবে '' কালি ও কলম ''এ। বললেন, তাতে তিনি রাজনীতি, সমাজচিত্রের সমকালকে তুলে ধরতে চান। তবে মাঝে মাঝে বাধ সাধে ঢাকাইয়া ভাষা রপ্ত না থাকার জ্বালা !
এর আগে নিউইয়র্ক বইমেলায় ছিল আড্ডা।
বাংলা ভাষার বিশ্বায়নকে স্পর্শ করে একজন লেখক কী লিখছেন কেন লিখছেন তাই ছিল আড্ডার বিষয়। অতিথি দু’জন- হাসান আজিজুল হক ও সমরেশ মজুমদার। নিউইয়র্ক বইমেলার এ আড্ডাটি ছিল খুবই প্রাণবন্ত। আঠারোতম বইমেলা ও বাংলা উৎসব উপলক্ষে নিউইয়র্কের জ্যাকসন হাইটস সেজেছিল বর্ণিল সাজে। ২৬ জুন ২০০৯ বিকেলে উৎসবের উদ্বোধন করেন বাংলাদেশের পররাষ্ট্রমন্ত্রী ডা. দীপুমনি। তিনদিনব্যাপী এই বইমেলা ও উৎসবে আমেরিকার বিভিন্ন অঙ্গরাজ্য থেকে ছুটে এসেছিলেন অভিবাসী বইপ্রেমীরা। ২৮ জুন রোববার বিকেলে শুরু হয় লেখকদের এই আড্ডা। অনেকেই নানাভাবে তাঁদের লেখালেখির তাগিদের কথা বললেন। জানালেন কেন লেখেন, কী লিখছেন ইত্যাদি। কথাসাহিত্যিক সমরেশ মজুমদার বললেন, ভাষার বিশ্বায়নের সাথে সাথে লেখকের আর্থিক সংগতিরও বিশ্বায়ন হওয়া উচিৎ। একজন লেখক যিনি ভাষার উৎকর্ষ সাধন করে যাবেন, নান্দনিকতা বিতরণ করে যাবেন তাঁরও জীবন সংসার ও ভবিষ্যতের নিরাপত্তা প্রয়োজন। সমরেশ মজুমদার সুষ্ঠু অনুবাদের ওপর জোর দিয়ে বলেন যার যতটুকু সাধ্য তা নিয়ে সাহসিকতার সাথে কাজ করে যেতে হবে।
কথাশিল্পী হাসান আজিজুল হক কেবল উত্তম লেখক নন, ভালো কথকও বটে। তাঁর কথায় থাকে রসময় প্রাণোচ্ছলতা। বললেন, মানুষ কেন লেখে বা কেন নিজেকে প্রকাশ করে তার ব্যাখ্যা বিভিন্নভাবে দেয়া যায়।তবে আমি বলি যে দুটো জিনিস লুকনো যায় না, একটা হচ্ছে লেখকসত্তা, অন্যটি হচ্ছে লেজ। তাঁর কথায় হাসির রোল পড়ে যায় হল জুড়ে। তিনি বললেন, বিশ্বায়ন একটি বাণিজ্যের নাম। বুর্জোয়াতন্ত্রের এই স্লোগানটি হজম করার আগে লেখার সমকাল নিয়েও আমাদের ভাবতে হবে।
অভিবাসী লেখকদের উদ্দেশে তিনি বলেন, আপনারা লিখে যান, যথাসম্ভব ভালো লেখার চেষ্টা করুন। বেশি করে ভালো লেখা পড়ুন, কারণ এই যুক্তরাষ্ট্রে প্রচুর ভালো লেখার রিসোর্স রয়েছে। সেসব কাজে লাগিয়ে বাংলা ভাষা ও সাহিত্যকে আরো সমৃদ্ধ করা মোটেই কঠিন না। তিনি আরো বলেন, সাহিত্যে সমকালকে ধারণ করা জরুরি বিষয়। কারণ সময়ই বলে দেয় কোন দিকনির্দেশনা নিয়ে সেই সময়ের সাহিত্যটি এগিয়ে ছিল।
আড্ডার সঞ্চালক ছিলেন আদনান সৈয়দ, উপস্থিত ছিলেন সাইফুল্লাহ মাহমুদ দুলাল, ফকির ইলিয়াস, শামস আল মমিন, লুনা ঘোষ, দেবানন্দ সরকার, ফাহিম রেজা নূর, সোনিয়া কাদির প্রমুখ।
২৭ জুন সন্ধ্যায় মুমু আনসারীর উপস্থাপনায় অনুষ্ঠিত হয় স্বরচিত কবিতা পাঠের আসর। এতে প্রায় বিশজন কবি অংশগ্রহণ করেন। যথারীতি উপস্থিত ছিলেন হাসান আজিজুল হক ও সমরেশ মজুমদার। পরে আলাপচারিতায় সমরেশ মজুমদার বলেন, ইউরোপ-আমেরিকা ভিত্তিক বাংলা বইয়ের প্রকাশনা সংস্থা গড়ে ওঠা দরকার।
ছবিতে - ঠিকানা সম্পাদক মুহম্মদ ফজলুর রহমান, সমরেশ মজুমদার ,
সাংবাদিক আব্দুল মালেক, সাঈদ উর রব ও ফকির ইলিয়াস  


অমুদ্রণ যোগ্য পংক্তিমালা



(কবি মাহবুব লীলেন কে মনে রেখে )
তোমাদের আকাশে কি মুদ্রিত হয় নতুন মেঘ ?
কিংবা তোমাদের নদীরা ভাঙনের আগে কি
তুলে রাখে কমুঠো জল ? তোমাদের শিয়রে
এতোদিন বসে থাকতো যেসব মানুষের ছায়া
চিত্র, তোমরা কি এখন সেগুলো ক্রমশ:ই মুছে
দিচ্ছো বেভুলা হাতের আঁচড়ে !
সারমেয় ছানাদের উৎপাত দেখে আমার বড়
ভয় হয় । হয়তো তোমরা পারবে না - স্বজন,
অনাগত ঢেউগুলো সাক্ষী রেখে উত্তরপ্রজন্মকে
বলে যেয়ো , যেদেশে ভাস্কর্য ও নিরাপদ নয়
সে দেশের মাটি তামার উত্তাপেই লিখে রাখে
প্রিয় মানুষের সারি সারি নাম ।


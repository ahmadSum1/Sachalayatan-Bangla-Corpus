প্রবর পৃথিবীর কোণে



আবার বর্ষা এলে আমিও দাঁড়াবো এসে প্রবর পৃথিবীর কোণে
দেখে যাবো বিভাজন,একদা ছুটে চলা নক্ষত্রের গতি
কীভাবে লুটিয়ে পড়ে জলের ছায়ায়। আর তুমি ভাসো সেই
জলঝাপটার আলোতে, নিতে নিতে নির্মিতি সৌরভ।
আবার শরত এলে আমি কাশফুলের উড়ন্ত আভায়
রেখে যাবো পরিচিত প্রিয়তির মুখ,
নদীর নির্যাসে এঁকে লালফিতার অষ্টম বেনুনি
কিশোরী ভোরের মুখে ফোটে থাকা শালুকের ঘুম।
আবার বসন্ত এলে এভাবেই পলাশ-শিমুলে ঘেরা
আমাদের প্রতিশ্রুত ঘরে, কিছু কিছু বিশ্বাসী মেঘ
জমা হবে। আর বৃষ্টির বৈধ তালুকে কেটে যাবো
অজস্র সাঁতার। ছুঁবো হালকা হাওয়া , দক্ষিণের দীর্ঘ বিরহ।  
ছবি - রে নিকি


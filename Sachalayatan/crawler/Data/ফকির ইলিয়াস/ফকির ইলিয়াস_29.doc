আঁচল বিষয়ক



আমাকে মাঝে মাঝেই অপহরণ করে স্বপ্নের বিচ্ছিন্ন পাঁজর
সোলেমানী খাবনামার রাত এসে ঘিরে রাখে পথের দুপাশ।
আমি পড়ি, পড়ে যাই বৃক্ষের ললাট। আর সেই নদী , পৌষে
দু'পা ভিজিয়ে পার হতে গিয়ে ভুল করে পড়ে গিয়েছিলাম
গহীন গর্তে ! অতঃপর অলকার শাড়ি ধরে হয়েছিলাম পার।
যে আঁচল আমাদেরকে আশ্রয় দেয়, আমরা তার মর্ম বুঝি না।
দেখি না , এই পুষ্পের সংসার ; আমাদের রাঙাভোর সাজাতেই
উঁকি দেয় বিনীত বিভায়। কাছে আসে। দূরে যায় আলোর ফোয়ারা
আর যারা চিনে অভিসার। অনুকূল বিরহের দেখা পেলে
যেভাবে আঁচলও লিখে রাখে ছবির প্রকার।  
ছবি - মার্ক ইভান্স 


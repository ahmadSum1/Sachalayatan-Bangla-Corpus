বিনীত চিতার চিৎকার



(কবি রণদীপম বসু - সুজনেষু )
কতোটা আলো এলে দূরকেও ভোর বলা যায়
কতোটা শোকের সান্নিধ্য পেলে নদীও ভাসিয়ে নেয়
অখন্ড পাথর - তা জানার জন্যে আমিও
অবনত আষাঢ়ের মুখোমুখি দাঁড়াই।
বাতিগুলো নিভে গেছে অনেক আগেই,
শেষরাতের রতিমগ্ন ছায়া মাড়িয়ে পাখিরাও
উড়তে শুরু করেছে। যাবে কোথায় ,তা তাদের অজানা
নয়। অনেক আগেই ঠিক করে রেখেছে গন্তব্য এবং
ফিরে আসার সকল প্রস্তুতি। কৌশল জানা ছিল বলে,
শিকারী জালের ডানাও স্পর্শ করতে পারেনি তাদের উড়াল।
কতোটা ভস্ম পেলে চিতাও থামিয়ে দেয় বিনীত চিৎকার
কিংবা কতোটা জন্ম পেলে মৃত্যুও হাত রাখে নবপরিণয়ে
সেসব জানতে আমিও তন্ন তন্ন করি পূর্ণিমার ছিন্ন পান্ডুলিপি
আমার কোনো গন্তব্য নেই ,
থাকলে আমিও পড়তে পারতাম আষাঢ়ের জলভাষা
অথবা বুকে জমাতে পারতাম নিদ্রার নিশাচর ।
ছবি- সিসিলি এলনর ব্যাকস্ট্রম


মৃত্যুকে মুক্তি দিয়ে



মৃত্যুকে মুক্তি দিয়ে
ফকির ইলিয়াস
================
প্রতিরাতে ঘুমের ভেতরে আমরা একেকটা
মৃত্যুকে মুক্তি দিয়ে যাই ,কিংবা প্রতিদিন
একেকটা নিঃশ্বাস উড়িয়ে আমরা নীরবেই
করি মৃত্যুবন্দনা - জানো না সেকথা তুমি
তা, বললে কি মানবে কেউ! একাকী আধাঁর
চিরে নদীর পূর্ব নতুনে জাগে যে মহান ঢেউ 
আমরা তার অভিষেক করে যাই পুষ্পবৃন্ত ছুঁয়ে
নুয়ে পড়া বসন্তবনে একদিন ছিল হাওয়ার
উন্মত্ত ঐক্য,ভালোবাসার পূর্ণপরিধান।মৃত্যুকে
ক্রমশঃ মুক্তি দিতে দিতে দেহজ দৌলতে প্রাণই
গড়ে নেয় একটি ফলক,এপিটাফের বিদীর্ণ বয়ান।


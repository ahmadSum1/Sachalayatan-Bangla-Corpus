দিনলিপি , মার্চের



রত্নের রহস্য নিয়ে থাকো , আর রাখো বিছিয়ে আঁচল
এরকম এই ঘাটে কতোবার ছুঁয়েছি যে জল
তার হিসেব মনে আছে আমার , কৌশলে
ধারণ করে পরিচিত জলধ্বনি রঙ , পিছু ফেলে
সেইসব শকুনের নগ্ন নখর
পরিখা পেরিয়ে এসে আমি ও, সাজিয়েছি উনুন প্রহর। 
রূপের আয়না ধরে রাখো ,আমি দেখি মুখ- সান্ধ্য সুরের
যেভাবে প্রণতি গাই সূর্যঘেরা নমিত দূরের
কিংবা কাছের মাটির কাছে রেখে যাই প্রিয় অভিপ্রায়
এ গাঁয়ে ঝড়ের পাখি গা ঝেড়ে যেভাবে দাঁড়ায়।


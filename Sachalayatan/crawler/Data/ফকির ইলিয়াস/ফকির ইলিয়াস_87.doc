সবকিছু নষ্টদের অধিকারে যাবার আগে



( অরূপ কামাল ও হাসান মোরশেদ - প্রিয় দুই ব্লগার কে )

সূতো নিয়ে আমি খেলতে ভালোবাসি খুব
কিংবা আলপিন নিয়েও খেলার অভ্যেস
আমার দীর্ঘদিনের। সূতো ছেড়ে ঘুড়ি উড়াতে
উড়াতে আমি জেনে গেছি , হাওয়াও কখনো
বৈরী হয়। গণিকা ভোরের কাছে বিসর্জন দিয়ে
যাবতীয় নীতিমালা আমাদের রক্ষকরা জাবর
কাটে ,স্বার্থ পরম্পরায় আমার ভাসি মহাকালের
অশ্রুমাতৃকায়।তবু ভেঙে পড়ে না আমাদের বাহু।
আলপিন নিয়ে খেলতে গিয়েই আমি জেনে
গেছি , পাঁজরের বামপাশে যেসব কর্কট রাতের
রাহুবাস , তা কেবলই সাময়িক। উত্তর প্রজন্ম
আর তাদের সড়কের ধারে সবুজ প্রশ্বাসগুলো
ছড়িয়ে যেতে যেতে আমি শুধুই দেখেছি , সেই
সব মানুষের মুখ , যারা ছাইরঙা গ্রেনেডের
পিন খুলে দাঁড়াবার অপেক্ষায় । সবকিছু নষ্টদের
অধিকারে যাবার আগে ,এই বাংলায়,এই বদ্বীপে।


গ্রাফগল্প : তামাবিল



তামাবিল
======
এই বিলে সবগুলো তামার বাসন রাগ করে ফেলে দিয়েছিলেন
এক রানী।
রাজার সাথে তার আড়ি ছিল , ঘোড়দৌড় করতে হবে
এই বিলের পাড়ে। এর আগে ক্ষমতাচ্যুত হন রাজা।তাই রাজা তা
করতে পারেন নি।দেশন্তরি হন রাজা ও রানী। যাবার আগে রাগ করে সবকিছু ফেলে দিয়েছিলেন ওই বিলে।
তার ভক্ত প্রজারা ই রানীর সম্মানে ঐ বিলের নমকরণ করেন তামাবিল !
গল্পটি নমিতার কাছ থেকে শুনেছিল রাজেশ।আজ বহুবছর পরও
তার তা মনে পড়ছে !
মানুষ না না কারণে দেশ ছেড়ে যায়। দেশ ছেড়ে যাবার মুহুর্তটি
কেমন হয় ? যেদিন রাজেশ দেশ ছেড়ে এসেছিলো সেই দিনটি
কেমন ছিল? তা পুনর্বার ভাবার চেষ্টা করে সে।
 এন ট্রেনটি তখন কুইন্স বরো প্লাজা অতিক্রম করেছে।আর কিছুক্ষণ পরই আন্ডারগ্রাউন্ডে চলে যাবে। 'নিউইয়র্ক টাইমস'এর
বুক থেকে নজর তুলে তাকায় রাজেশ।
তার সামনেই বসা একজোড়া তরুণ-তরুণী। দুজনই শ্বেতাংগ।
সাথে একটি দু/তিন মাসের বাচ্চা।কৃষ্ণাংগ মেয়ে শিশুটিকে হালকা গোলাপি বসনে খুব চমৎকার লাগছে।
আজ ১৯ এপ্রিল। স্প্রিং এর মধ্যভাগ। ৭৯ ডিগ্রী ফারেনহাইট
আবহাওয়া। অনেকেই যাচ্ছে সমুদ্র সৈকতে। এই তরুণ-তরুনী ও সে দিকে যাচ্ছে , মনে হলো রাজেশের।
শিশুটির দিকে আবারও তাকায় সে। এই দুজনের সন্তান হবার কথা নয় । কিন্তু হতেও তো পারে। সায়েন্স অনেক কিছুই সম্ভব করেছে।
২২ থেকে ৩২ বছর বয়সী কোনো রমণী তার ডিম্বাণু অন্য কোনো দম্পতিকে দান করলে দশ/পনেরো হাজার ডলার পর্যন্ত
কমপেনশেসন পাওয়া যায় , সে তথ্যটিও নমিতা প্রথমে বলেছিলো রাজেশ কে। দুনিয়া এভাবেই ছোট হয়ে আসছে !
২
ট্রেনটি ইতিমধ্যে কনি আইল্যান্ড সমুদ্র সৈকতে এসে পড়েছে। নেমে পড়ে রাজেশ ও। ঘড়ির দিকে তাকায়।
হঠাৎ তার সেলুলার ফোনটা বেজে উঠে।
বাংলাদেশ থেকে ফোন করেছে কবি রাতিফ রামাদান।
একটা দু:সংবাদ। তরুণ কবি সুমন প্রবাহন সুইসাইড করেছে।
বিষাদে ছেয়ে যায় রাজেশের মন।এটা কি করে হতে পারে ?
তরুণ সুমন কেন এ পথ বেছে নিলো ?
তার চেয়ে বরং সে কেন দেশান্তর বেছে নিলো না ?
আটলান্টিকের পাড়ে বসে সবটুকু বালি ছিন্নবিছিন্ন করে ফেলতে ইচ্ছে করে রাজেশের।
নিজের হাতের তামার আংটি টির দিকে আবারও তাকায়।
আঙুল থেকে খুলে ফেলে। তারপর ছুড়ে মারে আটলান্টিক
মহাসাগরের দিকে।
মহাসাগরের এই বাঁকটাকে রাজেশের কাছে তখন খন্ড তামাবিলের  মতোই মনে হয়।


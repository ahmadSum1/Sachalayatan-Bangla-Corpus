 সূর্যপরিধান



কথা হয়ে থাকো। চিঠির শব্দশিয়রে। থাকো ভোর হয়ে
দরোজা খুলেই দেখে নেবো সূর্যপরিধান। আর একটা
হলুদ গোলাপের উঁকি। কিছুটা অবনত হয়ে থাকে যে
প্রশাখা , তার মগ্ন কুর্নিশ। একটা পরদেশী দোয়েলের
প্রস্থান। ছেড়ে যাওয়া মাটির বেদনা। দানা বাঁধা পাথরের
সংযত সংসার।
থাকো পাশে। দূরে গেলে রাতকেও ঘোর মনে হয়। তাই
আমি বয়ে যাই যে নদীর উৎসাণু,তার প্রণিধি হয়ে থাকো।
লেখার ললিত উত্তাপে। থাকো পু্ষ্পের সাথে আমার
আরো কিছু বিনত আলাপে।
ছবি- মিরিয়াম শুলভান


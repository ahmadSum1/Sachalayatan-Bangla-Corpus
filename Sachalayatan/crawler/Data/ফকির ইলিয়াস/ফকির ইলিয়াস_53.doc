মেলায় অভিবাসীদের বই



মেলায় অভিবাসীদের বই
ফকির ইলিয়াস
-----------------------------------------------------------
এবারের একুশে বইমেলায় অভিবাসী-প্রবাসী লেখক-লেখিকাদের বেশ কিছু নতুন বই বের হচ্ছে। তাদের অনেকেই এখন স্থায়ীভাবে বসবাস করছেন বিদেশে। কিন্তু নিজ নাড়ির সঙ্গে রয়েছে তাদের গভীর সম্পর্ক। কবিতা, গল্প, উপন্যাস, প্রবন্ধ, সব কিছুতেই ফুটে উঠছে নিজ স্বদেশ, নিজ প্রতিবেশের সরল স্বরগ্রাম। একজন অভিবাসী লেখক যখন পরবাসে বসে কোনো সৃজনশীল লেখা লেখেন তখন তার মননে থাকে নিজ মাতৃভূমি। ফেলে আসা অগণিত স্মৃতি। স্বদেশ এবং বিদেশের বিভিন্ন চিত্রকল্পের সমন্বয় ঘটনা লেখক তার বর্ণনায় এবং তা হয়ে ওঠে কালের সাক্ষী।
কবি শহীদ কাদরী দীর্ঘদিন থেকে যুক্তরাষ্ট্র অভিবাসী। তিনি লিখেছেন, তবে তা সংখ্যায় খুবই কম। প্রায় তিন যুগেরও বেশি সময় পর শহীদ কাদরীর চতুর্থ কাব্যগ্রন্থ বের হয়েছে এবারের বইমেলায়। ‘আমার চুম্বনগুলো পৌঁছে দাও’ কাব্যগ্রন্থটি প্রকাশ করেছে অবসর। প্রচ্ছদ এঁকেছেন গুণী শিল্পী কাইয়ুম চৌধুরী। গ্রন্থটি প্রকাশের দিন থেকেই ভালো বিক্রি হচ্ছে।
এবারের বইমেলায়ও প্রবাসী তরুণ লেখকদের গ্রন্থের আধিক্য লক্ষণীয়। এটা খুবই আশার কথা, এই প্রজন্মের তরুণ লেখক- লেখিকারা প্রবাসে বসেও বাংলা সাহিত্যচর্চা করছেন প্রজ্ঞা আর মননের সঙ্গে।
কানাডা অভিবাসী অমিত আহমেদের প্রথম উপন্যাস ‘গন্দম’ প্রকাশিত হয়েছিল ২০০৮-এর বইমেলায়। বইটি বেশ সাড়া জাগিয়েছিল। এবার অমিত আহমেদের গল্পগ্রন্থ ‘বৃষ্টি দিন রৌদ্র সময়’ প্রকাশিত হচ্ছে শস্যপর্ব প্রকাশন থেকে। এর পরিবেশনায় আছে শুদ্ধস্বর।
ব্রিটেন অভিবাসী হাসান মোরশেদ একজন মেধাবী লেখক। তার ক্ষুরধার লেখনি যে কোনো পাঠকের মন কাড়ে খুব সহজে। হাসান মোরশেদের প্রথম উপন্যাস ‘শমন শেকল ডানা’ বের হচ্ছে এ বছর। তার একটি অনুবাদ গ্রন্থও প্রকাশিত হচ্ছে। বিশিষ্ট লেখিকা অরুন্ধতি রায়ের সাক্ষাৎকার পর্বের বেশ কয়েকটি অনুবাদ গ্রন্থটির শিরোনাম ‘দানবের রূপরেখা’। দুটি বই প্রকাশ করছে শুদ্ধস্বর, ঢাকা।
নব্বই দশকের শেষ প্রান্তে এসে কবিতার ভুবনে ব্যাপক সাড়া জাগাতে সক্ষম হন কবি সুমন সুপান্থ। তিনি এখন ব্রিটেন প্রবাসী। এবার বের হচ্ছে তার প্রথম কাব্যগ্রন্থ ‘নিশিন্দা মেঘের বাতিঘর’। বইটি প্রকাশ করছে ভাষাচিত্র, ঢাকা।
ব্রিটেন প্রবাসী শোহেইল মতাহির চৌধুরীর প্রথম কিশোর উপন্যাস ‘প্রকৃত কন্যার দোলনা ঘর’ বেরুছে শুদ্ধস্বর থেকে।
ইংল্যান্ড প্রবাসী মাসুদা ভাট্টি এ সময়ের বেশ আলোচিত লেখিকা। তার গল্পগ্রন্থ ‘স্বাতীর উঠোন’ প্রকাশ করছে শুদ্ধস্বর।
কানাডা প্রবাসী আনোয়ার সাদাত শিমুল বাংলা ব্লগ জগতের একজন বহুল পরিচিত লেখক। ‘সচলায়তন’ বাংলা ব্লগে তার মননশীল লেখা পাঠকের নজর কেড়েছে। এবার বেরুচ্ছে তার প্রথম গল্পগ্রন্থ ‘অথবা গল্পহীন সময়’ প্রকাশক শস্যপর্ব প্রকাশন। পরিবেশক শুদ্ধস্বর।
ইউক্রেন প্রবাসী মাসুদ মাহমুদ ‘সচলায়তন’ বাংলা ব্লগে লিখেন ‘সংসারে এক সন্ন্যাসী’ নামে। এবার বেরুচ্ছে তার একটি রম্যরচনা গ্রন্থ ‘সুরা পানের সুরা’। বের করছে শস্যপর্ব প্রকাশন। পরিবেশনায় শুদ্ধস্বর।
সামরান হুদা অবস্থান করছেন ভারতে। এবার শুদ্ধস্বর থেকে বেরুচ্ছে তার প্রথম গল্পগ্রন্থ ‘তিতাস কোন নদীর নাম নয়’।
কানাডা প্রবাসী সুলতানা শিরীন সাজি’র কবিতার বই ‘এক জোছনায় তুমি আর আমি’ প্রকাশ করছে জাগৃতি প্রকাশন।
এ বছর মার্কিন যুক্তরাষ্ট্র অভিবাসী বেশকিছু লেখকের নতুন বই প্রকাশিত হচ্ছে। মীনা ফারাহর ‘জাগো অন্ধকারে নারী’ নামে একটি উপন্যাস বেরিয়েছে। লস এঞ্জেলেস প্রবাসী বুলবুল সিনহার ‘চোখের জলে পদ্ম ফোটে না’ উপন্যাসটি প্রকাশ করেছে উৎস প্রকাশন। ওয়াশিংটন ডিসি প্রবাসী অরপি আহমেদের উপন্যাস ‘বাবার হাতের প্রথম ছোঁয়া’ প্রকাশিত হচ্ছে। মহান মুক্তিযুদ্ধভিত্তিক এ উপন্যাসটি প্রকাশ করেছে বাংলা প্রকাশ। ওয়াশিংটন ডিসি প্রবাসী হারুন চৌধুরীর একটি কবিতার বই বের হচ্ছে- ‘কবিতা জীবনের কথা বলে’। জর্জিয়া অঙ্গরাজ্য প্রবাসী মনজিলুর রহমানের ‘নিয়োগপত্র’, ক্যালিফোর্নিয়া প্রবাসী তপন দেবনাথের ‘পলাতকের জবানবন্দি’ নামের উপন্যাস বের হচ্ছে নির্বাচিতা প্রকাশন থেকে।
ফ্লোরিডা প্রবাসী সেজান মাহমুদের চারটি গ্রন্থ বের হচ্ছে এবার। উপন্যাস ‘অগ্নিবালক’ প্রকাশ করছে সাহিত্য প্রকাশ। ‘অপারেশন জ্যাকপট’ গ্রন্থটির ইংরেজি সংস্করণ বেরুচ্ছে। অনুবাদ করেছেন সাগর চৌধুরী। প্রকাশক বাংলা প্রকাশ। সেজান মাহমুদের দুটি ছড়ার বই হচ্ছে ‘ছড়ায় ছড়ায় সায়েন্স ফিকশন’ এবং ‘হাবিজাবি’ প্রকাশনায় আগামী প্রকাশনী।
এ সময়ে কানাডাতে অভিবাসন নিয়েছেন লুৎফর রহমান রিটন। তারও এবার বইমেলায় চারটি বই প্রকাশের কথা রয়েছে।
আইভরি কোস্টে জাতিসংঘ দফতরে কর্মরত আছেন কাজী জহিরুল ইসলাম। তার চারটি বই বের হচ্ছে।
‘দ্বিতীয়বার অন্ধ হওয়ার আগে’ (কবিতা), ‘গ্রন্থান্তরের সুখ’ (উপন্যাস) ‘উড়াল গদ্য’ (কলাম) এবং ‘বিহঙ্গপ্রবণ’ (নিবন্ধ)। বইগুলো প্রকাশ করছে একুশে বাংলা প্রকাশন।
তাছাড়াও আরো অনেক লেখকেরই হয়তো বই বের হচ্ছে, হবে। যারা লিখছেন বিশ্বের বিভিন্ন দেশ থেকে বাংলা ভাষায়। সুপ্রিয় পাঠক-পাঠিকা, সবশেষে নিজের কথাটি না লিখলে অবিচার করা হয়ে যাবে নিজ লেখক সত্তার প্রতি। হ্যাঁ, আমার একটি বই বেরুচ্ছে এবারের বইমেলায়। গ্রন্থটি কবিতা বিষয়ক প্রবন্ধের। কবিতা নিয়ে আমার নিরীক্ষা দীর্ঘদিনের। বিশ্ব কবিতার মাঠে বাংলা কবিতাকে খুঁজে বেড়িয়েছি আমি নিরন্তর। খুঁজে পাওয়া মিল-অমিলকে লিপিবদ্ধ করেছি। কবিতার আলোয় উদ্ভাসিত হয়ে চলেছি দীর্ঘ পথ। আঠারোটি গদ্য নিয়ে আমার গ্রন্থটির নাম ‘কবিতার বিভাসূত্র’ বইটি প্রকাশ করেছে ঢাকার সৃজনশীল প্রকাশনা সংস্থা ভাষাচিত্র। প্রচ্ছদ এঁকেছেন এ সময়ের প্রতিভাবান শিল্পী তৌহিন হাসান। বইটি ‘ভাষাচিত্র’
(স্টল নং - ৪০৯)এবং ‘পোয়েটট্রি’-এর স্টলে পাওয়া যাবে। নিউইয়র্কে বইটি পরিবেশন করবে মুক্তধারা ইউএসএ।
বই মানুষের মনের বদ্ধ দরোজা খুলে দেয়। বই জানিয়ে যায়, মানুষের আজন্ম ঠিকানা শব্দসম্ভারে। অভিবাসী লেখকরা সেই শব্দ নিয়ে খেলছেন। বিদেশে বিভিন্ন সাহিত্যের উপাত্তের অভাব নেই। তারপরও প্রবাসী লেখকদের মূল প্রতিপাদ্য বিষয় তাদের শিকড় ।
------------------------------------------------------------
দৈনিক ডেসটিনি । ঢাকা। ১০ ফেব্রুয়ারি ২০০৯ মংগলবার প্রকাশিত


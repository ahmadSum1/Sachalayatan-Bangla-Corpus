গ্রাফগল্প :  দাবদাহ



দাবদাহ
ফকির ইলিয়াস
===========
স্কাই হারবার এয়ারপোর্ট ছেড়ে আসার শেষ মুহুর্তগুলোর কথা বার বার মনে পড়ছে তার।
অ্যারিজোনা অঙ্গরাজ্যের উষ্ণ আবহাওয়া তার মন মাতিয়ে
রেখেছিল ক’টা দিন। ট্রেনিং ট্যুরে গিয়ে
এমন অভিজ্ঞতা হবে তা ভাবেনি কখনো আরিদ। তার মনে পড়ছে , সেই সেবিকাটির কথা।
যে বলেছিল , তুমি কখনোই জানবে না তোমার প্রজন্ম কোথায় বড় হচ্ছে !
স্পার্ম ব্যাংকের ডোনার হবার আগে আরিদ বিষয়টি নিয়ে যে ভাবেনি , তা নয়। কিন্তু তারপর
ও সে সিদ্ধান্ত নিয়েছিল সে ডোনার হবেই।
প্রতিমের কাছ থেকেই প্রথম জেনেছিল বিষয়টির কথা।
প্রতিম সে ব্যাংকের নিয়মিত ডোনার।
দুই
ধর্ম মানবতাকে শাসন করে, না মানবতা টেনে নেয় মানুষকে ধর্মের পথে ! এমন প্রশ্নের
উত্তর নানা ভাবেই খুঁজেছে আরিদ। মানুষ যে কালে কালে উত্তর-প্রজন্ম রেখে যায়, তারা
সবাই কি স্মরণ করে তার পুর্বপুরুষকে ?
যে প্রজন্ম বিদেশে অভিবাস গ্রহণ করে স্থায়ী অবাস গড়ে , এরা সবাই কি অ্যালেক্স হ্যালি’র
মতো  ‘‘ দ্যা রুটস’’ এর সন্ধানে ফিরে যেতে পারে ?
একশ বছর পর একটি সমাধির এপিটাফের রঙ কেমন হয়ে যায় ?
তিন
গতরাতেই স্পার্ম ব্যাংক থেকে একটি ইমেইল পেয়েছে আরিদ। তার স্পার্ম, সাইবেরিয়ায়
পাঠানো হবে। সেখানের এক ধনকুবের মহিলা তা গ্রহন করবেন।
কম্পিউটারের পেইন্ট ট্যাব খুলে একটি সাইবেরিয়ান পাখি আঁকতে চেষ্টা করে সে।
প্রখর দাবদাহ । পাখিটি উড়ে যাচ্ছে বাংলাদেশের দিকে।


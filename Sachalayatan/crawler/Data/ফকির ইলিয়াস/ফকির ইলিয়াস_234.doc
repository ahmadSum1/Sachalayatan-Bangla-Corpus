ঢালু জমিনের বুক



ঢালু জমিনের বুক ভেসে যাচ্ছে রক্তপ্রবাহে। গ্রহে ও লেগে
যাচ্ছে এইসব শোকের ছায়া। মায়া নেই, আজ প্রমত্ত পদ্মার
বুকে আমরা ভাসিয়ে যাই আমাদের ক্ষুদ্র রণতরী।
আপাতত: ফিরে আসার প্রত্যয় নিয়ে , আগরতলাই গন্তব্য
আমাদের। ফের দেখা হবে মা গো ! জাগো পুত্র, জাগো কন্যা !
তোমার ডাকে আমরা নিরন্তর জেনে যাই -----
যুদ্ধই জন্ম দিতে পারে একটি নতুন সত্তার ,
যুদ্ধই মানবতার পরিত্রাণ , জীবনের উৎস অপার ।


মুকুটটাতো পড়েই আছে, রাজাই শুধু নেই - এ ট্রিবিউট টু মান্না দে




সেই কোন ছোটবেলায় প্রথম শুনেছিলাম একটি গান "যদি হিমালয় আল্পসের সমস্ত জমাট বরফ একদিন গলেও যায়, তবুও তুমি আমার " কথার থেকে বেশী ভালো লেগেছিল সুর (বড় হয়ে বুঝেছি শুধু সুর নয়, গানটিকে প্রকৃত গান করে তুলেছিল গায়কি)। ছোটবেলার সেই মুগ্ধতা বড়বেলায়ও যায়নি আমার, বরং দিনে দিনে আরো বেড়েছে। আমার কৈশোর আর তারুণ্যের উদ্দাম দিনগুলিতে অবিচ্ছেদ্য সঙ্গী ছিল মান্না দের গান। সঙ্গী এখনো।

কৈশোরের সেই দিনগুলি ছিল অসাধারণ - সারাদিন গান শুনতাম। দিন যেত, আর আমি একের পর এক আবিষ্কার করতাম মান্না দের গাওয়া এক একটি গান। গান তো নয় যেন সুরের জাল দিয়ে গেঁথে তোলা শব্দের মালা, যা অবলীলায় প্রকাশ করে আমার মনের একান্ত অনুভূতিগুলো! বাসার পুরানো ক্যাসেট প্লেয়ারে আমি শুনি মান্না দের গান। একবার শুনি, বারবার শুনি, কিন্তু গান পুরানো হয়না। হাত খরচের টাকা জমিয়ে বই কিনি, আর পনের দিনে একটা করে ক্যাসেট রেকর্ড করতে দিই। তখন মান্না দের গানের সবচেয়ে  বড় গানের কালেকশন ছিল যে দোকান গুলোতে, মাসে দুইবার সেখানে হানা দেওয়া আমার স্বভাব হয়ে গেছিল। নতুন নতুন (আসলে আমার না শোনা) গান খুঁজে  বের করি, আর রেকর্ড করতে দিই। আর ঘুরিয়ে ফিরিয়ে সারা দিন শুনি একের পর এক গান - যদি কাগজে লেখ নাম,  জানি তোমার প্রমের যোগ্য আমি তো নই, যে ক্ষতি আমি নিয়েছিলাম মেনে ইত্যাদি। মায়ের প্রিয় গান ছিল সে আমার ছোটবোন। 
ছাত্রজীবন শেষে বন্ধুরা যখন ছড়িয়ে পড়লাম নানাদিকে, তখন বারেবারে মনের কানে বাজতো কফি হাউসের সেই আড্ডাটা আজ আর নেই । তখনকার সেই একলা থাকার অনুভূতি আর ফেলে আসা দিনকে স্মরণ করিয়ে দেয়ার জন্য এর চেয়ে যোগ্য আর কোন গান ছিল কিনা আমার জানা নেই। ক্যারিয়ারের শুরুর দিকের সেই সংগ্রামের সময়ও আমার সঙ্গী ছিল রবীন্দ্রসঙ্গীতের পাশাপাশি মান্না দের গান। 
একলা চলার পথ শেষে যখন জীবনে যোগ হলো দ্বিতীয় মাত্রা, তখনও আমাদের দুজনকে ঘিরে থাকতো মান্নাদের গান। মনের কথা প্রকাশ করতে আমার একদিকে শুধু তুমি, আমি যামিনী তুমি শশী হে, হয়তো তোমারি জন্য
 কিংবা কখনো হাল্কা মেজাজে আমি কোন পথে যে চলি ইত্যাদির শরণাপন্ন হতাম। 
কখনো বা মনোমালিন্যের সময়ে কানে আসতো ক ফোঁটা চোখের জল ফেলেছ যে তুমি ভালোবাসবে। আর প্রায়ই মাঝরাতে চাঁদের আলোয় দুজনে মিলে একসাথে বসে আমার না যদি থাকে সুর তোমার আছে তুমি তা দেবে  শুনতে শুনতে মনে হতো "এর কাছে স্বর্গসুধার/ বেশী আছে মূল্য কি আর"। 
আমার সারাজীবনে রবীন্দ্রসঙ্গীতের পাশাপাশি মান্না দের গান জড়িয়ে আছে প্রতিটি আনাচে কানাচে। আজ সকালে তাঁর জীবনাবসানের সংবাদ শোনার পর যেন সিনেমার রিলের মতো এক ঝলক দেখতে পেলাম আমার জীবনটা, এবং তার প্রতিটি পর্বে মান্না দের গানের মিশে থাকা। সারা দিন হেডফোন কানে দিয়ে শুধু মান্না দের গানই শুনলাম আজ। খালি মনে হচ্ছে এত অসাধারণভাবে এত দীর্ঘ দিন ধরে যিনি বেঁচে থাকার অন্যতম একটি রসদ জুগিয়ে গেছেন, তিনি আর নেই, আর মনটা বিষাদে ভরে যাচ্ছে। তিনি আজ আবার আকাশের মত একলা।
বিদায় হে প্রিয় শিল্পী - রেস্ট ইন পীস।

মান্না দের কিছু গানের অডিও ফাইল 
 কিছু গানের লিরিক আর সাথে ইউটিউবের লিঙ্ক



ছবি: 


 




ভর্তি যুদ্ধ ও জাফর স্যারের লড়াই



এইচ এস সি পাশ করার পরে একটা যুদ্ধের মধ্যে পড়ে গেছিলাম - ভর্তি যুদ্ধ। আমাদের কাছে সেটা সত‌্যিকার অর্থেই যুদ্ধ ছিল কারণ  প্রায় সব বিশ্ববিদ্যালয়ে ফরম তোলা, ফরম জমা দেওয়া এবং ভর্তি পরীক্ষার তারিখ পড়েছিল মোটামুটি একই সময়ে। আমাদের তো মাথায় হাত দেয়ার মত অবস্থা! তারপর রণক্ষেত্রকে যেমন বিভিন্ন ফ্রন্টে ভাগ করে সেনাপতিদের দায়িত্ব দিয়ে দেয়া হতো, তেমনি ভাবে আমরা একেকজন বন্ধু একেকদিকে ছুটলাম - সবাই সবার জন্য ফরম তুলবে এবং জমা দেবে। এই করতে গিয়েও অনেক নিদারুন ব্যাথাতুর অভিজ্ঞতার সম্মুখীন হতে হয়েছিল আমাদের। আমার এক বন্ধু তো খিদের চোটে একটা হার্ডওয়্যারের (লোহালক্কড়ের, কম্পিউটারের নয়) দোকানে গিয়ে বার্গার চেয়ে বসেছিল - ক্ষুধার রাজ্যে সব দোকানকে কনফেকশনারি মনে হয়!
ফরম জমা দেওয়ার পালা শেষ করার পর আমরা পড়েছিলাম আরেকটা যুদ্ধে! যেন ফুটন্ত কড়াই থেকে গিয়ে পড়লাম জ্বলন্ত চুলায়! ভর্তি পরীক্ষার তারিখও পড়েছে পাশাপাশি! ঢাকায় পরীক্ষা শেষ করেই দৌড়াও রাজশাহীর বাস ধরতে, আবার সেখানে পরীক্ষা দেয়া শেষ হতে না হতেই ট্রেন ধরে খুলনা! মাঝখানে সিলেটে কোনরকমে পৌঁছে পরীক্ষা দিয়ে আবার ফেরো ঢাকায় - ভিন্ন একটা ইউনিটের পরীক্ষা আছে! এ যেন এক অন্তহীন ছোটাছুটি! এর মধ্যে আবার আছে টিকেট ম্যানেজ করার যন্ত্রণা!  এত ঝামেলার ভিতরে আবার পড়াশুনা করতে হবে তো - এত দৌড়াদৌড়ি করে আর এন্তার টাকা খরচ করে লাভ কী হবে যদি পরীক্ষা ভালো না দেয়া যায়? আমি নিজেকে অসম্ভব ভাগ্যবান মনে করেছিলাম এই যুদ্ধের শুরুতেই প্রকৌশল পড়ার সুযোগ পেয়ে যাওয়ায়! বাকী অনেক জায়গাতে আবেদনপত্র জমা দিয়েও পরীক্ষা দিতে যাইনি - বাবার কটা টাকার শ্রাদ্ধ হলো হোক, আমরা (আমি আর বাবা) তো বাঁচলাম তাঁতের মাকুর মত এপাশ ওপাশ ছুটাছুটি থেকে! কিন্তু আমার বন্ধুদের দেখেছি - ঐ কটা মাস তাদের ওপর দিয়ে যে ঝড় বয়ে গেছে তা ভুক্তভোগী ছাড়া আর কেউ উপলব্ধি করতে পারবে না! 
অথচ যদি একটা সমন্বিত ভর্তি পরীক্ষার ব্যবস্থা থাকতো তাহলে আমাদের, অন্য ছেলেমেয়েগুলোর, জীবনটা কি অন্যরকম হতে পারতো না?
সমন্বিত ভর্তি পরীক্ষার কথা প্রথম পড়েছিলাম জাফর ইকবাল স্যারের লেখায়। খুব একটা আশাবাদী হতে পারিনি কারণ ততদিনে দেখে ফেলেছি অর্থলিপ্সু সামাজিক জীবদের লালচ। অসীম লালসা চরিতার্থ করার পথে কোন বাধা তারা সহ্য করবে না বলেই মনে হয়েছিল। আজ সকালে সেই আশংকা বাস্তবে রূপ নিলো একটা সংবাদের আদলে! খুব মন খারাপ করে তাকিয়ে ছিলাম এসএমএসটার দিকে, তখন আমার ছেলের প্রশ্ন কী হয়েছে।
আমার আট বছরের ছেলে জাফর ইকবালের লেখার খুব বড় ভক্ত। ওকে কীভাবে বলবো একদল নরপশুর সাথে যুদ্ধ করে শেষমেষ আত্মসম্মান বজায় রাখার জন্য জাফর স্যার পদত্যাগ করেছেন! ওকে কীভাবে বলবো ওর পাপারা যেভাবে ভর্তিযুদ্ধে সামিল হয়েছিল, ওদেরকে যেন সেটা করতে না হ্য় এই উদ্দেশ্যে জাফর স্যারের এই লড়াই, যে লড়াই এখন এক ভিন্ন মোড় নিয়েছে! আমার তো ইচ্ছে করছে ওকে সাথে করে নিয়ে চলে যাই সিলেটে - শাবিপ্রবির সামনে দাঁড়িয়ে থাকি! সবাইকে বলি এই যে শিশু এর ভবিষ্যতের কথাটা একবার ভাবুন, তারপর আপনার চিন্তা করে দেখেন আপনারা যা করছেন তা ঠিক কিনা!
দেশব্যাপী একটা সমন্বিত ভর্তি পরীক্ষা চালু করা এখন আমাদের পরবর্তী লড়াই। আসুন সবাই মিলে এটার জন্য কাঁধে কাঁধ মিলিয়ে লড়তে থাকি, যে যে অবস্থানে আছি সেখান থেকেই, যার সাধ্যে যা আছে তা দিয়েই। এই লড়াইয়ে জেতাটাই হবে জাফর ইকবাল স্যারকে আমাদের শ্রদ্ধা জানানো।


ঢাকা এখন ফাঁকা



আমার ছোটছেলেটা (বয়স ৪ মাস) ক্লাবফুটেড (এর বাংলা জানিনা)। চিকিৎসা চলছে। প্রতি শুক্রবার বসুন্ধরা আবাসিক এলাকা থেকে গ্রীনরোডে নিয়ে যাই। সপ্তাহের অন্যান্য দিনের কথা জানি না, শুক্রবারের সকালে বোধহয় রাস্তাঘাট একটু ফাঁকা থাকে। সকাল ৯টা- সোয়া ৯টার দিকে রওনা দিলে মোটামুটি ৪৫ মিনিটে পৌঁছে যাই। গুলশান গোল চত্বর, সাতরাস্তা, সোনারগাঁও এর মোড় আর পান্থপথ-গ্রীনরোড মোড় ছাড়া জ্যাম পাই না সাধারনত:। 
আজকে (১৭ আগস্ট, ২০১২) যথারীতি বাসা থেকে বের হয়েছি সাড়ে ন'টার দিকে। অন্যান্য দিন বাসার কাছেই সিএনজি অটো রিক্সা পেয়ে যাই - আজকে দেখি সব ভোঁ ভাঁ - একটা দুটা রিক্সা ছাড়া আর কিছু নেই। মাঝে মাঝে যে দুই তিনটা সিএনজি অটো রিক্সা দেখলাম, সবগুলোই যাত্রীপূর্ণ। সিএনজি চালকগুলোও কি অগ্রীম ঈদ করতে চলে গেছে নাকি ভাবতে ভাবতে একটা রিক্সা নিয়ে বাস রাস্তা (পড়ুন প্রগতী সরনী) পর্যন্ত এলাম। 
এসেই একদফা অবাক হলাম। আরেব্বাস! এই রাস্তাটা যে এতো চওড়া আগে তো খেয়াল করিনি! আসলে রাস্তাটা ফাঁকা তো, তার উপরে দুই ধারে প্রাইভেট কার, বাস, রিক্সা দাঁড়িয়ে নেই তাই রাস্তাটার চওড়াত্ব (!) বেশী করে চোখে পড়ছিল। তবে বেশীক্ষণ রাস্তার দিকে না তাকিয়ে একটা সিএনজি অটোরিক্সা বা ট্যাক্সিক্যাব যোগাড় করতে লেগে গেলাম। 
ভাইরে, কী বলবো! ঝাড়া ৪০ মিনিট মত লাগলো একটা সিএনজি অটো রিক্সা যোগাড়ে। না, ভাড়া নিয়ে বনিবনা না হওয়া বা গন্তব্যের দিক নিয়ে মতবিরোধ জাতীয় কিছু নয় - রাস্তায় সাধারণ পরিবহন এখন অসাধারন হয়ে পড়েছে। দেখা পাওয়াই দুর্লভ! অবশেষে এক ফাঁকা সিএনজি অটো রিক্সা পেলাম এবং বাড়তি ভাড়া কবুল করে রওনা দিলাম। যদিও সাধারণ দিনেও বাড়তি ভাড়াই কবুল করতে হয়, তবে আজকে আরো বেশি ভাড়া গোনা লাগলো।
যাই হোক, রওনা দিলাম - - - এবং পৌঁছে গেলাম!! -- ঠিক তাই। সিএনজি অটো রিক্সা পেতে লেগেছিল ৪০ মিনিট, আর গ্রীন রোড পৌঁছুতে লাগলো ২০ মিনিট!!
পুরো রাস্তা একেবারে ফাঁকা! হাতে গোণা কয়েকটি বাস চলছে, চলছে প্রাইভেট কার দেদারসে। আর রাস্তা দখলে পেয়ে রিক্সাগুলো শুরু করে দিয়েছে মহোৎসব।
ঈদের লম্বা ছুটি পেয়ে লোকজন ঢাকা ছাড়লে শহরটা ফাঁকা হয়ে যায় - এত দিন পত্রিকায় পড়ে জেনেছি (কারণ আমিও ঐ ঢাকা ছাড়া মানুষগুলোর মধ্যে প্রথম দিকেই থাকতাম)। আজ নিজের চোখে দেখলাম। 
আর মনে হলো আহারে, যদি প্রশাসন বিকেন্দ্রীকরণ সত্য সত্যই করা হতো, আর সরকার ঢাকা কেন্দ্রিক চিন্তা না করে গোটা দেশটা কেন্দ্রিক চিন্তা করতেন তাহলে ঢাকা সারা বছর এরকম ফাঁকা থাকতো, আর দেশের অন্যান্য এলাকাতেও ঢাকার নাগরিক সুবিধাগুলো পাওয়া যেত!
-অয়ন
(engrauyon@live.com)


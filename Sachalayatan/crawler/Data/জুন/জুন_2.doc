এসেছি ফাঁসির দাবী নিয়ে



লেখাটি গতকাল দিতে চেয়েছিলাম কিন্তু পারিনি। একাত্মতা জানিয়েছি আন্দোলনের শুরুতেই। সশরীরে যতটুকু সম্ভব চেষ্টা করছি থাকার। কয়েকটি জিনিস লক্ষ্য করলাম। হয়তো আমার দৃষ্টিভঙ্গিটা ভুল, অন্য কোনও দিক থেকে দেখলে অন্যরকম দেখাবে; এটা শুধুই আমার কাছে যা মনে হয়েছে সেটা বলছি। আশা করি কেউ ব্যক্তিগত ভাবে নেবেন না।
এখন পর্যন্ত মোটামুটি ভাল ভাবে এগোলেও, কিছু জিনিস খেয়াল রাখা উচিৎ বলে মনে হলো আমার কাছে - 
১) সিকিউরিটি - আজকেই শুনলাম শিবির ধাওয়া করা শুরু করেছে। আজ হোক কাল হোক শিবির-জামাত আক্রমণ করবেই। এখন যে ভাবে জমায়েত হচ্ছে তাতে পরে পরে মার খাওয়া ছাড়া কিছু করার থাকবেনা। অন্ততঃ যেন আগে থেকে খবর পাওয়া যায় সেজন্য কয়েকটি ওয়াচ টাওয়ার বসানো উচিৎ বলে মনে হয়েছে। 
২) কেন্দ্র হিসেবে শাহবাগ না নিয়ে শহীদ মিনার অথবা অন্য কোনও খোলা স্থান নির্বাচন করা উচিৎ ছিল মনে করি। কিন্তু শাহবাগ যখন হয়েই গেছে, এখান থেকে এখন সরে গেলে পুরো ঘটনাটাই অন্য রকম হয়ে যেতে পারে। অন্তত আমি যে কয়জনের সাথে কথা বলেছি তাঁরা তাই মনে করেন। এখন কথা হচ্ছে এইরকম একটা গুরুত্বপূর্ণস্থান কতদিন অচল করে রাখা সম্ভব। পুলিশের সাথেই গণ্ডগোল লেগে যেতে পারে। আর তাঁরা যে জামাতিদের প্রতি দয়াশীল হলেও আমাদের প্রতি হবে না সেটাও জানা কথা। অন্তত একটা করে লেন হলেও খুলে দেয়া উচিৎ। নিজেদের লোকজনদের আটকে দিলে তাঁদের নৈতিক সমর্থন হারানোর একটা আশঙ্কাও থেকেই যায় মনে করি।
৩) আমরা বলছি কাদের মোল্লার রায় পরিবর্তন না হওয়া পর্যন্ত আমরা শাহবাগ সহ দেশের বিভিন্ন স্থানে রাস্তায় আন্দোলনে থাকব। সরকার আপিল করবে বলেছে। তারপর কিন্তু সেটা আদালতের হাতে। তাঁরা কতদিন সময় নিবেন আবার নতুন করে রায় দিতে তা কেউ বলতে পারার কথা নয়। কাজেই একটা লম্বা সময়, আবারও বলি - একটা লম্বা সময় যাতে এই আন্দোলনটা টিকে থাকে সেদিকে খেয়াল রাখতে হবে। আর কাদের মোল্লাই তো নয় শুধু, এই সচলেই পিয়াল ভাই নিজেও সাক্ষাৎকারে বলেছেন যে এত অপরাধী আছে যাদের বিচার শেষ হতে ১০/১২ বছরও লেগে যেতে পারে। সময় এখনই পরিকল্পনায় নামার।
৪) এতবড় একটা জমায়েত, সেখানে বিভিন্ন দল, গোষ্ঠীতো বটেই, ব্যক্তিগত পর্যায়েও অনেকে অনেক কিছু করছেন। মূল মঞ্ঝ থেকে বিভিন্ন গণসঙ্গীত এবং অন্যান্য আয়োজনের ফাঁকে একটু পর পরই ভেসে আসছে বাংলা বর্ণমালা পাঠের মতো করে কিছু কথা - 'ক -এ কাদের মোল্লা, ত -এ তুই রাজাকার, গ -এ গোলাম আযম' - এই ধরনের। আমার কাছে ভাল লাগেনি এটা। আমাদের বর্ণমালার পরিচয় এই হারামীদের নামে দেয়াটা ভাল লাগে নাই। 
৫) আরেকটা হলো আমাদের পতাকা। কিছু পতাকা এসেছে যেগুলোর সবুজটা ঠিক নেই। নিচে ছবির পতাকাটা তৈরি করতে বোধহয় কাপড় শেষ হয়ে গিয়েছিল, পাশা পাশি দুইধরনের সবুজ রঙ ব্যবহার হয়েছে। এত বড় করে ভুল পতাকা বানানোর কী আসলেই দরকার ছিল। মানুষ মাথায় ব্যান্ড বাধে সবুজ রংয়ের-কপালে লাল গোল, টি-শার্ট বানায়; আমার আপত্তি নেই সেখানে। কারন সেখানে পতাকার বৈশিষ্ঠ্য থাকলেও সেটা পতাকা নয়। কিন্তু যখন পতাকা দাবী করা হবে তখন সেটাকে ঠিক পতাকাই হতে হবে, অন্য কিছু না।

এবার আসি ভাল লাগায়
পুরো আন্দোলনটাকেই আপন করে নিতে পেরেছি বলেই মনে করি। তারপরেও তার ভিতর থেকেও কিছু কিছু ঘটনা নিজেকেই যে নাড়িয়ে দিয়ে যায় -
১) 
এই ভদ্রমহিলা দুপুর বেলা প্রচন্ড রোদের ভিতর এক ব্যাগ ভর্তি পুরনো পত্রিকা নিয়ে আসলেন - যাতে যারা রোদে কষ্ট পাচ্ছে রাস্তায় বসে তাঁরা একটু হলেও রক্ষা পায় মাথার উপর কাগজ ধরে। আর এনেছিলেন পানি। অফুরন্ত হয়তো না, ঢাকা ওয়াসার-ও দুইটা পানির গাড়ী ছিল - যতদূর সম্ভব আয়োজকদের তরফ থেকেই আনা; তারপরেও কিছু করতে চাওয়ার আকুলতাটুকু টের পাওয়া যায়। আরেকজন মানুষকে দেখলাম এক আমড়াওয়ালাকে ডেকে নিয়ে তাঁর সমস্ত আমড়া কিনে সবার ভিতর বিলোতে। আজকে জানলাম শাহেনশা সিমন ভাইয়ের এক বন্ধু তাঁর রেস্তোরাঁ থেকে যতটুকু সম্ভব খাবার সাপ্লাই দিয়ে যাচ্ছেন এখানে। এমন কিছু মানুষের কারনেই আজও বাংলাদেশকে তেমন পর মনে হয়না। আফসোস হয় আমি কেন এমন হতে পারিনি। 
২) আয়োজকদের এই আন্দোলনটাকে রাজনীতি মুক্তরাখার চেষ্টা। এমনিতে দেখি একটু বড় অফিশিয়াল কেউ আমাকে চেনে বা আমার সাথে কথা বলেছে এমনটা বলতে পারলে আমরা বর্তে যাই। মন্ত্রী হলেতো কথাই নাই। এইখানে বেশ কিছু মন্ত্রীও এসে গেছেন। এবং কিছুটা চেষ্টাও করেছেন আন্দোলনে রঙ লাগাতে। তাঁদেরকে বেশ ভদ্রভাবেই না করে দিতে পেরেছেন আয়োজকরা। আজ শুনলাম মুন্নী সাহাকেও মাতব্বরী করতে দেয় নাই পাব্লিক। এইটার সত্যতা অবশ্য জানিনা। কিন্তু রিউমার হইলেও আমি সেটায় খুশী। আর দিগন্ত টিভিরেতো রীতিমতো খ্যাদায় দিছে শুনলাম প্রথম দিনেই।  
এবার বইমেলার অপ্রাসঙ্গিক দুইটা ছবি, নিজস্ব ক্ষোভ প্রকাশের জন্য  - 
১) 
২) 
উন্মাদকে আশ্রয় নিতে হয়েছে এক প্রকাশনীর নামের ছত্রছায়ায়। কারন বইমেলা পত্রিকার মেলা নয়। কিন্তু বিভিন্ন টিভি চ্যানেল, ব্যাংক এমনকি টয়লেট পেপার কোম্পানিও যায়গা পেয়ে গেছে ঠিকই।


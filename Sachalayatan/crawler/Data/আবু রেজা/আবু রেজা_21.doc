ঐ চলেছে গরুর গাড়ি



ওকি গাড়িয়াল ভাই
কত রব আমি পন্থের দিকে চায়া রে।
যে দিন গাড়িয়াল উজান যায়,
নারীর মন মোর ঝুরিয়া রয় রে।
ওকি গাড়িয়াল ভাই
হাকা গাড়ি চিলমারীর বন্দরে রে।
দূর থেকে বাতাস ভেসে আসছে গান। কাঁপা কাঁপা কণ্ঠে কে গাচ্ছে এ গান! কে আবার? গাড়োয়ান ভাই। গাড়োয়ান ভাই গরুর গাড়ি চালায়। ছুটে চলে দূর-দূরান্তে, গ্রাম থেকে গ্রামান্তরে। মাল নিয়ে ছুটে চলে বন্দর থেকে বন্দরে, এক গঞ্জ থেকে আরেক গঞ্জে। দূরের যাত্রাপথে সুরেলা কণ্ঠে ভাওয়াইয়া গান ধরে গাড়োয়ান ভাই। আর কোঁ-ওঁ-ওঁ-ওঁ শব্দে ছুটে চলে গরুর গাড়ি। আহ্ কী মিষ্টি সুর! আর কী মিষ্টি কোঁ-ওঁ-ওঁ-ওঁ আওয়াজ।
বাতাসে কোঁ-ওঁ-ওঁ-ওঁ শব্দ ভেসে আসছে। এ নিশ্চয়ই গরুর গাড়ির শব্দ। কে যাচ্ছে গো, কে? বেড়ার ফাঁকে দাঁড়িয়ে দেখে এ বাড়ির বউ। তাই তো গরুর গাড়িই যাচ্ছে। পর্দার ফাঁকে দেখা যাচ্ছে বড় বাড়ির বউ। নিশ্চয়ই নাইওর যাচ্ছে বাপের বাড়ি। ছোট ছোট ছেলেপুলেরা গরুর গাড়ির পেছন পেছন ছুটে চলছে। গরুর গাড়ি বাতাসে ছড়িয়ে দিচ্ছে কোঁ-ওঁ-ওঁ-ওঁ আওয়াজ। এ বাড়ির বউও স্বপ্ন দেখে নাইওর যাবার।
শত বছর আগের কথা। তখন এমনই ছিল গ্রাম বাংলার অবস্থা। যেখানে নৌকা চলত না, গরুর গাড়িই ছিল সেখানকার একমাত্র যানবাহন। গঞ্জ, নদীবন্দর, ছোট শহর, হাট-বাজার সব জায়গায় সচল ছিল গরুর গাড়ি। মালপত্র আনা নেওয়া হতো গরুর গাড়িতে। অভিজাত পরিবারের সদস্যরা যাতায়াত করতো গরুর গাড়িতে। আত্মীয় বাড়ি বেড়াতে যেত গরুর গাড়ি চড়েই। বাড়ির বাইরে গরুর গাড়ির আওয়াজ শুনেই বোঝা যেত অতিথি এসেছে। গরুর গাড়ি এসেছে যখন তখন নিশ্চয়ই এসেছে কোনো বিশেষ অতিথি!
গরুর গাড়ি আমাদের দেশের অনেক পুরনো যানবাহন। তখন এটাই ছিল আমাদের অন্যতম প্রধান যানবাহন। গরুর গাড়ি চলার জন্য বিশেষ কোনো রাস্তার দরকার হয় না। মেঠোপথ, উঁচু-নিচু জমি, বালুচর সব জায়গা দিয়েই গরুর গাড়ি চলতে পারে অনায়াসে। আমাদের দেশের অনেক এলাকায় এখনো পাকা রাস্তা হয় নি। সেখানে অবাধে চলতে পারে গরুর গাড়ি। উত্তরবঙ্গের প্রত্যন্ত এলাকায় এখনো চলাচলের প্রধান বাহন গরুর গাড়ি। সেখানে মালামাল পরিবহণ ও মানুষ চলাচলের প্রধান বাহন হচ্ছে গরুর গাড়ি।
গরুর গাড়ি সম্পূর্ণরূপে আমাদের দেশীয় প্রযুক্তিতে তৈরি। আমাদের দেশের বাঁশ, কাঠ ব্যবহার করা হয় গরুর গাড়ি তৈরিতে। গরুর গাড়ি খুব বড় বড় দুইটি চাকা থাকে। চাকা দুইটি কাঠের তৈরি। কাঠের চাকায় পুরানো থাকে লোহার রিং। তার উপর আবার রবারের টায়ারও পরনো হয়। কাঠের চাকায় খোদাই করে নানান নকশা করা হয়। এই চাকা যখন ঘোরে তখন কোঁ-ওঁ-ওঁ-ওঁ শব্দ হয়।
কাঠমিস্ত্রি ও কামারের যৌথ চেষ্টায় গরুর গাড়ির চাকা তৈরি হয়। চাকার উপর একটি ফ্রেমের উপর থাকে বাঁশের পাটাতন। এই পাটাতনের উপর মালামাল বহন করা হয়। যে সব গরুর গাড়িতে মানুষ যাতায়াত করে, তাতে থাকে ছই। এই ছই নৌকার ছইয়ের মতোই। ছই রোদ বৃষ্টি থেকে যাত্রীকে রক্ষা করে। আর সামনের দিকে থাকে গাড়োয়ানের বসার জায়গা।
এখন যন্ত্রচালিত যানবাহনের যুগ। মালামাল বহনের জন্য রয়েছে ট্রাক, লরি, মালগাড়ি। মানুষের যাতায়াতের জন্য রয়েছে মোটরগাড়ি, রেলগাড়ি, বেবী ট্যাক্সি, রিকশা ইত্যাদি। মানুষ এখন খুব একটা প্রয়োজন না হলে গরুর গাড়ি ব্যবহার করে না। আধুনিক যানবাহনের ভিড়ে গরুর গাড়ি অনেকটা হারিয়ে গেছে। তারপরও মিটিমিটি করে এর অস্তিত্ব টিকে আছে।
গরুর গাড়ির একটি সুবিধা হলো এতে কোনো জ্বালানি লাগে না। ধোঁয়া হয় না। পরিবেশের কোনো ক্ষতি করে না। এটি খুবই পরিবেশ সহায়ক একটি যানবাহন।


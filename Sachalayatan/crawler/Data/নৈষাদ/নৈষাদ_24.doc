আমলা এবং তাঁদের পূর্বপুরুষদের ঐতিহ্য (১)



পঞ্চাশ বা ষাট দশকের সিভিল সার্ভিসের পারিবারিক ঐতিহ্যবাহী একজন সেদিন বললেন, “বুঝলে, অ্যাডমিনিস্ট্রেশনে তো আর সিএসপি অফিসাররা নেই, তোমাদের বিসিএসেরা যে কী করবে...’। ব্যাপারটা আমার কাছে অবশ্য নতুন না। বিভিন্ন সময়েই কিছু কিছু মানুষ আমাকে তাঁদের এই ভাবনার কথা বলেছেন। ভাবলাম একটু দৃষ্টি দেয়া যাক এই বিষয়টার দিকে। আসলেই কি দাবীকৃত এই সিএসপি ঐতিহ্যের অথবা এই ব্যাক্তিবর্গের অনুপস্থিতি কোন শুন্যতার সৃষ্টি করবে? অথবা এই ঐতিহ্যে আসলে আমাদের জন্য ক্ষতিকর?
একটু পেছনে ফিরে যাই। হয়ত অনেকেই জানেন বৃটিশ আমলে এই আমলাদের উত্তরসূরীদের বলা হত আইসিএস অফিসার (ইন্ডিয়ান সিভিল সার্ভিস)। ব্রিটিশ ইতিহাসবিদ ডেভিড গিলমোর তাঁর বিখ্যাত বই দ্য রুলিং কাস্ট, ইম্পেরিয়্যাল লাইভস ইন দ্য ভিক্টোরিয়ান রাজ বইতে দাবী করেছেন, “১৯০১ সালের দিকে, রাণী ভিক্টোরিয়ার মৃত্যুর পর এই উপমহাদেশে (বৃটিশ ইন্ডিয়া) মাত্র হাজার খানেকের কিছু বেশি আইসিএস অফিসার ছিল, যাদের এক-পঞ্চমাংশ যেকোন সময়ে হয় ছুটিতে নয়ত অসুস্থ থাকত। অথচ এই গুটি কয়েক অফিসাররাই প্রত্যক্ষ বা পরোক্ষভাবে বর্তমানের বাংলাদেশ, ভারত, পাকিস্তান এবং মায়ানমার নিয়ে গড়া এক বিশাল অঞ্চলের প্রায় ৩০ কোটি লোকের প্রশাসন চালাত”। বিখ্যাত রাশিয়ান নেতা জোসেফ স্টেলিন থেকে শুরু করে অনেক হোমরা চোমরাই এই আইসিএসদের প্রশংসায় পঞ্চমুখ ছিলেন। লয়েড জর্জ এই আইসিএসদের বৃটিশ ভারতের ‘স্টিল-ফ্রেম’ নামের সেই বিখ্যাত উপাধি দিয়েছিলেন (যা আজও ব্যবহৃত হয়)। একটা ব্যাপার উঠে এসেছে গিলমোর সহ অনেকের লেখায়, অফুরন্ত দুর্নীতির সুযোগ থাকা সত্ত্বেও এই এলিট প্রশাসক শ্রেণী সবচেয়ে কম দুর্নীতিগ্রস্ত ছিল। গিলমো্রের দাবী অনুযায়ী এমন কি ভারতীয় জাতীয়তাবাদীরা উনিশ দশকের শেষের দিকে তাঁদের পত্রিকায় আইসিএসদের ব্যাপারে লিখেছিলেন, impartial, high-minded, conscientious, incorruptible। (আমার নিজস্ব একটা মতামত আছে এ ব্যাপারে, কিন্তু আজকের আলোচনার জন্য এটা প্রযোজ্য না।)

অক্সফোর্ডে আইসিএস প্রবেশনাররা, ১৯২১, সৌজন্যেঃ ডেভিড গিলমোর, দ্য রুলিং কাস্ট
বর্তমানে ফিরে আসি। বাংলাদেশের প্রশাসনের উপর অনেক লেখা আছে। কিন্তু এই আইসিএসদের উত্তরপূরুষ আমাদের বিসিএস অফিসারদের ব্যাপারে জানতে সবচেয়ে সহজলভ্য জ্ঞানভান্ডার উইকিপিডিয়াতে বাংলাদেশ সিভিল সার্ভিসে ঢুঁ মারলাম। অপেক্ষাকৃত ছোট একটা ভুক্তি, খুব বেশি নতুন কিছু নেই। কিন্তু নিচের লাইন-গুলো কিছুটা অস্বস্থিতে ফেলে দিলঃ
(কাছাকাছি বাংলা অনুবাদ) ... বাংলাদেশ সিভিল সার্ভিস এখনও কলোনিয়্যাল মডেল অনুসরন করছে, যা বাংলাদেশের মত একটি দেশের জন্য যুগপোযোগী না। বাংলাদেশের যেকোন ক্যাডার সার্ভিস থেকে একজন বিসিএস অফিসার সরকারের সর্বোচ্চ পদ সেক্রেটারি হতে পারে, যা দক্ষিণ-পূর্ব এশিয়ার অন্যান্য দেশের জন্য হয়ত স্বাভাবিক না। বাংলাদেশের সেক্রেটারিরা খুবই আমলাতান্ত্রিক। গুটিকয়েক দেশপ্রেমিক অফিসার ছাড়া বেশির ভাগ আমলারাই বাংলাদেশের স্বাধীনতা যুদ্ধে তেমন কোন ভুমিকা রাখেন নি। তাদের বেশির ভাগই পাকিস্তান সরকারের কাজ করেছেন। 
অস্বস্থিতে ফেলল কেন? ভুল বলা হয়েছে? হয়ত কথা গুলোতে গভীর সত্য লুকিয়ে আছে, পারে তা নিয়ে বিস্তারিত আলোচনা করা যাবে, কিন্তু রেফারেন্স ছাড়া উইকি এত বড় সিদ্ধান্ত নেয়ায় এই অস্বস্থি। 
পূর্বপুরুষ আইসিএসদের আমল
যেহেতু বাংলাদেশ সিভিল সার্ভিসে এখনও কলোনিয়্যাল মডেল অনুসরনের দাবী করা হচ্ছে, ফিরে যাই ইতিহাসে আবার। আমার কিছু নিজস্ব বিশ্লেষণ ছাড়া, বেশির ভাগ তথ্যই কিন্তু রেফারেন্স-ভিত্তিক, যেহেতু এটা লঘুচালে লেখা একটা ব্লগ, রেফারেন্স ব্যবহার থেকে বিরত থাকলাম। 
দেখা যাচ্ছে খোদ বৃটেনে বৃটিশ সিভিল সার্ভিস ‘প্রতিযোগিতার মাধ্যমে সবার (বৃটিশ) জন্য উন্মুক্ত’ করে দেয়া হয় ১৮৭০ এর দশকে। অথচ এই উপমহাদেশে সিভিল সার্ভিস ‘প্রতিযোগিতার মাধ্যমে সবার (বৃটিশ) জন্য উন্মুক্ত’ করা হয়েছিল আরও আগে, ১৮৫০ এর দশকে, কিন্তু তখনও আইসিএস নেটিভদের জন্য উন্মুক্ত ছিল না। (এর আগে ছিল ‘সিলেকসন বাই পেট্রোন্যাজ’) এবং সেই দশকেই অবশ্য নেটিভদের জন্য (অল নেচারেল বর্ন সাবজেক্ট অভ দ্য ক্রাউন এবং যাদের সাধারন ভাবে বলা হত ইন্ডিয়ান) উন্মুক্ত করে দেয়া হয়েছিল। বলে রাখা উচিত এর আগে ইন্ডিয়ানদের উঁচু পদে যাবার অধিকার ছিল না। (আমি এই লেখায় ইন্ডিয়ান বলতে বৃটিশ ইন্ডিয়ার নেটিভদের বুঝাব, এবং ভারতীয় বলতে ১৯৪৭ এর পরে ভারতের নাগরিকদের বুঝাব) 
নেটিভদের জন্য উন্মুক্ত করে দিলেও আইসিএসে সুযোগ পাওয়ার ব্যাপারটা এত সোজা ছিল না। কালাপানি পাড়ি দিয়ে বিলেতে গিয়ে বৃটিশদের সাথে প্রতিযোগিতার করে সুযোগ পাওয়া কঠিন একটা কাজ ছিল। যার ফলে পরবর্তী চৌদ্দ বছরে শুধু মাত্র একজন নেটিভ আইসিএস হতে পেরেছিল। এবং তিনি হলেন রবীন্দ্রনাথ ঠাকুরের বড় ভাই সত্যেন্দ্রনাথ ঠাকুর, প্রথম নেটিভ আইসিএস। 
তবে যাঁরা বাংগালির তখনকার মেধার ঐতিহ্য নিয়ে সন্ধিহান, তাঁদের জন্য একটা ছোট্ট তথ্য। প্রথম দশজন নেটিভ আইসিএসের সাতজনই (৭০%) ছিলেন বাংগালি (সূত্রঃ ডেভিড গিলমোর)। প্রতিযোগিতা কিন্তু উন্মুক্ত ছিল বর্তমান বাংলাদেশ, ভারত, পাকিস্তান এবং মায়ানমার নিয়ে গড়া এক বিশাল অঞ্চলের নেটিভদের জন্য। 
এই আইসিএসদের ব্যাপারে যে মডেলটা অনুসরন করা হত তা হল, কঠিন বাছাই প্রক্রিয়ার মাধ্যমে মেধার ভিত্তিতে নির্বাচন। বাছাইয়ের পরে বিখ্যাত বিশ্ববিদ্যালয় গুলোতে পড়াশুনা করা এবং অন্যান্য কঠিন প্রশিক্ষণের ভেতর দিয়ে যাওয়া। এই আইসিএসরা ছিল ‘জেনারেলিস্ট’। বোধকরি এদের মধ্যে superiority ও আরোপ করা হত (হিটলার সাহেবের এই তত্ত্বটা খুবই কার্যকরী)। দৃশ্যতই বৃটিশ-রাজ একটা এলিট প্রশাসক শ্রেণী গঠন করতে চেয়েছিল। এবং স্বীকার করতেই হয় সফলও হয়েছিল। 
বড় সব সিদ্ধান্ত গ্রহনকারী এবং আমলাতন্ত্রের উপরের পদ গুলো (সেন্ট্রাল, প্রভিন্সিয়্যাল এবং জেলা পর্যায়ে) আইসিএসদের দখলে থাকত। অন্যান্য স্পেশালাইজ ক্যাডারের লোকজন উপরের পদ গুলোতে যাওয়া প্রায় অসম্ভবই ছিল, এবং তারা সাধারনত আইসিএসদের সাবোর্ডিনেট হিসাবেই থাকত।
আইসিএসদের ব্যাপারে একটা গুরুত্বপূর্ন পয়েন্ট হল, বৃটিশ-রাজ এই এলিট শ্রেণী তৈরী করতে চেয়েছিল প্রশাসনের (পড়ুন শাসন) জন্য, উন্নয়ন তাদের এজেন্ডাতে উপরের দিকে ছিল না। আরেকটা ব্যাপার, চল্লিশের দশকেই কিন্তু গ্লোবালাইজেশন আবার পুনর্জন্ম লাভ করে এবং দ্রুত ছড়িয়ে পরে (দু’দুটি বিশ্বযুদ্ধ এবং গ্রেট ডিপ্রেশনের পর)। এর একটা প্রভাব কিন্তু পাবলিক সেক্টারে ভালভাবেই পড়েছিল, যাতে পাবলিক সেক্টার নিজেদের পরিবর্তন করেতে শুরু করেছিল। আর সেই দশকই ছিল আইসিএসদের শেষ দশক। এই তথ্যগুলোর মানে হল এই সফল মডেল পরবর্তী দশকগুলোর জন্য হয়ত কিছুটা পরিবর্তনের প্রয়োজন ছিল।
(চা শিল্পেও কিন্তু একধরনের এলিট-প্রশাসক শ্রেণী তৈরীর বৃটিশ ধারাবাহিকতা এখনও বর্তমান)
বিচার বিভাগ (judiciary) – কিছুটা অফ টপিক
প্রথমেই স্বীকার করে নেই জুডিশ্যারির আক্ষরিক বাংলা বিচার বিভাগ না, কিন্তু এখানেই এটাই প্রযোজ্য মনে হল। জুডিশ্যারির উপরেও কিছুটা অলোকপাত করার ইচ্ছে হল। (যদিও কিছুটা অফ টপিক এবং লেখাটা বড় হয়ে যাওয়ার ভয় থাকে, তারপরও লিখতে ইচ্ছে হল।)
আইসিএসেরে একটা অংশ জুডিশ্যারিতেও যেত। এবং এই জুডিশ্যারিই একমাত্র ক্ষেত্র যেখানে উপরের পদ গুলো আইসিএসরা দখল করত না। কিন্তু দেখা যাচ্ছে, অপেক্ষাকৃত অসফল সিভিল সার্ভেন্ট এবং ‘দোজ লস্ট দেয়ার যেস্ট’, তাদেরকেই জাজের পদে প্রমোশন দেয়া হত। 
এখানে একটা মজার ব্যাপার উল্লেখ করতে হয়। ১৮৭২ সাল পর্যন্ত বৃটিশদের (বৃটিশ-বর্ণ প্রজাদের) ফৌজদারি মামলার বিচার শুধুমাত্র প্রেসিডেন্সি শহরের হাইকোর্টেই হত। (ডিস্ট্রিক্ট ম্যাজিস্ট্রেট কিংবা সেসান জাজ এদের বিচার করতে পারত না।)। এবং, শুধুমাত্র ১৮৭৭ সালে ইন্ডিয়ানরা (নেটিভরা) বৃটিশদের বিচার করতে পারবে এই সিদ্ধান্তের পক্ষে একটা বিল আনা হল। এর আগে নেটিভদের পক্ষে বৃটিশ-বর্ণ প্রজাদের বিচার করা সম্ভব ছিল না। 
এই বিলের বিরুদ্ধে কঠিন আন্দোলন গড়ে উঠল। দুইটা গ্রুপের প্রতিক্রিয়ার কথাই শুধু বলব এখানে। প্রথমত আসামের টি-প্ল্যান্টার্সরা (প্ল্যান্টার্স বলতে সধারনত চা শিল্পের মালিক এবং ব্যবস্থাপক শ্রেনীকেই বুঝায়)। চা-শ্রমিকদের সাথে খারাপ ব্যবহারে অভ্যস্থ প্ল্যান্টার্সদের ব্যাপারে বৃটিশ ম্যাজিস্ট্রটরা অনেক উদার ছিল। তাদের ভয় ছিল ভারতীয় ম্যাজিস্ট্রটরা বৃটিশদের বিচারের অধিকার পেলে সমস্যার সৃষ্টি করতে পারে।
দ্বিতীয় গ্রুপটা চিন্তিত ছিল বৃটিশ মহিলাদের নিয়ে। যুক্তি ছিল হিন্দুরা (গিলমোর) নিজেদের মহিলাদের পর্দার আড়ালে রাখতে চায়, তাদেরকে স্বাধীন-সাদা-মহিলাদের বিচারের ভার দেয়া একেবারেরই উচিত হবে না। হেনরী বেভারিজের (একজন জেলা-জাজ ছিলেন এবং এই বিলকে সমর্থন করেছিলেন) স্ত্রী যিনি একসময় ভারতীয় মেয়েদের জন্য একটি স্কুল চালাতেন, কঠিন কথা বলেছিলেন। তিনি পত্রিকায় এক চিঠিতে লিখেছিলেন, ‘এই সিদ্ধান্ত এক ধরনের অপামান। তিনি তার জাতিসত্তার গৌরব থেকে এই কথা বলছেন না, বরং ওমেন-হুডের গৌরব থেকে বলছেন’। তিনি এই বলে প্রতিবাদ করেছিলেন, ‘সভ্য মেয়েদের বিচার করার দায়িত্ব দেয়া হবে যাদেরকে তারা তাদের জাতির মেয়েদের জন্য কিছুই করেননি, এবং তাদের সামাজিক ধ্যান-ধারনা অন দ্যা আউটার ভার্জ অভ সিভিলাইজেশান’?
ফিরে যাই তাদের উত্তরসূরীদের কাছে।
সিএসপি জামানা
১৯৪৭ সালে, পাকিস্তান এবং ভারত নামের দুটি নতুন রাষ্ট্রই এই সিভিল সার্ভিসের জন্য গর্বিত ছিল। আমাদের এই বিশ্লষণে ভারতের সিভিল সার্ভিসের তেমন গুরুত্বপূর্ণ ভুমিকা নেই, তাই আলোচনা করা হল না। পাকিস্তানের স্বাধীনতার পরেই করাচিতে একটি সরকারি প্রচারপত্রে পাকিস্তনের সিভিল সার্ভিসকে আইসিএসদের উত্তরসূরী বলে গর্বভরে প্রচার করা হয়েছিল। আইসিএসকে বলা হয়েছিল, ‘দ্য মোস্ট ডিস্টিংগুইসড সিভিল সার্ভিস ইন দ্য ওয়ার্ল্ড’।
১৯৪৭ স্বাধীনতার পরেই আইসিএসের আদলে পাকিস্তান সিভিল সার্ভিস গড়ে তোলা হয়েছিল, ১৯৫০ এর নামকরণ করা হয় সিভিল সার্ভিস অভ পাকিস্তান বা সিএসপি। 
পাকিস্তানে সিএসপি নামের এই এলিট শ্রেণী কিন্তু মন্ত্রীদের কিংবা আইনসভার (legislative direction) দ্বারা চালিত না হয়ে শক্তিশালী ruling clique হিসাবে আত্মপ্রকাশ করে। প্রায়ই তারা মন্ত্রী এবং নির্বাচিত প্রতিনিধিদের উপর ক্ষমতা প্রয়োগ করত। আইসিএসদের ঐতিহ্য বজায় রেখে কেন্দ্রীয় এবং প্রভিন্সিয়্যাল সেক্রেটারিয়েটের সব গুরুত্বপূর্ণ পদ দখল করে রেখেছিল। Goodnow বলেছেন, ‘সিএসপিরা আইসিএসদের মত স্বায়ত্তশাসিত ছিল। তারা তাদের বাছাই প্রক্রিয়া, প্রশিক্ষণ, ইনডোক্ট্রিনেশন, ডিসিপ্লিনারি ব্যাপার, প্রমোশন এমনকি বিভাগীয় অনুসন্ধান সবকিছুই একক ভাবে নিয়ন্ত্রণ করত”। আর সেই জেনারেলিস্ট, স্পেশালিস্ট দ্বন্দ্ব তো ছিলই। জেনারেলিস্ট সিএসপিরা সবসময় স্পেশালিস্টদের অবদমিত করে রাখত।
পাকিস্তান আমলে পূর্ববাংলার দিকে দৃষ্টি দেয়া যাক। ১৯৪৭ সালের পরবর্তীতে পূর্ববাংলার সচিবালয়ের সমস্ত উচ্চপদগুলি ছিল পশ্চিম পাকিস্তানী (এবং ভারত থেকে উদ্বাস্তু অবাঙ্গালীরা) আমলাদের দখলে। এবং স্থানীয় রাজনীতিবিদদের সাথে তাদের ব্যবহার ছিল প্রভূর মত। আমলাদের অধিকারে ছিল পৃষ্টপোষকতার সম্পদ। উদাহরণ হিসাবে বলা যায় পূর্ব বাংলার মুখ্য সচিব আজিজ আহমদের হাতে বিপুল ক্ষমতা দেয়া হয়েছিল। সচিবদের বদলির ব্যাপারে তার কথাই ছিল ফাইল্যাল। 
দেখা যাচ্ছে পাকিস্তানের প্রথম গভর্ণর জেনারেল মোহাম্মদ আলী জিন্নাহ এবং প্রধানমন্ত্রী লিয়াকত আলী খানও আমলাদের উপর নির্ভরশীল ছিলেন। মোহাম্মদ আলী জিন্নাহ এমনকি আমলাদের নির্দেশ দিয়েছিলেন রাজনীতিবিদদের উপর নজর রাখতে। আরেকটা উদাহরন দেয়া যেতে পারে। সিএসপি চৌধুরী মোহাম্মদ আলীর জন্য সেক্রেটারী জেনারেলের পদ তৈরী করা হয়েছিল। ১৯৫১ তে তিনি যখন আর্থমন্ত্রী হলেন তখন এই পদ বিলুপ্ত করা হয়েছিল।
কাশ্মির এবং ভারত ইস্যুতে পাকিস্তানের রাজনীতিতে সামরিক বাহিনী দ্রুতই শক্তিশালী হয়ে উঠেছিল। আশ্চর্যজনক ভাবে আমলা এবং সামরিক বাহিনীর মধ্যে আঁতাত খুব ভালই হত এবং রাজনীতিবিদদের দুর্নীতির ব্যাপারে তারা সোচ্চার ছিলে। 
আরেকটা ব্যাপার। পাকিস্তানের আমলাতন্ত্র তাদের পূর্বপুরুষদের incorruptible খ্যাতি বজায় রাখতে পারেনি। রাজনৈতিক নিয়ন্ত্রন বিহীন হয়ে, পৃষ্টপোষকতার সম্পদ তাদের করেছিল দুর্নীতিবাজ। মজার ব্যাপার আইয়ূব খান এবং ইয়াহিয়া খান দু’জনেই আমলাতন্ত্রকে দুর্নীতিমুক্ত করার প্রতিজ্ঞা করেছিলেন, কিন্তু আমালাদের সাপোর্ট ছাড়া তাদের নিজেদেরই ভিত ছিল নড়বড়ে।
(চলবে...)


বিশ্বব্যাংকের প্রকল্পে নাগরিকের তদারকি, তৃতীয় পক্ষ এবং ব্যক্তিগত স্মৃতিচারণ



এক,
এ মাসের আট তারিখ রাতে টিভিতে খবরটা শুনেছিলাম, নয় তারিখের পত্রিকায় বিস্তারিত দেখলাম। ‘বিশ্বব্যাংকের অর্থায়নে বাংলাদেশে পরিচালিত সাতটি উন্নয়ন প্রকল্প নাগরিক সমাজ বা যাদের জন্য প্রকল্প বাস্তবায়ন করা হচ্ছে, তাদের মাধ্যমে তদারকি করা হবে’। আরও বলা হয়েছে, ‘প্রকল্পের ফলে যাদের সুবিধা পাওয়ার কথা, সেসব নাগরিকই এসব প্রকল্পে অনিয়ম হচ্ছে কি না, সেবার মান বাড়ানো প্রয়োজন কি না ইত্যাদি বিষয় মূল্যায়ন করবে’।
নাগরিক সমাজের প্রকৃত ক্ষমতায়ন, আমি অভিভুত হলাম!! আরও পড়লাম, ‘বাংলাদেশের জন্য বিশ্বব্যাংকের সহায়তা কৌশলের তৃতীয় পক্ষের তদারকি শীর্ষক কার্যক্রমের আওতায় এই কাজ করা হবে। বাংলাদেশ সরকার এ বিষয়ে অনুমোদনও দিয়েছে’। এই ক্ষমতায়নে সরকারও অনুমোদন দিয়েছে, সুতরাং তাদের পক্ষ থেকে আর কোন বাধা নেই।
এই নাগরিকদেরই বিশ্বব্যাংক বলছে ‘তৃতীয় পক্ষ’। এটাও ইন্টারেস্টিং লাগল।তৃতীয় পক্ষ, তৃতীয় শক্তি এধরণের রহস্যময় শক্তিমাত্তার প্রতিভূ।
বুধবারে কার্যক্রমের উদ্বোধন অনুষ্ঠানে প্রধান অতিথির ছিলেন স্থানীয় সরকার, পল্লী উন্নয়ন ও সমবায়মন্ত্রী (এলজিইডি) সৈয়দ আশরাফুল ইসলাম। তিনি দুর্নীতি নিয়ে কথাবার্তা বলেছেন, বর্তমান সরকার যে দুর্নীতির সঙ্গে কোনো আপোস করছে না সেটাও বলেছেন। আবার এটাও বলেন, ‘স্থানীয় পর্যায়ে বেশকিছু প্রাথমিক বিদ্যালয় নির্মাণের জন্য শিক্ষা মন্ত্রণালয় কিছু এনজিওকে দায়িত্ব দিয়েছিল। কিন্তু দুঃখের বিষয়, তারা ঠিকমতো কাজ করেনি। তাদের কাজে অনেক অসম্পূর্ণতা ছিল’। ইটারেস্টিং।
বুঝতে চাইলাম এই পদক্ষেপ কি ‘পাইলটিং’ কিনা? ওয়ার্ড ব্যাংকের গোল্ডস্টেইন সাহেব ব্যাপারটা পরিষ্কার করেন, ‘পর্যায়ক্রমে বাংলাদেশে বিশ্বব্যাংকের অর্থায়নে পরিচালিত সবগুলো প্রকল্পেই এই তৃতীয় পক্ষের মূল্যায়নের বিষয়টি অন্তর্ভুক্ত করা হবে’।
যারা নাগরিক সমাজের এই ক্ষমতায়নে খুশি তাদের জন্য আরেকটা ছোট্ট খবর। ‘প্রকল্পগুলো তদারকিতে কমিউনিটি স্কোরকার্ড, গণশুনানি, ফোকাস গ্রুপ আলোচনা ও সামাজিক নিরীক্ষা পদ্ধতি ব্যবহার করা হবে। তাদের এ কাজে সহায়তা করবে মানুষের জন্য ফাউন্ডেশন ও তার নেটওয়ার্কের মধ্যে থাকা বিভিন্ন এনজিও’।  ‘ফ্রেমওয়ার্কের’ ব্যাপারটা বুঝা গেল।
সেই অনুষ্ঠানে উপস্থিত ছিলেন প্রধান তথ্য কমিশনার মোহাম্মদ জমির, এলজিইডি মন্ত্রণালয়ের অতিরিক্ত সচিব, মানুষের জন্যর নির্বাহী পরিচালক শাহীন আনাম (ডেইলি স্টার সম্পাদক মাহফুজ আনামের স্ত্রী) এবং ব্র্যাক বিশ্ববিদ্যালয়ের উপাচার্য আইনুন নিশাত।
এ বিষয়ে কোথাও আর লেখা কিংবা বিশ্লেষণ পেলাম না। বিশ্বব্যাংক এবং মানুষের জন্য ফাউন্ডেশনের ওয়েব ‘তন্ন তন্ন’ করে খোঁজলাম, কিচ্ছু নেই। 
মানুষের জন্য ফাউন্ডেশন, সাধারনভাবে আমরা যাকে বলি, একটি এনজিও।  ফাউন্ডেশনের ওয়েব সাইটে গিয়ে আরেকটা ভাল বিজ্ঞপ্তি পেলাম, “বন্ধুরা তোমায় ডাকছে” । ডাকছে, “বংলাদেশ ইয়্যুথ পার্লামেন্ট” । তাদের লক্ষ্য, “বর্তমান প্রজন্মের মাঝে দেশপ্রেম জাগ্রত করে নেতৃত্ব বিকাশের মাধ্যমে আগামীর যোগ্য নাগরিক হিসাবে গড়ে তোলা” । ওকে!
যতটুকু বোঝা গেল বিশ্বব্যাংক প্রজেক্টের তদারকিতে  নাগরিক সমাজের ক্ষমতায়নের নামেএনজিওরা আসছে। 
দুই, 
থাক এসব বড় বড় কথা। তার চেয়ে বরং পুরানো দিনের গালগল্প করি। তখন চাকুরীতে নতুন, বিশ্ববিদ্যালয়ের পাট মাত্র চুকিয়েছি। পাবলিক কনসাল্টেশন, পার্টিশিপেশন এসব  নিয়ে বড় বড় থিওরী এবং ভাষণ দিচ্ছি। ঢাকাতে বড় হওয়া আমার খুব প্রিয় এক সহকর্মী একদিন বলেছিল, “ইংরেজীতে তো বহুত কিছু কইলেন, ঢাকাইয়া বাংলায় আপানার এই পার্টিসিপেশনের দুইলাইনের সংজ্ঞা আছে – ‘আমার কথা আমি কই, তরে শুধু জিগাই লই’”।
আরেকটা কথা মনে পরছে। একযুগ আগে ঢাকা বিশ্ববিদ্যালইয়ের একজন শিক্ষক বিজনেস এডমিনিস্ট্রেশনের ছাত্রদের একটা অদ্ভুত কথা বলেছিলেন। পড়াশোনা শেষ করে ‘নাগরিক সমাজের’ উপকারে আসা বিষয়ক এটা ফিলসফিক্যাল ডিসকাশনে বলেছিলেন, ‘তোমারা যে সব ব্যাংক বা প্রতিষ্ঠানের কর্মকর্তা হিসাবে নিজেদের তৈরী করছ, সেসব অফিসে দেশের আশি ভাগ ‘নাগরিকের’ সদর দরজা ঠেলে ঝা-চকচকে কার্পেটে পা দেয়ার সাহসই হবে না। তার কী ‘নাগরিক’ নাকি ‘আম জনতা’?
তিন, 
হিমু কিছুদিন আগে একটা স্ট্যাটাস দিয়েছিল, ‘৪০ বছরে আমাদের একমাত্র অর্জন আলুপেপারের মহিউদ্দিন আহমদ, যে দুইদিন পর পর এসে বলে, ৪০ বছরে আমাদের কোনো অর্জন নাই’। ইদানিং মালয়শিয়া এবং সিংগাপুরের উন্নয়ন মডেলের কথা শুনতে শুনতে অস্থির হয়ে গেলাম। এইখানে ছোট্ট একটা ডিলেমা আছে,  মালয়শিয়া এবং সিংগাপুরের মডেলের উন্নয়নে কিন্তু আপনি ইচ্ছামত ‘এসে বলে যেতে পারবেন না।‘। সেখানে ‘বলার’ কোন স্থান নেই – শুধুই শুনতে হবে এবং মাথা দোলাতে হবে।
বিরাজনীতিকরণের এই ‘কনসার্টেড এফোর্টে’, ‘নাগরিক সমাজকে’ তৃতীয় পক্ষ বলাটা মজারই মনে হল।


পোশাক শিল্প, রপ্তানি বানিজ্য, আর্থিক প্রণোদনা এবং আমাদের ভরসার ক্ষেত্রটি 



বাংলাদেশে মোট রপ্তানির শতকরা কত ভাগ সামগ্রিক ভাবে পোশাক শিল্প থেকে আসে কেউ বলতে পারবেন কি? আমার মত যাদের মাথার মধ্যে এখনো মধ্য-সত্তরের একটা সংখ্যা ঘোরাফেরা করছে, তাদের অবগতির জন্য জানাচ্ছি যে ২০০৮-০৯ অর্থবছরে (জুলাই – জুন)এর পরিমান ছিল বিরাশি (৮২%) ভাগের সামান্য উপরে। তার মানে দাড়াচ্ছে কী দাঁড়াচ্ছে? একই অর্থবছরে অন্যান্য সব রপ্তানি পণ্য থেকে আয় ছিল শতকরা সতেরো (১৭%)ভাগের কিছুটা বেশি। আরেকটা ভাল খবর দেয়া যেতে পারে, বিশ্বব্যাপি অর্থনৈতিক মন্দার মুখে ছাই দিয়ে ২০০৮-০৯ অর্থবছরে পূর্বেকার অর্থবছরের তুলনায় রপ্তানি বানিজ্যে আমাদের প্রবৃদ্ধির হার ছিল ১০.৩১%। যদিও লক্ষ্যমাত্রার তুলানায় ৪.৫% কম অর্জিত হয়েছে। দেখতে পারেন http://www.epb.gov.bd/pdf/Monthly%20Summary%20Sheet_July-June_2008-2009_(P1).pdf । তবে দুঃখজনক ভাবে আমাদের দেশজ এবং কৃষিজাত পণ্যের, মানে চা, পাট, চামড়া জাতীয় পণ্যের রপ্তানি কমেছে। 
গত তিন শতকে পোশাক শিল্পে যে ব্যাপক উন্নতি হয়েছে তা বলার অপেক্ষা রাখে না। সত্তরের দশকে যেখানে পাট বা পাটজাত পণ্য থেকে রপ্তানি আয় ছিল ৮০% এর উপরে, সেখানে ২০০৮-০৯ অর্থবছরে পাট বা পাটজাত পণ্য থেকে রপ্তানির পরিমান ছিল মাত্র ২% কিছু উপরে। রপ্তানি আয় ছাড়াও ব্যাপক কর্মসংস্থানের সৃষ্টি করেছে পোশাক শিল্প সেক্টর। এও অস্বীকার করার উপায় নেই যে এই শিল্পে সব সরকারেরই অবদান ছিল। প্রাথমিক অবস্থা থেকে এই শিল্পে সরকারী বিভিন্ন প্রণোদনা এবং ভুর্তকির ব্যবস্থা সব সরকারই করেছে। এখন পর্য্যন্ত, যাত্রার তিন দশক পরেও সরকার বিভিন্ন প্রণোদনা এবং ভুর্তকির দিয়ে যাচ্ছে। 
খুব সংগত কারনেই এই শিল্প সবসময় মিডিয়ার কেন্দ্রবিন্দুতে থাকে। তবে পোশাক শিল্প আবার ব্যাপক আলোচনায় চলে এসেছ ইদানিং। পোশাকমালিকদের সংগঠন বাংলাদেশ পোশাক প্রস্তুত ও রপ্তানিকারক সমিতির (বিজিএমইএ) এ মাসের ৩ তারিখে সংবাদ সম্মেলন করে ৭ তারিখের মধ্যে সরকারকে তিন হাজার কোটি টাকা আর্থিক প্রণোদনা দেয়ার দাবি করে, তা না হলে অন্তত ৪০% কারখানশ্রমিকের ঈদের বেতন-বোনাস দেওয়া সম্ভব নয় বলে দাবি করেন। এই দাবি কিছুটা বিতর্কের সৃষ্টি করেছে। বলা হচ্ছে নিজেদের কারখানার শ্রমিকদের জিম্মি করে সরকারের উপর চাপ সৃষ্টি করেছে বিজিএমইএ। আবশ্য এখন বিজিএমইএর পক্ষ থেকে বলা হচ্ছে আব্দুস সালাম মুর্শেদীর বলার ধরন সম্ভবত সঠিক ছিল না, অথবা লোকজন মিস-ইন্টারপ্রেট করছে। এও বলা হচ্ছে আসলে এই সেক্টরকে বাচঁনোর জন্য আর্থিক প্রণোদনা দিতেই হবে। (সরকার পাঁচ হাজার কোটি টাকা আর্থিক প্রণোদনার জন্য বাজেটে রেখেছে।) আজ পোশাক শিল্পের এক নেতাকে এই বিষয়ে ব্যাক্তিগত পর্য্যায়ে প্রশ্ন করা হলে তিনি বেশ ক্ষেপে যান। বার বার মনে করিয়ে দেন এই সেক্টরের উপর আমাদের নির্ভরতার দিকটি।
আমি এই লেখায় তিন হাজার কোটি টাকা আর্থিক প্রণোদনার জন্য যে চাপ সৃষ্টি করা হল তার নীতিগত দিক নিয়ে কোন প্রশ্ন তুলব না। অথবা ১০% এর বেশি প্রবৃদ্ধি, সরকারের স্বাভাবিক প্রণোদনা এবং ভুর্তকির পরও বিশাল অংকের আর্থিক প্রণোদনা ছাড়া শ্রমিকদের বেতন-ভাতা দেওয়া যাবে না যে সেক্টরের সেই সেক্টর তিন দশক পরে কতটা নিজের পায়ে দাঁড়িয়েছে, সেই বিষয়েও কোন প্রশ্ন করব না। আমার ভয়টা অন্যখানে।
বাংলাদেশের মোট রপ্তানি আয়ের ৮২% এর বেশি আসে সামগ্রিক ভাবে পোশাক শিল্প থেকে। (যদিও এখানে একটা শুভঙ্করের ফাঁকি আছে। এই শতকরা হিসবটা অন্যান্য দেশজ রপ্তানি পণ্যের সাথে তুলনা করা যায়না, কারন, এই সেক্টরের একটা অংশ আমদানী খাতে চলে যায় ব্যাক-টু-ব্যাক এলসির মাধ্যমে।)। যতই বিতর্ক করা হোক, মোটা দাগে আমাদের এই শিল্পের তুলনামুলক সুবিধা বা শক্তিটা আসে সস্তা শ্রম থেকে। আমার প্রথম ভয়টা এখানেই, কারন এই সুলভ শ্রমই আবার সবচেয়ে অরক্ষিত। আমরা গত দশক গুলোতে বার বার শ্রমিক অস্থিরতা দেখেছি। বেতন-ভাতা, ষড়যন্ত্র কিংবা অন্য যেকোন ব্যাপারই এর কারন হোক না কেন, এই ‘পণ্যটি’ অতিমাত্রায় অরক্ষিত। এবং এখনও আমরা এর সমাধান দিতে পারিনি, অথবা বিভিন্ন এক্সকিউজ দেখাচ্ছি। দ্বিতীয়ত যখন এমন একটি অরক্ষিত ও নিয়তপরিবর্তনশীল সেক্টর আমাদের রপ্তানি আয়ের ৮২% এর বেশির উৎস হয়ে উঠে, তখন ভয় তো লাগেই।


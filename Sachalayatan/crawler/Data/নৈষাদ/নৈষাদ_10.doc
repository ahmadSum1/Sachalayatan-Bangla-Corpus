কনোকোফিলিপসের সাথে গ্যাস উৎপাদন-অংশীদারি চুক্তি বিতর্ক – তৃতীয় পর্ব



এই পর্বটা শুরু করছি ২৪ জুন ২০১১ প্রগতি সম্মেলন কেন্দ্রে তেল-গ্যাস-খনিজ সম্পদ ও বিদ্যুৎ-বন্দর রক্ষা জাতীয় কমিটির (‘জাতীয় কমিটি’) উদ্যোগে ‘কনকো ফিলিপস-এর সাথে তেল-গ্যাস চুক্তি কেন জাতীয় স্বার্থ পরিপন্থি?’ - শীর্ষক আলোচনা সভায় পঠিত অধ্যাপক এমএম আকাশের প্রবন্ধের রেফারেন্স দিয়ে।
সনাতনী গনমাধ্যমে যে কয়জন লেখক আমাকে প্রভাবিত করে (যাঁরা বেশির ভাগই অনিয়মিত ভাবে লিখেন), জনাব আকাশ তাদের অন্যতম। আকাশ স্যার গুরুত্বপূর্ণ একটা জনগনের আন্দোলনের পক্ষে বিস্তারিত এই প্রবন্ধ লিখেছেন। আকাশ স্যারের একটা ধারণা দিয়েই শুরু করি।
একধরণের সাইজমিক ডেটা ম্যাপিং?

আকাশ স্যার লিখেছেন, ‘আমাদের দিক থেকে সবচেয়ে ভালো হোত যদি উপযুক্ত তথ্যভিত্তিক জ্ঞানের ভিত্তিতে বাংলাদেশ সরকার স্বয়ং বা পিপিপি’র অধীনে বেসরকারি-সরকারি খাত মিলে এই জরিপের কাজটা আমরা নিজেরাই সম্পন্ন করতে পারতাম। সে জন্য যেটুকু অর্থ ও প্রযুক্তি লাগতো তা নিজেরাই যদি সংগ্রহ করতে পারতাম তাহলে তা সম্ভব হতো এবং সেই চেষ্টাটাই আমাদের সর্বাগ্রে করতে হতো। তাহলে আবিষ্কৃত পুরো গ্যাসটাই আমাদের ইচ্ছামতো আমরা ব্যবহার করতে পারতাম এবং কাউকেই সেই জন্য কোনো বাড়তি মুনাফা আমাদের দিতে হতো না’। 

স্যারের সাথে সহমত। তৃতীয় রাউন্ড বিডিং এর সময় একজন বিশেষজ্ঞের সাথে এ ধরনের একটা উদ্যোগ আসলেই সম্ভব কিনা সে ব্যাপারে কথা বলেছিলাম। গভীর এবং অগভীর সমুদ্রে যে ব্লকগুলি এখনও ব্যবহৃত হচ্ছে না সেগুলির যদি একধরণের প্রাথমিক সাইজমিক ডেটা সরকারের কাছে থাকত তবে সরকারের জন্য অনেক সিদ্ধান্ত নেয়া সহজ হত।  
নিঃসন্দেহে এই ধরণের উদ্যোগের জন্য প্রাথমিক ভাবে যে টাকার দরকার সেটা জোগাড় করাই সবচেয়ে বড় চ্যালেঞ্জ। আকাশ স্যার প্রাইভেট পার্টনার অথবা ব্যাংকের কনসোর্টিয়ামের মাধ্যমে যে বিনিয়োগের কথা বলেছেন সেটা ফিজিবল অপশন বলে মনে হল না। প্রথমত, প্রাথমিক সাইজমিক ডেটাতে যদি হাইড্রোকার্বনের প্রসপেক্ট পাওয়া না যায় তবে বিনিয়োগের কী হবে? দ্বিতীয়ত, সাইজমিক ডেটা একটা ইন্ডিক্যাশন মাত্র, নিশ্চিত হতে ড্রিলিং এর প্রয়োজন আছে। এবং প্রসপেক্ট পাওয়া গেলেও সেই গ্যাস থেকে টাকা পাওয়া শুরু হতে ন্যূনতম ৭/৮ বছর লাগবে। এমন উদ্যোক্তা পাওয়া সম্ভব না, অন্ততপক্ষে বাংলাদেশে। 
তবে এই ব্যাপারে সম্ভাব্য একটা অপশন আছে, পরে আসছি সেই ব্যাপারে। আগে আরও কয়টা ব্যাপার দেখি।
স্থলভাগ নাকি সমুদ্র?

আকাশ স্যার বলেছেন, ‘যদি দেখা যায় পুরনো গ্যাসক্ষেত্রগুলোর work over করে এবং সুনেত্রা সহ সদ্য আবিষ্কৃত গ্যাসক্ষেত্রগুলো থেকে গ্যাস উত্তোলনের ব্যবস্থা করে গ্যাস আরো সস্তাতেও পাওয়া যায় এবং রপ্তানির ঝুঁকিও থাকে না বা বিদেশীদের ডেকে আনতে হয় না তাহলে আপাতত সমুদ্র নিয়ে মাথা ঘামানো স্থগিতও রাখতে পারতাম। ইতোমধ্যে আমাদের জ্ঞান, অর্থনৈতিক ক্ষমতা এবং প্রযুক্তিগত ক্ষমতা আরো বৃদ্ধি পেতো এবং তখন স্বউদ্যোগে আমরা আমাদের সমুদ্রের গ্যাস অনুসন্ধানে তৎপর হতে পারতাম’। আমি ব্যাক্তিগত ভাবে মনে করি আমাদের এর মধ্যেই দেড়ি হয়ে গেছে, দ্রুতই নতুন গ্যাস ক্ষেত্র আবিষ্কাররের দরকার। সেটা স্থলভাগে এবং সমুদ্রে, এবং আমার মতে গভীর এবং অভগীর সমুদ্রে হাইড্রোকার্বন অনুসন্ধান স্থলভাগের থেকে বেশি জরুরী। দ্বিতীয়ত, বাপেক্সকে সমুদ্রে অনুসন্ধানের ক্ষমতা বৃদ্ধির জন্য অভিজ্ঞতার অর্জনের প্রয়োজন।
বাপেক্স, অন্ধকারে আলোক-বিন্দুর প্রত্যাশা

সাদা চোখে রেগুলেটরি অথোরিটি যেভাবে কাজ করা উচিত সেরকমই একটা প্রতিষ্ঠান বলে মনে হয়েছে পেট্রোবাংলাকে, যারা সময়ের সাথে সাথে নিজেদের উন্নত করেছে। ব্যাক্তিগত ভাবে আমি মোটামোটি পজিটিভ, তবে স্বীকার করতে হয় সেটা খুবই অগভীর পর্যবেক্ষণ ছিল। যাই হোক, গত কয় বছর গ্যাস সেক্টরের উপর লেখালেখির উপর ভিত্তি করে পেট্রোবাংলাকে যদি ‘চরম দূর্নীতিপরায়ণ’ একটি প্রতিষ্ঠান, যারা ‘আইওসির দেখভালেই বেশি ইন্টারেস্টেড’ এমন ভাবি আমাকে দোষ দেয়া যায় না।
প্রশ্ন আসা স্বাভাবিক এমন ‘দূর্নীতিপরায়ণ’ প্রতিষ্ঠানের পেটের মধ্যে বসে, সেই প্রতিষ্ঠানের সাবসিডিয়্যারি একটি প্রতিষ্ঠান (বাপেক্স) কী করে আদর্শ একটি প্রতিষ্ঠান হিসাবে গড়ে উঠবে। যদি ধরে নেই পেট্রোবাংলা দূর্নীতিপরায়ণ এবং এর ভেতরে একটি ‘ভেস্টেড ইন্টারেস্ট গ্রুপের’ অস্তিত্ব আছে, যারা বাপেক্সের উন্নতি চায় না, তবে বাপেক্সের আদর্শ একটি প্রতিষ্ঠান হিসাবে গড়ে তোলার প্রথম পদক্ষেপ হবে পেট্রোবাংলার বাইরে জ্বালানি মন্ত্রণালয়ের অধিনে একটি স্বাধীন প্রতিষ্ঠান হিসাবে স্বীকৃতি দেয়া। আরেকটা দৃষ্টিকোণ থেকেও দেখা যায়, স্বয়ংসম্পূর্ন ভাবে গড়ে উঠতে হলে পেট্রোবাংলার মত রেগুলিটরি প্রতিষ্ঠানের ‘পেট্রোনাইজেশন’ থেকে বের হয়ে আসা জরুরী। 
সমুদ্রে কী আমরা আপাতত আইওসি দিয়ে হাইড্রোকার্বন অনুসন্ধান বন্ধ করে দিব?

আমি ব্যাক্তিগত ভাবে তা মনে করি না। স্যার বলেছেন, ‘ইতোমধ্যে আমাদের জ্ঞান, অর্থনৈতিক ক্ষমতা এবং প্রযুক্তিগত ক্ষমতা আরো বৃদ্ধি পেতো এবং তখন স্বউদ্যোগে আমরা আমাদের সমুদ্রের গ্যাস অনুসন্ধানে তৎপর হতে পারতাম’। আমার মনে হয়েছে বাপেক্সকে শক্তিশালী করতে বাপেক্সেকে অফশোরে্র অভিজ্ঞতা অর্জন করতে হবে।
ঝুকি বন্টন এবং উন্নয়ন পদক্ষেপ

টাকা অ্যালোকেট করলেই কি বাপেক্সকে শক্তিশালী করা সম্ভব? (এখানে ‘শক্তিশালী’ শব্দ দিয়ে অতি উচ্চ মাত্রার ব্যবস্থাপণা, অর্থনৈতিক এবং প্রযুক্তিগত ক্ষমতাসম্পন্ন আধুনিক একটি এক্সপ্লোরেশন কোম্পানি বুঝাতে চাচ্ছি)। সম্ভব না। এর জন্য একটা বিস্তারিত পরিকল্পনা, যার অনেক অংশের মধ্যে অভিজ্ঞতা অর্জনের সুযোগ একটি, থাকতে হবে। পুরাতন যন্ত্রপাতি দিয়ে বাপেক্স কোন ধরনের দুর্ঘটনা ছাড়াই অনুসন্ধান কার্যক্রম চালিয়েছে বলে আমাদের আত্মপ্রসাদ লাভের সুযোগ নেই। একটি শক্তিশালী এক্সপ্লোরেশন প্রতিষ্ঠান হিসাবে গড়ে উঠতে হলে অতি উন্নতমানের যন্ত্রপাতি, প্রযুক্তি জ্ঞান, ব্যবস্থাপনা, চুক্তি, আন্তর্জাতিক আইন এসবের কোনই বিকল্প নেই। [সাবধান থাকতে হবে আমরা যেন পুরাতন যন্ত্রপাতি এবং প্রযুক্তিকে স্বাজাত্যবোধের প্রতিশব্দ করে ফেলার পথে না হাঁটি। বিদেশি উন্নত যন্ত্রপাতি, প্রযুক্তি, ব্যবস্থাপনা এবং আন্তর্জাতিক আইনের জ্ঞানের সাথে আমাদের কোন বিরোধ নেই।]
নতুন করে আইওসির সমুদ্রের গ্যাস অনুসন্ধান বন্ধ করে দেয়া উচিত না বলে আমি মনে করি, কিন্তু মডালিটিতে কিছু পরিবর্তন আনার দরকার আছে। 
যেভাবেই বলা হোক না কেন, সাগরে হাইড্রোকার্বন অনুসন্ধানের জন্য ঝুকিযুক্ত যে প্রাথমিক বিনিয়োগের দরকার আছে এটাও একটা গুরুত্বপূর্ন ব্যাপার। দেখা যাক একটা মডেলে বাপেক্সের উন্নয়ন এবং ঝুকির শেয়ার করা সম্ভব কিনা?  
ক্যারিড ইন্টারেস্ট শেয়ারিং মডেল

আমি ব্যাক্তিগতভাবে মনে করি নতুন করে কিছু ব্লকে আইওসিকে কাজ করার সুযোগ দেয়া উচিত, যেখানে বাপেক্সের ৪০% থেকে ৫০% ইন্টারেস্ট থাকবে (ধীরে ধীরে ইন্টারেস্টের পরিমান বাড়াতে হবে)। এর মাধ্যমেই বাপেক্সের সমুদ্রে অনুসন্ধান কার্যক্রমের হ্যান্ডস-অন অভিজ্ঞতা অর্জন করা সম্ভব। একদিকে টেকনোলজি ট্রান্সফার, অন্যদিকে আর্থিক ঝুকি বন্টন (এবং অবশ্যম্ভাবীভাবে লাভও বন্টন)।
ক্যারিড ইন্টারেস্টের ব্যাপারটা এরকম, আইওসি অপারেটর হিসাবে প্রাথমিক বিনিয়োগ পুরোটাই করল (৫০-৫০ ইন্টারেস্ট হলে বাপেক্সের বিনিয়োগের পরিমানও ৫০%)। সফল আবিষ্কারের ক্ষেত্রে বাপেক্সের অংশের গ্যাসের মূল্য থেকে প্রাথমিক বিনিয়োগ পরিশোধ করবে। অনুসন্ধানে সফল কোন আবিষ্কার না হলে অবশ্য বাপেক্সকে ৫০% বিনিয়োগের টাকা পরিশোধ করতে হবে আইওসিকে। এভাবেই ধীরে ধীরে বাপেক্সকে অভিজ্ঞতা সঞ্চয় করতে হবে। সেই সাথে রিস্ক শেয়ারিং।
সেক্ষেত্রে পিএসসির বাইরেও বাপেক্সের সাথে একটা জয়েন্ট ভ্যাঞ্চার এগিমেন্ট থাকবে সেখানে বিস্থারিত শর্তাবলীর সাথে বাপেক্সকে শক্তিশালী করার মত শর্তাবলী যোগ করা সম্ভব।
ব্যাপারটা পুরো হাইপোথিসিস না, ভারতে আইওসির সাথে ওএনজিসির অন্তত পক্ষে ৩০% ক্যারিড ইন্টারেস্টের উদাহরণ দেখেছি।
বাপেক্সের লোকবল উন্নয়ন বাজেট

আমরা যদি মডেল পিএসসির অনুচ্ছেদ ২৫ দেখি সেখানে টেকনোলজি ট্রান্সফার এবং পেট্রোবাংলা/বাংলাদেশীদের উন্নয়নের কথা বিস্তারিত বলা আছে। মনে করি একটা ড্রিলিং প্রোগ্রামের জন্য একটা সেইফটি গাইড কেনা হল, যেহেতে ড্রিলিং বাজেট কস্ট রিকোভারির আওতায়, সেজন্য এটার মালিকানা পেট্রোবাংলার হয়ে যাবে। যে কোন পরিকল্পনা পেট্রোবাংলার অনুমোদন লাগবে, এবং শেষে প্রপার্টিতে পরিনত হবে।
বিস্তারিত না বলে টাকার অংকে সরাসরি চলে যাই। ২৫/২(বি) অনুসারে কন্ট্রাক্টরকে প্রোডাকশন শুরুর আগ পর্যন্ত প্রতি বছর ৫০,০০০ ডলার (কস্ট রিকোভারেবল না) পেট্রোবাংলার/ বাংলাদেশীদের উন্নয়নের জন্য খরচ করতে হবে (এটাতে কন্ট্রাক্টরের কোম্পানিতে চাকুরিরত দেশি কর্মীরা বাদ যাবে)। প্রোডাকশন শুরু হলে এর পরিমান হবে প্রতি বছর ১০০,০০০ ডলার। এটা ছাড়া আবার ধারা ২৫/৬ অনুযায়ী প্রোডাকশন শুরুর আগে প্রতিবছর উন্নয়ন গ্রান্ট হিসাবে ১৫০,০০০ এবং প্রোডাকশন শুরু হলে প্রতিবছর ২০০,০০০ ডলার (কস্ট রিকোভারেবল না)। 
টাকার হিসাব বিভিন্ন হতে পারে, তবে বর্তমান সব পিএসসিতে এই ধারা আছে। সুতরাং অনেক বড় একটা বাজেট পাওয়া যাচ্ছে লোকবল উন্নয়নে। নিশ্চিত করতে হবে এই টাকা শুধু মাত্র পেট্রোবাংলা এবং বাপেক্সের লোকজনের উন্নয়নের জন্য পরিকল্পনা অনুসারে ব্যবহার করা হয় (অন্যান্য সাবসিডিয়ারি বাদ, কারণ তাদের উচিত নিজেদের বাজেট থেকে সেটা নিশ্চিত করা)।  
বাপেক্সের অনুসন্ধানের জন্য ফান্ড

অনুচ্ছেদ ২০ এ নন-কস্টরিকোভারেবল ফিস এবং বোনাসের কথা বলা আছে। বিস্তারিত গেলাম না, যে কোন ফর্মে এটাও বর্তমানের অন্যান্য পিএসসিতে আছে। যদি নিশ্চিত করা যায় এই বড় টাকাটা বাপেক্সের অনুসন্ধান ফান্ডে জমা হবে, তবেও কিন্তু বড় একটা ফান্ড বাপেক্সের হয়ে উঠতে পারে ধীরে ধীরে।
ফিরে আসি সাইজমিক ম্যাপিং এর ফান্ডে। একটা সম্ভাব্য উপায় হতে পারে বিদেশী তৃতীয় পক্ষ করবে, বিডিং এর সময় আইওসিরা ইনফোরমেশন প্যাকের সাথে টাকা দিয়ে সাইজমিক ডেটা কিনতে পারবে। মিনিম্যাম ওইয়ার্ক অবলিগ্যাশন সেখানে কিছুটা কমে যাবে এবং আইওসি সেই টাকাটা দিয়ে সাইজমিক ডেটা কিনবে (ধরি সাইজমিক লাগবে না)। কিন্তু সেজন্য পেট্রোবাংলাকে বিস্তারিত পরিকল্পনা এবং চুক্তি করতে হবে। ব্যাপারটা বেশ কঠিন, কিন্তু অন্য দেশে এর প্রয়োগ আছে।
স্যারের লেখার সমালোচনা

আকাশ স্যার এই প্রবন্ধে নিজস্ব ব্যাখ্যা বিশ্লেষণ দিয়েছেন, এর বিস্তারিত আলোচনায় যাব না। স্যারের নিজস্ব ব্যাখ্যার ব্যাপারে আমার শ্রদ্ধা আছে। তবে তিনটি পয়েন্ট উল্লেখ করতে চাই।
১। আকাশ স্যার শুরুতে তিনি গ্যাস উৎপাদন-বন্টন চুক্তির ব্যাপারে অধ্যাপক তামিমের বর্গাচাষ হাইপোথিসিসকে যুক্তি দিয়ে খন্ডন করেছেন। আমি স্যারের সাথে সহমত। তবে তাঁর প্রথম যুক্তিটা, যে কথাটা অনেকেই বলে থাকেন, সেটা আমাকে অন্য একটা দৃষ্টিকোণ থেকে আঘাত দিয়েছে। এই যুক্তিতে আমি ব্যাক্তিগতভাবে অপমানিত হই। স্যার বলেছেন, ‘প্রথমত, এই বিশেষ ক্ষেত্রে বর্গাদার হচ্ছে খুবই দুর্বল এবং গরীব এবং বর্গাচাষী হচ্ছে প্রবল প্রতাপান্বিত এক শক্তি। গ্যাসক্ষেত্রের উৎপাদন-বন্টন চুক্তিকে ‘সহজ পাঠের’ খাতিরে যদি আমরা বর্গার সঙ্গে তুলনাও করি মনে রাখতে হবে তা হচ্ছে অর্থনীতির ভাষায় একটি বিপরীত বর্গার (Inverse Sharecropping) দৃষ্টান্ত। এখানে গ্যাসক্ষেত্রটি বর্গা দিচ্ছে তৃতীয় বিশ্বের একটি দেশ বাংলাদেশ এবং বর্গা নিচ্ছেন প্রবল প্রতাপান্বিত বহুজাতিক কোম্পানি কনকো ফিলিপস। এখানে ক্ষমতার অসমতা এবং অপ্রতিসম তথ্যের (Information Asymmetry) প্রতিকলতা বিদ্যমান’। 
হতে পারে পেট্রোবাংলাতে কিংবা সরকারের সংশ্লিষ্ট মন্ত্রণালয়ে দুর্নীতিপরায়ণ ব্যাক্তি/ব্যাক্তিবর্গ আছে, তাতে কোনভাবেই, কোন কাউন্টেই পেট্রোবাংলা অপেক্ষাকৃত কম ক্ষমতার একটা প্রতিষ্ঠান হয়ে যায় না। একটা ব্যাপার আমাদের বুঝতে হবে, চুক্তিতে পেট্রোবাংলা কনোকোফিলিপস অথবা যেকোন আইওসির শুধু কাউন্টার-পার্ট নয়, একটা রেগুলেটরি বডি, যা সরাসরি বাংলাদেশ সরকারকে প্রতিনিধিত্ব করে। ভারতে রিলায়্যান্স যখন ৭ টিএফসি গ্যাস ক্ষেত্র উন্নয়নে আর্থিক এবং কারিগরি সহায়তার জন্য বিপির মত প্রভাবশালী প্রতিষ্ঠানের সাথে বিলিয়ন ডলারে কিছু স্টেক বিক্রী করে, তখন ভারতে কোন গনমাধ্যম রিলায়্যান্সকে দুর্বল প্রতিপক্ষ মনে করেনা। 
২। স্যার নিজেও কস্ট-রিকোভারি এবং প্রফিট গ্যাস বন্টনের সাথে এলএনজি করে রপ্তানি সংক্রান্ত ২০ ভাগ সর্বোচ্চ অভ্যন্তরীণ ব্যবহারের সুযোগের ব্যাপারটা কিছুটা কনফিউজ করেছেন বলে মনে হয়। তিনি বলেছেন, ‘আমাদের আলোচ্য চুক্তিতে ভাগাভাগির ধরনটিই এমন যে মোট গ্যাসের ৫৫ শতাংশ বিদেশী বিনিয়োগকারীকে দিতে হবে তার ‘‘কষ্ট রিকভারি’’ গ্যাস হিসাবে। বাকি যে ৪৫% গ্যাস থাকবে সেটাই বিভিন্ন অনুপাতে কনকোফিলিপ ও আমাদের মধ্যে ভাগাভাগি হবে। এই অনুপাতগুলি হচ্ছে দরকষাকষির বিষয় এবং তা চুড়ামত্ম করা হয় ফাইনাল চুক্তি স্বাক্ষরের মুহূর্তে। সেটা এখনো পর্য়মত্ম চুক্তির গোপনীয়তার কথা বলে জনগণকে জানানো হয়নি! একটি সাধারণ অনুমান হচ্ছে যে তা অর্ধেক-অর্ধেক ভাগ হবে। তাহলে কিন্তু আমরা সবমিলিয়ে পাবো মোট গ্যাসের মাত্র ২২.৫০% আর কনকোফিলিপ পাবে ৭৭.৫০%। ’’সহজ পাঠের’’ লেখক অবশ্য (দেখুন ম তামিম, ’’গ্যাস উৎপাদন অংশীদারি চুক্তির সহজ পাঠ’’-দৈনিক প্রথম আলো, ২২ শে ফে: ২০১১) দাবী করেছেন যে গভীর সমুদ্রের গ্যাসের ক্ষেত্রে এই অংশটি প্রতিদিনের উৎপাদন মাত্রা অনুযায়ী নিধারিত হবে এবং তার সর্বোচ্চ পরিমাণটি প্রফিট গ্যাসের ৭৫ শতাংশ এবং সর্বনিম্ন পরিমাণটি ৫০ শতাংশ পর্যমত্ম হতে পারে। অর্থাৎ সামগ্রিকভাবে এই চুক্তির মাধ্যমে মোট গ্যাসের (কষ্ট রিকভারি গ্যাস+ প্রফিট গ্যাস ) সর্বনিম্ন ২২.৫০ শতাংশ এবং সর্বোচ্চ ৩৩.৭৫ শতাংশ গ্যাস বাংলাদেশ) পেতে পারে। পক্ষান্তরে Cost recovery এবং নিজস্ব প্রফিট হিসাবে কনোকো ফিলিপস সর্বোচ্চ ৭৭.৫০ শতাংশ থেকে ৬৬.২৫ শতাংশ পাবে। এখানে আমরা অবশ্য ধরে নিয়েছি ৫৫% গ্যাসের দ্বারা কষ্ট রিকভারি কমপ্লিট হয়ে যাবে। যদি তা না হয় তাহলে আমাদের গ্যাসের শেয়ার এরপরেও আরো কমবে। আর যদি আরো কম গ্যাসেই কষ্ট-রিকভারি হয়ে যায় (অর্থাৎ পেট্রোবাংলা যদি সর্বোচ্চ দেশপ্রেম নিয়ে কষ্ট মনিটর করে) তাহলে হযতো শেয়ার বাড়বে। কিন্তু তামিম সাহেব যদি রপ্তানির সুযোগ সংক্রান্ত ধারাবলিও এখানে পাশাপাশি তুলে ধরতেন তাহলে পূর্ণাঙ্গ সত্য প্রকাশ পেত। তখন দেখা যেত ভাগ-বাটোয়ারার পূর্বনির্ধারিত সম্ভাব্য অনুপাতটি হচ্ছে ৮০.২০’।

৩। স্যারের বিশ্লেষণের আরেকটা তথ্য কিছুটা সঠিকভাবে প্রতিফলিত হয়নি বলে মনে হয়েছে। তিনি বলেছেন, ‘এই ১৫.৬ উপধারার এবিসি শর্তগুলো তখনই গ্যাসের অভ্যন্তরীণ ব্যবহার নিশ্চিত করতে পারবে যখন পেট্রোবাংলা এই বৃহৎ আইওসি’র সঙ্গে গ্যাস বিক্রির আর্থিক শর্তটি তথা দাম নির্ধারণে প্রথমে ঐকমত্যে পৌঁছাতে পারে এবং ওই দামে তা নিজে কিনতে রাজী হয়’। যুক্তিটা ঠিক না। পেট্রোবাংলা সম্পুর্ন গ্যাস কেনা ক্ষেত্রে এবং তৃতীয় পক্ষের কাছে বিক্রীর ক্ষেত্রে মূল্য খুব স্পেসিফিক ভাবে পিএসসিতে বলা আছে। বন্টনের যে শতকরা ভাগ দেয়া আছে, সেটার মাত্রা গ্রহণযোগ্য কিনা সে ব্যাপারে প্রশ্ন করা যায় কিন্তু মূল্যের ব্যাপারে ঐকমতে পৌছানোর কোন ব্যাপার নেই।  
অবশ্য স্যার নিজেই আবার কিছুটা স্ববিরোধিতা করে বলেছেন, ‘অধ্যাপক নুরুল ইসলাম বলেছেন, চুক্তির ১৫.৭ ধারায় দাম নির্ধারণের যেসব পদ্ধতির কথা উল্লেখ করা হয়েছে তা ব্যবহার করে সম্ভাব্য সর্বোচ্চ ও সর্বনিম্ন দাম এখনই হিসাব করা সম্ভব’। 

কিছু জবাবদিহিতা...

ইদানিং কনোকোফিলিপস নিয়ে আমার দুই পর্ব লেখার পর জাতীয় কমিটির বিরোধিতা করার অভিযোগে অভিযুক্ত হয়েছি। নিজেকে ডিফেন্ড করতে চেয়েছি আমার মত। জাতীয় কমিটির বৃহত্তর উদ্দেশ্য নিয়ে আমার কোনই দ্বিমত কিংবা দ্বিধা নেই, আমি এনার্জি সংশ্লিষ্ট জাতীয় প্রতিষ্ঠানগুলিকে শক্তিশালী করে ধীরে ধীরে বিদেশ নির্ভরতা কমানোর কড়া সমর্থক। তথ্য উপাত্ত দিয়ে আমি দেখিয়েছি গ্যাস রপ্তানির কোন সুযোগতো এই মুহূর্তে নেই-ই, দ্রুত নতুন গ্যাস ক্ষেত্র খোঁজে বের করা আমাদের দরকার। কিন্তু তথ্য উপাত্ত নিজের মত করে বিচার-বিশ্লেষণ করার অধিকার আমার আছে। এটা যেমন সোস্যাল নেটওর্কিং, ব্লগিং, মাইক্রো-ব্লগিং এর মাধ্যমে সহজ যোগাযোগের সময়, তেমনি তথ্য-উপাত্তের অবাধ প্রবাহের সময়। আমি ব্যাক্তিগত ভাবে মনে করি আন্দোলনের এই মুহূর্তের ফোকাস খুব বেশি কনোকোফিলিপস কেন্দ্রিক, যেটা মুল ফোকাসকে ডাইলিউট করতে পারে। দ্বিতীয়ত, আমি মনে করি আন্দোলনের তত্ত্ব-তথ্য নিয়ে খুব পরিস্কার থাকতে হবে। 
প্রেশার গ্রুপের সাথে জনপ্রতিনিধি কিংবা সরকারের বিভিন্ন অংশের ইন্টারেকশন নিয়ে আমার নিজস্ব কিছু মতামত ছিল, কিন্তু সেগুলি লেখার জন্য এখন সময়টা প্রশস্ত নয় বলে মনে হল।
একদম শেষে, সচলায়তনে পাতার নিচের ট্যাগ লাইনটা পাঠকদের মনে করিয়ে দিতে চাই, ‘লেখা ও মন্তব্যের দায় একান্তই সংশ্লিষ্ট লেখক বা মন্তব্যকারীর, সচলায়তন কর্তৃপক্ষ এজন্য কোনভাবেই দায়ী নন’।


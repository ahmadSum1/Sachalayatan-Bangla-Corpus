কনোকোফিলিপসের সাথে গ্যাস উৎপাদন-অংশীদারি চুক্তি বিতর্ক – দ্বিতীয় পর্ব



এই পর্বে সরাসরি চলে যাই মডেল পিএসসির (২০০৮) কিছু বিতর্কিত অংশে, যার কাঠামোতেই কনোকোফিলিপসের সাথে চুক্তি হয়েছে। এই পিএসসির সবচেয়ে বিতর্কিত অংশ সম্ভবত অনুচ্ছেদ ১৫। এই অনুচ্ছেদের কিছু ব্যাখ্যা-বিশ্লেষণ ইতিমধ্যে করা হয়েছে, তবে সরকারের তরফ থেকে খুব ভাল কোন ব্যাখ্যা এখন পর্যন্ত দেখিনি। আমি আমার মত ব্যাখ্যা করলাম।
আবিষ্কৃত গ্যাসের কী হবে

১। পুরোটাই পেট্রোবাংলা কিনে নিবে

পিএসসির ধারা ১৫/৬(a) বলছে আইওসি (‘কন্ট্রাক্টর’) তার অংশের কস্ট রিকোভারি গ্যাস এবং প্রফিট গ্যাস পেট্রোবাংলাকে কেনার জন্য প্রস্তাব (shall offer) করতে হবে। অন্যদিকে পেট্রোবাংলাকে এই গ্যাস কেনার জন্য সম্মত হতে হবে।(undertake that it or its Affiliates will purchase the gas)
এর মূল্য নির্ধারনের ব্যাপারটা ধারা ১৫/৭ তে পরিস্কার ভাবে বলা আছে, সেটা পরে আলোচনা করছি। মোটাদাগে বললে, প্রতি ইউনিট গ্যাসের মূল্য সিঙ্গাপুর ভিত্তিক একটা ভ্যারিয়্যবলের সাথে উঠানামা করে, তবে সর্বোচ্চ সীমা এবং সর্বনিম্ন সীমা পিএসসিতে নির্ধারন করা আছে। কন্ট্রাক্টরের গ্যাস বিক্রী এবং পেট্রোবাংলার গ্যাস কেনার বিস্তারিত শর্তাবলী আরেকটা আলাদা চুক্তি দিয়ে প্রণালীবদ্ধভাবে নিয়ন্ত্রণ করা হয়, যেটাকে বলে GPSA (গ্যাস পারচেজ এন্ড সেল এগ্রিমেন্ট)। বাংলাদেশের সব পিএসসির অধিনেই কন্ট্রাক্টররা এই মুহূর্তে সরকারের কাছে গ্যাস বিক্রী করছে। 
২। কন্ট্রাক্টর তৃতীয় পক্ষের কাছে বিক্রী করবে

ধারা ১৫/৬(c)তে বলা হয়েছে পেট্রোবাংলা প্রথমে গ্যাস কেনার প্রস্তাবে সম্মত না হলে কন্ট্রাক্টরের ‘নিজের অংশের গ্যাস’ তৃতীয় পক্ষের কাছে বিক্রীর সিদ্ধান্ত নেয়ার অধিকার আছে। ধারা ১৫/৮ বলছে তৃতীয় পক্ষের কাছে বিক্রীত গ্যাসের মূল্যও এই পিএসসির ১৫/৭ ধারা দ্বারা নির্ধারিত হবে। এই পিএসসিতে দুইটা গুরুত্বপূর্ন সংযোজন করা হয়েছে। প্রথম হল ‘নিজের অংশের’ এবং দ্বিতীয় হল নির্ধারিত মূল্য। তারমানে দাঁড়াচ্ছে তৃতীয় পক্ষের কাছে ইচ্ছামত দামে বিক্রী করা যাবে না, সরকারের কাছে যে দামে বিক্রী করার কথা সেই দামেই বিক্রী করতে হবে। 
ব্লগ/পত্রিকা/ম্যাগজিনের বিভিন্ন বিশ্লেষণে আমরা ইতিমধ্যেই জেনেছি পেট্রোবাংলা গতবছর সান্তোসকে (ব্লক ১৬ তে কেয়ার্ন-এনার্জির উত্তরসূরী) তৃতীয় পক্ষের কাছে গ্যাস বিক্রীর অনুমতি দিয়েছে (যদিও জানামতে এধরনের কোন বিক্রী এখনও পর্যন্ত হয়নি)। তৃতীয় পক্ষের কাছে বিক্রীর এই অপশন কিন্তু আগের পিএসসি গুলোতে এমনিতেই ছিল। এবং কেয়ার্ন এনার্জি এর জন্য ২০০৭ সালে পেট্রোবাংলার কাছে আবেদন করেছিল, যার অনুমোদন পেট্রোবাংলা দিয়েছে তিন বছর পর। আমি এর বিস্তারিত শর্তাবলি জানিনা।
আমার ব্যাক্তিগত বিশ্লেষণে মনে হয় বর্তমান পিএসসির শর্ত অনুযায়ী কন্ট্রাকটর তৃতীয় পক্ষের কাছে বিক্রীর ইচ্ছা প্রকাশ করার কথা না। কারণ, গ্যাসের দাম নির্ধারিত, কিন্তু তৃতীয় পক্ষের কাছে পৌছে দিতে হলে তাকে পেট্রোবাংলার পাইপলাইন ব্যবহার করতে হবে, যার জন্য পাইপলাইন ট্যারিফ কিংবা হুইলিং চার্জ দিতে হবে। তারপর পেমেন্টের কিছু ইস্যুও আছে।
ভারতে আইওসি/দেশী প্রাইভেট সেক্টার কোম্পানি তৃতীয় পক্ষের কাছে গ্যাস বিক্রী করতে পারে। এই তৃতীয় পক্ষের কাছে গ্যাস বিক্রীর বিভিন্ন ম্যডালিটি নিয়ে আমার আরও কিছু চিন্তাভাবনা আছে, কিন্তু এগুলি এই লেখার আলোচ্য বিষয় না। এই পিএসসিতে আপাত মনে হচ্ছে তৃতীয় পক্ষের কাছে গ্যাস বিক্রী কন্ট্রাক্টরের কাছে লোভনীয় কোন অপশন নয়। 
৩। তরলীকৃত গ্যাস বিদেশে রপ্তানি

এই পিএসসির ১৫/৫ ধারায় বলা আছে, ধারা ১৫/৬ (উপরে বর্ণনা করা দুটি অপশন) এবং ১৫/৫ এর কিছু উপধারার বিবেচনার পর (subject to), কন্ট্রাক্টরের আবিষ্কৃত গ্যাস তরলীকৃত করে রপ্তানি করার অধিকার আছে। আরও বলা আছে পেট্রোবাংলা তার প্রফিটগ্যাস অংশ প্রয়োজনীয় পরিবহনের ব্যবস্থা করে নিজেদের ব্যবহারের জন্য নিতে পারবে। কিন্তু এই অংশ কোনভাবেই মোট মার্কেটেবল গ্যাসের ২০% বেশি হতে পারবে না (এগারোতম বছরে ৩০% হবে)।
মূল্যের ব্যাপারে যা বলা আছে তার সারমর্ম হল কন্ট্রাক্টর পেট্রোবাংলাকে তার প্রফিট গ্যাস অংশের মূল্য ইউএস ডলারে পরিশোধ করবে। এই মূল্য কীভাবে নির্ধারিত হবে তা বলা আছে ধারা ১৭/৮ এ, যেটার আরও ব্যাখ্যার প্রয়োজন আছে। আরও বলা আছে, যেখানে প্রযোজ্য, কন্ট্রাক্টারকে প্রয়োজনীয় পাইপ-লাইন ট্যারিফ দিতে হবে।   
এই ধারার কিছু অস্পষ্টতাতো নিশ্চয়ই আছে। পরে এটা নিয়ে বিস্তারিত আলোচনা করছি। 
জাতীয় গ্রিডে সংযোগের জন্য পাইপলাইন

অর্থনৈতিক দৃষ্টিকোণ থেকে সফল হবে এমন গ্যাসক্ষেত্র আবিষ্কারের পর প্রথম এবং দ্বিতীয় অপশনের ক্ষেত্রে (পেট্রোবাংলার কাছে বিক্রী এবং তৃতীয় পক্ষের কাছে কন্ট্রাক্টরের নিজের অংশের বিক্রী) জাতীয় গ্রিড পর্যন্ত পাইপলাইনের মাধ্যমে সংযোগ দিয়ে গ্যাস আনতে হবে। অনুচ্ছেদ ১৬ তে এর বিস্তারিত ব্যাখ্যা আছে। 
গ্যাস আবিষ্কারের পর জাতীয় গ্রিড সংযোগ দেয়ার আগে তিনটা ভৌত অবকাঠামোর তৈরীর ব্যাপার আছে – প্ল্যাটফর্ম, পাইপলাইন এবং প্রসেসিং প্ল্যান্ট। এগুলি ‘ডেভেলাপমেন্ট প্ল্যানের অংশ’। কন্ট্রাক্টর পেট্রোবাংলা দ্বারা অনুমোদিত প্ল্যান অনুযায়ী এগুলি তৈরী করবে এবং কস্ট রিকোভারী অংশ থেকে এই খরচ উঠে আসবে। এই রিকোভারি সহ অন্য সকল কস্ট-রিকোভারি এই ৫৫% ব্যাকেটের মধ্যে সীমাবদ্ধ। 
যেহেতু এই পাইপলাইনের খরচ কস্ট রিকোভারবল আইটেম, এর মালিকানা (Title) অন্য সব ভৌত অবকাঠামো এবং সম্পদের মত পেট্রোবাংলার। ধারা ১৬/৫ তে বলা আছে তৃতীয় পক্ষ এটা ব্যবহার করতে পারবে, তবে এর ভিতর দিয়ে প্রবাহিত গ্যাসের জন্য পাইপলাইন ট্যারিফ হিসাবে গ্যাসের মূল্যের ১% পেট্রোবাংলাকে দিতে হবে।
এই পিএসসি তে এই স্পেসিফিক ১% পাইপলাইন ট্যারিফের ব্যাপারটা মনে হল নতুন সংযোজন মনে হয়েছে (আগে ট্যারিফের কথাটা ছিল কিছুটা অস্পষ্ট)। তবে সবচেয়ে ইন্টারেস্টিং লেগেছে এই কথাটা... the Contractor will be exempted from paying tariff during the cost recovery of the said pipeline. 
তারমানে দাঁড়াচ্ছে পাইপলাইনের কস্ট রিকোভারি শেষ হয়ে গেলে সেই গ্যাসক্ষেত্রের বাকী গ্যাস জাতীয় গ্রীডে দেয়ার সময় কন্ট্রাক্টরকে ১% হারে ট্যারিফ দিতে হবে? নতুন মনে হল। এই অনুচ্ছেদে কোন সমস্যা দেখি না।
এখানে, কিছুটা প্রাসঙ্গিক হওয়ায় আমাদের একটা সাফল্যের কথা বলতে হয়। ১৯৯৯/২০০০ সালে পেট্রোবাংলা অ্যাঙ্গলো-ডাচ আইওসি শেলের সাথে ব্লক ১৬ তে হুইলিং চার্জের ব্যাপারে একটা বিরোধে জড়িয়ে পরে। বিরোধ নিস্পত্তির জন্য দুই পক্ষকেই আমেরিকা ভিত্তিক ICSID (International Centre for Settlement and Investment Dispute) তে যেতে হয়। পেট্রোবাংলা সেই সেটলমেন্টে হেরে যায়, টাকার পরিমান ছিল প্রায় ৪ কোটি টাকা। নিশ্চিতভাবে পেট্রোবাংলা এর থেকে শিক্ষা পেয়েছিল। পরবর্তীতে একই ব্যাপারে শেভ্রনের সাথে বিরোধে জড়িয়ে পরে। কিন্তু এবার বাংলাদেশ জেতে। শেভ্রনকে দিতে হয় ৫০ কোটি ডলার (সূত্রঃ The financial Express, May 19 2010) । ডঃ কামাল হোসেন এই কেসে মূখ্য ভূমিকা পালন করেছিল। পিএসসিতে পাইপলাইন ট্যারিফের স্পেসিফিকেশন এই শিক্ষার প্রতিফলন  নিশ্চিত করে। 
গ্যাসের মুল্যায়ন 

পিএসসির অধিনে যে গ্যাস উত্তোলন করা হয় তার মুল্যায়ন কীভাবে করা হয় তা ধারা ১৫/৭ তে বর্ণনা করা আছে। তবে বলে রাখা উচিত, গ্যাসে কেনার আগে পিএসসির আলোকে পেট্রোবাংলার সাথে কন্ট্রাক্টরের একটা জিপিএসএকে (গ্যাস পারচেজিং এন্ড সেলিং এগ্রিমেন্ট) স্বাক্ষরিত হয়, যেখানে বিস্তারিত শর্তাবলী অন্তর্ভুক্ত থাকে। 
মোটাদাগে মূল্যায়নের ব্যাপারটা ব্যাখ্যা করা যায়। গ্যাসের দাম সাধারনত সিঙ্গাপুর ভিত্তিক High Sulfur Fuel Oil (“HSFO”) মুল্যের সাথে লিংক করা থাকে – যার ফলে HSFO মুল্যের উঠানামার সাথে সাথে গ্যাসের মুল্যেরও পারিবর্তন হয়। তবে গ্যাসের সর্বোচ্চ এবং সর্বনিম্ন মুল্য ‘ক্যাপ’ করা থাকে। তার মানে যদিও HSFO মুল্যের উঠানামার সাথে গ্যাসের মুল্যেরও পারিবর্তন হয় কিন্তু তা ‘ক্যাপড’ সর্বোচ্চ মুল্যের উপরে উঠে না অথবা সর্বনিম্ন মুল্যের নীচে নামে না। এই পিএসসিতে সর্বোচ্চ ক্যাপ ১৯৯৩/৯৪ তে করা অফশোর গ্যাসের সর্বোচ্চ ক্যাপের তুলনায় কিছুটা বাড়নো হয়েছে। সঙ্গত করণেই এই বৃদ্ধির পরিমান বলা হল না। 
তবে এই পিএসসিতে কন্ট্রাক্টরকে তার অর্জিত লাভের উপর করপোরেট ট্যাক্স দেয়া বাধ্যতামূলক করা হয়েছে। এটা একটা গুরুত্বপূর্ণ সংযোজন। 
গ্যাসের বন্টন

এখন আসি বন্টনের ব্যাপারটাতে। আইওসিরা প্রাথমিক অবস্থায় বেশ বড় ধরনের বিনিয়োগ করে। সফল গ্যাস আবিষ্কার এবং উত্তোলনের ক্ষেত্রে এই বিনিয়োগের এবং উত্তোলন খরচের সরকার দ্বারা অনুমোদিত অংশ আইওসিরা গ্যাস বিক্রীর টাকা থেকে ‘কস্ট-রিকভারীর’ আওতায় সরকারের কাছ থেকে পেতে পারে। একটা উদাহরন দেয়া যাক। ধরে নিলাম কোন এক মাসে ১০০ ইউনিট গ্যাস উঠানো হয়েছে এবং ঐ মাসে প্রতি ইউনিটের দাম ১ টাকা। তাহলে সেই মাসে গ্যাসের মোট দাম দাঁড়ালো ১০০ টাকা। এই পিএসসি অনুযায়ী কস্টরিকোভারির সর্বোচ্চ সীমা ৫৫%। প্রাথমিক অবস্থায় যেহেতু অনুসন্ধান, এবং ডেভেলাপমেন্টের খরচ রিকোভার করা হবে, সুতরাং প্রথমদিকে পুরো ৫৫% ই কস্টরিকোভারেবল গ্যাস হিসাবে যাবে বলে ধারনা করা হয়। এই টাকার, ধরি সর্বোচ্চ ৫৫% কস্ট-রিকভার করা হল। বাকী রইল ৪৫ টাকা - যাকে বলা হয় প্রফিট গ্যাস। এই প্রফিট গ্যাসের একটা অংশ পায় সরকার এবং একটা অংশ পায় আইওসি। এই বন্টনও আবার প্রতিদিন কত উৎপাদন করা হচ্ছে তার উপর নির্ভর করে (পিএসসির টেবিল ১৪/৬তে পাঁচটা স্ল্যাব দেয়া আছে)। যত বেশি গ্যাস উৎপাদন করা হবে পেট্রোবাংলার অংশ তত বাড়বে। আগের অভিজ্ঞতায় দেখা গেছে ৫৫% থেকে ৮৭% পর্যন্ত পেট্রোবাংলার অংশ হতে পারে। ধরলাম প্রফিট গ্যাসের ৬০% পাবে পেট্রোবাংলা এবং ৪০% পাবে আইওসি। তাহলে প্রথম দিকে এই ১০০ ইউনিট গ্যাস জাতীয় গ্রিডে দিবার জন্য আইওসির পাবে ৭৩ টাকা। যখন প্রাথমিক বিনিয়োগের টাকা রিকভার হয়ে যাবে, তখন শুধু উত্তোলন পরিচালনার ব্যয় রিকভার করা হবে এবং স্বাভাবিক ভাবেই প্রফিট গ্যাসের পরিমান বেড়ে যাবে এবং আইওসিএর প্রতিইউনিটের জন্য প্রাপ্য টাকা কমে যাবে।
দেখা যাচ্ছে বড় আবিষ্কারে পেট্রোবাংলার লাভ বাড়বে (আইওসিরও বাড়বে, কিন্তু অপেক্ষাকৃতভাবে পেট্রোবাংলার লাভ বেশি)
৮০ ভাগ বনাম ২০ ভাগ মালিকানা

আমার মনে হয়েছে কেউ কেউ হয়ত কস্ট-রিকোভারি এবং গ্যাস বন্টনের শতাংশের সাথে তরলীকৃত গ্যাস রপ্তানি অংশের একটা উপধারার সাথে মিলিয়ে ফেলছে। পেট্রোবাংলা পুরোটা গ্যাস কেনার ক্ষেত্রে পেট্রোবাংলার ফ্রি গ্যাসের পরিমান অনেকগুলি ভ্যারিয়েবলের উপর নির্ভরশীল। এর পরিমান, ধরুন পুরো উত্তোলিত গ্যাসের ২৫% থেকে আস্থে আস্থে বেড়ে ৭৫% ও হতে পারে (ব্যাপ্তি আরও বড় হতে পারে)।
এই পিএসসির ১৫/৫ ধারায় বলছে শর্তসাপেক্ষে কন্ট্রাক্টরের গ্যাসকে তরলীকৃত করে রপ্তানির অধিকার আছে। উপধারা ১৫/৫/৪ বলছে সেই ক্ষেত্রে পেট্রোবাংলা তার প্রফিটগ্যাস অংশ প্রয়োজনীয় পরিবহনের ব্যবস্থা করে নিজেদের ব্যবহারের জন্য নিতে পারবে। কিন্তু অংশ কোনভাবেই মোট মার্কেটেবল গ্যাসের ২০% বেশি হতে পারবে না (হয়ত তখন পেট্রোবাংলার প্রফিট গ্যাসের অংশ ৩৫-৪০%)। ৮০-২০ মালিকানার ব্যাপারটা তরলীকৃত গ্যাস রপ্তানির এই অপশন থেকে এসেছে। 
ন্যূনতম অনুসন্ধান কার্যক্রমের আইনগত বাধ্যবাধকতা (মিনিম্যাম ওয়ার্ক অবলিগ্যাশন, অনুচ্ছেদ ৬), অঙ্গীকার (গ্যারান্টি, অনুচ্ছেদ ৭)এবং ত্যাগ করা (রেলিঙ্কুইস্মেন্ট, অনুচ্ছেদ ৫)

মোটা দাগে ন্যূনতম অনুসন্ধান কার্যক্রমের আইনগত বাধ্যবাধকতা ব্যাপারটা এভাবে ব্যাখ্যা করা যায় যে পিএসসি স্বাক্ষর করার পর কন্ট্রাক্টরকে অনুচ্ছেদ ৬ তে বর্ণিত ন্যূনতম অনুসন্ধান কার্যক্রম চালাতে হবে। এই অনুসন্ধান কার্যক্রমের প্ল্যান এবং বাজেট পেট্রোবাংলা অনুমোদন করবে। প্রাথমিকভাবে এটার খরচ কন্ট্রাক্টরকে বহন করতে হবে। 
যদি কন্ট্রাক্টর অনুচ্ছেদ ৬ অনুযায়ী অনুসন্ধান না করে, তবে অনুচ্ছেদ ৭ অনুযায়ী ব্যাংক গ্যারান্টির টাকা বাজেয়াপ্ত করা হবে। অনুসন্ধানে অর্থনৈতিকভাবে সফল গ্যাস রিজার্ভের সন্ধান না পেলে অনুচ্ছেদ ৫ অনুযায়ী ধীরে ধীরে ঐ নির্দিষ্ট ব্লকের অপারেটরশিপ ত্যাগ করা যাবে। উদাহরণ হিসাবে বলা যায়, কেয়ার্ন এনার্জি ব্লক ৫ (সুন্দরবন এলাকা) তে ন্যূনতম অনুসন্ধান কার্যক্রমের শেষে ত্যাগ করেছে এবং একই ভাবে ব্লক ১০ ও অনুসন্ধান কার্যক্রমের শেষে ত্যাগ করেছে। 
সবশেষে কন্ট্রাক্টর যদি অর্থনৈতিক ভাবে সফল গ্যাস ক্ষেত্র আবিষ্কার করে, তবে ন্যূনতম অনুসন্ধান কার্যক্রম সহ অন্যন্যা খরচের অনুমোদিত অংশ কস্ট-রিকোভারির মাধ্যমে আদায় করে নিতে পারবে। যদি কোন ব্লকে অর্থনৈতিক ভাবে সফল গ্যাস ক্ষেত্র আবিষ্কার না হয়, তবে সেই খরচ কন্ট্রাক্টরকেই বহন করতে হয়। 
তরলীকৃত গ্যাস বিদেশে রপ্তানি

আমি প্রায় দুবছর আগে একটা ব্লগে গ্যাস রপ্তানির ব্যাপারে আমার নিজস্ব ধারণার কথা বলেছিলাম (রপ্তানির চিন্তা করারও সুযোগ নেই)। আমার শেষ পড়া উড ম্যাকেঞ্জির তৈরী করা ২০০৬ রিপোর্ট বলা হয়েছিল ৬.৯ টিসিএফ প্রুভড রিজার্ভের কথা। আরও বলা হয়েছিল আপার কেসের ক্ষেত্রে ২০১১ সাল থেকে গ্যাস সংকট শুরু হবে দেশে। যথারীতি http://www.hcu.org.bd এর রিপোর্টে ক্লিক করলে কিছুই আসে না। প্রুভড রিজার্ভ ঐ ৬-৭ র মধ্যেই আছে। সুতরাং আমাদের আসলে খুব তাড়াতাড়িই গ্যাস আবিষ্কার করা উচিত, রপ্তানি তো বহুদূর। উলটো এই মুহূর্তে আমাদের দেশে তরলীকৃত গ্যাস আমদানির সম্ভাব্যতা যাচাই হচ্ছে। আমাদের মত ঘনবসতি পূর্ণ দেশে ট্রেডিশন্যাল উপায়ে (ওপেন পিট অথবা হোয়াটেভার) কয়লা তোলারও কোন অপশন দেখিনা।  
প্রায় ছয় বছর আগে এক আইওসির বিশেষজ্ঞের সাথে আবিষ্কৃত গ্যাস তরলীকৃত করে রপ্তানি করার (এই পিএসসির ১৫/৫ ধারায় যে অপশনের কথা বলা আছে) অপশনের ব্যাপারটা আলাপ করেছিলাম। ধারণা পেয়েছিলাম আমাদের দেশের ভৌগলিক অবস্থানে ১০-১৫ টিসিএফের বেশি কোন রিজার্ভ পেলে হয়ত একটা মডেল রান করে দেখা যেতে পারে ভায়াবল কীনা, যেটা তার ভাষায় ‘ভেরি আনলাইকলি’।(ম, তামিম সাহেবের মতে ২০ টিসিএফ)।   
একটা সময় পাইপলাইনে গ্যাস রপ্তানির বিতর্কের পর আমার কাছে মনে হয়েছিল এই তরলীকৃতকরণের শর্তটা রপ্তানির বিপক্ষে একটা খুব বড় রক্ষাকবজ। এখন মনে হয় আসলেই আমাদের প্রত্যাশিত বড় একটা আবিষ্কার হলে কী হবে? ২০+ টিএফসি? বলতে দ্বিধা নেই ধারা ১৫/৫/১ আমার কাছে দুর্ভেদ্যই মনে হয়েছে (যদিও ৬/৭ বছর থেকে এই ধারার সাথে পরিচিত)। এই ধরনের পরিস্থিতিতে ধারা ১৫/৫/১ এ কন্ট্রাক্টর এবং পেট্রোবাংলার মধ্যে একটা ‘স্পেশাল এলএনজি এক্সপোর্ট অ্যাগ্রিমেন্টের’ কথা বলা আছে, যেটার সম্ভাব্য বিষয়বস্তু নিশ্চিতভাবেই পেট্রোবাংলার চিন্তাভাবনায় আছে। 
ধারা ১৫/৫/৫ এ বলা আছে কন্ট্রাক্টর কোন চুক্তি করতে পারবে না যতক্ষণ পর্যন্ত মুল্য, মুল্য-নির্ধারনের ফর্মুলা এবং যে কোন চুক্তি পেট্রোবাংলা দ্বারা অনুমোদিত হয়েছে। এটুকু বুঝা যায় যে কস্ট রিকোভারি, প্রফিট গ্যাস বন্টন এগুলি পিএসসির সাধারন অনুচ্ছেদ অনুযায়ীই হবে। 
এই ব্যাপারে আরও বিস্তারিত লেখার অবকাশ নেই, কারণ আমার কাছে আর বিশেষ কোন তথ্য নেই। 
এই পিএসসির আরও কয়েকটা অনুচ্ছেদ আছে আলোচনার করার মত। তবে আজকের মত এখানেই শেষ। পরবর্তীতে বাপেক্সের সক্ষমতা বৃদ্ধি এবং আইওসির উপর নির্ভরশীলতা কমিয়ে আনার ব্যাপার আমার ধারণা বিস্তারিত লেখার ইচ্ছে আছে। সেখানে প্রাসঙ্গিকভাবেই অনুচ্ছেদ ১০, ২০ এবং ২৫ এর কথা আসবে। গ্যাস ভুর্তকির ব্যাপারটাও আসবে আশারাখি।
মডেল পিএসসি ২০০৮


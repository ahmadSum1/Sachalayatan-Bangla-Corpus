জাসদঃ অসংলগ্ন ভাবনা -১



আলসেমি এবং ইন্টারনেট-টিভি আসক্তিতে আয়েশ করে ‘বই পড়া’ খুব একটা হয়ে উঠে না ইদানিং। তবে আমার জন্য সুখের সংবাদ যে সংবাদপত্রে ‘পড়ার মত’ তেমন কিছু পাইনা এখন আর।
গত কয়মাসে যে কয়টা ‘ইতিহাস বিষয়ক’, বই পড়া হয়েছে, তাতে কিছুটা হতাশই হয়েছি। তবে সবচেয়ে হতাশ হয়েছি সামরিক কর্মকর্তার রাজনীতিকে হেয়, তারচেয়ে বেশি নিজেকেই হাস্যস্পদ করে লেখা ইতিহাস বিশ্লেষণের বই হাতে নিয়ে।
তারপরও মহিউদ্দিন আহমেদের লেখা বই ‘জাসদের উত্থান পতনঃ  অস্থির সময়ের রাজনীতি’ প্রকাশের সাথে সাথে, বাংলাদেশের ক্রিকেট খেলা দেখার মত করে, কিনতে গেলাম। প্রথমা প্রকাশন দেখে আর কেনা হল না। ‘স্বাধীনতা যুদ্ধের ইতিহাস পূর্নলিখন প্রজেক্টের’ বই পড়তে ইচ্ছে হয় না। সেদিন জনাব মহিউদ্দিন আহমেদকে টিভিতে একটা টকশোতে দেখে মনে হল তাঁর বই কেনা যায়। 
প্রচুর খেটেছেন জনাব আহমেদ এই বই লিখতে। সাংবাদিকের নির্মোহ দৃষ্টি নিয়ে লিখতে চেষ্টা করেছেন, যদিও পারিপার্শিক অনেক কিছু যোগ করে বইটাকে বেশ মূল্যবান করার সুযোগ ছিল তাঁর কাছে। তবে বইটাতে আছে সিরাজুল আলম খানকে কিছুটা মহামান্বিত করার এবং ১৫ আগস্টের ঘটনাকে অত্যন্ত সরলীকরণ করার চেষ্টা। আমার লেখাটা এই বই নিয়ে কোন আলোচনা না। 
বরং সরলীকৃত অসংলগ্ন কিছু ভাবনা নিয়ে ব্লগর ব্লগেরের চেষ্টা। রেফারেন্স গুলি এই বই থেকেই নেয়া। 
জাতীয় সমাজতান্ত্রিক দল (জাসদ) নিজেদের অভিযাত্রায় নিঃসন্দেহে একদল মেধাবী, ডেডিকেটেড, স্বপ্নচারী তরুণকে দলে নিতে পেরেছিল। জাসদের অফিসিয়্যাল ‘জন্ম’ স্বাধীন দেশে দশ মাসের মাথায় বাহাত্তরের অক্টোবরে- বৈজ্ঞানিক সমাজতন্ত্র, ‘বিপ্লব’, ‘প্রতিবিপ্লবের’ স্বপ্ন নিয়ে উত্থানও ছিল খুব দ্রুত। তারপর মাত্র চার বছরের মাথায়, ছিয়াত্তরে দলের অস্তিত্বের সংকট। একটা স্কুল অভ থট (অথবা কন্সপিরেসি থিওরী) প্রশ্ন করে, জাসদের সেই স্বর্ণযুগ স্বপ্নচারী মেধাবী তরুণ, বিপ্লব-প্রতিবিপ্লবের আড়ালে স্বাধীনতা-বিরোধিদের ‘ইনকিউবেসন পিরিওড’ (Incubation Period) ছিল কিনা সেটা? তারপর ১৯৭৬ এ ‘হোস্ট সেলের’ মৃত্যু?  তবে সেটা যে নেতাদের জ্ঞাতসারে করা হয়েছে তা নাও হতে পারে। কুশীলবরা ধরাছোঁয়ার বাইরে থেকে গেছে আজ পর্যন্ত। দেখা যাকঃ 
১। জাসদের জন্ম নিয়ে একাধিক ‘কনস্পিরেসি থিওরি’ আছে। শুরু করি ছাত্রলীগের দুই গ্রুপের (সিরাজপন্থী ‘রব গ্রুপ’ এবং ‘মুজিববাদী গ্রুপ’) বাহাত্তর এর ২১-২৩ জুলাই কেন্দ্রীয় সম্মেলনের ঘোষণা নিয়ে, যে দুটাতেই বঙ্গবন্ধুকে উদ্বোধন করার জন্য আমন্ত্রণ করা হয়।  বঙ্গবন্ধু শুধু মুজিববাদী গ্রুপে গিয়েছিলেন। অনেকের ধারণা সেটাই জাসদের সূচনা। আরেকটু আগাই। রব গ্রুপের সম্মেলন আকর্ষণীয় করার জন্য কোলকাতা থেকে শিল্পী আনা হয়েছিল ‘আল মাহমুদের’ ব্যক্তিগত উদ্যোগে। উদীয়মান গণসংগীতশিল্পী ফফির আলমগীর গেয়েছিলেন স্বরচিত গান ‘এক’শ টাকা চালের দাম/ মুজিব বাদের অপর নাম’। যদিও তখনও চালের মন ৬০ টাকা। রব গ্রুপের কার্যক্রমে প্রতিবেদন উপস্থাপন করেন সাধারন সম্পাদক  শাজাহান সিরাজ। প্রতিবেদনে ‘শ্রেণি সংগ্রাম ত্বরান্বিত করে ধাপে ধাপে সামাজিক বিপ্লবের মাধ্যমে বৈজ্ঞানিক সমাজতন্ত্র’ প্রতিষ্ঠা করার’ অঙ্গীকার ব্যক্ত করা হয়। 
এবার পিছনে ফিরে যাই। জনাব আহমদ তার বইতে বলেছেন, 'সিরাজপন্থীরা এপ্রিলে (বাহাত্তর) একটা গোপন বৈঠক করেন। সভায় অন্যান্যের মধ্য উপস্থিত ছিলেন সিরাজুল আলম খান, কাজী আরেফ আহমেদ, আসম আব্দুর রব, মনিরুল ইসলাম, শাজাহান সিরাজ, মো. শাজাহান, বিধানকৃষ্ণ সেন, সুলতানউদ্দিন আহমেদ, এম এ আওয়াল, নূরে আলম জিকু ও আলী রেজা। ...তারা নতুন একটি রাজনৈতিক দল তৈরির ব্যাপারে একমত হন'।  সুতরাং পরিকল্পনা আগে থেকেই ছিল। হয়ত বীজ বোনা হয়েছিল ষাটের দশকে ‘নিউক্লিয়াস’ গড়ার মাধ্যমে। 
১৭ সেপ্টেম্বর শিক্ষা দিবসে উপলক্ষে রব গ্রুপের 'জনসভায়' আ স ম আবদূর রব রাজনৈতিক দলের আভির্বাবের ইঙ্গিত দেন। কিন্তু রাজনৈতিক দল করার আবশ্যকীয় শর্ত তখনো পূরণ হচ্ছিল না। পরে আরও আলোচনা হবে।
২। জাসদের মূখপাত্র পত্রিকাটির নাম ছিল ‘গণকন্ঠ’, সেটার ইতিহাসের দিকে দেখি। সিরাজপন্থী ছাত্রলীগের একদল কর্মী একাত্তরের শেষ দিকে পুরান ঢাকার র‍্যাংকিন স্ট্রিটে অবস্থিত জনতা প্রিন্টিং এন্ড প্যাকেজেসের দখল নিলেন, নেতৃত্ব ছিলেন ‘আফতাবউদ্দিন আহমেদ’। ঐ প্রেস থেকেই জামায়াত ইসলামীর পত্রিকা ‘সংগ্রাম’ ছাপা হত। ১৯৭২ সালের ১০ জানুয়ারী আফতাবউদ্দিন প্রথম পত্রিকা বের করেন, সম্পাদকের নাম ছিল ‘কবি  আল মাহমুদ’। (তারিখটা এবং নামগুলি খেয়াল করুন)
৩। স্বাধীন দেশের পথচলার মাত্র দশ মাসের মাথায় আত্মপ্রকাশ করা দলটির লক্ষ্য ও কর্মসূচীর কিছু অংশ উল্লেখ করি......’তাই জাতির এই যুগসন্ধিক্ষণে বাংলাদেশের স্বাধীনতা ও  সার্বভৌমত্ব রক্ষার প্রয়োজন এবং বর্তমান প্রতিক্রিয়াশীল সাম্রাজ্যবাদীদের ক্রীড়ানক ও পুতুল সরকারকে উৎখাত করার উদ্দ্যেশ্যে এবং আগামী দিনের সামাজিক বিপ্লবের মাধ্যমে...।’ সরকার উৎখাতের প্রতিজ্ঞা স্পষ্ট।
৪। নেতাদের কথা আলোচনা হোক। বাহাত্তরের ২৩ ডিসেম্বর জাসদের প্রথম কাউন্সিল অধিবেশনে মেজর জলিল সভাপতি, আ স ম আবদূর রব সাধারন সম্পাদক এবং শাহাজান সিরাজ যুগ্ম-সম্পাদক হন। তাদের পরবর্তী ইতিহাস আমরা জানি। কিন্তু আমার মূল ইন্টারেস্ট সামরিক কানেশনে। দেখা যাক।
জলিল মুক্তিযুদ্ধের সময় ছিলেন কনিষ্ঠতম মেজর – ৯ নং সেক্টরের অধিনায়ক ছিলেন। ডিসেম্বরে ‘ভারতীয় বাহিনীর লুটপাটের’ বিরুদ্ধে প্রতিবাদ জানিয়ে গ্রেপ্তার হন। তাকে সামরিক আদালতে বিচারের মুখোমুখি করা হয়। আদালতের প্রধান ছিলেন মুক্তিবাহিনীর সেক্টর কমান্ডার লে. কর্নেল আবু তাহের। জলিল নির্দোষ প্রমানিত হন, কিন্তু সেনাবাহিনী থেকে পদত্যাগ করেন। এর পর থেকেই তিনি উদ্যেশ্যহীন ভাবে ঘোরাফেরা করতে থাকেন। জলিল যখন বুঝলেন সেনাবাহিনীতে তার আর ভবিষ্যৎ নেই, তিনি রাজনীতির প্রতি আগ্রহী হয়ে উঠেন। তিনি এসেছিলেন নিম্নবিত্ত পরিবার থেকে এবং অন্য অনেক সেক্টর কমান্ডার তাকে যথেষ্ট ‘এলিট’ মনে করতেন না এবং এড়িয়ে  চলতেন। পরে সেই তিনিই কিন্তু সাম্প্রদায়িক রাজনীতির দীক্ষা নিয়েছিলেন। 
জনাব আহমেদ তার বইয়ের ১১৫ পৃষ্ঠায় একটি ঘটনার কথা উল্লেখ করেন। চুয়াত্তরের গোড়ার দিকে মেজর জলিল ভয়েস অভ আমেরিকা, ইউপিআই এবং ডেইলি টেলিগ্রাফের প্রতিনিধি আমানউল্লার সঙ্গে আলোচনা কালে তাঁকে পাকিস্তানে ভুট্টো ও তার দলের সাথে যোগাযোগের সম্ভাবনার কথা উল্লেখ করেন, এবং তিনি যেন সাথে থাকেন সেই অনুরোধ করেন। জনাব আমানউল্লা অবশ্য জলিলের সেই মিটিঙে থাকতে পারেননি।
জনাব আহমেদ লিখেছেন, লে. কর্নেল আবু তাহের সর্বহারা পার্টিকে অর্থ ও অস্ত্রশস্ত্র দিয়ে সাহায্য করতেন। একপর্যায়ে তাহের সর্বহারা পার্টিকে একটা ওয়ারলেস ট্রান্সমিটার জোগাড় করে দেন। তাহেরের সাথে জাসদের যোগাযোগ আছে এটা সর্বহারা পার্টির নেতাদের কাছে অজানা ছিল না। তবে যোগাযোগ যে কতটা উঁচু পর্যায়ে, তা তারা বুঝতে পারেনি। আবার সর্বহারা পার্টির সাথে যে তাহেরের ঘনিষ্ঠ যোগাযোগ আছে, সেটাও জাসদের কাছে অজানা ছিল না। 
আবার সেনাবাহিনীতে সর্বহারা পার্টির কাজ ছিল অফিসারদের মধ্যে। পুলিশ বাহিনীতেও তাদের অনেক লোক ছিল, যারা নিয়মিত তথ্য সরবারাহ করত। সেনাবাহিনীতে লে. কর্নেল জিয়াউদ্দিন, লে. কর্নেল আবু তাহের, মেজর শরিফুল হক ডালিম (১৫ আগস্ট হত্যাকান্ডে সরাসরি জড়িত), মেজর নূর চৌধুরী (১৫ আগস্ট হত্যাকান্ডে সরাসরি জড়িত), ফ্লাইট লে. সালাহউদ্দিন ও মেজর জিয়াউদ্দিন সর্বহারা পার্টির সদস্য  ছিলেন অথবা যোগাযোগ রাখতেন। 
জনাব আহমদ ১৫ আগস্ট অভ্যুত্থানের ব্যাপারে ১৭১ পৃষ্ঠায় লিখেছেন, ১৫ আগস্ট ভোরবেলা ঢাকা শহরের অনেক অধিবাসীর ঘুম ভাঙে গোলাগোলির আওয়াজে। দিনটি ছিল ৩০ শ্রাবণ, শুক্রবার। রেডিওতে ঘোষণা শোনা যাচ্ছিলঃ ‘ আমি মেজর ডালিম বলছি। স্বৈরাচারী শেখ মুজিবকে হত্যা করা হয়েছে। “সারা বিশ্বে” কারফিউ জারি করা হয়েছে’। তিনি ঘোষণা শেষ করলেন, ‘বাংলাদেশ জিন্দাবাদ’ বলে। ঢাকা বেতারে প্রায় ৪৪ মাস পরে আবার জিন্দাবাদ ধ্বনি শোনা গেল। 
আবার ১৭৮ পৃষ্ঠায় লিখেছেন, লে. কর্নেল আবু তাহের মেজর রশিদের অনুরোধে সকাল নয়টায় ঢাকা বেতারকেন্দ্রে যান। সেখানে তিনি খন্দকার মোশতাক আহমেদ, তাহের উদ্দিন ঠাকুর, মেজর ডালিম ও মেজর জেনারেল খলিলুর রহমানকে দেখতে পান।
লে. কর্নেল আবু তাহের বঙ্গোভবনেও জান, মিটিং করেন, সেনাবাহিনীর জেনারেল জিয়াউর রহমানকেও ডেকে নেন। তিনি মোশতাককে পাচটি প্রস্তাব দেন এবং সামরিক আইন জারির কথা বলেন। যদিও জনাব আহমেদ তাঁর বইতে লিখেছেন, ‘এ বিষয়ে তিনি গণ বাহিনীর কেন্দ্রীয় কমান্ড কিংবা জাসদ পার্টি ফোরামের সঙ্গে আলোচনা করেননি এবং এসব প্রস্তাব উত্থাপনের জন্য পার্টি তাঁকে মোন ম্যান্ডেট দেয়নি’।
তবে ১৫ আগস্টের পর গণবাহিনীর পক্ষ থেকে একটি লিফলেট প্রচার করা হয়। লিফলেটের শিরোনাম ছিল, খুনি মুজিব খুন হয়েছে – অত্যাচারীর পতন অনিবার্য’।
ফিরে আসি ‘ঢাকা বেতারে প্রায় ৪৪ মাস পরে আবার জিন্দাবাদ ধ্বনি শোনা গেল’ এই লাইনটিতে। যদিও জনাব আহমেদ অভ্যুত্থান কে ‘কতিপয় সেনার পারসোন্যাল ভেন্ডাট্টা’ টাইপ বলতে চেয়েছেন, কিন্তু আমরা জানি এই অভ্যুত্থানের মধ্য দিয়েই বাংলাদেশের পিছনে ফরে চলা শুরু হয়।
বাংলাদেশ জিন্দাবাদ হঠাৎ কোন কাকতালীয় স্লোগান নয়, একটা বড় ছকেরই অংশ। 
(পরে সম্পাদনা করা হয়েছে)
(চলবে)


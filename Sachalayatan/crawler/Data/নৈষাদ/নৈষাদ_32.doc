দ্রব্যমূল্য, আলোচ্য প্রসঙ্গ, মহারথীদের চিন্তাভাবনা, আমরা আম-জনতা ইত্যাদি



পণ্যের দাম বাড়ার ইস্যুটা সারা বছর ধরেই থাকে, রমাজানের মাসে শুধু চরম আকার ধারন করে এই আর কি। এবার অবশ্য এখন পর্যন্ত চরম অবস্থা দেখা যাচ্ছে না। একবার এক প্রতিষ্ঠিত মধ্যম সারির ব্যবসায়ীকে এই বিষয়ে প্রশ্ন করলে উত্তর ছিল, 'ঐ একটা মাসেই তো ভাই ব্যবসা করি'। তাই? তাহলে বাকী এগারো মাস কী করেন ভাই? এটাই হয়ত ব্যবসায়ীদের সামগ্রিক চিন্তাভাবনার একটা প্রতিফলন।
বর্তমান দ্রব্যমুলের ব্যপারে মহারথীদের চিন্তাভাবনার আগে ফিরে যাই ছাত্র জ়ীবনে শোনা একটা মন্তব্যে। ঢাকা বিশ্ববিদ্যালয়ের ব্যবসায় প্রশাসন ইনস্টিটিউটের একজন অধ্যাপক পুঁজিবাদী এবং সমাজতান্ত্রিক অর্থনীতির বিতর্ক ভরা খুবই উপভোগ্য একটা ক্লাশে চরম উন্নাসিক একটা কথা বলেছিলেন। বলে রাখা দরকার, তিনি আমেরিকাতে পড়েছেন, তাঁর পিতা দেশের প্রশাসনের সাথে জড়িত ছিল এবং তিনি নিজে ব্যবসা জগতের সাথে অনেকদিন থেকে জড়িত, এবং পুঁজিবাদের একজন গোঁড়া সমর্থক। তাঁর মুল বক্তব্যের সারমর্ম ছিল অর্থনীতির ব্যাপারে বাংলাদেশের আম জনতার সাথে আমেরিকার আম জনতার পার্থক্য।(বলে রাখা দরকার বিতর্কে ভরা সেই ক্লাশে তিনি কিছুটা উত্তেজিত ছিলেন, এটা তার রাগের কথাও হতে পারে।) তাঁর ভাষায় আমেরিকান সাধারন জনগন ব্যষ্টিক অর্থনীতি, আরও স্পেসিফিক ভাবে বললে নিজে যে সকল পণ্য ব্যবহার করে তার ব্যাপারেই মাথা ঘামায়। ব্যাপারটাতে হয়ত আত্মতুষ্টিই প্রাধান্য পায়, কিন্তু, তাঁর মতে এতে ভোক্তার অধিকার নিশ্চিত হয়। অপর পক্ষে আমাদের দেশের সাধারন জনগন, তাঁর কথায় ম্যাক্র নিয়ে খুব বেশী ভাবে। যদিও ব্যাপারটাতে দেশ প্রেমের একটা যোগ আছে বলে মনে হয়, কিন্তু এর ফলে খুব সহজেই কায়েমি স্বার্থান্বেষীরা নিজ উদেশ্যসাধনে কাজে লাগাতে পারে। আপাত উন্নাসিক মন্তব্য মনে হলেও আমার ধারনা আমি এর কিছুটা বাস্তব প্রমান পেয়েছি। শ্রদ্ধা রেখে আমাদের সাবেক অর্থমন্ত্রীর দুইটা উদাহরণ দেই। এক সময় তিনি বলেছিলেন আমাদের আগের সরকার ম্যাক্র অর্থনীতির অনেক ক্ষতি করে গেছে। নিশ্চই এর সত্যতা ছিল। কিন্তু সেই কথায় আমরা আম-জনতা এমন ভাবে প্রভাবিত হয়েছিলাম যে সরকারের পক্ষে অনেক কিছুই, তার মধ্যে পণ্যের দাম বাড়ার ব্যপারটাও জাস্টিফাই করার সুযোগ ছিল। আমার মনে আছে ম্যাক্র অর্থনীতির সম্ভাব্য ক্ষতির ব্যাপারে একমত হয়ে চায়ের টেবিলে ঝড় তোলা একজনের কাছে এর কয়েকটা ক্ষতিগ্রস্ত সুচক এবং এর সম্ভাব্য পরিণতির কথা জানতে চেয়েছিলাম। তিনি সরু চোখে আমার দিকে তাকিয়ে জানতে চেয়েছিলেন, 'আপনি কী বলতে চান?' তিনি কিন্তু কোন উত্তর দিতে পারেন নাই। আরেকটা উদাহরন ছিল কোন এক বাজেটে মদ জাতীয় পানীয়ের উপরে শুল্ক কমিয়ে দেওয়া। দেশে বিশাল হৈ চৈ শুরু হয়েছিল। আমার ধারনা মাননীয় অর্থমন্ত্রী ইচ্ছাকৃত ভাবেই আমাদের মত আম জনতার দৃষ্টি অন্যদিকে সরিয়ে নিয়েছিলেন। আমার ভাবনা যদি সত্যি হয়ে থাকে, তবে আমাদের উপর সহজেই প্রভাব বিস্তার করার বিষয়ে তার এই প্রজ্ঞার উপর শ্রদ্ধা অনেক বেড়ে যাওয়া উচিত নয়কি? তবে কি আমি একটা ভোগ-বাদী, আত্মতুষ্টিই প্রাধান্য পায় এমন মানুষের সাফাই গাইছি। অবশ্যই না। আমি শুধু বলতে চাচ্ছি অন্যের দাবার বোর্ডের বোড়ে না হওয়ার ব্যাপারটা।
ফিরে আসি বর্তমানে। সেদিন টেলিভিশনের একটা টক-শোর (রোড টু ডেমক্রেসি)কিছু কিছু অংশ দেখছিলাম (আমি সবটা দেখি নাই)। অতিথি ছিলেন ভোজ্যতেল মিল মালিক সমিতির সভাপতি রউফ চৌধুরী এবং সম্ভবত অর্থনীতি সমিতির সাবেক সভাপতি ড. মইনুল ইসলাম। সেই পুরানো বিষয় - দ্রব্যমূল্য, এবং সেই পুরানো কথাই, নতুন কিছু নাই। জনাব চৌধুরী সিন্ডিকেটের ব্যাপারটা মানতে নারাজ। সাংবাদিক এবং জনাব ইসলাম সিন্ডিকেটের উপর দোষ দিচ্ছেন। আরেকটা ইস্যু এসছিল। জনাব চৌধুরী বললেন রমজান মাসে 'মিল থেকে' সরকারের বেধে দেয়া দামেই ভোজ্যতেল বিক্রী হবে (খেয়াল করুন ভোক্তার কাছে আসা পর্যন্ত দামের নিশ্চয়তা কিন্তু নাই)। রমজান মাসের পরে কী হবে, উপস্থাপকের এ ধরনের প্রশ্ন তিনি এড়িয়ে গেলেন। গনমাধ্যমের ব্যাপারটাও আসল। করপোরেট কী তাদের কন্ট্রোল করে? তাহলে কী গনমাধ্যম সিন্ডিকেটের বিরুদ্ধে দাড়াঁতে পারবে? উত্তর নেই। জনাব ইসলাম রেশনিং এর কথাও বলেছেন। তবে যে বিষয়টা আমাকে কিছুটা আশ্চার্যান্বিত এবং ব্যাথিত করেছে করেছে তা হল আইন বিষয়ক একটা ব্যাপার। জনাব ইসলাম আমেরিকাতে 'ফেয়ার প্রাইস' ধরনের একটা আইনের কথা বলার চেষ্টা করেছিলেন, কিন্তু জনাব চৌধুরী 'আপনি জানেন না' বলে এ ধরনের কোন আইনের অস্তিত্ব উড়িয়ে দিয়েছিলেন। ইন্টারনেটে এধরনের কোন আইন খোঁজে পেলাম না (ফেয়ার ট্রেড আইন আছে, যেটা মুলত ডাম্পিং রোধের জন্য ব্যবহৃত হয়।) কী বলতে চেয়েছিলেন জনাব ইসলাম? ব্যাপারটা তাঁর ব্যাখ্যা করা উচিত ছিল। অব্যাখ্যাত তাঁর এই কথায় তাঁর নিজের গ্রহনযোগ্যতাই কি ক্ষতিগ্রস্থ হল না?   
কাল টেলিভিশনের খবরে দেখলাম অর্থমন্ত্রী জনাব আবুল মাল আবদুল মুহিত কয়েকটি পণ্যের দাম বাড়ার কথা স্বীকার করে নিয়েছেন। সিন্ডিকেটের ব্যাপারটাও বলেছেন, তবে এ ব্যাপারে তার কথায় আন্তরিক ভাবেই হতাশার সুর ছিল। সিন্ডিকেট কন্ট্রোল করা কী সরকারের ক্ষমতার বাইরে? তিনি ভোক্তাদের ক্ষোভ এবং দ্রোহের কথাও বলেছেন। 
বানিজ্য মন্ত্রী টিসিবির কথা বললেন।টিসিবিকে আবার চালু করা একটা ভাল পদক্ষেপ, এখন চলতে পারলেই হল। মাননীয় মন্ত্রী এথিক্সের কথাও বললেন। আসলে বাংলাদেশে দ্রব্যমূল্য বাড়ানোর ক্ষেত্রে এথিক্সের কথা শুনলে আমার কেন জানি হাসি পায়। খাদ্য পণ্যের সাথে মুনাফার জন্য বিষ মেশাতেও যেখানে যে কোন সারির ব্যবসায়ীর বিন্দুমাত্র অনুশোচনা হয় না, সেখানে সামান্য দ্রব্যমূল্য নামক ব্যাপারটাতে দ্বিধার কথা চিন্তা করাতো হাস্যকরই।
সিন্ডিকেট নামক শক্তিশালী অথচ অদৃশ্য বস্তুটি আমার কাছে কৌতুহলোদ্দীপক মনে হয়। কেউ বলে আছে, কেউ বলে নেই। আমরা আম জনতা ধন্দে থাকি, শুধু পকেট থেকে টাকা চলে যায়। সরকারও এর কাছে নস্যি। অবশ্য আমাদের শক্তিশালী সাবেক তত্ত্বাবধায়ক সরকার সম্ভবত হাড়ে হাড়ে টের পেয়েছিল - সিন্ডিকেট কী জিনিস। তবে সব কিছুর মত এরও একটা ভাল দিক আছে। ট্রাফিক জ্যামের মত, দেড়ি হলেই যত দোষ নন্দ ঘোষ। 
বিশ্বব্যাপি অর্থনৈতিক মন্দার জন্য বিদেশে দাম বাড়ার ব্যাপারটা এবার আনা যাচ্ছে না। ব্যবসায়ীদের কিছু কিছু প্রকৃ্ত কারনের সাথে 'জার্মানীর কোলন শহরে কাঁচা লংকার দাম বেড়েছে বলে কারওয়ান বাজারে দাম তিন গুন হয়েছে' - এধরনের ব্যাখ্যা এবার ধোপে টিকবে না। মাজার ব্যাপার হল, আমাকে বছরের শুরুতে বাংলাদেশের মুদ্রাস্ফীতির কিছু উপাত্ত পাশ্চাত্যের একটি দেশে পাঠাতে হত। (সে আরেক কাহিনী, বাংলাদেশ ব্যাঙ্ক এবং Consumer Association of Bangladesh এর উপাত্তে ব্যাপক পার্থক্য, ব্যাখ্যা করতে করতে...।)। এ বছরের প্রথমে জানতে চাওয়া হল বিস্ফীতকরণের (deflation) সম্ভাবনা কত শতাংশ? বাংলাদেশে?? অর্থনীতির পাঠ নিয়ে যান আমাদের ব্যবসায়ীদের কাছ থেকে।
সেই বিখ্যাত কালো টাকার কোন প্রভাব থাকে কি পণ্যের দাম বাড়ার ব্যাপারে? আমার বিশ্বাস থাকে, তবে আম জনতার নিত্য প্রয়োজনীয় পণ্যের উপর হয়ত এর প্রভাব কম। কালো-সাদা বিতর্কের সময় কিছু লোক একটা হাস্যকর যুক্তি দেয়ার চেষ্টা করেছে - কালো টাকা নাকি অর্থনীতিতে আসে না। অবশ্যই আসে, ভোগ্যপণ্যে। আসলে পুঁজিবাদী ব্যবস্থার খারাপ দিকে ভোগ্যপণ্য কেনার ব্যাপারে যে প্রণোদনার ব্যবস্থা আছে তার সাথে, অথবা বিজ্ঞাপন-নিয়ন্ত্রিত জীবনের সাথে কালো টাকা ব্যবহারের একটা মারাত্মক সম্পর্ক তৈরী হয়ে যায়। 
যাক এসব কথা। মাননীয় অর্থমন্ত্রী ভোক্তাদের ক্ষোভ এবং দ্রোহের কথা বলেছেন, অধ্যাপক সাহেব বলেছেন ভোক্তার অধিকারের কথা। তার কী হবে? হয়ত সমাধান এখান থেকেই আসবে। (আমি দ্রোহের পজিটিভ দ্যোতনাই ব্যবহার করছি)। আশার কথা প্রশাসনের লোকজন সমস্যা স্বীকার করে নিচ্ছে এবং পদক্ষেপও নিচ্ছে। আশার কথা ভোগ-বাদীতা গ্রাস করেছে ছোট্ট একটা অংশকে, আবার অন্যের দাবার বোর্ডের বোড়ের সংখ্যাও নিতান্তই কম। আশায় আছি একদিন শক্তিশালী একটা ভোক্তার সমিতি গড়ে উঠবে। সবশেষে আছে আমাদের আশার শেষ আশ্রয়, আম-জনতার ভোট। ম্যাক্র নিয়ে ভাবিত আম জনতাই হয়ত এসবের সমাধান দিবে। 


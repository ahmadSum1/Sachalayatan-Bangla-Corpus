অধ্যাপক আনু মোহাম্মদের উপর হামলা, কিন্তু সমাধানের উপায় কী? 



সচলে আমার প্রথম লেখার চেষ্টা ছিল তৃতীয় রাউন্ড বিডিং এ বিশেষজ্ঞদের মতবিরোধ নিয়ে। ব্যাপারটা যে এভাবে বাঁক নেবে বোঝা যায়নি। অধ্যাপক আনু মোহাম্মদের মত সর্ব-গ্রহনযোগ্য একজন অধ্যাপকের উপরে পুলিশী হামলা - ব্যাপারটা স্থূল, অশ্লীল। আনু মোহাম্মদ, জাফর ইকবালের মত মানুষ যে কোন প্রতিকুলতায় মাথা উঁচু করে দাঁড়িয়ে থাকতে পারেন। তাঁদের এই আমিত শক্তি এবং সাহস তাঁরা বাহুতে নয়, ধারন করেন হৃদয়ে। যাক সে কথা। (এক বিদ্যোৎসাহী আবার দেখলাম ফরহাদ মজহার সাহেবকে এই শ্রেণীতে ফেলার চেষ্টা করেছে।)। রাত ন'টার খবরে দেখলাম সরকারের পক্ষ থেকে আনু মোহাম্মদকে সমবেদনা জানাতে হাসপাতালে গেছে মতিয়া চৌধুরী এবং উপদেষ্টা মিঃ ইমাম। 
নব্বইয়ের দশকের শেষের দিকে (নাকি এই শতকের গোড়ার দিকে?) গ্যাস রপ্তানীর বিরুদ্ধে আন্দোলন হয়েছিলে। সেটা ছিল গ্যাস রপ্তানীর অপচেষ্টার বিরুদ্ধে আন্দোলন (তখন পিএসসি উন্মুক্ত ছিল না)। এই এক দশকে আমরা কতটুকু এগিয়েছি? আমি এখানে কয়েকটা পয়েন্ট আলোচনা করব।
তার আগে একটা ডিস্ক্লেইমার দিয়ে নেই। ইদানিং আমার ধারনা সব ব্যাপারে আমরা ছোট বুশ সাহেবের মতবাদে বিশ্বাসী  - আইদার ইউ আর উইথ আস, অর উইথ দ্য এনিমিজ। এখানে, সরকারের পক্ষে নাকি তেল-গ্যাস-খনিজ সম্পদ ও বিদ্যুৎ-বন্দর রক্ষা জাতীয় কমিটির পক্ষে? (আরেকজন তো আরও রসিক - ইউ আর আইদার প্রেগন্যান্ট অর নট, নো ইন-বিটুইন)। গ্যাস রপ্তানীর চিন্তা করাও যে এই মুহূর্তে সম্ভব না তা আমি আমার আগের লেখায় তথ্য দিয়ে দেখিয়েছি। তবে আমি দেখতে চেষ্টা করব এর সমাধানের উপায়। আরেকটা ব্যাপার, এই মুহূর্তে আমি কোন ভাবেই তেল-গ্যাসের সাথে জড়িত নই, আম জনতা হিসাবে শুধু আমার অধিকার ছাড়া। 
১। মডেল পিএসসি, অথবা যে কোন স্বক্ষরকৃত পিএসসির প্রথম পাতার দুটা ক্লজঃ
All mineral resources including Petroleum within the territory, continental shelf and economic zone of Bangladesh are vested in the People's Republic of Bangladesh; and
The Government has, under the Bangladesh Petroleum Act, 1974 (Act No. LXIX of 1974) as amended up to date, the exclusive right and authority to explore, develop, exploit, produce, process, refine and market Petroleum Resources within the territory, continental shelf and economic zone of Bangladesh and it has also the exclusive right to enter into Petroleum Agreements with any person for the purpose of any Petroleum Operations; 
এখানে এক্সক্লুসিভ কথাটা খেয়াল করুন। সরকার, তথা জনগন। সুতরাং সিদ্ধান্ত গ্রহনের ক্ষেত্রে জনগনের অংশগ্রহন নিশ্চিত করা জরুরী। কিভাবে? জনগনের প্রতিনিধিরা আছেন সংসদে, তাঁরাই প্রাথমিক ভাবে নিশ্চিত করবেন জনগনের অংশগ্রহন। বিশেষজ্ঞরা তো আছেনই। এ ব্যাপারে আমরা কি কিছুটা এগিয়েছি? আমি বলব হ্যা। আগের পিএসসি গুলো এমনকি সংসদীয় কমিটিকে দেখানো হয়নি। 
এই সরকার কি এই প্রস্তাবিত পিএসসি সংসদে আলোচনা করেছে? আমি জানি না। তবে এটা নিশ্চিত, যে কোন সাংসদ বা এ সম্পর্কীয় সংসদীয় কমিটি এ ব্যাপার প্রশ্ন তুলতে পারে। 
২। এই প্রথম বারের মত সরকার (তত্ত্বাবধায়ক সরকার) মডেল পিএসসি ওয়েব সাইটে দিয়ে সবার জন্য উন্মুক্ত করে দিয়েছে। দেখুন http://www.petrobangla.org.bd/ আমি বলব এটা একটা অর্জন। 
৩। এই ষড়যন্ত্র থিওরীটা নিশ্চয়ই শুনেছেন - “এগুলো সব আগেই ঠিক হয়ে আছে, কে আসবে সরকারে, কে গ্যাস পাবে”। আমার পক্ষে সুস্থ মস্তিষ্কে বিশ্বাস করা সম্ভব না। অর্থনৈতিক ভাবে এত বড় ষড়যন্ত্র ভায়বল করতে যে পরিমান টাকা, নেটওয়ার্ক, লোকবল, ব্যবস্থাপনা দরকার তা আয় করতে হলে হয়ত কয়েক হাজার টিএফসি গ্যাসের প্রয়োজন। পাঁচ বছর পর আবার নীড অ্যাসেসমেন্ট, পরিকল্পনা। না। বড় কষ্টকল্পিত। যারা এ ধরনের ষড়যন্ত্র থিয়োরী দেয় তারা কি চিন্তা করে আমাদের বিশাল আম জনতাকে কিভাবে আন্ডারমাইন করা হচ্ছে?
৪। আমরা আসলে কী চাচ্ছি সরকারের কাছে? রপ্তানীর ব্যবস্থা যা বলা আছে ক্লজ ১৫/৫/১ এ (Subject to Article 15.5.4, 15.5.5 and 15.6 Contractor shall have the right to export any Marketable Natural Gas, as defined in Article 15.5.2, produced from the Contract Area in the form of Liquefied Natural Gas ("LNG")), এটা বন্ধ করতে? 
না কী এই অসম বন্টনের পুরো চুক্তিটাই বাতিল করতে? 
রপ্তানীর ক্লজে তেমন কোন শর্ত কি আছে? ১৫/৬/সি তে বলা আছে Contractor has the option to sell Contractor's share of Natural Gas in the domestic market to a third party, subject to Petrobangla's right of first refusal. এই রাইট অভ ফার্স্ট রিফিউজাল কি গ্যাস রপ্তানীর ক্ষেত্রে প্রযোজ্য? নিশ্চিত নই। শুধু রপ্তানীর ক্লজ বাতিল করতে হলে তো সরকারের সাথে কথাবার্তা বলে সাজেশন দেওয়া যায় কী করা যায় তার উপর।
পুরো চুক্তিটাই বাতিল করলে আমরা কি গভীর সাগরে তেল গ্যাস অনুসন্ধান করব না? যদি আমাদের পিএসসির মাধ্যমেই জ্বালানী অনুসন্ধানে যেতে হয়, এ ধরনের চুক্তি ছাড়াতো বিকল্প নেই। আগের পিএসসিগুলোর তুলনায় বর্তমানেরটাকে ভালই বলতে হয়। এই পিএসসিতে আগের পিএসসি গুলো থেকে দেশের স্বার্থ কিছুটা বেশীই দেখা হয়েছে। যেমন সর্বোচ্চ কস্ট রিকোভারীর % বলা হচ্ছে ৫৫, যেখানে আগে ছিল ৬০। এবার কর্পোরেট ট্যাক্সের কথা বলা হয়েছে, যা আগে ছিলনা (যদিও গ্যাসের দাম বাড়ানো হয়েছে)। 
নাকি আমরা বাপেক্সকে দিয়ে গভীর সাগরে তেল গ্যাস অনুসন্ধান করাব?
৫। বাপেক্সের ব্যাপারে বলা হচ্ছে ইচ্ছা করেই অথর্ব করে রাখা হয়েছে ইত্যাদি ইত্যাদি। অবশ্যই, কিছুটা ইচ্ছাকৃত, কিছুটা অনিচ্ছাকৃত। আবার ব্যার্থতা ঢাকবার একটা এক্সকিউজ হিসাবে ষড়যন্ত্র থিয়োরীও কিছুটা আছে। (আমার দুঃখ হয় আমাদের সব সেক্টারের বিরুদ্ধেই ষড়যন্ত্র করে দেশী বিদেশী শক্তি, আমরা কারুরই বিরুদ্ধে কিছু করতে পারিনা।) বাপেক্স কি গভীর সাগরে তেল গ্যাস অনুসন্ধান করার জন্য তৈরী? অভিজ্ঞ লোকজন কি টিকে থাকতে পারে বাপেক্সে? নাকি আপনি কতটা অন্য বিদ্যায় পারদর্শী, তাই টিকে থাকার মূলমন্ত্র? বাপেক্সের ব্যাপারে আমাদের বললেই তো হবে না, পেট্রোবাংলা কী বলে? বাপেক্সের এত টাকা আছে ইনভেস্ট করার? (একটা পয়েন্ট, আইওসিরা যদি অনুসন্ধানের পর কমার্শিয়ালি ভায়াবল জ্বালানী না পায়, তাদের বিনিয়োগের টাকা সরকারের কাছ থেকে কষ্ট রিকোভারী হিসাবে পায় না।)।
৬। আমরা যাদি বাপেক্সকে দিয়েই গভীর সাগরে তেল গ্যাস অনুসন্ধান এ ধরনের সিদ্ধান্ত নিয়ে বসে থাকি কোন পরিকল্পনা ছাড়া, তবে ‘রাধার নাচ’ দেখার জন্য সম্ভবত কয়েক দশক অপেক্ষা করতে হবে। বাপেক্সেকে অবশ্যই বিশ্বমানের শক্তিশালী একটি প্রতিষ্ঠান হিসাবে গড়া যায়, তবে তার জন্য পরিকল্পনা দরকার। এর জন্য প্রাথমিক ভাবে দরকারে বাপেক্সের কর্ণধার বাইরে থেকে আনতে হতে পারে। একটা কথা এসেছে, আইওসিরা তো আউটসোর্সিং এর মাধ্যমে অনেক কাজ করে তবে সরকার কেন পারবে না। প্লিজ, আইওসি পুরো ব্যবস্থাপনায় যারা বসে আছে তাদের অভিজ্ঞতাটা দেখে নিন। দেখে নিন তাদের জবাবদিহিতা, জবাবদিহিতা নিশ্চিত করার ব্যবস্থাপনাটা এবং তাদেরকে কোম্পানীতে ধরে রাখবার পরিকল্পনাটা। বাপেক্সের রাজনীতিতে ব্যার্থ হওয়া স্পেশালিস্টরা ভাল ভাবে কাজ করে আইওসিতে। আইওসিরা কাজ উদ্ধার করে, নিজের স্বার্থ উদ্ধার করে, কোন ষড়যন্ত্রই তাদের আটকাতে পারেনা।  
আমার ধারনা আলোচনার মাধ্যমে এগুলোর সমাধান করতে হবে। যাক। আনু মোহাম্মদ স্যার বলেছেন পেট্রোবাংলা বহুজাতিক কোম্পানীর আস্থানা হয়ে গেছে। তাইলে ক্যাম্নে কী?


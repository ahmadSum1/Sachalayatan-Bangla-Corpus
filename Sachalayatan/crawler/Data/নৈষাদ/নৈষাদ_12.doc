কনোকোফিলিপসের সাথে গ্যাস উৎপাদন-অংশীদারি চুক্তি বিতর্কে আমার দুই পয়সার প্রথম কিস্তি



গভীর সমুদ্রে তেল-গ্যাস অনুসন্ধানের জন্য ২৮টি ব্লকের তৃতীয় রাউন্ড বিডিঙের প্রক্রিয়া শুরু হয় বিগত তত্ত্বাবধায়ক সরকারের সময়। তারই ধারাবাহিকতায় এ মাসের (জুন ২০১১) ১৬ তারিখ কনোকোফিলিপসের সাথে বাংলাদেশ সরকারের বাংলাদেশের গভীর সমুদ্রের দুটি ব্লকের জন্য গ্যাস উৎপাদন-বন্টন চুক্তি (‘পিএসসি’) স্বাক্ষরিত হয়।
তেল-গ্যাস-খনিজ সম্পদ ও বিদ্যুত-রক্ষা জাতীয় কমিটি (‘জাতীয় কমিটি’) এবং এই বিষয়ে বিশেষজ্ঞরা প্রথম থেকেই মডেল পিএসসি-২০০৮ দেশের স্বার্থ বিরোধী বলে এর বিরোধিতা এবং এর বিরুদ্ধে আন্দোলন করে আসছে। কনোকো-ফিলিপসের সাথে মডেল পিএসসি ২০০৮ কাঠামোতে চুক্তি স্বাক্ষরিত হওয়ার প্রতিবাদে আগামী ৩ জুলাই জাতীয় কমিটি অর্ধদিবস হরতাল ডেকেছে। 
সাপ্তাহিক সাপ্তাহিকের ৯ জুন ২০১১ সংখ্যায় এবং কালের কন্ঠ ২১ জুন এ ব্যাপারে দু’টি বিশ্লেষণী রিপোর্ট প্রকাশ করেছে। দু’টি বিশ্লেষণেই এই চুক্তির মারাত্মক ঋনাত্বক দিকগুলি তুলে ধরা হয়েছে। ২২ জুন প্রথম আলোয় অধ্যাপক ম. তামিম ‘গ্যাস উৎপাদন অংশীদারি চুক্তির সহজ পাঠ’ শীর্ষক লেখায় তথ্য ও উপাত্ত দিয়ে চুক্তির পক্ষে তার মতামত তুলে ধরে বলেছেন, ‘বিস্তারিত তথ্য না জেনে সাধারণত কারও পক্ষে একে অসম আখ্যায়িত করা ধৃষ্টতা ছাড়া কিছুই নয়’। (যদিও তিনি নিজেই লেখার শেষের দিকে ‘বিস্তারিত তথ্য না জেনে’ অন্তত পক্ষে আরেকটি সেক্টর সম্বন্ধে ঢালাও মন্তব্য করেছেন)। এখানে বলে রাখা ভাল যে অধ্যাপক তামিম তৃতীয় রাউন্ড বিডিং এবং মডেল চুক্তি প্রণয়নের মূখ্য ভূমিকা পালন করেছেন। 
এর মধ্যে ফরহাদ মজহার সাহেবও ঘোলা পানিতে মাছ শিকারে নেমেছেন। এ নিয়ে বিডিনিউজ-২৪ এ স্পাই-থ্রিলারের একটা প্লট দাঁড় করিয়েছেন। জনাব মজহারের একটা প্যারা আমি কোট করতে চাই...’মডেল পিএসসি টা করেছেন, ম. তামিম। কিন্তু সেনা-সমর্থিত তত্ত্বাবধায়ক সরকারের আমলে যখন কনকোফিলিপসকে চুক্তির জন্য নির্বাচিত করা হয়েছিল তখন সেটা কীসের ভিত্তিতে হয়েছিল? সেটা প্রতিযোগিতামূলক উন্মুক্ত বিডিং-এর মারফতে নির্ধারণ করা হয়েছিল কি? নাকি আগাম বাছাই হওয়া কোম্পানি কনকোফিলিপসের সাথে পর্দার আড়ালেই রফা হয়েছিল? বিভিন্ন কোম্পানি নিজ নিজ সমীক্ষা থেকে বিনিয়োগ সম্ভাব্যতার হিসাব কষে প্রতিযোগিতামূলকভাবে যদি বাংলাদেশকে উৎপাদন বণ্টন চুক্তির প্রস্তাব দিত তাহলেই একমাত্র আমরা বুঝতে পারতাম যে ড. তামিমের যুক্তির ভিত্তি ধরেই কনকোফিলিপস বিনিয়োগে আগ্রহী হয়েছে। বাজার ব্যবস্থার দ্বারাই ঝুঁকি ও বিনিয়োগের অর্থনৈতিক দরকষাকষি নির্ধারিত হয়েছে। সেটা হয়নি বলেই এটা সাবেক মার্কিন রাষ্ট্রদূত জেমস মরিয়ার্টির চাপ ও দেনদরবারের বিষয়ে পরিণত হয়েছিল।....’ 
ফরহাদ মজহার সাহেব বিজ্ঞ লোক, তিনি জানেন কন্সপিরেসি থিওরী দাঁড় করাতে কী ধরনের ফ্রেমওয়ার্ক দরকার।
সচলের সহলেখক আরিফ জেবতিক তার ফেসবুক নোটে হরতালের অন্যান্য ইস্যুর তুলনা করে এরকম একটা গুরুত্বপূর্ন বিষয়ে অর্ধদিবস হরতালে হতাশা প্রকাশ করেছেন। সহসচল নুরুজ্জামান মানিক অবশ্য কনোকো-ফিলিপসের চুক্তি ধরে পলাশীর আম্রকানন পর্যন্ত গেছেন। 
মজহার সাহেব যে লাইনে গেছেন, ঠিক সেই একই লাইনে কথা বলেছে আমার সাথে কয়েকজন – দেশ বিক্রীর প্রথম পাঠ। শুভাশীষের ফেসবুকের রেফারেন্স ধরে সামহোয়ারইন ব্লগের একটা লেখাতে একটা মন্তব্যও পেলাম –‘পেট্রোবাংলার চেয়ারম্যান এই চুক্তিকে ঐতিহাসিক চুক্তি বলেছে !! [বলবেই তো এই প্রথম তারা রপ্তানির সুযোগ রেখে চুক্তি করতে পেরেছে]’। চিন্তা করেছিলাম এ বিষয়ে কিছু লিখব না, কিন্ত মনে হল এখনই এ বিষয়টা নিয়ে কয়েক প্যারা লেখা উচিত।
সারাংশ করলে কিছু জিনিস পাচ্ছি...১। মডেল পিএসসি – ২০০৮ বলে একটা নতুন পিএসসি তৈরী করা হয়েছে, যার মূল ভুমিকায় ছিলেন, সাধারনভাবে বিদেশী তেল কোম্পানির (আইওসি) মুখপাত্র হিসাবে পরিচিত ম তামিম। এই সরকার তেল কোম্পানির স্বার্থ সংরক্ষণ করেছে মাত্র। ২। এই সরকারই এই প্রথম গ্যাস রপ্তানীর সুযোগ রেখে, ৮০ ভাগের ‘মালিকানা’ সহ সমুদ্রের জ্বালানি সম্পদের মালিকানা আমেরিকান কনোকোফিলিপসের হাতে তুলে দেয়া হচ্ছে। ৩। এই চুক্তি পিছনের দরজা দিয়েই হয়েছে, রেফারেন্স হিসাবে উইকিলিক্সের কিছু রেফারেন্স আনা হচ্ছে। সমুদ্র এবং খনিজ সাম্রাজ্যবাদী শক্তির হাতে তুলে দেবার জন্য। পার্ট অভ কমিটমেন্ট। ৪। আর অবধারিত ভাবে আছে ক্ষমতায় আসার ইক্যুয়্যাশন... (প্রধানমন্ত্রীও আবার তার রেটোরিকের মাধ্যমে এই থিওরীর পালে হাওয়া লাগিয়েছেন)। বেশ ভালই। 
জানার কোন শেষ নেই, জানার চেষ্টা বৃথা তাই
গত দুই মাস ধরে আমি প্রচুর ‘জানছি’! মারাত্মক সব ব্যাখ্যা। অধ্যাপক তামিম আবার বলেছেন, ‘...একই সঙ্গে বিভিন্ন কোম্পানির বিনিয়োগ, গ্যাসের মূল্য, খরচের পরিমাণ ইত্যাদি তথ্য পেট্রোবাংলা থেকে সংগ্রহ করতে পারেন। তথ্য অধিকার আইনের পর এগুলো সংগ্রহ করা কঠিন কিছু নয়’। হয়ত, কিংবা হয়ত নয়। তবে কনোকো-ফিলিপসের সাথে স্বাক্ষরিত চুক্তিতে কারও এক্সেস থাকবে না এটা নিয়ে কোন দ্বন্দ্ব নেই আমার। এবং এও ঠিক যে মডেল পিএসসি এবং প্রেসের কাছে দেয়া তথ্যের পর চুক্তিতে খুব বেশি কিছুই আর গোপনীয়ও নেই।
তবে কিছুটা ধৃষ্টতা নিয়েই আমি এই উপসংহারে এসেছি যে জাতীয় কমিটির আগের পিএসসি গুলোতে কোন এক্সেস নেই। অথবা থাকলেও খুব সিলেক্টিভ অংশে আছে। 
মডেল পিএসসি – ২০০৮, নতুন কোন পিএসসি নয়
মডেল পিএসসি – ২০০৮ নতুন কোন পিএসসি নয়, এতে কারও আত্মতৃপ্তি লাভের সুযোগ নেই। পুরনো পিএসসি মডেলকে কিছু কিছু জায়গায় সামান্য পরিবর্তন করা হয়েছে মাত্র। সেই এলএনজি করে রপ্তানির শর্ত কিংবা ২০/৮০ নতুন কিছু নয়, সবই পুরানো – হুবহু প্যারা, দাড়ি কমা সহ। ইন্টারেস্টিং ব্যাপার হল যে কয়টা পরিবর্তন আমি এই নতুন পিএসসিতে দেখেছি, প্রায় সবগুলোই দেশের স্বার্থের পক্ষেই যায় বলে মনে হয়েছে (যেমন কস্ট রিকোভারি অফশোরে ৬০ থেকে ৫৫ করা, করপোরেট টেক্স আরোপ, লিখিত ভাবে বার্ষিক উত্তোলনের সর্বোচ্চ সীমা ঢোকানো, ক্লজ ২৫ – ‘এমপ্য়মেন্ট, ট্রেইনিং এবং টেকনোলজি ট্রাস্নফার’ কে আরও শক্তিশালী করা ইত্যাদি)। আইওসির পক্ষে শুধুমাত্র গ্যাস প্রাইসের আপার সিলিং কিছুটা বাড়ানো হয়েছে, কিন্তু সেই সাথে করপোরেট টেক্সও ইমপোস করা হয়েছে। 
তার মানে দাঁড়াচ্ছে রপ্তানি এবং ২০/৮০ নতুন কোন ক্লজ নয়, সবই পুরানো এবং এই ক্লজ নিয়েই আইওসিরা বছরের পর বছর কাজ করে আসছ। এই কথার বলার মাধ্যমে আমি রপ্তানিকে জাস্টিফাই করছি না কিন্তু। রপ্তানির বিশ্লেষণ অন্য প্রসঙ্গ, পর আলোচনা করব।
কনোকোফিলিপসের সাথে পর্দার আড়ালে রফা, উইকিলিক্স এবং মরিয়ার্টি
তৃতীয় রাউন্ড বিডিঙেতো বেশ স্বচ্ছতা ছিল। প্রতিটা পর্বে পত্রিকায় বিস্তারিত খবর এসেছে, ওয়েবে তথ্য দেয়া হয়েছে। এই মুহূর্তে আমার কাছে তথ্য/উপাত্ত গুলি নেই, যতদূর মনে পড়ে ৮টি কোম্পানি বিড করেছিল, ২টা কোয়ালিফাই করেছিল – কনকোফিলিপস এবং টোটাল-টাল্লো। কনোকোফিলিপস বিস্তারিত টেন্ডার প্রক্রিয়ার মাধ্যমেই এসেছিল, এখানে কোন পর্দার আড়ালের ব্যাপার ছিল না বলেই তো মনে হয়েছে। উইকিলিক্সের বার্তায়ও তেমন কিছু দেখলাম না। শুধু মাত্র মরিয়র্টিকে ইনফরম করা হয়েছিল যে কনোকোফিলিপসকে যোগ্যতা অর্জন করেছে। গ্যাস অনুসন্ধানের ব্যাপারটা ত্বরান্বিত করার ব্যাপারটাও মরিয়র্টি বলেছে। (গ্যাস অনুসন্ধানের ব্যাপারটা ত্বরান্বিত করার ব্যাপার চাপের ব্যাপারটা নতুন কিছু না, ইন্টারনেটে গ্যাস বিষয়ক এডিবির ২০০৭ সাল এবং এর আগের রিপোর্টেও এটা পাওয়া যাবে। আমি ব্যাক্তিগত ভাবেও মনে করি বাংলাদেশের দ্রুত গ্যাস অনুসন্ধানের দরকার আছে।) মনে রাখতে হবে বিপির মত শক্তিশালী কোম্পানিও ঢাকায় এসেছিল, প্রস্পেক্টাস নিয়েছিল, কিন্তু বিডিং করেনি।
তথ্য-উপাত্তে প্রবেশগম্যতা
তৃতীয় রাউন্ড বিডিঙেই প্রথম মডেল পিএসসিকে জনগনের কাছে উন্মুক্ত করে দেয়া হয়েছিল। বিডিঙে অংশ গ্রহনকারী আইওসিএর বিস্তারিত তথ্যও প্রকাশ করা হয়েছিল। এই ক্ষেত্রে তত্ত্বাবধায়ক সরকার ধন্যবাদ পাবার যোগ্য। আমার মনে হয়েছে প্রকাশিত তথ্যের সঠিক বিশ্লেষণ করা হয়নি। আমার এও মনে হয়েছে সরকার এ ব্যাপারে জনগনকে বিস্তারিত ব্যাখ্যা দিয়ে সাহায্য করতে পারত, কিন্তু কোন এক কারণে সরকার একেবারে নিশ্চুপ। এক সময় হাইড্রোকার্বন ইউনিটের ওয়েবে মোট গ্যাস রিজার্ভের তথ্য থাকত, এখন আর নেই। আমার মনে হয়েছে সরকার আসলে তথ্য-যত-কম-দেয়া-যায় সেই মুডে চলে গেছে। যেটা ভবিষ্যতের জন্য ভাল কোন লক্ষণ নয়।
আইওসির পক্ষ থেকে দেখা
তৃতীয় রাউন্ড বিডিঙের জন্য সরকার অনেক পয়সা খরচ করে আন্তর্জাতিক পর্য্যায়ে রোড-শো করেছিল। একই বেল্টে মায়ানমার এবং ভারতের বড় আকারের গ্যাস আবষ্কার সত্ত্বেও আইওসিদের রেসপন্স কিন্তু বেশ খারাপ। এর জন্য মায়ানমার এবং ভারতের সাথে সীমানা-দ্বন্দ্ব তেমন দায়ী নয়, কারণ সীমানা-দ্বন্দ্ব আইওসিকে তেমন প্রভাবিত করেনা (আন্তঃরাষ্ট্রিয় কুটনৈতিক ব্যাপার)। শেভ্রন বর্তমানে প্রায় অর্ধেক গ্যাস সাপ্লাই করে এবং কেয়ার্ন বাংলাদেশে একমাত্র অফশোর অভিজ্ঞতা থাকার পরও বিডিং করেনি, কিংবা মনোনিত হতে পারে এমন বিডিং করেনি। কথা বলার সুযোগ হয়েছিল শেভরন এবং কেয়ার্ন দুই কোম্পানির সাথেই, কারো  কাছেই এই পিএসসি টার্মস এন্ড কন্ডিশন এট্রাক্টিভ মনে হয়নি নাকি। এই তথ্যটাও আমার জন্য ইন্টারেস্টিং ছিল।
দীর্ঘসূত্রিতা...
আচ্ছা কনোকো-বিতর্কের বাইরে আরেকটা জিনিস আমরা দেখি। বিডিং প্রক্রিয়া শুরু হয়েছিল সেই ২০০৭ এ, একটা চুক্তি করতে লাগল ৪ বছর। এখন যদি কনোকোফিলিপস ফাস্ট-ট্র্যাকেও অনুসন্ধান শুরু করে এবং গ্যাস পায়ও, ন্যাশানাল গ্রিড আসতে নুন্যতম ৬/৭ বছর লাগবে...। ফাস্ট-ট্র্যাকে শুরু করার চান্স নেই...। কেন? গভীর সাগরে অনুসন্ধানের জন্য কনোকোফিলিপসের মিনিম্যাম ওয়ার্ক অবলিগ্যাশন (আর্টিক্যাল ৬ দেখুন) এত কম যে ফাস্ট-ট্র্যাকের ব্যাপারে আশাবাদী হতে পারছি না। হয়ত আরেকটি দীর্ঘসূত্রিতার ল্যুপে পরতে যাচ্ছি...।
হীনমন্যতা, রেটোরিক এবং অবিশ্বাসের ভিসাস ল্যুপ
আওসিকে প্রতিস্থাপণ করতে হলে আমাদের বাসেক্সকে শক্তিশালী করতে হবে। এই ব্যাপারে কারোরই কোন দ্বিমত নেই। এই ব্যাপারে আমার নিজস্ব চিন্তাভাবনা আছে, কিন্তু সেটা পরে লিখব। 
কিন্তু যে ব্যাপারটা আমাকে অবাক করছে ইদানিং তা অন্য একটা দৃষ্টিকোণ। পিএসসি মাত্র একটা কোম্পানির সাথে চুক্তি, যেটা সংসদীয় কমিটির দ্বারা অ্যাপ্রুভড। যদি বিস্তারিতভাবে কেউ পিএসসি পড়ে তবে বুঝতে পারবে কন্ট্রোল ম্যাকানিজম গুলি বেশ কঠিন। ধরুন কোন নতুন ওয়ার্ক প্রোগ্রাম – পেট্রোবাংলার টেকনিক্যাল কমিটি এবং ফাইনান্স কমিটি প্রথমে অ্যাপ্রুভ করতে হবে। তেমনি যেকোন খরচ, যা কস্ট-রিকোভারির যোগ্য, তার বাজেট অ্যাপ্রুভ হবে, আসল খরচ অ্যাপ্রুভ হবে এবং তারপর আবার নিরীক্ষার মাধ্যমে নিশ্চিত করা হবে। দেখা যাচ্ছে আমরা বিশ্বাসই করতে পারছি না পেট্রোবাংলা এটা করতে পারবে...। একটা অফশোর ড্রিলিংএ কিন্তু বিভিন্ন যন্ত্রপাতি এবং সেবার জন্য অনেকগুলি চুক্তি করতে হয়... জটিল সব চুক্তি, পেট্রোবাংলাকে এত অবিশ্বাস করলে বাপেক্সকে শক্তিশালী করার ব্যাপারটা স্ববিরোধী হয়ে যায় বলে মনে হয়। আমরা কী প্রাথমিক ভাবেই ধরে নিচ্ছি পেট্রোবাংলা একটা অথর্ব প্রতিষ্ঠান!!
জনপ্রতিনধি...
জাতীয় কমিটি নিশ্চিতভাবেই একধরণের ডায়লগ জারি রেখে খনিজ সম্পদের সুষ্ঠ ব্যবহারের চেক-এন্ড-ব্যালেন্স নিশ্চিত করছে। ধন্যবাদ তাঁদের প্রাপ্য এই ব্যাপারে। কিন্তু যখন পেট্রোবাংলা জাতীয় কমিটির সাথে মিটিং করেছিল তখন আমি কিছুটা ধন্দে ছিলাম। জাতীয় কমিটি যদি এই চুক্তির ব্যাপারে সন্তুষ্ট হত তবে কি জনগন হিসাবে আমাদেরও সন্তুষ্ট হওয়া উচিত হত। খনিজ সম্পদের সুষ্ঠ ব্যবহারে আমাদের নির্বাচিত জনপ্রতিনিধর ভুমিকা কী? নাকি আমরা ধরেই নিচ্ছি আমাদের সংসদ ডিসফাংশন্যাল, তেল কোম্পানি আসলে সিদ্ধান্ত নেয় কী হবে। কিংবা তেল কোম্পানি নির্ধারন করবে নির্বাচনে কে জিতবে...। 
(পরবর্তীতে পিএসসি নিয়ে আলোচনার আশারাখি)।


অ্যাঙ্গলিসাইজড বাংলা, ভাষার পরিবর্তনের ধারা, বানান সমস্যা এবং আমার অ্যাগ্রি করা...।



মনে আছে মাধ্যমিক স্কুলের ছাত্র হিসাবে ইংরেজিভাষী আতিথির সাথে কথা বলার সময় বাংলা বাক্যগুলিকে প্রথমে মনে মনে ইংরেজীতে অনুবাদ করে নিতাম। উচ্চ মাধ্যমিকে উঠে ভেবেছিলাম ইংরেজিভাষী কারো সাথে কথা বলার সময় যদি ইংরেজীতে চিন্তা করতে পারি তবে হয়ত আমার ইংরেজী ভাষা শেখার ব্যাপারটা অনেকটা এগিয়ে যাবে। আর এখন আমি বাংলা শব্দের মানে বুঝি ইংরেজীতে। স্বীকার করতেই হবে ভাষা শেখার ব্যাপারে আমার বেশ উন্নতি হয়েছে!
ব্যাপারটা বোঝানোর জন্য জনাব কলিম খানের(১) লেখা থেকে একটা উদাহরণ দেই। উন্নতি বা উন্নয়ন কথাটার মানে কী? মানে খুব সহজ - development। সমার্থশব্দ। জনাব খান বলছেন ভাষাস্রষ্টাদের কাছে এদু’টি শব্দের মানে ভিন্ন ছিল। উন্নয়ন শব্দটি তৈরী হয়েছে ‘নী’ ক্রিয়া দিয়ে; উন্নতি শব্দটি তৈরী হয়েছে ‘নম্‌’ (নত হওয়া) ক্রিয়া দিয়ে। তার মানে, খেটেখুটে অর্জন বাড়িয়ে নিজেকে (বা নিজেদেরকে) উপরে তুলে আনতে পারলে উন্নয়ন হয়; কিন্তু উন্নতি হয় কারো নত হওয়ার উপর নির্ভর করে। তার মানে, উন্নতির জন্য অর্জনবৃদ্ধির পরিশ্রম করতে হয় না, অন্যদের নত হওয়ার ব্যবস্থা করলেই চলে। দু’টি শব্দের অর্থ ভিন্ন, প্রয়োগও ভিন্ন। আরেকটা উদাহরন দেয়া যেতে পারে। যোগ্য এবং উপযুক্ত শব্দ দু’টি বলতে আমরা বুঝি eligible, এবং সমার্থশব্দ হিসাবেই ব্যবহার করি। কিন্তু আসলে শব্দ দুটিতে পার্থক্য আছে। যাকে যোগ করা যায় তিনিই যোগ্য। কিন্তু এখনো যিনি পূর্ণ যোগ্য নয়, তবে কাজে লাগিয়ে দিলেই বাকিটা শিখে ফেলবে, তাকে যুক্ত করে দিলেই তিনি উপযুক্ত। এতে শব্দের অর্থের পরিবর্তন ঘটছে। তারপর আছে ধরুন অনুপস্থিতিতে এবং অবর্তমা্নে, দুটোই in absence। কিন্তু অর্থে ভিন্নতা আছে। 
সম্পূর্ন বাক্যকেও আমরা অ্যাঙ্গলিসাইজড করছি। হয়ত অর্থের পরিবর্তন হচ্ছে না। যেমন টিভি চ্যানেলগুলোতে বহুল ব্যবহৃত বাক্য, ‘আপনি কি আমাকে শুনতে পারছেন?’ (can you hear me?)। অথচ এক সময় বাক্যটি ছিল, ‘আপনি কি আমার কথা শুনতে পারছেন?’ মানুষের নামও অ্যাঙ্গলিসাইজড প্রক্রিয়ার বাইরে নাই। Ajay নামধারী ব্যাক্তিকে অজয় বলায় আরেকজন অবাক হয়েছিল – নামটা নাকি এজেয়।
বাংলার এই অ্যাঙ্গলিসাইজড প্রক্রিয়ার বিস্তারিত আলোচনায় যাওয়ার আগে আমার এ বিষয়ে লেখার কারনটা ব্যাখ্যা করা দরকার। ইদানিং কালে শ্রদ্ধেয় মাহবুব লীলেনের একটা আসাধারন ব্লগ এবং কিছু মন্তব্যের প্রেক্ষিতেই আমার এই লেখা। লীলেন ভাই যখন ভাষা সম্ভন্ধে কিছু বলেন তখন আমি পুরোপুরি প্রভাবিত হই, এবং তা বিনা-বিতর্কে গ্রহন করি। তবে ব্যাপারটা পুরোপুরি মেনে নেয়ার শেষ প্রান্তে পৌছুতে কয়েকটা ঝাঁকি খাই। আলোচনাটা তারই আলোকে। 
লেখাটা খুব ভেবেচিন্তে করা হয়নি, তার জন্য কিছুটা অনুতপ্ত। অ্যাঙ্গলিসাইজড প্রক্রিয়ার সাথে অন্যান্য সাইজড প্রক্রিয়া এনে ব্যাপারটাকে জটিল করলাম না। (তিন বছরের আধো-আধো কথা বলা, হাতোরি নামক কার্টুন ছবির ভক্ত মেয়েটা যখন তার বড় বোনকে পেছন থেকে দাড়ানোর জন্য চিৎকার করে ‘রোক, রোক’ বলে, তখন বেশ লাগে।)
আমার মতে এই ইংরেজিকরণ প্রক্রিয়া তিনভাবে হচ্ছে।
১। বাংলা শব্দের মানে ইংরেজীতে বুঝা
উপরের উদাহরন থেকে বুঝা যাচ্ছে বাংলা শব্দের মানে ইংরেজিতে বুঝার মানে কী। ইদানিং আমরা অনেক শব্দ ইংরেজিতে প্রথমে চিন্তা করে তারপর বাংলাটা খোঁজ করি। এতে কি কোন সমস্যা আছ? দেখি জনাব খান কী বলছেন। তাঁর কথায়, ‘বাংলাভাষার শব্দগুলি যেহেতু ক্রিয়াভিত্তিক ভাষাপ্রযুক্তিতে গঠিত হয়েছে, তাই একই শব্দের অনেক অর্থ হয়’। আমি যেটা বুঝতে পারলাম, ভাব প্রকাশের জন্য বাংলাভাষা একটা অতি সমৃদ্ধ ভাষা। কিন্তু ইংরেজি প্রতীকী ভাষাপ্রযুক্তি এবং প্রায় ক্ষেত্রেই একটি শব্দের একটি মানে, দ্যোতনা কম। তিনি দুঃখ করে বলেছিলেন, ‘বাংলাভাষার এই মণিমুক্তোর মত শব্দভান্ডার ফেলে ইংরেজির একটি মাত্র শব্দ নিয়ে বাংলাভাষাকে নিঃস্ব করে দেয়া হচ্ছে’। তিনি আরও বলেছেন, ‘পশ্চিমের হাতে আছে শ্রেষ্ঠ প্রতীকী ভাষাপ্রযুক্তি, খন্ডজ্ঞান। কিন্তু তাদের বহু-অর্থবাচক শব্দসম্ভার নেই, অখন্ডের দুনিয়ায় তারা অসহায় এবং (রেফারেন্স সহ বলেছেন) সে কারনে তাদের বিজ্ঞানীদের দুঃখের সীমা নেই’। পড়লে মন ভাল হয়ে যায়।
লীলেন ভাই ড. সুনীতি কুমার চট্টোপাধ্যায়ের উদহরন দিলেন, যিনি কালচার এর প্রতিশব্দ করেছিলেন সংস্কৃতি। আরও বললেন, “ড. চট্টোপাধ্যায় এর ব্যাখ্যা দিলেন- যা সংস্কার করে গৃহীত হয়েছে তাই সংস্কৃতি। কিন্তু মজার ব্যাপার হলো আমরা সংস্কৃতি শব্দটাকে ব্যবহার করেই সংস্কৃতির সংস্কার বিরোধীতার মতো গোড়ামি করে বসি হামেশাই...”। পান্থ রহমান রেজা বললেন, “যা কিছু প্রবহমান তাই যে সংস্কৃতি তা অনেকেই বুঝতে চায় না”। আমি সংস্কৃতির এই প্রতিনিয়ত পরিবর্তনকে মেনে নেই, সারভাইভ্যাল অভ দ্য ফিটেস্ট থিওরীকে অস্বীকার করতে পারিনা।
এর ভাল দিকটা হল, বিশ/ত্রিশ বছর পর ছেলেমেয়ে দের বলতে পারব দেখ আমাদের কেমন রিচ একটা ভাষা ছিল একদিন। এবং এই দাবীটার স্বপক্ষে শক্ত হিসাবে প্রমান থাকবে কলিম সাহেবদের বইগুলি। (অন্যান্য ক্ষেত্রে অতীতের সোনালী দিনগুলির প্রমান বেশ কঠিন…।) 
২। অ্যাঙ্গলিসাইজড উচ্চারণ
অ্যাঙ্গলিসাইজড উচ্চারণের ব্যাপারটা পাঠক টেলিভিশনে দেখে থাকবেন অথবা রেডিওতে শুনে থাকবেন। রেডিও, টিভিতে নয়, প্রতিনিয়ত আমার এধরনের উচ্চারণ সরাসরি শুনবার সৌভাগ্য হয়। প্রথমে প্রথমে ব্যাপারটা পছন্দ হত না। এখন গ্রহন করে নিয়েছি। মনে হচ্ছে নতুন উচ্চারণের ধ্বজাধারী এই জেনারেশন বাংলার উচ্চারণে অন্যরকম একটা পরিবর্তন আনবে। বাংলা ভাষাটা গ্লোবাল ভাষা হিসাবে পরিচিত ইংরেজি ভাষার সাথে মোর অ্যালাইন্ড হবে। একবার কনফিউজড হয়ে গেছলাম অবশ্য, কার জন্য এ ভাষা তৈরী হচ্ছে। মাহবুব লীলেন ভাই ব্যাখ্যা করলেন, ‘ভাষা সব সময়ই শ্রেণীকেন্দ্রিক কমিউনিটিকেন্দ্রিক এবং স্তরভিত্তিক। এটা তৈরিও হয় এইভাবে। ব্যবহৃতও হয় একইভাবে। সিলেটের লোকরা সিলেটের লোকদের সাথে যোগাযোগের জন্যই তৈরি করেছে সিলেটি উপভাষা, চট্টগ্রামের লোকরা চট্টগ্রামের ভাষা’। অ্যাগ্রিড।
শুধু একটা পয়েন্ট, আমরা এখনো অজপাড়া গাঁয়ে (এই কথাটারও অর্থ বদলে গেছে) গিয়ে এখনো কথাবার্তা বলতে পারি। আমার ছেলে মেয়েরা হয়ত সেই সব বাসিন্দাদের সাথে এত ভাল ভাবে কমিউনিকেট করতে পারবে না। লীলেন ভাই তারও সমাধান দিয়েছেন, ‘... আর পৃথিবীর কোনো ভাষা কিংবা উপভাষাই সবাইকে কমিউনিকেট করার জন্য তৈরিও হয় না। ব্যবহারও হয় না’। অ্যাগ্রিড।
৩। অযাচিত প্রচুর ইংরেজী শব্দ ঢুকিয়ে দেয়া হচ্ছে
দিস ট্রেন্ড আগেরটার সাইড বাই সাইড ইউজ হয়। দেখা যাচ্ছে সুন্দর বাংলা শব্দ থাকা সত্ত্বেয় ইংরেজি শব্দ দৃষ্টিকটু ভাবে ব্যবহার করা হচ্ছে। আস্থে আস্থে এটাই স্থায়ী রূপ পাবে। (যেমন টিভি উপস্থাপনায় দর্শকমন্ডলী আস্থে আস্থে হ্যালো ভিউয়ার এ রূপান্তরীত হচ্ছে।) কোন সমস্যা আছে? না।
এই জেনারেশনের নিজের জন্য হয়ত একটা জগাখিচুরী উপভাষা তৈরী হবে। অ্যাগ্রিড।
পরিবর্তন
আমার মত যারা ভাষা-শিল্প-সংস্কৃতির থেকে অনেক দূরে, কিন্তু বাজার-বটমলাইন-করপোরেট-ম্যানেজমেন্ট ইত্যাদির কাছাকাছি, তাদের কাছে পরিবর্তন (change) কথাটা খুব সহজাত। বুঝলাম সংস্কৃতিও ফাস্ট মুভিং কনজিউমার গুডসের মত সবসময়ের জন্য পরিবর্তনশীল। কিন্তু বাজার-করপোরেট দুনিয়ার পরিবর্তন হয় গাইডেড, রেগুলেটেড। এমনকি চরম বাজার অর্থনীতিও প্রত্যক্ষ (রেগুলেশন, অ্যাক্ট) বা পরোক্ষ (ফিসক্যাল পলিসি)ভাবে গাইডেড, রেগুলেটেড। বুঝা গেল ভাষা-শিল্প-সংস্কৃতির গাইডেড পরিবর্তন সম্ভব নয়। 
তাহলে? ভাষা-শিল্প-সংস্কৃতি কি তাহলে অভ্যন্তরীণ এবং বাইরের ইন্টারেকশনের প্রক্রিয়ায় পরিবর্ত্ন হবে? হয়ত তাই।
তবে আমাদের এই বাজার-কেন্দ্রী উচ্চ শিক্ষার অভিজ্ঞতাটা ভাল না। কিছুটা গাইডেড হওয়া সত্ত্বেয়। তাই বোকার মত ভয় পাই।  
বাংলা বানান
মাস পাঁচেক আগে যখন সচলায়তনে প্রথম লিখেছিলাম, বানানের ব্যাপারে মন্তব্য ছিল। লজ্জিত হয়েছিলাম। ভেবেছিলাম বাংলা লিখি বা না লিখি বাংলা বানানের ব্যাপার সাবধান হতে চেষ্টা করব। বইয়ের বাজারে দেখা গেল ভারতীয় বানান-বিধি এবং অবশ্যই বাংলা একাডেমির বাংলা বানান-বিধি নিয়ে বই পাওয়া যায়। ভাবলাম ইংরেজি ভাষাতে যেমন ব্রিটিশ বানান-বিধি এবং আমেরিকান বানান-বিধির ব্যাপার আছে, ব্যাপারটা অনেকটা সেরকম। কিন্তু না। ব্যাপারটা আরেকটু জটিল। একটা উদাহরন দেয়া যাক। ভারতীয় বানান-বিধি বলছে ইতিমধ্যে কথাটি লিখুন, ইতোমধ্যে লিখবেন না। বাংলা একাডেমি বলছে শুদ্ধ বানান হল ইতোমধ্যে, ইতিমধ্যে না। যখন এই নিয়ে ধন্দে আছি, মাহবুব লীলেন ভাই বোমা ফাটালেন, 
বানানের জন্য লেখক না লেখকের জন্য বানান?
বাংলা ভাষায় এমন কতগুলো বানান আছে যা ৯৯% অন্য বানানে লেখে (সূত্র অনুযায়ী যাকে বলা হয় ভুল বানান)। এক্ষেত্রে আমার কাছে মনে হয় তথাকথিত শুদ্ধ বানানটাই বরং তার গ্রহণযোগ্যতা হারিয়েছে
কারণ মানুষ তাকে আর বদার করে না...
এদিকে মুলত পাঠক বদরু খাঁ হয়ে দাঁড়িয়ে আছে...। মিস হয়ে গেলে পিছনে আছে বদরু বাহিনী।
বানান নিয়ে কী করব?
__________________
১ স্বীকার্য্যে কোনই দীনতা নেই যে জনাব কলিম খানের ব্যাপারে আমি খুব একটা কিছু জানিনা। ২০০৫-০৬ দিকে ভারতীয় একটা পত্রিকার সাপ্লিমেন্টারিতে তাঁর একটা আর্টিক্যাল আমাকে খুবই আকৃষ্ট করেছিল। তিনি বাংলাভাষার উপর বইও লিখেছেন। গূগলে অনেকভাবে সার্চ করেও তাঁর আর্টিক্যালটা পেলাম না কিংবা তাঁর ব্যাপারে কিছু জানাও গেল না। নিজের সীমাহীন অজ্ঞতা নিয়েও জনাব খানের এই আর্টিক্যালের বলে বলীয়ান হয়ে পরদিন বাংলাভাষার সম্পদ নিয়ে ভাষার একমাত্র অ্যাম্বাসেডর হয়ে একদল ব্রিটিশ বালক-বালিকার কাছে জ্বালাময়ী বক্তৃতা দিয়েছিলাম। উদাহরনগুলি মনে থাকার কারন এটাই। 


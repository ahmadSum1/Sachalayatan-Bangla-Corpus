বই কেনা, বইয়ের দোকান



শৈশবের ট্রেনের চালক হওয়া কিংবা এ-টিমের বেলিন্দা সুলজের বিপরীতে অভিনয় করা জাতীয় জীবনের লক্ষ্য বয়স বাড়ার সাথে পারিবর্তিত হয়েছে। কিন্তু কৈশোরের লালিত একটা ইচ্ছা আজও রয়ে গেছে, মাঝে মাঝে অনুভব করি যেন তীব্রতর হচ্ছে। আর সেটা হল মনের মত একটা বইয়ের দোকান দেয়া।  
বিশ্ববিদ্যালয়ে পড়ার সময় অ্যাকাডেমিক বইয়ের জন্য অবশ্যই পীঠস্থান ছিল নীলক্ষেত। বই কেনার আনন্দ অথবা ছাত্র জীবনের জন্য আরও প্রযোজ্য শব্দ, বই বিষয়ক সমস্যার সমাধান নীলক্ষেতে প্রায় সবসময়ই পেয়ে এসেছি বলতে হয়। (এই লেখায় আমি বই-বিক্রেতা শব্দটা খুবই শ্রদ্ধার সাথে ব্যবহার করছি, এবং মালিক কিংবা কর্মচারী যেই আমার চাহিদা মেটানোর জন্য আমার সাথে কথা বলছে তাঁকেই বুঝাতে চাইছি)। পিছনে ফিরে তাকালে মনে হয় আমার ছাত্র জীবনে নীলক্ষেতের বই-বিক্রেতারা বেশ আন্তরিকই ছিল। বিক্রেতারা এমন কী দোকানে বই না থাকলেও সমাধানের সম্ভাব্য পথ বলে দিতে কখনই কার্পণ্য করত না। নীলক্ষেতের বই-বিক্রেতারা কখনও কখনও আমাকে চমৎকৃতও করেছে। সচরাচর বই কিনতাম এমন একটা দোকানে একবার একটা বইয়ের নাম বলে বুঝাতে চেষ্টা করায় বিক্রেতা বলেছিল, ‘আরে ইমরান স্যার ক্যাপিটাল বাজেটিং এর ক্লাসে যেটা রেফার করছে সেটাতো? (মাত্র আগের দিনই ক্লাশে বলেছিল)। আগের বছর তো ওটা রেফার করেছিল, অবশ্য এটাতে এই বিষয়ের উপর বেশ কয়েকটা চ্যাপ্টার আছে। যাক, কাল সন্ধ্যায় আসেন, পেয়ে যাবেন’। আরেকটা মজার ঘটনা, ম্যানেজমেন্ট অ্যাকাউন্টিং নামক কুৎসিত এক বিষয়ের বই কেনার পর পাশে দাঁড়ানো বন্ধুর কাছে আক্ষেপ করেছিলাম, ‘সাবজেক্টটা জ্বালাবে’। বিক্রেতা সমাধানের হাত বাড়িয়েছিল, ‘চোথাও আছে, দরকারে নিতে পারেন’। মানে। ‘মানে হল অনুশীলনীর অংকগুলোর সমাধানের একটা চোথা আছে, হাতে লিখা অবশ্য’। বানিজ্যই নিশ্চিতভাবে উদ্যেশ্য, কিন্তু ক্রেতা হিসাবে প্রাসঙ্গিক দ্রব্য তো অফার করছে।
বইয়ের জন্য এখনও নিউমার্কেট আমার প্রত্যাশিত জায়গা। যদিও নিউমার্কেটের কিছু দোকনী কিছু বইয়ের নাম বললে অথবা এ ধরনের বই কোন তাকে দেখব এ জাতীয় কথায় শূন্য দৃষ্টিতে তাকায়।  সোজাসোজি নেই বলে অথবা এখানে দেখতে পারেন ধরনের দায়সারা উত্তর দিয়ে মোবাইল ফোনে কথা বলতে থাকে। আবার এখনও কিছু বইয়ের পুরানো বই-বিক্রেতা আছেন যাঁরা বই বিক্রীকে একটা শিল্পের পর্যায়ে নিয়ে গেছেন। তাঁদের সাথে কথা বলাও একটা ভাল বই পড়ার মতনই। অজস্র উদাহরন আছে। 
মাস দুয়েক আগে বিদেশে প্রকাশিত একটা অ্যাকাডেমিক বইয়ের খোঁজ করায় এক বিক্রেতা প্রকাশকের নাম জানতে চাইল। বলায় সে ব্যাখ্যা করল, সাধারনত ভারতে কোন কোন প্রকাশনীর বই ছাপানো হয়, বাংলাদেশে বেশির ভাগ বই কোন কোন প্রকাশনী থেকে বই আসে। সমাধানের সম্ভাব্য পথও দেখালো, ‘নীল ক্ষেতে পুরানো বই হিসাবে পেতে পারেন, কিন্তু কারেন্ট এডিশন হয়ত পাবেন না’। অন্যান্য প্রকাশনীর কিছু সম্ভাব্য বইয়ের নামও বলল। এবং সেগুলি খুবই প্রাসঙ্গিক। তিনি কিন্তু বই কিনতে পুশ করছেন না, কিন্তু সম্ভাব্য অপসন গুলি ক্রেতা হিসাবে আমার সামনে নিয়ে আসছেন। বিক্রেতার বিক্রীর সম্ভাবনাও বাড়ছে, আবার ক্রেতা হিসাবে আমিও খুশি। পরের বার বই খোঁজতে হলে আমি নিশ্চয়ই সেই দোকানে যাব। 
আজিজ সুপার মার্কেটে নতুন দোকান গুলিতে (হ্যাঁরে ভাই, বইয়ের দোকানের কথাই বলছি, অন্যগুলি না) আগের মত আর আনন্দ পাইনা। আজিজ সুপার মার্কেটের একটা সুন্দর স্মৃতি আছে। এই দশকের গোড়ার দিকে কোন এক সময় লরেন্স লিফসুলজের বাংলাদেশ, দি আনফিনিশড রেভুলিউশন বইটা পড়ার খুব ইচ্ছে হল (পত্রিকাতে তখন খুব লেখালেখি হচ্ছে তখন)। নিউমার্কেট বা আজিজে কোথাও খোঁজে পাচ্ছিনা। আজিজ সুপার মার্কেটে আমার পছন্দের এক বিক্রেতা শেষে আমাকে বুঝালো কেন বইটা আর পাওয়া যায় না। শেষে একটা বিজনেস কার্ড দিয়ে নিউমার্কেটে এক বই-বিক্রেতার কাছে পাঠালো। সেই ভদ্রলোক, যাঁর বাসায় বইটার একটাই কপি আছে, বলল দু’দিন পরে আসলে আমাকে একটা কপি করে দিতে পারবেন। তারপর (আসলে আমি ১৯৭১-৭৫ সময়ের কিছু ঘটনা জানতে চাইছিলাম) আমাকে সম্ভাব্য কোন কোন বইতে পাওয়া যেতে পারে বললেন।
কপির কথাই যখন আসল তখন পাইরেটেড বইয়ের কথাও উল্লেখ করতে হয়। ড্যান ব্রাউনের দ্য লস্ট সিম্বোল যখন প্রকাশিত হল, বাংলাদেশে অনেকগুলো ট্র্যাফিক সিগন্যালে পাইরেটেড কপি পাওয়া যাচ্ছিল (তখন দাম ছিল ২৩০ -২৫০ টাকা, এখন ১০০ টাকা)। কিন্তু অরিজিন্যাল কপি আমি কোথাও খোঁজে পাইনি। এই সব বেস্ট-সেলার বইয়ের পাইরেটেড কপি যখন প্রথম প্রথম ট্র্যাফিক-সিগন্যাল-সেল শুরু হয়, তখন এক বই-প্রেমী ব্যবসায়ী ১৫০ টাকা দিয়ে ক্লিন্টন সাহেবে মাই লাইফের একটা পাইরেটেড কপি কিনল (আমি অবশ্য বইটা পড়ারও চেষ্টা করিনি)। আমি বললাম, ‘আপনিও’! উনার উত্তর ছিল খুব সোজা। ক্লিন্টন সাহেবের রয়েলটির আর দরকার নাই। এই বইটা দিয়ে যদি আমাদের কিছু লোকের কর্মসংস্থান হয় আপনার অসুবিধা কী? দ্বিতীয়ত আমাদের লোকজন এখন বইটা পড়তে পারছে, নইলে তো পারত না। কিন্তু পাইরেটেড কপির ট্রেন্ডটা ভাল না, খুব খারাপের দিকে যাচ্ছে। বাংলাদেশের প্রকাশকরা নিশ্চয়ই ইচ্ছে করলে বাংলাদেশের জন্য লো-প্রাইস এডিশন প্রকাশ করতে পারে।  
দেশের বাইরের অভিজ্ঞতাও কিছুটা বলা উচিত মনে হয়  (ভারত, যুক্তরাজ্য এবং সিঙ্গাপুরের অভিজাত বইয়ের দোকানেই সীমাবদ্ধ।)। খুবই প্রফেশন্যাল, যদিও স্বীকার করতেই হয় নিউমার্কেটের সেইসব প্যাশোনেট বই-বিক্রেতাদের মত কখনই না। একটা গুরুত্বপূর্ণ অভজারভেশনের কথা উল্লেখ করি। আমার অভিজ্ঞতা বলে যুক্তরাজ্যের বই বিক্রেতারা অন্যান্য পণ্য বিক্রেতাদের তুলনায় ভিন্ন। যুক্তরাজ্যের একটা অভিজাত বইয়ের দোকানে একটা অভিজ্ঞতার কথা বলি। একটি দোকানে যুক্তরাষ্ট্রে প্রকাশিত একটি বই খোঁজছিলাম। বিক্রেতা কম্পিউটারে স্টক চেক করে বলল নেই, সাপ্লায়ারের সাথে যোগাযোগ করে বলল দু’দিন পর দেয়া যাবে। আমি পরের দিন দেশে ফিরে আসব। বিক্রেতা তখন আরও তিনটি বইয়ের দোকানে ফোনে কথা বলে একটা দোকানের নাম এবং অবস্থান বলল, যেখানে একটা কপি পাওয়া যাবে। আমি সভাবতই চমৎকৃত হয়েছিলাম, বিশেষ করে ঘটনাটা যখন যুক্তরাজ্যের মত জায়গায়।  আরেকটা ঘটনা। ছাত্রাবস্থায় বই-পাগল এক বন্ধুর সাথে গেছলাম দার্জিলিং, অফ-সিজনে। ম্যলে একটা বইয়ের দোকান আছে, অক্সফোর্ড। এক বৃষ্টির দুপুরে আমরা দুজন বই দেখছি, আর কেউ নেই। অশীতিপর এক বিক্রেতা দম্পতি। আমরা তাঁদের সাথে অতীত নিয়ে কথা বলছি, মন্ত্রমুগ্ধের মত শুনছি অতীতের সব কাহিনী। এক পর্য্যায়ে আমার বন্ধুর পছন্দের বিষয়ে জানতে পেরে বলল তোমাকে একটা বই দেখাই। আমি বিশ্বাস করি তোমার ভাল লাগবে। বইটি ছিল মানিনি চ্যাটার্জীর ডু এন্ড ডাই (তখনও বাংলাদেশে বইটি আসে নাই)। বইটা পেয়ে বন্ধুবর যে পরিমান খুশি হয়েছিল, আমি নিশ্চিত সেটা তার দার্জিলিংয়ে যাওয়ার খুশিকেও ছাড়িয়ে গেছে। 
ঢাকার আপমার্কেট ক্রেতাদের টার্গেট করে যে সব বইয়ের দোকান আছে তার অভিজ্ঞতাও কিছুটা বলতে হয়। ধানমন্ডিতে যখন এটসেট্রা চালু হয়, ভীষণ খুশি হয়েছিলাম। এক্ট্রা হিসাবে ছিল চমৎকার কফি...। আমার বাসা থেকে হেটে যেতে পাচঁ মিনিটও লাগে না। অবশ্য পরে একসময় উপলব্ধি করেছিলাম, বন্ধ হওয়াটা সময়ের ব্যাপার মাত্র। অবশ্য এটসেট্রার অন্যান্য আপমার্কেট দোকান থেকে কালেকশন ভাল ছিল।
ঈদের পরের এই সপ্তাহটায় রাস্থাঘাট খালি। গুলশানের একটা বিখ্যাত বইয়ের দোকানে গেলাম আজ। চমৎকার দোকান, বিক্রেতা সাহায্যের কিছু চেষ্টাও করল, কিন্তু বেচারা বই সম্বন্ধে কিছুই জানে না। আমি কী চাচ্ছি, বুঝাতেই পারলাম না। দ্বিতীয়ত আমি বাংলাদেশের যে বিষয়টা নিয়ে বই খোঁজছিলাম তার উপর যদিও অনেক বই আছে, একটাও দেখলাম না দোকানে।
ফিরে আসি আমার বইয়ের দোকান প্রসঙ্গে। পড়াশুনা শেষ হবার পর বিশ্ববিদ্যালয়ের একজন শিক্ষকের সাথে কিছুদিনের জন্য একটা কাজে জড়িত ছিলাম (যিনি ছাত্র জীবনে আমার শিক্ষক ছিলেন)। একসময় কথা হচ্ছিল সম্ভাব্য একটা ফ্যাক্টরী তৈরী করা নিয়ে। অলস সেই কথোপকথনের মুহূর্তে আমার বইয়ের দোকানের ইচ্ছার কথা বলায় আনুভব করলাম উনারও অনেকদিনের শখ। যদি উনার খুবই বড় স্কেলে, এবং নতুন কিছু আইডিয়া সহ। নো প্রবলেম। আমরা সম্ভাব্য জয়েন্ট-ভেঞ্চারের কথা চিন্তা করলাম। পরদিনই ক্লাশে তিনি কয়েকটা গ্রুপকে প্রজেক্ট ওয়ার্ক দিলেন ‘বইয়ের দোকানের প্রজেক্ট প্ল্যান’। নিউমার্কেট এবং আজিজে গিয়ে ডিটেইল কাজ করতে হবে - ইনিশিয়্যাল ইনভেস্টমেন্ট, রিটার্ন, আগামী দশ বছরের ক্যাশফ্লো, সাপ্লায়ার্স ইনফোর্মেশান, সম্ভাব্য বই ক্রেতাদের কনসেন্ট্রেশন...। প্ল্যানটা ফিজিবল ছিলনা। 
এখন ভাবি বইয়ের দোকানের জন্য হয়ত দরকার একটা প্যাশন, বইয়ের প্রতি আকর্ষণ আর জ্ঞান, ক্রেতার প্রতি সামান্য হলেও মনযোগ দিবার এবং সাহায্য করবার প্রবণতা। এইত।
আমার ইচ্ছেটা অবশ্য মরে যায়নি।
(দেশে যে সব দোকানে ভাল অভিজ্ঞতা হয়েছে, সেগুলির নাম দেয়ার ইচ্ছে ছিল। পরে ইচ্ছাকৃত ভাবে বাদ দিলাম।)


সত্তরের দশকে আসলে কী ঘটেছিল নির্বাসিত কবি দাউদ হায়দারের জীবনে?



কবি দাউদ হায়দারের নিজের লেখা আত্মজীবনীমুলক প্রবন্ধ পড়েছি সম্ভবত তিনটা। প্রথমটা ছিল সম্ভবত ষাটের দশকের অথবা সত্তর দশকের গোড়ার দিকের বাংলাদেশে কবির ঈর্ষণীয় জীবন নিয়ে, দ্বিতীয়টা ছিল ভারতে দুর্বিনীত, বেহিসেবী জীবনের একটা খন্ডচিত্র যেখানে কবি শাবানা আজমীর বাসায় এক মজলিশে যোগ দেন এবং সকালে উঠে আবিস্কার করেন তিনি শাবানা আজমীর বিছানায় 'বাকি রাত' ঘুমিয়েছেন (নাম মনে নেই লেখা দু'টির)।তৃতীয়টা ছিল নিষিদ্ধ সাপ্তাহিক ২০০০-এর ঈদসংখ্যায় প্রকাশিত 'সুতানটি সমাচার'। বিষয়বস্তু ভারতের দমদম বিমান বন্দরে নামার পরবর্তী কঠিন, কিন্তু এক অর্থে বর্ণাঢ্য জীবন নিয়ে। লেখা গুলি অনেকটা স্ন্যাপশটের মত, একটা সময়ের খন্ডচিত্র, অথচ আমার কাছে অসম্ভব কৌতুহলোদ্দীপক মনে হয়। মজার ব্যাপার হল, সুতানটি সমাচার লেখাটি আমি দুপুরে একটানে পড়ে, বিকেলে 'আড্ডাতে' গিয়ে জানতে পেরেছিলাম যে সাপ্তাহিক ২০০০-এর ঈদসংখ্যাটি এই লেখার জন্য নিষিদ্ধ করা হয়েছে। প্রথমে আমি ধরে নিয়েছিলাম মসজিদে কিছু ঘটনার বর্ণনা আছে, তারই কোন দ্যোতনা থেকে এই নিষিদ্ধকরন। যে বিশেষ দু'টি লাইনের জন্য নিষিদ্ধ করা হয়েছিল, তা তার লেখার বিষয় বস্তুর সাথে এত সাবলীল ছিল যে আমার বোঝতেই সময় লেগেছিল যে এ দু'টি লাইনের জন্য এই নিষিদ্ধকরন। প্রতি বছর আমি অপেক্ষা করে থাকতাম (এখনো থাকি) বই মেলাতে হয়ত দাউদ হায়দারের কোন গদ্যের বই প্রকাশিত হবে। আজও হয়নি। 
কবি দাউদ হায়দারের লেখা পড়ার চেয়েও তার যাপিত বর্ণাঢ্য জীবন নিয়ে জানতে খুব ইচ্ছা হয়। কিন্ত তেমন কিছু খোঁজে পাওয়া যায় না। ঘটনা-বহুল সত্তর দশকের বাংলাদেশের ঘটনা গুলি এমনিতেই ধোয়ঁটে, হয়ত দাউদ হায়দারের এ ঘটনা তেমন কোন গুরুত্বই বহন করে না। আমার সীমিত অনুসন্ধানে বেশি কিছু পাই না। মাঝে মাঝে দ্বিধা হয়, হয়ত কেউ তাঁকে নিয়ে লেখেছে, আমিই জানিনা। কিন্তু পরিচিত কেউই আমাকে এর সন্ধান দিতে পারেনা। বিভিন্ন ছোট ছোট তথ্যের উপর ভিত্তি করে একটা ছবি দাঁড় করানোর চেষ্টা করলাম। বিভিন্ন তথ্যসুত্রে সন বা তারিখের ভিন্নতা আছে, তবে আমি সবচেয়ে গ্রহনযোগ্যটাই নিতে চেষ্টা করেছি। 
দেখা যাচ্ছে সত্তর দশকের গোড়ার দিকে তিনি 'সংবাদের' সাহিত্যপাতার সম্পাদক ছিলেন। ১৯৭৩ সালে 'London Society for Poetry' তাঁর কোন এক কবিতাকে  “the Best Poem of Asia” সম্মানে ভুষিত করে। ১৯৭৩ সালে সংবাদের সাহিত্যপাতায় 'কালো সুর্য্যের কালো জ্যোত্স্নায় কালো বন্যায়' নামে একটি কবিতা লিখেছিলেন যাতে, বলা হয়ে থাকে, তিনি হযরত মোহাম্মদ (সাঃ), যিশুখ্রীষ্ট এবং গৌতম বুদ্ধকে অপমান করেছিলেন। কবিতাটার কোন কপি কোথাও পেলাম না। ধারনা করা হয় তাঁর 'Songs of Despair' বইতে এই কবিতাটি অন্তর্ভুক্ত করা হয়েছে। যদিও আমার সন্দেহ আছে। ১৯৭৩ সালে এর বিরুদ্ধে প্রচন্ড প্রতিবাদ শুরু হয় এবং এই ঘটনায়ই ১৯৭১ এর পর বাংলাদেশ প্রথম 'ইসলামীস্ট প্রটেস্ট' দেখার সুযোগ পায়। 
ঢাকার কোন এক কলেজের শিক্ষক ঢাকার একটি আদালতে এই ঘটনায় দাউদ হায়দারের বিরুদ্ধে মামলা দায়ের করেছিলেন। কথিত আছে তাঁকে রক্ষা করার জন্যই ১৯৭৩ সালে কবিকে 'Protective Custody' তে নেওয়া হয়। ১৯৭৪ এর ২০ মের এক সন্ধ্যায় তাঁকে জেল থেকে মুক্তি দেওয়া হয় এবং সেই সন্ধ্যায়ই ঢাকা ত্যাগ করতে বলা হয়। অবশেষে ২২ শে মে (অথবা ২১ শে মে) সকালে বাংলাদেশ বিমানের একটা রেগুলার ফ্লাইটে করে তাঁকে কোলকাতাতে পাঠানো হয়। দাউদ হায়দারের একাধিক আত্মজীবনীমুলক প্রবন্ধে দেখা যায় তাঁর কাছে সে সময় ছিল মাত্র ৬০ পয়সা এবং কাধে ঝোলানো একটা ছোট বেগ (বেগে ছিল কবিতার বই, দু'জ়োড়া শার্ট, প্যান্ট, স্লিপার আর টুথ ব্রাশ)। এর থেকে বোঝা যায় যে মুজিব সরকার তাঁকে নিয়ে প্রচন্ড চাপের মুখে ছিলেন এবং তাকে খুব কম সময়ের সিদ্ধান্তেই ভারতে পাঠানো হয়। (তা না হলে হাতে কিছু টাকা পয়সা দেওয়ার মত লোকের অভাব ছিল এটা মানতে আমার খুব কষ্ট হয়।)। মুজিব সরকারের ব্যাপারটা সহজেই অনুমেয়, কারন তখন মুজিব সরকার ইসলামিক রাস্ট্র গুলোর স্বীকৃতি পাবার জন্য আপ্রান চেষ্টা করে যাচ্ছে, এর মধ্যে নিশ্চই দাউদ হায়দারের মত একটা 'আনওয়ান্টেড এলিমেন্ট' কোন ভাবেই কাম্য ছিল না। কবির ভাষায় 'আমার কোন উপায় ছিল না। মৌলবাদীরা আমাকে মেরেই ফেলত। সরকারও হয়ত আমার মৃত্যু কামনা করছিল'। হয়ত এই নির্বাসনই কবির প্রান বাঁচিয়েছে। ৭৫ এর পট পরিবর্তনের পর রাষ্ট্রের চরিত্র পরিবর্তন করে ইসলামী প্রজাতন্ত্র করার কুশীলবদের খুশি করার জন্য হয়ত মেরেই ফেলা হত এই দুর্বিনীত কবিকে।
যদি আসলেই তাঁকে নিয়ে কেউ লেখে না থাকে, তবে কী ধরে নেব ধোয়ঁটে ঘটনা-বহুল সত্তর দশকের এই লেখক তেমন কোন গুরুত্ব বহন করে না? অথবা তিনি এমন কিছু করেছিলেন যাতে সুশীল সমাজের বিরাগভাজন হয়েছিলেন? অথবা তাঁর প্রথা-বিরোধী, দুর্বিনীত অথচ বর্ণাঢ্য জীবন সতীর্থ্যদের পছন্দ হয়নি? জ়ানতে ইচ্ছে হয়।
সুতানটি সমাচারে দেখা যায় ভারতে প্রথম দিকে দাউদ হায়দারের কঠিন জীবন যুদ্ধের কথা। আবার আজ (১৬ আগস্ট ০৯) দৈনিক সমকালে লেখা তাঁর কলামে (বঙ্গবন্ধু ও অন্নদাশঙ্কর) দেখলাম যায় ১৯৭৫ সালের আগস্ট মাসে তিনি যাদবপুর বিশ্ববিদ্যালয়ে 'আন্তর্জাতিক তুলনামূলক সাহিত্যের' ছাত্র ছিলেন। বলতেই হয় এ তথ্যটা একেবারে নতুন। 
নির্বাসিত অবস্থায় ১৯৭৯ সালে তিনি ভারতে বাংলাদেশ দুতাবাসে নবায়নের জন্য পাসপোর্ট জমা দিলে তা বাজেয়াপ্ত করা হয়। কথিত আছে এরশাদ সরকারের কাছেও দেশে ফিরিয়ে আনার জন্য আবেদন করেছিলেন তিনি। খুব সঙ্গত কারনেই এটা তখনকার সরকারকে প্রভাবিত করতে পারেনি। দাউদ হায়দারকে ভারত থেকেও নির্বাসনে পাঠানোর চেষ্টা করা হয়েছে। দেখা যাচ্ছে ১৯৮৫ সালে পেন আমেরিকান সেন্টারের ২০০০ লেখকের পক্ষ থেকে ভারতের প্রধান মন্ত্রীর কাছে একটা চিঠি লেখা হয় যাতে দাউদ হায়দারকে ভারতের নাগরিকত্ব দেয়ার অনুরোধ করা হয়। এর পিছনে অন্নদাশঙ্কর রায়ের প্রভাব ছিল।
জার্মানীর নোবেল বিজয়ী সাহিত্যিক গুন্টারগ্রাসের সহযোগীতায় ২২ শে জুলাই ১৯৮৭ সালে তিনি জার্মানীর বার্লিন শহরে যান এবং তার পর থেকে সেখানেই আছেন। উল্লেখ্য তিনি বার্লিন যাত্রায় পাসপোর্টের পরিবর্তে ইউএন এর বিশেষ ট্র্যাভেল পাশ ব্যবহার করেছেন। তথ্যমতে এ ব্যাপারে তখন জেনেভায় UNHCR এ কর্মরত মিঃ শামসুল বারী তাঁকে অনেক সাহায্য করেন। দাউদ হায়দার পরে এই ইউএন এর ট্র্যাভেল পাশ ব্যবহার করে বহু দেশ ঘুরেছেন। ১৯৭৪ থেকে ১৯৮৭, প্রায় ১৩ বছর তিনি কাটিয়েছেন ভারতে। অথচ কয়েকটি খন্ড চিত্র ছাড়া কিছুই পাওয়া যায়না তার ভারতে নির্বাসিত জীবনের।
নব্বইয়ের দশকে পড়া হাসনাত আব্দুল হাইয়ের 'নভেরা' এবং 'সুলতান' নামের দু'জনের বর্ণাঢ্য জীবনী দু'টি আমার কাছে অসাধারন লেগেছিল। অপেক্ষায় আছি কোন দিন হয়ত দাউদ হায়দার নামের এই দুর্বিনীত, রাজসিক ও বর্ণাঢ্য চরিত্রটা সম্পর্কে খুব সুন্দর একটা লেখা পাব। তাঁর তিনটি লেখায় যা আভাস পাওয়া যায়, তার যাপিত জীবন হয়ত নভেরা আহমেদ অথবা এস এম সুলতান থেকেও বর্ণাঢ্য, কিন্তু তার নিজের মত করে।  


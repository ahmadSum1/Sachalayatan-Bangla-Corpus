গার্মেন্ট ইন্ডাস্ট্রিতে আগুন, মৃত্যু।।



যুক্তরাষ্ট্রের লুসিয়ানা অঙ্গরাজ্যের উপকুলে (গালফ অভ মেক্সিকো) ডিপওয়াটার হরাইজন নামের অফশোর ওয়েল-রিগে বিস্ফোরণ হয় ২০১০ সালের এপ্রিল মাসে। বিস্ফোরণে মারা যায় ১১ জন, তেল নিঃসরণে দেখা দেয় মারত্মক পরিবেশ বিপর্যয়। অপারেটর হিসাবে সেখানে তখন কাজ করছিল যুক্তরাজ্যের তেল কোম্পানি ব্রিটিশ পেট্রোলিয়াম (বিপি)। কিছুদিন আগে ইউএস জাস্টিস ডিপার্টমেন্ট বিপিকে ৪.৫ বিলিয়ন ডলার জরিমানা করে - ফৌজদারি অপরাধে (criminal offense) - যার সাথে ১১ জনের ‘হত্যার’ সম্পর্ক আছে। খেয়াল করুন, ফৌজদারি অপরাধে - পরিবেশ সম্পর্কিত অন্যান্য দেওয়ানি মামলা (civil proceedings) এখনও চলছে।
আশুলিয়ার নিশ্চিন্তপুরে (কী পরিহাস!) তাজরিন ফ্যাশনস লিমিটেডে অগ্নিকাণ্ডে মৃত্যুবরণ করেছে শতাধিক কর্মী। গার্মেন্ট ইন্ডাস্ট্রিতে অগ্নিকাণ্ডে মৃত্যু বাংলাদেশে নতুন নয়, তেমনি নতুন নয় সংখ্যার খেলা। এবারের ‘সংখ্যা্টা’ হয়ত অসহনীয়। প্রচুর বিশ্লেষণ এবং টক-শো দেখলাম গত দুইদিন। অনেক জ্ঞান লাভ হল।
বিজিএমইএ বলেছে তাজরিন ফ্যাশন্স লিমিটেড ‘কমপ্লায়্যান্ট’ফ্যক্টরি। টার্মটা আমার কাছে কোন অর্থ বহন করেনা। আমার নিজের ‘ফায়ার সেইফটির’ উপর প্রশিক্ষণ এবং প্রায়োগিক অভিজ্ঞতা আছে। ব্যাপারটা কোন ‘রকেট সাইন্স’ নয়। জ্ঞান লাভের কথা বলছি এজন্য যে - সবার জন্য মাস্কের ব্যবস্থা, অনেকগুলি সিড়ির ব্যবস্থা ইত্যাদি অনেক অবাস্তব কথা শুনলাম। একজন ‘সেফটি স্পেশালিষ্ট’ বলেছেন গার্মেন্ট ফ্যাক্টরি চার তলার বেশি হওয়া উচিত নয়। আমার আগের প্রতিষ্ঠানে ফায়ার এলার্ম বেজে উঠার পর এগারো তালা থেকে নীচে নেমে ‘এসেম্বলি পয়েন্টে’ সবার যেতে গড় সময় লাগত ৪ মিনিটের মত। একটা মাত্র সিড়ি বিশিষ্ট ২০ তালার সেই দালানের প্রায়োগিক ‘ফায়ার সেইফটির’ ব্যাপারটা ঢাকার যেকোন বিল্ডিঙের কাছে ঈর্ষণীয় হবে। 
ফায়ার সেইফটি নিয়ে সব কথাই বলা হচ্ছে, শুধু বলা হচ্ছে না যে বাইরে বের হওয়ার গেট/দরজা বন্ধ করে দিলে ‘কমপ্লায়্যান্ট’ কিংবা পৃথিবীর বিখ্যাত ফায়ার সেইফটি সিস্টেম এখানে কোন অর্থ বহন করেনা। 
বিজিএমইএ প্রেসিডেন্ট যথারীতি দৃঢ়স্বরে ষঢ়যন্ত্রের কথা বলেছেন। দলমত নির্বিশেষে গার্মেন্ট ইন্ডাস্ট্রিজের বিরুদ্ধে আন্তর্জাতিক ষঢ়যন্ত্রেকে প্রতিহত করতে বলেছেন। (ইন্ডেপেন্ডেন্স ডে টাইপের হলিউডি চলচিত্রে আমেরিকার প্রেসিডেন্টের আবেগময় ভাষণের কথা মনে হল।) এর মধ্যে ডেবোনিয়্যার গার্মেন্টস নামের একটা ফ্যাক্টরিতে এক কর্মীর আগুন লাগানোর চেষ্টার ভিডিও ক্লিপের ঠেলায় ষঢ়যন্ত্রের থিওরির ছায়ায় ঢেকে যাচ্ছে মৃত্যুর দায়দ্বায়িত্ব। নিশ্চিত যে মাথা পিছু একলক্ষ টাকা, ষঢ়যন্ত্র এবং সবচেয়ে বড় ফরেন-কারন্সি উপার্জন করে এমন একটা সেক্টারকে ‘ঘাটানোর’ রিস্কের আড়ালে মৃত্যুর ব্যাপারটা চাপা পরে যাবে। কিছুদিন পর আবার আরেকটা ঘটনা – টকশো, বিশ্লেষণ... ষঢ়যন্ত্র।
যথারীতি বিরোধিদল সরকারের সব দোষ দেখতে পাচ্ছে। সরকার ডিফেন্সিভ হয়ে জাস্টিফাই করা শুরু করে দিয়েছে।
যে কথাটা বলা হচ্ছে না, আগুন শর্টসার্কিটে লাগুক, কিংবা ষঢ়যন্ত্র করেই লাগানো হোক, ফায়ার সেইফটির নিয়ম কানুনের কোন ব্যতয় হওয়ার কথা না। 
বিবিসি কালকে এই শতাধিক মৃত্যুকে লিড নিউজ করেছে। যে ভাষা ব্যবহার করা হয়েছে, যদি ষড়যন্ত্র থেকে থাকে, এই মৃত্যু বন্ধ করতে না পারলে বাংলাদেশে গার্মেন্ট সেক্টারের জন্য করুণ পরিনতি অপেক্ষা করছে।
কেউ কেউ ‘কস্ট-বেনিফিট’ এনালাইসিস করে গার্মেন্ট ফ্যাক্টরি গুলোকে কমপ্লায়্যান্ট (বাস্তবে, কাগজে কলমে না) হবার কথা বলছে। কয়টা তথাকথিত কাপড় ‘চুরি’ বনাম ‘মৃত্যুর’ পরিনাম। কিন্তু কস্ট-বেনিফিট সমীকরণে ‘কস্ট’ কোথায়? কেউ কেউ ‘মানবতা’ জাতীয় ‘রেটোরিকের’ কথাও বলছেন।
এই মৃত্যু বন্ধ করতে হলে, গার্মেন্ট সেক্টারের সম্ভাব্য করুণ পরিনতি বন্ধ করতে হলে কঠিন শাস্তিমূলক ব্যবস্থা নিশ্চিত করতে হবে। কস্ট-বেনিফিটের ‘কস্ট’ নিশ্চিত করতে হবে। এর কোন বিকল্প নেই। বাকিটা এমনিতেই ঠিক হয়ে যাবে, ঠিক করে নিবে যার যার নিজেদের স্বার্থে। প্রক্রিয়াটা এখান থেকেই শুরু করা উচিত।
[ডিউটি অভ কেয়ার, এবং নেগলিজেন্সের জন্য টর্টের অধিনে আইনের আশ্রয় নিয়ে কিছু বলার ইচ্ছে ছিল, কিন্তু মনে হল সেটা এই ক্ষেত্রে খুবই হালকা দেওয়ানি আইনের ব্যাপার, এটা সরাসরি ফৌজদারি  অপরাধ, সেজন্য উল্লেখ করলাম না।]


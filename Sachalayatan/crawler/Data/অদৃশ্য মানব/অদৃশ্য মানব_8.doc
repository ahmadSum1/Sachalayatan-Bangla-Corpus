দুনিয়াটা মস্ত ছোট!



    সামারের ছুটি চলছে। ক্লাশ নেই। কাজ কামও কিছু করি না। ঘুম থেকে উঠতে ইচ্ছা করলে উঠি, না উঠতে ইচ্ছা করলে উঠি না। খেতে ইচ্ছা করলে খাই, না করলে খাই না। আগে ৮ ঘন্টা ঘুমাতাম, ১৬ ঘন্টা সজাগ থাকতাম, এখন ১৬ ঘন্টা ঘুমাই, ৮ ঘন্টা সজাগ থাকি।
   সজাগ থাকার সময়টা ইন্টারনেটে কাটাই, মাঝে মাঝে মুভি দেখতে যাই, ঘুরতে যাই, সময় সময় রান্নাও করি...আবার সময় সময় রান্না ভালো হয়নি বলে বাইরে খেতে ও যাই।
   যাহোক, এককালে খুব চ্যাটিং করতাম। মাঝখানে কাজের ঠ্যালায় চ্যাটিং বন্ধ ছিল অনেকদিন। এখন আবার যেহেতু অবসর পাওয়া গেছে, তাই বীর বিক্রমে আবার চ্যাটিং শুরু করলাম। চিনি না শুনি না এমন মানুষদের সাথে চ্যাটিং, চ্যাটরুমে ঢুকে চ্যাটিং, সেখান থেকে মেয়ে শিকার করে ম্যাসেঞ্জারে এসে চ্যাটিং, মেয়েকে বসিয়ে রেখে ফোনে অন্য মেয়ের সাথে চ্যাটিং এইসব আরকি।
  সে যাক। চ্যাটিং রুমেই অনেক মেয়ের সাথে খাতির হয়ে যায়। আমার আর ইমেইল আইডি চাইতে হয় না। তারাই আমারটা চায়...আর বলে...উফ এইখানে (চ্যাটিং রুমে) শান্তিতে কথা বলার উপায় নেই। আসো ম্যাসেঞ্জারে আসো। আমি আসি। মেয়েভুলানো কথাবার্তা বলি। তারপর যখন দেখি বেশ পটন্ত অবস্থায়, তখন একটু উদাস উদাস হয়ে বলি "আমি লেখালেখি করি"
   তখন মেয়েকে আমার লেখার লিংক দিই। বেশিরভাগ সময়ই তারা পড়ে মুগ্ধ হয়, আহা উহু করে, আমি 'এ আর এমনকি' ভংগি করে বসে থাকি।
   আজ ও একইভাবে লেখালেখির ডায়ালগটা মওকা বুঝে ঝাড়লাম। তারপর লিংক দিলাম। এরপর মেয়েদের একটু সময় দেই পড়ার জন্য, তারপর তারা আহা উহু শুরু করে, আমি হাসি মুখে শুনতে থাকি।
  আজকেও লিঙ্ক দিয়ে আমি মধ্যাহ্ন বিরতির প্রস্তুতি নিচ্ছি, তখন মেয়েটি চিক্কুর দিয়ে উঠল...ও মাই গড তুমি সচলায়তনে লিখ?
আমি একটু হে হে করলাম। মেয়ে বলে, আমার ভাইও সচলায়তনে লিখে। 
  এই কথা শুনে আমি একটু নড়ে-চড়ে বসলাম। এখন তো তাহলে ইচ্ছামত চাপাবাজী করা যাবে না। তারেক রহিমের কবিতার লিঙ্ক দিয়ে বলা যাবে না এটা আমার লেখা। কথা বুঝে শুনে বলতে হবে।
  আমি ভয়ে ভয়ে জিজ্ঞেস করি, তোমার ভাইও সচলায়তনে লিখে নাকি?
  বালিকা বলে, হ্যাঁ।
  আমি কোৎ করে ঢোক গিলে বলি...ও আচ্ছা। তোমার ভাইয়ের নাম কি? 
   বালিকা বলে, তা তো বলা যাবে না। আমার ভাই সচলের খুব ফেমাস লোক।
  আমি মনে মনে বলি, এই সেরেছে। 
   ঘটনার এই পর্যায়ে প্রবেশ করে ফেসবুক। বালিকা আমার নাম দিয়ে ফেসবুকে সার্চ করে দেখে আমি ওর ভাইয়ের ফ্রেন্ড লিস্টেও আছি! 
  মর জ্বালা!
  ফেসবুক একটা অতি খতরনাক বস্তু। 
  এরপর আমি মেয়েকে ভাজাতে চেষ্টা করি তার ভাইয়ের নাম উদ্ধারের জন্য। সে বলবে না। বলে, উহু...ভাইয়া জানতে পারলে এম্বেরেসিং ব্যাপার হবে।
  অতঃপর আর কি! আমিও ফেসবুকের শরনাপন্ন হইলাম। মেয়ের ইমেইল আইডি দিয়ে ফেসবুকে সার্চাইলাম। অমনি চলে এল বালিকার প্রোফাইল। আর সেই সাথে কমন ফ্রেন্ড হিসাবে চলে এল সেই বড় ভাইয়ের নামও।
  নাহ, ফেসবুক সময় সময় কাজেরও 
  সেই জন্যই তো কবি জব্বার আলী গান গেয়ে গেছেন, "দুনিয়াটা মস্ত ছোট...থুক্কু... মস্ত বড়"
  কিন্তু এই যা, আজকে তো এখনও জোয়ি স্টাইলে " হাউ ইউ ডুয়িং" ই বলা হল না ! এর মধ্যেই বালিকার বড় ভাই, সম্মানিত সচল সাহেব এসে হাজির 
  আমি এই ফাঁকে ম্যাসেজ হিস্ট্রি চেক করে ফেললাম শিওর হওয়ার জন্য, বেফাঁস কিছু ইতিমধ্যে বলে ফেলেছি কিনা। নাহ, ভাগ্য ভালো বলি নাই!
  অতএব, হে সচলগণ, যাদের যাদের ছোট বোন আছে, তারা আমাকে অগ্রিম ক্ষমা করে দিয়েন।
আস্তালা ভিস্তা।


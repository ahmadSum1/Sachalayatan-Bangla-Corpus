Love Actually



১
 পৃথিবীতে যে ভালোবাসা বলে কিছু নেই, সেটা আবিস্কার করেছি সেই নার্সারিতে থাকার সময়ই। কিন্ডারগার্টেনে পড়ি, ছেলে-মেয়ে একসাথে। ক্লাসের পড়াশোনা শেষ হলে টিচার নাচ-গান-ছড়ার আয়োজন করেন। একটা মেয়ে প্রতিদিনই হয় নাচ, নাইলে গান, নাইলে ছড়া কিছু না কিছু করবেই। তো প্রতিদিন ঐ মেয়ের সাংস্কৃতিক প্রতিভা দেখে আমি মুগ্ধ হয়ে গেলাম (বলতেই হবে, ছোটবেলা থেকেই আমি সমঝদার ছিলাম)। 
  ২-১ মাসের মধ্যেই আমি বুঝে ফেললাম, ঐ মেয়েটাকে আমি অনেক ভালো পাই। তাই একদিন টিফিন টাইমে ঐ মেয়ের পাশে গিয়ে বসলাম। বললাম, তামান্না, তোমাকে না, আমার খুব ভালো লাগে। বড় হয়ে আমি যখন চাকরি করব, তখন তোমাকে বিয়ে করবো। 
   তামান্না এই কথা শুনে মিস্টি করে হাসি দিলো। বললো, আজকে কি টিফিন এনেছো? আমি টিফিন বক্স খুলে আমার রুটি-হালুয়া এগিয়ে দিলাম, বললাম, আজকে আমার ক্ষিধে নেই। ওই ইচ্ছে করলে সব খেতে পারে। তামান্না খাওয়া শুরু করলো। আমি মুগ্ধ দৃষ্টিতে তাকিয়ে আছি। আহ! মেয়েটা এত সুন্দর করে খেতে পারে!
   খাওয়া শেষ করে তামান্না বললো...সম্রাট, আমি তো বড় হয়ে ফরেনার বিয়ে করব...বাবা বলেছে, আমার জন্য একটা ফরেনার নিয়ে আসবে বিদেশ থেকে।
  এই কথা শুনে দুঃখে আমার কান্না চলে এলো। কাঁদতে কাঁদতে বাসায় ফিরলাম। বাসায় ফিরে দৌড়ে গিয়ে মাকে বললাম, "মা...এই স্কুলে আমি আর যাবো না। এই স্কুল পঁচা।" বলেই আবার ডুকরে কেঁদে উঠলাম।
   সেদিন থেকেই জানি, মেয়েদের হৃদয় বলতে কিছু নেই।
   ২
      এরপর অনেকদিন কেটে গেছে। ঘটনা চক্রে আমিও বিদেশে চলে এসেছি। ছোটবেলার সেই ঘটনার পর আমি আর মেয়েদের সহজে বিশ্বাস করিনা। তাই আজকে যখন এক সাদা মেয়ে বলল, স্যাম্রেট, আইলাভু বেরি বেরি মাচ, আমি মনে মনে বললাম...হুহ! ফরেনারের গুষ্ঠি কিলাই।
  মেয়ে বলে...এই দেখ, আমি তোমার জন্য কষ্ট করে বাংলা শিখেছি...এমি তুমাকে ভালোবেসি। তুমি ভালোবেসি মি?
আমি বললাম আই লাভ এভরিওয়ান। মেয়েটা মুখ ব্যাজার করে বসে রইল। 
   ৩
   দুই সপ্তাহ পরে সামান্থা আমাকে ধরলো...স্যাম্রেট, তুমি লাগান দেখেছো? আমি বললাম, কেন? 
   ও বলে, আচ্ছা, ভুবান কেন সাদা মেয়েটাকে ভালোবাসে না? কেন ঐ ব্রাউন মেয়েটাকে ভালোবাসে?
   আমি হাই তুলে বললাম, তা আমি কি করে বলবো?
   সামান্থা এবার মুখ ব্যাজার করে বললো...ভুবান মেমসাহেবকে ভালোবাসে না, তুমিও আমাকে ভালোবাসো না। আমি ব্রাউন হলে আমাকে ভালোবাসতে? 
  মেয়েদের এইসব কথাবার্তা আমাকে দারুন বোর করে।
৪
 এরও বেশ অনেকদিন পরে অফিসে বসে কফির কাপে চুমুক দিচ্ছি, আর নিউজপেপারে চোখ বুলাচ্ছি...চোখ আটকে গেল একটা একটা খবরে।
 গতকাল রাতে ইউনিভার্সিটি অফ জর্জিয়ার এক ডর্ম থেকে এক মেয়েকে মুমুর্ষু অবস্থায় হাসপাতালে নিয়ে যাওয়া হয়। মেয়েটি ঘুমের ঔষুধ খেয়ে আত্মহত্যার চেষ্টা করে। যখন হাসপাতালে পোছে, তখন অনেক দেরি হয়ে গেছে । 
  এই ঘটনার পর পুলিশ মেয়েটার ডর্মে যায়...সেখানে সারা দেয়াল জুড়ে লেখা "আই লাভ ইউ ভুবান"
  মেয়েটার নাম সামান্থা।


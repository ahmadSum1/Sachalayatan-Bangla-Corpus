ব্লাইন্ড ডেট



    আমার এক বন্ধু আছে, নাম সুমন। সারাদিন মেয়েদের পিছনে ফ্যা ফ্যা করে ঘুরে। পাত্তা টাত্তা খুব একটা পায় না (অবশ্য আমিও যে খুব একটা পাই, তা না...অবশ্য সেটা ভিন্ন কথা...ব্লগ তো আমি লিখছি...সুমন তো না  )। সে যা হোক। সুমনের কথায় ফিরে আসি। ওর বাসায় ইন্টারনেট নেই, ফোনও নেই (সেই সময় মোবাইল কেজিদরে বিক্রি শুরু হয়নি)। তো সে আমাদের বাসায় আসতো...কিচ্ছুক্ষণের মধ্যেই আস্তে আস্তে কম্পিউটারের রুমে ঢুকে পড়তো (কম্পিউটার আমার বড় বোনের ঘরে)...তারপর আস্তে আস্তে আয়েশ করে একটার পর একটা ফোন করা শুরু করত। ফোনের রাউন্ড শেষ করে অতঃপর ইন্টারনেট। একটু পরপর হুদাই মেইল চেক করে (যদিও ইনবক্স খালি)...আমাদের তখন ডায়াল আপ। আমি নিজে ওয়ার্ডে আগে মেইল লিখে তারপর ইন্টারনেটে ঢুকে অসম্ভব দ্রুততায় কোনমতে ইয়াহুতে ঢুকে লেখা কপি পেস্ট করি, তারপর 'ম্যাসেজ সেন্ট' বার্তা আসার সাথে সাথে ডিসকানেক্ট করে দিই। দুনিয়াতে ইয়াহু ছাড়া অন্য কিছু আছে, সেটা বহুদিন জানতামই না। তো সুমনের এহেন নবাবী চালে আমার গা জ্বলে যেত। 
       তো, সুমন ইন্টারনেটে ঢুকলেই আমি উসখুস করা শুরু করতাম...সেকেন্ডে তিনবার ঘড়ি দেখতাম...আর হারামজাদা ইন্টারনেটে থাকা অবস্থায় একবার চায়ে চুমুক দেয়, আরেকবার চানাচুর খায়। আপ্নারা হয়তো ভাবছেন, যদি এতই বিরক্ত হই, তবে ওকে বলি না কেন......কিংবা বিভিন্ন অজুহাত দেখিয়ে ওকে এড়িয়ে গেলেই হয়! 
   চেষ্টা যে করিনি, তা কিন্তু নয়। কিন্তু কিছু মানুষ থাকে না...ভীষন গায়ে পড়া...ও ছিল তেমনই। কে কি ভাবছে, কে বিরক্ত হচ্ছে, তার কোন প্রভাবই ওর উপর পড়তো না। সকালে আসুক আর বিকালে...কেউ ওকে বলুক আর না বলুক, সে একবেলা ভাত না খেয়ে আমাদের বাসা থেকে কখনও গিয়েছে, এরকম হয়নি। মাঝে মাঝে আবার রাতেও থাকতো। আমি ব্যাজার মুখ করে আমার কোলবালিশটা আর খাটের অর্ধেকটুকু ছেড়ে দিতাম।
  তো সে যাক... তার ধারণা ছিল, ইন্টারনেটে সব মেয়েরাই আসলে ছেলে। বিশেষত সেই মেয়ের সাথে যদি আমার খাতির হয়ে গিয়ে থাকে। আমি ইন্টারনেটের বিভিন্ন মেয়ের কথা বলতাম, আর ও অবিশ্বাসের ভঙিতে শুনতো, তারপর শোনা শেষ হলে বলতো...এটা নির্ঘাত ছেলে। আমি মানতে না চাইলে বলতো...মেয়ে ফোন নাম্বার দিয়েছে? দেখা করেছে? জবাব না বোধক হলেই তার মুখে বিজয়ীর হাসি। 
    তো, সে একদিন মহা উত্তেজিত হয়ে বললো...এক মেয়ে নাকি তাকে দেখা করতে যেতে বলেছে শিশুপার্কের সামনে। কোন চ্যাট রুমেতে নাকি পরিচয় হয়েছে...একা যেতে সাহস পাচ্ছে না। তো, আর কি করা...আমি গেলাম ওর সাথে।
  নির্দিষ্ট দিনে দুইজন গিয়ে দাঁড়িয়ে আছি শিশুপার্কের সামনে। কিছুক্ষণ পরে আমাদের একটু দূরেই তিনটা মেয়ে দেখা গেল...একটু পরপর খিলখিল করে হাসছে। সুমন সানগ্লাস পড়ে এসেছে... তাই সে ঐদিকে দিব্যি তাকিয়ে রইলো...আর আমি দাঁড়িয়ে দাঁড়িয়ে আকাশের কাক গুনতে লাগলাম।
   কিছুক্ষণ পর সুমন আমার কানের কাছে প্রায় চিক্কুর দিয়ে বললো...ওর দৃঢ় ধারণা ঐ তিনটি মেয়ের একটিই ওর আকাঙ্খিত মেয়ে হবে...ওরা নাকি একটু পরপর আমাদের দিকে কেমন করে তাকাচ্ছে। 
   তা, আমি বললাম, বেশতো...যাহ...জিজ্ঞেস করে আয়...
   সুমন গাধাটা মাথা নাড়িয়ে রওয়ানা হয়ে গেল.....একটু পর ঝামেলা লাগলে কোনদিকে দৌড় দিব, তা হিসাব করছি। 
  একটু পর দেখি, সুমন হাসিমুখ করে এদিকে আসছে। কাছে আসলে জিজ্ঞেস করলাম...কিরে পেলি মেয়েকে?
  ও বলে...না দোস্ত...ওগুলা সেই মেয়ে না।
  আমি বলি, ওহ। তাইলে তুই এত খুশি ক্যা?
  ও বলে... মেয়ে তিনটা আমাদের সাথে খাওয়াদাওয়া করতে রাজি হইসে।
  আমি বলি...কস কি হারামজাদা? এখন এই তিন মেয়েকে খাওয়াবি? টাকা কি গাছে ধরে?
  সুমন বলে...তোর অসুবিধা কি? টাকা আমি দিমু।
  আমি অনিচ্ছা সত্তেও ওদের সাথে একটা দোকানে ঢুকলাম। চায়ের সাথে টায়ের ও অর্ডার দেয়া হল...মেয়েদের নামধাম জানা হলো...খাওয়া দাওয়া চলছে...
   এমন সময় একটা মেয়ের মোবাইল বেজে উঠলো...
  হ্যালো...এইতো আমরা কাছেই একটা দোকানে... তোমাদের আসতে দেরী দেখে দোকানে ঢুকলাম...নাহ নাহ...তোমরা দাঁড়াও...আমরা এখুনি চলে আসছি...
   ফোনের কনভার্সেশন শুনে অলরেডি বাকি দুই মেয়ে ব্যাগ ট্যাগ নিয়ে দাঁড়িয়ে গেছে।
   আমার মোটামুটি হাসি পাচ্ছে...
   ফোন শেষ করে মেয়েটা সুমনের দিকে তাকিয়ে বললো...সরি ভাইয়া...আমাদের লেট হয়ে যাচ্ছে...নাইস মিটিং ইউ! বাই!!
  সুমন দেখলাম কোনরকমে ঘাড়টা কাত করলো...
   ফেরার পথে আমি সান্তনা দিলাম...দুঃখ করিস না... আমার মত অন্তত মেয়েরূপী ছেলেদের পাল্লায় তো পড়িস নাই...
   তবে মেয়েগুলো আমাকে মাসখানেকের জন্য সুমনের হাত থেকে বাঁচিয়েছিল...সেটাই বা মন্দ কি?


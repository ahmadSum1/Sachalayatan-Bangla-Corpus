শুভ জন্মদিন, মুহম্মদ জাফর ইকবাল!



মুহম্মদ জাফর ইকবাল
   ছোট্টবেলা পেরিয়ে এসেছি সেই কবে। তবু যার বই পড়তে বসলে হারানো কৈশোরে হারিয়ে যাই এক ঝটকায়, তিনি মুহম্মদ জাফর ইকবাল। 
  বাংলাদেশে একবার বিখ্যাত হতে পারলে আমজনতাকে যাচ্ছেতাই মানের জিনিস গছিয়ে দেয়ার প্রবনতা প্রায় সবার মধ্যেই বিদ্যমান। একমাত্র মুহম্মদ জাফর ইকবালকেই এখনও পর্যন্ত মাথা ঠিক রাখতে দেখেছি (অবশ্যই ব্যক্তিগত মতামত)।
   এই মানুষটাকে যে কি পরিমাণ পছন্দ করি, তা বলে বোঝানো সম্ভব না। আমার বন্ধুবান্ধবের অনেকেই তার সরাসরি ছাত্র। তাদের যে কি পরিমাণ হিংসা করি তাও বলে বোঝানো সম্ভব না।
   আমি বই পড়ছি, আর খুট খুট করে আপন মনে হেসে যাচ্ছি, ছোটবেলায় এটি ছিল একটি অত্যন্ত পরিচিত দৃশ্য। এই দৃশ্যের অনেকটা কৃতজ্ঞতাই মুহাম্মদ জাফর ইকবালের। 'দুষ্ট ছেলের দল', 'হাত কাটা রবিন', 'দীপু নাম্বার টু', 'টুকি ও ঝায়ের (প্রায়) দুঃসাহসিক অভিযান', 'মেকু কাহিনী' এরকম আরো অসংখ্য বই যারা তাদের কৈশোরে পড়েনি, তাদের জন্য সত্যিই দুঃখ হয়।
   এবার আসা যাক মুক্তিযুদ্ধভিত্তিক বইয়ের কথায়। 'আমার বন্ধু রাশেদ' আমার পড়া বাংলা ভাষায় শ্রেষ্ঠ কিশোর উপন্যাস। এখনো মনে আছে সেই দিনের কথা। কাঁদতে কাঁদতে বইটা শেষ করেছিলাম। বুকের ভিতর কিযে এক চাপা কষ্ট হচ্ছিল! এম্নিতেই বই পড়ে হাসি বলে আত্মীয়মহলে আমাকে অনেক ঠাট্টা সহ্য করতে হত...সেদিন যদি কাঁদতে গিয়েও ধরা খেতাম, তাহলে কি একটা কেলেংকারিয়াস ব্যাপারটাই না হত!
   এছাড়াও বিশেষভাবে উল্লেখ করতে চাই মুক্তিযুদ্ধ বিষয়ক দুটি ছোট গল্পের কথা। একটি হলো 'বলদ' (একজন দুর্বল মানুষ) ও 'ওয়ার্কশপ' (নুরুল ও তার নোটবুক)। অসাধারণ বললেও কম বলা হয়!
   বাংলা সায়েন্স ফিকশন সাহিত্যে অপ্রতিদ্বন্দী এই লেখকের হাত ধরে এসেছে কত স্মরণীয় বই! 'মহাকাশে মহাত্রাস', 'বিজ্ঞানী সফদর আলীর মহা মহা আবিস্কার', ' কপোট্রনিক সুখদুঃখ' কোনটা রেখে কোনটার কথা বলি!
    লেখক হিসবে প্রিয় তো বটেই, উনাকে এরচেয়েও বেশি ভালো লাগে তার চারিত্রিক বৈশিষ্ট্যের জন্য। দেশকে নিয়ে কি গভীর মমতা ধারণ করে আছেন, এবং এই মমতা তার লেখনীর মাধ্যমে আরো হাজারো তরুণ প্রাণে ছড়িয়ে দিচ্ছেন!
    মহান কীর্তিমান এই অসাধারন লেখকের  জন্মদিনে আমার ও সচলায়তনের পক্ষ থেকে অনেক, অনেক শুভেচ্ছা।
 

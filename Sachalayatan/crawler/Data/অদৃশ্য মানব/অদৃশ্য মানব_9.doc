বাংলাদেশী সিনেমার এই বেহাল অবস্থা কেন? 



  নাহ, কোন নির্দিষ্ট বাংলা সিনেমা দেখে এই লেখা লিখতে বসিনি। যখনই কোন ভালো মুভি দেখি (ইংরেজি কিংবা হিন্দি) তখনই এই চিন্তাটা আরো একবার আমার মাথায় এসে গিজগিজ করতে থাকে।
  কোন একটা জাতির সংস্কৃতির পরিচয় নাকি পাওয়া যায় তার শিল্প, সাহিত্য, চলচ্চিত্র ইত্যাদি দেখে। আমার মতে, বাংলাদেশের শিল্প ও সাহিত্য বেশ উচুমানের। বাংলাদেশের নাটকও ফেলে দেয়ার মত কিছু নয়, বিশেষ করে মঞ্চ নাটকের মান তো খুব, খুব ভালো। তার মানে বোঝা যাচ্ছে, আমাদের দেশে গুণী কাহিনীকার, অভিনেতার অভাব নেই। কিন্তু তারপরও বাংলাদেশের সিনেমার এই বেহাল দশা। 
কেন?
  মূল ধারার বাংলা সিনেমার কথা বলছি। আমরা নাটকে, গল্পে, উপন্যাসে, কবিতায় তো খুব একটা পিছিয়ে নেই। তারপরও মানসম্পন্ন বাংলা সিনেমা সেই হারে উঠে আসছে না কেন? ভালো কোন সিনেমা বানাতে গিয়ে হয় আমরা বানিয়ে ফেলছি টেলিফিল্ম, নাহয় ৩ ঘন্টার নাটক। অশ্লীলতা বাদ দিয়ে সুস্থ ধারার কোন সিনেমা বছরে একটা হলেই সেটা নিয়েই মাতামাতি করছি, আদতে সেটি যতই সাধারণ মানের সিনেমা হোক না কেন...সেটি সবার প্রশংসা পেয়ে যাচ্ছে শুধু মাত্র সুস্থ ধারার সিনেমা বলে। (আমি জানি কথাটা ঠিকভাবে বোঝাতে পারিনি)
   অন এভারেজ, বাংলাদেশের সিনেমা রুচিসম্পন্ন মানুষদের টার্গেট করে বানানো হয় বলে আমার মনে হয় না। পত্র পত্রিকা, গল্প উপন্যাস, টিভি, নাটকে যদি সুস্থ বিনোদন চর্চিত হতে পারে মূলধারার ভিতরে থেকেই, এবং একই সাথে লাভবান হতে পারে, তবে চলচ্চিত্র কেন নয়?
   এমন না যে বাংলাদেশে ভালো সিনেমা দেখার মানুষ নেই। চাহিদা আছে, চাহিদা পূরণ করার যোগ্যতা সম্পন্ন নির্মাতা আছে, তারপরও দেখে মনে রাখার মত সিনেমা তৈরী হচ্ছে না, বিষয়টি আমার কাছে রহস্যময় ঠেকে।
  ভালো সিনেমা তৈরি না হওয়ার পিছনের কারণ কি তাহলে অর্থের অভাব? তাহলে অন্য যারা সারাবছর নিম্নমানের সিনেমা তৈরি করছে, তারা টাকা পাচ্ছে কোথায়? হয়তো বলবেন, নিম্নমানের সিনেমার বাজেটও কম থাকে। কিন্তু শুধুমাত্র টাকার কারনে বাংলাদেশে ভালো সিনেমা তৈরী হচ্ছে না, এটা কেন জানি বিশ্বাস হতে মন চায় না।
  তাহলে সমস্যা কোথায়?
  আমি ব্যক্তিগতভাবে মনে করি, একটা ভালো বই, বা ভালো গান বা ভালো নাটক দিয়ে মানুষের মনে যত না দাগ ফেলা যায়, একটি খুবই ভালো সিনেমা তারও চেয়ে তীব্রভাবে মানুষের মনের মধ্যে দাগ কাটতে পারে। আর তাই, চারপাশে চেয়ে যখন দেখি দাগ কাটার মত তেমন কোন সিনেমা আমাদের দেশে তৈরী হচ্ছে না, বা হলেও সেটা আশরাফুলের একটা ভালো ইনিংসের মত, যার জন্য বছর, দুই বছর অপেক্ষা করে থাকতে হয়, তখন খুব আফসোস হয়।
  একটা ভালো সিনেমা বানানোর স্বপ্ন দেখি প্রায়ই। জানি না, স্বপ্ন শুধু স্বপ্নই থেকে যাবে কিনা।


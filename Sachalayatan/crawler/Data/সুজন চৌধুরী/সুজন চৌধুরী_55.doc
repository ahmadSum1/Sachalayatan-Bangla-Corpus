আয় তোর মুণ্ডুটা দেখি কালাইডোস্কোপ দিয়ে ০৫



আজ কথা বলবো আমার প্রিয় নচ্ছাড় চরিত্র বদরু খাঁকে নিয়ে।
সচলায়তনে গোয়েন্দা ঝাকানাকার যেসব গল্প প্রকাশিত হয়েছে, সেগুলোতে বদরুর চরিত্রটা পুরোপুরি ফোটার সুযোগ পায়নি। বেশিরভাগ গল্পেই বেচারা আসে একেবারে শেষ মুহূর্তে, এর ওর ছদ্মবেশ ফেড়ে। সে যে আপন গুণেই কালোয় কালোকিত, সেটা খুব কম গল্পেই বোঝা গেছে। গোয়েন্দা ঝাকানাকা ও জাঙ্গিয়া রহস্য আর গোয়েন্দা ঝাকানাকা ও সংরক্ষিত আসনের মহিলা সাংসদ রহস্যে বদরুর বিটকেলপনাটা কিছুটা ভালো ফুটেছে। কালা হিমুর লেখা অপ্রকাশিত ঝাকানাকাগুলোতে বদরুর চরিত্রটা আরেকটু খোলতাই হয়েছে, তাই বদরুকে আঁকার সময় সেগুলোকেও বিবেচনায় রেখেছি আমি।
বদরুর দেখতে কেমন হওয়া উচিত?

এই প্রশ্নের উত্তর খুঁজতে গেলে হিমসিম খেতে হয়। বদলোকের তো ছড়াছড়ি চারদিকে। কাকে ফেলে কার মতো করে আঁকা যায় বদরুকে? আর বদরু তো যেনোতেনো সুপারভিলেন নয়। সে ফুল ভালোবাসে, পাখি ভালোবাসে, ভালোবাসে লতাপাতা আর উচ্চাঙ্গ সঙ্গীত। তানপুরা হাতে ব্যাঙ্ক লুট করতে গিয়ে কাউন্টারের ওপর বসে চোখ বুঁজে গান ধরে, আমি অকৃতী অধম তাই বলে মোরে কম করে কিছু দাওনি ... চাঁদনি রাতে বজরায় বসে চাঁদের আলো দিয়ে তালের রস খেতে খেতে কবিতা লেখে ... ঘুটঘুটে অমাবশ্যার রাতে ডাকাতির জন্যে পায়খানার পাইপ বেয়ে উঁচু বিল্ডিঙে চড়তে চড়তে গুনগুন করে ঠুমরি গায়, "জ্যোছনা করেছে আড়ি"। এমন চারুবোধসম্পন্ন বদমাশের কেমন হওয়া উচিত দেখতে?
ভাবতে গিয়ে প্রথমেই মনে হয়, ব্যাটার গালে একটা আঁচিল থাকা জরুরি। আর সেই আঁচিলের ভার লাঘব করার জন্য একটা হাইভোল্টেজ হাসিও থাকা উচিত। তাই আগে আঁচিল আর হাসিটাই মাথা থেকে খাতার পাতায় নামাই।
কালা হিমু আমাকে তারপর বদরুর লেখা একটা কবিতা শোনায়। কবিতার নাম টনক প্রদীপ জ্বালো। 
তারপর বাকি কাজ সহজ হয়ে যায়। 
গোয়েন্দা ঝাকানাকার একটা পোস্টার বের করা হয়েছে। বইমেলা থেকে সেই পোস্টারের ছবি তুলে এনেছে আমাদের কালাবাহিনী কালী নুসু। দ্যাখেন। চেনা চেনা লাগে, তবু অচেনা।

এই শুক্কুরবার সকলে তাহলে চলে আসেন বইমেলায়, পাঠসূত্র স্টলে। স্টল নাম্বার ২০২-২০৩।


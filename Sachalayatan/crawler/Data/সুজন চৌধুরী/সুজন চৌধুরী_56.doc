আয় তোর মুণ্ডুটা দেখি কালাইডোস্কোপ দিয়ে ০৪



গোয়েন্দা ঝাকানাকা কমিকের আঁকার কাজ শেষ। রঙের কাজ শেষ পর্যায়ে। গত কয়েকদিন ধরে রং করতে করতে করতে করতে করতে করতে করতে করতে করতে করতে করতে করতে ... এত রংবাজির পর কি আর পোস্ট লেখা যায়?
আজকে আর একটা মুণ্ডু না, কয়েকটা দেখাতে চাই। কমিক বইয়ের লেআউট আর টুকিটাকি নিয়ে কিছু কথা বলি।
ঝাকানাকা নিয়ে আমাদের প্রাথমিক ভাবনায় ফ্রাঙ্কো-বেলজিয়ান কমিকের কাঠামোর প্রভাব অস্বীকার করা যাবে না। আ্যানিমেশন ইন্ডাস্ট্রিতে কাজের সূত্রে আমাকে এই ঘরানার ওপর কাজ করতে হয়েছে অনেক। তাই সেই চার সারির প্যানেলবিন্যাসটাকেই আমরা বেছে নিয়েছি। এতে করে পৃষ্ঠাগুলোতে ছবি একটু ঠাসাঠাসি হলেও বৈচিত্র্যের সুযোগ বেড়ে যায় অনেক। কমিকের গল্পের গতি, আর কমিক স্পেসে চরিত্রগুলোর সরণ নিয়ন্ত্রণ করে পাঠককে পরের পাতার প্রতি আগ্রহী করে তোলার জন্যেও চার সারির প্যানেলবিন্যাস অনেক কাজে দেয়। তবে আরো কম প্যানেল নিয়ে আরেকটা কমিক সিরিজের কথা ভেবে রেখেছি আমরা, সেটা নিয়ে পরে কোনো এক সময় কথা বলা যাবে।
রঙের ব্যাপারটা নিয়ে এত কিছু বলার আছে, যে এক পোস্টে তা নিয়ে কথা বলা অর্থহীন। তবে এবার সময় সঙ্কটের কারণে আমরা এক টোনে কাজ করেছি বেশিরভাগ সময়। দুই মাস সময় নিয়ে নেমেছিলাম, জীবনের নানা ফেরে পড়ে আড়াই মাস লেগে গেলো শেষ করতে। এই কমিকের কাজটা করতে গিয়ে পুরো কাজের ডাইমেনশন নিয়ে আমাদের একটা পরিষ্কার ধারণা হয়েছে, আর এই চাপটা মোকাবেলা করতে গিয়ে বেশ ইউনিক কিছু কৌশলও আমরা কাজে লাগিয়েছি। পাঠকের কৌতূহল সবটুকু এখানেই মেটাতে চাই না। 
কমিকের গল্প হিসেবে আমরা আপাতত দেশীয় পরিবেশটাই বেছে নিচ্ছি। গোটা দুনিয়া চষে বেড়ানোর আগে ঝাকানাকার উচিত অন্তত নিজের দেশটা একটু ভালো করে এক্সপ্লোর করা। এ কারণেই কমিক সিরিজের সূত্রপাত একেবারে ঢাকা শহরে, জাদুঘরে। আমরা এরপর ঝাকানাকাকে নিয়ে যাবো বঙ্গোপসাগরের নিরিবিলি দ্বীপে, সুন্দরবনের জঙ্গলে, বান্দরবানের পাহাড়ে, সুনামগঞ্জের হাওরে, চাঁপাইনবাবগঞ্জের আমের বনে, কীর্তনখোলার ওপর বজরায়, শ্রীমঙ্গলের চা বাগানে। তারপর নাহয় ঝাকানাকা রয়েসয়ে এভারেস্টে চড়বে, স্পেস স্টেশনে বদরু খাঁর বিটকেলপনা মোকাবেলা করবে, মঙ্গলগ্রহে যাবে কোনো রহস্যের সমাধান করতে, দক্ষিণ মেরুতে কিংবা কালাহারি মরুভূমিতে বদরুর নতুন কোনো ভীষণ বদখদ পরিকল্পনা নস্যাৎ করতে নামবে। 
আজ একটা ছোটো কিছুমিছু আপনাদের জন্যে, ঝাকানাকার বইয়ের একটা পৃষ্ঠা। স্টলে বই এলে বাকি তথ্য জানিয়ে দিয়ে যাবো।
দাঁড়ে দাঁড়ে দ্রুমমমমমমমমমমমমমম!
Page 24 
        
বিস্তারিত জানতে চাইলে দেখুন ঝাকানাকার ওয়েবসাইট।


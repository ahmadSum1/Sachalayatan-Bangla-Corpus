দাদুস্কোপ-১



 যেহেতু আপনারাই 'দাদৈতিহাসিক' কমিক-স্ট্রীপের লেখক তাই চরিত্রগুলারে আপনাদের কাছে খোলাসা করার জন্য দাদুস্কোপের সৃষ্টি হল।
'দাদৈতিহাসিক'-এর পটভূমি:
_____________________
কমিক স্ট্রিপ আবর্তিত হবে প্রাগৈতিহাসিক একটি শিকারী-টোকাই গোষ্ঠীকে নিয়ে। ম্লেচ্ছ ভাষায় যাকে বলে হান্টার গ্যাদারার। তারা গুহাবাসী অরণ্যচারী। মাত্র ক্যামনে কী বুঝতে শিখছে। গ্যাদা বাচ্চা থেকে ধাড়ি বুড়ো, সব আছে গোষ্ঠীতে। অরণ্যে আছে ফলমূল, পশুপাখি। গোষ্ঠীতে আছে শিকারী, যোদ্ধা, কবি, সাধক, রাজনীতিবাজ, পুরোহিত ... সব।
কিভাবে কিভাবে যেন আমাদের এই যাপিত জীবনের রসটা নিঙড়ে কয়েক ফোঁটা করে মেশানো হবে সেই পুরনো দাদুদের জীবনে। আজকের বাংলাদেশের রাজনীতি চুঁইয়ে পড়বে সেই অতীত গুহার ভেতরে, আজকের সংলাপ স্থান করে নেবে বাচ্চা কোন দাদুর মুখে।
চরিত্র:
_______
  গত ২ সপ্তাহ ধইরা হিমু আর আমি ব্যাপক খামছা-খামছি কইরা এই ৩টা চরিত্র বানাইলাম।
পুরোহিত ষুষু
 পুরোহিত ষুষু
পুরোহিত ষুষু দাদুদের গোষ্ঠীদেবতা উগাবুগার পুরুত। শ্যামলা, চর্বিঅলা চেহারা, মোটা ঠোঁট, থুতনিতে এক গোছা দাড়ি আছে, দাঁতগুলো এবড়োখেবড়ো, পেটে একটা নাদা ভুঁড়ি, ছোট ছোট চুল মাথায়। গলায় কিছু দাঁত-হাড়ের মালা ঝুলবে। পুরোহিত ষুষু গোমড়ামুখো। তার স্বভাবই হচ্ছে ভালো কাজে বাগড়া দেয়া। কথায় কথায় উগাবুগার রোষের ভয় দেখানো। পান থেকে চুন খসলেই সে চেঁচায়, "উগাবুগার কসম, ঠাডা পড়বো, ঠাডা!"
উগাবুগা
 উগাবুগা
দেবতা উগাবুগা দেখতে অবিকল পুরোহিত ষুষুর মতো। দাদুরা সব প্রস্তর যুগের লোক, তাই পাথর দিয়ে পাথর কুঁদে বানানো হয়েছে উগাবুগাকে। উগাবুগার গায়ে নানা পালাপার্বণে নানা পোশাক আর অলঙ্কার চাপানো হয়, পরে খুলে রাখতে অনেকেই ভুলে যায়। উগাবুগার চেহারার অভিব্যক্তি আবার মাঝে মাঝে পাল্টায়, পাথরেও তো রস থাকে, নাকি? এখন উগাবুগা পরে আছে জলপাই পাতার পিরান।
শাকাহারী ষামু
 শাকাহারী ষামু
শাকাহারী ষামু পুরোহিত ষুষুর ভক্ত। যদিও উগাবুগার উপাসনা তাকে তেমন একটা করতে দেখা যায় না। ষামু টিংটিঙে, শরীরের তুলনায় মাথাটা একটু বড়, দাঁতগুলি বড়বড়, নিচের ঠোঁটটা মাঝে মাঝে ঝুলে থাকে। ষামু দাবী করে সে শাকাহারী, লতাপাতাফলমূল খায়, কিন্তু মাঝে মাঝেই দর্শকরা তাকে মাংস খেতে দেখে ফেলবে। সমস্যায় পড়লে ষামু "জরুরি কাজে বাইরে যাচ্ছি" বলে কেটে পড়ে। 
আপনাদের মতামতের অপেক্ষায় রইলাম। 
 

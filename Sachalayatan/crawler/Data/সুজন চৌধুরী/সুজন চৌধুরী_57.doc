আয় তোর মুণ্ডুটা দেখি কালাইডোস্কোপ দিয়ে ০৩



গোয়েন্দা ঝাকানাকা কমিক সিরিজের প্রথম ইস্যু, "গোয়েন্দা ঝাকানাকা ও জাদুঘরে চুরি রহস্য"-এ জাদুঘরের কিউরেটর চরিত্রটি নিয়ে অনেক চিন্তা করতে হয়েছে। আক্কাস আলি মৃধার দেখতে কেমন হওয়া উচিত?
সরকারী কর্মকর্তাদের বেশভূষার কিছু স্টেরিওটাইপ আছে। সেগুলোকে কমিকে ধরে রাখা জরুরি কি না, কিংবা ধরে রেখে কীভাবে গল্পের রসটা ফুটিয়ে তোলা যায়, এ নিয়ে ভাবতে ভাবতে নানা ব্যক্তি আর চরিত্রের চেহারা নিয়ে ঘাঁটতে হয়েছে। আমলাদের ছবি সহজে পত্রিকায় আসে না, আরো ঘন ঘন আসা উচিত। আমাদের সরকারের কাজকর্ম যারা করছেন, তাদের চেহারা মানুষের নাগালে, কিংবা আরো ভালো করে বললে, গুগলের নাগালে থাকা জরুরি।
যদিও কোনো মিল নেই মৃধার সাথে, কৌতূহলবশে ইন্টারনেটে খুঁজছিলাম ড. নলিনীকান্ত ভট্টশালীর ছবি। পাইনি। তিনি নমস্য মানুষ, তাঁর চেহারার আদলকে কমিকের চরিত্রে গুঁজে দেয়ার কোনো অভিপ্রায়ও আমার নেই। প্রশ্নটা তাই থেকেই গেলো, জাদুঘরের কিউরেটরদের দেখতে কেমন হওয়া উচিত? একটি দেশের প্রত্নসংগ্রহ যাঁর তত্ত্বাবধানে, তিনি কেমন হবেন দেখতে? হায়, দেশের জ্ঞানীগুণীদের ছবি নেটে পাওয়া যায় না, খালি রূপালি পর্দার লোকজন দিয়ে গুগল বোঝাই। তাছাড়া সেই রামও অযোধ্যার সাথে বিলুপ্ত, মনীষী ভট্টশালীকে আজ জাদুঘরের কর্তাদের সমকক্ষ ভাবাও অনুচিত। 
ভেবে দেখলাম, কিউরেটর হিসেবে আক্কাস আলি মৃধার চেহারা হওয়া উচিত জ্ঞানের আমলাতত্ত্ব আর আমলাতত্ত্বের জ্ঞানে ভরপুর। পরনে থাকবে পরিপাটি স্যুটবুট, চোখে পুরু লেন্সের চশমা, মাথায় ইন্দ্রলুপ্তিকে আড়াল করার জন্যে কয়েক গাছি অসহায় চুল, মধ্যপ্রদেশ আমলা ফরম্যাটের আর গায়ের রং হবে শীতাতপনিয়ন্ত্রিত টুকটুকে, রইস ঘরের সন্তানদের মতো।

স্টাইলাস হাতে ভাবতে ভাবতে মনে পড়ে গেলো কৈশোরের বিটিভিতে প্রচারিত "দেখা হয় নাই চক্ষু মেলিয়া"র কথা। চক্ষু বুঁজে তাই দেখতে শুরু করলাম। চেনা চেনা লাগে, তবু অচেনা। যারা এখনো গোয়েন্দা ঝাকানাকা কমিক নিয়ে অবগত নন, তাদের জন্য রইলো ওয়েবসাইটের সিঁদকাঠি।



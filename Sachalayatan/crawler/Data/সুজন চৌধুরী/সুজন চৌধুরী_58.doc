আয় তোর মুণ্ডুটা দেখি কালাইডোস্কোপ দিয়ে ০২



বিজ্ঞানীদের চেহারা কেমন হয়?
কালাতো ভাই হিমু গোয়েন্দা ঝাকানাকায় এক আপনভোলা বিজ্ঞানী চরিত্র আমদানি করেছে। বিজ্ঞানী মতিলাল কারওয়ানবাজারিয়া। দুনিয়া কাঁপানো সব আবিষ্কার করে ফেলেন তিরিশ মিনিটে। কিন্তু বাহ্যজ্ঞান বিশেষ নাই। আর্কিমিডিসের মতো তাই প্রায়ই বিনা তহবনে পথেঘাটে বেরিয়ে পড়েন। আর বেচারার বেশিরভাগ আবিষ্কারই লুট করে নিয়ে যায়, ঠিক ধরেছেন, বদের হাড্ডি বদরু খাঁ।
কিন্তু মতিলালের চেহারা কেমন হওয়া উচিত? এরকম আত্মভোলা বিজ্ঞানীদের চেহারার জনপ্রিয় ফরম্যাট আমরা দেখতে পাই কাথবার্ট ক্যালকুলাস আর ত্রিলোকেশ্বর শঙ্কুর মাঝে। ক্যালকুলাস এই ফরম্যাটের ইয়োরোপীয় [আরো পরিষ্কার করে বলতে গেলে ফ্রাঙ্কো-বেলজিয়ান] রূপ, আর শঙ্কুর চেহারা উপমহাদেশীয়। যদিও শঙ্কু কমিকে আমাদের অতি পরিচিত প্রোফেসরকে পাওয়া যায় না, সেখানেও ছিরিছাঁদ পশ্চিমা ধাঁচের অনুকরণে।
শঙ্কুর চেহারাটি সত্যজিতের কলমে, ধারণা করি, বিবর্তিত হয়েছে সুকুমারের হেশোরাম হুঁশিয়ার থেকেই। হীরক রাজার দেশেও আমরা বৈজ্ঞানিককে দেখি কমবেশি শঙ্কুর বেশে। 
এ ছাড়াও বিভিন্ন কমিক আর অ্যানিমেশনে বিজ্ঞানীদের দেহভঙ্গি কমবেশি একই রকম। জ্ঞানের ভারে একটু নুয়ে পড়া, চিন্তাগুলোকে ঠিকমতো মাথা চুলকে বের করতে গিয়ে মাথায় টাক, রোজ শেভ করার ঝামেলা এড়াতে মুখে কিছু দাড়িগোঁফ। ব্যতিক্রম আছে অবশ্যই, কিন্তু সেগুলো যেন এই ছবিটিকেই নিয়মিত হিসেবে জোরদার করে।
খেয়ালী বিজ্ঞানীর কাছাকাছি আরেকটি ধরন হচ্ছে ওঝা বা জাদুকর। গুপী গাইন বাঘা বাইনে বরফি আর অ্যাসটেরিক্সের গেটাফিক্স এই ঘরানায় পড়ে। তারাও কমবেশি বর্ষীয়ান, এলোমেলো, একটু রাবীন্দ্রিক।
এই আত্মভোলা বিজ্ঞানীর চেহারার ধারণাকে সবচেয়ে জোরালোভাবে প্রভাবিত করেছেন যে ব্যক্তি, তার নাম আইনস্টাইন। সারা পৃথিবীতেই কমিকে বিজ্ঞান আর পাগলামিকে যোগ করলে সমীকরণের ওপাশে আলবার্ট ভাইয়াকে চোখে পড়ে। 
কিন্তু বাঙালি বিজ্ঞানীদের চেহারা কেমন হবে? গোয়েন্দা ঝাকানাকা কমিকে তো আমরা চাইছি একেবারেই দেশী ফ্লেভারের সব চরিত্র রাখতে। বাঙালি বিজ্ঞানী বললেই প্রথমে মনে পড়ে জগদীশচন্দ্র বসুর কথা। কিন্তু বসু মশায় অত্যন্ত তেজস্বী পুরুষ ছিলেন, তার হাতে রাইফেল ধরিয়ে দিলে অ্যালান কোয়াটারমেইন বলে নমস্কার করা যাবে। সত্যেন বসুর চেহারা ভালোমতো স্টাডি করার সুযোগ মেলেনি এযাত্রা, তবে শুনেছি তিনিও বেশ আটপৌরে চেহারার মানুষ ছিলেন। কুদরাত ই খুদা কিংবা কাজী মোতাহার হোসেনের চেহারাও মতিলালের মতো পাগলার জন্যে মানানসই নয়। হালের বিজ্ঞানীরা প্রায় সবাই বেশ সচেতন মানুষ, আত্মভোলা ভাবটা তাদের মধ্যে একেবারেই নেই।
তাই কিছুটা পর্যবেক্ষণ আর কিছুটা কল্পনাশক্তির আশ্রয় নিতে হলো মতিলাল কারওয়ানবাজারিয়ার জন্যে। কৃশকায়, মুখে সফেদ দাড়িমোচ, চোখে উদাস দৃষ্টি। চেনা চেনা লাগে, তবু অচেনা।

গোয়েন্দা ঝাকানাকা কমিক সিরিজের দ্বিতীয় বইতে মতিলাল আসছে তার টুনি-সাবমেরিন নিয়ে। আপনাদের সাথে দেখা হবে নিশ্চয়ই!


আয় তোর মুণ্ডুটা দেখি কালাইডোস্কোপ দিয়ে ০৬



গোয়েন্দা ঝাকানাকার চেহারাটা অনেকে পছন্দ করতে পারেননি। অভিযোগ-অনুযোগ এসেছে। একটু নাকি বেশি পেকে গেছে বেচারা। চুল-ভুরু-মোচ সব সাদা। আরেকটু কাঁচা আর কচি গোয়েন্দা চাইছেন সবাই। কিন্তু বয়স কি আর চুলের রং দেখে বোঝা যায়? বদরুর মডেলকে দেখুন। ৮২ বছর বয়সেও পোস্টারভর্তি কালোচুল মাথায়। আর বয়স তো মনের ব্যাপার। ওখানে ঝাকানাকা বরাবরই মাসুদ্রানার মত চিরতরুণ।
কিন্তু ঝাকানাকার চেহারাটা এমন হতে গেলো কেন?
ঝাকানাকার গল্পগুলো পড়ে আমার প্রথমেই মনে ভেসে উঠেছিলো উৎপল দত্তের চেহারা। একটু খর মেজাজি, কিন্তু রসিক, এই চটে গিয়ে মারপিট করছে, আবার ফুড়ুক ফুড়ুক হেসে মশকরা করছে ভিক্টিমের সাথে ... উৎপল দত্তের সাথে বেশ মানিয়ে যায়। যেইসেই উৎপল দত্ত নয় একেবারে হীরকরাজ উৎপল দত্ত। এই যে দেখুন এখানে।

কিন্তু মাথা থেকে খাতাতে নামাতে গিয়ে মনে হলো, না, ঠিক হীরক রাজের সঙ্গে যাচ্ছে না ঝাকানাকা। যে লোক তিব্বতের ঝালাই লামার গুম্ফায় ছয়টি মাস বিনা ভিসায় সাধনা করে আড়াই প্যাঁচের গাঁট্টার কুস্তিকলা শেখে, তাকে আরেকটু ফ্লেক্সিবল হতে হবে। 
ফ্লেক্সিবল কথাটা মাথায় আসতেই চোখের সামনে ভেসে উঠলো কিশোর কুমারের চেহারাটা। লোকটা ফ্লেক্সিবল ছিলো বটে। চেহারাটায় একটা নিপাট ভালোবদমাশ ভাব। একটু লুলপুরুষ। বেশি বর্ণনায় আর গিয়ে কী হবে, দেখুন।

কিন্তু মাথা থেকে খাতায় নামতে গিয়ে আবারও আটকে গেলো। নাহ, যাচ্ছে না ঝাকানাকার সাথে। ঝাকানাকা ঠিক কিশোর কুমারও নয়। কিশোর কুমার যেমন কিশোর বা কুমার কোনোটিই ছিলো না, ঝাকানাকাও তেমনি। চিরতরুণ, দুষ্ট, আবার অ্যাকশনের সময় ইয়াভিসুমাইক। এরকম লোকের চেহারাটা কেমন হওয়া উচিত?
তখনই ফোন বেজে উঠলো। ফোন কানে দিয়ে বললাম, "হ্যালো?"
ওপাশ থেকে রিটন ভাই ফোন ধরেই দিলেন ঝাড়ি, "সুজন তুমি এত লোকের ক্যারিক্যাচার করো, আমার ক্যারিক্যাচার করো না ক্যান?"
তখন মাথাটা একটু সাফ হয়ে গেলো। ঝাকানাকার চেহারাটা একটু যেন দেখতে পেলাম চোখের সামনে। 
রিটন ভাইয়ের ক্যারিক্যাচার করতে করতেই ঝাকানাকার খসড়া করে ফেললাম। চেহারাচরিত্রে আমাদের গোয়েন্দা ঝাকানাকা আসলে রিটন কুমার দত্ত।

দ্যাখেন। চেনা চেনা লাগে, তবু অচেনা।

আর আজ একটু পরই সন্ধ্যা ছয়টায় গোয়েন্দা ঝাকানাকার মোড়ক উন্মোচন হচ্ছে। চলে আসুন বইমেলায়, পাঠসূত্র স্টলে, স্টল নাম্বার ২০২-২০৩। আর বিস্তারিত জানতে দেখুন এখানে।


মৌলবাদি নোংরামি; এবং আমাদের নির্লিপ্ত নীরবতা



মুহম্মদ জাফর ইকবাল একজন লেখক। তাঁর গবেষক, শিক্ষক, বুদ্ধিজীবি ইত্যাদি পরিচয় ছাপিয়ে, সাধারণ মধ্যবিত্ত তরুণের কাছে তাঁর লেখক পরিচয়টাই মুখ্য হয়ে ওঠে। প্রান্তিক জনসাধারণ তাঁকে চেনে না তেমন। মধ্যবিত্তদের বিস্তৃত সীমানায় তাঁর পরিচিতি এবং প্রভাব যথেষ্ট। মুহম্মদ জাফর ইকবালকে পছন্দ বা অপছন্দ যাই করি, তাঁর একটা অবস্থান বিষয়ে সবাই নিঃসন্দেহ। সেটা হচ্ছে ধর্মান্ধ মৌলবাদীদের বিরোধিতা। বাংলাদেশে এই মৌলবাদীরা যথেষ্ট সক্রিয় এবং দিন দিন তাদের বিচরণক্ষেত্র বিস্তৃত হয়ে চলেছে।
জাফর ইকবালের এই লেখার পর, মৌলবাদীদের আঁতে স্বভাবতই আবারও বেশ ভালো ঘা লেগেছে। এই লেখায় তিনি তুলে ধরতে চেয়েছেন একটা বিস্তারিত চিত্র, যেটা আমাদের দেশের তরুণদেরকে দেখায়। এবং এই তরুণেরা কেবল জাফর ইকবালের সাথে পরিচিত তরুণেরা না, বরং বাংলাদেশের সামগ্রিক তারুণ্য। তিনি বলেছেন প্রবাসী তরুণদের কথা, নিম্নবিত্ত কর্মজীবি তরুণদের কথা, এবং, মূলত জোর দিয়েছেন নারীদের বিষয়ে। গার্মেন্টস শ্রমিক তরুণীরা থেকে শিক্ষার্থী তরুণীরা সবাই এখানে উপজীব্য। তিনি দেখিয়েছেন, একটা ক্ষুদ্র অংশ নিয়ে আমাদের এগিয়ে যাওয়া সম্ভব না। সবাইকে এখানে অন্তর্ভুক্ত করতে হবে। একইসাথে এসেছে শিক্ষার্থী তরুণ নারীদের ওপর ধর্মান্ধতার অবরোধের কথা। এবং চিরাচরিত, নারীদের বিষয়ে ধর্মান্ধতা সবসময়েই বেশ উত্থিত অবস্থায় থাকে।
জাফর ইকবাল এই বিষয়ে কী বলছেন? তিনি বলছেন,

আমি সোজাভাবে বিষয়টি এভাবে দেখি, যে সমাজে পুরুষ আর নারী সমান সমানভাবে পাশাপাশি থেকে কাজ করে, সেই সমাজকে মৌলবাদীদের, ধর্ম ব্যবসায়ীদের খুব ভয়। তাই মেয়েদের ঘরের ভেতর আটকে রাখতে পারলে সবচেয়ে ভালো। একান্তই যদি ঘরের ভেতর আটকে রাখা না যায় অন্তত বোরকার ভেতর আটকে রাখা যাক। 

এবং ঠিক তাই। তাদের ভয় প্রকাশিত হয়ে পড়েছে কোনও বিরতি ছাড়াই।
মৌলবাদী ইসলামিক দলগুলোর অনলাইন সদস্যদের দাবি, জাফর ইকবাল বোরকার বিপক্ষে কথা বলছেন, কাজেই ইসলামের বিরুদ্ধে কথা বলছেন, কাজেই বাংলাদেশের সংখ্যাগরিষ্ঠ মানুষের বিপক্ষে কথা বলছেন। এবং এখানেই বিভ্রান্তির সূচনা। বাংলাদেশের অধিকাংশ মানুষ ইসলাম অনুসরণ করে, এবং সাধারণত, 'ইসলাম বিরোধী' টার্মটা শুনলেই ক্ষেপে ওঠে। মৌলবাদীরা এই বৈশিষ্ট্যটাকে কাজে লাগাতে শুরু করেছে খুব ভালোভাবে। তাদের রাস্তায় যেসব বিঘ্ন আছে, তাদের ওপর 'ইসলাম বিরোধী' ট্যাগ লাগিয়ে নিজেদের মাস্টারপ্ল্যান হাসিলের পথে তারা ভালোই এগোচ্ছে।
প্রসঙ্গটা কি আসলে ইসলামের?
এই দেশের আবহাওয়ায়, আসলে কতজন নারী বোরকা ব্যবহার করেন? আজ কাল পরশু, বিকেল বেলায় ঘর থেকে বেরিয়ে পথে আমরা কতোজন বোরকা পরিহিতাকে দেখি? বেশিরভাগকেই তো দেখি বোরকা না পরেই শালীনভাবে চলছেন। তাহলে, বোরকা আলোচনায় উঠে আসে কেমন করে? যারা বোরকা পরেন না, তারা আমাদেরই সব আত্মীয়। আমাদেরই মা, কিংবা বোন, বন্ধু, অথবা স্ত্রী। আমরা কি রাস্তায় তাদের ওপর ঝাঁপিয়ে পড়েছি? কেন তাহলে, বোরকায় মেয়েদেরকে আটকে রাখতে হবে?
কারণ পরিবেশ। ধর্মান্ধতা কালচার করার পরিবেশ। যে সমাজে পুরুষ আর নারী সমান সমানভাবে পাশাপাশি থাকে, সেই সমাজ স্বাভাবিক। এবং স্বাভাবিক একটা সমাজ, কখনও মৌলবাদ বা ধর্মান্ধতার প্রসারে কাজে আসে না। চাই অস্বাভাবিকতা। এবং এই অস্বাভাবিকতা খুব সহজে তৈরি করা সম্ভব, যদি পুরুষ এবং নারীদের আলাদা করে ফেলা যায়। যখন পুরুষেরা তাদের পাশে কোনও নারীকে দেখতে পায় না, সাধারণ মানবিক অনুভূতিবশেই তার মধ্যে কোনও নারীর সংস্পর্শে থাকার যে চাওয়া, সেটা ক্ষতিগ্রস্ত হতে শুরু করে। এই চাওয়া খুবই স্বাভাবিক, যেকোনও পুরুষের জীবন তার চারপাশে যে নারীরা আছেন, তাদের ছাড়া অসম্পূর্ণ। তা তিনি বন্ধু হোন, কি বোন, অথবা সহকর্মী। যখন কোনও নারী থাকেন না, যখন স্বাভাবিক চাওয়াটা ক্ষতিগ্রস্ত হয়, তখন সেখানে বিকৃতি অনুপ্রবেশ করার সুযোগ পেয়ে যায়। শুরু হয় নারীর সাথে খাদ্যদ্রব্যের তুলনা। নারীকে বলা হয় কলা, আম এবং ললিপপ। বলা হয়, এই খাদ্যদ্রব্য 'প্যাকেট' করে রাখা উচিত।
একজন মানুষকে, যদি মানুষ হিসাবে সম্মানটুকু না দিতে পারি, তাহলে তাকে মানসিক বিকৃতি আর অসুস্থতা ছাড়া কী বলা যায়?
এই অস্বাভাবিক এবং অসুস্থ পরিবেশ, মৌলবাদকে এগিয়ে যেতে পথ করে দেয়। সাইদীর ওয়াজ মাহফিলের কথাবার্তা তখন যৌক্তিক বলে মনে হতে থাকে। এবং শুধু নারীদের বোরকায় প্যাকেট করে রাখা নয়, জনসমক্ষে গলা কেটে শাস্তি দেওয়া, সংখ্যালঘুদের জিজিয়া কর দেওয়া, এইরকম সবকিছুকেই তখন খুব যৌক্তিক শোনায়। কিন্তু সেই অবস্থানে যাবার আগে, একটা বিকৃত সামাজিক পরিবেশ দরকার হয়ে পড়ে, যে পরিবেশ এই ধর্মান্ধ হয়ে ওঠাকে লালন করতে পারে। আর তার জন্য ধর্মান্ধদের খুব বড়ো একটা প্রয়োজন, নারীদেরকে পুরুষ থেকে আলাদা করে ফেলা।
জাফর ইকবাল এই কথাটা আমাদের যখন দেখাচ্ছেন, তখন মৌলবাদীরা আবার গা ঝাড়া দিলো। তারা ইসলামের দোহাই পেড়ে জাফর ইকবালকেই দেশবিরোধী বানিয়ে দিলো। কথা হচ্ছে, বাংলাদেশের অধিকাংশ মানুষ এখনও ইসলাম অনুসরণ করছে। এর মধ্য থেকে, যে মেয়েরা বোরকা পরে না, তারা আসলে দেশের কী ক্ষতি করে ফেলছে? অথবা বলি, সব মেয়েদের ধরে বোরকা পরিয়ে দিলে দেশে ঠিক কী জাতীয় উন্নতির শনৈ শনৈ হাওয়া বয়ে যাবে? 'খুব খিয়াল কৈরা' দেখার বিষয়, মৌলবাদীদের এই প্রচারণা কি ইসলামের প্রতি তাদের ব্যাপক অনুরাগ, নাকি নিজেদের স্বার্থ হাসিলের পাঁয়তারা?
তারা জাফর ইকবালকে দেশবিরোধী আখ্যা দিয়েই থামে নাই। তাঁর প্রবাসী কন্যা ইয়েশিম ইকবালের ছবি যোগাড় করে সেটাতে নিজস্ব নোংরামির দুর্গন্ধ যোগ করে সবার কাছে পৌঁছাতে চেষ্টা করছে। প্রবাসী এই মানুষটার ছবির নিচে কমেন্টগুলো দেখে আমি শুধু এটা ভাবতে পেরেছি, এই নোংরামি যেন যে কোনও একটা উপায়ে তার কাছে পৌঁছুতে না পারে। একটা মানুষের স্বাভাবিক আনন্দের ছবিতে যারা বিকৃত ক্যাপশান যোগ করতে পারে, তাদের আচরণ পরিষ্কারভাবে নির্দেশ করে ধর্মান্ধতা এবং মৌলবাদী পরিবেশ আমাদের সুস্থ স্বাভাবিকতাকে বিকৃত করে কোন পর্যায়ে নিয়ে যেতে পারে।
মৌলবাদীদের উদ্দেশ্যপ্রবণ নোংরামির সীমানা ক্রমশ সীমা ছাড়িয়ে যাচ্ছে। এখন সিদ্ধান্ত নেবার খুব উপযুক্ত একটা সময়। ইসলামের দোহাই দিয়ে মৌলবাদীরা অধিকাংশ সাধারণ মানুষকে চুপ করিয়ে রাখে। এবং এই বিষয়টাই তাদের একটা নিশ্চিন্ত অবস্থা। আপনার মা বা বোন বা স্ত্রী বোরকা পরেন না। আপনি কি তাদের দিকে কোনও খারাপ চোখে তাকান? অথবা তাদের ইসলাম অনুসরণ করতে কোনও সমস্যা হচ্ছে কি? যদি দুটো উত্তরই নেতিবাচক হয়, তাহলে চুপ করে থাকার মতো হিপোক্রেসিতে যাবার পক্ষে আর কোনও কথা অবশিষ্ট থাকে না। বাংলাদেশ একটা মৌলবাদী পাকিস্তান থেকে আলাদা হয়েই নিজের আত্মপরিচয় খুঁজে নিয়েছে। এই দেশ স্বাভাবিকতার, এই দেশ ঐতিহ্যের। এই দেশ পহেলা বৈশাখ আর একুশে ফেব্রুয়ারির। একটা পহেলা বৈশাখ কল্পনা করুন যেখানে শাড়ি পরে আমাদের ঘরের মেয়েটা হাসিমুখে বাইরে যাচ্ছে না। এই দেশটা সেই পহেলা বৈশাখেরই দেশ। এই দেশ মুক্তিযুদ্ধের। মুক্তিযুদ্ধের সময় যে রাজাকারেরা এই দেশেরই মাটিতে বসে, এদেশের নারীদের তুলে দিয়েছিলো পাকিস্তানিদের হাতে, আজকে তারা উচ্চকন্ঠ হয়ে উঠতে চাইছে আমাদের চোখের সামনে। মৌলবাদীদের এই আস্ফালনের সময় যে চুপ করে বসে রয়েছে, বাংলার পরিচয় তার জন্য আজকে অসম্মানের মুখোমুখি।
_____
অন্যকেউ


শহীদ রুমী স্কোয়াড, সশ্রদ্ধ সালাম



গত পরশু গভীর রাতে খোমাখাতায় দেখলাম, 'শহীদ রুমী স্কোয়াড' নামে একটা ছোট্ট সংগঠন মুক্তিযুদ্ধের বিরুদ্ধতাকারী বেঈমান জামায়াত-শিবির নিষিদ্ধ করার দাবিতে আমরণ অনশন শুরু করেছে।
লজ্জায় মাথা হেঁট হয়ে এলো, আমি এই মেরুদণ্ড ধারণ করি নাই এখনও। দিন শেষে আমি সেই নিম্নমধ্যবিত্তের একমাত্র সন্তান, যে মৃত্যুকে স্রেফ ভয় পায়, আর মরতে না যাবার জন্য একগাদা ভুবনভোলানো কথার ধোঁয়াজাল বোনে।
আমি লাঠি হাতে করে মিছিল নিয়ে শাহবাগ যেতে পারি, শাহবাগে আধো আঁধারে দাঁড়িয়ে সবার মুখের ছবি তুলতে থাকা সন্দেহভাজনের কলার চেপে ধরতে পারি, চলন্ত বাসে 'শাহবাগী'-দের নিয়ে 'বক্তব্য' পেশ করা একদল লোকের সামনে একলা দাঁড়িয়ে গলা ফাটিয়ে চিৎকার করতে পারি, এবং হয়তো কোনও দিন, রাগের মাথার মিরপুরের কোনও অন্ধকার রাস্তার ধারে হঠাৎ দাঁড়িয়ে পড়তে পারি মৃত্যুর মুখোমুখি, স্রেফ মৃত্যুর বিপরীতে কোনও এক দিন কোথাও 'কথা' বলেছিলাম বলে।
হঠাৎ আবেগে হঠাৎ মৃত্যু ঘটবার জন্য তৈরি হয়ে থাকা হাজার জন মানুষের মুখ আমি আন্দোলনের মাঠে দেখেছি। দেখি নাই, জানি নাই, এবং হতে পারি নাই এমন সব মানুষ; যারা প্রহরের পর প্রহর খুব ধীর একটা মৃত্যুর দিকে এগিয়ে যাবার সিদ্ধান্ত নিতে পারে। এই মৃত্যুটা 'হঠাৎ' এর মতো নিশ্চিন্ত কিছু না। খুব ভয়ানক, খুব ভীতিকর, খুব নির্মম, আর খুব নিশ্চিত!
_________________________
সকালে প্রতিদিনের মতো আপিসে গেলাম, কীবোর্ড পিষলাম, কান পেতে শুনলাম সহকর্মীদের মৃদু হাস্যরস, কিছু অনন্ত জলিল, কিছু চাল-নুন-তেল, এই দ্যাশের কিছু না হবার নিশ্চিত মতামত। এবং দুপুর গড়িয়ে এলো। খেতে বসে গেলাম। খাবার আমার গলা বেয়ে নেমেছে? জানা নাই। আমি নির্লজ্জের মতো আমার বোধগুলো কামড়ে খাচ্ছিলাম হয়তো।
সন্ধেতে আপিস থেকে বেরোবার ফুরসত মিলতেই গুলশান থেকে জাতীয় জাদুঘর। তখনও পর্যন্ত জানি না, এই মানুষগুলো কারা।
নিলয়! সাফি! সাথে আরও দু'জন, যাদের চেহারা চিনি, নামে চিনি না। চেহারা কী ভাবে চিনলাম? চিনলাম, কারণ পাঁচ তারিখ থেকে শাহবাগে এদের সাথে দেখা হচ্ছে। বেলায় অবেলায় দেখা হচ্ছে। দেখা হচ্ছে বাঁশের লাঠি হাতে, জ্বলন্ত মোমবাতি নিয়ে, নাম না জেনেও কুশল বিনিময় চলেছে শ্লোগান দিতে দিতে ভেঙে ফ্যাঁসফ্যাঁসে হয়ে যাওয়া কণ্ঠে।
পায়ে জোর ছিলো না। জাদুঘরের গেটে পিঠ ঠেকিয়ে বসে পড়লাম। সাফি উঠে এলো অনশনকারীদের ঐ ছাউনিটা থেকে।
"কি ভাই!"
সাফি হাসে। চিরদিন যেভাবে হাসে, তার চেয়েও অনেক বেশি নিষ্পাপ হয়ে। আমি সাফির চোখে চোখ মেলাতে পারি না।
টুকটাক কথা হয়। সাফি বলে, অনলাইনে বিভিন্ন জ্ঞানীগুণী মানুষ তাদের নিয়ে কি লিখে চলেছে। আন্দোলনের বিভক্তি, চিনা বাম, হঠকারী, ষড়যন্ত্র, হুঁহুঁ বাবা সব বুঝি কিন্তু, এবং ইত্যাদি ইত্যাদি। সাফি তবুও হাসে। বলে, মানুষ বুঝে নিবে ভাই; মানুষ অবুঝ নাকি!
আমি বসে থাকলাম। খোমাখাতা দেখা হয় নাই। অমিতাভ ভাই এসে জানালেন বিভিন্ন সুপরিচিত মানুষজনের বক্তব্য। জানলাম কতো বিচিত্র উপায়ে এই তরুণরা অপরাধী হয়ে থাকতে পারে, হতে পারে ষড়যন্ত্রকারী, নিদেনপক্ষে ষড়যন্ত্রে ব্যবহৃত! আমি সাফির মতো হাসতে পারি না, শঙ্কিত হয়ে উঠি। তারপর ভাবতে থাকি ওদের থেকে একটুখানি দূরে বসে।
তাই কি, জ্ঞানী ভাই?
পাঁচ তারিখে শাহবাগের মোড় দখল করে নেওয়া মানুষেরা কেন এসেছিলো? ষড়যন্ত্রে ব্যবহৃত হতে? ঐটা কারও ষড়যন্ত্র না তো? কোনও কূটচাল? বিদেশী গোপন অর্থ? কোন শালা নেতা আমাকে ডাক দিয়েছিলো সেদিন ঐ মোড়ে গিয়ে দাঁড়াতে? কেউ ডাকে নাই? না, ডাকে নাই কেউ। আমি নিজে গিয়েছি। গিয়েছে আমার মতো আরও পাঁচশ জন মানুষ। পর দিন গিয়েছে পাঁচ হাজার। আর তার পরেরটা ইতিহাস।
বাকিদের কথা বাদই দিলাম। প্রথম দিনের প্রতিটা মানুষ স্বয়ংসম্পূর্ণ। তাদের যাবার জন্য যদি কোনও নেতা না লাগে, তাহলে আজকে যেই তরুণ দিনের পর দিন ঢিমে হতে থাকা আন্দোলন নিয়ে ক্ষুব্ধ, যে চেয়েছিলো আন্দোলনের আগুন দিন দিন বেড়ে উঠবে, আর তার বদলে পেয়েছে নেতিয়ে যেতে থাকা 'নেতৃত্ব', সাথে বোনাস হিসেবে দিনের পর দিন দেখে চলেছে বেঈমান রাজাকারদের তাণ্ডব, এবং সেই তাণ্ডবের বিপরীতে ক্রমশঃ নিস্পৃহ হয়ে উঠতে থাকা একটা শহর; সেই তরুণেরও শুধু নিজের ক্ষোভটা স্রেফ জানান দেবার জন্য আজকেও কোনও নেতার অনুমোদন দরকার নাই। যে মানুষ নিজের মাতৃভূমিতে বেঈমানের নিষিদ্ধ হবার দাবি জানায়, এবং দিনের পর দিন ধরে চোখের সামনে দেখতে থাকে কি ভাবে সেই দাবি নিষ্প্রভ হয়ে ওঠে, কিভাবে আন্দোলনকে ঘিরে পাতিপুতি চরিত্রেরা ঘোলা করতে থাকে সম্ভাব্য সব কিছু; তাদের রক্তে আলাদা আগুন জ্বলে ওঠার দায়ভারটা নেবে কে? জন্মভূমির মাটিতে বেঈমানের পা পড়তে পারবে না; যদি পড়ে, তবে আর জীবন রাখতেই চাই না; এমন পবিত্র প্রতিজ্ঞা বাংলার সন্তান নেবে না তো কে নেবে? চিনা টাকায় ষড়যন্ত্র করা বাম? হাহ!
অবশেষে বিশ্বাস করতে হবে আমার, বাংলার মাটির জন্য জীবন দিতে তৈরি হওয়াটা অপরাধ! নিজের মাটিকে নিজের প্রাণের চেয়েও বেশি ভালোবাসাটা পাপ! নিজের মাটির সাথে বেঈমানি করেছে যেসব জামাত-শিবির শুওরের বাচ্চা, তাদের অস্তিত্বের সাথে সহাবস্থান করতে ঘৃণা আর বিবমিষায় কুঁকড়ে ওঠাটা আসলে অদৃশ্য কোনও এক জুজুর ষড়যন্ত্র!
'শহীদ রুমী স্কোয়াড' বারবার বলছে, গণজাগরণ মঞ্চের সাথে সংহতি প্রকাশ করেই তারা এই অনশনে এসেছে, কোনও ভাবেই তারা এর বিরোধিতা করে নাই, করছে না, করবেও না। তাহলে কেন তাদেরকে এই অপলাপ সহ্য করে যেতে হবে? কেন্দ্রীয় কমিটি যখন বলেছে, ছোট ছোট আগুনের টুকরো নিয়ে আমরা ইতিহাস গড়ে তুলবো, আমরা তাই করেছি। কিন্তু চিঠি লিখে বেলুন ওড়ানোর কর্মসূচি যদি আমাদের কারও ফাজলামি মনে হয়ে থাকে, তাহলে সেই মনে হবার অধিকারও একান্তই আমাদের নিজস্ব। রক্তে আগুন ধরানো শ্লোগান প্রাণপণে দিয়েছি, রক্তের আগুনটা 'আপাতত' নিভিয়ে রাখতে বললেও সেটা না হয় না-ই পারলাম! 'আপাতত' করতে পারি না আমরা! কাদের মোল্লার রায়ের পর 'আপাতত' আলটিমেটাম দিয়ে আমরা কেউ ঘরে বসে থাকি নাই। নেমে এসেছি রাস্তায়। সেই রাস্তার অর্পিত নেতৃত্ব, অর্পিত আস্থা যদি ঝিমিয়ে পড়ে, তাহলেই তো আর আগুনটা নিভে যায় না!
আন্দোলন যদি প্রশ্নসাপেক্ষ আচরণ করে, তাকে প্রশ্ন করে শুদ্ধ করে তোলার দায়টাও আমাদের ঘাড়েই এসে বর্তায়।
আমার দ্বেষ পত্রিকায় সীমাহীন মিথ্যা খবর (রাজীব হায়দারের মৃত্যু, তার বাসস্থান, তথাকথিত সম্পর্ক, সাইদি রাজাকারকে বাঁচাতে কাবা শরীফের ঈমামদের ছবির বিকৃত মিথ্যা ক্যাপশন, শাহবাগে ফ্যাসিবাদ ইত্যাদি) প্রকাশিত হবার পরে মঞ্চ মাহমুদুর রহমানকে গ্রেফতারের আলটিমেটাম দিলো। আলটিমেটাম পেরিয়ে গেলো। মাহমুদুর কোথায়? আলটিমেটাম না মানার কারণে আমাদের প্রতিবাদ কী?
বেশ। ছাব্বিশ তারিখের মধ্যে বেঈমান জামাত-শিবিরকে নিষিদ্ধ করার আলটিমেটাম। আলটিমেটাম কেউ শুনতেই পেলো না। তারপরের কর্মসূচি কবে? এপ্রিলের চার তারিখ! মার্চের উনত্রিশ তারিখ নয়? বেশ বেশ।
প্রশ্নবাণ ছুঁড়ে দেবো কেন্দ্রীয় কমিটির দিকে, তারপরেও সাথে থাকবো, সমর্থন যোগাবো শেষ প্রহর পর্যন্ত।
কিন্তু কি অধিকার আছে আমার; বুকের ভেতরে আগুন পুষে রাখা সেই তরুণদের সমালোচনা করার? যারা নিজের জীবন দিতে তৈরি হয়ে এসেছে আজকে, তাদেরকে অসম্মান করার ধৃষ্টতার অধিকার কাকে দিয়েছি আমরা!
___________________________________________
শহীদ জননী জাহানারা ইমাম, আপনার সন্তানরা আজও একইভাবে মৃত্যুকে হাসিমুখে বরণ করে নিতে ভোলে নাই।
'শহীদ রুমী স্কোয়াড', সশ্রদ্ধ সালাম।


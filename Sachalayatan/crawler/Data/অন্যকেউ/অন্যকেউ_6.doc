পনেরোই ডিসেম্বর




আজকে পনেরোই ডিসেম্বর। গতকাল বুদ্ধিজীবি হত্যা দিবস, আগামিকাল বিজয় দিবস।
বাংলাদেশি ফেসবুক ইউজাররা ফেসবুককে রাঙিয়ে তুলছেন আমাদের পতাকার রঙে, লাল সবুজে। একসাথে এতোজনের এই চেষ্টাটা দেখতে পাওয়াটা খুব ভালোলাগা। সাধুবাদ এই সবাইকে।
কিন্তু আমি দুঃখিত। আমি পারছি না।
মুক্তিযুদ্ধ আমি দেখি নাই। এটা আমার কাছে কিছু উপন্যাস, কিছু প্রবন্ধ, মুক্তিযোদ্ধাদের কয়েকটা রঙজ্বলা ছবি, আর ইটের পাঁজায় উল্টেপাল্টে পড়ে থাকা কয়েকটা লাশ মাত্র।
কয়েকটা লাশের ছবি। আসল সংখ্যাটা সম্ভবত ত্রিশ লাখের কাছাকাছি।
আমি আমার আশেপাশে কতজন মানুষের সাথে পরিচিত, সেই সংখ্যাটা আন্দাজ করার চেষ্টা করলাম। সেটা টেনেটুনে দু'হাজার-বাইশশ' মানুষ পর্যন্ত পৌঁছায়। আমার পরিচিত সব কটা মানুষকে যদি কেউ মেরে ফেলে, আমার বাবা-মা, বড়ো ভাই, আমার বোন, প্রিয় বন্ধু-বান্ধব, শিক্ষক, সামনের গেটের দারোয়ান, চায়ের দোকানি, গেটের সামনের রিকশাওয়ালা, আমাকে বেত দিয়ে পেটানো লোকটা যাকে কি না আমি দুচোখে দেখতে পারি না, ধানমন্ডির ফুচকাওয়ালা আর শাহবাগের গেঞ্জির দোকানের চালু ছোকরা; এই সবাইকে যদি কেউ মেরে ফেলে, সংখ্যাটা ঐ ত্রিশ লাখের একটা ছোটো উপাংশও হয় না।
আমার মাথায় কোনওভাবেই ঐ ত্রিশ লাখ লাশের কথা আসে না। আমি চিন্তা করতে করতে থেমে যাই। ত্রিশ লাখ লাশ মানে আসলে কটা লাশ?
একটা লাশ কাকে বলে? একটা মানুষ, নাকি একটা সংখ্যা? একটা 'মানুষ', একটা আস্ত মানুষ, যে আমার মতো করে ভাবে, কথা বলে, খায়, ঘুমায়, দিবাস্বপ্ন দেখে, হাঁটে চলে, এরকম কেউ কি? ঠিক আমার মতো একটা মানুষ?
অথবা একটা সংখ্যা?
আমি আসলে কি? একটা মানুষ, যে ষোল কি সতেরো কোটি মানুষের ভিড়ে একটা তুচ্ছ সংখ্যা? আমার কাছে তো সেটা না। আমার কাছে আমি একটা আস্ত মানুষ। 'আমি' না থাকলে কোথায় থাকতো আর সব কিছু? এই 'আমি'টা যদি লাশ হয়ে যাই, আমার কাছে আর কী বাকি থাকে?
একটা মানুষ। আমার মতো বয়েস হয়তো। পার্থক্য একটা, আমি দাঁড়িয়ে আছি ২০১১-তে, সে দাঁড়িয়ে ছিলো ১৯৭১-এ। আমি বেঁচে আছি, ঠিক আমার মতো একটা মানুষ মরে গিয়েছে।
আমি লাশের ছবিটা মাথা থেকে সরাতে পারি না। আমার ভাবনাটা শুধু ঘুরপাক খায়, আমি, আর একটা লাশ। আমি যদি একটা লাশ হতাম?
বিজয় দিবস। এই দিনে আমাদের বিজয় ঘটেছিলো। আমরা বিজয়ের আনন্দ স্মরণ করি প্রতিটা বছর। কিছু শব্দ আমাদের মাঝে দাগ কাটে.. বিজয়, স্মরণ, মুক্তিযুদ্ধ। কিছু শব্দ আমাদের সামনে গৎবাঁধা উচ্চারিত হয়। আমরা শুনি। শুনতে শুনতে অভ্যাস হয়ে যায়। মুক্তিযুদ্ধ, বিজয়, স্মরণ। স্মরণ, মুক্তিযুদ্ধ, বিজয়।
কিছুই আমার কানে ঢোকে না। আমি একটা আস্ত হতভাগা।
আমার চোখে শুধু ইটের পাঁজায় পড়ে থাকা কয়েকটা লাশের ছবি ভাসে।
আমি বিজয়ের আনন্দ কাকে বলে মনে করতে পারি না। ডিসেম্বরের তিন তারিখ টিভিতে দেখা পাকিস্তানের পতাকা, রাজাকার-জামায়াত-শিবির নেতার গাড়িতে লাগানো বাংলাদেশের পতাকা, সব একাকার হয়ে যায়।
বিজয়।
দুঃখিত, আমি বুঝতে পারছি না।
আমার মাথার ভেতর কয়েকটা কাদামাটি মাখা লাশ জেঁকে বসে আছে। এই লাশের গায়ে রক্ত ছিলো। আমি আমার হাতে রক্ত দেখতে পাই। আমি বিচার করতে পারিনি, আমি ঘৃণা করতে পারিনি, আমি শুধু দেখেছি মানুষ বিজয়ের আনন্দ করে চলেছে। আমি বিজয় মিছিলের পাশে দাঁড়িয়ে থেকেছি। আমার চোখে পড়েছে সেই রাজাকার শুওরগুলো মিছিলের পেছন থেকে গাড়িতে চড়ে বেরিয়ে গেলো। গাড়ির বনেট বাংলাদেশের পতাকা দিয়ে মুড়িয়ে রাখা। আমার চোখে লাশ ভেসেছে। আমি বেঁচে আছি, কারণ ঐ লোকটা মরে গিয়েছিলো।
আমি তোমাদের বিজয়ের আনন্দ দেখি, তবু পাশে গিয়ে দাঁড়াতে পারি না।
সামনে কয়েকটা লাশের ছবি নিয়ে আমি চুপ করে বসে থাকি।



বেদাতি বাউলের কান্দন, এবং মাসুম বাচ্চাদের 'শিক্ষা' দেওয়ার কড়চা



১। 
হাজার হাজার মুসলিম ছাত্র এবং ছাত্রী কাফেরদের দেশে লেখাপড়া, ব্যবসা এবং বিবিধ উদ্দেশ্যে যায়, সেখানে বসবাস করে, খাওয়াদাওয়া করে, এবং তাদেরকে কুফরি থেকে ফেরানোর কথা মনে মনে চিন্তা করে। এদের মধ্যে যেকোনও একজন নিরীহ মাসুম বাচ্চাকে এফবিআই টার্গেট করে, তার কাছে জানতে চায় সে কী চায়। সে জানায়, সে আলকায়েদার সাথে সম্পৃক্ত স্থানীয় কোনও নেতার সাথে যোগাযোগ করতে চায়। এফবিআই মাসুম বাচ্চাটির খায়েশ পূরণ করে। নিজেদেরই একজনকে আলকায়েদার এজেন্ট পরিচয়ে তার সাথে ভিড়িয়ে দেয়। তার ইচ্ছে অনুযায়ী তাকে বোমা হামলার কাল্পনিক রসদ যোগায়। এবং সে 'বোমা'-টা ফাটিয়ে দেবার শেষ পর্যায়ে যাবার পর তাকে মদন বানিয়ে দেয়!
এনিওয়ে, মাসুম বাচ্চার সাথে এমন বর্বর রসিকতার প্রতিবাদে বাংলাদেশ মুখর হয়ে ওঠে। সত্যিই তো! এই ছেলেটাকে কাল্পনিক বোমা না দিলে কি সে বোমা ফাটাতে যেতো! সত্যিই যদি এফবিআইয়ের নজর এড়িয়ে আলকায়েদার সাথে তার যোগাযোগ ঘটেই যেতো, আলকায়েদা যদি তাকে আসল একটা বোমা সাপ্লাইও দিতো, সে কি পারতো বোমাটা ফাটাতে? নিশ্চয়ই না! নেহায়েত নকল বোমা বলেই না সে বোমা ফাটানোর চাবিটা টিপেছে! আসল বোমা হলে নিশ্চয়ই মাসুম বাচ্চাটা এমন করতো না! নিশ্চয়ই তার হাতে শখানেক 'মানুষ', থুড়ি, কাফের মারা যেতো না! এবং ভুল করে মারা গেলেও আমরা এদেশে চুকচুক করে ফয়সালা জানিয়ে দিতাম, "উহা সহীহ ইসলাম নহে!" মাসুম বাচ্চার সাথে এমন আচরণ! শেইম এফবিআই!
যাহোক, সৌদি আরবের রাস্তার মোড়ে মেলা বসিয়ে আট বাংলাদেশির শিরশ্ছেদ (শব্দটা বেশ শ্রুতিমধুর। পড়ার সময় দৃশ্যকল্পটাও ভুলে যাবেন না। ঘ্যাঁচ করে এক কোপে একটা জ্যান্ত মানুষের কল্লাটা কেটে ফেলা হোল, আর আশেপাশে জমায়েত কয়েকশ' মানুষ হুল্লোড় করে উঠলো সেটা দেখে!) নিয়ে কথা বলতে চাইছি না। যেই দেশের যেই আইন, সেটাকে আমাদের সম্মান দেখানো উচিত!
২।
আমরা কলোনিতে থাকি। কলোনির কাচ্চাবাচ্চারা সকাল সাড়ে নটায় চ্যাঁ ভ্যাঁ করতে করতে ইশকুলে যায়। মনে হয় এই সাড়ে ন'টায় আবার ভোর হয়েছে, আর গাছপালা থেকে চ্যাঁভ্যাঁ ভেসে আসছে!
সে ভালো কথা। তা বলে ভোরবেলায়, উপযুক্ত চ্যাঁভ্যাঁর পাশাপাশি এই কাচ্চাবাচ্চাগুলোর কলকল মেশে কেন? ভোরবেলায় কাচ্চাবাচ্চাগুলো কোথায় যায়?
এটা জানার জন্য পাশের বাসার এঞ্জিনিয়ার সাহেব, তদীয় ইস্ত্রি ডাক্তার সাহেবা এবং তাদের একমাত্র সন্তান বাবুসোনার দিকে আমাদের দৃষ্টি দিতে হবে।
এঞ্জিনিয়ার সাহেব একটা এঞ্জিনিয়ারিঙ শিক্ষায়তন থেকে পাশ করে এখন সরকারী চাকরি করেন। তবে এই অল্প বয়েসে কলোনিতে কোয়ার্টার পেয়েছেন বলে ভাববেন না যেন! সেটা ঠিক সম্ভব না। ভাড়া বাসা। 
শিক্ষাজীবনেই ডাক্তার সাহেবার সাথে তাঁর পরিচয় এবং পরে পরিণয়। দুজনই যথেষ্ট উদার মনের মানুষ। ধর্ম মেনে চলেন, তবে গোঁড়ামি করেন না কখনও। পহেলা বৈশাখে লালশাদা শাড়ি-পাঞ্জাবি, এবং সময় অসময়ে নাটকপাড়ায় নাটক দেখতে বা শাহবাগে কোনও একক সঙ্গীতসন্ধ্যায় উনাদের দেখা পাওয়া যায়।
এঞ্জিনিয়ার সাহেব হরওয়াক্ত নামাজটা ম্যানেজ করে উঠতে পারেন না। যতটা পারেন করেন। তবে জুম্মাটা কখনোই অবহেলা করেন না। ডাক্তার সাহেবার অবস্থাও তুলনীয়। এবং স্বভাবতই, দুজনেই চান তাঁদের একমাত্র সন্তান বাবুসোনাও যাতে ধর্মের আলোয় আলোকিত হয়ে তাঁদের মতোই শান্তিময় জীবন যাপন করতে পারেন।
বাবুসোনা এই কাঁচা বয়েসে তো আর ধর্মের ভারিক্কি বিষয়গুলো বুঝতে পারবে না। তবে তাই বলে একেবারে হেলাফেলাও করা যায় না। সেই ভেবে উনারা বাবুসোনাকে নিয়মিত ভোরবেলায় কলোনির মসজিদে গিয়ে মোল্লার তরফে আরবি শেখার বন্দোবস্ত করে দেন। বাবুসোনা নেহাতই শিশু। ভোরবেলায় বিছানা থেকে উঠতেই চায় না। তার মা আদর করে তাকে টেনে তুলে ছোট্ট পাঞ্জাবি-পাজামায় দুরস্ত করে পাঠিয়ে দেন। কলোনির বাকি বাচ্চাকাচ্চাদেরও একই কাহিনি। সবাই এই ভোরে সুর করে পবিত্র ভাষাটা শেখে। তমিজের সাথেই শেখে। বাপ-মার মুখে শান্তি খেলা করে। তাঁরা ভাবেন, বাবুসোনারাও বড়ো হয়ে তাঁদের মতোই হবে।
ঝামেলা হয় অন্য জায়গায়। এঞ্জিনিয়ার সাহেব, ডাক্তার সাহেবা, এবং ইত্যাকার বাকি সবাই শিক্ষিত মানুষ। মোটামুটি একটা ধারণা রাখেন যে একজন শিক্ষিত মানুষ আইনের শাসন বোঝেন, মানবিকতা বোঝেন, সংস্কৃতি বোঝেন। বোঝেন বই, গান, নাটক আর রাজনীতি কাকে বলে। তবে ধর্ম নিয়ে একটু বেশি রোমান্টিসিজমের কারণে হয়তো ভুলে যান, একজন অশিক্ষিত মানুষও এই জিনিসগুলো জানবেন, এমন কোনও কথা নাই। কাজেই কওমি মাদ্রাসা পাশ করা হুযুর, যিনি বাস্তব দুনিয়ার বিচারে অশিক্ষিত, তার হাতেই নিজেদের সন্তানদের সঁপে দিয়ে তাঁরা নিশ্চিন্ত হয়ে থাকেন।
এবং একদিন আরবি ক্লাস শেষ করে এসে বাবুসোনা তার মাকে জিজ্ঞাসা করে,
"মা, হুযুর বলসে, হিন্দুরা বাবরি মসজিদ ভাঙসে। আমাদেরকে হিন্দু মারতে হবে। বলসে, 'হিন্দু মারতে পারবা না?' মা, পাশের বাসার অদিতিরা তো হিন্দু। ওদেরকে মেরে ফেলতে হবে, মা?"
মা বলেন, এসব বিষয় নিয়ে প্রশ্ন করতে নাই। গুণাহ হয়।
কাজেই বাবুসোনা প্রশ্ন করে না। হুযুর তাকে 'জ্ঞান' দিতে থাকেন। এবং সে প্রশ্ন না করেই সকল স্টেটমেন্ট মেনে নিতে থাকে।
এবং একদিন, শৈশবে সুপ্ত হয়ে থাকা বিধর্মী মেরে ফেলার পক্ষে মানসিক সমর্থন নিয়ে কাফেরদের দেশে গিয়ে সে হাজির হয়!
৩।
আজকে খবরে দেখলাম, 'সিলেটে বাউল আসর পণ্ড, হামলায় একজন নিহত'। মনে পড়ল পুরনো আরেকটা খবর। মাদ্রাসা ছাত্রেরা ভেঙে দিয়েছিলো এয়ারপোর্ট মোড়ে তৈরি হতে থাকা লালনের ভাস্কর্য।
এরা মাদ্রাসা 'শিক্ষা'-য় 'শিক্ষিত'। এরা আমাদের গান শুনতে দেবে না। এরা আমাদের সংস্কৃতিকে ধর্ষণ করবে। এবং আমরা যদি কিছু বলতে যাই, তাহলে এরা লুকোবে ইসলামের পেছনে। রিপিট, ইসলামের পেছনে গিয়ে লুকোবে। মাদ্রাসা 'শিক্ষা' নামের এই বস্তুটা এখন ইসলামের প্রতিশব্দ। বলি, এঞ্জিনিয়ার সাহেব, আপনি মাদ্রাসা থেকে এঞ্জিনিয়ারিঙ পাশ করেছেন নাকি? ডাক্তার সাহেবা, আপনি কি মাদ্রাসা থেকে ডাক্তারি পাশ করেছেন? মাদ্রাসা কি বিবিএ ডিগ্রি দেয়? বা কৃষিপ্রযুক্তি, যন্ত্রকৌশল, গণিত, পদার্থবিদ্যা?
না?
তাহলে মাদ্রাসা কি শেখায়? কেন বাউল গানের আসরে এঞ্জিনিয়ারিঙ, ডাক্তারি, বিবিএ, গণিত, পদার্থবিদ্যা বা যন্ত্রকৌশলে পড়া কোনও মুসলমান শিক্ষার্থী হামলা না চালিয়ে শুধু মাদ্রাসার মুসলমান 'শিক্ষার্থী'-রাই হামলা করে?
হুঁহুঁ! বুঝতে হবে। উও বাকি সব সহীহ ইসলাম নেহি হ্যায়। সহীহ ইসলাম শেখানো হচ্ছে মাদ্রাসায়। আপনারা বাকি সব বেদাতি কুফুরি শিক্ষায় কুশিক্ষিত মানুষজন। আপনারা হয়তো গবেষণা করতে পারেন, উৎপাদন করতে পারেন, চাকরি করতে পারেন, ব্যবসা করতে পারেন, শিক্ষকতা করতে পারেন, পারেন হয়তো ডাক্তারি, এঞ্জিনিয়ারিঙ বা ওকালতি করতে এবং এই সব কিছু করে বিদেশি মুদ্রা আনতে। তবে যাই করেন, সহীহ মুসলিম আপনারা হতে পারেন নাই কিন্তু!
যাই হোক, এখনও সময় আছে, সুপথে ফিরে আসেন। আপনার সন্তানটাকে মাদ্রাসায় পাঠান। যদি না পারেন, অন্তত মাদ্রাসা থেকে পাশ করে আসা পাড়াতো হুযুরের তত্ত্বাবধানে তাকে কিছুদিন আরবি শিখতে দিন। দয়া করে খোঁজ নেবেন না যে হুযুর আপনার শিশুটির সাথে ঠিক কী সব আইডিয়া নিয়ে কথা বলছে। হুজুর আরবি জানে। আপনার শিশুটিকে তার একমাত্র শৈশবে যেসব জিনিস শেখানোর কথা; সেই 'মানবিক বোধ', 'উদারতা', 'সহিষ্ণুতা' ইত্যাদি ভালোমতো শিখিয়ে দেবার জন্য, কুফুরি শিক্ষায় শিক্ষিত আপনি, বা আপনার জীবনসঙ্গীর চেয়েও বেশি উপযুক্ত মানুষ- মাত্র একজন মাদ্রাসাপাশ হুযুর।
৪।
বেদাতি বাউল শালারা কী কয়! "ধর্ম বুঝে মানরে সখা...."? শালার পোলাগুলারে মাইরা হোতায়ালা! কোতল কর!
পাশের বাসার অদিতি, একজন হিন্দু, অথবা বৌদ্ধ, অথবা খ্রিশ্চান, বা নাস্তিক। তাকে এখনও মেরে ফেলা হয়নি। তবে একদিন মেরে ফেলা হবে, এই আশাবাদ আমরা ব্যক্ত করতেই পারি। 
মনে রাখতে হবে, স্বাস্থ্যই সংক্রামক, ব্যাধি নয়! হে হে! 
"ধর্ম বুঝে মানরে সখা" মুর্দাবাদ। মাদ্রাসা জিন্দাবাদ! চিয়াও!


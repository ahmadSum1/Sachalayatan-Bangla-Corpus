জুমিয়া মানুষ



মিডিয়া জিনিসটা স্রেফ একটা বাজার। চাহিদা আর যোগানের সামঞ্জস্য বিধান করা ছাড়া এখানে আর কোনও কথা নাই। আমরা যেসব খবর জানতে চাই, সেসব খবর দিয়ে মিডিয়া আমাদের ভাসিয়ে দেয়। আর যেসব জিনিস আমরা ভুলে গিয়েই ভালো থাকি, সেগুলোকে ভুলিয়ে রেখেই আমাদের সাধের মিডিয়া তৃপ্ত।
আমাদের পাহাড়ে, দিনের পর দিন অবরোধ আর অবরোধে তীব্র একটা আন্দোলন বহমান। আমরা সেই খবরটা কতটুকু পাচ্ছি? ভেতরের পাতায় ছোট করে 'অমুক জায়গায় বাসে পাথর নিক্ষেপ', 'তমুক জায়গায় কুশপুত্তলিকা দাহ'; এসব দিয়েই মিডিয়া নিজেদের দায় সারছে। আসল খবরগুলো কোথায়? পাহাড়িদের ওপর সেটলারদের ক্রমাগত চলতে থাকা নিপীড়ণ, ভূমি দখল, উচ্ছেদ; আর এই সব কিছুতে তথাকথিত প্রশাসনের নীরব হয়ে থাকা; কোথায় এসব কিছু?
আন্তঃনগর বাসে পাথর নিক্ষেপ করলে সেটা আমাদের জন্য 'সংবাদ' হয়ে ওঠে। সেই পাথরটা কোন হাত থেকে ছুটে এসেছে, আমরা সে কথা আর জানতে চাই না। সেই হাত কোন পাহাড়ি মানুষের; আর কেনই বা সেই হাতে প্রতিবাদ; সে কথা আমাদের খবরে জায়গা পায় না।
স্থানীয় কোনও একটা ছাত্রনেতা বা রাজনৈতিক নেতা, নিজের বরাদ্দ পাওয়া বা লিজ নেওয়া জমির চারদিকে আরও দশ গুণ জমি আত্মসাৎ করে নিয়ে সেখানে শত বছর ধরে বসবাস করা জুমিয়াদের উচ্ছেদ করে দিচ্ছে। রাবার চাষ করা একেকটা কোম্পানি এরকম একেকজন স্বাধীন জুমিয়াকে উচ্ছেদ করে তাকে বাধ্য করছে সেই বাগানেই চাকরি নিতে, বাধ্য করছে তার স্বাধীন জীবনটা বিসর্জন দিয়ে চাকর হয়ে যেতে। তার জন্য, বা তাদের জন্য, এটা স্রেফ আরেক একর বেশি জমি।
কিন্তু ঐ জুমিয়া মানুষটির জন্য কি তাই?
ঐ জুমিয়ার পরিচিত কোনও চেয়ারম্যান নাই, পুলিশের আইজি নাই, সেনাবাহিনীর কোনও কর্নেল পরিচিত থাকার তো প্রশ্নই আসে না!
তার ছিলো শুধু শত শত বছর ধরে চলে আসা একই রকম জীবন। তার জুমিয়া পিতা, পিতামহ, প্রপিতামহ, সকলে ঐ এক টুকরো পাহাড়ের বুকে জুম চাষ করে খেয়েছেন, পরিবারকে খাইয়েছেন। পাহাড় মানে তো শুধু মাটি না। পাহাড় মানে পাহাড়ের প্রতিটা ঘাস, প্রতিটা গুল্ম-লতা, আর পাহাড়ের প্রতিটা মানুষ। সেই পাহাড় থেকে মানুষটাকে আলাদা করে দেওয়া হচ্ছে। মাটিটা লাগানো হচ্ছে রাবার চাষে, ধান চাষে, তথাকথিত বনায়নে, হয়তো কোনও বিশেষ প্রতিষ্ঠানের তথাকথিত শান্তি-আশ্রম বানানোর কাজে!
বেয়াল্লিশ বছর আগের পোড়ামাটি নীতির কথা আপনার মনে পড়ে? মনে পড়ে কিছু সেনাপতি আর রাজনীতিকদের চিন্তাধারা? এখানে মানুষ দরকার নাই, মাটিটা থাকলেই চলে? মনে পড়ে? আপনার মাটি থেকে আপনার পরিচয় মুছে দেবার সেই আগ্রাসনের বিরুদ্ধে আপনারই পূর্বপুরুষ হাতে অস্ত্র তুলে নিয়েছিলেন, মনে পড়ে?
আজকে সেই ইতিহাসের উত্তরাধিকারী হয়ে আমরা পাহাড়িদের পরিচয়ের ওপর হুমকি হয়ে উঠি! কিছু অপরাধপ্রবণ বাঙালি সেটলার, তাদের প্রশাসনসংশ্লিষ্ট সাঙ্গোপাঙ্গ, শুধু এদের দোষ দিয়ে চলে যাবেন না, প্লিজ। আসল অপরাধটা আমাদের, আমরা যারা নিশ্চিন্ত, উদাসীন। পাহাড়ের কান্না আমরা কান পেতে শুনছি না। একদিন হয়তো এই কান্নার জন্য আর কোনও চোখ অবশিষ্ট থাকবে না। কিন্তু এটা জেনে রাখতে পারেন, আপনি ভুলে যান আর নাই যান, ইতিহাস সবসময় রক্তের দাগ সযত্নে ধারণ করে রাখে। শত বছরের মাটি থেকে উচ্ছেদ হয়ে যাওয়া ঐ জুমিয়া মানুষটার চোখ থেকে যে রক্তের দাগটা নেমে এসেছে, ইতিহাস সেটা ভুলে যাবে না।
আমি বলছি, সেদিন বাসে যে পাথরটা ছুঁড়ে দেওয়া হয়েছে, সেই পাথর মাথায় লেগে রক্তাক্ত হয়ে যাওয়া শিশুটার রক্তের দাগ আপনার হাতে লেগে আছে। হ্যাঁ, আপনার হাতটাই রক্তাক্ত।
আপনি এই দাগ মুছতে পারেন, প্রয়োজন শুধু ইচ্ছের। নয়তো আপনার প্রতিনিধি সেইসব 'বাঙালি' ছাত্রনেতা, 'বাঙালি' প্রশাসন আপনার হাতের এই রক্তের দাগটা দিন দিন আরও গাঢ় করে তুলবে।
আপনার হাতের দিকে তাকান। এই হাতে আপনি রক্ত দেখতে চান না। কান পেতে শুনুন। ঐ পাহাড়ের কান্না আপনি আর শুনতে চান না। তাহলে আজ থেকে সচেতন হয়ে উঠুন। আমাদের সচেতনতা পারবে সরকারের ওপর চাপ সৃষ্টি করতে। আমাদের সচেতনতা পাহাড়ের কাছে আমাদের কাঁধে কাঁধ মিলিয়ে দাঁড়ানোর প্রত্যয়টা পৌঁছে দেবে। সংখ্যায় কম বলে, অস্ত্রের জোর নেই বলে, প্রশাসনের অন্যায়ের হাত নেই বলে জুম্ম মানুষেরা নির্বিবাদে নিপীড়নের শিকার হয়েই যাবে, এই অবস্থাটা পাল্টে দিতে হবে। এই সচেতনতাটুকুর আজ খুব প্রয়োজন; আমার, আপনার, এবং আমাদের চারপাশের পরিচিত প্রতিটি মানুষের।
সংবিধানে আদিবাসী জাতিগোষ্ঠীর জাতিগত পরিচয় প্রতিষ্ঠিত হোক। পাহাড়ে বাঙালির পাকিপনা বন্ধ হোক।


য়ংচাক



প্রিয় খাবারের কথা এলে বাঙালীরা সবার আগে যেমন ইলিশের কথা বলে,তেমনি মণিপুরীদের প্রিয় খাবারের তালিকায় যে নামটি সর্বাগ্রে আসবে তা হলো য়ংচাক বা লনচাক। পার্থক্যটি হলো ইলিশ থাকে নদীতে আর য়ংচাক ধরে গাছে! মণিপুরী মুসলিমদের কথা বাদ দিলে মণিপুরীদের অধিকাংশই ভেজিটেরিয়ান এবং সেমি ভেজিটেরিয়ান (মাছ খায়, কিন্তু মাংস খায়না)। অষ্টাদশ শতকে মণিপুরীরা গৌড়ীয় বৈষ্ণবধর্মের বলয়ে আসার পর খাবার দাবারের ক্ষেত্রে অনেকখানি রক্ষনশীল হয়ে যায়। কিন্তু সংস্কৃতি ও ঐতিহ্যের অংশ হিসাবে য়ংচাক রয়ে গেছে প্রাচীন আমলের মতোই। 
 
য়ংচাক হলো একটি বিশেষ প্রজাতির বৃহাদাকার ডাল। ডালবৃক্ষটি লম্বায়  ৯০ থেকে ১০০ ফুট হয়ে থাকে। এর বৈজ্ঞানিক  নাম হলো Parkia speciosa। থাইল্যান্ড, বার্মা,  ইন্দোনেশিয়া, উত্তর-পুর্ব ভারতের মণিপুর এবং বাংলাদেশের সিলেট বিভাগের মণিপুরী গ্রামগুলোটি এই গাছটি পাওয়া যায়। থাইল্যান্ডে এক বলা হয় "স্যাটর" আর ইন্দোনেশিয়ায় এটি "পেটাই" নামে পরিচিত। শীতের প্রারম্ভেই ফুল আসে,  ফুলটি দেখতে কদম ফুলের মতো দীর্ঘ ডাটাযুক্ত। একমাসের মধ্যেই ফুল থেতে য়ংচাক ধরা শুরু হয়। চমৎকার স্বাদযুক্ত য়ংচাকের ফুল নানান সালাড ও শব্জিতে ব্যবহার করা হয়। কচি য়ংচাকের ছাল ছিলে মাছ বা অন্যান্য শাকশব্জির সাথে রান্না করা হয়। আর পাকা য়ংচাকের ছাল পুড়িয়ে মুলত ভিতরের বীজটিই খাওয়া হয়ে থাকে। পাকা য়ংচাকের কড়া গন্ধ ও নির্যাস যা কোন মণিপুরীকেই কাছে টানে।

য়ংচাক দিয়ে তৈরী সবচেয়ে জনপ্রিয় খাবারটি হলো য়ংচাকের "ইরলপা" এবং য়ংচাকের ফুলের "সিঞ্চৌ"। ইরলপা বা ইরম্বা  হলো ভর্তার মণিপুরী রূপ। আর সিঞ্চৌ বা সিঙজু হলো সালাড টাইপের খাবার। এখানে য়ংচাকের ইরমবার একটি সহজতর রেসিপি দেয়া হলো। 
য়ংচাকের ইরলপা
উপকরন:
* ৩টি পাকা য়ংচাক
* ২টি আলু (মধ্যম আকৃতির)
* চাপা শুটকি (যারা নিরামিষ খান তার বাদ দিতে পারেন)
* তকপা-নিকম ( স্থানীয় ইনগ্রান্ট; বিকল্প হিসাবে তাজা ধনেপাতা ব্যবহার করতে পারেন)
* কাঁচা বা শুকনো মরিচ ৬টি
* সামান্য তেল
* লবন (পরিমানমতো)
প্রণালী:
চুলার আগুনে য়ংচাক ৩ মিনিট পুড়িয়ে ভেতরে বীচিগুলো আবরনসহ বের করে আনুন। আলু সিদ্ধ করে ঠান্ডা করুন এবং  খোসা ছাড়িয়ে নিন। চাপা শুটকি চামচে গেঁথে আগুনে ঝলসিয়ে নিন। এরপর মরিচ কেটে তেলে ভেজে নিন। ঠান্ডা হলে ভাজা মরিচের সাথে সামান্য পানি দিয়ে য়ংচাকের বীচি, আলু, শুটকি ও লবন একসাথে চটকে নিন। তারপর তকপা-নিকম কুচি করে কেটে ছড়িয়ে দিন। হয়ে গেল য়ংচাকের ইরলপা।



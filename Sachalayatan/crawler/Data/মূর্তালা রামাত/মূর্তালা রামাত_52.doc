ফেরাফিরি



"ঘর ছেড়ে যে বাইরে গেছে তার থাকে না ঘর বাড়ি
                                                      শহীদ কাদরী"
সব ফেলে
কতবারই তো নেমেছি রাস্তায়
শেষ ট্রেন ফেল করার তাড়াহুড়োয় চেপে বসেছি
আন্তঃনগর হৃদয়ে-
জলের ঝাপসায় চোখ পাথর হয়ে গেলে
বিরতিহীন বাসও বিরতি নেয়-বাইপাস
পথেও ব্যারিকেড থাকে-ঘুর পথে ঘুরতে ঘুরতে
ভুলে যেতে হয় স্নেহের ঠিকানা-
তবুও তো কতবার
বদ্ধ পাগলের মত সব উড়িয়ে গুড়িয়ে
পরিচিত কড়া দুটি নাড়তে গিয়েও
ভেতরের কোলাহলে, লাশ কাটা ভুতের মত থেমে গেছি
দরজায়; বেশতো আছে সব পরিপাটি-
বুকের সেলাই খুলে তবে কেন এই ছন্দছেঁড়া
ফেরা?
ফিরেও তাই ফিরে যেতে হয়
না ফেরায়,
হে হৃদয়-
ফেরো বললেই কি ফেরা যায়?
১৪/০৮/১০
সিডনি, অস্ট্রেলিয়া।


আসুন আমরা আলী আজমের খোঁজ জানতে চাই....



অবশেষে বাংলাদেশ রেলওেয়ের অর্থ কেলেঙ্কারির দায় নিয়ে পদত্যাগে বাধ্য হলেন বর্ষীয়ান রাজনীতিবিদ ও রেলমন্ত্রী সুরঞ্জিত সেনগুপ্ত। এর আগে একই কেলেঙ্কারির সাথে যুক্ত থাকার দায়ে পদচ্যুত হয়েছেন বাংলাদেশ রেলওয়ের পূর্বাঞ্চলীয় জিএম ইউসূফ আলী মৃধা, রেলওয়ে নিরাপত্তা বাহিনীর ঢাকা কমান্ড্যান্ট এনামূল হক। সেই সাথে চাকরিচ্যুত হয়েছেন রেলমন্ত্রীর এপিএস ওমর ফারুক তালুকদার।
এই চারজন ব্যক্তির পাশাপাশি এই রেল কেলেঙ্কারি নাটকে আরেকটি চরিত্র বিদ্যমান। মূলত এই চরিত্রটির দ্বারাই নাটকের সূত্রপাত। আর সে হল সুরঞ্জিত সেনগুপ্তের এপিএস এর ড্রাইভার আলী আজম। গত ৯ এপ্রিল রাতে ৭০ লক্ষ(মতান্তরে ২ কোটি ৭০ লক্ষ্) টাকা ভর্তি গাড়িটি এই আলী আজমই বিজিবি সদরদপ্তরে ঢুকিয়ে দেয়। 
তারপরের ঘটনাতো সবারই জানা। সবার খবর আমরা জানি কেবল এই ড্রাইভার আলী আজমের কোন খোঁজ আমরা জানি না। বিজিবি বলছে তারা সেই সকালবেলায়ই অন্যদের সাথে আলী আজমকে ছেড়ে দিয়েছে। পুলিশ বলছে তাদের কাছে আলী আজমের কোন খবর নেই। র্যাব বলছে তারাও তার ব্যাপারে কিছু জানে না। অথচ এই কেলেঙ্কারি নাটকের মূল স্বাক্ষী সেই। আইনশৃঙ্খলা বাহিনী তার নিরাপত্তা নিশ্চিত করবে এমনটা হওয়াই স্বাভাবিক। কিন্তু ঘটনা হল এখন পর্যন্ত অর্থ কেলেঙ্কারির প্রধান স্বাক্ষী লাপাত্তা!
আমাদের মিডিয়াও এ কদিন সুরঞ্জিত সেনের পদত্যাগ করা উচিত কী উচিত না তা নিয়েই তর্কে মেতে ছিল। যার ফলে নাটকের অন্যান্য কুশীলবেরা চোখের সামনে থাকলেও আলী আজমের সাহসী র্কমকাণ্ড এবং তার ফলশ্রুতিতে তার অন্তর্ধান মিডিয়ায় গুরুত্বপূর্ণ হয়ে ওঠেনি। গতকাল রেলমন্ত্রীর পদত্যাগের পর সবাই তাকে নিয়ে কাঁটাছেড়া করেছেন কিন্তু কেউই আলী আজমের খবর জানতে চাননি। ভাবখানা এমন যে কোথাকার কোন ড্রাইভার তার আবার খবর নেয়া দরকার কী! অথচ মামুলী ওই ড্রাইভারই কিন্তু  রেলের কালো বেড়াল তথা দুর্নীতির মুখোশ উন্মোচনের নায়ক । 
আলী আজমের কীর্তির কারণে দুর্নীতি দমন যাদের কাজ সেই দুর্নীতি দমন কমিশন পর্যন্ত নড়েচড়ে বসতে বাধ্য হয়েছে। ৭০ লক্ষ টাকার উৎস সন্ধানে মাঠে নামার ঘোষণা দিলেও তারা এই টাকার সন্ধানদাতা আলী আজমের সন্ধান করেছেন এমনটি শোনা যায়নি। এমনকী জাতীয় মানবাধিকার কমিশনের চেয়ারম্যান অধ্যাপক মিজানূর রহমানও মন্ত্রী বিদায় নিয়ে তদন্ত নিরেপক্ষ হবার সুযোগ করে দিয়েছেন জাতীয় বক্তব্য দিলেও জলজ্ব্যান্ত একজন মানুষের হাওয়া হয়ে যাওয়া নিয়ে কিছু বলেননি! বিরোধী দলও সুষ্ঠু তদন্তের মাধ্যমে ঘটনার মূল হোতাদের বিচারের কাঠগড়ায় তোলার দাবী করলেও ঘটনার মূল স্বাক্ষীর খোঁজ দিতে সরকারের প্রতি কোন দাবী জানায়নি!
মূল স্বাক্ষী ছাড়া ঘটনার তদন্ত যে কোনপথে এগুবে তা বলার অপেক্ষা রাখে না। তাই এই অর্থ কেলেঙ্কারি ধামাচাপা পড়া বা অন্য কাহিনীতে রূপান্তরিত হবার আগেই আমাদের আলী আজমের খোঁজ জানাটা জরূরী।  সংবাদমাধ্যমের খবর অনুযায়ী সর্বশেষ তাকে বিজিবি হেফাজতে দেখা গেছে। অতএব বিজিবিকেই সর্বপ্রথম তার ব্যাপারে খোলাসা করতে হবে। এখানে উল্লেখযোগ্য হল,  যে বিজিবি পাঁচ দশ বোতল ফেনসিডিল আটক করলেই ফৌজদারি মামলা ঠুকে মিডিয়ায় তা ঢাকঢোল পিটিয়ে প্রচার করে। সেই বিজিবিই কিন্তু এখন পর্যন্ত ৭০ লক্ষ্ টাকা পাওয়ার ব্যাপারে কোন মামলা করাতো দূরে থাক একটা এফআইআরও দায়ের করেনি! বিজিবির এই রহস্যজনক ভূমিকার সাথে আলী আজমের হারিয়ে যাওয়ার কোন যোগসূত্র যে নেই তা প্রমাণের দায়িত্ব বিজিবির ওপরই বর্তায়।
ঘটনার সাথে সরাসরি জড়িত এবং ঘটনার রাতে উপস্থিত তিন ব্যক্তি তিনটি ভিন্ন গল্প আমাদের শুনিয়েছেন, টাকার অঙ্কটাও একেকজন একেকরকম বলেছেন। এখন বাকি কেবল ড্রাইভার আজম আলী। যেহেতু সেই গাড়িটিকে বিজিবি সদরদপ্তরে ঢুকিয়েছিল সেহেতু ধরে নেয়া যায় সেদিন রাতে কী ঘটেছিল এবং গাড়িতে প্রকৃতপক্ষে কত টাকা ছিল তা একমাত্র তার পক্ষেই খোলাসা করা সম্ভব। 
দেশে গুম খুন এখন খুবই একটা নিত্যনৈমত্তিক ব্যাপার। এখন যদি আলী আজমও গুম হয়ে থাকেন এবং আর কোনদিনই যদি তার খোঁজ না পাওয়া যায় তবে তার দায়ভার কিন্তু সরকারের উপরই বর্তাবে। অর্থ কেলেঙ্কারির এই ঘটনা ইতোমধ্যেই সুরঞ্জিত সেনগুপ্তের মত একজন ডাকসাইটে রাজনীতিবিদের ৫৫ বছরের রাজনৈতিক জীবনের দফারফা করে সেরেছে। আপাতদৃষ্টিতে এটি পরিষ্কার যে এই ঘটনা নিয়ে যত জল ঘোলা হবে ততোই সরকারের জন্য তা গলার ফাঁস হয়ে দাঁড়াবে। 
আর সেজন্যই ড্রাইভার আলী আজমের খোঁজ জানাতে সরকারকেই পদক্ষেপ নিতে হবে। সরকারই আলী আজমকে গুম করেছে বলে  জনমনে যে আতঙ্কের কানাঘুঁষা চলছে তার দায় থেকে মুক্তি পেতে গেলে সরকারের সামনে এছাড়া আর কোন পথ খোলা নেই। আশা করি সরকার এ ব্যাপারে শুভবুদ্ধির পরিচয় দেবে, দেশের একজন সাধারণ নাগরিক আলী আজমকে অচিরেই আমরা অন্ধকার থেকে আলোতে দেখতে পাব। জীবনের ঝুঁকি নিয়ে এই মানুষটি যে সৎসাহস দেখিয়েছেন তার জন্য দেশবাসী তাকে স্যালুট জানাতে অধীর আগ্রহে অপেক্ষা করে আছে।
১৭/০৪/২০১২
সিডনি, অস্ট্রেলিয়া।


২টি কবিতা



রক্তনামা
সবইতো রক্তের খেল
রক্তের ওঠানামা, রক্তের হাসি
কান্নাও যেনো
রক্তের নোনা স্রোত
চোখের কোমর ধরে যেই চোখ নাচে
গ্রীবার কাছাকছি যেই ঠোঁট
যেই শ্বাস,
শ্বাসরুদ্ধ করে দেয় সময়
সেইসব আতশবাজির মহাকাল
কেবলই রক্তের ছুটে চলা
স্পর্শে কেনো কেঁপে ওঠো
খুনইতো হতে চেয়েছিলে
এই চুম্বন
এতো খুন,
যুগল অবয়বে রক্তের দাপাদাপি
অহর্নিশ সৃষ্টির সেরা পথ...
১৪/০৪/০৮
হাজিপাড়া, রামপুরা; ঢাকা
কবির মৃত্যু নেই
যারা তাকে মৃত বলে
তারাতো অন্ধ অথবা সুযোগসন্ধানী
মৃত্যু সবার জন্য নয়
জীবনকে যারা হৃদয় বানিয়ে ফেলে
তারাতো কেবলই রক্তের স্পন্দন
হে প্রজন্মপূত্রেরা, কানপাতো
ধমনীতে দেখো সাত পুরুষের পংক্তির গর্জন
তোমার অহংকার
তার কোন কোন অবদানকে তুমি অস্বীকার করো
তিনিতো সফেদ সৌরভ ছড়ানো
নক্ষত্র অবিরাম
আর প্রশস্ত বুকের সাহস
আর গন্তব্যের পথ
যারা তাকে মৃত বলে
তারা পথের কিনারে দাঁড়ানো
বৃত্ত অথবা কেবলই লক্ষ্যহীন দীর্ঘশ্বাস
১৭/০৮/০৮
মহাখালি, ঢাকা


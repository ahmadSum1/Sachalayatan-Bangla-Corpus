চক্রনাট্য



দেখো চোখ ছুঁয়ে ছুঁয়ে যায়
কতো চিত্রনাট্য, কুশীলব আর
মঞ্চস্থ সংলাপ-
তোমাকে রেখেই তুমি
দেখো চলে যাও
হেসে, গেয়ে, নেচে- যেভাবে নদীর
জ্বলন্ত জল ভাঙ্গে পাড়...
তুমিও তেমন সর্বশ্রান্ত হও
পাউরুটির খয়েরি কোনার মতো
এঁটো থালাটির মাখন মাখানো
চামচের নিচে চাপা পড়ে থাকো-
কেউকি তোমাকে দেখে?
দেখো সন্ধ্যা হয়েছে বলে
মাছিরা অন্ধ আজ (তোমার পাশেই ওড়ে তোমাকে ছোঁয় না), রক্তের দিক ভুলে
চেনা বাদুড়ও গেছে নিরামিষ বনে আর ফাঁদ ভেবে
তোমাকে দেখেও দেখছে না
ঘরোয়া ইঁদুরের দল!
অথচ তুমি আছো
হাড়ির শেষ মুঠো চালের মতো হৃদয়ে তোমাকে চেপে সে আছে
আছে সেই নিঃশ্বাস যারা
ঘড়ির  অবনত কাঁটার মতো ঘুরে ঘুরে
তোমার নিঃশ্বাস নেয়-
এই মুহূর্তটিও এখন তোমাকে ঘিরে আছে শুধু
তুমি আর আসছো না ফিরে
তোমার মুখোমুখি....
৫/০৮/১০
সিডনি, অস্ট্রেলিয়া।


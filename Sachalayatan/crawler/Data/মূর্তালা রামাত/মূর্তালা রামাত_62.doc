দৈনিক আমার দেশ বন্ধের তীব্র নিন্দা জানাই



সকালে উঠেই খবর পেলাম দৈনিক আমার দেশ বন্ধ করে দেয়া হয়েছে! পত্রিকার সম্পাদক মাহমুদুর রহমানকেও গ্রেপ্তার করা হয়েছে। পত্রিকাটির সাবেক প্রকাশক শিল্পপতি হাশেম আলীর দায়ের করা এক মামলার জের ধরে এমনটি ঘটেছে। হাশেম আলীর পরিবারের ভাষ্যমতে তাকে জাতীয় গোয়েন্দা সংস্থার লোকজন তুলে নিয়ে গিয়েছিলো। সেখান থেকে ফিরেই তিনি মাহমুদুর রহমানের বিরুদ্ধে মামলা করেন। সরকার যদিও বলছে আইন অনুযায়ীই এটি বন্ধ করে দেয়া হয়েছে, তবে আমজনতা কারোই বুঝতে বাকি নেই যে এটি একটি খোঁড়া অযুহাত মাত্র।
মাহমুদুর রহমান গতকালই সংবাদ সম্মেলন করে পত্রিকা বন্ধের এবং তার গ্রেপ্তার হওয়ার আশংকার কথা জানান। আমার দেশ পত্রিকা বরাবরই সরকার বিরোধী অবস্থানে থেকে খবর প্রকাশ করে আসছে। তথ্য প্রমাণ ছাড়াই অনেক খবর প্রকাশ করে তারা সমালোচিত হয়েছে। এর মধ্যে শেখ হাসিনা তনয় জয়ের অবৈধ ভিওআইপি ব্যবসার খবর বেশ চাঞ্চল্যেও সৃষ্টি করে। এসমস্ত কারণে পত্রিকাটির সম্পাদক মাহমুদুর রহমানের নামে প্রায় ৩১ টি মামলা হয়েছে। তাই বাজারে জোর গুজব ছিলো চ্যানেল ওয়ানের মতো আমার দেশও বন্ধ কওে দেয়া হতে পারে। শেষ পর্যন্ত গুজবই সত্যি হলো।
গনমাধ্যম মাত্রই সরকারের পক্ষে বিপক্ষে অবস্থান করে গণতান্ত্রিক শাসনব্যবস্থাকে শক্তিশালী করে। গণমাধ্যমের গলা টিপে কোন দেশের কোন সরকারই কখনো স্বস্তিতে থাকতে পারেনি। আমার দেশের সম্পাদক যদি আইন বিরোধী কিছু করে থাকে তবে তার বিরুদ্ধে আইনের মাধ্যমেই ব্যবস্থা নেয়া যেতো। কিন্তু পত্রিকা বন্ধ করে সরকার কেবল যে তার অগণতান্ত্রিক ভূমিকাকেই জোরালো করছে তা নয় বরং বিরোধী দল কর্তৃক আওয়ামী লীগে সম্বন্ধে যে বাকশালীয় ধারণা দেয়া হয় তাকেও বাস্তব করে তুললো।
ইদানীং আওয়ামী লীগ একের পর এক উল্টাপাল্টা সিদ্ধান্ত নিয়েই চলছে। চ্যানেল ওয়ান বন্ধ, ফেসবুক বন্ধ, আমার দেশ বন্ধ... এরপর কি বন্ধ হবে সেটাই এখন ভাববার বিষয়। গণমাধ্যমকে স্তব্ধ করে দিয়ে ডিজিটাল বাংলাদেশ গড়ার চিন্তাভাবনা করাটা স্বিবিরোধী এবং আত্মঘাতী। চিন্তার বিষয় হলো সরকার এই আত্মঘাতী কাজগুলোই সমানে করে যাচ্ছে বা সরকারকে দিয়ে এধরনের কাজ করিয়ে কেউ ফায়দা লুটছে। আওয়ামী লীগের নীতিনির্ধারকদের বোঝা উচিৎ সরকারের এসব কর্মকান্ডে তাদের জনপ্রিয়তা ক্রমশই নিচে নামছে। সুতরাং সময় থাকতে সাবধান হওয়াটাই বাঞ্ছনীয়।
২/০৬/১০
সিডনি, অস্ট্রেলিয়া।


তারেক রহমানই বাংলাদেশের ভবিষ্যত কাণ্ডারি



প্রায় দেড় বছর কারাভোগের পর আজই হয়ত জামিনে ছাড়া পাবেন বহুল আলোচিত নেতা তারেক রহমান। দেশের অনেকের কাছেই দুর্নীতি এবং তারেক রহমান একে অপরের সমার্থক। চার দলীয় জোটের আমলে হাওয়া ভবন কেন্দ্রিক তার কার্যকলাপের জন্য তিনি সুবিদিত। আড়ালে আবডালে তাকে কখনো যুবরাজ কখনো মি. ২৫% নামে ডাক হয়। বলা হয়ে থাকে তার জন্যই দেশে ১/১১ এর সূচনা।
তারেক রহমানকে গ্রেফতারের পর আনেকেই এটিকে তার রাজনৈতিক জীবনের শেষ বলে মন্তব্য করেছিলেন। কিন্তু সবার ভবিষ্যতবাণীকে ভুল প্রমাণ করে সবগুলো মামলায় জামিন নিয়ে তিনি বীরের বেশে বেরিয়ে আসছেন। দেশের জনগণ তার প্রতি এতোই সহানুভূতিশীল যে তার অসূস্থতার খবর শুনে দেশ জুড়ে ছড়িয়ে পড়ে বিশৃঙ্খলা!!!!যদিও বলা হচ্ছে তিনি ছাড়া পাবার পরপরই উন্নত চিকিৎসার নামে দেশান্তরী হবেন, আগামী নির্বাচনে অংশ নেবেন না, নির্দিস্ট সময়ের জন্য কোনোরকম দলীয় কার্যক্রমও পরিচালনা করবেন না- কিন্তু এতো কিছুর পরেও আমার মনে হয়, আজ হোক কাল হোক ভবিষ্যত বাংলাদেশের হাল তিনিই ধরতে যাচ্ছেন।
বাংলাদেশের বেশির ভাগ মানুষের কাছে দুর্নীতি টুর্নীতি যে মূখ্য নয় তা গত সিটি কর্পোরেশন নির্বাচনেই প্রমাণিত হয়ে গেছে। সুবিধাবাদী আমরা, যার কাছ থেকে বেশি সুবিধা পাই তাকেই মহান নেতা হিসেবে বরণ করে নিতে অভ্যস্ত। সুতরাং সবচেয়ে দুর্নীতিবাজ বলে যাকে আখ্যায়িত করা হবে আমরা তাকেই সবচেয়ে পড় পদে বসাবো- এতে অবাক হবার কী আছে। মি. ১০% খ্যাত, দুর্নীতির দায়ে ১১ বছর জেল খাটা, অনেক বছর ধরে দেশান্তরী থাকা চিহ্ণিত দুর্নীতিবাজ আসিফ আলী জারদারী যদি পাকিস্তানের প্রেসিডেন্ট হতে পারেন তবে সব অভিযোগ থেকে আইনগত ভাবে খালাস পাওয়া তারেক রহমান কেনো বাংলাদেশের ভবিষ্যত কাণ্ডারি হতে পারবেন না? সব সম্ভবের এই দেশে এটাই বাস্তব এবং চরম সত্য।
murtala31@gmail.com


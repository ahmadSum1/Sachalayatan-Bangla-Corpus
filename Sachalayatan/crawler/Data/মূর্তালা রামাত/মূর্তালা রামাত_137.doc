এরশাদ; বাংলাদেশের পরবর্তী প্রেসিডেন্ট!!!!!



আওয়ামী লীগের সাথে মহাজোট করে নির্বাচন করার ঘোষণা দিয়ে বাংলাদেশের সাবেক স্বৈরশাসক হোসাইন মোহাম্মদ এরশাদ কদিন ধরেই আলোচনার কেন্দ্রবিন্দুতে। গতকাল রংপুরের এক জনসভায় তিনি পুণরায় এদেশের প্রেসিডেন্ট হবার খায়েস ব্যক্ত করেছেন। ইতোমধ্যেই তার পক্ষে বিপক্ষে পত্রপত্রিকায় জোরালো লেখালেখি শুরু হয়েছে। দৈনিক আমাদের সময়ে লেখা এক কলামে কলামিস্ট পীর হাবীব তাকে মাহাথির মোহাম্মদের সাথে তুলনা করে হৈচৈ ফেলে দিয়েছেন। সব মিলিয়ে এরশাদ এখন লাইম লাইটের মধ্য গগণে।
৯০ এর স্বৈরাচার বিরোধী গণআন্দোলন যারা দেখেছেন তারা এরশাদকে স্বৈরাচার ছাড়া অন্য কিছু মানতে নারাজ। অবশ্য এরশাদের মতে তিনি নিজ থেকে পদত্যাগের মাধ্যমে বাংলাদেশে গণতন্ত্র প্রতিষ্ঠার পথ সুগম করেন। কিন্তু ৯০ পরবর্তী গণতান্ত্রিক সরকারগুলো চরম ব্যর্থতার পরিচয় দিয়ে দেশকে লুটপাটের আখড়া বানিয়ে ছেড়েছে। তাই এরশাদের দাবী তার শাসনামলই ছিলো বাংলাদেশের স্বর্ণযুগ। 
বাংলাদেশের বর্তমান অর্থনৈতিক অবস্থা এরশাদের এ দাবীর সাথে আমাদের ভিন্নমত পোষণে বাধ্য করে। এরশাদের শাসনামলের যেকোন সময়ের চেয়েই জিডিপির বিচারে বাংলাদেশের অর্থনৈতিক অবস্থা এখন ভালো। শত দুর্নীতি, রাজনৈতিক অস্থিতিশীলতা, দীর্ঘমেয়াদী জরুরী অবস্থা স্বত্তেও আশির দশক থেকে দেশ এখন এগিয়ে । গণতান্ত্রিক ব্যবস্থায় দেশের পত্রিকাগুলো অন্তত সরকারের সমালোচনা করতে পারছে যা এরশাদের সময়ে ভাবাই যেতো না। তার চেয়ে বড়  কথা লাম্পট্যের জন্য বিখ্যাত এরশাদই দেশকে ধর্মনিরপেক্ষতা থেকে ইসলামীকরণের দিকে নিয়ে যান। মাহথির যেখানে মালয়েশিয়াকে উন্নতির শিখরে নিয়ে গেছেন সেখানে এরশাদ কোটি কোটি টাকা দেশ থেকে পাচার করেছেন বলে শোনা যায়। তার সময়ে সেনা অফিসারসহ অসংখ্য  লোকের মৃত্যু হয় যার জন্য তাকেই দায়ী করা হয়।
সুতরাং যে যেভাবেই বলুক না কেনো ইতিহাস এবং পরিসংখ্যান অনুযায়ী এরশাদ প্রেসিডেন্ট হিসেবে সফল হবার চেয়ে ব্যর্থই বেশি। এহেন লোক যদি আবার দেশের প্রেসিডেন্ট হন তবে দেশের ভবিষ্যত নিয়ে প্রশ্ন দেখা দেয়াটা স্বাভাবিক। স্বৈরাচারী শাসক  হিসেবে বিতাড়িত হবার পর পুণরায় শাসক হিসেবে ফিরে আসার কীর্তি বিশ্বে বিরল। সব সম্ভবের দেশ খ্যাত বাংলাদেশে এই বিরল কীর্তিটিই হয়ত করতে চলছেন এরশাদ; বাংলাদেশের পরবর্তী প্রেসিডেন্ট!!!!!
murtala31@gmail.com


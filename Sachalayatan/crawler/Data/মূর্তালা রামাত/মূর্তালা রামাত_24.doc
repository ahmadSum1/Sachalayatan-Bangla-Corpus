অশান্তির সময়ে  ড.ইউনূস আপনি কোথায়?



ড.ইউনূস অর্থনীতির সাথে সংশ্লিষ্ট একজন মানুষ হলেও শান্তিতে নোবেল পুরস্কার পাবার পর শান্তির একজন দূত হিসেবেই দেশ বিদেশের মানুষের কাছে পরিচিত পান। কিন্তু নিজের গ্রামীন ব্যাংক এবং হালের সামাজিক ব্যবসা ছাড়া তাকে বিশ্ব শান্তির কোন বিষয় নিয়েই সরব দেখা যায় না। বিশ্ব শান্তির কথা না হয় বাদই দিলাম দেশের শান্তি যখন বিনষ্ট তখন কেন তাকে সক্রিয় দেখা যায় না - বর্তমানে এ প্রশ্ন সবার।
সাম্প্রতিককালে  বাংলাদেশ মুখোমুখি হল তিনটি জাতিগত সমস্যার। সাম্প্রদায়িক শান্তি বিনষ্টকারী এই সমস্যাগুলোর ভয়াবহতা দেখে এবং ভবিষ্যত পরিণাম ভেবে মুক্তচিন্তার সকল মানুষই আঁতকে উঠেছেন। সাধারণ খেটেখাওয়া মানুষ পর্যন্ত এ ব্যাপারে উদ্বেগ উৎকণ্ঠা প্রকাশ করেছে । অথচ শান্তিতে নোবেল বিজয়ী ড. ইউনূসের কাছ থেকে এসব বিষয়ে কোন প্রতিক্রিয়া পাওয়া যায়নি।
বলা হয়ে থাকে বাংলাদেশকে আগে মানুষ চিনতো শেখ মুজিবের বাংলাদেশ হিসেবে, এখন বাংলাদেশের কথা বললেই বর্হিবিশ্বে মানুষ ড. মুহাম্মদ ইউনূস এর নাম নেয়। এও বলা হয়ে থাকে বাংলাদেশে কেবলমাত্র তিঁনিই যখন তখন বিশ্বের যে কোন প্রভাবশালী নেতাকে ফোন করার ক্ষমতা রাখেন। অথচ মিয়ানমারে রাষ্ট্র সমর্থিত জাতিগত সহিংসতার কারণে দলে দলে রেহিঙ্গারা যখন বাংলাদেশে আশ্রয় নিতে ছুটে আসতে থাকল তখন এই মানবিক বিপর্যয় নিয়ে ড.ইউনূস কোন কথাই বললেন না। এমনকী বিদেশী দাতাগষ্ঠেীগুলো মিয়ানমারকে সহিংসতা বন্ধ করার বদলে উল্টো বাংলাদেশকেই যখন রেহিঙ্গাদের আশ্রয় দেয়ার জন্য চাপ দিতে লাগল তখনও তাঁর কোন বিবৃতি আমাদের চোখে পড়ল না। শান্তিতে নোবেল বিজয়ী মিয়ানমারের অং সান সুকি আত্মপক্ষ সমর্থন করে এই জাতিগত দাঙ্গা বন্ধ করা বিষয়ে বিবৃতি দিলেও রেহিঙ্গা ইস্যুতে  ড.ইউনূস নীরবতাকেই কেন শ্রেয় মনে করলেন, তা কারোরই বোধগম্য হল না!
পার্বত্য চট্টগ্রামের পাহাড়ি-বাঙ্গালিদের মধ্যে বিরাজমান অশান্তি নিয়েও তিঁনি চুপচাপ। কদিন আগে রাঙ্গামাটিতে দুইজন কলেজ ছাত্রের মধ্যে হাতাহাতির জেরে শহর জুড়ে ছড়িয়ে পড়া পাহাড়ি-বাঙালি দাঙ্গায় যখন দেশের মানুষ চরম উৎকন্ঠিত, পার্বত্য চট্টগ্রামে আবার যুদ্ধ শুরু হতে যাচ্ছে এমন আশঙ্কায় সবাই যখন আতঙ্কিত, তখন শান্তির বাণী নিয়ে শান্তিতে নোবেল বিজয়ী ড. ইউনূস পাহাড়ি-বাঙ্গালিদের আস্থা ফেরাতে এগিয়ে আসবেন অনেকেই এমন প্রত্যাশা করেছিলেন। কিন্তু সবাইকে হতাশ করে তিঁনি বরাবরের মতই  শান্তির সপক্ষে কোন কথাই বললেন না!
একইভাবে রামুতে বৌদ্ধদের ওপর সাম্প্রদায়িক শক্তির  হামলার বিরুদ্ধে পুরো দেশ যখন সোচ্চার, সবাই যখন শান্তির পক্ষে এক কাতারে এসে দাঁড়িয়েছে তখনও আশ্চর্যজনকভাবে হলেও সত্যি যে আমাদের গর্বের মানুষটি একেবারেই নিশ্চুপ। আমরা যখন সাম্প্রদায়িক শক্তির থাবায় ভবিষ্যত বাংলাদেশের ক্ষতবিক্ষত চেহারা কল্পনা করে শিউরে উঠছি তখন ড. ইউনূসের মত  ব্যক্তিত্বের এই নির্বিকারতা কষ্টদায়ক বৈকি। অথচ তাঁর মত পৃথিবীর অন্যতম প্রভাবশালীদের একজন ব্যক্তিত্বের শান্তির সপক্ষে দেয়া একটি বক্তব্যই মানুষকে শক্তি ও সাহস যোগাতে পারত, পারত শান্তিমুখী করতে। 
নিন্দুকেরা বলে থাকেন ড.মুহাম্মদ ইউনূস নিজের ব্যবসাস্বার্থসংশ্লিষ্ট বিষয় ছাড়া আর কোনকিছু নিয়ে ভাবতে রাজি নন। এ কারণেই সরকারের সাথে গ্রামীণ ব্যাংকের বিরোধ নিয়ে তিঁনি যতোটা সোচ্চার, অন্য কোন ইস্যুতে (এমনকী যুদ্ধাপারধীদের বিচার নিয়েও) তিনি একেবারেই নীরব।  আমরা তা বিশ্বাস করতে চাই না। এদেশের অসংখ্য মানুষের কাছে তিঁনি সম্মানিত ব্যক্তি। এসব মানুষের মনে আশা জাগাতে শান্তির বার্তা নিয়ে তিনি মাঠে নামবেন সেটাই আমরা চাই। বলা চলে, শান্তিতে নোবেল পাবার পর এটা তার দায়িত্বে পরিণত হয়েছে। বিশেষ করে দেশে যখন সামাজিক আশান্তির ঘনঘটা তখন সামাজিক ব্যবসার বদলে তিঁনি সামাজিক শান্তির বাণী নিয়ে উপস্থিত হবেন এটাই সবার কাম্য। অশান্তির সময়ে তিঁনি যদি শান্তির বার্তা নিয়ে হাজির নাই হতে পারেন তবে শান্তিতে নোবেল পেয়ে কার কী লাভ হল?
১/১০/১২
সিডনি, অস্ট্রেলিয়া।


ক্যান্টনমেন্ট বনাম মহসীন/শামছুন্নাহার হল



প্রতি বছর সামরিক খাতে বাংলাদেশ বাজেটের সর্বোচ্চ অংশটুকু বরাদ্দ থাকে। কাগজে কলমে শিক্ষা খাতকে প্রাধান্য দেবার কথা বলা হলেও বাস্তবে ক্যান্টনমেন্ট-এর পেছনেই ব্যয়  হয় বছরের অধিকাংশ টাকা। এই টাকায় যতোনা গোলাবারুদ কেনা হয় তার চেয়ে বেশি ব্যয় হয় জেনারেলদের আরাম আয়াসে। যার ফলে দেশের ভেতরেই অন্য কোন দেশ এই ক্যান্টনমেন্টগুলো। 
বেশিদূরে যেতে হবে না হাতের কাছে ঢাকা শহরেই বিশাল এলাকা জুড়ে রয়েছে সুরম্য ঢাকা ক্যান্টনমেন্ট। ঢাকাকে যারা জ্যাম , লোডশেডিং, গ্যাস-পানির হাহাকার , নোংরা নগরী হিসেবে জানতে অভ্যস্ত ক্যান্টনমেন্ট এরিয়ায় ঢুকলে তারা কিছুতেই ঢাকায় আছেন বলে বিশ্বাস করতে পারবেন না। আবার এ ক্যান্টনমেন্টে আপনি গণপ্রজাতন্ত্রী বাংলাদেশের নাগরিক নন বরং ব্লাডি সিভিলিয়ান হিসেবেই বিবেচিত হবেন। 
একদিকে যখন এ অবস্থা তখন অন্যদিক, যেমন বাংলাদেশ-এর সর্বোচ্চ বিদ্যাপীঠ ঢাকা বিশ্ববিদ্যালয়ের কথাই ধরুন। দেশের ভবিষ্যত কর্ণধার ছাত্ররা ছারপোকার কামড় খেয়ে, পচা-বাসি খাবার খেয়ে, বাসে ঝুলতে ঝুলতে, মাটিতে বিছানা পেতে কোনরকমে লেখাপড়া চালিয়ে যাচ্ছে। এইতো সেদিন ভূমিকম্পে মহসীন হল, শামসুন্নাহার হলে ফাটল ধরেছে। জীবন বাঁচাতে গিয়ে ৪৫ জন ছাত্রছাত্রী আহত হয়েছে। তারপরও জীবনের ঝুঁকি নিয়ে এখানে তারা থাকতে বাধ্য হচ্ছে। একই ঘটনা যদি ক্যান্টনমেন্টে ঘটতো তবে ভূমিকম্পের পরের দিনই সেখানে নতুন অট্টালিকা উঠতো।
বর্তমান বাস্তবতায় সেনাবাহিনীর প্রয়োজনীয়তাকে অস্বীকার করার উপায় নেই। কিন্তু বাংলাদেশের মতো দেশে সামরিক খাতে সবচেয়ে বেশি টাকা পয়সা খরচ করাটা অপ্রয়োজনীয়। বরঞ্চ এ টাকার একটি অংশ দিয়ে শিক্ষা,স্বাস্থ্য খাতের উন্নয়ন ঘটানোটা দেশের জন্য মঙ্গলজনক। মহসীন , শামসুন্নাহার হল ভেঙ্গে পড়ুক আর সেনাকুঞ্জে জমজমাট পার্টি হোক এমন অসমতা কারোরই কাম্য হতে পারে না।
murtala31@gmail.com


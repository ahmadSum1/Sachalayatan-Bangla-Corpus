মিলন, ক্ষমা করিসরে ভাই আমার.....



মিলন নামের এই কিশোরটির দিকে যতোবার তাকাচ্ছি ততোবারই চোখ ফিরিয়ে নিতে বাধ্য হচ্ছি। এক ধরনের মস্ত অপরাধবোধে আমি তার চোখে চোখ রেখে কথা বলতে পারছি না। 
কিশোরটিকে আপনি দেখুন। তার উপর অজস্র কিল, ঘুষি, লাথি পড়ছে একের পর এক, কিন্তু তার চেহারায় কোন যন্ত্রনার চিহ্ণ নেই। আছে একরাশ বিস্ময় মাখা প্রশ্ন। তার এই প্রশ্ন আপনার কাছে, আমার কাছে, সমাজের মানুষের কাছে, মানুষের বিবেকের কাছে, সর্বোপরি রাষ্ট্রের কাছে- কেন তাকে এভাবে মারা হচ্ছে? কী তার অপরাধ? সে জানে না। আপনি কি জানেন? আমি কি জানি?
না, আমরা কেউই জানি না। যে পুলিশ তাকে চুলের  মুঠি ধরে জনতার মাঝে ছুঁড়ে দিলো স্বাক্ষ্য প্রমাণ থেকে নিশ্চিত মিলনের অপরাধ সম্পর্কে সেও মিথ্যা বলেছে। যে জনগণ তাকে পিটিয়ে কুপিয়ে নাড়ি ভুড়ি কলিজা বের করে মেরে ফেললো তারাও তার অপরাধ সম্পর্কে নিশ্চিত ছিল না। পুলিশ বলেছে ‍‍‌'পিডি মাইরা হালাইতে" তাই তারা মেরেছে। একটিবারও ভাবেনি এই কিশোরটি তার ভাইয়ের মত, তার বন্ধুর মত, তার আপন সন্তানের মত।
যদি প্রশ্ন করা হয় মানুষের ভেতর থেকে মানবতার অনুভূতি কখন উঠে যায়? সহজ উত্তর, যখন অপরাধীরা অপরাধ করে সদর্পে ঘুরে বেড়ায়, যখন প্রচলিত আইন সঠিকভাবে প্রয়োগ হয়না, যখন হতাশ হতে হতে আর হতাশ হওয়া যায় না, তখন মানুষ অন্ধের মত আইন নিজের হাতে তুলে নেয়। আমাদের দেশের মানুষগুলি এখন তেমনই হয়ে উঠছে দিনদিন।
মানুষের এই পরিবর্তন কিন্তু এক দিনের ঘটনা নয়। বহুদিন ধরে আমরা দেখে আসছি একের পর অপরাধের ঘটনা ঘটছে। কিন্তু সরকারের পক্ষ থেকে জনগণের জানমালের নিরাপত্তার ব্যবস্থা করা হয়নি। বরঞ্চ দলীয় বিবেচনায় একাধিকবার খুনের আসামীকে রাষ্ট্রের পক্ষ থেকে ক্ষমা করায় জনগণের মাঝে প্রচলিত আইন সম্পর্কে আরো আস্থাহীনতার সৃষ্টি হয়েছে। প্রচলিত বিচার পদ্ধতিকে পাশ কাটিয়ে গুপ্ত হত্যার মাধ্যমে অপরাধ দমনও সমাজে দারুণ ভীতির সৃষ্টি করেছে। মানুষ একে অপরকে আর বিশ্বাস করতে পারছে না।
অন্যদিকে রাষ্ট্র কর্তৃক সাহসপ্রাপ্ত হয়ে আইনশৃঙ্খলা বাহিনীগুলোও হয়ে উঠেছে বেপরোয়া। বিশেষ করে পুলিশ বাহিনীর বিভিন্ন সদস্যের অপরাধের কাহিনী প্রকাশ্য দিবালোকের মত সত্য হলেও আদতে এর কোন বিচার হয়নি। ফলে তাদের ভেতর এমন ধারনা জন্মে গেছে যে তাদের যা খুশি তাই করার নিত্য অধিকার আছে। সেই অধিকার বলেই তারা ছাত্রকে ডাকাত বানিয়ে জনগণ দিয়ে পেটাচ্ছে, নিরীহ ছাত্রকে থানায় আটকে চাপাতি দিয়ে কুপিয়ে সন্ত্রাসী বানাচ্ছে, কিশোরের টাকা, মোবাইল ছিনিয়ে তাকে গণপুটিনী দিতে জনগণকে উৎসাহিত করছে, একে তাকে ধরে নিয়ে ক্রসফয়ারের কল্পিত কাহিনী তৈরি করছে, গুম করে দিচ্ছে লাশ।
এ যেন ষাট এর দশকের কমুনিস্ট শাসিত কোন দেশের অভ্যান্তরীন চালচিত্র। অথচ বাংলাদেশ একটি গণতান্ত্রিক দেশ, যেখানে জনগণকে হেফাযতের অঙ্গীকার নিয়েই সরকার ক্ষমতায় আসে। মিলন নামের কিশোরটি এদেশের জনগণেরই একজন। তাকে নিরাপত্তা না দিতে পারার দায় রাষ্ট্রের, সরকারের। উন্নত বিশ্বের দেশ হলে এ ঘটনার দায়ে সরকারের পতন পর্যন্ত ঘটতো। 
কিন্তু বাংলাদেশে আমরা জানি, এসবের কিছুই হবে না। তিন চার জন পুলিশ সদস্য ক্লোজড হয়েছেন, বিচার বিভাগীয় তদন্তের সুপারিশ করা হয়েছে, মিডিয়ায় এ নিয়ে কিছুদিন হৈ চৈ হবে, টক শোতে সরকারকে তুলোধুনা করা হবে,আমরা খাওয়ার টেবিলে কদিন এ নিয়ে আলোচনা করবো তারপর ক্রমশ ভুলে যাবো সব।
কেবল কিশোরটির হতবাক, বিমূঢ়, বিস্ময়মাখা চেহারায় প্রশ্নগুলো লেপ্টে থাকবে চিরকাল। সেটি পুঁজি করে ক্ষমতার পালাবদল হবে। কিশোরটির মা বিচারের আশায় বুক বাধবেন.....তাহের পুত্র বিপ্লবের শিকার হওয়া হতভাগ্য নুরুল ইসলামের স্ত্রীর মতো বুক বাধতেই থাকবেন......আমরা কখনোই তাদের মুখোমুখি দাঁড়িয়ে স্বপ্ন দেখাতে পারবো না, মেরুদণ্ড বাকা করে চোখ ফিরিয়ে নেবো। সবকিছু দুমড়ে মুচড়ে স্বপ্নবাজ হবার মতো সাহসী আমরা নই, এ দায় রাষ্ট্রের একার নয়- আমাদের সবার।
তথ্যসূত্র: 
http://www.amadershomoy1.com/content/2011/08/09/news0628.htm
http://www.prothom-alo.com/detail/date/2011-08-09/news/176744
http://www.prothom-alo.com/detail/date/2011-08-09/news/176797
http://www.prothom-alo.com/detail/date/2011-08-09/news/176745
ছবিসূত্র: সময় টেলিভিশন, http://www.youtube.com/watch?v=QyFu9ZE_KKI
৯/০৮/২০১১
সিডনি, অস্ট্রেলিয়া।

ছবি: 


 




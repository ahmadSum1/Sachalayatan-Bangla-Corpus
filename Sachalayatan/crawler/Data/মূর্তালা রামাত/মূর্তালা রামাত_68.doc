জল জ্বলে



নামলে জলে ছলে বলে
উঠতে না চায় মন
জলের তলে যুদ্ধ হলে
জাগে অন্যজন!
অন্যজনের অনেক চাওয়া
জলের নিচে জালের হাওয়া
মাছ লুকিয়ে জলের পরী
যতোই করো সময় চুরি
লাভ হবে না-
জলের ছেলে
দস্যি জেলে
মাছ না পেলে
বৃথাই যে তার নৌকা বাওয়া...
এরচে' ভালো, জলকে বলো
তোমার মনিমুক্তোগুলো
ছড়িয়ে দিতে জলের ক্ষেতে
জলের নহর ভালোবেসে
জোনাক বেশে জলোদেশে
অন্ধরাতে দু'হাত পেতে
যে নেমেছে বন্ধু হতে
তার সে দু'হাত তোমার হাতে বন্দী করো
জলের দোহাই জলের মেয়ে সন্ধি করো সন্ধি করো...
তা না হলে
জলেই  যাবে
তোমার জলে জল কুড়ানো
জ্বলজ্বলে ওই জোছনাগুলো।
১৫/০২/১০
সাউদারল্যান্ড, সিডনি, অস্ট্রেলিয়া।  


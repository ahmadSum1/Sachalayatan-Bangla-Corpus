সেই প্রজন্ম  এই প্রজন্ম  ওই প্রজন্ম



গতকাল বাংলাদেশের প্রথম প্রধানমন্ত্রী তাজউদ্দীন আহমেদ-এর উপর একটা লেখা পড়ছিলাম। যতো পড়ছিলাম ততোই অবাক হচ্ছিলাম তার এবং তার সময়কার রাজনৈতিক নেত্তৃবৃন্দের সততা, দেশপ্রেম এবং কর্মনিষ্ঠা দেখে। কলকাতায় থাকাকালীন সময়ে বাংলাদেশের তৎকালীন প্রধানমন্ত্রী তাজউদ্দীন প্রতিদিন শত ব্যস্ততার মাঝে অবশ্যই একবার করে শরণার্থী শিবিরগুলো দেখতে যেতেন; একবার ঝড়ের রাতে তিনি শরণার্থী শিবিরের লোকগুলোর কথা ভেবে সারারাত ঘুমোতেই পারেননি! দেশের প্রধানমন্ত্রী থাকা অবস্থাতেই তিনি নিজের কাপড়জামা নিজেই কাঁচতেন! তার সময়ের অন্যান্য নেতাদের জীবনযাপনও ছিলো এমনই। স্মরণ করুন বঙ্গবন্ধুর কথা কী সাধারণ অবস্থায় তিনি মারা গিয়েছিলেন। মাওলানা ভাসানীর কথা ভাবুন- তাকে কী আর দশটা সাধারণ বাঙ্গালির চেয়ে আলাদা করা যায়? সেই প্রজন্মের এই লোকগুলোর অমূল্য ত্যাগ, তিতিক্ষা আর দেশপ্রেমের ফলেই জন্ম হয়েছিলো বাংলাদেশের। 
যে কেউই বর্তমান বাংলাদেশকে পুরোনো বাংলাদেশের সাথে মেলাতে পারবেন না। যুদ্ধ বিধ্বস্ত একটা ভাঙ্গাচোরা দেশ  থেকে বাংলাদেশ এখন চাকচিক্যময় দেশে পরিণত হয়েছে! চেহারার সাথে সাথে এই পরিবর্তন পাল্টে দিয়েছে এখনকার প্রজন্মকেও। আমরা অনেকেই জনপ্রিয় রং দে বাসন্তী ছবিটা দেখেছি। পুরোনো এবং নতুন প্রজন্মের পরিবর্তনের চিত্র সেখানে পাশাপাশি তুলনা করে দেখানো হয়েছে। ভারতের মতো প্রজন্মগত সেই একই পরিবর্তন বাংলাদেশেও ঘটেছে। তবে একটা যায়গায় তাদের সাথে আমাদের মৌলিক পার্থক্য রয়ে গেছে। সেটা হলো দেশপ্রেম। ভারতের নেহেরু দেশকে যে পরিমাণ প্রধান্য দিতেন তার প্রপৌত্র রাজীব গান্ধী বা আরো পরের উত্তরসূরী রাহুল গান্ধীর ভারতপ্রেম একই। এমনকী ভারতের চরম মৌলবাদী দল বিজেপিও দেশের প্রশ্নে কোনোরকম ছাড় দিতে নারাজ। আর এদেশের জামাতের কথা ভাবুন, স্বাধীনতার এতোবছর পরেও তারা স্বাধীন বাংলাদেশকে স্বীকার করতে কুণ্ঠিত হয়! আবার আমরা কোনক্রমেই বঙ্গবন্ধুর দেশপ্রেমের সাথে শেখ হাসিনার দেশপ্রেম বা জিয়াউর রহমানের সততার সাথে তারেক জিয়ার সততার সাদৃশ্য খুঁজে পাবো না। কারণ আমাদের সেই প্রজন্ম থেকে এই প্রজন্ম পুরোপুরিই ভিন্ন। আমাদের এই প্রজন্ম প্রচণ্ড ভোগবাদী এবং ব্যক্তি স্বার্থান্বেষী। রঙ্গীন কাঁচের ভেতর থেকে দেশকে দেখতে অভ্যস্ত এই প্রজন্মের কাছ থেকে তাই কোন কিছু প্রত্যাশা করা উচিৎ নয়। আশির দশক থেকে সামাজিক ও রাজনৈতিক অঙ্গনে যে পচন আমাদের দেশে শুরু হয়েছে তার মাশুল এখন আমাদের দিতে হচ্ছে এবং হবে।
এখন এদেশের মানুষের একমাত্র ভরসা হলো ওই প্রজন্ম অর্থাৎ পরবর্তী প্রজন্ম। তারা কেমন? বলার অপেক্ষা রাখেনা যে পূববর্তী প্রজন্মের ভূত এ প্রজন্মের ঘাড়েও আস্তে আস্তে ভর করছে। অর্থাৎ এ প্রজন্মও ক্রমশ ভোগবাদী হয়ে উঠছে। দেশকে ব্যবহার করে কীভাবে নিজের ফায়দা লোটা যায় সে কায়দা তারা ভালোভাবেই রপ্ত করছে। এতোবছর ধরে এদেশে গড়ে ওঠা কায়েমী প্রাতিষ্ঠানিক কাঠামোও তাদেরকে ধীরে ধীরে স্বার্থান্বেষী করে গড়ে তুলছে। এতাকিছুর পরেও এদর ওপরেই আমাদের বাজি ধরতে হবে। কারণ তথ্যপ্রযুক্তির এই যুগে সারা বিশ্বের ঘটনাবলীর সাথে অন্যদের তুলনায় তারা সবচে’ বেশি পরিচিত। আর ১/১১, আমি বলবো এদেশে একটা বিপ্লবের মতোই যা নীরবে পরবর্তী প্রজন্মের ভেতর রাজনৈতিক সচেতনতার বীজ বুনে গেছে। আর এই বীজের ফলেই পরবর্তী প্রজন্মের চিন্তাধারায় একটা গুণগত পরিবর্তন আসবে বলে আশা করা যায়। এই পরিবর্তনের কিছুটা হয়তো সামনের নির্বাচনেই দেখা যাবে। ৯/১১ যেমন মার্কিন যুক্তরাষ্ট্রে নতুন প্রজন্মের সবাইকে যেমন বারাক ওবামার  পরিবর্তনের পক্ষে দাঁড় করিয়েছে তেমনি বিভিন্ন পত্র পত্রিকা, ব্লগসহ বিভিন্ন স্থানে নতুন প্রজন্মের তরুণদের বলিষ্ঠ কণ্ঠ খেয়াল করলে এদেশেও পরিবর্তন আসন্ন, এ আশা করাই যায়। 
murtala31@gmail.com


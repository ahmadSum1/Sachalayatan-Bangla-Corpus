বাংলাদেশের জনগণই সুবিধাবাদী



দুর্নীতিবাজে দেশ ছেয়ে গেছে। পরিবারতন্ত্র, অপশাসন আর লুটপাটের মহোচ্ছপে জনগণ নিষ্পেশিত। এ থেকে বাংলাদেশকে বাঁচাতে হবে। এই কথাগুলো কোনো রাজনীতিবিদের নয়। ১/১১ এর পরে দেশের আপামর জনসাধারণের মুখের বুলি ছিলো এরকমই। ফখরুদ্দীন সরকার তখন হয়ে উঠেছিলো জাতীয় মুক্তির প্রতীক।
এ সরকারের দু' বছর হতে চললো। নানারকম ব্যর্থতায় এ সরকারের জনপ্রিয়তা এখন তলানীতে। জনগণ তাদের থেকে মুখ ফিরিয়ে আবার সেই দুর্নীতিবাজ রাজনৈতিকদের সাদরে বরণ করে নিতে উন্মুখ। যার প্রমাণ মিলেছে সদ্য সমাপ্ত সিটি কর্পোরেশন নির্বাচনে। পুরোনো অযোগ্য মুখগুলোই ঘুরেফিরে বিপুল জনসমর্থন নিয়ে বীরবিক্রমে ক্ষমতায় ফিরে এসেছে। 
এ থেকে প্রমাণিত হয় যে বাংলাদেশের জনগণ তথা আমরা আসলে সবসময় জাতীয় স্বার্থের চেয়ে নিজের স্বার্থটাকেই বড় করে দেখি। এই সুবিধাবাদী মনোভাবের কারণেই মূলত দেশের  আজ এই অবস্থা। খামোখা রাজনীতিবিদদের দোষ দিয়ে লাভ নেই।
তারা যতোই খারাপ হোক না কেনো আমরা আরো বেশি খারাপ কেনোনা আমরাই তাদেরকে খারাপ হতে বাধ্য করি। নিয়ম কানুনের তোয়াক্কা না করে যে যতো বেশি সুবিধা দিতে পারে আমরা তাকেই ভোট দেই, নির্বাচনে যে যতো বেশি টাকা ছিটাতে পারে আমরা তার পেছনেই দাঁড়াই; ভালো, যোগ্য লোকের পরিবর্তে দলীয় খারাপ, অযোগ্য লোকই আমাদের পছন্দ।  আমাদের এই পছন্দকে প্রধান্য দিতে যেয়েই রাজনৈতিক দলগুলোতে ধান্ধাবাজদের জয়জয়াকার।
আমাদের সুবিধাবাদী চরিত্র যতোদিন না  বদলাবে ততোদিন বাংলাদেশের কোনো উন্নতিই সম্ভব হবে না। আমরাই আমাদের নিজেদের পায়ে কুড়াল মারছি। তাই দু'বছর পর দেখা যাচ্ছে অন্যেরা যখন দু'কদম এগিয়ে গেছে আমরা তখন যেখানে ছিলাম সেখানেই আছি! 


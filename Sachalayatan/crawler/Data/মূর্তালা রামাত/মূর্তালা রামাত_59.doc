মহিউদ্দিন চৌধুরীর পরাজয়: জনতার পজিটিভ রায় এবং ইতিবাচক সরকার



টানা ১৭ বছর মেয়র থাকার পর অবশেষে নির্বাচনে হারলেন এ বি এম মহিউদ্দিন চৌধুরী। বেসরকারীভাবে প্রাপ্ত ফলাফল অনুযায়ী বিজয়ী প্রার্থী মনজুর আলমের সাথে তার ভোটের ব্যাবধান প্রায় ১ লাখ।চট্টগ্রামে অসম্ভব জনপ্রিয় মহিউদ্দিন এতো ভোটের ব্যবধানে হারবেন তা অনেকেই বোধ হয় কল্পনাও করেননি। তবে স্থানীয় রাজনৈতিক বিশ্লেষকদের মতে তার এ পরাজয় অবিশম্ভাবী ছিল।
১৯৯৫ সালে তিনি যখন প্রথমবারের মতো মেয়র নির্বাচিত হন তখন তার ভোট ছিল ৪৪‌‌,২৬%। ২০০৫ সালে তৃতীয়বার মেয়র নির্বাচিত হবার সময় তার এ সমর্থন বেড়ে দাঁড়ায় ৫৫,২৫%। ১৯৯৫ থেকে ২০০০ সাল পর্যন্ত আমি চট্টগ্রামে ছিলাম। সেই সুবাদে তখন মহিউদ্দিনের রাজনৈতিক ক্যারিশমা খুব কাছ আমি দেখেছি। এই সময়টাতে মহিউদ্দিন চট্টগ্রামের গণমানুষের নেতা হয়ে ওঠেন। সমাজের প্রতিটি স্তরের লোকজনের সাথে আন্তরিক ওঠাবসায় তার কোন জুড়ি ছিল না।পূর্ববর্তী মেয়র মীর নাসিরউদ্দীনের ব্যর্থতার বৃত্ত থেকে চট্টগ্রামকে বের করে আনার ক্ষেত্রে তিনি আন্তরিকভাবে উদ্যোগী ছিলেন। কখনো কখনো তিনি দলীয় সিদ্ধান্তের বাইরে গিয়ে তিনি চট্টলার উন্নতির কথা বলতেন। চট্টগ্রাম সিটি কর্পোরেশনের সেবাকে তিনি তখন আক্ষরিক অর্থেই চট্টলাবাসীর দোরগোড়ায় পৌছে দিতে সচেষ্ট ছিলেন। যার ফলে দলমত সকলের কাছে তিনি ছিলেন একজন শ্রদ্ধেয় এবং জনপ্রিয় ব্যক্তিত্ব।তাই ২০০৫ সালে তৃতীয়বার নির্বাচিত হতে তাকে কোন বেগ পেতে হয়নি।
চট্টগ্রামে প্রচলিত ছিল মহিউদ্দিন যতোদিন জীবিত ততোদিন তিনি ছাড়া আর কেউই মেয়র হতে পারবেন না। কিন্তু সে ধারণাকে ভুল প্রমাণিত করে দিলেন রাজনীতির বড় মাঠে একেবারেই নতুন, মহিউদ্দিনের দীর্ঘদিনের সতীর্থ মনজুর আলম। কীভাবে এটা সম্ভব হলো? অনেকের কাছে এটা অবিশ্বাস্য মনে হলেও যারা ২০০৫ পরবর্তী মেয়র মহিউদ্দিনের খোঁজখবর রেখেছেন তারা জানেন জনপ্রিয়তার চূড়ো থেকে সাধারণ মাটিতে মহিউদ্দিন নিজেই নিজেকে নামিয়েছেন।
তৃতীয়বার বিপুল ভোটে মেয়র নির্বাচিত হবার পর থেকেই তিনি ধরাকে সরা জ্ঞান করতে থাকেন। জনতার দাবীকে পাত্তা না দিয়ে তিনি সিটি কর্পোরেশনকে উত্তোরত্তোর বাণিজ্যিক করে তুলতে থাকেন। এখানে মার্কেট,ওখানে সিএনজি স্টেশন, সেখানে অ্যাপার্টমেন্ট করে তিনি অপরিকল্পিতভাবে চট্টগ্রামকে যেমন খুশি তেমন বানাতে থাকেন। এমনকি খাল দখল করেও তিনি সিটি কর্পোরেশনের দোকান করেছেন, স্কুল ভেঙ্গে শপিং মল বানাতে গিয়েছেন, সঙখ্যালঘুদের জমি কর্পোরেশনের দখলে আনতে গিয়েছেন,রাস্তায় প্রয়োজনের বেশি গাড়ি নামিয়ে শহরে বাড়িয়েছেন যানযট-এভাবে ক্রমশ জনগণের কাছ থেকে তিনি দূরে সরে গিয়েছেন।তার কাজের সমালোচনা করায় তিনি ওয়ার্ড কমিশনারদের বিভিন্নভাবে হেয় করেছেন।নিজের দলের লোকজনেও তিনি নানাভাবে দমিয়ে রাখার চেষ্টা করেছেন। তার একক আধিপত্যের জেরে চট্টগ্রাম আওয়ামীলীগ থেকে তরুণ কোন নেতা উঠে আসবার সুযোগ পাননি।২০০৮ এর সংসদ নির্বাচনে তিনি প্রায় প্রকাশ্যেই দলীয় প্রার্থীদের বিপক্ষে কাজ করেন।
আর এভাবেই একদা চট্টলাবাসীর সুখেদুখের সংগ্রামী নেতা, মেয়র হিসেবে একটানা ১৭ বছর কাজ করে ক্রমশ একজন স্বৈরাচারী অজনপ্রিয় ব্যক্তিতে পরিণত হন।এর পাশাপাশি জামাতের সাথে তার অতিরিক্ত দহরম মহরম এবং সাকা চৌধুরীর মতো কুখ্যাত যুদ্ধাপরাধীদের সাথে ক্রমাগত ওঠবস তাকে নতুন প্রজন্মের কাছে করে তোলে অগ্রহণযোগ্য। এর সাথে যোগ হয় সরকারের বিভিন্ন কর্মকাণ্ডের বিরুদ্ধে মানুষের ক্ষোভ। আর এসবকিছুর যোগফলই হলো প্রবল প্রতাপশালী একজন মহিউদ্দিন চৌধুরীর পতন।
আমি মনে করি জনতা তার ব্যাপারে যে রায় দিয়েছে তা অত্যন্ত পজিটিভ। চতুর্থবার নির্বাচিত হলে মহিউদ্দিন চৌধুরী আরো স্বৈরতান্ত্রিক হয়ে পড়তেন এতে কোন সন্দেহ নেই। এবং তা তার সমস্ত ভালো কাজের যেটুকু ক্রেডিট বিদ্যমান আছে সেটিও তার কাছ থেকে ছিনিয়ে নিতো।বলা চলে জনতার এ রায় মহিউদ্দিনকে চূড়ান্ত পচনের হাত থেকে রক্ষা করেছে। এ পরাজয়ের ফলে তিনি ক্ষমতার বাইরে থেকে অতীতের ভুলগুলো বিশ্লেষণ করে চট্টগ্রামের উন্নতি নিয়ে নতুন করে ভাবার সময় ও সুযোগ পাবেন যা তাকে পুনরায় চট্টগ্রামেরে উন্নতির আইকন হিসেবে কিংবদন্তীতুল্য হতে সাহায্য করবে; চট্টগ্রামের মানুষ সেটাই চায়।
আর জনতার এই রায়কে মেনে নিয়ে সরকার যে ইতিবাচক মনোভাবের পরিচয় দিয়েছে তা অবশ্যই ধন্যবাদ পাবার যোগ্য।এই নির্বাচন থেকে তাদেরও হিসাব নিকেশ করার প্রয়োজন আছে।মানুষ কেন তাদের থেকে মুখ ফিরিয়ে পুণরায় জামাত-বিএনপি জোটের ওপর ঝুঁকছে তা এখন থেকেই সিরিয়াসভাবে ভাবা প্রয়োজন। মহিউদ্দিন চৌধুরীর মতো শক্তিশালী প্রার্থীর পরাজয় তাদের জন্য অশনী সংকেতই বটে। জনগনের থেকে মুখ ফিরিয়ে নিলে জনগনও তাকে ফিরিয়ে দিতে দ্বিধাবোধ করে না এই চিরন্তন সত্যটাই সুষ্ঠুভাবে অনুষ্ঠিত এ নির্বাচনের একমাত্র শিক্ষা; আশা করি আমাদের দেশের রাজনীতির ক্ষমতাবান মানুষগুলো সদ্য সমাপ্ত মেয়র নির্বাচনের এ শিক্ষায় অবারো শিক্ষিত হবেন।  
১৯/০৬/১০
সিডনি, অস্ট্রেলিয়া।


জননেত্রী, আল্লার ওয়াস্তে ছাত্রলীগ সামলান...



নির্বাচনে জিততে না জিততেই তাণ্ডব শুরু করেছে আওয়ামী লীগের ছাত্র সংগঠন ছাত্রলীগ। দেশের বিভিন্ন বিশ্ববিদ্যালয়য়র হল দখল করে প্রতিদ্বন্দী ছাত্র সংগঠনের নেতা কর্মীদের মারধোরের অভিযোগ উঠেছে তাদের বিরুদ্ধে। স্বয়ং শেখ হাসিনার নির্দেশের পরও তারা থামছে না।নির্বাচনের অনেক আগেই আমি আমার একটি লেখায় ঢাকা বিশ্ববিদ্যালয়ে ছাত্রলীগের আগাম ওদ্ধত্যপূর্ণ আচরণের কথা লিখেছিলাম। নির্বাচনে জয়ী হতে না হতেই এবার তারা আরো বেপরোয়া হয়ে উঠেছে- http://www.bdnews24.com/bangla/details.php?cid=10&id=41415&hb=3
নির্বাচনের দিন আমি সারাটাসময় ঢাকা বিশ্ববিদ্যালয়ে কাটিয়েছিলাম। আমার ভোট কেন্দ্র ইউনিভার্সিটি ল্যাবরেটরি স্কুলের ফলাফল ঘোষণা করা হতে না হতেই ছাত্রলীগের একদল কর্মী জহুরুল হক হলের গেটে তালা মেরে দিলো। তাদের আরেকটি গ্রুপকে দেখলাম অস্ত্রশস্ত্র নিয়ে হলের মূল গেটে অবস্থান নিয়ে দাঁড়িয়ে গেলো! যারা দিন বদলের আশায় আওয়ামী লীগকে ভোট দেয়েছিলো তাদের জন্য এ দৃশ্য ছিলো পুরোপুরি হতাশার।
ছাত্র সংগঠন গুলোর এমন আচরণ নতুন কিছু নয়। ৯০ এর নির্বাচনের পর ঢাবির কিছু হল ছাত্রদল এবং কিছু হল ছাত্রলীগের দখলে ছিলো। মেয়াদের শেষ দিকে এসে বিএনপির ছাত্রসংগঠন ছাত্রদল বিশ্ববিদ্যালয়ের সবগুলো হল দখল করে নেয়। ১৯৯৬ সালে নির্বাচিত হয়েই ছাত্রলীগ ঢাকা বিশ্ববিদ্যালয়ের হলগুলোতে  একছত্র আধিপত্য বিস্তার করে। ২০০১ এর নির্বাচনের পরপরই ছাত্রলীগকে বিতাড়িত করে ছাত্রদল আবার হলগুলো পুর্ণদখল করে নেয়। দু পক্ষই তাদের সময়ে পুরো বিশ্ববিদ্যালয়ে ত্রাসের রাজত্ব কায়েম করে। বিএনপির শেষ মেয়াদে ছাত্রদলের সাথে যোগ দেয় ছাত্রশিবির। 
ছাত্র সংগঠনগুলোর সন্ত্রাসী কার্যকলাপের মাশুল গুনতে হয়েছে দল গুলোকে। ২০০১ এর নির্বাচনে আওয়ামী লীগের গো হারার পেছনে ছাত্রলীগের দায় অনেক। ছাত্র রাজনীতিকে ব্যবসা বানিয়ে দুর্নীতির শিরোমণি বনে যাওয়া ছাত্রদলের নেতাদের কল্যাণে বিএনপির দশাও এবার তথৈবচ। ছাত্র শিবিরের জনৈক কর্মী কর্তৃক মুক্তিযোদ্ধার লাঞ্ছিত হওয়ার মাশুল দিচ্ছে জামায়াত ইসলামী। ছাত্র সংগঠনগুলোর লাগাম টেনে না ধরলে কী বিপর্যয় হতে পারে তার জ্বলন্ত প্রমাণতো এগুলোই।
তাই আওয়ামী লীগকে জনপ্রিয়তা নিয়ে টিকে থাকতে হলে অবশ্যই ছাত্রলীগকে সামলাতে হবে। শেখ হাসিনা আদেশ পেয়েও তাদের লুটপাট থামছে না । যারা আওয়ামী লীগকে ভোট দিয়ে নিরঙ্কুশ সংখ্যাগরিষ্ঠতা এনে দিয়েছে তাদের জন্য এটা খুবই শঙ্কার সংবাদ। এর অর্থ হলো- যে লাউ সেই কদু। দেশ আবার সেই ১৯৯৬ সালে ফিরে যেতে চলেছে। কিন্তু আমরা কেউই আর পেছনে ফিরতে চাই না। 
মাননীয় জননেত্রী  দিন বদলের যে ওয়াদা আপনি করেছেন তা রাখতে না পারলে আগামীতে আপনার হার অনিবার্য। আর আমরা জানি যে আওয়ামী লীগ যখন হারে পুরো দেশ নিয়েই হারে। তাই দেশের স্বার্থেই আল্লার ওয়াস্তে এখনই ছাত্রলীগ সামলান, দিন বদলান। প্রয়োজনে কঠোর হোন।
murtala31@gmail.com


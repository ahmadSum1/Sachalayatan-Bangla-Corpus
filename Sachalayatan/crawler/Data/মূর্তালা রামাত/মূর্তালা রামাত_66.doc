দীর্ঘশ্বাস.....১



১৩ ডিসেম্বর ১৯৭১
স্থান: সাংবাদিক সেলিনা পারভীনের বাসা।
সময়: মাঝরাত।
সেলিনা পারভীন টেবিলের সামনে বসে একমনে কিছু লিখছেন। এমন সময় ঘুম ঘুম চোখে তার আট বছর বয়সী  ছেলে তার পেছনে এসে দাঁড়ায়।
সুমন: মা?
সেলিনা পারভীন:(চমকে পিছনে ফিরে) ও তুই, ঘুম থেকে উঠেছিস কেন?
সুমন:(ঘুম চোখ কচলাতে কচলাতে) আমার ভয় করছে, মা।
সেলিনা: (সুমনের মাথায় হাত বোলাতে বোলাতে) বোকা ছেলে, ভয়ের কী আছে? মা তো পাশেই আছে!
এমন সময় সিঁড়িতে জোরে বুটের আওয়াজ পাওয়া যায়। দরজায় প্রচণ্ড জোরে লাথির শব্দ হয়। সুমন ভয় পেয়ে মাকে জড়িয়ে ধরে। দরজা ভেঙ্গে ওরা ঘরে প্রবেশ করে। ওদের একজন সেলিনার চুলের মুঠি ধরে টানতে টানতে সিঁড়ির দিকে নিয়ে যায়। ভয়ার্ত সুমন মা মা করে চিৎকার সেলিনাকে জড়িয়ে ধরতেই ওদের পেছনে দাঁড়ানো ভদ্রবেশী একজন এগিয়ে এসে সুমনকে ওর মার হাত থেকে ছাড়িয়ে নিয়ে সস্নেহে  কোলে তুলে নেয়।
ভদ্রবেশী: (সুমনকে কোলে নিয়ে এক হাত দিয়ে ওর মুখ চাপা দিয়ে) ভয় নেই বাবা, আল্লাহ তোমার মাকে হেফাযত করবেন।
১৩ ডিসেম্বর ১৯৭১
স্থান: অন্ধকার কক্ষ
সময়: ফজরের নামাজের ওয়াক্ত।
ঘরের ভেতর এক নদী রক্তের ভেতর সেলিনা পারভীন শুয়ে আছেন। প্রায় বিবস্ত্র। দুই হাত পিছমোড়া করে বাধা। চোখে কালো কাপড়। বাইরে আজানের ধ্বনি শোনা যায়।
বারন্দায় চেয়ারে বসা ক্লান্ত মেজর সাহেবের দিকে ভদ্রবেশী লোকটি এক বদনা পানি এগিয়ে দেয়।
ভদ্রবেশী লোক: হুজুর সালাতকো টাইম হো গিয়া।
১৪ ডিসেম্বর ১৯৭১
স্থান: রায়ের বাজার বদ্ধভূমি।
সময়: এশার নামাজের ওয়াক্ত।
আরো অনেক লাশের সাথে বদ্ধভূমির পানিতে সেলিনা পারভীনের লাশ ভাসছে। ভদ্রবেশী লোকটি সেদিকে তাকিয়ে বলে- আমিন।
১৪ মার্চ। ২০১০।
স্থান:আল ফালাহ মিলনায়তন, বড় মগবাজার ঢাকা।
সময়: মাগরিবের খানিক আগে।
নারী দিবস উপলক্ষে আলোচনা সভায় প্রধান অতিথির বক্তব্য দিচ্ছে ভদ্রবেশী লোকটি। http://www.prothom-alo.com/detail/date/2010-03-15/news/49015
ভদ্রবেশী লোক: ...কোরআনের আইন থেকে দূরে চলে যাওয়াতেই নারী নির্যাতনের পরিমাণ বাড়ছে।বর্তমান সরকারের আমলে নারী নির্যাতন কয়েক গুণ বৃদ্ধি পেয়েছে। নারীরা এখন ঘর থেকে বের হতে ভয় পায়।নারী নির্যাতন বন্ধে শরিয়া আইন চালু করতে হবে।ইসলামি আইন বাস্তবায়ন ছাড়া ও নৈতিক চরিত্র গঠন ছাড়া নারী নির্যাতন প্রতিরোধ করা সম্ভব হবে না....
চুপ..চুপ শয়তান-মিলনায়তনের পেছনের সারিতে বসা সেলিনা পারভীন দুইহাতে কান চাপা দেয়ে চিৎকার করে ওঠেন। ও ভণ্ড, প্রতারক, খুনি,মিথ্যুক...মিলনায়তনে উপস্থিত অজস্র মানুষ কেউই সেলিনার কথায় কান দেয় না। তুমুল করতালির শব্দে মুখরিত হয় বাংলার আকাশ, বাতাস....
বাকহীন শহীদ বুদ্ধিজীবী সেলিনা পারভীন বড় করে একটা দীর্ঘশ্বাস ফেলে পথে নামেন, অবনত মস্তকে আমাদের মাঝ দিয়েই পুনরায় হেঁটে যান রায়েরবাজার বধ্যভূমির দিকে...
বি:দ্র:
১৭ মার্চ ২০১০
স্থান: আল ফালাহ মিলনায়তন, বড় মগবাজার । ঢাকা।
সময়:কোন এক নামাজের ওয়াক্তের কাছাকাছি।
http://www.prothom-alo.com/detail/date/2010-03-17/news/49563। 
১৭/০৩/২০১০
সিডনি, অস্ট্রেলিয়া।


অতঃপর...



থেমে আছে, বিরতিহীন গাড়ি
নেমে গেছে সবাই যার যার বাড়ি-
কেবল চালক ও তার সহকারী
নিশ্চল চাকার মতো নিশ্চুপ লাশ...
ক্রমাগত জমেছে ময়লা আড়ালে আড়ালে
পাওয়া যেতো সহজেই হাতটা বাড়ালে
সময় হয়নি তাই
যাত্রাপথে আজ, যাত্রা নাই !
গাড়ি যাবে জম্পেশ, দুজনেই ধরেছিলো বাজি
এবেলায় দোষ নিতে কেউ নয় রাজি
দুই দিকে মুখ দিয়ে দুইজন
করে দুই গন্তব্যের আয়োজন !
বরাবর ফেলে দীর্ঘশ্বাস, গাড়ি হাসে
এভাবেই ক্রমাগত কতজন যায় আর আসে-
পরিচিত প্রণয়ের আশেপাশে
সর্বদা কেন জানি উঁকি দেয় বিবর্ণ ঘাস...
১৭/০২/১০
সাউদারল্যানড, সিডনি, অস্ট্রেলিয়া। 


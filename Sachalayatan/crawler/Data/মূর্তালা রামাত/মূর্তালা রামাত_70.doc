উৎসর্গ: নজরুল ইসলাম (নজু ভাই)



সুখ 
সুখ আসলে সত্যিকারের সুখ হয় না...আমি সুখি, কিন্তু আসলে সুখি না-
সুখ হন্যে হয়ে হাঁটে
মলে শপিং করে, বারে
মাতাল হয়, হুড খুলে লং ড্রাইভে যায়
মধ্যরাতে-
সুখ অসুখীর বেগে গাড়ি চালায়
লাল চোখে লাল সিগন্যাল
পার হয়ে যায়,
সুখের গন্তব্য মানে
নক্ষত্রের আতশবাজি-
সুখ পোড়ে, পিনপতনে পোড়ায়
সুখে পুড়তে পুড়তে সন্ন্যাসী বনে গেলো
কতো স্বপ্ন কারো কারো
সুখ নির্বিকার-
ক্যাসিনোতে কোটি কোটি টাকা ওড়ায়
নর্তকীর কোমরের শেষ টুকরো হয়ে খুলে
পড়ে, সুখ-
অবেলার অসুখে ঝিম মেরে থাকে
কার্তিকের কাকের মতো কাঁপে,
বুক খোলা সফেদ বকের ভেতর
সুখ রক্তবিন্দু হয়ে ঝরে....
৩/১০/০৯
সিডনি, অস্ট্রেলিয়া। 
** প্রিয় নজু ভাই, http://www.sachalayatan.com/nazrul_islam/27654- আপনার এই লেখা পড়ে অবশেষে রাইটারর্স ব্লক ভেঙ্গে লিখতে বসতেই হলো। আহ্ কতোদিন পর যে একটানে লিখতে পারলাম! লিখতে পারার ভেতর কীযে সুখ! কিন্তু,হায় সুখ- কেউ কি তাহারে পায়?


কেক কেটে জন্মদিন পালন করলেন খালেদা জিয়া !!!



প্রতিবার ১৫ আগস্ট এলেই পত্র পত্রিকার পাতায় বড় করে দেখা যায় এই শিরোনাম! সাথে থাকে বিএনপি সভানেত্রী খালেদা জিয়ার হাস্যোজ্জ্বল মুখে বিশাল বড় কেক কাটার ছবি!
এবারও তার ব্যতিক্রম নয়। নিজের দলের অনেকের মৌন আপত্তি সত্ত্বেও তিনি গুলশানে নিজ কার্যালয়ে রাত ১২ টা ১ মিনিটে কেক কেটে তার ৬৬ তম জন্মদিন পালন করেছেন। এ উপলক্ষে তার দলের মহাসচিব খোন্দকার দেলোয়ার হোসেন বলেছেন-জন্ম মৃত্যুর ওপর কারো হাত নেই, ম্যাডামের জন্ম ১৫ আগস্ট হতেই পারে।
অবশ্যই ১৫ আগস্ট বেগম জিয়ার জন্ম হতে পারে। কিন্তু প্রশ্ন হচ্ছে, ১৯৯০ সাল অবধি তার জন্মদিবস ১৯ আগস্ট ১৯৪৭ বলে সবাই জানত (যদিও শিক্ষাবোর্ডের ফাইলে তার জন্ম তারিখ রয়েছে ৫ সেপ্টেম্বর ১৯৪৬ এবং বিবাহ সনদে রয়েছে ৫ আগস্ট ১৯৪৪)। ১৯৯১ তে প্রথমবারের মত দেশের প্রধানমন্ত্রী হবার পর হঠাৎ করে কেন তিনি ১৫ আগস্ট তার জন্মদিন পালন শুরু করলেন?
যার বা যাদের পরামর্শেই তিনি ১৫ আগস্টকে জন্মদিন বানালেন তারা নিশ্চিত তার মঙ্গলের চেয়ে অমঙ্গলই কামনা করেছেন বেশি। ১৫ আগস্ট বাঙালি জাতির জন্য এক শোকাবহ দিন। এই দিনে কেকে কেটে ঘটা করে জন্মদিন পালন করাটা খুবই দৃষ্টিকটু বিষয়। বিএনপির অনেক কট্টর নেতাকর্মীরাও এটা মানেন। এবং আমজনতা যাদেরকে এদেশের রাজনৈতিক নেতারা বলদসম জ্ঞান করেন তারাও এই জন্মদিন নিয়ে হাসাহাসি করে। তারপরও খালেদা জিয়ার বিজ্ঞবান নামীদামি উপদেষ্টারা যখন তাকে এই জন্মদিন চালিয়ে যেতে বলেন এবং বেগম জিয়াও হাসিমুখে কেক কাটেন তখন বিএনপির বর্তমান ও ভবিষ্যত অবস্থাটা সহজেই অনুমান করা যায়।
এই জন্মদিন পালন একটি বড় ধরনের রাজনৈতিক ভুল। বিএনপির সাবেক সাংসদ মেজর আখতারুজ্জামান-এর মত কেউ কেউ দেরিতে হলেও তা বুঝতে পেরেছেন বলে খালেদা জিয়াকে প্রত্যক্ষভাবে এ জন্মদিন পালন থেকে বিরত থাকতে অনুরোধ করেছেন। কিন্তু এই ভুলটি খালেদা বুঝেও বুঝছেন না, তারেক রহমা্নও লন্ডন থেকে শাড়ি পাঠিয়ে ১৫ আগস্ট জন্মদিনে শুভেচ্ছা জানিয়ে মাকে ভুল পথে হাঁটতে উৎসাহ দিচ্ছেন। 
আর বঙ্গবন্ধুর মৃত্যুকে সেলিব্রেট করার এ জঘন্য প্রবণতায় বঙ্গবন্ধুর এতাটুকু ক্ষতি হচ্ছে না বরং বিএনপি দিন দিন দেশের জ্ঞান বুদ্ধিসম্পন্ন বিবেকবান মানুষ ও উদার আধুনিক দৃষ্টিভঙ্গির তরুণ প্রজন্মের  সহানুভূতি হারাচ্ছে। বিএনপির কর্ণধারেরা যত তাড়াতাড়ি এটা বুঝবেন ততোই তা দলটির জন্য মঙ্গলজনক হবে।
১৫/০৮/১০
সিডনি, অস্ট্রেলিয়া। 


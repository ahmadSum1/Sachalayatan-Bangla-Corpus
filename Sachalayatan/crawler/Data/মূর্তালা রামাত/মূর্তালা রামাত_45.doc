খুন করতে নেই মানা....!



আজকের পত্রিকার অনেক খবরের মাঝে রাষ্ট্রপতি'র ক্ষমা বিষয়ক একটি খবর আছে। দেশের সংবিধান অনুযায়ী রাষ্ট্রপতি বিশেষ ক্ষমতার অধিকারী। সর্বোচ্চ সাজাপ্রাপ্ত, বাংলাদেশের যে কোন নাগরিককে তিনি ক্ষমা করতে পারেন; বাংলাদেশের জনগণ সেই অধিকার তাকে দিয়েছে। সেই অধিকার বলে তিনি এবার ক্ষমা করেছেন চিহ্ণিত এক খুনিকে। 
এই খুনি হচ্ছে লক্ষীপুরের আওয়ামী লীগ নেতা আবু তাহেরের ছেলে বিপ্লব। বিগত আওয়ামী লীগ আমলে শামীম ওসমান, জয়নাল হাজারীর পাশে গড ফাদার হিসেবে আবু তাহেরের নাম উচ্চরিত হতো। লক্ষীপুরের ত্রাস এই আবু তাহেরের মদদে তার ছেলেরা সে সময় বেপরোয়া হয়ে ওঠে। বিএনপি নেতা অ্যাডভোকেট নুরুল ইসলামকে সে সময় তারা বাড়ি থেকে তুলে নিয়ে হত্যা করে। আবু তাহেরের বড় ছেলে বিপ্লবের নেতৃত্বে ২০০০ সালের সে সময়ে সংঘটিত এই হত্যা বেশ আলোচিত ছিল।
২০০৩ সালে দ্রুত বিচার ট্রাইবুনালে এই হত্যার বিচার হয়। বিচারে বিপ্লবের মৃত্যুদণ্ড দেয়া হয়। এ ছাড়া অন্য দুটি খুনের মামলায় তার যাবজ্জীবন হয়। এরপর থেকে সে পলাতক। আওয়ামী লীগ সরকার ক্ষমতায় আসার পর সে আদালতে আত্মসমর্পণ করে রাষ্ট্রপতির কাছে প্রাণ ভিক্ষা চায়। রাষ্ট্রপতি জিল্লুর রহমান তার আবেদনে ত্বরিত সাড়া দিয়ে খুনের মামলায় তার মৃত্যুদণ্ড মওকুফ করেন।
নুরুল ইসলামকে স্বয়ং বিপ্লবই খুন করেছিল এ বিষয়ে লক্ষীপুরবাসীর কোন দ্বিমত নেই। আদালতেও তা শক্তভাবে প্রমাণিত হয়েছিল। শুধু একটি খুনই নয় এ ধরনের আরো অনেক অপরাধের সাথেও তার সম্পৃক্ততা প্রমাণিত।
অর্থাৎ নুরুল ইসলামকে খুন করাটা তার জন্য কোন বিচ্ছিন্ন ঘটনা নয়। একজন দাগী অপরাধীর পক্ষেই একটি জনপদে খুনের পর খুন করে ত্রাস সৃষ্টি করা সম্ভব। এমন একজন অপরাধী আদৌ কি সাধারণ ক্ষমার উপযুক্ত হতে পারে?
এটি স্পষ্ট যে বিপ্লবের রাজনৈতিক পরিচয়ের কারণেই রাষ্ট্রপতি তাকে ক্ষমা করেছেন। এর আগে তিনি একই পরিচয়ের কারণে বর্তমান সংসদ উপনেতা সাজেদা চেীধুরীর ছেলের দুর্নীতির সাজা মওকুফ করেছিলেন, নাটোরে এক খুনের মামলায় মৃত্যুদণ্ড প্রাপ্ত বেশ কজনকে একসাথে ক্ষমা করেছিলেন। একইভাবে তিনি কিন্তু অন্য দলের কারো সাজা মওকুফ করেননি। অর্থাৎ রাষ্ট্রপতি পদের নিরপেক্ষতা রক্ষার চেয়ে তার কাছে দলের অন্যায় আবদার রক্ষাই বেশি গুরুত্বপূর্ণ। আর এই আবদার রক্ষা করতে যেয়েই তিনি বিপ্লবের মত চিহ্ণিত খুনিকে ছেড়ে দিয়ে তাকে আরো খুন করতে উৎসাহিত করছেন। খুনের মত ভয়ঙ্কর অপরাধকে বিচারের উর্ধ্বে ওঠার সুযোগ করে দিয়েছেন।
দলীয় পরিচয়ের কারণে সাধারণ ক্ষমার এই ঘটনা রাষ্ট্রপতির ব্যক্তিত্বকে যেমন প্রশ্নবিদ্ধ করলো তেমনি জনগণের প্রতি তার কর্তব্য পালনের প্রকৃষ্ট নমুনাকেও জনসম্মুখে তুলে ধরলো। এ থেকে মানুষ কী শিখলো? শিখলো যে এই দেশে দিন বদলের যুগে এসেও দলের ব্যানারে আশ্রয় নিয়ে যতো খুশি ততো খুন করা সম্ভব।  যতো খুশি ততো অপরাধ করে পার পাওয়া খুবই সহজ। সুতরাং আমরা সবাই খুনি আমাদেরই খুনের রাজত্বে.... 
দলীয় চোখে এই ঘটনাগুলো অতি তুচ্ছ, জনগণের এতে কিছুই আসে যায় না। কিন্তু আদতে এসব ঘটনাই জনগণকে হতাশ করে দেয়। তারা আইন নিজের হাতে তুলে নিতে বাধ্য হয়। সম্প্রতি আমিন বাজারে গণপিটুনী আইনের প্রতি জনতার আস্থাহীনতারই বহিঃপ্রকাশ। আর এই আস্থাহীনতাই বারবার গণতান্ত্রিক সরকারগুলোর ভরাডুবির কারণ।
আওয়ামী লীগ, বিএনপি কেউ এটা বোঝে না, বোঝার চেষ্টা করেনা। আজ এই সরকারে আমলে খুনি বিপ্লব গলায় ফুলের মালা পরে বের হয়ে হয়ত নুরুল ইসলামের স্ত্রী, কন্যাকে গুম করে দেবে। আগামীতে বিএনপির আমলে তারেক, কোকো, বাবর, হান্নান সাধারণ ক্ষমা পেয়ে আবার হাওয়া ভবনে গিয়ে বসবেন, দেশ চালাবেন। আওয়ামী লীগ তখন হরতাল দেবে, রাষ্ট্রপতির সাধারণ ক্ষমার বিরুদ্ধে বক্তব্য দিয়ে জনগণের সেন্টিমেন্ট হাতানোর চেষ্টা করবে....এভাবে চলতেই থাকবে।
বর্তমান সরকার, আপনারা যারা দিনবদলের কথা বলে ক্ষমতায় এসেছেন তারা কি একটু ভাববেন? একজন চিহ্ণিত খুনিকে রাষ্ট্রপতির মাধ্যমে ক্ষমা করানোর মধ্যে দিয়ে আপনাদের ইমেজ বাড়লো না কমলো! আপনাদের জনসমর্থন কমছে, এই ঘটনা জনগণকে আরো হতাশ করবে সন্দেহ নেই। যদি জনগণকে নিরাপত্তাহীনতায় ভুগতে হয়, তবে আপনাদের ক্ষমতার নিরাপত্তা নিয়ে ভাবার সময় এসেছে, সেটিই মনে করিয়ে দিতে হয়।
তথ্যসূত্র: http://www.prothom-alo.com/detail/date/2011-07-20/news/171595
২০/০৭/২০১১
সিডনি, অস্ট্রেলিয়া।


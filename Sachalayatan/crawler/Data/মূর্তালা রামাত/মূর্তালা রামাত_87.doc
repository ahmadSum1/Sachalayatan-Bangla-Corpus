আওয়ামী লীগ এতো খুশি হচ্ছে কেনো !!!



অবশেষে বহু জল্পনা কল্পনার শেষে নবম জাতীয় সংসদের তফসিল ঘোষণা করা হলো। তফসিল অনুযায়ী আগামী ১৮ ডিসেম্বরই নির্বাচন অনুষ্ঠিত হতে যাচ্ছে। এ খবর পাবার পর জামাত-বিএনপির চার দলীয় জোট কোনো প্রতিক্রিয়া না দেখালেও আওয়ামী লীগের উচ্ছ্বাস ছিলো চোখে পড়ার মতো। তাৎক্ষণিক প্রতিক্রিয়ায় দলটির সাধারণ সম্পাদক সৈয়দ আশরাফুল ইসলাম একে সাধুবাদ জানিয়েছেন। দলের সভানেত্রী শেখ হাসিনা আরেক ধাপ এগিয়ে ঘোষণা করেছেন যে নির্বাচন নিয়ে জনগণের শঙ্কা কেটে গেছে। বিভিন্ন স্থানে আওয়ামী লীগের উল্লসিত কর্মীরা বিজয় মিছিল বের করেছে; তাদের ভাবখানা এমন যে তারা নির্বাচনে জিতে সরকার গঠন করতে চলেছে!
আওয়ামী লীগের এই খুশির নেপথ্যে কাজ করছে সদ্য হয়ে যাওয়া মেয়র ইলেকশনের ফলাফল। ওই নির্বাচনে মূলত আওয়ামীপন্থীদেরই জয়জয়কার দেখা গেছে। যদিও স্থানীয় নির্বাচন থেকে জাতীয় নির্বাচন এক পাল্লায় মাপার ফলাফল কী হতে পারে তা একজন জড়ো বুদ্ধির লোকও বোঝে তথাপি আওয়ামী লীগের তথাকথিত অভিজ্ঞ নেতৃবৃন্দ তা বুঝতে নারাজ। তারা মেয়র ইলেকশনের ফলাফলের উপর ভিত্তি করেই ডুগডুগি বাজাচ্ছেন আর এই ধারণা করে বসে আছেন যে সামনে যে নির্বাচনই হোক না কেনো তাতে তারাই জিতবেন! এ ধরনের চিন্তা থেকেই এলাকায় এলাকায় পাতি আওয়ামী লীগারদের দাপুটে চলাফেরা শুরু হয়েছে। ঢাকা বিশ্ববিদ্যালয়ে ছাত্রলীগের কর্মীদের ক্ষমতা দেখানোর ঔদ্ধত্বপূর্ণ লাফঝাঁপ (অথচ তারা এখনো ক্ষমতায়ই যায়নি!!!) নিজের চোখে না দেখলে বিশ্বাস করা কঠিন। আওয়ামী লীগারদের এধরনের অপরিপক্ক লাফঝাঁপ বরাবরই তাদের ক্ষতির কারণ হয়েছে। নিকট ইতিহাস স্বাক্ষী দেয় যে যতোবারই তারা অতিমাত্রায় আত্মবিশ্বাসী হয়েছে ততোবারই প্রতিপক্ষের কাছে জোরেসোরে ধরাশায়ী হয়েছে।
তারপরও এ দলটির চিন্তা চেতনায় আধুনিকতার ছাপ আসেনি। ফলে জামাত-বিএনপি জোটের কাছে নাকানী-চুবানি খেতে খেতে তাদের অবস্থা কাহিল; দলটির সবচেয়ে গোঁড়া সমর্থকটিও এখন স্বীকার করে যে ১/১১ এর বদলে তখন নির্বাচন হলেই বরঞ্চ আওয়ামী লীগ লাভবান হতো। এভাবে আওয়ামী লীগ তার অপরিণত বিভিন্ন সিদ্ধান্তের মাশুল একাধারে দিয়েই চলেছে। যেখানে খালেদা জিয়া,তারেক রহমান, নীজামী, মুজাহিদ সকলেই জামিনে মুক্ত আর আওয়ামী লীগ সভানেত্রী শেখ হাসিনার মামলাগুলো এখনো ঝুলে আছে সেখানে নির্বাচনের তফসিল ঘোষণার সাথে সাথেই আনন্দের জোয়ারে দলটির এই গা ভাসানোকে তাই বালসুলভ আচরণ বলেই আখ্যা দেয়া যেতে পারে।
murtala31@gmail.com


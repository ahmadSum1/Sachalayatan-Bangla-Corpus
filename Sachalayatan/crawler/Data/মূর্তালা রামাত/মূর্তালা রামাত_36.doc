গোলাম আযমের আচার সমাচার এবং একজন হরিকান্ত মন্ডল ও লাখো শহীদের কান্না



৬৮ বছর বয়সের ভারে নুয়ে পড়া শরীর নিয়ে হরিকান্ত মন্ডল হাঁটেন। সকাল থেকে সন্ধ্যা পর্যন্ত ঘুরে বেড়ান এ গ্রাম থেকে ও গ্রাম। দুয়ারে দুয়ারে কড়া নাড়েন। দীর্ঘশ্বাস ফেলে হাতখানি বাড়িয়ে দেন- কয়ডা ভিক্ষা দিবেন? বেশির ভাগ সময়ই মাফ করো, কাজ করে খেতে পারো না, ভাগলি না মাইর খাবি, ভাগ হারামজাদা- এসব কথাই তার কপালে জোটে, যেন সে একটা বেওয়ারিশ কুকুর। মাঝে মাঝে দয়াপরবশ হয়ে কেউ কেউ তার হাতের ভেতর দু এক টাকা বা এক মুঠো চাল গুঁজে দেয়। হরিকান্ত ফ্যালফ্যাল করে সেগুলো দেখেন। দীর্ঘশ্বাস ফেলেন। বিড়িবিড় করে আপন মনেই আওড়ান আমি একজন মুক্তিযোদ্ধা। শুনে লোকজন খিক খিক হাসে, এইসব ধান্ধাবাজি বাদ দেন চাচা মিয়া। হরিকান্তের চোখ বেয়ে জল গড়িয়ে পড়ে। স্কুল ঘরের সামনে পতপত করে ওড়া লাল সবুজ পতাকার দিয়ে তাকিয়ে তিনি মাথা নাড়েন। নিজের ভিক্ষার মলিন ঝোলার সাথে ওই পতাকার কোন পার্থক্যই তিনি খুঁজে পান না। পাগলের মত নিজেকেই নিজে তিনি প্রশ্ন করেন, এরে হরিকান্ত এই জন্যি কি দেশ করিছিলু?
এই জন্যই তো আমরা স্বাধীন বাংলাদেশ চাই নাই, গোলাম আযম চিৎকার করে ওঠেন। প্রিজন সেলের নার্সরা ভয়ে একজন আরেকজনের দিকে তাকায়। দেশের একজন নাগরিক মিষ্টি আচার চেয়ে পাবে না এটা হতে পারে না, গোলাম আযম বলতে থাকেন। কিন্তু স্যার আপনার খাদ্য তালিকায় তো ভাত, মাছ, রুটি, খিচুড়ি,সবজি, সালাদ, চা, বিস্কুট, স্যুপ থেকে শুরু করে মাইলো পর্যন্ত আছে! ওতসব বুঝি না, আমার মিষ্টি আচার চাইই চাই। নইলে আমি অনশন শুরু করবো। অগত্যা গোলাম আযমকে মিষ্টি আচার দিতে বাধ্য হয় বাংলাদেশ কারা কর্তৃপক্ষ!
আসুন আমরা কল্পনা করি ৭১ এর কুখ্যাত রাজাকার গোলাম আযম এর নির্দেশে একজন মুক্তিযোদ্ধা সন্দেহে একজন তরুণকে ধরে আনা হয়েছে। রাইফেলের বাট দিয়ে  পিটিয়ে তার হাড়গোড় ছাতু ছাতু করে দিচ্ছে রাজাকার,আল বদর  বাহিনী। করাত দিয়ে একটা একটা করে কাটা হচ্ছে তার আঙুল। বেয়োনেট দিয়ে চিরে দেয়া হচ্ছে তার বুক পিঠ। চোখে ঢেলে দেয়া হচ্ছে গরম শিশা। তরুণটি মৃত্যুযন্ত্রণায় কাতর হয়ে চিৎকার করছে- পানি, আমাকে একটু পানি দাও। আল্লার দোহাই আমাকে একটু পানি দাও। আর রাজাকারেরা হাসতে হাসতে তরুণটির মুখে প্রশ্রাব করতে করতে বলছে- জয় বাংলার বাচ্চা, নে পরান ভইরা পানি খা, শালা মালাউন।
মুক্তিযুদ্ধে এমন লাখ লাখ শহীদ আছে যারা মৃত্যুর আগে প্রিয় খাবারতো দূরে থাক এক ফোটা পানিও পায়নি। মা কুমড়ো ফুলের বড়ি বানিয়ে মাসের পর মাস অপেক্ষা করেছেন, ছেলে ফিরে আসেনি।‎ স্ত্রীর সাথে রাতের খাবার খেতে বসা স্বামীকে চোখ বেঁধে ধরে নেয়া হয়েছে। ছোট্ট মেয়েটির গালে ভাত তুলে দেয়ার আগেই বাবাকে চোখের সামনে জবাই করা হয়েছে- জানা অজানা এমন হাজার হাজার গা শিউরে ওঠা ঘটনা রয়েছে। মায়ের কাছে ছেলে ভাত খেতে চেয়েছিল। মা পরদিন ভাত নিয়ে রমনা থানায় গিয়ে দেখেন, ছেলে নেই। ছেলে আর কোনো দিনও ফিরে আসেনি, এই মা বেঁচে থাকা অবধি কোনো দিনও ভাত খাননি। এমন হৃদয়বিদারক ঘটনাও আমরা জানি।
এসব মানবতাবিরোধী জঘন্যতম অপরাধগুলো কিন্তু গোলাম আযমের ইশারাতেই ঘটেছিল। তার নেতৃত্বেই পকিস্তানী বাহিনীর পাশাপাশি সেসময় ত্রাসের রাজত্ব কায়েম করেছিল নিজামী, মুজাহিদ, সাইদী, মাইনুদ্দীন, কামারুজ্জামানরা। তাই আজ যখন গোলাম আযম নানা পদের বাদশাহি খানা খাদ্য পাবার পরও পছন্দের আচারের জন্য বায়না ধরে, অনশনের হুমকি দেয়; আর আমাদের ট্যাক্সের টাকায় বাংলাদেশ সরকার তার আচার যোগাতে বাধ্য হয় নিজেকে খুব পরাজিত অসহায় মনে হয়। হরিকান্তের মতো মুক্তিযোদ্ধারা ভিক্ষার থলি নিয়ে দুয়ারে দুয়ারে লাথি গুতা খান আর যুদ্ধাপরাধের দায়ে আটক চিহ্ণিত নরপশুগুলো প্রথম শ্রেণীর ভিআইপি মর্যাদায় গা এলিয়ে দেয়, এর থেকে বড় ট্রাজেডি আর কী হতে পারে?
স্বাধীনতার পর ৪০ বছর ধরে আমরা এই ধরনের আরো অনেক ট্রাজেডি বহন করে চলেছি। দিনের পর দিন ক্রমাগত এই ট্রাজেডির আঘাতে আমরা ক্ষতবিক্ষত হচ্ছি। এটা অনস্বীকার্য যে মুক্তিযোদ্ধারা এদেশের সবচেয়ে গর্বিত প্রজন্ম। আর কবছর বাদে প্রকৃতির স্বাভাবিক নিয়মেই এমন সময় আসবে যখন এই প্রজন্মের জীবিত কাউকেই আর খুঁজে পাও্য়া যাবে না। তখন তারা মিথে পরিণত হবেন আর আমরা প্রজন্ম থেকে প্রজন্মে তাদের বীরত্বগাথার গল্প বয়ে বেড়াব। আমাদের আর কোন প্রজন্মেরই স্বাধীনতা সংগ্রামের কিংবদন্তী হবার সুযোগ নেই। সেই মুক্তিযোদ্ধা মানুষগুলো যখন ভিক্ষার ঝুলি হাতে পথে নামে তখন স্বাধীন বাংলার নাগরিক হিসেবে আমার মাথা মাটিতে নুয়ে যায়। বাংলাদেশে সরকার কি এ লজ্জা থেকে আমাদের বাঁচাতে পারে না? জীবিত মুক্তিযোদ্ধাদের জন্য মাসে মাসে ভাতার ব্যবস্থা করলে রাষ্ট্রের কোষাগারে কী এমন টান পড়ে! 
আমাদের ট্যাক্সের টাকায় যদি বাংলাদেশ বিরোধী গোলাম আযমেরা মিষ্টি আচার খেতে পারে, দেশ সেরা ডাক্তারদের বোর্ড থেকে সুচিকিৎসা পেতে পারে তবে জীবন বাজি রেখে দেশ স্বাধীন করা  মুক্তিযোদ্ধারা কেন বৃদ্ধ বয়সে জীবিকা নির্বাহ করার সামান্য খরচটুকু রাষ্ট্রের কাছ থেকে পাবে না! এমন একটা দেশের স্বপ্নে বিভোর হয়ে কি তারা যুদ্ধ করেছিলেন? আমরা হতাশায় পর্যদুস্ত হলেও সময়ের সাথে লড়াই করা হরিকান্ত মন্ডলেরা কিন্তু এ নিয়ে খেদ দেখান না। বরঞ্চ বড় হৃদয়ের মানুষের মতই দেশ স্বাধীন করা এই বীরেরা বিনম্র ভাবে বলেন, "সরকারের কাছে আমার কিছুই চাওয়ার নেই। তবে আমার একটি মাত্র চাওয়া তা হল যুদ্ধাপরাধীদের বিচারের রায় দেখে যেতে চাই।"
আমরাও যুদ্ধাপরাধীদের বিচারের মাধ্যমে খানিকটা হলেও আমাদের ঘাড়ে চেপে বসা ট্রাজেডির ভার কমাতে চাই। লাখো শহীদের কান্নার জলে ঢের হাবুডুবু, আর না......
৩০/১২/২০১২
সিডনি, অস্ট্রেলিয়া।
তথ্যসূত্র:
মুক্তিযোদ্ধা হরিকান্ত মন্ডল  http://www.karatoa.com.bd/details.php?val=81175&pub_no=662&news_type_id=&menu_id=15
গোলাম আযমের মেডিকেল বোর্ড 
http://www.prothom-alo.com/home/date/2012-01-12
গোলাম আযমের আচার দাবী
http://www.kalerkantho.com/?view=details&archiev=yes&arch_date=28-01-2012&type=gold&data=Football&pub_no=775&cat_id=1&menu_id=13&news_type_id=1&news_id=224464
গোলাম আযমের খাদ্য তালিকা
http://www.kalerkantho.com/?view=details&archiev=yes&arch_date=16-01-2012&type=gold&data=Sports&pub_no=763&cat_id=1&menu_id=13&news_type_id=1&news_id=220926
৭১ এ গোলাম আযমের বিবৃতি
http://www.prothom-alo.com/detail/date/2012-01-11/news/215745


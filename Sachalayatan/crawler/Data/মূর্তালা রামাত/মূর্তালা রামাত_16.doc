২০১৩ তে সেনা অভ্যুত্থান বা তৃতীয় শক্তি ক্ষমতায় এলে



জে আলফেলডারের হিসাবমতে ২০১৩ তে সেনা অভ্যূত্থানের ঝুঁকিতে রয়েছে বাংলাদেশ। জে আলফেলডার আমাদের অনেকের কাছে অচেনা নাম হলেও রাজনৈতিক বিশেষজ্ঞ হিসেবে তার সুনাম রয়েছে। ২০১২ সালে বাঘা বাঘা রাজনৈতিক বিশ্লেষককে অবাক করে দিয়ে মালি এবং গিনি বিসাউ এ সেনা অভ্যুত্থানের ব্যাপারে তার ভবিষ্যতবানী বাস্তবে রূপ নেয়।সেবার বাংলাদেশও তার তালিকায় ছিল। এবং ২০১২ সালেই বাংলাদেশ সেনাবাহিনী একটি ক্যু এর প্রচেষ্টা নস্যাৎ করে দেয় বলে খবরে প্রকাশ পায়। ২০১৩ এর তালিকায় আলফেলডার ৩০ টি দেশকে ঝুঁকির তালিকায় রেখেছেন। এই তালিকায় বাংলাদেশের অবস্থান ১৭ তম।
বাংলাদেশে সামরিক অভ্যুত্থান নতুন কিছু নয়।১৯৭৫ এর ১৫ আগস্ট সেনা অভ্যূত্থানের পর বাংলাদেশ টানা ১৫ বছর কোন না কোনভাবে সামরিক ব্যক্তিদের দ্বারাই শাসিত হয়েছে। ৯০ এর স্বৈরাচার বিরোধী গণআন্দোলনের জেরে  হোসাইন মুহম্মদ এরশাদের পতন হলে সামরিক শাসনের বলয় থেকে বেরিয়ে আসে বাংলাদেশ। ৯০ থেকে ২০০৬ অবধি নির্বাচিত গণতান্ত্রিক সরকার দেশ শাসন করলেও পর্দার অন্তরালে বেশ কয়েকবার সামরিক ক্যু এর গুজব শোনা যায়;  কোন ক্যু ই সফলতার মুখ দেখেনি। তবে তত্ত্বাবধায়ক সরকারের অধীনে নির্বাচনকে কেন্দ্র করে ২০০৭ সালের ১১ জানুয়ারী বাংলাদেশের তৎকালীন রাষ্ট্রপতি ও স্বঘোষিত তত্ত্বাবধায়ক সরকারের প্রধান ইয়াজউদ্দীন আহমেদকে সরিয়ে যে অন্তবর্তীকালীন সরকার প্রতিষ্ঠা করা হয় তা আদতে সামরিক সরকারই ছিল।
কথিত আছে বাংলাদেশ ব্যাংকের সাবেক গভর্নর ফখরুদ্দীন আহমেদকে সামনে রেখে তৎকালীন সেনাপ্রধান মাইন ইউ আহমেদ এর নেতৃত্বে সামরিক অফিসারেরা সেসময় দেশের যাবতীয় সিদ্ধান্ত নিতেন।পরবর্তীকালের বিভিন্ন প্রকাশিত নথিপত্র এর সত্যতা মেলে।উইকিলিকসে প্রকাশিত গোপন মার্কিন নথি থেকে জানা যায় যে সেসমেয়ের সামরিক শাসকেরা গণতান্ত্রিক সরকারের কাছে ক্ষমতা ফিরিয়ে দেয়ার বদলে বরঞ্চ আরো কিছুকাল ধরে সমরিক শাসন জারি রাখতে সচেষ্ট ছিলেন।মূলত পাকিস্তানের জেনারেল পারভেজ মোশাররফ এর শাসন ব্যবস্থার আদলে একটি শাসনব্যবস্থা বাংলাদেশে পরীক্ষামূলক ভাবে চালু করার অভিপ্রায় তাদের ছিল। বাংলাদেশের রাজনীতিতে প্রভাব বিস্তারকারী দেশ মার্কিন যুক্তরাষ্ট্র  প্রথমে এতে সায় দিলেও পরে জেনারেল মোশাররফের বিরুদ্ধে পাকিস্তানে ক্রমবর্ধমান জনবিক্ষোভ দেখে তারা বাংলাদেশে অনুরূপ মডেল প্রয়োগে আগ্রহ হারিয়ে ফেলে।ফলে ফখরুদ্দীন-মাইনউদ্দীনে কে বিদায় নিতে হয়। বাংলাদেশের রাজনৈতিক ইতিহাসে এই ঘটনা ১/১১ নামে খ্যাত। ১/১১ থেকে জন্ম নেয়া সরকার প্রথম দিকে দুর্নীতির দায়ে বড় বড় রাজনৈতিককে জেলে পুরে, বড় দুই দলের নেত্রীকে অন্তরীন রেখে বাহবা কুড়ালেও ক্রমশ তাদের প্রতি মানুষের সন্দেহ বাড়তে থাকে। বিশেষ করে এসময়ে জামায়াত ইসলামীর নেতাকর্মীরা ধরাছোঁয়ার বাইরে থাকায় কানাঘুষা ওঠে যে সেনাবাহিনীকে ব্যবহার করে মৌলবাদীরাই দেশের ক্ষমতা হাতিয়ে নিয়েছে।
সেনাবাহিনীকে ব্যবহার করে মৌলবাদীদের ক্ষমতা হাতানোর পরিকল্পনা নতুন নয়। জামায়াত ইসলামীর ছাত্রসংগঠন ছাত্রশিবিরের বহু নথিপত্রে তাদের কর্মীদের ছাত্রাবস্থায় বিএনসিসিতে(বাংলাদেশ ন্যাশনাল ক্যাডেট কোর) এবং পরবর্তীতে সেনাবাহিনীসহ দেশের অন্যান্য আইনশৃঙ্খলা বাহিনীতে যোগ দিতে উৎসাহ যোগানোর তথ্য পাওয়া যায়। এছাড়াও বিভিন্ন্ ইসলামী দাওয়াতী কর্মকাণ্ডের সাথে সেনাবাহিনীর নানা পর্যায়ের সদস্যদের সম্পৃক্ত করে তাদেরকে ধর্মী্য় চেতনায় উদ্বুদ্ধ করার মাধ্যমে দেশে ইসলামী শাসন কায়েমের সংযুক্ত করার জামায়াতী প্রয়াসের কথাও এখন ওপেন সিক্রেট।বিশেষ করে গত জোট সরকার ক্ষমতায় থাকাকালে সেনাবাহিনীকে ইসলামীকরণে জামায়াত নানাভাবে সক্রিয় ছিল বলে ধারণা করা হয়। ফলশ্রুতিতে তাদের পক্ষে সেনাবাহিনীর ভেতরে একটি ইসলামী নেটওয়ার্ক তৈরি করতে পারাটা অসম্ভব কিছু নয়।এ কারণেই দেখা যায় যে ১০ ট্রাক অস্ত্র মামলায় যেযসব সেনা কর্মকর্তা  জড়িত তাদের সবার সাথেই পাকিস্তানের গোয়েন্দা সংস্থার যোগসাশজ রয়েছে বলে পত্রপত্রিকায় খবর বেরিয়েছে। আর তালেবানের সৃষ্টিকর্তা আইএসআই যে জামায়াতের অন্যতম পৃষ্ঠপোষক তা কারো অজনা নয়। 
মাদ্রাসার ছাত্রদের ট্রেনিং দিয়ে তালেবান বানিয়ে যেভাবে আফগানস্থান দখল করা হয়েছিল সেভাবেই বাংলাদেশেও একটি ইসলামী ক্যু ঘটানোর স্বপ্ন পাকিস্তানের অনেকদিনের। বিশেষ করে আল কায়েদার প্রতিষ্ঠাতা ওসামা বিন লাদেনকে পেলে পুষে রাখা পাকিস্তানের ইসলামপন্থী সেনা কর্মকর্তরা মনে করেন যে বাংলাদেশে তালেবান টাইপের সরকার প্রতিষ্ঠা করা গেলে তা হবে এক ঢিলে দুই পাখি মারার মতো।“আমরা সবাই তালেবান, বাংলা হবে আফগান”- এই শ্লোগান দেয়া লোকজন ক্ষমতায় এলে তা পাকিস্তানের চিরশত্রু ভারতের জন্য অন্যতম মাথাব্যথার কারণ হয়ে উঠতে বাধ্য সেইসাথে পাকিস্তানের প্রতি সহানুভূতিশীল ঐ সরকার মূলত ১৯৭১ পূববর্তী পূর্ব পাকিস্তানীদের মতোই পশ্চিম পাকিস্তানীদের শাসন বলয়ের ভেতরেই থাকবে এবং মূলত তা হবে পাকিস্তান কনফেডারেশনের মতো একটা ব্যাপার। আইএসআই এর এই আইডিয়া বাস্তবায়নের অন্যতম দোসর হলো তাদের সবসময়ের মিত্র জামায়াত ইসলামী। জামায়াতের সাবেক আমির গোলাম আযমও সময়ে অসমেয়ে “জামাতের হেডকোয়ার্টার তখনও লাহোর এখনও লাহোর বলে বক্তব্য দিয়ে পাকিস্তানীদের প্রতি জামাতের কঠোর আনুগত্যের নমুনা তুলে ধরেছেন। আর এ কারণেই দেখা যায় গত ১০ বছরে শক্ত শেকড় গেড়ে বসা জেএমবি, হুজি, হরকাতুল জিহাদ, হিজবুত তাহরীর মতো সব উগ্র ডানপন্থী দলগুলোর প্রচ্ছন্ন মদদে রয়েছে জামায়াত তথা ইসলামপন্থী তথা ইসলামের ধোয়া তুলে বাংলাদেশে গণহত্যা চালানো পাকিস্তান।মূলত এই শক্তিশালী নেটওয়ার্র কারণেই ২০১২ সালে ইসলামপন্থী সেনাদস্যদের একটি দল বাংলাদেশ সেনাবাহিনীর নামে প্রথমবারের মতো অভ্যুত্থান চালানোর স্পর্ধা দেখায়। আন্তর্জআতিকভাবেও এই ঘটনা আলোচিত হয় এবং বাংলাদেশের সেনাবাহিনীতে ক্রমবর্ধমান হারে ইসলামপন্থীদের উত্থানে বিভিন্ন রাজনৈতিক বিশ্লেষকের উদ্বেগ লক্ষ্য করা যায়। বাংলাদেশ সেনাবাহিনী প্রকাশ্যে সংবাদ সম্মেলন করে এই অভ্যুত্থান প্রচেষ্টা ব্যর্থ করে দেয়ার ঘোষণা দিয়ে দেশীয় এবং আন্তর্জাতিক পরিমন্ডলে স্বস্তি ফিরিয়ে আনলেও বর্তমান পরিপ্রেক্ষিতে নতুন করে সেনা বিদ্রোহ দেখা দিতে পারে বলে বিশ্লেষকেরা মনে করেন।
এ কথা মিথ্যা নয় যে বর্তমান শাসকগোষ্ঠির উপরে জনগণের  যে বিপুল প্রত্যাশা ছিল তা পুরোপুরি তারা মেটাতে ব্যর্থ হয়েছে।নানা ধরণের জরিপে সরকারের উপর মানুষের আস্থা কমে যাওয়ার বিষয়টি পরিষ্কার উঠে এসেছে।অন্যদিকে জামাত-বিএনপি জোট যে জনসমর্থন তাদের দিকে টানতে পেরেছে তাও নও। গত চার বছরে সরকার বিরোধী কোন ইস্যুতেই বিরোধীদল সফলভাবে জনমানুষকে সম্পৃক্ত করতে পারেনি।বরঞ্চ মানুষ যেভাবে দুই দলের শাসনে আশাহত হয়ে ১/১১ এর অনির্বাচিত তৃতীয় পক্ষকে স্বাগত জানিয়েছিল, দেশ আবারও সেরকম পরিস্থিতির দিকেই যাচ্ছে বলে সবার ধারনা।এক্ষেত্রে অনির্বাচিত তৃতীয় পক্ষ আবারও ক্ষমতায় আসতে উদগ্রীব। এবং সেক্ষেত্রে একমাত্র সেনা হস্তক্ষেপের মাধ্যমেই তাদের অভিলাষ পূরণ হতে পারে তা তারা ভালোমতোই জানে।সুতরাং ২০১৩ সালে সেনা অভ্যুত্থানের যে ঝুঁকির কথা আলফেলডার বলেছেন তা্ হেসে উড়িয়ে দেবার উপায় নেই। 
২০১৩ সালটি বিশেষ কারণে বাংলাদেশের জন্য অতি গুরুত্বপূর্ণ্। স্বাধীনতার ৪০ বছর পর দেশে এখন স্বাধীনতাবিরোধীদের বিচার চলছে। অভিযুক্তদের প্রায় সবাইই বাংলাদেশের স্বাধীনতাবিরোধী  জামায়াত ইসলামীর প্রথম সারির নেতা হওয়ায় দলটি যে কোন উপায়ে এই বিচার নস্যাৎ করতে তৎপর।ইতোমধ্যেই তারা প্রয়োজনে দেশে যুদ্ধ বাধিয়ে দেয়ার কথাও বলছে।৭৫ এর ১৫ আগস্ট এর ঘটনা আবার ঘটতে পারে বলে তারা আকার ইঙ্গিতে সামরিক হস্তক্ষেপের ইঙ্গিতও দিচ্ছে। জরুরী অবস্থা জারি বা অন্য যে কোন উপায়ে সেনাবাহিনীকে ক্ষমতায় এনে স্বাভাবিক শাসনব্যবস্থাকে স্থগিত রেখে অনির্দিষ্টকালের জন্য বিচার প্রক্রিয়াকে মুলতবী রাখাই তাদের আপাত লক্ষ্য। 
জামাতের শরিক দল বিএনপিও জোট রক্ষার খাতিরে খোলাখুলিভাবেই তাদের অকুণ্ঠ সমর্থন দিয়ে যাচ্ছে।বিএনপি প্রধান খালেদা জিয়ার স্বামী সাবেক রাষ্ট্রপতি জিয়াউর রহমান সেনা কর্মকর্তা হওয়াও তিনি(খালেদা জিয়া) সেনাবাহিনীকে বিএনপির প্রতি সহানুভূতিশীল বলে মনে করেন।১/১১ এ তার সেনাবাহিনী (উইকিলিকসে প্রকাশিত মার্কিন রাষ্ট্রদূতের তারবার্তায় দেখা যায় খালেদা জিয়া সেনাবাহিনীকে আমার সেনাবাহিনী বলে সম্বোধন করছেন)তার ভাষায় তার সাথে বিশ্বাসঘাতকতা করলেও তিনি আওয়ামী শাসনের চেয়ে সেনা শাসনের ভেতর থাকতেই বেশি স্বচ্ছন্দ্য বলে ঘষিষ্ঠজনদের বরাতে জানা যায়।যেহেতু প্রধানমন্ত্রী ২০১৪ সালের জানুয়ারীর আগেই নির্বাচন হবে বলে ঘোষণা দিয়েছেন এবং তত্ত্বাবধায়ক সরকার ব্যবস্থা ফিরিয়ে না আনতে বর্তমান সরকার অনড় সেহেতু বিএনপির নীতিনির্ধারকেরা মনে করছেন নির্বাচনের আগেই সেনাবাহিনী হস্তক্ষেপ করলে পরবর্তী নির্বাচন পিছিয়ে দেয়া সম্ভব। এতে করে তত্ত্বাবধায়ক সরকারব্যবস্থা পুণরায় ফিরিয়ে আনা যেমন সম্ভবনা তৈরি হয় তেমনি নির্বাচনে অংশগ্রহণের জন্য দলকে গুছিয়ে নেয়ার সময় ও সুযোগ দুটোই পাওয়া যায়।সেনাবাহিনী ক্ষমতায় এলে রাজনীতিবিদদের মাইনাস করার ফর্মূলা আবার বাস্তবায়ন হতে পারে জেনেও দলটি শঙ্কিত নয়। তাদের ধারনা বিডিআর বিদ্রোহে সেনা অফিসারেরা প্রাণ হারানোয় সেনাবাহিনীর বড় একটা অংশ আওয়ামী লীগের ওপর নাখোশ। তাই এবার মাইনাস ফরমুলা কার্যকর হলে ঝড়ঝাপটা যা যাওয়ার তা আওয়ামী লীগের ওপর দিয়েই যাবে।
অন্যদিকে সেনাবাহিনীকে নিয়ে শাসক দল আওয়ামী লীগের অতীতের তিক্ত অভিজ্ঞতা রয়েছে।অতীতের কোন সেনা অভ্যুত্থানই আওয়ামী লীগের পক্ষে যায়নি।এমনকী ১/১১ এর প্রচ্ছন্ন সামরিক সরকারেকে আওয়ামী লীগ সভানেত্রী আমাদের সরকার বলে প্রথমে স্বীকৃতি দিলেও পরে তার সেই বক্তব্য থেকে সরে আসতে বাধ্য হন।ফলে সেনাবাহিনীকে নিয়ে আওয়ামী লীগের নীতিনির্ধারকদের মধ্যে অস্বস্তি রয়েই গেছে। তবে প্রচুর মুক্তিযোদ্ধা এবং প্রগতিশীল অফিসার থাকায় সেনাবাহিনীকে তারা ভারসাম্যহীন মানতে নারাজ।তাই দলটির অনেকে মনে করেন সেনাবাহিনীতের ইসলামপন্থীরা সক্রিয় থাকলেও ক্ষমতা দখল করার মতো যথেষ্ঠ শক্তি তারা এখানো অর্জন করতে পারেনি। আর যেহেতু জাতিসংঘ শান্তি মিশনে বিপুল হারে সেনাবাহিনীর সদস্যরা কর্মরত এবং সেনাবাহিনীর যে কোন ধরনের অগনতান্ত্রিক তৎপরতা তাদের জাতিসংঘ মিশনকে হুমকির মুখে ফেলবে সেহেতু ইসলামপন্থীরা বা জাতীয়তাবাদীয়রা কোন অভ্যুত্থান ঘটাতে সক্ষম হলেও শেষ পর্যন্ত সেনাবাহিনীর বড় অংশই সেই অভ্যুত্থানে সমর্থন জানাবে না।তবে বিএনপি যদি শেষ পর্যন্ত নির্বাচনে না আসে এবং জামাত তাদের ধ্বংসাত্মক কর্মকাণ্ড চালাতেই থাকে তবে জরুরী অবস্থা জারির মাধ্যমে সেনাবাহিনীর প্রগতিশীলদের হাতে ক্ষমতা তুলে দেয়ার একটা অপশন তাদের রয়েছে।সব শেষ অস্ত্র হিসেবে অপশনটি থাকলেও দেশের রাজনৈতিক প্রেক্ষাপটে সেনাবহিনীর উদয় মানেই বুমেরাং কিছু ঘটে যাওয়ার সম্ভাবনা সেটা তারা ভালোমতোই জানে। তাই সেনাবাহিনীর যে কোন মুভমেন্টের ব্যাপারে তারা বেশ সতর্ক।এক্ষেত্রে পাশ্ববর্তী দেশ ভারতের অবস্থান তাদেরকে সাহস যোগাচ্ছে।
বাংলাদেশে রাজনৈতিক অস্থিতিশীলতা মানেই ভারতের জন্য অস্বস্তি। বিশ্বের উদীয়মান অর্থনৈতিক শক্তি ভারত যেকোন মূল্যেই তার অর্থনৈতিক অগ্রগতি ধরে রাখতে চায়। বাংলাদেশের রাষ্ট্রক্ষমতা পাকিস্তানপন্থী বা ইসলামপন্থীদের হাতে চলে গেলে ভারতেও তার ঢেউ এসে লাগবে।ভারতীয়রা এমনিতেই মাওবাদী আন্দোলনে টালমাটাল। তার ওপর আছে লস্করই তৈয়বা সহ বিভিন্ন পাকিস্তানপন্থী উগ্রবাদীদের উৎপাত।এই অবস্থায় বাংলাদেশ অস্থিতিশীল হয়ে আরেকটি আফগানস্থানে পরিণত হলে ভারতের সামনে সমূহ বিপদ। তাই বাংলাদেশে ভারতের স্বার্থবিরোধী যে কোন জরুরী অবস্থা সৃষ্টি হলে ভারত এখানে হস্তক্ষেপ করবেই।বিশ্ব রাজনীতিতে যে নতুন মেরুকরণ হয়েছে তাতে মার্কিন যুক্তরাষ্ট এখন ভারতের ঘনিষ্ঠ মিত্র। এই অঞ্চলে চীনের আধিপত্য রুখতে মার্কিনীরা ভারতের সাথে একযোগে কাজ করছে।তাই সৌদি আরব যেমন মার্কিন মদদে বাহরাইনের শিয়াপন্থী আরব বিপ্লব ঠেকাতে সেখানে জাতিসংঘের অনুমোদন ছাড়াই সৈন্য পাঠিয়েছে তেমন করে ভারতও যে বাংলাদেশে তেমন কোন পরিস্থিতি সৃষ্টি হলে সামরিক হস্তক্ষেপ করবে না তা বলা যায় না।তেমনটি হলেও জামায়াতের সুবিধা হয়।কারণ ঐ রকম যুদ্ধাবস্থায় যুদ্ধাপরাধীদের বিচার প্রক্রিয়া আপনাতেই বন্ধ হয়ে যেতে বাধ্য। এবং বাংলাদেশের মাটিতে ভারতীয় বা অন্য কোন বিদেশী সৈন্য এলে ইসলাম ও জাতীয়তাবাদী চেতনাকে জোড়া লাগিয়ে বাংলার মানুষকে তাদের বিরুদ্ধে জাগিয়ে তোলাটা হবে নতুন এক মুক্তিযুদ্ধের মতো।  আফ্রিকান দেশগুলোতে আলকায়েদা সংশ্লিষ্ট জঙ্গীরা যেভাবে জাতিসংঘের শান্তিরক্ষী বাহিনী বা আফ্রিকান ইউনিয়ন বাহিনীর বিরুদ্ধে লড়ছে বা তালেবানেরা আফগানস্থানে যেভাবে ন্যাটো বাহিনীর বিরুদ্ধে লড়ছে সেভাবে দীর্ঘমেয়াদী লড়াইয়ের  মাধ্যমে বাংলাদেশকে ইসলামী জিহাদের কেন্দ্রবিন্দুতে পরিণত করে সে্ই যুদ্ধের নায়ক বনে অতীতের খলনায়ক ভূমিকা থেকে বেরিয়ে আসার সুবর্ণ সুযোগকে কাজে লাগাতে চায় জামায়াত।
এই যখন অবস্থা তখন বলতে হয়ে যে স্বাধীনতার পর বাংলাদেশ এই প্রথম সত্যিকারভাবে আরেকটি যুদ্ধের দ্বারপ্রান্তে দাঁড়িয়ে আছে। যুদ্ধপরাধীদের বিচার বাংলাদেশের অদৃশ্য দুটো ভাগকে দৃশ্যমান করেছে।একভাগ হচ্ছে বাংলাদেশকে অস্বীকার করা স্বাধীনতাবিরোধীরা, অন্যভাগে আছে স্বাধীনতাকে স্বীকার করা প্রগতিশীল মানুষেরা। যেহেতু স্বাধীনতাবিরোধীদের পিঠ দেয়ালে ঠেকে গেছে সেহেতু তারা যে কোন উপায়ে আত্মরক্ষায় মরিয়া। দেশ জাতির চেয়ে এদের কাছে এখন বড় কথা হলো ধ্বংসাত্মক কার্যকলাপের মাধ্যমে জনজীবনে ভয় ধরিয়ে দিয়ে নিজেদের  অস্তিত্ব রক্ষা করা।অপরদিকে অন্য পক্ষের মানুষের কাছে যুদ্ধাপরাধীদের বিচারের বিষয়টা আজন্ম টেনে বেড়ানো একটা পাপের বোঝা যেটা আজ হোক আর কাল হোক ঝেড়ে ফেলতেই হবে। বিচার যেহেতু একবার শুরু হয়েছে  সুতরাং তা শেষ করতে তারা প্রত্যয়ী। এই দুয়ের সংঘাতের সুযোগ নিয়ে গণতান্ত্রিক পন্থার গলা টিপে তৃতীয় পক্ষ ক্ষমতায় আসা মানেই সমস্যা জটিল থেকে জটিল আকার ধারণ করা। বাংলাদেশের অতীত ইতিহাস ঘাটলে দেখা যায় সেনাবাহিনী বা তৃতীয় কোন পক্ষ এখানে ক্ষমতায় এসে নতুন কোন কিছু করে দেখাতে পারেনি।তারা বরং ধর্মীয় রাজনীতি উন্মুক্ত করে দিয়ে, দেশকে ইসলামী রাষ্ট্রের আলখেল্লা পরিয়ে এবং ধর্মকে ঢাল বানিয়ে সুরক্ষিত থাকা স্বাধীনতাবিরোধীদের না ঘাটিয়ে ধর্মব্যবসায়ীদের উঠে দাঁড়াবার সুযোগ করে দিয়েছে।মূলত সেইসব সুযোগকে কাজে লাগিয়েই মৌলবাদীরা বাংলাদেশের বিশাল জনগোষ্ঠীকে ধর্মের নামে ভুলিয়ে ভালিয়ে বশ করতে সমর্থ হয়েছে।সুতরাং আগামী নির্বাচনের আগেই যে কোন ধরনের সেনা অভ্যুত্থানের মাধ্যমে তৃতীয় শক্তির ক্ষমতা দখলের পয়তারায় আশার কিছু নেই। বরঞ্চ এতে করে জনগনই ক্ষমতাহীন হয়ে পড়ে অনির্বাচিত গোষ্ঠীর ক্রীড়ানকে পরিণত হবার সম্ভাবনা প্রবল। আর জামায়াতের মতো দল যাদের সরাসরি ক্ষমতায় আসার মতো জনসমর্থন  নেই তারা এভাবেই পেছন দরজা নিয়ে জনতার ক্ষমতাকে কুক্ষিগত করে নিজেদের আখের গোছাতে লোভীর মতো অপেক্ষায় আছে।
তাই বলা চলে যে, যারা সাংসদীয় গণতন্ত্রের উপর বীতশ্রদ্ধ, বড় দুই দলের উপর আস্থা হারিয়ে সেনা শাসনকে বুকে টেনে নেবার জন্য উদগ্রীব হচ্ছেন তারা প্রকারন্তরে বুঝে বা না বুঝেই যুদ্ধপরাধীদের বিচার বানচালে জামায়াতী কূটনীতিতে সামিল হচ্ছেন।কথিত আছে সর্বউৎকৃষ্ট সেনা শাসনও সবচেয়ে নিকৃষ্ট গণতন্ত্রের চেয়ে খারাপ। তাই উন্নত দেশগুলোতে গনতান্ত্রিক প্রক্রিয়ায় রাজনীতি হয়, সরকার বদল হয়, দেশ চলে।ক্রমশ উন্নতির পথে এগিয়ে যাওয়া বাংলাদেশকে পিছিয়ে নিয়ে যাবার কোন সুযোগ নেই। ব্যর্থ রাষ্ট্রগুলোর অনুকরণে অবৈধভাবে ক্ষমতা দখল করে যারা দেশটাকে পিছিয়ে নিতে চান তাদের জন্য হাতের কাছে জ্বলজ্যান্ত উদাহরণ হলো পাকিস্তান। সেনা শাসনের কারণে পাকিস্তানের বর্তমান কী হাল হয়েছে তা নতুন করে আর বলার অপেক্ষা রাখেনা।পাকিস্তানের পরিণতি বরণ করার জন্য বাংলাদেশের জন্ম হয়নি। আশা করি আমরা জনগণ সেটা বোঝার চেষ্টা করবো এবং  সেনা শাসন বা জামাতমনস্ক তৃতীয় শক্তি বা অন্যকোন অগণতান্ত্রিক শক্তিকে অর্নিদিষ্টকালে জন্য ক্ষমতায় এসে  যুদ্ধাপরাধীদের বিচার থামিয়ে দেয়ার যে কোন ধরনের অপতৎপরতার বিরুদ্ধে সজাগ থাকতে সচেষ্ট হবো।
বি:দ্র-  খুব অল্প সময়ের ভেতর লেখা বিধায় বানান বা অন্যকোন তথ্যগত ভুল থাকলে তা শুধরে দেয়ার অনুরোধ থাকলো।
১/০২/২০১৩
সিডনি, অস্ট্রেলিয়া।
তথ্যসূত্র:
http://dartthrowingchimp.wordpress.com/2012/12/21/coup-forecasts-for-2013/
http://www.foreignpolicy.com/articles/2012/06/18/the_watch_list
http://www.prothom-alo.com/detail/date/2013-01-12/news/320631
http://www.prothom-alo.com/detail/date/2012-01-19/news/217827
http://www.weeklyblitz.net/522/islamist-infiltration-in-bangladesh-army
http://www.google.com/hostednews/afp/article/ALeqM5hbPSMX2ZdbHnY15NE3fio7lWUFxQ?docId=CNG.c0bb0deb4fe03f815d3a2dc161d87a0e.3b1
http://openblogbd.wordpress.com/2011/07/01/manmohan-singh-jamaat-e-islami-in-bangladesh-and-isi/
http://www.secularvoiceofbangladesh.org/Jamaat%20i%20Islami%20%20A%20threat%20to%20Bangladesh%20by%20Chris%20Blackburn.htm
https://www.facebook.com/video/video.php?v=10150542972918000


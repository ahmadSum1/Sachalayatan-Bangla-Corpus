I     LAVE      YOU !!!



ধরুন, এই বাক্যটি লিখে আপনি আপনার প্রেমিকার কাছে পাঠালেন - ঘটনা কী ঘটবে? প্রেমিকা আপনার শিক্ষাগত যোগ্যতাতো বটেই নির্ঘাত প্রেমিক হবার যোগ্যতা নিয়েও প্রশ্ন তুলবে। আপনি যতোই তাকে বোঝাবেন এটি একটি অনিচ্ছাকৃত ভুল, স্লিপ অব টাঙ বা LAVE মানে হলো Love As Valuable Energy- কোনো কাজ হবে না। ‍" যে Loveবানান ভুল লেখে সে যে কেমন লাভার হবে বুঝতেই পারছি "- বাজি ধরে বলতে পারি প্রেমিকা আপনাকে এ ধরনের কথাই শুনিয়ে দিয়ে মুখের ওপর ঠাস করে প্রণয়ের দরজা বন্ধ করে দেবে।
অর্থাৎ সামান্য বানান ভুলের পরিণতি হতে পারে চিরস্থায়ী বিচ্ছেদের মতো মারাত্মক। তারপরও কোনো এক অজানা কারণে বানান ঠিক করে লেখার বা সঠিক বানান শেখার প্রবণতা আমাদের ভেতর খুবই কম। ইংরেজি-এর তুলনায় মাতৃভাষা বাংলায় লিখতে গেলেই আমরা বানান ভুল করি বেশি। মাতৃভাষা হওয়াতে বাংলায় যা লিখবো তাই শুদ্ধ- এরকম এক ধরনের উন্নাসিকতা এবং আত্মবিশ্বাস হয়ত আমাদের মধ্যে কাজ করে। অন্যভাষায় তা কম হয়। বিশেষ করে, সেই প্রাথমিক স্কুল থেকেই ইংরেজি-এর গুরুত্ব বুঝতে বুঝতে ইংরেজি লেখার সময় আমাদের সতর্কতাটা একটু বেশিই হয়। আর এখনতো কম্পিউটারে ইংরেজি লিখলেই স্পেলিং এডিটরের কল্যাণে বানান ভুলের সম্ভাবনা শূণ্যই বলা চলে।
এ দেশে আমার সাথে যতোজন ইংরেজ লোকের পরিচয় হয়েছে তাদের সবাইকেই দেখেছি ইংরেজি বানানের প্রতি তারা যথেষ্ঠ স্পর্শকাতর। এমনকি অলিয়ঁস ফ্রসেজ-এ দেখছি, ফরাসি ভাষা শিক্ষকেরাও তাদের ভাষার বানান যাতে ভুল না হয় সে বিষয়ে মাত্রারিক্ত সতর্ক। শুধু আমরা বাঙ্গালিরাই এ ব্যাপারে একদম উদাসীন। পাঠ্য-পুস্তক, পত্র-পত্রিকা, টেলিভিশন থেকে শুরু করে সচলায়তন পর্যন্ত সবখানে বানান ভুলের ছড়াছড়ি। তাই মাঢ়ি ( দাঁতের মাঢ়ি) লিখতে গিয়ে আমরা লিখছি মাড়ি (ঘন তাল রস), বেশি (অনেক) লিখতে গিয়ে লিখছি বেশী (রূপ ধারণ করা), নিচ (কোনো কিছুর নিচে) লিখতে গিয়ে লিখছি নীচ (কুৎসিত) ইত্যাদি। অথচ ব্লগে ভাষার যে ভঙ্গিমাতেই লিখিনা কেনো , সবাই একটু সচেতন হলেই কিন্তু মাতৃভাষার এ ধরনের ভুলগুলো শুধরে নেয়া যায়।
বিভিন্ন বাংলা ব্লগে বিশেষ করে সচলায়তনে যারা লিখছেন তারা সবাই দেশ নিয়ে অনেক ভাবেন তা তাঁদের লেখা এবং মন্তব্য পড়লেই বোঝা যায়। দেশে তো বটেই প্রবাসী বাঙ্গালীদের নতুন প্রজন্ম যারা বিভিন্ন সূত্র থেকে বাংলাদেশকে চিনতে চায়, জানতে চায় বাংলা চর্চার সাথে যুক্ত থাকতে চায় এসব বাংলা ব্লগই তাদের শেখার সক্রিয় পীঠস্থান। তাই আমরা যদি চিন্তার পরিশুদ্ধতার সাথে সাথে যতোটা সম্ভব বানানের শুদ্ধতার দিকেও  মনোযোগ দেই, তবে সেটা বাংলাদেশ ও বাংলা ভাষার প্রতি আমাদের ভালোবাসাকেই উধের্ব তুলে ধরবে। প্রিয় সচলেরা আসুন আমরা বাংলা বানানের শুদ্ধতাকে সচল করি...
বিঃদ্রঃ অন্য সবার মতো আমারও বানান নিয়ে ব্যাপক অলসতা ছিলো। কিন্তু বিজ্ঞাপনী সংস্থা মিডিয়াকমে কাজ করার সুবাদে সাইফুল ভাই (সাইফুল আকবর খান)-এর কড়া নজরদারির কল্যাণে বাংলা বানানের ব্যাপারে সবসময় টটস্থ থাকতে হয়। ফলে বানান বিষয়ক সচেতনতার পেছনে যে বাংলা অভিধানের জীবন্ত সহোদর এই ব্যক্তিটিই অনুঘটক তা বলার অপেক্ষা রাখে না।
**বাংলা অভিধান-এর কিছু লিঙ্কস-
http://www.ovidhan.org/indexB.php
http://ovidhan.org/
http://trivuz.com/bangla/spell/banglaspell.php
http://www.ovidhan.org/indexB.php
১৭/০৯/০৮
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%75%72%74%61%6c%61%33%31%40%67%6d%61%69%6c%2e%63%6f%6d%22%3e%6d%75%72%74%61%6c%61%33%31%40%67%6d%61%69%6c%2e%63%6f%6d%3c%2f%61%3e%27%29%3b'))


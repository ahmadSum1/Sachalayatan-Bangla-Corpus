দীর্ঘশ্বাস....২ (আমাদের আদরের মেয়েটি)



ধরা যাক আপনি গ্রামবাংলার দরিদ্র কৃষকদের একজন। একমাত্র মেয়েটিকে নিয়ে আপনার পরিবারে অনেক স্বপ্ন। মেয়েটি লেখাপড়ায় ভালো। এইচএসসি পাশ করে সে ঢাকার একটি নামকরা কলেজে চান্স পেলো। আপনি ধার দেনা করে ভর্তির টাকা যোগাড় করে তাকে ঢাকায় পড়তে পাঠালেন। আপনার মেয়ে কলেজে ভর্তি হলো ঠিকই কিন্তু তার নামে হলে বরাদ্দ সিটটি সে পেলো না। কলেজ প্রশাসনকে থোড়াই কেয়ার করে হলের কতৃত্বে থাকা ক্ষমতাসীন দলের ছাত্রনেত্রী তার কাছে হলের সিটে ওঠা বাবদ হাজার বিশেক টাকা দাবী করে বসলেন! আপনার মেয়ের কাছে এতগুলো টাকা থাকার প্রশ্নই ওঠেনা আবার ঢাকায় আপনাদের কাছের তেমন কোন আত্মীয়স্বজনও নেই যে মেয়েটি তাদের কাছে থেকে লেখাপড়া করবে। চোখে অন্ধকার দেখে সদ্য অনার্স ১ম বর্ষে ভর্তি হওয়া মেয়েটি এই শহরে একটা নিরাপদ আশ্রয়ে মাথা গুঁজে লেখাপড়া করার প্রয়োজনে নেত্রীর পা ধরতে বাধ্য হলো...
নেত্রীর মনে অনেক দয়া। তিনি বললেন ঠিক আছে টাকা ছাড়াই সিট দেয়া হবে তবে আপনার ময়েটিকে সবসময় তার কথামতো চলতে হবে। মেয়েটি নিরুপায় হয়ে রাজি হলো। নেত্রীর খাস কামরায় মেয়েটির সিট বরাদ্দ হলো। নেত্রী তাকে দিয়ে নিজের কাপড়চোপড় ধোয়ান, রান্না করান, পা টেপান, গা ম্যাসাজ করান...আপনার আদরের মেয়েটি নিরবে চোখের পানি ফেলতে ফেলতে নেত্রীর নির্যাতন সহ্য করে আর আপনাকে চিঠি লেখে "তোমাদের দোয়ায় ভালো আছি বাবা......"
তারপর নেত্রী একদিন রাতে তাকে সেজেগুঁজে তার সাথে এক নামজাদা নেতার বাসায় যেতে বলেন। আপনার মেয়ে কিছুতেই রাজি হয় না। নেত্রী তাকে সেই রাতেই চুলের মুঠি ধরে হল থেকে বাইরে বের করে দেন। জীবনের প্রথমবারের মতো রাজধানীতে আসা অসহায় মেয়েটি হলের সামনে নির্জন রাস্তায় দাঁড়িয়ে একাকী কাঁদে.....রাতের ঢাকার কুৎসিত রূপ তাকে চরম আতঙ্কিত করে তোলে...নেত্রী বলেন  এই কলেজে আমিই প্রধানমন্ত্রী, হলে থাকতে হলে আমার আদেশ অক্ষরে অক্ষরে পালন করতে হবে....
কোন উপায় না দেখে মেয়েটি নেত্রীর অন্যায় আবদার মেনে, নেত্রীর প্রয়োজনে উপরমহলের কোন এক নেতার কাছে লোভনীয় উপঢৌকন হয়ে যেয়ে নিজেকে বিকিয়ে দিতে বাধ্য হয়। আর এভাবেই একদিকে নিত্য আপনার আদরের মেয়েটি, আমার লাজুক বোনটি অথবা কারো আত্মীয়কন্যাটির  অসহায়ত্বের সুযোগ নিয়ে ছাত্র নামধারী কতিপয় নেতা/নেত্রীরা দামী গাড়ি, আলিশান ফ্ল্যাট, কোটি কোটি টাকার মালিক হন http://www.mzamin.com/index.php?option=com_content&task=view&id=8179&Itemid=83আর অন্যদিকে বরাবরের মতো ক্ষমতাসীনদের দাপটে আপনি আমিসহ তাবৎ আমজনতা দীর্ঘশ্বাস ফেলে নির্ঝরের স্বপ্নভঙ্গের বাস্তবতায় মাথা ঠুকে রক্তাক্ত হই অবিরাম.....
২০/০৩/১০
সিডনি,অস্ট্রেলিয়া।


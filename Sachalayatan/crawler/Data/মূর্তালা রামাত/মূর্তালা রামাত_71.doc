৬৫+৩ খুন এবং গাড়ি চলে না চলে না চলে নারে...



দিন বদলের বুলি আউড়ে ক্ষমতায় আসা আওয়ামী লীগ সরকার কেমন চালাচ্ছে দেশ- তা নিয়ে নানা মুনির নানা মত রয়েছে।কারো কারো মতে দেশ আগের চেয়ে ভালো চলছে- আলহামদুলিল্লাহ, কেই বলছেন- যে লাউ সেই কদুই-তো মনে হচ্ছে। এই বিতর্কে পক্ষ বিপক্ষ নেয়ার জন্য আমরা চোখ বুজে রবীন্দ্রনাথের শিলাইদহখ্যাত কুষ্টিয়া জেলার উদাহরণ টানতে পারি। 
গত কয়েকদিন ধরে ছোট্ট এই নিরিবিলি শহরটি খবরের শিরোণামে উঠে এসেছে বারবার। এই সরকার ক্ষমতায় আসার পর শান্ত এই জেলাটিতে নিহত হয়েছেন ৬৫ জন মানুষ! গত বুধবারেও এই জেলায় আরো ৩ হতভাগার গলাকাটা লাশ পাওয়া গেছে! দুটি চরমপন্থী দলের মধ্যকার বিরোধে খুনখারাপির এই ঘটনা ঘটছে বলা হলেও পত্রপত্রিকায় প্রকাশ এর পেছনে রয়েছে কুষ্টিয়া ইসলামী বিশ্ববিদ্যালয়সহ জেলার অন্যান্য প্রকল্পের কোটি কোটি টাকার টেন্ডার যার নিয়ন্ত্রণ নিতে মরিয়া ক্ষমতাসীন দলের নেতারা! ফলে পুলিশ, rab এর নাকের ডগায় এখানে চলছে চূড়ান্ত অরাজকতা!
এটি একটি খণ্ডচিত্র মাত্র। শুধু কুষ্টিয়া নয় সারা দেশ জুড়েই শুরু হয়েছে টেন্ডারবাজ,  চাঁদাবাজদের অসহনীয় উৎপাত ফখরুদ্দীন সরকারের দুই বছরে যা থেকে দেশের মানুষ ছিলো পুরোপুরি মুক্ত। দিন বদলের সরকার এ ক্ষেত্রে কী করছে? আপাতদৃষ্টিতে মনে হচ্ছে তারা দলীয় লোকজনকে দিয়ে প্রশাসন ঢেলে সাজানো আর বিভিন্ন স্থানে বঙ্গবন্ধুর নামফলক পুণ:স্থাপনে ব্যস্ত ! অথচ দ্রব্যমূল্যের দাম বেড়েই চলেছে, দুর্নীতি হচ্ছেই, জানমালের নিরাপত্তা কমছেই- কুষ্টিয়াবাসীর মতোই সারা দেশের  মানুষের অসহায়ত্ব দিনে দিনে বাড়ছে বই কমছে না। 
কিন্তু সরকার যেন পণ করেছে দেশ চালানোর স্টিয়ারিং যেহেতু তাদের হাতে সেহেতু গাড়ি যেভাবে খুশি সেভাবে চলবে তাতে কার কী?এ চিন্তা থেকেই তারা একটার পর একটা একতরফা সিদ্ধান্ত নিয়েই যাচ্ছে। টিপাইমুখ বাঁধ নির্মাণের পক্ষাবলম্বন করা, পার্বত্য চট্টগ্রাম থেকে সেনা প্রত্যাহার এবং বঙ্গবন্ধুর পরিবারের সদস্যদের আজীবন নিরাপত্তা প্রদান করাসহ এই সরকারের বিভিন্ন রাষ্ট্রীয় সিদ্ধান্ত ইতিমধ্যেই সমালোচিত হয়েছে। সরকার যদি সব রাজনৈতিক মহলের সাথে আলোচনার মাধ্যমে এসব গুরুত্বপূর্ণ রাষ্ট্রীয় সিদ্ধান্ত নিতো তাহলে সেটাই হতো দিনবদলের প্রকৃত লক্ষণ।
 অতীতের সবগুলো রাজনৈতিক সরকারই মেয়াদ শেষে আস্তাকুঁড়েয় নিক্ষিপ্ত হয়েছে কারণ তারা জনগণের কথা বলে ক্ষমতায় এসে জনগণের চাওয়া পাওয়াকে বৃদ্ধাঙ্গুলী দেখিয়েছে। জনতা সবসময়ই টেন্ডারবাজ, চাঁদাবাজ, সন্ত্রাস, দুর্নীতিমুক্ত সমাজ চায়, চায় স্বাভাবিক মৃত্যুর গ্যারান্টি। তাদের এই চাওয়াকে অগ্রাধিকার দিতে ব্যর্থ হওয়াতেই বিএনপির আজ এই দশা। বিপুল প্রত্যাশার কাঁধে চেপে ক্ষমতায় আসা বর্তমান সরকার, জনগণের এই সহজ দাবি মেটাতে যদি ব্যর্থ হয় তবে মাঝপথেই গণতন্ত্রের ট্রেন আবারো লাইনচ্যুত হবার নির্দয় আশঙ্কা করা ছাড়া আমাদের আর কোনো উপায় থাকে না......
২৩/০৮/০৯
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%75%72%74%61%6c%61%33%31%40%67%6d%61%69%6c%2e%63%6f%6d%22%3e%6d%75%72%74%61%6c%61%33%31%40%67%6d%61%69%6c%2e%63%6f%6d%3c%2f%61%3e%27%29%3b'))
সিডনি, অস্ট্রেলিয়া।


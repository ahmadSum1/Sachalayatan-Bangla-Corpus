সৈয়দ আশরাফের পদত্যাগ- একটি গুজব হিসেবেই থাক



খবর বেরিয়েছে আওয়ামী লীগের সাধারণ সম্পাদক ও এলজিআরডি মন্ত্রী সৈয়দ আশরাফুল ইসলাম পদত্যাগ করেছেন! নিউজওয়ার্ল্ড- নিউইয়র্ক ভিত্তিক একটি সংবাদ সংস্খা এ খবরটি প্রথম পরিবেশন করে। আওয়ামী লীগ ইতোমধ্যেই খবরটিকে গুজব বলে উড়িয়ে দিয়েছে। তবে সৈয়দ আশরাফ নিশ্চুপ।
বাংলাদেশের মানবজমিন এবং বিডি নিউজ এর বরাত থেকে জানা যাচ্ছে যে ঘটনা সত্যি। প্রধানমন্ত্রীর কার্যালয়ের উচ্চ পর্যায়ের সূত্র থেকে তারা ঘটনা সম্বন্ধে নিশ্চিত হয়েছে। মূলত দল এবং সরকারি কর্মকাণ্ডে শেখ হাসিনার সাথে মতপার্থক্যের কারণেই সৈয়দ আশরাফের এই পদত্যাগ। মালদ্বীপে অনুষ্ঠিত সার্ক শীর্ষ সম্মেলনের আগেই তিনি প্রধানমন্ত্রীর কাছে পদত্যাগপত্র পেশ করেন। প্রধানমন্ত্রী এখনও তার পদত্যাগ পত্র অনুমোদন করেননি।
এর  আগে বাংলাদেশের প্রথম প্রধানমন্ত্রী তাজউদ্দীন আহমেদের ছেলে  সোহেল তাজ ও দলের সাথে নানা বিষয়ে একমত হতে না পেরে পদত্যাগ করেন। সে সময়ে দলের পক্ষ থেকে প্রথমে এটিকে গুজব হিসেবে বলা হলেও পরে তা সত্যি বলে মেনে নেয়া হয়। তবে প্রধানমন্ত্রী অনেক দিন পর্যন্ত তার পদত্যাগ পত্র গ্রহণ না করে বিষয়টিকে ঝুলিয়ে রেখেছিলেন। সৈয়দ আশরাফের বেলায় সে রকমই হতে যাচ্ছে বলে অভিজ্ঞ মহলের অনুমান। 
বর্তমান আওয়ামী লীগের যে কয়জন হাতেগোনা লোককে মানুষ পছন্দ করে, সৎ রাজনৈতিক হিসেবে জানে সৈয়দ আশরাফ তাদের মধ্যে একজন। বর্তমান মন্ত্রীসভা নিয়ে নানা সমালোচনা হলেও সৈয়দ আশরাফের মন্ত্রনালয় (এলজিআরডি) নিয়ে এখন পর্যন্ত কোন কথা ওঠেনি। বরঞ্চ সৈয়দ আশরাফ দলের ভেতর দিন বদলের কাণ্ডারী ছিলেন বলে শোনা যায়।
১/১১ এর সময়ই তিনি মূলত সবার নজর কাড়েন। শেখ হাসিনার অবর্তমানে সেসময় যারা দলকে শক্তভাবে পরিচালিত করেন, দলের সংহতি বজায় রাখেন সৈয়দ আশরাফ তাদের একজন। সেসময় তার কথাবার্তার ধরণে এবং তার ব্যবহারে রাজনীতির নতুন ধারার পরিচয় পওয়ায় তরুণ প্রজন্ম সহজেই তার প্রতি আকৃষ্ট হয়। ফলশ্রুতিতে প্রায় এলাম দেখলাম জয় করলাম ভাবেই তিনি আওয়ামী লীগের সাধারণ সম্পাদক ও প্রভাবশালী নেতায় পরিণত হন।
এমন একজন লোকের বিদায় মানে আওয়ামী লীগের ক্ষতি, নতুন প্রজন্মের ক্ষতি, দিনবদলের রাজনীতি তথা নতুন সুস্থ ধারার রাজনীতির ক্ষতি। আবুলের মত ব্যর্থ অকর্মা লোকেরা যখন বুক ফুলিয়ে নির্লজ্জের মত বলে বেড়ায় "আমার পদত্যাগ আমার হাতে নেই" তখন সৈয়দ আশরাফের মত লোকের পদত্যাগ(যদি পদত্যাগের খবরটি সত্য হয়)চোখে আঙ্গুল দিয়ে দেখিয়ে দেয় যে আমাদের দেশের রাজনীতিতে ভালো লোকের অবস্থান কতটা অসহায় পর্যায়ে। 
নারায়ণগঞ্জ নির্বাচনে আইভীর বিজয় যদি বাংলাদেশের রাজনীতিতে পরিবর্তনের সূচনা করে তবে বাংলাদেশের প্রথম অস্থায়ী রাষ্ট্রপতি সৈয়দ নজরুল ইসলামের ছেলে সৈয়দ আশরাফুল ইসলাম এর এ পদত্যাগ আমাদের দেশের সৎ রাজনৈতিক ধারার একটি পরাজয়। তার মত মানুষেরা হতাশ হয়ে চলে গেলে আমরা সামনে অন্ধকার ছাড়া আর কিছুই দেখতে পাই না। তাই ব্যক্তিগতভাবে আমি মনেপ্রাণে চাই সৈয়দ আশরাফের পদত্যাগের বিষয়টি একটি গুজব হিসেবেই থাক। এভাবে ভালো মানুষগুলো রাজনীতি থেকে মুখ ফিরিয়ে নিলে আমরা কোথায় গিয়ে দাঁড়াবো!
তথ্যসূত্র: 
http://www.mzamin.com/index.php?option=com_content&view=article&id=25216:2011-11-14-07-59-57&catid=57:1st-story&Itemid=129
http://www.bdnews24.com/bangla/details.php?cid=3&id=177051&hb=top
http://www.prothom-alo.com/detail/date/2011-11-14/news/200854
১৪/১১/২০১১
সিডনি, অস্ট্রেলিয়া


"যুদ্ধাপরাধীদের বিচার: ভুল পথে বিএনপি....?"



স্বাধীনতার  ৩৯ তম বার্ষিকীতে যদি ক্ষমতাসীন আওয়ামী লীগ তাদের বহুল আলোচিত এবং প্রত্যাশিত নির্বাচনী অঙ্গীকার "যুদ্ধাপরাধীদের বিচার" বিষয়ে কোনরকম উদ্যোগ গ্রহণ না করতো তবে এ লেখার শিরোনাম হতো "যুদ্ধাপরাধীদের বিচার: ভুল পথে আওয়ামী লীগ....?"। আওয়ামী লীগ সে ভুল করেনি। রাজনীতির ময়দানে অত্যন্ত বিচক্ষণতার পরিচয় দিয়ে তারা সঠিক সিদ্ধান্ত গ্রহণ করেছে, যুদ্ধাপরাধীদের বিচারে গঠন করেছে আন্তর্জাতিক ট্রাইবুন্যাল। প্রসঙ্গত এর আগে যুদ্ধাপরাধের বিচারের জন্য ১৯৭২ সালে দালাল আইনে সারা দেশে ৬২টি ট্রাইব্যুনাল গঠন করা হয়েছিল। সে সময় ১১ হাজার যুদ্ধাপরাধীকে চিহ্নিত করে বিচারের কাজ শুরু হয়। এর মধ্যে ৭৫২ জনের বিভিন্ন মেয়াদে সাজা হয়। ১৯৭৫ এর পর জিয়াউর রহমানের শাসনামলে এই ট্রাইব্যুনাল বিলুপ্ত করা হয় এবং আটক অপরাধীদের ছেড়ে দেওয়া হয়!
১৯৭১ সালে মুক্তিযুদ্ধ চলাকালে দেশের বিভিন্ন স্থানে সংঘটিত জাতিগত নিপীড়ন, নির্যাতন, অগি্নসংযোগ, ধর্ষণ, আটক রাখা, গণহত্যার মতো বিভিন্ন মানবতাবিরোধী অপরাধ বিচার করার জন্য ব্যবস্থা রেখে যুদ্ধাপরাধ ও আন্তর্জাতিক আইনের অধীন অন্যান্য অপরাধে অভিযুক্ত ব্যক্তির আটক বিচার ও শাস্তির বিধানের লক্ষ্যে ১৯৭৩ সালে ইন্টারন্যাশনাল ক্রাইমস (ট্রাইব্যুনাল) অ্যাক্ট ১৯৭৩ নামে একটি আইনও এদেশে প্রনয়ন করা হয়। এই আইনে দেশের প্রতিষ্ঠিত যুদ্ধাপরাধীদের বিচার খুব সহজে সম্ভব হলেও বিগত ৩৭ বছরে সামরিক সরকার, তত্ত্বাবধায়ক সরকার বা তিন তিনটি গণতান্ত্রিক সরকারের কেউই এ বিষয়ে অগ্রণী হয়নি। অবশেষে বর্তমান সরকার বহু প্রতীক্ষিত এই বিচার শুরু করতে বাধ্য হয়েছে বলা চলে। এবং একথা সবাই এক বাক্যে স্বীকার করছেন যে দেশের বর্তমান তরুণ প্রজন্ম এর পেছনে সবচেয়ে বড় নিয়ামক ভূমিকা পালন করেছে। মূলত তাদের প্রবল সমর্থনেই এই সরকারের ক্ষমতায় আসা এবং তাদের অক্লান্ত ত্রিয়া-প্রতিক্রিয়ার কারণেই ৩৯ বছর পর "যুদ্ধাপরাধীদের বিচার" বর্তমান বাংলাদেশের সবচেয়ে আকাঙ্ক্ষিত ও আলোচিত বিষয়।
তরুণ প্রজন্মের রুখে দাঁড়ানোর ভেতরই দিয়েই স্বাধীন বাংলাদেশের জন্ম।
দেশের তরুণ প্রজন্ম ফুঁসে উঠলে কী হতে পারে অতীতের বিভিন্ন সময়ে আমরা তা বহুবার দেখেছি। এই তরুণ প্রজন্মের স্পন্দনকে যে রাজনৈতিক সংগঠন উপলব্ধি করতে পারে না তারা মুসলিম লীগের মতো আবর্জনার আস্তাকুঁড়েয় নিক্ষিপ্ত হয় নতুবা জামাতশিবিরের মতো রাজনৈতিক বর্জ্যে পরিণত হয়। নতুন প্রজন্মের চিন্তাচেতনাকে ধরার চেষ্টা না করে দেশের বর্তমান বিরোধী দল বিএনপি আপাতদৃষ্টিতে সে পথেই হাঁটছে বলে মনে হচ্ছে। আমরা খুব খুশি হতাম যদি ভোটের হিসেবে দেশের জনগোষ্ঠীর একটি বিরাট অংশের প্রতিনিধিত্বকারী দল বিএনপির প্রধান মাননীয় বিরোধী দলীয় নেত্রী বেগম খালেদা জিয়া যুদ্ধাপরাধীদের বিচারে ট্রাইব্যুনাল গঠনের সাথেসাথেই একে স্বাগত জানিয়ে একটি বক্তব্য দিতেন। তাঁর এহেন বক্তব্যে চিহ্নিত যুদ্ধাপরাধীদের পক্ষে বিএনপির নিরব অবস্থান বিষয়ে বাজারে যে গুঞ্জন রয়েছে তার ইতি ঘটতো এবং দেশের আপামর জনতার কাছে বিএনপির গ্রহনযোগ্যতা বাড়তো বৈ কমতো না। কিন্তু পত্রিকায় প্রকাশ দেশের প্রধান বিরোধী দল এ ব্যাপারে এখনই কোন প্রতিক্রিয়া দেখানো থেকে নিজেদের বিরত রেখেছে http://www.shamokal.com/। দলটির মহাসচিব খন্দোকার দেলোয়ার হোসেন অবশ্য বলেছেন বিচারে তাদের কোন আপত্তি নেই তবে বিচার প্রক্রিয়া স্বচ্ছ হবে কীনা এ নিয়ে তার ঘোরতর আশঙ্কা আছে। তবে বিএনপি আনুষ্ঠানিকভাবে এখনো কোন বিবৃতি দেয়নি। খালেদা জিয়ার বিজ্ঞবান উপদেষ্টারা নাকী তাঁকে পরিস্থিতি পর্যবেক্ষণ করতে বলেছেন! ৭১ এর চিহ্নিত ঘাতক দালাল কারা তা আমরা সবাই জানি। তাদের বিচার শুরু হতে যাচ্ছে, এমতাবস্থায় পর্যবেক্ষণের নামে নিরব থাকার অর্থই হচ্ছে বিএনপি এই বিচারের ব্যাপারে স্বতঃস্ফূর্ত নয়। আমাদের মনে আছে ইতিপূর্বে তারা বঙ্গবন্ধু হত্যা মামলার ক্ষেত্রেও তারা একই ধরনের মনোভাব দেখিয়েছিলো এবং ক্ষমতায় আসার পর ৫ বছর এই মামলাটিকে স্থবির করে রেখেছিলো। বিএনপি যদি এখনও সে ধরনের কিছু চিন্তা করে থাকে তবে আমি বলবো তারা তরুণ প্রজন্মের পালস একবারেই ধরতে পারছেনা।
এ প্রসঙ্গে একটি কথা আমার মনে পড়ছে। তা হলো, এর আগে ২০০৬ সালে জামাত শিবিরের রুকন সম্মেলনে গোলাম আযমের সাথে কোলাকুলি করে, চিহ্নিত যুদ্ধাপরাধীদের সাথে এক কাতারে বসে মহান মুক্তিযুদ্ধের সেক্টর কমান্ডার জিয়াউর রহমানের ছেলে তারেক রহমান নতুন প্রজন্মকে আহ্বান করেছিলেন অতীতকে ভুলে ঐক্যবদ্ধভাবে সামনের দিকে এগিয়ে যেতে! তার এ বক্তব্য বিশ্ববিদ্যালয় পড়ুয়া আমার মতো আরো অনেক তরুণকেই আহত করেছিলো। ছাত্রদল সমর্থক অনেক সহপাঠীকেই তখন গভীর আশাহতের মতো বলতে শুনেছি তারেক জিয়া ভুল পথে হাঁটছেন। সত্যি সত্যিই তিনি সেদিন ভুল পথে হাঁটার সূচনা করেছিলেন। এবং তরুণ প্রজন্মকে ধারণ না করতে পারার ব্যর্থতার মাশুল তাকে পরবর্তীতে কড়ায় গন্ডায় দিতে হয়েছে।
তেমনি জামায়াতের সঙ্গ নিয়ে বিএনপি ক্ষমতার স্বাদ পেয়েছে ঠিকই তবে নতুন প্রজন্মের কাছে দলটির জাতীয়তাবাদী চেতনা প্রশ্নবিদ্ধ হয়েছে দারুণভাবে। ১৯৭১ কে ঘিরেই মূলত এদেশের  ন্যাশলালিজমের আবর্তন। তাই বাঙালী জাতীয়তাবাদ বা বাংলাদেশী জাতীয়তাবাদ যাই বলা হোক না কেন ৭১ এর ঘাতক দালালেরা কখনোই এর অংশ হতে পারে না। বিএনপিকে তার জাতীয়তাবাদী অস্তিত্বের খাতিরে অবশ্যই এই সত্যিটিকে মাথায় রেখে এগুতে হবে। তাদেরকে মনে রাখতে হবে যে ১৯৭১ কোন দলীয় বিষয় নয়। সমগ্র বাঙালী জাতির স্বত্তা এর সাথে ওতোপ্রোতভাবে জড়িত। তেমনি যুদ্ধাপরাধীদের বিচারও কোন দলীয় চাওয়া নয়। এটি এমন একটি স্বপ্ন যা প্রজন্মের পর প্রজন্মের হৃদয়ে লালিত হয়ে একদিন না একদিন বাস্তবে রপ নেবেই। আর তাই জাতীয়তাবাদী চরিত্র নির্ভর জনপ্রিয়তা ধরে রাখতে হলে বিএনপিকে অবশ্যই অনতিবিলম্বে  যুদ্ধাপরাধীদের বিচারের পক্ষে সরব অবস্থান নিতে হবে, স্পষ্ট ভাষায় তাদের অবস্থান জনগণ তথা নতুন প্রজন্মের কাছে তুলে ধরতে হবে। নতুবা ভুল পথে হাঁটার খেসারত বিএনপিকে চড়া মাশুলেই দিতে হবে।
২৭/০৩/১০
সিডনি, অস্ট্রেলিয়া।


কতিপয় ট্রাডিশন ও একজন সাচ্চা আওয়ামী লীগার



২০০৭ এর ঘটনা। বিকেলে ক্লাস শেষ করে মধুর ক্যান্টিনের সামনে আসতেই মাসুমের সাথে দেখা। মাসুম আমার রুমমেট, মার্কেটিং-এ পড়ে। ও খুব উত্তেজিত, হাতে ইয়া মোটা এক লাঠি। আমাকে দেখেই বললো, কই ছিলি তুই? 
ক্লাসে। কিন্তু তোর এ অবস্থা কেন?
তুইতো দেখি কোন খবরই রাখস না! শাহবাগে এক ছাত্র অ্যক্সিডেন্ট করছে। তাই গেলাম, গাড়ি টাড়ি ভাইঙ্গা আসলাম।
আমি অবাক হয়ে গেলাম। বিশ্ববিদ্যালয় পড়ুয়া একজন ছাত্র কেন গাড়ি ভাংচুর করবে এটা কিছুতেই আমার মাথায় ঢুকলো না। একই রকম অবাক করা জিনিস দেখেছিলাম অন্য এক ঘটনায়। আমার হলের (সার্জেন্ট জহুরুল হক হল, ঢাবি) ছাত্রদলের পাতি নেতাদের সাথে পলশীবাজারের ব্যাবসায়ীদের কথা কাটাকাটির জের ধরে ছাত্রদলের কর্মীরা সেখানে হামলা চালালো। হামলার সময় তারা কেউ কলা, কেউ মুরগী, কেই গরুরু সিনা, কেউ ছাগলের মাথা, কেউ কাচকি মাছ, কেউ পাটালি গুড় এভাবে যে যেটা পারলো লুট করে নিয়ে এলো! রাতে তা দিয়ে হলো দলীয় ভোজ সভা! এই জিনিসটা এখনো আমি মেলাতে পারি না। যে ছেলেটি এইচ এসসি পাস করে অনার্স পড়তে কলেজ বা বিশ্ববিদ্যালয়ে ঢুকলো তার বিচার বিবেচনাবোধ অন্যদের চাইতে উন্নত হবে এটাই আশা করা স্বাভাবিক। কিন্তু তারা যখন সমাজের অশিক্ষিত,সুবিধাবঞ্চিত শ্রেণীর কাতারে যোগ দিয়ে অবুঝের মত আচরণ করে তখন অবাক লাগে বৈকি। 
এইতো কিছুদিন আগে জগন্নাথ বিশ্ববিদ্যালয়ের ছাত্ররা তাদের দাবীদাওয়া জানাতে রাস্তায় নেমে গাড়ি ভাংচুর করেছে! শিক্ষামন্ত্রী স্বয়ং তাদের হয়ে জাতির কাছে ক্ষমা চেয়েছেন। পরশুর পত্রিকায় পড়লাম- নরসিংদী জ্বলছে। মেয়র লোকমান হোসেন হত্যার জেরে ছাত্রলীগের ছেলেপেলে বিক্ষুব্ধ জনতার সাথে এক হয়ে যাত্রীবাহী ট্রেনে আগুন লাগিয়ে দিয়েছে। পত্রিকায় ছবি এসেছে জ্বলন্ত ট্রেন থেকে যাত্রীরা প্রাণভয়ে জানলা দিয়ে লাফিয়ে নামছে। কী ভয়ানক দৃশ্য! অথচ আমাদের দেশে এসব দৃশ্য খুবই সাধারণ। কদিন আগেও রাজধানীতে যাত্রীবোঝাই বাসে জামাতশিবিরের বেপরোয়া অগ্নিসংযোগের ঘটনা দেখে আমরা হতবাক হয়েছি- একী একবিংশ শতাব্দী নাকী প্রাগৈতিহাসিক আমলের মগের মুল্লুক! যেন কিছু হলেই গাড়ি ভাংচুর, আগুন ধরিয়ে দেয়া, দোকানপাট লুট করা নাগরিকের বিশেষ করে রাজনৈতিক দলগুলোর ছাত্র সংগঠনের নায্য অধিকার! আমরা স্বীকার করি বা না করি এটা একটা ট্রাডিশনে দাঁড়িয়ে গেছে। কোন রাজনৈতিক দলকেই এই ধ্বংসাত্মক ট্রাডিশনের বিরুদ্ধে কিছু বলতে দেখি না। বরঞ্চ মিছিল হলেই দেখি নেতারা নির্দেশ দিচ্ছেন- জ্বালো জ্বালো আগুন জ্বালো! আগুন জ্বালানো ছাড়া কি অন্যভাবে দাবী দাওয়া আদায় করা যায় না!
এরকমই আরেকটি ট্রাডিশন হলো বড় কোন অপরাধ ঘটলেই সবার আগে বিরোধী দলের ওপর দোষ চাপানো, তাদের নেতাকর্মীকে গ্রেপ্তার করা। দেশে গণতান্ত্রিক শাসনব্যবস্থা চালু হবার পর এই ট্রাডিশনটি বন্ধ হবে বলে ভাবা হয়েছিল। কিন্তু হয়েছে তার উল্টো। তৃণমূল থেকে জাতীয় পর্যায় সবখানেই যাই ঘটুক না কেন, কেষ্ট ব্যাটাই চোর হয়ে ধরা পড়ে।আমি তখন অনার্স ফােইনালে পড়ি,আমার হলে সবার সামনেই ছাত্রদলের দুই গ্রুপের মারামারিতে খোকন ভাই মারা গেলেন। পুলিশ এসে চোখ কান বুজে চড়াও হলো ছাত্রলীগের ওপর। ২১ আগস্ট শেখ হাসিনার ওপর গ্রেনেড হামলা হলো,সরকারের ইশারায় পুলিশ তড়িৎ জজ মিয়া নাটক সাজিয়ে ফেললো। সরকারি নেতারা মাইক লাগিয়ে বলা শুরু করলেন আওয়ামী লীগ নিজেরাই এটি ঘটিয়েছে। পিলখানায় বিডিআর বিদ্রোহ হলো। সরকারের পক্ষ থেকে বলা হলো এতে বিএনপির হাত আছে। তেমনি ভাবে নরসিংদীর মেয়র নিহত হতে না হতেই ৫৪ ধারায় সন্দেহভাজন হিসেবে গ্রেপ্তার হলো বিরোধী দলীয় সাংসদ খায়রুল কবির খোকন! অথচ নিহতের পরিবার এবং এলাকার মানুষের ভাষ্যমতে সম্ভাব্য অপরাধী হিসেবে যাদের নাম এসেছে তারা সবাই সরকারী দলের এমপি, মন্ত্রী। এমনকী যাদের বিরুদ্ধে মামলা হয়েছে তাদের মধ্যেও খোকনের নাম নেই। এখন কথা হলো নাম না আসা সত্ত্বেও শুধুমাত্র সন্দেহের জোরেই যদি বিরোধী দলের একজন সাংসদকে গ্রেপ্তার করে রিমান্ড চাওয়া হয় তবে যাদের নাম এসেছে তাদেরতো আরো আগে গ্রেপ্তার করা উচিত। কিন্তু আমরা জানি এটা কখনোই হবে না। এটাই আমাদের ট্রাডিশন- দেশের চেয়ে সরকারি দল সহস্রগুণ বড়। আর এই উধোর পিণ্ডি বুধোর ঘাড়ে চাপানোর প্রবণতাই আমাদের দেশের অপরাধীদের আরো শাক্তিশালী করে, সরকারের ছত্রছায়ায় থেকে তারা আরো উচ্চতর অপরাধ করার লাইসেন্স পেয়ে যায়।
এই লাইসেন্স প্রাপ্তির জ্বলন্ত প্রমাণ নারায়নগঞ্জের শামীম ওসমান। মেয়র নির্বাচনে হারার পর গতকাল তিনি "চেঞ্জ ইমেজ, চেঞ্জ নারায়নগঞ্জ" শ্লোগান নিয়ে মাঠে নেমেছেন!এ নিয়ে তিনি এক কর্মীসভাও করেছেন http://www.youtube.com/watch?v=61Ot7LIwY9A&feature=player_embedded। সেখানে তিনি যেসব কথা বলেছেন, যেভাবে হুমকি ধামকি দিয়েছেন তাতে তার গডফাদার ইমেজ বেড়েছে বই কমেনি বলেই সবাই একমত হবেন। কিন্তু এতে তার কিছু আসে যায় না। কারণ সাধারণ মানুষ না থাকলেও দল তার পেছনে আছে। আর দল যখন ক্ষমতায় তখন তার সাত খুন মাফ। এ কারণেই তিনি নিজেকে সাচ্চা আওয়ামী লীগার ঘোষণা করতে দ্বিধা করেননি। আর শামীম ওসমানের মত মানুষেরা যখন সাচ্চা আওয়ামী লীগার ঘোষণা দিয়ে নিজের ইমেজ পাল্টাতে চান এবং দল এতে কোন প্রতিক্রিয়া দেখায় না তখন দল তথা আওয়ামী লীগের ইমেজ নিয়ে জনমনে শঙ্কা তৈরি হওয়া অমূলক লাগে না।
নিজেকে সাচ্চা হিসেবে জাহির করা নতুন কিছু নয়। জামাতের রাজাকারেরাও দাবী করেন তারা সাচ্চা দেশপ্রেমিক মুক্তিযোদ্ধা,তারেক রহমানও ছিলেন নতুন প্রজন্মের নির্ভেজাল সাচ্চা জাতীয়তাবাদী। এরকম খন্দোকার মুশতাকও ছিলেন সাচ্চা বঙ্গবন্ধু প্রেমিক। এবং ইতিহাস বলে এসব সাচ্চা লোকজনই দেশ এবং দলের বিপদ ডেকে এনেছেন, দলের দুর্দিনে গা বাঁচাতে বিদেশে পাড়ি জমিয়েছেন। তারপরও রাজনৈতিক দলগুলোর শিক্ষা হয় না। এসব সাচ্চা নামধারী লোকজনকেই তারা জামাই আদর করে, নির্বাচনের নমিনেশন, সাপোর্ট দিয়ে মাথায় তোলে;এটাই আমাদের রাজনৈতিক ট্রাডিশন।
আমার মনে হয় যে ট্রাডিশনগুলোতে লাভের লাভ কিছুই হচ্ছে না সে ট্রাডিশনগুলো ভাঙ্গার সময় এসেছে। গাড়ি ভাংচুর জ্বালাও পোড়াও, বিরোধী দলের উপর নানা ছুতোয় দোষ চাপানো বা সাচ্চা সাইনবোর্ডধারী লোকজনকে প্রশ্রয় দেয়ার ট্রাডিশন আগে কোন এক কালে স্বাভাবিক লাগলেও জনগণের কাছে এখন তা মারাত্মক বিরক্তির বিষয়। শুধুমাত্র কিছু পুরোনো রাজনীতিবিদ ছাড়া আর সবাই জনমনে আতঙ্ক ছড়ানো ধ্বংসাত্মক এই বৃত্ত থেকে বের হতে চায়, রাজনীতির পরিবর্তন চায়। নারায়নগঞ্জ নির্বাচনে আইভীর জয়লাভ কিন্তু এই ট্রাডিশন ভাঙ্গারই একটা ইঙ্গিত। সুরঞ্জিত সেনের মতে, আইভির এ বিজয় দেশের ৪০ বছরের রাজনীতিতে পরিবর্তন আনবে। আমাদের আশা সেটাই। যে রাজনৈতিক দল যত তাড়াতাড়ি মানুষ তথা নতুন প্রজন্মের এই আশার সাথে তাল মিলিয়ে  ট্রাডিশন ভেঙ্গে নতুন ট্রাডিশনের পথ দেখাতে পারবে সে দলই আগে লাভবান হবে।
তথ্যসূত্র: 
http://www.prothom-alo.com/detail/date/2011-11-04/news/199135
http://www.prothom-alo.com/detail/date/2011-11-02/news/198688
http://www.prothom-alo.com/detail/date/2011-11-02/news/198696
http://www.prothom-alo.com/detail/date/2011-11-01/news/198430
http://www.prothom-alo.com/detail/date/2011-11-04/news/199134
http://www.youtube.com/watch?v=61Ot7LIwY9A&feature=player_embedded
৪/১১/১১
সিডনি, অস্ট্রেলিয়া


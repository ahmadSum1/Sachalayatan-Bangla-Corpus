নিজামী-জিল্লুর রহমান-এর করমর্দন সমর্থন করা যায় কি?



গতকালের দেশের বিভিন্ন দৈনিকে ফলাও করে দুটি ছবি ছাপা হয়েছে। একটিতে দেখা যাচ্ছে আওয়ামী লীগের কেন্দ্রীয় নেতা আমির হোসেন আমু, জাতীয় পার্টির প্রধান এইচ এম এরশাদ, বিএনপির মহসচিব খোন্দকার দেলোয়ার হোসেন, আওয়ামী লীগের ভারপ্রাপ্ত সভাপতি জিল্লুর রহমান, বায়তুল মোকাররমের খতিব ও জামায়াতের আমির মাওলানা মতিউর রহমান নিজামী পাশাপাশি বসে আছন। অপরটি হলো নিজামী ও জিল্লুর রহমানের করমর্দনের দৃশ্য।
দুটো ছবিই দেশের রাজনৈতিক মহলে তুমুল ঝড় তুলেছে। বিশেষ করে চিহ্ণিত রাজকার নিজামীর সাথে  জিল্লুর রহমানের করমর্দনকে প্রগতিশীল চিন্তধারার কেউই মেনে নিতে পারছেন না। আওয়ামী লীগ এর আগে জামায়াতের উপস্থিতিময় যেকোন অনুষ্ঠান বর্জনের ঘোষণা দিলেও গত ১৫ জুলাই তারা মার্কিন রাষ্ট্রদূতের দাওয়াতে মার্কিন দূতাবাসে এক সভায় যোগ দেয়। সেই সভায় অন্যান্য দলের নেতৃবৃন্দ  ছাড়াও জামায়াতের নেতারা উপস্থিত ছিলেন। এবারও তারা সৌদি রাষ্ট্রদূতের অমন্ত্রণে জামায়াতের সাথে ইফতার পার্টিতে যোগ দিলো।
এ নিয়ে ব্যাপক সমালোচনা হলেও আওয়ামী লীগের ভারপ্রাপ্ত সাধারণ সম্পাদক সৈয়দ আশরাফুল মসজিদের উদাহরণ টেনে বলেছেন মসজিদের নামাজের কাতারে জামায়াতের লোকজন থাকলে কী সেখানে অন্যেরা নামায পড়বে না! সমালোচকেরা তার যুক্তি মেনে বলেছেন নামায পড়ার পরে করমর্দনের প্রয়োজন আছে কি?নিজামী-জিল্লুর-এর করমর্দনকে সমর্থন করে আবার অনেকে বলেছেন যে, কোন সামাজিক অনুষ্ঠানে কেউ হাত বাড়িয়ে দিলে সৌজন্যতার খাতিরে অন্যকেও হাত বাড়াতে হয়, এতে দোষের কী আছে!
অবশ্যই দোষের কিছু নেই। কিন্তু কথা হলো যেখানে জামায়াত ও আওয়ামী লীগের নৈতিক অবস্থান দুই মেরুতে এবং যেখানে যুদ্ধাপরাধীদের বিচারের দাবীর সাথে আওয়ামী লীগ একাত্ম সেখানে নিজামী-জিল্লুর-এর এই করমর্দন আওয়ামী লীগের সেক্যুলার বৈশিষ্ট্যের জন্য কতোটা যৌক্তিক? ৭১' এ যারা রাজাকারদের তান্ডব দেখেছেন বা  এই সময়ের যারা জামায়াতের হাতে মুক্তিযোদ্ধাদের লাঞ্ছনার মর্মন্তুদ দৃশ্য দেখেছেন, নিজামীর সাথে জিল্লুর এর হাত মেলানোর এই দৃশ্যটি কি তাদের ব্যথিত করেনি?
ভোটের খাতিরে মুক্তিযোদ্ধা জিয়াউর রহমানের পূত্র তারেক রহমান যখন কুখ্যাত গোলাম আযমের সাথে উন্মুক্ত মঞ্চে কোলাকুলি করেন তখন অনেকই আক্ষেপ করে একে দেশের জন্য অশনী সংকেত হিসেবে বলেছিলেন। নিজামী -জিল্লুর যে কারণেই হাত মেলাক না কেনো প্রগতিশীলদের জন্য তা হতাশাজনকতো বটেই দেশের ভবিষ্যতের  জন্যও অশুভ ইঙ্গিতবহ।
murtala31@gmail.com
৭/০৯/০৮
মহাখালী, ঢাকা।


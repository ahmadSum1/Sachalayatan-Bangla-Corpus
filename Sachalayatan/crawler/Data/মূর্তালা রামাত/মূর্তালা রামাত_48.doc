পাবনায় যা হয়ে গেলো



গত ১৭ সেপ্টেম্বর পাবনায় জেলা প্রশাসনের তৃতীয় শ্রেণীর কর্মচারী নিয়োগ পরীক্ষা ছিল। পছন্দমতো কর্মী নিয়োগের দাবীতে স্থানীয় যুবলীগ, ছাত্রলীগ কর্মীরা হামলা করে সে পরীক্ষা ভুন্ডুল করে দেয়। পরীক্ষা ভুন্ডুল করেই তারা ক্ষ্যান্ত হয়নি। ওই সময় তাদের হাতে লাঞ্ছিত হন স্বয়ং জেলা প্রশাসক সহ স্থানীয় প্রশাসনের অন্যান্য কর্মকর্তা। হামলাকারীরা এসময় উপস্থিত পরীক্ষার্থীদের মোবাইল ফোন, টাকাপয়সা, ভ্যানিটি ব্যাগসহ অন্যান্য জিনিসপত্র ছিনতাই করে রাস্তার গাড়ি ভাংচুর করতে করতে জয় বাংলা, জয় বঙ্গবন্ধু স্লোগান দিয়ে সদর্পে ঘটনাস্থল ত্যাগ করে। এবং অদৃশ্য যাদুমন্ত্রবলে পুলিশ বাহিনী যথারীতি নিরব দর্শকের ভূমিকা পালন করে।
২৩ শে সেপ্টেম্বর স্থানীয় জেলা প্রশাসনের এক মতবিনিময় সভায় লাঞ্ছিত কর্মকর্তাগণ সেদিনের ঘটনার বিস্তারিত বিবরণ তুলে ধরেন। এসময় তাদের অনেকই কান্না চেপে রাখতে পারেননি। এখন প্রশ্ন হল জনগণের দেখভালের দায়িত্বে থাকা প্রশাসনের লেকজনই যদি এমন নিরাপত্তাহীনতায় ভোগে তবে দেশে সাধারণ জনগণের কী অবস্থা?
ইব্রাহীম খুনের ঘটনার সাথে ভোলার সরকার দলীয় এমপি নুরুন্নবী শাওনের নাম আসার পর সরকার যেমন ঘটনার সুষ্ঠু তদন্তে গড়িমসি করছে। ঠিক তেমনিই পাবনায় যুবলীগ, ছাত্রলীগের এমন তান্ডবের পর সরকারের কোন তৎপরতা চোখে পড়েনি। বরঞ্চ হামলাকারীরা সদর্পে মিছিল মিটিং করে আগামী ২৭ সেপ্টেম্বর জেলা প্রশাসকের কার্যালয় ঘেরাও করার কর্মসূচী দিয়েছে। স্থানীয় সাংসদও হামলাকরীদের সাফাই গেয়ে উল্টো জেলা প্রশাসককে সরকারী আচরণবিধি ভেঙ্গ মতবিনিময় সভা আয়োজন করার জন্য দুষেছেন। স্থানীয় আওয়ামী লীগ নেতারাও জেলা প্রশাসককে সরকারের ভাবমূর্তি নষ্ট করার ষড়যন্ত্রে পরিকল্পিতভাবে লিপ্ত থাকার দায়ে অভিযুক্ত করে চলেছেন!
কী চমৎকার কথা। একজন নির্যাতিত ব্যক্তি যদি বিচার চান তবে তিনি ষড়যন্ত্রকারী, সরকারের ভাবমূর্তি ক্ষুণ্নকারী। আর যারা জয় বাংলা, জয় বঙ্গবন্ধু স্লোগানে আকাশ বাতাস মুখরিত করে হাজার হাজার লোকের সামনে হামলা চালালো তারা সরকারের ভাবমূর্তি খুব উজ্জ্বল করল তাই না!
এ ধরণের ঘটনায় অভিযুক্তদের পক্ষে সাফাই গাওয়ার সংস্কৃতি আমাদের দেশে নতুন নয়। কিন্তু এইসব অপসংস্কৃতি দূর করে দিন বদলের কথা বলেইতো এই সরকারের ক্ষমতায় আসা; এসব ঘটনাকে নির্বাচনী অঙ্গীকারের আলোকে সামাল দিতে না পারলে পরবর্তী নির্বাচনে এর প্রভাব পড়তে বাধ্য। এমডিজি লক্ষমাত্রা পূরণের জন্য বারাক ওবামার কাছ থেকে প্রশংসা পেয়ে প্রধানমন্ত্রী শেখ হাসিনা যদি খুশিতে আত্মতৃপ্তির ঢেকুর তুলে দেশের জনগণের নিরাপ্তাহীনতার বিষয়ে চোখ কান বুজে থেকে যুবলীগ, ছাত্রলীগকে ক্রমাগত ফ্রাঙ্কেনেস্টাইন হয়ে ওঠার সুযোগ দেন তবে সরকার থেকে জনগণ মুখ ফিরিয়ে নিতে এতটুকু সময় নেবে না।
বিভিন্ন মহল থেকে বারবার এ কথাটি বলা হলেও সরকারের নীতিনির্ধারক মহল নিশ্চুপ। বরঞ্চ কদিন আগে সরকারের এক উপদ্ষ্টো ডা. মোদাচ্ছের আলী “সবচেয়ে খারাপ ফল করলেও দলের ছেলেটিকে যেন আগে সুযোগ দেয়া হয়” বলে সরকারের প্রকৃত দিন বদলের অবস্থা জাতির সামনে স্পষ্ট করেছেন। অর্থাৎ  জনগণের চাওয়া এবং সরকারের চাওয়ার সাথে যে আকাশ পাতাল ব্যবধান আমাদের দেশে যুগ যুগ ধরে চলে আসছে এবারও তার কোন ব্যতিক্রম দেখা যাচ্ছে না।
প্রায় দু মাস হবার পরও ইব্রাহীম খুনের ঘটনায় এমপি শাওন গ্রেপ্তার না হওয়া বা আট দিন পার হবার পরও পাবনার জেলা প্রশাসনের কর্মকর্তাদের উপর হামলাকারীদের আটক না করা- আমাদের সে কথাই মনে করিয়ে দেয় যে- যে যায় লঙ্কায় সেই হয় রাবণ। এভাবে দিন বদল হয় না, হবেও না- সরকার না বুঝলেও জনগণ ইতিমধ্যেই তা বুঝতে শুরু করে গেছে। অতএব সরকার যদি এখনই না শোধরায় তবে সামনে তাদের জন্য সমূহ বিপদ বললেও কম হয়ে যায়।
২৫/৯/১০
সিডনি, অস্ট্রেলিয়া।
তথ্যসূত্র:
http://www.prothom-alo.com/detail/date/2010-09-18/news/94309।
http://www.samakal.com.bd/details.phpnews=13&action=main&option=single&news_id=95040&pub_no=465
http://www.prothom-alo.com/detail/date/2010-09-25/news/96147
http://www.prothom-alo.com/detail/date/2010-09-24/news/95929
http://www.prothom-alo.com/detail/date/2010-09-21/news/95195
http://www.amardeshonline.com/pages/details/2010/09/18/44213
ছবিসূত্র: আমার দেশ


জোট ছিলো, আছে এবং থাকবে



অবস্থাদৃষ্টে মনে হচ্ছে এত ঝড় ঝাপটা, দলীয় সমর্থকদের এত কাকুতি-মিনতি স্বত্তেও বিএনপি পণ করেছে যে জামায়াতের সঙ্গ তারা ছাড়বেনা। কোন হিসেবে তারা এটি করছে তা অনেকের কাছেই বোধগম্য হচ্ছে না।
সেদিন সিডনিস্থ বিএনপির এক নেতা বেশ আক্ষেপের সাথেই বললেন, ভাই ম্যাডাম যে কাদের পরামর্শে, কেন যে রাজাকারদের সাথে এখনও দহরম মহরম চালিয়ে যাচ্ছেন মাথায় আসে না। শুধু তিনি নন, তার মত বিএনপির তৃণমূল পর্যায়ের সাথে জড়িত অধিকাংশের মতই এরকম। কিন্তু দলটির হাই কমান্ড বোঝে অন্যরকম। তাই দেশে চিহ্ণিত যুদ্ধাপরাধীদের বিচারের দাবী যখন তুঙ্গে তখন তাদের নেত্রীকে দেখা যায় জামায়াতের ইফতার মাহফিলে (২৩ আগস্ট ২০১০, হোটেল শেরাটন) গোলাম আযমের সাথে হাসাহাসি করছেন! 
দলটির শুভানুধ্যায়ীদের মতে, জিয়ার পরিশ্রমী হাতে গড়া বিএনপির বর্তমান ইমেজ জনগণের সামনে একইসাথে তিনভাবে ব্র্যান্ডেড হয়ে গেছে।
ক. তারেক রহমানের কারণে- দলটি দুর্নীতিবাজ।
খ. জামাতের সাথে জোট এবং যুদ্ধাপরাধীদের বিচার প্রশ্নে অস্বচ্ছ অবস্থানের কারণে- দলটি স্বাধীনতা বিরোধীঘেষা।
গ. বাংলা ভাই, দশ ট্রাক অস্ত্র ও ২১ আগস্ট গ্রেনেড হামলার নেপথ্যে নাম আসার কারণে- দলটি জঙ্গী ও সন্ত্রাসবাদীদের মদতদাতা।
এবং এই তিনটিই হলো নেতিবাচক। বর্তমান ও ভবিষ্যত রাজনীতির ময়দানে স্বচ্ছ-শক্তিশালীভাবে টিকে থাকতে হলে দলটিকে এই ইমেজগুলো ভাঙ্গার চেষ্টা করতে হবে। অথচ জামাতের সাথে মিলেমিশে তারা ইমেজ ভাঙ্গাতো দূরে থাক পারলে বাংলাদেশ জাতীয়তাবাদী জামায়াত ইসলামী হয়ে যায়। বিএনপির নেতারা যদি জামাতের সঙ্গে মিলে এখনো সেই পুরোনো ভোটের হিসেব করে বগল বাজান তবে তা তাদের বোকামী ছাড়া কিছু নয়।
তাদের মনে রাখতে হবে যে আওয়ামী লীগ এই মুহূর্তে তাদের কোর্টে যুদ্ধাপরাধীদের বিচার- নামের একটি শক্তিশালী বল ছুড়ে দিয়েছে। স্পর্শকাতর এই বল ঠিকমত হ্যান্ডেল করতে না পরলে আখেরে বিএনপিরই ক্ষতি। হাতে গোনা কিছু সংখ্যক বাদে বাংলাদেশের অধিকাংশ মানুষই রাজাকারদের অন্তর থেকে ঘৃণা করে।এমনকী খবরে প্রকাশ জেলে থাকা খুনের আসামীও, যুদ্ধাপরাধীদের একজন জামাতের সেত্রেটারি জেনারেল আলী অহসান মুজাহিদের সাথে একই সেলে থাকতে অস্বীকৃতি জানিয়েছে(সূত্র: কালের কণ্ঠ)! 
এ থেকেই বোঝা উচিত এই সময়ে এসে স্বাধীনতা বিরোধীদের সাথে হাসিমুখে পোজ দেয়াটাকে জনগণ কীভাবে নেয় বা নিচ্ছে। সুতরাং ১/১১ পরবর্তী বর্তমান রাজনৈতিক জমানায় জামাতের সাথে জোট ছিলো, আছে এবং থাকবে বিষয়ে বিএনপির নীতিনির্ধারকেরা গভীরভাবে ভেবে দেখবেন বলে আশা রইলো। 
২৬/০৮/১০
সিডনি, অস্ট্রেলিয়া।


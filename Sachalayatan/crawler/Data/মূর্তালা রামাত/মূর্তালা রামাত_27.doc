নৌকাডুবির চাপে শেখ হাসিনা



সরকারের শেষ সময়ে এসে মন্ত্রিসভার কলেবর বাড়ান হল। মন্ত্রিসভা পুনর্বিন্যাসও করা হল। সরকার বলছে এটি একটি রুটিন ওয়ার্ক। অন্যদিকে বিরোধী দল বলছে এটি ডুবন্ত নৌকা বাঁচানোর শেষ চেষ্টা ছাড়া আর কিছুই নয়। 
বেশ কদিন ধরেই “নৌকা ডুবতে যাচ্ছে” বলে শোনা যাচ্ছে। বিশেষ করে ভারতীয় পত্রিকায় আওয়ামী লীগের জনসমর্থন কমছে শিরোনামে খবর বের হবার পর “নৌকডুবি”র গল্প ব্যাপক আকারে ডালপালা মেলতে শুরু করে। ঐ পত্রিকায় আগামী নির্বাচনে বিএনপি-জামাত জোটের বিজয়ী হবার আশঙ্কা করা হয়। আর তাতেই নড়েচড়ে বসেন বিএনপি তথা চারদলীয় জোটের নেতারা। মাঠে ময়দানে তারা জোর গলাতেই আগামীবার ক্ষমতায় আসলে কার কার চৌদ্দগুষ্ঠি উদ্ধার করা হবে তার ফিরিস্তি দেয়া শুরু করেন। 
বিএনপি-জামাতের এহেন রণহুঙ্কারে সরকার সমর্থকদের ভেতর দুশ্চিন্তার ভাঁজ স্পষ্ট। একদিকে বিশ্বব্যাংক, মার্কিন যুক্তরাষ্ট্র, ড. ইউনুস  অন্যদিকে দলের ভেতর শেখ হাসিনার একনায়কসুলভ আচরণে মনোক্ষুন্ন নেতাদের দল- এই দুইয়ের সম্মিলিত ধাক্কায় নৌকা বেশ টালমাটাল। এর সাথে গোদের উপর বিষফোঁড়ার  মত আছে নানারকম কেলেঙ্কারির দায়ভার। সব মিলিয়ে প্রধানমন্ত্রী শেখ হাসিনা নিজেও অন্য সময়ের চেয়ে সবচেয়ে বেশি চাপের মধ্যে আছেন বলে জনশ্রুতি রয়েছে।
ইতিমধ্যেই তার উপদেষ্টাদের দিল্লী-ওয়াশিংটন অভিমুখে ক্রমাগত দৌঁড়ঝাপ শোনা কথাকেই সত্যতা দিচ্ছে। মন্ত্রীসভার সম্প্রসারণ ও রদবদল আপাতদৃষ্টিতে সেই দলের ভেতর থেকে আসা চাপকে হালকা করারই একটা চেষ্ট মাত্র। কিন্তু এভাবে কি নৌকা বাঁচানো যাবে? তোফায়েল আহমেদ এবং রাশেদ খান মেনন মন্ত্রীত্ব প্রত্যাখান করে এই প্রশ্নের সরাসরি উত্তর দিয়ে দিয়েছেন। আর তা হলো এই পদ্ধতিতে নৌকা বাঁচানোর চেষ্টাটা ঠিক এই মুহূর্তে আর কার্যকর হবে না, বড্ড দেরী হয়ে গেছে।
চেষ্টা করতে হবে অন্যভাবে। সেটা কী? রাজনৈতিক বিশ্লেষকেরা বলছেন নৌকা বাঁচানোর একটাই উপায় আর তা হল -সমঝোতা। তাদের মতে সরকার বর্তমানে যেসব আঘাতে পর্যদুস্ত তার অনেকগুলোই আওয়ামী লীগ সভানেত্রী যেচে পড়ে নিজের কাধে এনেছেন। যেমন পদ্মা সেতু নিয়ে বিশ্বব্যাংকের সাথে বাহাস। অনেক আগেই যোগাযোগমন্ত্রী আবুল হোসেনকে সরিয়ে দিয়ে তিনি এই ইস্যুটিকে শেষ করে দিতে পারতেন।  ড. মুহম্মদ ইউনুসের বেলায়ও একই কথা প্রযোজ্য। শেখ হাসিনা চাইলে গ্রামীন ব্যাংক নিয়ে অবশ্যই উইন-উইন একটা সমঝোতায় আসা যেত। সেক্ষেত্রে নির্বাচনের মাত্র এক বছর আগে তাকে বিদেশী চাপ কীভাবে সামাল দিতে হবে তা নিয়ে দুশ্চিন্তা করতে হতো না। একইভাবে চৌদ্দদলীয় জোটের শরিক দলগুলোকে পাশ কাটিয়ে আওয়ামী লীগ এককভাবে দেশ পরিচালনা করায় মুক্তিযুদ্ধের স্বপক্ষের শক্তিগুলোর মধ্যে যে আস্থাহীনতার নিম্নচাপ সৃষ্টি হয়েছে- সেটি থেকেও শেখ হাসিনা মুক্তি পেতে পারতেন যদি আরও আগেই শরিকদলের চাওয়া-পাওয়াগুলোকে তিনি আমলে নিতেন। 
শেখ হাসিনার ঘনিষ্ঠজনেরা অনেক আগেই তাকে এসব ব্যাপারে সতর্ক করেছিলেন বলে কানাঘুষা শোনা যায়। তিনি সেসব কানে তোলেননি। বরং কাউকে পাত্তা না দিয়ে নিজের ইচ্ছামত নৌকার স্টিয়ারিং হুইল ঘুরিয়েছেন। কিন্তু বর্তমানে পরিস্থিতি ভিন্ন। নৌকাডুবি ঠেকাতে খুব অল্প সময়ের ভেতর সরকারকে বড় কিছু সিদ্ধান্ত নিতে হবে। তাই সামনের কয়েকটি মাস মাস সরকারের জন্য বেশ গুরুত্বপূর্ণ। শেখ হাসিনা নিজেও তা জানেন। এখন দেখার বিষয় হল নৌকাডুবি ঠেকাতে সল্পসময়ের ভেতর তিনি কতোটা কৌশলী ভূমিকা রাখতে পারেন।
শেখ হাসিনাকে যারা চেনেন তাদের মতে, একমাত্র বিপদে পড়লেই তিনি সঠিক সিদ্ধান্ত নিতে পারেন। একারণেই বঙ্গবন্ধু শেখ মুজিব পরবর্তী ছন্নছাড়া আওয়ামী লীগ সমস্ত ঝড়ঝঞ্জা কাটিয়ে এখনো বাংলাদেশের প্রধান রাজনৈতিক শক্তি। ১/১১ র দুর্দিনেও তার সঠিক সিদ্ধান্তের কারণে দল এখন ক্ষমতায়। কৌশলী সিদ্ধান্ত নিয়ে তিনি যুদ্ধাপরাধীদের বিচার শুরু করেছেন, যা রাজনৈতিকভাবে আওয়ামী লীগকে বলিষ্ঠ করেছে। তবে ৯৬ মত এবারও যদি নৌকা ডুবে যায় তবে আওয়ামী লীগের অস্তিত্বে টান পড়তে পারে। যুদ্ধাপরাধীরা প্রতিশোধের নেশায় মুখিয়ে আছে। নৌকা ডুবলে রক্ষা নাই- এমন পরিস্থিতি শেখ হাসিনা কীভাবে উতরান, সবার মনযোগের কেন্দ্রবিন্দু এখন সেটাই।
১৬/০৯/২০১২
সিডনি, অস্ট্রেলিয়া।


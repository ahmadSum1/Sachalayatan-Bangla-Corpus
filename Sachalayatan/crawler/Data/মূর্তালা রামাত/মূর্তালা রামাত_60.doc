“ভাই, আমি কিন্তু আসলে শিবিরের লোক,করতাম ছাত্রলীগ”



আজ সকাল সকাল মাহমুদ ভাইয়ের সাথে দেখা। মাহমুদ ভাই আর আমি সিডনিতে একই প্রতিষ্ঠানে কাজ করতাম। এখন একই এলাকায় থাকি।মাহমুদ ভাই জাহাঙ্গীরনগর বিশ্ববিদ্যালয়ের ছা্ত্র ছিলেন।ছাত্রজীবনের শেষের দিকে তিনি তাবলীগে শরিক হন।ফলাফল হলো এককালের জিন্স টি শার্টের স্টাইলিশ মাহমুদ ভাই এখন একহাত লম্বা দাড়ির অধিকারী, পাঞ্জাবী পায়জামা পরা মানুষ।সদালাপী সর্বদা হাসিখুশি দিলখোলা এই লোকটির সাথে আমার ঘনিষ্ঠতা হতে বেশি সময় লাগেনি।
আজকে দেখা হতেই তিনি বরাবরের মতো লম্বা সালাম দেয়ার আগেই আমি বললাম, আসসালামুআলাইকুম, মাহমুদ ভাই কেমন আছেন?
ওলাইকুমসসালাম।ভালো।
মাহমুদ ভাই সবসময় হাসখুশি থাকেন। কিন্তু আজকে তাকে বিষণ্ন লাগায় জিজ্ঞেস করলাম, ভাই কি অসুস্থ?
না।
তাহলে কি মন খারাপ? দেশের সবাই ভালো আছেতো?
দেশের সবাই ভালোই আছে।খালি আমি আছি সমস্যায়।
কি হয়েছে?
আর বইলেন না, বাসায় নতুন এক ছেলে উঠছে।তার জ্বালায় জীবন শেষ।
কেন?
সে আইসাই দল পাকানো শুরু করছে।বিদেশ বিভূঁইয়ে ব্যাচেলর বাসা করে কয়জন মিলেমিশে থাকি।সেখানেও যদি গ্রুপিং লবিং করতে হয় তাহলে কি আর শান্তি থাকে।সারাদিন কাজ শেষে এসে এসব আর ভালো লাগেনা।তার ওপর সেই ছেলে আবার করে শিবির। আমার দাড়ি দেখে সে ভাবছে আমিও বুঝি তার দলের।আমাকে বলে কি জানেন?
কি বলে?
বলে,ভাই আমি কিন্তু আসলে শিবির, করতাম ছাত্রলীগ!
বলেন কী?
হ্যা ভাই তার দলের আরো অনেকেই এখন জাহাঙ্গীর নগর ছাত্রলীগের বড় বড় নেতা।
মাহমুদ ভাইয়ের সাথে কথোপকথনের বাকি অংশে আমি আর না যাই। তার কথায় আমি খানিকটা চমকালেও হতভম্ব হইনি।এ প্রসংঙ্গে নিজের বিশ্ববিদ্যালয় জীবনের স্মৃতি আমার চোখের সামনে ভেসে উঠেছে।আমি যখন ঢাকা বিশ্ববিদ্যালয়ে ভর্তি হই তখন আওয়ামী লীগ সরকার ক্ষমতায়। হলগুলো সব ছাত্রলীগের দখলে।একবছর পরেই চারদলীয় জোট সরকার ক্ষমতায় আসে। হলগুলোতে ছাত্রদলের দখলদারিত্ব কায়েম হয়, শিবির প্রকাশ্যে আসে। তখন দেখি ছাত্রলীগের অনেক নেতা,কর্মী, ক্যাডার আসলে ছদ্মবেশী শিবির।এরা্ ছাত্রলীগের হয়ে নানাধরনের সুবিধা নিয়েছে, দলের বদনাম কুড়াতে সাহায্য করেছে, তারপর সময় বুঝে সরে এসেছে।
শুধু ছাত্রলীগ নয় খোদ আওয়ামী লীগারদের ভেতরই খুঁজলে এমন অনেক ছদ্মবেশী জামাত শিবির বের হবে।অনেককাল আগে আমি যখন চট্রগাম কলেজে পড়ি তখন শিবিরের এক কেন্দ্রীয় নেতা কথাসূত্রে আমাকে বলেছিলেন, “যেহেতু আমরা এদেশের রাজনৈতিক দলগুলোর মধ্যে সংখ্যালঘুর পর্যায়ে পড়ি সেহেতু টিকে থাকার প্রয়োজনে কিছু কৌশল আমাদের অবলম্বন করতেই হয়।এক্ষেত্রে ইসরাইলী গোয়েন্দা সংস্থা মোসাদের সাথে আমাদের তুলনা করা যেতে পরে।“ বিশ্বের গোয়েন্দাসংস্থাগুলোর মধ্যে মোসাদ যে কূটকৌশলে এবং দক্ষতায় কতোটা শক্তিশালী বলে দেয়ার অপেক্ষা রাখেনা। এখন প্রশ্ন হলো জামাত শিবিরের এই মোসাদীয় এজেন্ডার বিপরীতে আওয়ামী লীগ বা দেশের অন্যান্য রাজনৈতিক দলগুলোর প্রস্তুতি কী?
যতদূর দেখা যায় তারা এ ব্যাপারে উদাসীন। বিএনপিতেতো জামাত সরাসরি আছর করেছে, আর আওয়ামী লীগের নেতারা 'দলে মনে হয় ছদ্মবেশী জামাত শিবির আছে” এটুকু বলেই দায়িত্ব সারছেন।ফলে জামাত শিবিরের এজেন্ডা বাস্তবায়নে কোন সমস্যাই হচ্ছে না।চারদলীয় জোট সরকারের আমলে তারা সরাসরি ক্ষমতায় থাকছে, মহাজোট সরকারের সময় তারা ছদ্মবেশে ক্ষমতার স্বাদ নিচ্ছে পাশপাশি সরকারের বারোটা বাজানোর কাজ নিখুঁতভাবে করে যাচ্ছে।
আমার মনে হয় সম্প্রতি যুদ্ধাপরাধীদের বিচারে গঠিত তদন্ত কমিশনের প্রধানের জামাতি পরিচয় ফাঁস হবার পর সরকারের উচিত হবে দল এবং প্রশাসনের ভেতর ঘাপটি মেরে থাকা ছ্দ্মবেশী জামাত শিবিরকে খুজেঁ বের করার মিশন হাতে নেয়া।যদিও এটি দূরহ এবং সময়সাপেক্ষ কাজ তবুও এটি করা এখন ক্ষমতাসীন আওয়ামী লীগের জন্য ফরয কাজ হয়ে দাড়িয়েঁছে।এটি করতে যতো দেরি হবে দলটির বিপদ ততো বাড়বে এমনকী ভবিষ্যতেও দলটিকে এর জন্য মারত্মক খেসারত দিতে হতে পারে।
৯/০৬/১০
সিডনি, অস্ট্রেলিয়া। 


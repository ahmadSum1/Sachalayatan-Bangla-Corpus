২১ আগস্ট গ্রেনেড হামলা: বিএনপির দায়



২০০৪ সালের ২১ আগস্ট। আমি তখন ঢাবির কেন্দ্রীয় পাঠাগারে তিনতলায় বসে পরীক্ষার প্রস্তুতি নিচ্ছি। এমন সময় খবর আসলো পল্টনে আওয়ামী লীগ অফিসের সামনে বোমা হামলা হয়েছে। অনেক লোক নিহত, আহত। তাদের মধ্যে খুব সম্ভবত শেখ হাসিনাও আছেন। 
এ খবর চাউর হওয়া মাত্র পুরো লাইব্রেরি ফাঁকা হয়ে গেল। বাইরে বেরিয়ে দেখি ক্যাম্পাস কেমন যেন নিশ্চুপ, থমথমে। বন্ধুদের সাথে আমিও হলের দিকে রওনা হলাম। হল গেটে দেখি ছাত্রদল নেতা মিজান ভাই মোটর সাইকেলে বসে আছেন। তাকে ঘিরে ছাত্রদের জটলা। জটলার কাছাকাছি হতেই শুনতে পেলাম, তিনি বলছেন- "এইডা আওয়ামী লীগ নিজেরাই ঘটাইছে। রমনা বটমূলে, সিপিবির জনসভায় যেইভাবে হেরা গোপনে বোমা হামলা করছিল, এইবারও তারা নিজেগোরে মাইরা অন্যের উপরে দোষ চাপাইতে চাইতাছে।"
তার এ কথা পরবর্তীতে বিএনপির অনেক বড় বড় নেতা নেত্রীর মুখে শোনা গেছে। গ্রেনেড হামলার এ তত্ত্বটিকে সত্য বানাতে ক্ষমতাসীন  বিএনপি-জামাত জোট তখন উঠে পড়ে লেগেছিল। স্বরাষ্ট্রমন্ত্রী বাবর, স্বরাষ্ট্র সচিব ওমর ফারুক, এনএসআই প্রধান, পুলিশ প্রধান থেকে শুরু করে প্রশাসনের সবাই তখন আকার ইঙ্গিতে একই ঢোল বাজাতে শুরু করেছিলেন। এমনকি পাকিস্তানের তৎকালীন হাইকমিশনারও এই তত্ত্বটির সাথে সুর মেলান (সূত্র:প্রথম আলো)। তখনকার জোটপন্থী বুদ্ধিজীবীরা এবং জোট সমর্থিত মিডিয়াগুলোও তাতে তাল মেলায়। এ ঘটনা তদন্তে গঠিত বিচার বিভাগীয় তদন্ত কমিটির প্রধান, বিচারপতি জয়নুল আবেদীনও এই ঘটনার সাথে পাশের একটি দেশ জড়িত আছে বলে রিপোর্ট দিয়ে জোট সরকারকে প্রকারন্তরে দায় মুক্ত করেন। এই সুযোগে জোট সরকারও পার্থ প্রতিম সাহা, জজ মিয়া-র মত নিরীহ লোকদের গ্রেপ্তার করে পাশের দেশ কর্তৃক ২১ আগস্ট গ্রেনেড হামলার মনগড়া কাহিনী বানিয়ে বগল বাজাতে থাকে।
কিন্তু এখন এটা প্রায় পরিষ্কার যে নৃশংস এই হামলার পেছনে তৎকালীন সরকারের মদদ ছিল। হামলার সরাসরি অংশ নেয়া হুজি, জেএমবি বা হরকাতুল জিহাদের মত ধর্মীয় মৌলবাদী দলগুলোর ঘাড়ে বন্দুক রেখে সে সময় গুলি করেছিল অন্য কেউ। সাবেক স্বরাষ্ট্রমন্ত্রী বাবর, তৎকালীন পুলিশ প্রধান, এনএসআই প্রধান, ডিজিআইএফ প্রধান, হামলার পরিকল্পনাকারী জোট সরকারের উপমন্ত্রী আবদুস সালাম পিন্টু, মুফতি হান্নানসহ অন্যসব আসামীদের বক্তব্যে এটা জোরালোভাবে উঠে এসেছে যে তৎকালীন সরকারের উপর মহলের অনেকেই এই হামলার কথা জানত। হামলায় শেখ হাসিনা নিহত না হওয়ায় ঘটনার মাস্টামাইন্ডদের তোপের মুখেও পড়ে হামলাকারীরা। এমনকি সেসময়কার প্রশাসন হামলায় গ্রেনেড সরবরাহকারী মাওলানা তাজউদ্দীনকে ভুয়া পসপোর্ট বানিয়ে দেশের বাইরে চলে যাওয়ার সুযোগ করে দিয়েছিল তা প্রমাণিত সত্য। এসব কারণেই আওয়ামী লীগ নেতারা, এমনকি প্রধানমন্ত্রী শেখ হাসিনাও এখন সরাসরি বলতে পারছেন যে ওই হামলার সাথে বিএনপি সরাসরি জড়িত ছিল।
২০০৪ সালেই চারিদকে কানাঘুষা ছিল যে হাওয়া ভবন ধরি মাছ না ছুঁই পানির মত এই হামলার পেছনে রয়েছে। এবং সে সময় দেশ জুড়ে হাওয়া ভবনের যে গাছের পাতা নড়লেও খবর জানি টাইপের বাদশাহী দাপট ছিল তাতে মানুষের মনে এ ধারনা হওয়াটা অমূলক নয়। এবং এটি যদি সত্যি বলে প্রমাণিত হয় তবে ভবিষ্যত বিএনপির জন্য তা হবে একটি বড় ধরনের  আঘাত। বিশেষ করে তাদের নেতা তারেক রহমানের যেটুকু জনপ্রিয়তা অবশিষ্ট আছে সেটিও ধূলিস্যাৎ হয়ে যাবে বলে  রাজনৈতিক বিশ্লেষকদের অভিমত।
বিএনপি তাই ২১ আগস্টের বর্তমান তদন্তকে আগেভাগেই প্রত্যাখ্যান করে বিবৃতি দিচ্ছে। এবং আমি নিশ্চিত পরবর্তীতে তারা যদি ক্ষমতায় যায় তবে এই বিচারের মোড়টি তারা আবার ঘুরিয়ে দেয়ার চেষ্টা করবে। তাতে কি তাদের লাভ হবে? আমার মনে হয় হবে না। কারণ তারেক রহমানের দুর্নীতির মতোই এই গ্রেনেড হামলার কলঙ্কের দাগ বিএনপির গায়ে লেগে গেছে। অতি কট্টর দু'একজন বিএনপিমনা এবং খোন্দকার দেলোয়ারের মত খালি মাথার কেউ কেউ ছাড়া আর সবার কাছেই এটি ফকফকা।
২০০৪ সালেই বেগম জিয়ার উচিৎ ছিল ঘটনাটির সুষ্ঠ তদন্ত নিশ্চিত করা। যেহেতু বিএনপি ক্ষমতায় থাকা অবস্থাতেই বিরোধী দলের ওপর এমন হামলা হয়েছিল সেহেতু দেশ ও গণতন্ত্রের স্বার্থেই তাদের দায়িত্ব ছিল ঘটনাটির যথাযথ সুরাহা করা। এটি করলে বিএনপিই বাহবা পেত, গণতন্ত্রের অগ্রযাত্রায় বেগম জিয়ার অবদান স্মরণীয় হয়ে থাকত। বেগম জিয়া সেই সুযোগ নষ্ট করেছেন। এবং ফলশ্রুতিতে সে সংঘাতময় পরিস্থিতির সৃষ্টি হয় এবং দেশের গণতন্ত্র ছদ্মবেশী সামরিক অপশাসনের হাতে দুই বছরের জন্য কুক্ষিগত হয় তার দায় দায়িত্ব তিনি কখনোই এড়াতে পারবেন না।
বিভিন্ন দেশের গণতন্ত্রের ইতিহাস ঘাটলে যা দেখা যায় সে অনুযায়ী সত্য কখনো চাপা থাকবেনা। ২১ আগস্ট, গণতান্ত্রিক বাংলাদেশের যাত্রাপথে একটি লজ্জাজনক অধ্যায় হিসেবেই বিবেচিত হবে। তাই বিএনপির উচিৎ হবে তাদের হারানো ইমেজ পুনরুদ্ধারে এবং বাংলাদেশের রাজনীতির ভবিষ্যত স্বার্থে এই ঘটনার সুষ্ঠ তদন্ত এবং প্রকৃত দোষীদের শাস্তিতে সহায়তা করা। আওয়ামী লীগেরও উচিত হবে দলীয় দৃষ্টিভঙ্গির বাইরে থেকে ঘটনাটির তদন্ত ও বিচার কাজ সমুন্নত রাখা। তা না হলে ভবিষ্যতে এমন ঘটনা আবার ঘটতে বাধ্য। যা শুভ বুদ্ধির কোন বিবেকবান মানুষেরই কাম্য নয়। 
২১/০৮/২০১০
সিডনি, অস্ট্রেলিয়া।


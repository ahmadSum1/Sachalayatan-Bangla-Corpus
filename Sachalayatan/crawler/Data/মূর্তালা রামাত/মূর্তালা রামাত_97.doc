কার জামিন কে পায় !!!



চোর ছ্যাচড়ে পাচ্ছে জামিন
আবু মিয়া জেলে
কোর্টের দোরে ঘুরে ঘুরে
ক্লান্ত তাহার ছেলে !
আবু মিয়া কৃষক ছিলো
ধানের ক্ষেতে মন
শান্তি তাহার কেড়ে নিলো
হাজার টাকার লোন !
কোমরে তার পড়লো দড়ি
ঋণখেলাপের দায়ে
না-মঞ্জুর হলো জামিন
এক বিচারের রায়ে !
এমনি করে পাঁচটি বছর
চলছে বিচার চলে
জামিন পাওয়া শক্ত বেজায়
বিচারওয়ালা বলে !
আবু মিয়ার চোখের জলে
রুমাল তারা দ্যায়
সবার জন্য আইন সমান
আইন মানে ন্যায় !
চোর ছ্যাচড়ে পাচ্ছে জামিন
প্রশ্ন যখন এটা
তারা বলে ওঁরাতো সব
দেশ কাঁপানো নেতা !
ওঁদের সাথে আবু তোমার
তুলনা কী হয়
এই দেশটা ওদের জন্য
তোমার জন্য নয়!
একটা খুন করলে ওঁদের
সাতটা খুন মাফ
আইন কেবল তোমার জন্য
আষ্টেপৃষ্টে সাপ !
৪/০৯/০৮
মহাখালী, ঢাকা।


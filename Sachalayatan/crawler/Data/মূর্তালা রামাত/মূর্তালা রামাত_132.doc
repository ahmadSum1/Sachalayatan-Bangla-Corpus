ড. হুমায়ুন আজাদ যখন ঢাকা মেডিকেলে



২৭ ফেব্রুয়ারি ২০০৪ বইমেলায় ঘুরছি। আজাদ স্যারকে দেখলাম তিনিও ঘুরছেন। আমি ইংরেজি বিভাগের ছাত্র হলেও বাংলা বিভাগে মাঝে মাঝে স্যারের ক্লাস করতে যেতাম। তবে স্যারের সাথে কখনোই তেমন কথা হয়নি। কারণ তাঁকে আমরা বেশ ভয় পেতাম। ভয় ভেঙ্গে আমার এক সহপাঠী তার কবিতা নিয়ে স্যারের কাছে গিয়েছিলো। তোমাদের সাথে আর কী কথা বলবো, তোমরাতো এখনও আযান দিলে লুঙ্গি হাটুর উপর তুলে মসজিদে দৌঁড়াও- বলে তিনি আমার সহপাঠীটিকে তাঁর রুমের দরজা থেকেই বিদায় করে দিয়েছিলেন। এর ঘটনার পরে ইচ্ছে থাকলেও ভয়ে স্যারের কাছে যাওয়া হয়নি। দূর থেকেই  অপার শ্রদ্ধা নিয়ে তাকে দেখতাম। তার লেখাগুলো গোগ্রাসে গিলতাম।
বইমেলাতেও দূর থেকে দেখলাম স্যার ঘুরতে ঘুরতে আগামীর স্টলে যেয়ে বসলেন। আমিও লিটল ম্যাগাজিন কর্ণারে আড্ডায় ভিড়লাম। মেলা ভাঙ্গলো। তখন আমার খালার বাসা ছিলো চানখারপুলে। আমি হাঁটতে হাঁটতে সেদিকে রওনা হলাম। আমি যখন ঢাকা মেডিকেলের মূল গেটের সামনে তখন ঝড়ের গতিতে একটা পুলিশ ভ্যান আমাকে পাশ কাটিয়ে মেডিকেলের জরুরী বিভাগের গেটের সামনে থামলো। কৌতূহলি আমি হাঁটার গতি বাড়িয়ে দিলাম। ততক্ষণে কিছু পুলিশ ভ্যান থেকে নেমে গেটের কাছে জটলা করে থাকা রিক্সাওয়ালাদের লাঠিপেটা করে সরিয়ে দিতে লাগলো। আমি ভ্যানের কাছে পৌঁছানোর আগেই দেখলাম পুলিশরা  চ্যাংদোলা করে গাড়ি থেকে রক্তাক্ত একজনকে  নামিয়েই জরুরী বিভাগের দিকে নিয়ে যাচ্ছে। গেটের কাছাকাছি হতেই উপস্থিত এক রিক্সআয়ালার কাছ থেকে জানতে পারলাম- একজন বুইড়া সাংবাদিকরে ছিনতাইকারীরা কোপাইছে!আরেকজন বললো- বুইড়া সাংবাদিক না, বুইড়া টিচার!
বিশ্ববিদ্যালয়ের পরিচিত কেউ হবে ভেবে আমি প্রায় দৌঁড়িয়েই মেডিকেলের জরুরী বিভাগে প্রবেশ করে দেখি আমাদের প্রিয় হূমায়ুন আজাদ স্যারকে ট্রলিতে করে নিয়ে যাওয়া হচ্ছে। তিঁনি একহাত দিয়ে তার গাল চেপে ধরে আছেন। রক্তে তার  সারা শরীর লাল। নিজের চোখে দেখেও আমি বিশ্বাস করতে পারছিলাম না যে সত্যিই তিনি আমাদের প্রিয় শিক্ষক, প্রিয় লেখক  হূমায়ুন আজাদ। কম্পিত হাতে আমি স্যারকে একটু ছুঁয়ে দেখলাম।
ডাক্তাররা এলেন। স্যারকে একটি কেবিনে নিয়ে যাওয়া হলো । রক্তে লাল হয়ে যাওয়া তাকে ঘিরে অসংখ্য লোক। স্যার হতবিহ্বল,সব কিছু ভেঙ্গে পড়া দৃষ্টিতে চারিদিকে তাকাচ্ছেন।  আমার মনে হলো বাংলাদেশের পতাকার লাল বৃত্তটা বড় হতে হতে ঢেকে ফেলছে সমস্ত  সবুজ। এই প্রথমবারের মতো স্যারের খুব কাছে দাঁড়িয়ে আমি অস্ফূট কণ্ঠে বললাম স্যার, আমরা কি এমন বাঙলাদেশ চেয়েছিলাম?


আমি চাই হত্যাকারী আমার চোখের দিকে তাকিয়ে গুলি করুক



আমাকে তোমরা হত্যা করবে জানি।
তবে আমার অনুরোধ, আমার চোখ বাঁধার প্রয়োজন নেই।
আমার চোখের দিকে তাকিয়ে গুলি কর।
আমি চাই হত্যাকারী আমার চোখের দিকে তাকিয়ে গুলি করুক।
ভুল ভাবছেন। এটি চে'গুয়েভারার ডায়েরির কোন লেখা নয়। কবি নির্মলেন্দু গুণের বিপ্লবী কোন কবিতার জ্বালাময়ী পংক্তিও নয়। এটি ক্রসফায়ারে সদ্যমৃত ডা. টুটুলের সর্বশেষ উক্তি। আজ প্রকাশিত সাপ্তাহিক পত্রিকার এক প্রতিবেদন থেকে এ তথ্য জানা যায়। নওগাঁর রানীনগর উপজেলার কালিগ্রাম ইদগাহ মাঠ, যেখানে  গত ২৭ জুলাই রাতে চরমপন্থী দল পূর্ব বাংলার কমিউনিস্ট পার্টির(এমএল-লাল পতাকা) প্রধান মিজানুর রহমান টুটুল ক্রসফায়ারে নিহত হন, সেখানে উপস্থিত এক পুলিশ কর্মকর্তা এ কথা বলেন। তার ভাষ্যমতে গত ২৫ জুলাই rabএর একটি টিম ঢাকার মিরপুরের এক মেস থেকে ডা. টুটুলকে গ্রেপ্তার করে। এ সময় তিনি মার্কসবাদ-লেলিনবাদের ওপর লেখা একটি বই পড়ছিলেন।
প্রতিবেদন থেকে জানা যায় ডা.টুটুলের লাল পতাকা মাওবাদীদের আঞ্চলিক সংগঠন কমপোসা-এর সদস্য ছিলো। নেপালের মাওবাদী কমিউনিস্ট পার্টি, ভারতের মাওবাদী কমিউনিস্ট পার্টিসহ সার্কভুক্ত দেশগুলোর মাওবাদী তমিউনিস্ট পার্টি নিয়ে গঠিত হয়েছে কমপোসা। নেপালে মাওবাদীর অভাবনীয় সাফল্যের পরে ডা. টুটুলসহ লাল পতাকার অনেকেই নেপাল মাওবাদী কমিউনিস্ট পার্টির আমন্ত্রণে সেখানে যান। ডা. টুটুলের সাথে নেপালের মাওবাদী কমিউনিস্ট পার্টির সুসম্পর্ক ছিলো। 
চরমপন্থী কমিউনিস্ট পার্টির প্রকাশনা ও বিদেশি অনলাইনে rabকে সিআইএ-এর প্রত্যক্ষ্ তত্ত্বাবধানে তৈরি করা হত্যাকারী বাহিনী হিসেবে চিহ্ণিত করা হয়। এ বিষয়ে আমিও একমত। বিশ্বের কোথাও যাতে লেলিন, চে' কিংবা মাওয়ের মতো আর কোন বিপ্লবী শোষিতের পক্ষে দাঁড়াতে না পারে সেজন্য পুঁজিবাদ নির্ভর নব্য সাম্রাজ্যবাদী শক্তির নীলনকশারই বলি হচ্ছে ডা. টুটুলের মতো সমাজতান্ত্রিক নেতারা। যা মুক্ত বুদ্ধিমনা সচেতন সবার জন্যই চিন্তা এবং আতঙ্কের বিষয়। 


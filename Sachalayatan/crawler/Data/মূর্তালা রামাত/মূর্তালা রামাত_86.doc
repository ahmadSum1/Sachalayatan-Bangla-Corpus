দুই নেত্রীর কেউ কি বাংলাদেশের বেনজির ভুট্টো হতে চলেছেন?



খালেদা জিয়ার সাথে সরকারের আলোচনা চলছেই। জামাতের মজলিশে শুরায় নির্বাচনে যাবার সিদ্ধান্ত হলেও নির্বাচন নিয়ে বিএনপি এখনও দোটানায় রয়েছে। অন্যদিকে আওয়ামী লীগ নির্বাচনে যাওয়ার ঘোষণা দিয়ে তাদের নেত্রীর দেশে ফেরার অপেক্ষায় ছিলো। বেশ কিছুদিন বিদেশে কাটানোর পর আজ সকালে দেশের মাটিতে পা রাখলেন আওয়ামী লীগ সভানেত্রী শেখ হাসিনা। তবে নির্বাচনকে ঘিরে সরগরম হয়ে ওঠা এসবকিছু ছাপিয়ে যেটি সবচেয়ে বড় হয়ে উঠেছে সেটি হচ্ছে দু’নেত্রীর নিরাপত্তার প্রশ্ন। যদিও সরকার শেখ হাসিনা এবং খালেদা জিয়া দুজনের জন্যই সর্বোচ্চ এসএসএফ নিরাপত্তা দেয়ার ঘোষণা দিয়েছে। তারপরও তাদের নিরাপত্তা নিয়ে শঙ্কা যাচ্ছেই না।
এই শঙ্কার সাথে উঠে আসছে পাকিস্তানের প্রয়াত নেত্রী বেনজির ভুট্টোর নাম। দেশে ফেরার পরপরই সর্বোচ্চ নিরাপত্তার ভেতর দিয়েই তার শোভাযাত্রার উপর আত্মঘাতী বোমা হামলা চালানো হয়। সেবার প্রাণে বেঁচে গেলেও এর কিছুদিন পরেই তিনি নিহত হন। বেনজিরের সেই দেশে ফেরার সাথে শেখ হাসিনার দেশে ফেরাকে অনেকেই এক করে দেখছেন এবং তার উপর বেনজির স্টাইলেই হামলা হতে পারে বলে আশঙ্কা করছেন। বিশেষ করে জামাত-বিএনপি জোটের ইন্ধনে তথাকথিত উগ্র ধর্মান্ধ গোষ্ঠী যারা হাসিনার উপর ২১ শে আগস্ট গ্রেনেড হামলা চালিয়েছিলো বলে ধারণা করা হয় তারাই আবার এধরণের হামলা করার পঁয়তারা কষতে পারে বলে তাদের অনুমান। আবার নির্বাচন বানচাল করতে খালেদার ওপর হামলার আশঙ্কাও কেউ কেউ উড়িয়ে দিচ্ছেন না। 
সামনে বহুল প্রতীক্ষিত নির্বাচন। টানা দু’বছর সংসদীয় গণতন্ত্রের বাইরে থাকে নানাবিধ সমস্যায় জর্জরিত হবার  পর দেশ আবার গণতন্ত্রের বলয়ে ফেরার দ্বারপ্রান্তে। এসময় যেকোন ধরনের নাশকতামূলক ঘটনা বিশেষ করে বেনজির ট্র্যাজেডির মতো কোন ঘটনা দেশে ঘটলে দেশের ভবিষ্যত যে বিপন্ন হবে এত কোনো সন্দেহ নেই। এদেশে  নাইজেরিয়ার মতো গলোযোগ বাধিয়ে তেল গ্যাস সহজে হাতিয়ে নিতে অনেক অপশক্তিই তৎপর। দু নেত্রীর যে কোন একজনের ওপর যে কোন ধরণের হামলাই দেশে আবার বিশৃঙ্খলার আগুন জ্বালাতে যথেষ্ঠ। তাই দেশের সার্বিক কল্যাণের স্বার্থে এ মুহূর্ত থেকেই তাদের নিরাপত্তার উপর বিশেষ জোর দেয়া প্রয়োজন। তারা ছাড়া দেশের অন্যান্য বিশিষ্ট ব্যক্তিদের নিরাপত্তা নিয়েও ভাবার সময় এসেছে।
৬/১১/০৮
মহাখালী, ঢাকা
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%75%72%74%61%6c%61%33%31%40%67%6d%61%69%6c%2e%63%6f%6d%22%3e%6d%75%72%74%61%6c%61%33%31%40%67%6d%61%69%6c%2e%63%6f%6d%3c%2f%61%3e%27%29%3b'))


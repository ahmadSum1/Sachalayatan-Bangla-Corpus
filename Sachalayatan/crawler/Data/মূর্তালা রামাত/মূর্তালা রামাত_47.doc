আফগানস্থানে কি বাংলাদেশের সৈন্য পাঠানো উচিৎ?



আফগাস্থানে সৈন্য পাঠাতে বাংলাদেশকে অনুরোধ করেছে যুক্তরাষ্ট্র। ২০১১ সালে সে দেশ থেকে মার্কিন সৈন্য প্রত্যাহারের কথা রয়েছে। তারপর দেশটির দায়িত্ব নেবে আফগান নিরাপত্তাবাহিনী। ২০১১ সালের আগে বিভিন্ন উচ্চতর প্রশিক্ষণ দিয়ে আফগান নিরাপত্তা বাহিনীকে দেশের দায়িত্ব নেয়ার উপযোগী করে গড়ে তুলতে ব্যাপক পরিকল্পনা নিয়েছে ওবামা প্রশাসন। এই প্রশিক্ষণে সাহায্য করার জন্যই বাংলাদেশের সামরিক সাহায্য তাদের প্রয়োজন।
বিডি নিউজের খবর অনুযায়ী নিউ ইয়র্কে জাতিসংঘের সাধারণ পরিষদের অধিবেশনের এক ফাঁকে আফগানিস্তান ও পাকিস্তানে যুক্তরাষ্ট্রের বিশেষ দূত রিচার্ড হলব্রুক বাংলাদেশের পররাষ্ট্রমন্ত্রী দীপু মনিকে এ সংক্রান্ত অনুরোধ জানান। এবং বাংলাদেশ পররাষ্ট্র মন্ত্রণালয় জানাচ্ছে যে তারা প্রস্তাবটি বিবেচনা করছে।
৯/১১ এর পর শুরু হওয়া সন্ত্রাস বিরোধী যুদ্ধের আওতায় মার্কিন বাহিনী ৭ অক্টোবর, ২০০১ সালে আফগানস্থান আক্রমণ করে। এসময় ব্রিটিশ সেনারাও তাদের সহযোগী হিসেবে সেখানে যোগ দেয়। মার্কিন ও ব্রিটিশ যৌথ বাহিনী, স্থানীয় তালেবান বিরোধী উত্তরাঞ্চলীয় জোটের সহায়তায় তালেবানদেরকে কোনঠাসা করে আফগানস্থানের নিয়ন্ত্রণ নিতে সক্ষম হয়। ২০০১ সালের  ডিসেম্বর মাসে জাতিসংঘের নেতৃত্বাধীন ইন্টারন্যাশনাল সিকিউরিটি অ্যাসিস্টানস ফোর্স (ইসাফ) আফগানস্থানের রাজধানী কাবুলসহ আশেপাশের এলাকার নিরাপত্তা দায়িত্বভার গ্রহণ করে। বিশ্বের ৪২ টি দেশের সৈন্যরা এই ফোর্সে রয়েছে। ২০০৯ সালের জুলাইয়ে ন্যাটো এই ফোর্সের দায়িত্ব নেয়ার পর থেকে সব মিলিয়ে প্রায় দেড় লক্ষ বিদেশী সৈন্য সে দেশে রয়েছে।
২০০৬ সালে তালেবানেরা পুণরায় শক্তি সঞ্চয় করে যুদ্ধের ময়দানে হাজির হয়। সেই থেকে প্রায় প্রতিদিনই আফগানস্থানে বিদেশী সৈন্যদের হতাহতের খবর আসছে। মার্কিন সামরিক রিপোর্ট অনুযায়ী আফগানস্থানে এ পর্যন্ত প্রায় ২১০০ বিদেশী সেনা নিহত হয়েছে, যার মধ্যে ২০১০ সালেই মারা গেছে ৫৪১ জন, আহত হয়েছে প্রায় ১২৫০০। এছাড়া এসময়ে আফগান বাহিনীর প্রায় ৭০০০ সেনা প্রাণ হারিয়েছে।( তবে গণমাধ্যমের হিসেব অনুযায়ী হতাহতের এ সংখ্যা আরো বেশি)
এতো গেলো বিদেশেী সৈন্য। আফগানস্থানে সন্ত্রাসের বিরুদ্ধে যুদ্ধ শুরু হবার পর থেকে এসময় জুড়ে প্রাণ হারিয়েছে প্রায় ৫০,০০০ নিরীহ মানুষ। গণমাধ্যমে বারবার এসেছে বিদেশী সেনাদের হাতে মানবাধিকার লংঘনের ঘটনা। সম্প্রতি উইকিলিকস-এর কল্যাণে ফাঁস হওয়া গোপন মার্কিন দলিলপত্রেও বিদেশী সৈন্যদের হাতে পাইকারি হারে নিরীহ আফগান নাগরিক নিহত হবার বিভিন্ন ঘটনার বিবরণ পাওয়া যায়। এসব কারণে সুইজারল্যান্ড, নেদারল্যান্ড- আফগানস্থান থেকে তাদের সৈন্য প্রত্যাহার করে নিয়েছে। পোলান্ড এবং কানাডাও সেনা প্রত্যাহারের ঘোষণা দিয়েছে। গত একমাসে বেশ কিছু অস্ট্রেলীয় সেনা নিহত হবার পর অস্ট্রেলিয়াও সেনা প্রত্যাহারের কথা ভাবছে।
অন্যদিকে তালেবান আক্রমনে পর্যদুস্ত হতে হতে ইঙ্গ-মার্কিন বাহিনীরও ছেড়ে দে মা কেন্দে বাঁচি অবস্থা। যে কোনভাবে যত তাড়াতাড়ি সম্ভব তারা এখন আফগানস্থান ছাড়তে উৎগ্রীব। এমন বিপদসঙ্ককুল অবস্থায় বাংলাদেশী সৈন্যদের সে দেশে পাঠানো কতোটুকু যৌক্তিক?
ইতোমধ্যেই তালেবানেরা তাদের ওয়েবসাইটে বাংলাদেশকে এ বিষয়ে সতর্ক করে আফগানস্থানে সৈন্য না পাঠাতে হুঁশিয়ারি দিয়েছে। ধারণা করা হয় যে বিন লাদেনের আল কায়েদার সাথে তালেবানদের ঘনিষ্ঠ যোগাযোগ রয়েছে। তাই মার্কিনীদের সমর্থনে আফগানস্থানে সেনা পাঠানোর অর্থ হলো আল কায়দার টার্গেটে পরিণত হওয়া। প্রশ্ন হলো সেধে সেধে আল কায়েদার নজরে নিজেদের নিয়ে আসার কোন প্রয়োজন কি আমাদের রয়েছে?
এ ছাড়াও ব্র্যাকের বিভিন্ন প্রকল্পের আওতায় অনেক বাংলাদেশি আফগানস্থানে কর্মরত আছেন। এখন বাংলাদেশ সেখানে সৈন্য পাঠালে এইসব সাধারণ বাংলাদেশীরা সহজেই তালেবানদের বন্দুকের লক্ষ্য হবেন। জেনে শুনে বাংলাদেশীদের, জীবণ মৃত্যুর ঝুঁকির মধ্যে ফেলে দেয়াটা কতোটা বুদ্ধিমানের কাজ হবে?
সর্বোপরি ইরাক ও আফগানস্থানে মার্কিন তাণ্ডবে http://en.wikipedia.org/wiki/File:Azizabad_airstrike_civilian_death.jpg শিশু থেকে শুরু করে অসংখ্য নিরীহ মানুষ হতাহত হওয়ায় মুসলিম সংখ্যাগরিষ্ঠ বাংলাদেশের অধিকাংশ মানুষই ক্ষিপ্ত। সরকার যদি মার্কিনীদের সহায়তায় সেখানে সেনা পাঠানোর সিদ্ধান্ত নেয় তবে তা জনগণকে সরকারের বিরূদ্ধেও ক্ষিপ্ত করে তুলতে বাধ্য। এবং এই সিদ্ধান্তের ফলে আদতে কট্টর মৌলবাদীদেরই দল ভারি হবে তা বলার অপেক্ষা রাখে না।
তাই বলা চলে যে বর্তমান প্রেক্ষাপটে মার্কিন অনুরোধে সাড়া দিয়ে আফগানস্থানে সৈন্য পাঠানোটা বাংলাদেশের জন্য হবে এক আত্মঘাতী সিদ্ধান্ত। সাম্প্রতিক খবর অনুযায়ী মার্কিনীদের সহযোগী হয়ে সৌদি আরব সাম্প্রতিককালে প্রায় ২০০ 'র বেশি সন্ত্রাসী হামলার সম্মুখীন হয়েছে। তালেবান হামলার বিষে পাকিস্তানেরও ত্রাহি ত্রাহি অবস্থা। নিরাপত্তাহীন এমন ভয়াবহ অবস্থার মুখোমুখি হবার জন্য আমরা বাংলাদেশীরা প্রস্তুত নই। যদিও মার্কিন যুক্তরাষ্ট্রের ঘনিষ্ঠ মিত্র বাংলাদেশের পক্ষে যুক্তরাষ্ট্রকে না করা কঠিন। তথাপি দেশ ও জাতির বৃহত্তর স্বার্থে কূটনৈতিক প্রচেষ্টার মাধ্যমে যে কোন উপায়ে সৈন্য পাঠানোর এই আবদারকে উপেক্ষা করাই হবে বাংলাদেশ সরকারের বড় একটি সাফল্য।
২৮/০৯/১০
সিডনি, অস্ট্রেলিয়া।
তথ্যসূত্র:
http://www.bdnews24.com/bangla/details.php?cid=2&id=137267
http://www.reuters.com/article/idUSTRE67E0EN20100815
http://en.wikipedia.org/wiki/War_in_Afghanista(2001E28093present)
http://en.wikipedia.org/wiki/International_Security_Assistance_Force
http://icasualties.org/OEF/ByYear.aspx
http://www.nytimes.com/interactive/world/war-logs.html
http://www.prothom-alo.com/detail/date/2010-09-28/news/96925
ছবিসূত্র:
http://samsonblinded.org/news/wpcontent/uploads/HLIC/5fa838be6cc61d2c3b12eeba93b4f3d5.jpg


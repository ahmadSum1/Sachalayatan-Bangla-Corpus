আপনারা পিন্টুর জন্য করে দেখিয়ে দেবেন।- খালেদা জিয়া !!!!



পিন্টুকে মিথ্যা মামলা দিয়ে আটকে রাখা হয়েছে। সবাই বেরিয়ে এসেছে কিন্তু পিন্টুকে আটকে রেখেছে। এটি একটি ষড়যন্ত্র। পিন্টু আপনাদের জন্য অনেক করেছে। আপনারা পিন্টুর জন্য করে দেখিয়ে দেবেন।- খালেদা জিয়া।
ঢাকার লালবাগে এক নির্বাচনী জনসভায় গতকাল এই বক্তব্য দিয়েছেন সাবেক প্রধানমন্ত্রী ও বিএনপি প্রধান বেগম খালেদা জিয়া। তিনি নাসিরউদ্দীন পিন্টুকে নিজের অপর দুই ছেলের সাথে তুলনা করে অবিলম্বে তার মুক্তি দাবী করেছেন!!
ছাত্রদলের সাবেক সভাপতি এবং লালবাগ এলাকার সাবেক এমপি নাসিরউদ্দীন পিন্টুকে নতুন করে পরিচয় করিয়ে দেবার কিছু নেই। তিনি তার বিভিন্ন বিতর্কিত কর্মকাণ্ডের জন্য এমনিতে দেশবাসীর কাছে যথেষ্ঠ পরিচিত।  বিভিন্ন কারণে ব্যাপকভাবে সমালোচিত এই নেতা সম্প্রতি ডেপুটি আইজি (প্রিজন) কে  প্রহার করে খবরের শিরোণাম হয়েছেন। এই কাজের জন্য কারাগারে তার সুযোগসুবিধাগুলো বাতিল করা হয়। তার আগে তিনি আদলত কক্ষে বিচারককে হুমকি দিয়ে আলোচনায় আসেন। এর আগে থেকেই বিভিন্ন সন্ত্রাসী কর্মকাণ্ডের সাথে জড়িত থাকার অভিযোগে তিনি অভিযুক্ত। ছাত্রদলে থাকার সময় লাল্টু-পিন্টু জুটি ছিলো ঢাকা শহরের ত্রাস। এমপি হবার পর তার দাপটে এলাকার বিরোধী দলের লোকজনেরা ছিলো অসহায়।  আওয়ামী লীগের হাজারী, মকবুল, ইকবাল এর মতো সন্ত্রাসী গডফাদারের সাথে তার তুলনা করা হয়।
এহেন লোককে ধোয়া তুলসী পাতার সার্টিফিকেট দিয়ে বেগম জিয়া কীসের ইঙ্গিত দিলেন! দেশে যখন পরিবর্তনের হাওয়া লেগেছে, জনগণ যখন দাঁত চেপে দুটি বছর কষ্টের পর পরিবর্তিত ও পরিণত রাজনীতির প্রত্যাশায় উন্মুখ তখন সাকা কিংবা নাসিরউদ্দীন পিন্টুর মতো বিতর্কিত ব্যক্তির নির্বাচনে পুণরায় মনোনয়ন পাওয়া এবং তার পক্ষে বেগম জিয়ার সাফাই গাওয়াটা প্রচণ্ড হতাশার বৈকি।
ইতহাস বলে আমাদের দেশের রাজনীতিবিদেরা প্রতিশ্রুতি দেন বটে প্রতিশ্রুতি পালন করেন করেন না, ভুল করলেও ভুল থেকে শিক্ষা নেন না। পিন্টুর পক্ষে খালেদা জিয়ার সাফাই দেখে মনে হয় তিনি তথা বিএনপি সেই পথেই হাঁটছেন। গতানুগতিক বস্তাপচা রাজনীতিকেই পুণরায় প্রতিষ্ঠিত করতে চাইছেন। দেশকে, দেশের রাজনৈতিক ধারাকে পরিবর্তনের কোনো ইচ্ছাই তাদের মধ্যে নেই। অথচ একথা সবাই একবাক্যে স্বীকার করবেন যে ১/১১ বাংলাদেশের মানুষকে যেকোন সময়ের চে' বেশি রাজনৈতিকভাবে সচেতন করে তুলেছে। তাদের পাশাপাশি নতুন প্রজন্মের অসংখ্য ভোটার যারা এবার ভোট দেবেন তারা কেউই হাজারী, ইকবাল, পিন্টুর মতো গডফাদারদের পুণঃ প্রতিষ্ঠা দেখতে চায় না। এই সত্যটি যদি খালেদা জিয়া উপলব্ধি করতে না পারেন তবে আসন্ন নির্বাচন নিরপেক্ষ হলে বিএনপির বিপর্যয় ঠেকানো কেউ থাকবেনা বলেই মনে হচ্ছে।
murtala31@gmail.com


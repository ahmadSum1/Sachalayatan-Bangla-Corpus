মাননীয় স্বরাষ্ট্রমন্ত্রী আপনি ব্যর্থ, অবিলম্বে পদত্যাগ করুন প্লিজ



মাননীয় স্বরাষ্ট্রমন্ত্রী,
গত ২৬শে মার্চ আপনি ঘোষণা দিয়েছিলেন যে যুদ্ধাপরাধীদের দেশত্যাগে নিষেধাজ্ঞা রয়েছে http://www.prothom-alo.com/detail/date/2010-03-26/news/51803। তারা যাতে পালাতে না পারে সেজন্য দেশের সবগুলো বিমানবন্দর এবং ইমিগ্রেশন চেক পয়েন্টে কড়া নিরাপত্তা ব্যবস্থা  গ্রহণ করা হয়েছে। আপনি যেহেতু দেশের স্বরাষ্ট্রমন্ত্রী সেহেতু অপরাধীদের বিরুদ্ধে যাবতীয় ব্যবস্থা গ্রহণ আপনার দায়িত্বের মধ্যেই পড়ে। তাই আপনার কথায় আমরা আশ্বস্ত হয়েছিলাম,পুলকিত হয়েছিলাম এই ভেবে যে "যুদ্ধাপরাধী ঘাতক দালাল এবার তোরা পালাবি কোথায়?"
কিন্তু আজ সকালেই খবর পাওয়া গেলো যে যুদ্ধাপরাধীদের মধ্যে অন্যতম একজন, জামায়াতের নির্বাহী সদস্য এবং দিগন্ত মিডিয়া কর্পোরেশন-এর চেয়ারম্যান মীর কাশেম আলী তাবৎ গোয়েন্দ সংস্থার নাকের ডগা দিয়েই দেশের প্রধান আর্ন্তজাতিক বিমানবন্দরের সমস্ত চেক পয়েন্ট নির্বিঘ্নে পার হয়ে বিদেশে পাড়ি জমিয়েছেন http://www.prothom-alo.com/detail/date/2010-03-28/news/52237 ! এ ঘটনায় আমরা বস্তুত বাকরুদ্ধ হয়ে পড়েছি! যুদ্ধাপরাধীদের বিচারে বজ্র আটুনী ফসকা গিরোর ভয়াবহতা আমাদের মারাত্মক ভাবে ভাবিয়ে তুলেছে।
বিমানবন্দরের গোয়েন্দা সংস্থাগুলোর সূত্রে বলা হচ্ছে যুদ্ধাপরাধীদের পূর্ণাঙ্গ তালিকা  তারা ঐ ব্যক্তি পালিয়ে যাবার পর হাতে পেয়েছে! অথচ গত ২৬ তারিখেই দেশের সম্স্ত পত্রপত্রিকায় সন্দেহভাজন যুদ্ধাপরাধীদের তালিকা প্রকাশিত হয়েছে যেখানে বড় বড় অক্ষরে মীর কাশেম আলীর নাম রয়েছে http://www.prothom-alo.com/detail/date/2010-03-26/news/51694 ! এখানে সর্ষের ভেতর ভুতের বাসার অবস্থান বুঝতে কারো মহাজ্ঞানী হতে হয় না। 
মাননীয় স্বরাষ্ট্রমন্ত্রী, দেশের গোয়েন্দা সংস্থাগুলোর এহেন সমন্বয়হীনতা তথা নজিরবিহীন সিরিয়াল ব্যর্থতার (এর আগেও তার বিডিআর পিলখানার ঘটনায় সম্পূর্ণ ব্যর্থ হয়েছিলো) দায়ভার আপনার মন্ত্রনালয় তথা আপনার ওপরই বর্তায়। এর আগে ঢাকা বিশ্ববিদ্যালয়ের ছাত্র আবু বকরের মৃত্যুকে বিচ্ছিন্ন ঘটনা আখ্যা দিয়ে এবং জাতির সামনে শীর্ষ সন্ত্রাসীদের ভুলে ভরা হাস্যকর তালিকা উপস্থাপন করে আপনি আপনার অযোগ্যতা প্রমাণ করেছেন। আর ঘোষণা দেয়ার পরও মীর কশেম আলীর বীরদর্পে পালিয়ে যাবার ঘটনা দেশের অত্যন্ত গুরুত্ভপূর্ণ মন্ত্রনালয়ের দায়িত্বে আপনার মতো ব্যক্তির দায়িত্বপালনকে সন্দেহাতীতভাবে প্রশ্নবিদ্ধ করেছে। 
তাই মাননীয় স্বরাষ্ট্রমন্ত্রী, ক্ষমার অযোগ্য চরম ব্যর্থতার দায় মেনে নিয়ে যত তাড়াতাড়ি পারেন পদত্যাগ করে আমাদের রেহাই দিন প্লিজ। ধন্যবাদ।
২৮/০৩/১০
সিডনি, অস্ট্রেলিয়া।


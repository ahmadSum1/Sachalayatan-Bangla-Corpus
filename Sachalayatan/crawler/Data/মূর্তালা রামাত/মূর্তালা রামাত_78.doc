বইটির  ১ লক্ষ  কপি  নিঃশেষ



বইটির নাম মুক্তিযুদ্ধের ইতিহাস। বইটি আমাদের স্বাধীনতা সংগ্রামের বিস্তারিত ইতিহাস।  লিখেছেন স্বনামধন্য এবং আমাদের সবার প্রিয় লেখক মুহম্মদ জাফর ইকবাল। 
শুনে অবাক হবেন বইটির পৃষ্ঠা মাত্র ২২! আপনি বলবেন এত অল্প পৃষ্ঠার ভেতরে মুক্তিযুদ্ধের বিস্তারিত ইতিহাস কীভাবে লেখা সম্ভব! কিন্তু নিঁখুত মমতায় সেই কাজটিই করে দেখিয়েছেন জাফর ইকবাল স্যার। 
৫৬ টি বইয়ের রেফারেন্স এতে সন্নিবেশিত হয়েছে। এতেই বোঝা যায় ছোট্ট বইখানির পেছনে তিনি কতোটা শ্রম দিয়েছেন। জাফর ইকবাল বলেছেন সবার কাছে এদেশের স্বাধীনতা সংগ্রামের বিস্তারিত ইতিহাস সঠিকভাবে তুলে ধরতেই তাঁর এ প্রয়াস। তিনি বলেন বইটি ইচ্ছা করেই আমি ছোট রেখেছি যাতে হাঁটতে চলতে চলতেই অল্প সময়ের ভেতরেই এদেশের স্বাধীনতার সত্য ইতিহাসটি মানুষের মাথার ভেতর গেঁথে যায়। আর বইটির দাম একবারেই কম রাখা হয়েছে যাতে বাংলাদেশের মানুষের ঘরে ঘরে এটি পৌঁছানো যায়।
সত্যিই তাই । গতকাল বইমেলা থেকে বইটি কেনার পর একটানেই শেষ করে ফেলি। বইয়ের কথাগুলো এখনও মাথার ভেতর ঘুরছে। ইতিহাস বিষয়ক বইটির শুরুটাই আমার কাছে অসাধারণ লেগেছে- মানুষের যতগুলো অনুভূতি আছে তার মাঝে সবচেয়ে সুন্দর হচ্ছে ভালোবাসা। আর এই পৃথিবীতে যা কিছুকে ভালোবাসা সম্ভব তার মাঝে সবচেয়ে তীব্র ভালোবাসাটুকু হতে পারে শুধু মাতৃভূমির জন্য। যারা কখনো নিজের মাতৃভূমির জন্য ভালোবাসা অনুভব করেনি তাদের মতো দূর্ভাগা আর কেউ নেই।
আগাগোড়া সহজ সরল ভাষায় লেখা বইটি এদেশের স্বাধীনতার ইতিহাসের ওপর লেখা অন্যতম সেরা বই। যখন যেখানে যার যে রকম ভূমিকা ঠিক সেভাবেই তা তুলে ধরা হয়েছে। বইয়ের শেষও  হয়েছে শিহরণ জাগানো অসম্ভব আবেগের ভেতর দিয়ে- আমরা স্বপ্ন দেখি আমাদের নূতন প্রজন্ম মাতৃভূমিকে ভালোবাসার তীব্র আনন্দটুকু অনুভব করতে শিখবে। তারা তাদের প্রিয় মাতৃভূমিতে ঘুরে ঘুরে অভিমানী মুক্তিযোদ্ধাদের খুঁজে বের করে তাদের হাত স্পর্শ করে বলবে, আমাদের একটি স্বাধীন দেশ দেয়ার জন্য ভালোবাসা এবং ভালোবাসা। তারা মুক্তিযোদ্দাদের চোখের দিকে তাকিয়ে কোমল গলায় বলবে, আমরা তোমাদের কথা দিচ্চি, তোমরা যে বাংলাদেশের স্বপ্ন দেখেছিলে আমরা সেই বাংলাদেশকে গড়ে তুলব। তোমাদের রক্তের ঋণ আমরা শোধ করবো।
বইটি এবারের বইমেলার সবচেয়ে সস্তা বই।
দাম মাত্র ১০ টাকা।
পাওয়া যাচ্ছে প্রতীতি প্রকাশনীর স্টলে। স্টলটি লিটল ম্যাগাজিন কর্নারে ঢোকার মুখেই বাংলাদেশ মুক্তিযুদ্ধ জাদুঘরের স্টলের পাশেই।


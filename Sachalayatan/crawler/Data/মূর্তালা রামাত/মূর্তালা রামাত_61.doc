একজন হাসমত আলীর নিঃস্বার্থ ভালোবাসা এবং গণমানুষের আওয়ামী লীগ



 দৈনিক কালের কণ্ঠে বিরল ভালোবাসা শিরোনামে খবরটা বেরিয়েছিল।খবরটা ছিল ময়মনসিংহের গফরগায়েঁর দরিদ্র রিক্সা চালক হাসমত আলী এবং আওয়ামী লীগ সভানেত্রী, বাংলাদেশের বর্তমান প্রধানমন্ত্রী শেখ হাসিনাকে নিয়ে।হাসমত আলী ছিলেন বঙ্গবন্ধু এবং আওয়ামী লীগের অন্ধভক্ত।বঙ্গবন্ধু মারা যাবার পর তাঁর এতিম মেয়ে শেখ হাসিনার কী হবে এ চিন্তায় হাসমত আলী অস্থির হয়ে পড়েন।তিনি শেখ হাসিনাকে নিজের মেয়ে আখ্যা দিয়ে তার জন্য সবসময় দোয়া করতেন। এ মেয়ের ভবিষ্যতের কথা ভেবে তিনি তার কষ্টের টাকা জমিয়ে গফরগাঁয়ে শেখ হাসিনার নামে একখণ্ড জমি কেনেন।তিনি বিনা চিকিৎসায় ধুকেঁছেন তারপরও জমিটি বিক্রি করতে দেননি।শেখ হাসিনার নামে কেনা জমিটি বিক্রি করে চিকিৎসার কথা বললে হাসমত উত্তেজিত হয়ে স্ত্রীকে বলতেন, 'আমি মইরা গেলে মইরা যামু। তুই ভুলেও ওই জায়গা বেচার কথা মুখে আনবি না। ওই জমি আমার মাইয়ার জন্য রাখছি।' শেখ হাসিনার নামে জমিটি কেনায় হাসমত আলীর মৃত্যুর পর তার পরিবারের সদস্যরাও জমিটি ভোগদখল করতে পারেননি।হাসমত আলীর অসুস্থ স্ত্রী এখন শ্যামলীর এক বস্তিতে থাকেন, ভিক্ষা করে পেট চালান।
আজকের খবরে প্রকাশ, রিপোর্টটি পড়ে আবেগাপ্লুত শেখ হাসিনা হাসমত আলীর স্ত্রীকে কাছে টেনে নিয়ে তার চিকিৎসা এবং ভরনপোষনের যাবতীয় দায়্ত্বি নিয়েছেন।তিনি বলেছেন হাসমত আলীর মতো সমর্থকদের দোয়াতেই তিনি গ্রেনেড হামলা থেকে বেঁচে গিয়েছেন, তার মতো সমর্থকদের সমর্থন আছে বলেই আওয়ামী লীগ হাজার ঝড় ঝাপটার পরও এখনো শক্তিশালী রাজনৈতিক দল হিসেবে টিকে আছে; গণমানুষের ভালোবাসাই আওয়ামী লীগকে বাঁচিয়ে রেখেছে।
তাঁর কথার সাথে আমি একমত।হাসমত আলীর মতো গণমানুষেরাই আওয়ামী লীগের চালিকা শক্তি। বিপুল আকাঙ্খা নিয়ে তারা বারবার দলটিকে ভোট দেয়।এবারও দিয়েছে। কিন্তু তাদের এই প্রত্যাশা পূরণ করতে আওয়ামী লীগ কি অদ্যাবধি দায়িত্বশীলতার পরিচয় দিতে পেরেছে?মতিয়া চৌধুরীর মতো দু একজন বাদে আওয়ামী লীগের নেতারা কখনো কি আমজনতার মতামতকে গুরুত্ব দেয়ার চেষ্টা করেছেন? করেননি বলেই আমার ধারণা। যে কারনে ক্ষমতার স্বাদ পাবার সাথে সাথেই সবাই বাঘ হয়ে যে যার আখের গোছাতে ব্যস্ত হয়ে পড়েছেন।টেন্ডারবাজি, চাদাবাজি, দখলবাজি, লুটতরাজে ক্ষমতাসীন আওয়ামী লীগার, ছাত্রলীগারদের কাছে আমজনতা এখন অসহায়।তার উপর শুরু হয়েছে গুপ্তহত্যা,কৌশলে গণমাধ্যমের কন্ঠরোধ যা গণতান্ত্রিক সরকারের কাছে প্রত্যাশিত ছিলো না।ফলে মাত্র দুবছরের মাথায়ই এ সরকারের জনপ্রিয়তার পারদ নেমে গেছে অনেক নিচে।
হাসমত আলীর মতো নিঃস্বার্থ সমর্থক গোষ্ঠী থাকার পরও আওয়ামী লীগের এ অবস্থা কেন? উত্তর খুঁজতে খুব বেশিদূর যেতে হয় না। বিরোধী দলে থাকা অবস্থায় আওয়ামী লীগ সবসময় হাসমত আলীদের কাতারেই থাকে, আন্দোলন সংগ্রামে হাসমত আলীরাই আওয়ামী লীগকে বেগবান করে রাখে, ভোট দিয়ে তারা তাদের প্রিয় দলটিকে জিতিয়েও নিয়ে আসে। তারপর সরকারি আওয়ামী লীগ হয়ে যায় সালমান এফ রহমানের মতো কতিপয় সুবিধাবাদীদের দল। বিএনপির সাথে তখন তাদের আর চরিত্রগত কোন পার্থক্য থাকেনা।এর ফল কিন্তু হাসমত আলীদেরকেই ভোগ করতে হয়;আওয়ামী লীগ যখন ডোবে তখন পুরো দেশ নিয়েই ডোবে। 
বাংলাদেশ এখন পুরো দুইভাগে বিভক্ত- এক পক্ষ স্বাধীনতা বিরোধীদের বিচার চায় অন্য পক্ষ চায় না। আমরা যারা স্বাধীনতা বিরোধীদের বিচার চাই তারা জানি জামাত আছর করা বিএনপি কখনোই যুদ্ধাপরাধীদের বিচার করতে রাজি হবে না।মানা হোক আর নাই মানা হোক নাই মামার চেয়ে কানা মামা ভালোর যুক্তিতে আওয়ামী লীগই এক্ষেত্রে একমাত্র ভরসা। এবং মানুষের এই ভরসার প্রতিদান দেয়ার দায়িত্ব আওয়ামী লীগের নিজেকেই নিতে হবে। এই সত্যটুকু যদি সময় থাকতে আওয়ামী লীগের নেতারা না বোঝেন তবে হাসমত আলীর মতো নিংস্বার্থ সমর্থকের সংখ্যা দিনে দিনে কমতেই থাকবে যা প্রকারন্তরে স্বাধীনতা বিরোধীদের হাতকেই শক্তিশালী করে বাংলাদেশকে পাকিস্তানের মতো অস্তিত্বের সঙ্কটে ঠেলে দেবে।
আমরা খুব আশ্বস্ত হবো যদি শেখ হাসিনা তার দলের নেতৃস্থানীয়দের হাসমত আলীর মতো তৃণমূলের লোকজনের মতামতের খোঁজ রাখার নির্দেশ দেন, কোন সিদ্ধান্ত নেয়ার আগে আমজনতার মনের কথাটা জেনে নেন। হাসমত আলী তথা আমজনতাকে যতো বেশি মূল্যায়ন করা যাবে  সরকার ততোবেশি জনপ্রিয় হবে, আওয়ামী লীগ ততো বেশি শক্তিশালী হবে। আর বাংলাদেশের ভবিষ্যত নির্ধারণী যুদ্ধাপরাধীদের বিচারে এ মুহূর্তে গণমানুষ সমর্থিত আওয়ামী লীগের কোন বিকল্প নেই।
৪/৬/১০
সিডনি, অস্ট্রেলিয়া।


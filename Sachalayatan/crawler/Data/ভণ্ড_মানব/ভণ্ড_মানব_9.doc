সমাবর্তনের টুকিটাকি!



নিজেকে আজ একজন কম্পিউটার বিজ্ঞানী(!) দাবি করতেই পারি। খালি কলসী যেমন বেশি বাজে, ঠিক তেমনিই আমার দাবি প্রতিনিয়ত জোরালো হতে থাকে। কলসী যেমন ইচ্ছা বাজুক, আজ আমার হাতে সাদা খামে ভরা সনদপত্রের দলিল। অল্প বয়সেই আমি একজন স্নাতক। ভাবতে ভালোই লাগে...দেশ অল্প বয়সী স্নাতকে ভরে যাচ্ছে। আজই সমাবর্তন হলো। তারই টুকিটাকি ব্লগর-ব্লগর।
SSF এবং কিছু অনিশ্চয়তা
কিছু কিছু ভূলের মাশুল যে এতোটা অমানবিক হতে পারে বুঝতে পারলাম সমাবর্তন উপলক্ষে বাপ-মার জন্য SSF এর নিরাপত্তা বেষ্ঠনীর ছাড়পত্র জোগার না করে। ছাড়পত্রের ফর্মখানা নির্দিষ্ট সময়ে যথারীতি আমার প্রিয় ঘুম আর খামখেয়ালিপনার কারনে পূরণ করতে ব্যর্থ হলাম। ভার্সিটি প্রশাসন ধরেই নিলো প্রধান অতিথি যদি অনুষ্ঠানের দিন কোনভাবে বোমাক্রান্ত হোন SSF আসামী হিসেবে আমার বাপ-মা ছাড়া ইহজগতের আর কাউকেই খুঁজে পাবে না। একখানা নিমন্ত্রণ পত্রের জন্য তিনদিন ধরে যে কত তলা উঠা-নামা করেছি তার হিসাব করারও অবকাশ পাইনি। বহু কাকুতি-মিনতির(হাত-পা ধরা বাকি ছিল খালি)পরে অবশেষে ভার্সিটির নিমন্ত্রিত অতিথির তালিকায় ঠায় পেলেন আমার বাপ-মা, ফলাফল হাতে একখানা নিমন্ত্রণ পত্র। তবে SSF এ ব্যাপারে সহমত না হলে(ভার্সিটি তালিকায় নাম আছে কিন্তু SSF তালিকায় নাম নাই), SSF যে সিদ্ধান্ত দেবে তা মাথা পেতে নেবো...এই শর্ত প্রযোজ্য। সময়ানুবর্তিতা লঙ্ঘন করায় শর্ত মেনে নিতেই হলো।
সাত-সকালে বাপ-মা এসে হাজির। একবুক উৎকন্ঠা আর অনিশ্চয়তা নিয়ে মিলনায়তন অভিমূখে যাত্রা। ওই মুহূর্তটুকুর জন্য মস্তিস্ক-ঘড়ি বন্ধ। হঠাৎই নিজেকে আম্মা সহ নিরাপত্তা বেষ্ঠনীর অপরপাশে আবিষ্কার করলাম। SSF এর কর্মকর্তাগুলোকে অনেক বেশি মানবিক অথবা দ্বায়িত্বে অসচেতন(!) বলে মনে হলো।
উপলক্ষ বিদায় এবং ছোট ভাইদের আবদার
ফেসবুকে স্ট্যাটাস মারলাম... “সমাবর্তন। দোয়াপ্রার্থী”। এক ছোট ভাইয়ের জবাবের সারমর্ম অনেকটা এরকম...খালি পেটে নামাজ পড়ার পূর্বে খাদ্যের সন্ধান করতে নির্দেশ দেয়া হয়েছে, তাই খালি পেটে তার নামাজ হবে না, দোয়া করা হবে না, অতএব আগে তার উদরপূর্তির ব্যবস্থা করতে হবে, তারপর যথারীতি দোয়া হবে। আরেক ছোট ভাইয়ের মন্তব্য, “দোয়া করে দিলাম, তবে আমি খাওয়াপ্রার্থী”।
নগদে দেখা কয়েক ছোটভাইয়ের সাথে দেখা। খাওয়াইতে হবেই। নিজেও ভাবলাম চলেই যাব, আরেক দফা না হয় খাওয়াইয়াই যাই। ছোট ভাইদের খাওয়াইতে গেলে খরচটা যে সবসময়ই বাজেট অতিক্রম করে যায় জানা স্বত্তেও ঝুঁকিটা নিয়েই ফেললাম। পরে দেখা গেলো বন্ধুর কাছ থেকে ঋণ নিয়ে পোলাপানের খাওয়ার বিল দিতে হলো। বদগুলো দাঁত কেলিয়ে হাসতে লাগলো। মনে মনে বলি...কেন যে বড় হইতে গেলাম? এক বছর আগেও তো ছোট ছিলাম!     
এক ফাঁকে বিড়ি ফুঁকা
হলের রুম, ক্যান্টিন, রাস্তা-ঘাট চারিদিকে খালি মানুষজনের গিজগিজ। কারো বাপ-মা, কারো চাচা-ফুফু, কারো ভাই-ভাবী, কারো বোন-দুলাভাই। আর নিজের বাপ-মা তো আছেই। ঘন্টায় ঘন্টায় বিড়ি ফুঁকার নেশা। কিন্তু উপায়? আব্বা-আম্মাকে ক্যাম্পাস পরিচিতি দিয়ে আর এরওর আত্নীয়-স্বজনের সাথে ‘হাই-হ্যালো’ করেই হতাশার সময়গুলো কাটছিলো। আল্লাহ যেন মুখ তুলে চাইলেন। যোহরের আযান দিলো। আব্বা গেলেন নামাজে। আম্মারেও আড্ডা মারতে পাঠাইলাম পূর্বপরিচিত এক বন্ধুর মার কাছে। আমি আর আরেক ধূমপায়ী দোস্ত মিলে গেলাম ক্যান্টিনে। হাটঁতে হাটঁতেই জানলাম তার বাপও গেছেন মসজিদে। দিনের প্রথম সিগারেটখানা শেষ না হতেই বন্ধু ক্যান্টিন প্রাঙ্গন ছাড়ার তাগিদ দিতে লাগলো। একটু দমে গেলাম। বন্ধু তখন বুঝিয়ে বললো...তার বাপ এতটাই ধার্মিক(!) যে নামাজ শেষ করেই ক্যান্টিনে এসে একটা বিড়ি ধরাতে আসার সম্ভাবনা যথেষ্ঠই প্রবল। দ্রুতই ফেরার পথে পা বাড়ালাম।
গোল্ড-মেডেল এবং কিছু হতাশা
ব্যাচের সেরা ছাত্রটিকে গোল্ড-মেডেল দিয়ে সম্মানিত করা হলো। আমরা বন্ধুরা গর্বে আর আনন্দে ভেসে গেলাম। কিন্তু আমাদের সবার বাবা-মা মনে হয় ভাসতে পারলেন না। তারা যে চার বছর আগেই ছেলেকে ভর্তি করানোর সময় গোল্ড-মেডেল গলায় নিজেদের ছেলের চেহারাই দেখেছিলেন। আমার বাবা-মাও এদের ব্যাতিক্রম ছিলেন না। সনদপত্র প্রদানের সময় হেড স্যার যখন নাম ধরে আমাদের ক্রমানুসারে ডাকছিলেন, আমার নামটা শুনতে বাপ-মার একটু বেশিক্ষনই অপেক্ষা করতে হলো। তারা হয়তো তখন গাঁটের পয়সা দিয়েই আমাকে গোল্ড-মেডেল কিনে দেয়ার কথা চিন্তা করতেছিলেন।
শেষ বিকেলে প্রেমিকাদের আগমন
বিকেল হতেই মুরুব্বী টাইপের অভিভাবকরা ক্যাম্পাস ছাড়তে শুরু করলো আর আমাদের ভার্সিটির বাহিরের দোস্ত এবং প্রেমিকাদের আনাগোনা বাড়তে লাগলো। তবে ব্যাতিক্রমও আছে। এক বন্ধুর হবু-বউ তো শ্বাশুড়ীর সাথে এক গাড়িতে চড়েই এলো। ছেলে আর ছেলের বউকে নিয়ে খালাম্মার দিনটা ভালোই কাঁটার কথা। আরেক দোস্তর মামা-শ্বশুর আবার নিরাপত্তায় নিয়োজিত SSF এর উর্ধ্বতন কর্মকর্তা। তিনিও কাজের এক ফাঁকে ভাগ্নি-জামাইকে দেখে গেলেন, বিয়ানসাবদের সাথে গল্পগুজব করে হয়তো বিয়েটাই পাকাপাকি করে গেলেন।
আর কিছু ভীতু প্রেমিক বন্ধু বাপ-মা কখন ক্যাম্পাস ছাড়বে সেই চিন্তায় মগ্ন। সেই সুসময় আসতেই একে একে তিন প্রেমিকার আগমন। দুই দোস্ত পুরাই ‘প্রেমিক-টাইপ’ এর পোলা। তাদের প্রেমলীলা তেমন ভাবাবেগ জাগালো না। কিন্তু আসলেই অবাক করলো ব্যাচের ‘প্রেমিক-টাইপ’ তো নয়ই বরং ‘নিতান্তই ভালো ছাত্র অথবা আঁতেল(!)’ এক দোস্ত যখন আমাদের সামনে প্রেমিকাকে পরিচয় করিয়ে দিল...দোস্ত, এটা তোদের ভাবী! আমি বলি, ‘হুম দোস্ত, তোদের ভাবীকে সামনের রি-ইউনিয়নে নিয়ে আসবো ইনশাল্লাহ’।
সমাবর্তনের রাতের বিশেষ-খাওয়া আর বিশেষ-সাজসজ্জা
সমাবর্তনকে ঘিরে আমাদের মধ্যে যে উৎসব আর উৎসাহ কাজ করে তার পুরোটাই মুটামুটি সমাবর্তনের রাতকে কেন্দ্র করে। রাতের বিশেষ-খাবার(ব্যুফের কাছাকাছি কিছু হয়তো!) এবং নব্য স্নাতকদের বিশেষ পোশাক(স্যুট-টাই-সু!)কে সনদপত্রের চেয়েও গুরুত্বপূর্ণ মনে হয়। বিশেষ খাবারের ব্যবস্থা কর্তৃপক্ষ করে, আমাদের চিন্তা করতে হয় না; বরং আমাদের সকল চিন্তা থাকে বিশেষ পোশাক নিয়ে। পোলাপানের মধ্যে শিশুকালের ঈদের মতো একটা আমেজ দেখা যায়। এবারও এর ব্যাতিক্রম কিছু হলো না। সেই সাথে চললো শেষ সময়ের দৃশ্যগুলো ধরে রাখার প্রচেষ্টা। ক্লিক...ক্লিক...ক্লিক। গভীর রাত পর্যন্ত চললো সব বন্ধুরা মিলে ধারণকৃত দৃশ্যগুলোর পর্যালোচনা।
শেষ রাতের দিকে ঘুমানোর আগে দোস্তরে কই, ‘এ ক’দিন যে দৌড়াদৌড়ি হইলো, আজকের ঘুমটা বহুত শান্তির হবে’। পরক্ষণেই মনে হয়, ‘শান্তির কেন হবে? ভাবি...ভার্সিটি তো সমাবর্তন দিলোই...সেই সাথে কাল থেকে যে বেকার জীবনের সূচনাটাও করে দিলো’।   
/
ভণ্ড_মানব


সচলাড্ডা কথন!




[ডিসক্লেইমারঃ আজ হয়ে গেলো বর্ষশেষ সচলাড্ডা। ওদিকে সচলাড্ডার ‘টুকিটাকি’ বিশদাকারে বর্ণনা করছেন নজরুল ভাই। তবুও সচলাড্ডা নিয়ে আমার ‘টুকিটাকি’ অভিজ্ঞতা কেন জানি লিখতে ইচ্ছে করছে। লাইভ পরিবেশনার তুলনায় নিতান্তই অখাদ্য, এড়িয়ে গেলেও আমার সচলানুভূতি আঘাতপ্রাপ্ত হবেনা কথা দিচ্ছি।  ]
সচলাড্ডার খোঁজ পেলাম গত পরশুদিন খোমাখাতায় রেশনুভাইয়ের কর্মকান্ড দেখে। গ্রুপে ঢুঁকে পরতে সময় নিলাম না। তারপর শুরু করলাম রেশনুভাইরে গুতানো। যতই গুতাই রেশনুভাই এড়ায় যায়। মুঠোবার্তায় আসে ‘contact nazrul vi’। ভয়ে ভয়ে নজরুল ভাইরে ফোন দিলাম। ভণ্ড পরিচয় দিতেই বুঝলাম উনি আমাকে খুব চিনে ফেলেছেন। কী কী করণীয় জিগাইতেই উনি চাঁন্দার কথা স্পষ্ট মনে করায় দিলেন। বেকারের বুকে ছুড়ি চালালেন যেন, পিঞ্জরের হাড় একখান কম না থাকলেও কিঞ্চিত চিঞ্চিন অনুভব করলাম। উনারে পাকা কথা না দিয়ে বন্ধু স্পার্টাকাসরে ফোন দিলাম। চাঁন্দার কথা শুইনা বেকার স্পার্টাকাসও চুপসে গেলো(সচলাড্ডায় যাবে সেই লজ্জায়ও চুপসে যেতে পারে, আমার দেখা অন্যতম সেরা লজ্জাবানের একজন সে)। খুব বুঝতে পারলাম রেশনুভাই আমার স্পন্সর হওয়ার ভয়েই এড়িয়ে চলছে(তাও ভালো পুরাটা সময় আমারে সিগারেটের জোগান অন্তত দিয়ে গেছেন)। আমি দমে গেলাম না। সচলায়তনের মানুষদের মুখগুলো আমার সামনাসামনি দেখার, তাদের সাথে হালকা হাই-হ্যালো করার যে ম্যালা শখ!
বিকেল না গড়াতেই যাওয়ার প্রস্তুতি শুরু করলাম। ইয়ো টাইপের পোশাক নাকি সাহিত্য টাইপের পাঞ্জাবী গায়ে চড়াবো মনস্থির করতে কিছুটা সময় চলে গেলো। অবশেষে পাঞ্জাবীর সাথে চিপাচাপা থেকে খুঁজে বের করা একখান চাদর পড়েই বেরিয়ে পড়লাম। গুলশানের বাসে চড়লাম মিরপুর থেকে। কেমন জানি উত্তেজনা অনুভব করছিলাম, উত্তেজনাটা ভিন্ন রকম, এ এক এমন উত্তেজনা যাতে শরীরের কোন অংশে লৌহ প্রভাব অনুভূত হয় না!
মুস্তাফিজ ভাইয়ের বাসাটা আবার অভিজাত পাড়ায়, আর আমার গুলশান বা বনানীর মত এলাকাগুলোয় তেমন একটা যাতায়াত নেই। গুলশান ১ নেমেই তাই আবারো নজরুল ভাইয়ের দ্বারস্থ হতে হলো। উনার কাছ থেকে কোনদিকে কেমনে যাইতে হবে জেনে নিলাম। উনি নিশ্চই ভেবেছিলেন একি আহাম্মকের পাল্লায় পড়লেন। এরপর গুলশান ২ অভিমুখী রিক্সার মামারে কইলাম নিকেতন যাবে কিনা। রিক্সামামা আমাকে লজ্জায় ফেলে দিয়ে রাস্তা পাড় হয়ে ওদিকের রিক্সায় উঠতে বললেন। শেষ পর্যন্ত পৌছালাম নিকেতন মুস্তাফিজ ভাইয়ের বাসার আশেপাশে। কেমন জানি একটু নার্ভাস লাগছিল তাই নিচেই কিছুক্ষণ পায়চারী করলাম(অবশ্য মুস্তাফিজ ভাই মনে করেছিলেন আমি বাসা খুঁজে না পেয়ে ঘুরছিলাম)। রেশনুভাইরে ফোন দিলাম, উনার দেরী হবে। আরেকটু নার্ভাস হলাম। তারপরও সাহস করে কিছুক্ষণ ঘোরাঘুরি আর চা-বিড়ি ফুঁকে কাঙ্খিত ছাদে চলে আসলাম। এসেই রায়হান, জিহাদ আর মুহাম্মদকে(তিনজনই পূর্বপরিচিত) দেখে যেন কিছুটা হাপ ছেড়ে বাঁচলাম।
চলতে থাকলো আলাপ পরিচয়। আড্ডা, চা-বিড়ি পান, মুক্তিযুদ্ধের শব্দসেনা ডোকুমেন্টারী, কেক কাটা, নিজের পরিচয় মাইকে প্রকাশ, পিঠা খাওয়া, ফটোসেশন, রাতের খাওয়া, পায়েশ খাওয়া আরো কত কি। এসবের বিস্তারিত লাইভ সচলাড্ডা থেকে জেনে নিন(যারা আসতে পারেননি), আর যারা ছিলেন তাদের সেগুলো আমার দূর্বল লেখনী দিয়ে আর মনে করিয়ে দিতে চাইনা।
এবার বিদায়ের পালা। রাত হয়ে গেছে সাড়ে ১০টা। মুটামুটি সবার থেকে বিদায় নিয়ে রেশনুভাইয়ের সাথে সিএনজিতে করে তিতুমীর কলেজের সামনে নামলাম। আরেক দফা চা-সিগারেট খেয়ে দুজন দুদিকে চললাম। রাতটা কাটাচ্ছি স্পার্টাকাসের বাসায়। একটু পর পর ওকে আজকের বিকাল-সন্ধ্যার কথা মনে করিয়ে দিচ্ছি। বেচারা আফসোসটা আমার সামনাসামনি করছে না, কিন্তু মনে মনে যে করছে তা ঠিকই বুঝতে পারছি। বন্ধু স্পার্টাকাসের জন্য সমবেদনা।
মুস্তাফিজ ভাই-ভাবীকে অনেক ধন্যবাদ(কারণটা গুছিয়ে লিখতে পারবো না)। ফোনে আমার জ্বালাতনটুকু সহ্য করার জন্য নজরুল ভাইকে ধন্যবাদ। নবদষ্পতি ফাহিম ভাই-ভাবীকে অভিনন্দন আর শুভেচ্ছা। আসলে আজকে আমাকে এত সুন্দর কিছু মুহুর্ত উপহার দেবার জন্য ধন্যবাদ সকলকে। আর রেশনুভাইকে বিশেষ ধন্যবাদ, আপনি সচলায়তনে না আসলে অন্তত আমার আসা হতো না। 
সচলায়তন, সচলায়তনের মানুষগুলো, সচলাড্ডাগুলো দীর্ঘজীবি হোক।



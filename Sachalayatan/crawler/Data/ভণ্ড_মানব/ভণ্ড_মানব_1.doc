ফেরা



সারাদিন আমার কোন কাজ নেই। আমার একটা ছোট্ট রুম আছে, সাথে বাথরুম-বারান্দা আছে। মোবাইলে ইন্টারনেট আছে। খুব বেশি প্রয়োজন না হলে আমি রুম থেকে বের হইনা। আমার রুম থেকে বের হলেই আব্বার সামনে পরতে হয়, কিন্তু আমি তার সামনে পরতে চাইনা। তাকেও বিব্রত করতে চাইনা, নিজেরও লজ্জা পেতে আর ভালো লাগে না। 
নিজের রুমে অনেক্ষণই ভাল লাগে। তাও সন্ধ্যার পর কারেন্ট থাকলে আইপিএল এর খেলা দেখতে বসি। আব্বা আড়চোখে আমার দিকে তাকায়। আমি আর এখন এসব পাত্তা দেই না। আব্বা বলেন, পাঁচ মাস তো হয়ে গেল, কি চিন্তা-ভাবনা করছো? আমি উত্তর দিই না, দাঁতের গোড়ায় জন্মানো পাথরগুলা জিহবা দিয়ে ঘষতে থাকি। মনে অবশ্য ঘুরপাক খেতে থাকে, প্রায় অর্ধবছর হয়ে গেল আমি কিছু করিনা।
সময়টা শুরুতে এতটা খারাপ ছিলনা, ছিল আমার শরীরে তেল। শুরুর দিকে দুএকটা চাকরী ফিরিয়ে দিয়ে বরং ভেতরে ভেতরে বেশ গর্ববোধ করেছিলাম। আস্তে আস্তে টান শুরু হলো। ফিরিয়ে দেয়া চাকরীগুলার একটা যদি এখন আমাকে কেউ ফিরিয়ে দিত, অনবরত প্রার্থণা করতাম। হঠাৎ করেই মনে হলো, আমি কিছু একটার পিছে ছুটছি, কিন্তু ছুঁতেই পারছিনা। নিজেকে চরম ব্যর্থ মনে হয়।
খারাপ সময়ের অভিজ্ঞতা এটাই প্রথম আমার। এর আগে জীবনে কখনো ঠ্যাক খাই নাই। ইঞ্জিনিয়ারিং পড়তে এসে ফাকিবাজি শুরু হলো আর তারই ফসল আজকের দুর্বিশহ জীবন। মানুষজন এড়িয়ে চলতে চলতে ক্লান্ত লাগে। সারাদিন চোরের মত পালিয়ে বেড়াই। বুক ধকপক করে কখন যে কার সামনে পরি। নিজে নিজেরে গাল দেই, কেন যে খাপে খাপ মিলতাসে না। মাঝেমাঝে উপরওয়ালার উপর রাগ হয়। কি এমন পাপ করেছি যে এভাবে আমার উপর থেকে মুখ ফিরিয়ে নিলেন।
বন্ধুরা সবসময় পাশে আছে। চাকরিজীবিরা খোঁজখবর নেয়। বেকার বন্ধুরা আরো বেশি নেয়। আড্ডায় চাকরিজীবি কাউকে পেলেই আর চা সিগারেটের চিন্তা করতে হয়না। শুরুতে ব্যাপারটা উপভোগ করতাম, কামাইকরা দোস্ত পাইলেই খুশিমনে কইতাম, আজকে আমার দ্বায়িত্ব তোর। এখন অনেকে অনেক ব্যস্ত। অফিস টাইমে ফোন দিলে অনেকেই বলে, একটু বিজি দোস্ত, পরে ফোন দিই। আমি আর ফোনের অপেক্ষা করিনা। এক ধরণের চাপা কষ্ট নিয়ে মনে মনে ভাবি আমি কবে বিজি হবো।
ইদানিং চাকরিওলারা ঘনঘন পার্টি দিচ্ছে। পরেছি বিপদে। বুক ফেটে যায় পার্টিতে যাওয়ার কথা উঠলেই। ভাল লাগে না এত পার্টি। তাও কাছের দোস্তরা ফোন করে ডাকে, রওনা দিছি কিনা খোঁজ নেয়। কিছুক্ষণ মন খারাপ করে আমিও চলে যাই। পার্টি মানেই একসাথে অনেকগুলো পরিচিত মুখ। সেগুলো দেখতেই ছুটে যাই। চাকরিওয়ালা আর বেকার উভয়দলেরই চাকরিবাকরির খবর নেই, আমার খবর দেই। বন্ধুদের জড়িয়ে ধরার সময় চোখ ঘোলা হয়, খুব খেয়াল করে নিজেকে সামলে নেই, যত যাই হোক লজ্জায় পরা যাবে না। হঠাৎ আমার নিজেরও পার্টি দিতে ইচ্ছা করে। 
সবচেয়ে মন খারাপের একটা ঘটনা বলি। আমাদের একটা বেকারালয় ছিল। মহাখালিতে। শুরুতে একপাল বেকার সেই বাসায় থাকতো। ধীরে ধীরে বেকারের সংখ্যাও কমতে থাকে, চাকরিজীবিরা মহাখালি ছাড়তে থাকে। শেষ পর্যন্ত দুইবেকার পরে থাকে মহাখালি, আর আমি বহিরাগত বেকার। আমরা তিনজন ম্যালাদিন বেকার ছিলাম একসাথে। ওদের বাসা ছিল আমার শেষ আশ্রয়। নিজের বাসায় একটু বেশি মন খারাপ লাগলেই বেকারালয়ে চলে যেতাম, রাতভর গল্পগুজব আর মাস্তিতে ভালোই কাটতো দিন। আমাদের মধ্যে খুব ভাল শেয়ারিং ছিল, মানে তিন বেকার অন্তঃপ্রাণ। হঠাৎ দিনদুয়েকের ব্যবধানে শুনিযে দুটোই বেকারত্বকে লাথথায়ে দূর করেছে। আর আমি হয়ে গেলাম থ্রি ইডিয়টের তিন নম্বর ইডিয়ট। বন্ধুদের সাফল্যে আমি কিঞ্চিত চুপসে গেলাম, হা হুতাসে পরলাম, হায় হায় আমার কি হবে, সবারই গতি হয়ে যাচ্ছে, আমার কবে হবে। বন্ধুরা সান্তনা দিতে ভুল করেনা। ভেতরটা আমার কষ্টে নীল। ওরা এখন অনেক ডাকে মহাখালিতে, আমি যাইনা, আমার মনে হয় এই দৃশ্যটা আমার ভালো লাগবেনা যে, রাতভর আড্ডা দিলাম তিনজন মিলে, সকাল এগারটায় ঘুম ভেঙ্গে দেখবো আমি বাসায় একা, ফোন করে একটাকে জিজ্ঞেস করবো তালা কোথায় রেখেছিস?
কথায় বলে না যে বিপদ যখন আসে চারিদিক দিয়ে আসে। এত কিছুর মধ্যে নতুন করে হানা দেয় টাইফয়েড। বুঝিনা, সারাদিন বাসায় খাই, দাই, ঘুমাই, দিনে দুইটা সিগারেট খাই, টাইফয়েড আর মানুষ খুঁজে পায়না। জ্বরে কাতরাই, মা-বাবা সেবা করে, বঞ্চিত করেনা, আমার অন্তর কাঁদে। আমার জন্য অনেক টাকাপয়সা খরচ হয়ে যায়। আমার মধ্যে কি যেন কাজ করে, বারেবারে খালি মনে হয় আমি মা-বাবার এক কুলাঙ্গার সন্তান!
অন্তরে যে কি কাজ করে এই বাজে সময়গুলোতে তা অনেক কাছের মানুষকেই বোঝানোর চেষ্টা করেছি, কেন জানি পুরোপুরি সফল হইনা। কষ্টগুলো ভেতরেই থেকে যায়, মন চায় সেগুলো ছুঁড়ে ফেলি, কিন্তু পারিনা। কষ্টগুলোকে যেন শিকল পরিয়ে একটা বদ্ধ ঘরে অল্পকিছু অক্সিজেন দিয়ে ফেলে রাখা হয়েছে, সে বেরও হতে পারেনা, ভেতরে থেকেও শান্তি পায়না। আমার মা কষ্টগুলো উপলব্ধি করেন। মা বলেন, তোর ভাল কিছু হবে। মায়ের কথাগুলো যে সান্তনা নয় বরং তার বিশ্বাস, তা আমি ঠিকই বুঝতে পারি। সবচেয়ে ঝামেলা করে আত্মীয়-স্বজন আর প্রতিবেশীরা। আমি তো এদের সামনেই পরি না, মা আমার কৌশলে এদের প্রতিহত করেন। মা আমাকে আব্বার বাঁকানজর থেকে আগলে রাখার চেষ্টা করেন। আব্বাকে বলেন যেন আমারে আব্বা কিছু না কয়। ঘুম থেকে উঠি এগারটায়, আম্মা তাও আদর করে আমার জন্য নাস্তা বানায় দেয়। আমাকে বুঝায় একটু সকাল সকাল উঠতে, তাহলে আব্বায় নাকি একটু খুশি হয়। আমি পারিনা, কেন জানি হয়ে উঠে না। আলস্যে নাকি বিরক্তিতে নাকি ক্লান্তিতে আমি জানিনা। 
শেষ দিকে আমার অভ্যাসের ব্যাপক পরিবর্তন হয়। সকাল সাড়ে সাতটা আটটার মধ্যে ঘুম ভেঙ্গে যায়। আমার ঘরে থাকতে মন চায়না। অফিস করতে মন চায়। মনে মনে কল্পনা করি, এখন হাত মুখ ধুয়ে, গোসল করে নাস্তা করবো, তারপর কাপড়চোপড় পরে অফিসের দিকে রওনা করবো, বাসা থেকে বের হয়ে মোড়ের দোকান থেকে একটা সিগারেট ধরিয়ে রিক্সায় উঠবো। সারাদিন অফিস করবো, লাঞ্চ করবো, সন্ধ্যায় ক্লান্ত শরীর নিয়ে বাসায় ফিরবো। মা আমার জন্য পিয়াজু ভেজে রাখবে, আমি দুয়েকটা খেয়েই ভাত খাবার বায়না করবো। পরের দিনের অফিসের কাজের কথা চিন্তা করতে করতে এগারটা বাজার আগেই ঘুমিয়ে পরবো। কল্পনায় জীবনটা কতো সুন্দর মনে হয়!
পাঁচ-ছ’মাস বেকার থাকা তেমন কোন ব্যাপার বা কষ্টের বোঝা আমার মনে হতোনা যদিনা এই প্রতিটি মাসের অপেক্ষায় একটি মেয়ের কষ্ট সমানুপাতিকহারে না বাড়তো। হ্যাঁ, মেয়েটির বাবা-মা ভীষণ নির্দয়। মেয়েটির একটাই চাওয়া, আমি যেন দ্রুত একটা চাকরি বাগিয়ে তাকে উদ্ধার করে নিয়ে যাই। আমিতো সেই চেষ্টাই করি, পারিনা। সে আমাকে উৎসাহ দেয়, সাহস দেয়, আমি তাকে দেই সান্তনা, বলি ধৈর্য ধরতে। ধৈর্যের বাধঁ আর মানে না। মাঝেমাঝে আমরা দুজনেই একে অন্যকে দোষারোপ করি, অপরকে দোষী করে নিজে দ্বায়মুক্ত হতে চাই। আবার ফিরে আসি, ভালবাসায়, স্বপ্ন দেখি, একদিন হবে মুক্তি, এইতো কষ্টের পরেই আসবে সুখ, আর মাত্র কটা দিনই তো!
নতুন বছর আমাদের জন্য মুক্তির বার্তা নিয়ে আসে। ফোনে আমরা দুজনই একদম নিশ্চুপ, শুধু অঝরে নোনা জল গড়িয়ে পরে আমাদের চার চোখ দিয়ে। 
[অনেকদিন পর লিখলাম। দুঃখের কাহিনী একদমই লিখতে চাইনি, তারপরও তিথী মেয়েটার কথা মনে করে লিখলাম। মেয়েটা বলে এখন বেকার। আমি বলি, একটা বিয়েশাদি করে ফেললেই তো বেকারত্ব কেটে যায়। তিথী, একটু ধৈর্য ধরো, নিজের উপর বিশ্বাস রেখো, খারাপের পর ভাল সময় আসবেই।]



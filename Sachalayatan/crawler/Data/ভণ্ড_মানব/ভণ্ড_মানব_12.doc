সচলায়তন,আমি আর কিছু সাহিত্য-কথন



[ নিচের লেখায় অনেক সাহিত্য-আইন লঙ্ঘন হতে পারে, বানান ভুল হতে পারে, দাঁড়ি-কমার ভুল থাকতে পারে, সাধু-চলিতের মিশ্রন থাকতে পারে। আগেভাগেই ক্ষমা চেয়ে নিলাম। ]
অনেক ভয় আর শঙ্কা নিয়ে লিখতে বসেছি। গত কয়েকদিন ‘অতিথি লেখক’দের নিয়ে যে কাঁটাছেড়া চলছে, ভয়ই লাগে যদি আনাড়ীলেখক,জামান সাহেব বা দলছুট এর সাথে আমার নামটাও জড়িয়ে যায়। তবে আমার ‘পরিবর্তনশীল’ বন্ধু মহিবকে বলে রেখেছি...দেখ্‌ ভাই, লেখা যদি প্রকাশ হয় খুবই ভালো কথা, লেখা নিয়ে কাঁটাছেড়া চলুক কিন্তু পরিচয় নিয়ে অন্তত কেউ যেন সন্দেহের চোখে না তাকায়...তুই ই কিন্তু আমার রেফারেন্স। নিঃসংকোচে স্বীকার করে নিচ্ছি এটি সচলায়তনে আমার তৃতীয় লেখা। যদিও আগের দুটোর কোনটিই নীড়পাতার আলো দেখেনি। তবে এজন্যে মোটেও হতাশা কাজ করে না। আমি তো আর এমন কোন সুলেখক হয়ে যাই নি যে আমার লেখা সচলায়তন প্রকাশ করতে বাধ্য থাকবে। এখন যা লিখছি সেটাও ‘অসাধারন’ কিছু হচ্ছে এমনটাও দাবি করছি না। 
সচলায়তন নিয়ে আমার মাতামাতি খুব বেশি দিনের না। হবে দিন বিশেকের। আমার খুব প্রিয় একজন মানুষের সচলায়তনে তৎপর হবার খবরেই আমার এখানে ছুটে আসা। মহিবরা মনে হয় ‘প্রিয় মানুষ’ এর কাতারে পড়ে না। নইলে কি আর দেড়বছর আগে তার দেয়া সচলায়তনের দাওয়াত উপেক্ষা করতাম? যা হোক, প্রিয় মানুষের লেখাগুলো পড়ে যথারিতি মুগ্ধ হলাম। তারপর একে একে পরিচিত মানুষগুলোর লেখা পড়তে শুরু করলাম। সব সহজ সাধারন কথাগুলোই কেমন যেন সাহিত্যের মতো মনে হয়। সাথে বসে আড্ডা দেয়া বন্ধু-বড়ভাইদের কে বিশাল সাহিত্যিক মনে হয়। দিন দিন উৎসাহ বাড়তে থাকে। অপরিচিত মানুষদের গল্প-কবিতাও নজরে পরে। তারা যাই লিখেন তাই আমাকে বেশ নাড়া দেয়। সচলায়তনে পাঠক হিসাবে আমি অন্তত এই নাড়াটুকুই খেতে চেয়েছিলাম। পুরা মজে গেলাম সচলায়তনে। আমার দিনরাত ২৪ ঘন্টা ফায়ারফক্সে অন্তত তিনটা ট্যাব খোলা থাকেঃ ফেসবুক, জি-মেইল আর সচলায়তন। ধুমপানে অভ্যস্থ হলে সিগারেটের প্রতি যে নেশা সবসময় কাজ করে তেমনি ‘সচলায়তন’এ আমি এখন অভ্যস্থ, সেই সাথে নেশাগ্রস্থও বটে।
আমি ভাবতে শুরু করলাম এরা এসব লিখে কেমনে? নিজেকে সচলায়তনের লেখকদের জায়গায় চিন্তা করি। মনে মনে নিজে লিখার চেষ্টা করি। ভাবনাগুলো গুছিয়ে উঠতে পারিনা। আমার তো সেই পরিমান সাহিত্য-জ্ঞান নেই। রসবোধেরও অভাব আছে বোধ করি। নিজে লিখার ধান্ধা বাদ দিলেও অন্যের লেখা পড়ার আকর্ষন এড়াতে পারি না। লেখাগুলো পড়ে আমার মনে হয়...আসলে লেখার ক্যাটেগরী ব্লগর-ব্লগর,গল্প,উপন্যাস,কবিতা,দিনপঞ্জি যাই হোক না কেন তা লেখকের মনের চিন্তা-ভাবনারই প্রকাশ মাত্র। আর একেই হয়তো সাহিত্য বলে। আমার ভুলও হতে পারে। এতক্ষন যে প্যাঁচাল পারতেছি তা শুধুই আমার ‘মনের ভাব’। 
গত জুমাতে মহিবের সাথে দেখা।
জিজ্ঞেস করে, ‘কি অবস্থা’?
আমি বলি, ‘সচলায়তন ঘুরি’। একটু লজ্জাও মনে হয় পেয়েছিলাম।
আমি প্রশ্ন করি, ‘এগুলা লিখোস কেমনে’?
ও হাসে। জবাব দেয়, ‘কই কি লিখি’?
আমি বলি, ‘ধানাই-পানাই ছাড়...আমারে টিপস্‌ দে...এত সাহিত্য-গাম্ভীর্য্য কেমনে আনোস’?
ও আবারো হাসে। বলে, ‘মনে যা আসে লিখি, এতো কিছু চিন্তা করিনা’।
কিন্তু আমি চিন্তা করি। মনে মনে বলি, ‘আরে আমি তো শুধু মন খুলে মনের কথাগুলোই লিখতে চাই...আমি তো সাহিত্যিক না যে আমার লেখায় সাহিত্য-ভাব থাকতেই হবে’। 
/
ভন্ড_মানব
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%72%6d%61%6e%69%75%74%69%61%6e%40%67%6d%61%69%6c%2e%63%6f%6d%22%3e%61%72%6d%61%6e%69%75%74%69%61%6e%40%67%6d%61%69%6c%2e%63%6f%6d%3c%2f%61%3e%27%29%3b'))


সাইজ সমাচার!



সাইজ। আজকে সাইজ নিয়ে ব্লগর-ব্লগর। যদিও নিজেরই সাইজ হয়ে যাওয়ার বিপুল সম্ভাবনা আছে। তবুও ঝুঁকিটা নিয়েই ফেললাম। তবে সাইজের ব্যাপারটা মাথায় কি করে এলো এটা পরে বলছি। আরেকটা ব্যাপারঃ আকার, আকৃতি, আয়তন, ফিগার, উচ্চতা, দীর্ঘতা, পুরুত্ব ইত্যাদি সবকিছুকেই একটি সাধারণ জাত ‘সাইজ’এর মধ্যেই ফেলছি।
সাইজের ব্যাপার আসলে প্রথমেই মনে হয় ‘উচ্চতা’র কথা মাথায় আসে। আমারও এসেছিল সেই পিচ্চিকালে ক্যাডেট কলেজে ভর্তি পরীক্ষার সময়। মেডিকেল পরীক্ষার(এমবিবিএস মেডিকেল ভর্তি পরীক্ষা নয় কিন্তু!) পূর্বে আমার বাপ যারপরনাই চিন্তিত। কারণ মেডিকেল উৎরানোর জন্য সর্বনিম্ন যেই সাইজ ৪' ৭'' থাকার বাধ্যবাধকতা রয়েছে আমি যে তার আধ-ইঞ্চি কমেই আটকে গেছি। শেষমেসে বাপই উপায় বাতলে দিলেন। যেখানে পুলাপান ক্যাডেট কলেজে ভর্তির আগেই ‘ক্যাডেট’ ছাঁট দিয়ে মেডিকেল দিতে আসলো তখনও আমার মাথায় তেল দিয়ে না বসানো, উস্কোখুস্কো চুল!
প্রায় ৬' সাইজের বড় ভাইয়ের বিয়ে উপলক্ষে পাত্রীর খোঁজ চলছে। এক ঘটক নিয়ে এলো পুরো ৫' ৭'' সাইজের পাত্রীর খবর। আমরাতো মহা আনন্দিত এতদিনে এক খান সাইজমত পাত্রী পাওয়া গেলো। আমি আর মামা প্রাথমিক পাত্রী দর্শনে গেলাম। কিন্তু খটকা লাগলো। মামাকে বললাম, ‘মামা, পাত্রীর সাইজ তো সাইজমতো মনে হচ্ছে না।’ মামা ভ্রু কুচঁকে জবাব দিলেন, ‘ঘটক শালা নিশ্চিত হিলের সাইজ শুদ্ধা কাউন্ট করছিলো।’
এবার একটু ফিগারের ব্যাপারে আসি। এদিক থেকে পুরুষের কাঙ্খিত সাইজ ৩৬-২৪-৩৬ আর নারীর ক্ষেত্রে বোধহয় ৬-প্যাক। তবে এগুলো সাইজমতো পাওয়া চাট্টিখানি কথা না। ঢালিউড নায়িকাদের যদি বিবেচনায় নেয়া হয় তবে পুরুষের কাঙ্খিত সাইজের সবগুলো ভাগ কেন জানি একই ডিজিটে প্রকাশ পায়। দেশীয় নারীদের সাইজ নিয়ে ঘাটাঘাটি না করে আমরা বরং আমাদের পাশের দেশে যাই, সেখানে নাকি ‘সাইজ ০’ বলে কি একটা পাওয়া যায়! আর বাঙ্গালী পুরুষের যে কয় প্যাকই থাকুক না কেন বাড়তি যে প্যাকটি যুক্ত হয় তার নাম ‘ভূড়ি-প্যাক।’ এই প্যাকহীন পুরুষ যেন পৌরষহীন কোন পুরুষ। সবাই তার দিকে যেন কেমন কেমন করে তাকায়। কেউ কেউ ‘হাফ-লেডিস’ বলেও গাল দেয়। বাংলাদেশের পুলিশ আর সিনেমার হিরো সম্প্রদায় সম্ভবত এই প্যাকের অধিকারীদের শতকরা সত্তর ভাগ দখল করে। আচ্ছা, পুলিশ নাহয় ঘুষ খেয়ে ভূড়ি বানায় কিন্তু সিনেমার হিরোগুলা বস্তাতুল্য সাইজগুলা ক্ষণে ক্ষণে আপ-ডাউন কইরাও নিজেদের সাইজ ঠিক রাখতে পারেনা কেন? 
পোশাক-আশাকের বেলায় সাইজের প্রসঙ্গ আসলেই আমার মনে পরে যায় সুন্দরী প্রতিযোগিতাগুলোর কথা যেখানে আমি মুগ্ধ হয়ে স্বল্পবসনা নারীদের দেখি। মেয়েদের রেসলিং আমি ভালু পাই। সেখানকার মেয়েদের সাইজ এবং তাদের পোশাকের সাইজের বৈপরিত্ত আমাকে পুলকিত করে। তবে পোশাক-আশাকের সাইজ খুবই গুরুত্বপূর্ণ। খুব বোঝা যায় যখন নর্থ সাউথ ভার্সিটি এরকম বিজ্ঞপ্তি প্রকাশ করে। বিষয়টা ঘোলা করবেন না দয়া করে। পোশাকের সাইজ আর শালীনতার সম্পর্কটা যে সবসময়ই ধরে এসেছি সমানুপাতিক! সেদিন গিয়েছিলাম নিউমার্কেট। এক দোকানে দেখি চ্যাংরা টাইপের এক পুলা আইছে জিন্সের প্যান্ট কিনতে। দোকানী হের মাজার সাইজ মাইপা কয় ২৮”। কিন্তু হেই পুলায় প্যান্ট চায় ৩২”। আমি বুঝে নিই...এই ডি-জুস পুলাপাইন প্যান্টের চেয়ে প্যান্টের তলার আন্ডারওয়ারের ব্রান্ডটাই মাইনসেরে দেখাইতে বেশি আগ্রহী!
পড়াশুনা বিষয়ক সাইজের কথা আসলেই মনে পড়ে ভার্সিটির মোটা মোটা কিছু বইয়ের কথা যেগুলোর শুধুমাত্র সূচীপত্র খানাই হেড স্যার পড়াতেন। কিছু কিছু স্যার লেকচার দিতে গেলে থামতেনই না। একজনের লেকচার সাইজে এত দীর্ঘ হতো যে উনি ক্লাস টাইম পার করে উনার গাড়ির বনেটে আর শূন্যে হাতের ইশারায় ইশারায় শেষ করতেন। আর পরীক্ষায় নম্বর প্রদানে অনেক শিক্ষকই উত্তরপত্রের পুরুত্বের উপর নির্ভর করতেন। আমার স্কুলে ছিলো সেরকমই এক স্যার, নিতেনও বাংলা ২য় পত্র। ভেতরে কি আছে দেখার খবর নাই, উত্তরপত্র সাইজে কতো চওড়া হইছে উনি সেটা বিচার করতেন। রচনা, ভাব-সম্প্রসারণ যে যেমনে যা পারতো লিখতো আর লম্বা করতো, সেই সাথে উত্তরপত্রের সাইজও বাড়তো, ফলাফল পরীক্ষায় উচ্চনম্বর প্রাপ্তি! একবার গোলযোগ বাঁধলো। স্যার উত্তরপত্র যাচাই-বাছাইয়ে মনযোগী হলেন। আমরা সবাই তো ভয়ে কাঠ, কি সব যে আছে খাতায় লেখা। স্যার আমার এক দোস্তকে(প্রায় সময়ই সর্বোচ্চনম্বর প্রাপ্ত ছাত্র) ডাকলেন, বললেন ‘খুব তো খাতা ভারি করেছিস’। এই বলে দোস্তর উত্তরপত্রের ‘শরৎ’ রচনাটি সবার উদ্দেশ্যে পড়ে শোনাতে বললেন। আমার বন্ধু স্যারের অগ্নিদৃষ্টি উপেক্ষা করতে পারলো না, ভয়ে ভয়ে পড়া শুরু করলো, ‘শরৎ ছয় ঋতুর মধ্যে শ্রেষ্ঠ ঋতু। শরৎ এর কাছে বাকি ঋতুরা কোন বেইলই পায়না। শরৎ কালেই জন্ম আমাদের বিশিষ্ট সাহিত্যিক, ঔপন্যাসিক, গল্পকার, ছড়াকার, কবি, নাট্যকার, রাজনীতিবীদ, অভিনেতা আরো নানান গুণে গুণান্বিত শরৎ চন্দ্র চট্টোপাধ্যায়ের। আর শরৎ এ জন্ম তাই অনুপ্রানিত হয় শরৎচন্দ্র শরৎকাল নিয়ে বহু কবিতা লিখেছেন যার জন্য নোবেল পুরুষ্কারও পেয়েছেন। মানুষ তাকে শরৎবাবু বলেও ডাকতো। শরৎএর বিশেষ বৈশিষ্ট্য হলো কাশফুল। চারিদিকে যেন কাশফুলের গরম ছোঁয়া, ভাবনাহীন জীবন আনে...’...শেষ করার আগেই বন্ধুর পিঠে দরাম করে পরলো বাংলা ২য় পত্রের বিশালদেহী বই খানা! স্যার বই, খাতা, স্কেল যাই সামনে পেলেন দোস্তরে সাইজ করতে কাজে লাগালেন।
আহা। প্যাঁচাল পারতে পারতে লেখা পাঠককে অধৈর্য করে দেবার পর্যায়ে চলে গেলো। ও আচ্ছা সাইজের ভূঁতটা এলো কোত্থেকে? সাইজের ব্যাপারটা মাথায় এলো সেদিন একটা চাকরীর লিখিত পরীক্ষা দিতে গিয়ে। সাইজ নিয়ে গন্ডোগোল না লাগলে চাকরীটা মনে হয় হয়েই গেছিলো! সে আরেক মাঝারী কাহিনী আর সে কাহিনী নাহয় আরেকদিন বলবো।
/
ভণ্ড_মানব


বিজয়ের গল্পঃ সেপ্টেম্বর অন যশোর রোড




সেদিন গিয়েছিলাম এক বন্ধুর বাসায়। রাত ঘনাতেই বন্ধু মোবাইলে ব্যস্ত হয়ে পড়লো। আমিও হাজিরা দেয়ার মত করে মোবাইলের কাজটুকু সেরে ফেললাম। কিন্তু বন্ধু আমার নব্য প্রেমিক; তার শুধু হাজিরা দিলে চলে না, পুরো ক্লাস করতে হয়। কিছুক্ষণের মধ্যেই তাই একা হয়ে পড়লাম। বাসায় বিনোদনের ব্যবস্থা নেই বললেই চলে। অবশ্য একগাদা বইপুস্তক চোখে পড়লো। আমার বইপত্র বা ইতিহাস ইত্যাদি বিষয়ে জ্ঞান খুবই সীমিত। এসব ব্যাপারে আমার আগ্রহ যে খুব একটা কাজ করে না এটা নির্দিধায় মেনে নিই। তারপরও সময় কাটাতেই এটা ওটা নাড়াচাড়া করতে লাগলাম। কারেন্ট অ্যাফেয়ার্সের কোন এক সংখ্যায় ‘মুক্তিযুদ্ধে বিদেশীদের ভূমিকা’ টাইপের একটা লেখায় জানলাম অ্যালেন গিন্সবার্গের (উচ্চারণ জিন্সবার্গও হতে পারে, ইংরেজীতে Allen Ginsberg) ‘সেপ্টেম্বর অন যশোর রোড’ কবিতাটির কথা। এই বয়সে এসে ব্যাপারটা জানলাম ভেবে কিছুটা লজ্জাই পেলাম। আমি নিশ্চিত যে সচলায়তনের মুটামুটি সবাই ‘সেপ্টেম্বর অন যশোর রোড’ কবিতাটির ব্যাপারে জ্ঞাত। তাই দয়া করে আমাকে বাড়তি লজ্জায় ফেলবেন না।
আসলে ‘সেপ্টেম্বর অন যশোর রোড’ কবিতাটির ব্যাপারে আমার জানা উচিত ছিল; কারণ ইংরেজী কবিতাটির বহু অনুবাদ বাংলায় হয়েছে, মৌসুমী ভৌমিক কবিতাটি নিয়ে ‘যশোর রোড’ নামে একটি গানও গেয়েছিলেন। কবিতাটির বিষয়বস্তু নিয়ে বাংলা নাটকও নাকি নির্মিত হয়েছে। দোষ তো আমার নিজেরই; না নিজের জ্ঞান আছে?, না জ্ঞানের পিছে আমি আছি?
যদিও অনেকেরই ‘সেপ্টেম্বর অন যশোর রোড’ কবিতাটি পড়া আছে, তবুও ১৫২ লাইন কবিতার শেষের কয়েক লাইনের অনুবাদ এখানে দিলাম।
আর কতো মানুষ তীব্র কষ্টে পাড়ি দেবে ‘মায়ান’দের পথ ধরে?
আর কতো শিশু কান্নার ধাঁধায় পড়বে?
আর কতো পরিবার হারিয়ে যাবে শূন্যতায়?
আর কতো বৃদ্ধ দাদীরা স্বর্গীয় আত্মায় পরিনত হবেন?
আর কতো মানুষের রুটি জুটবে না?
আর কতো খালারা দিশেহারা ছুটাছুটি করবে?
আর কতো বোনের খুলি মাটিতে লুটাবে?
আর কতো বৃদ্ধ দাদার আওয়াজ চিরদিনের জন্য বন্ধ হয়ে যাবে?
আর কতো পিতা দুঃখের বিলাপ করবে?
আর কতো ছেলে নিরাশ্রয় হবে?
আর কতো সন্তান অনাহারে থাকবে?
আর কতো চাচা অসুস্থ পা বয়ে বেড়াবে?
লক্ষ শিশুর কান্না।
লক্ষ মায়ের অশ্রু ভেজা চোখ।
লক্ষ ভাইয়ের কষ্টের হাহাকার।
লক্ষ সন্তানের অজানার পথে চলা।
অনুবাদে ভুলভ্রান্তির শেষ থাকবে না জানি। যারা আগেই কবিতাটি পড়েছেন বা ভবিষ্যতে পড়বেন তাদের মেজাজ খারাপ করে দেয়ার জন্য দুঃখিত এবং ক্ষমাপ্রার্থী।
‘সেপ্টেম্বর অন যশোর রোড’ কবিতাটির রচয়িতা অ্যালেন গিন্সবার্গ সম্পর্কে জানতে চাইলে যেতে পারেন এই লিংকে। 
‘সেপ্টেম্বর অন যশোর রোড’ মুক্তিযুদ্ধে অবদান রেখেছে কারণ তার কবিতাটি দেশে বিদেশে আমাদের মুক্তিযুদ্ধের পক্ষে জনসমর্থন তৈরীতে ভূমিকা রেখেছে। মুক্তিযুদ্ধ চলাকালীন সময়ে সেপ্টেম্বর মাসে বন্যা এবং যুদ্ধ এই দুইয়ে মিলিয়ে প্রচুর বাংলাদেশী যশোরের সীমান্ত ধরে কোলকাতা চলে যায়। বন্যা আর পাকিস্তানি মিলিটারীদের অত্যাচারে জীর্ন মানুষের জীবনের গল্প ফুটে উঠেছে ‘সেপ্টেম্বর অন যশোর রোড’ কবিতায় যা অ্যালেন গিন্সবার্গ রিফিউজি ক্যাম্পগুলোতে গিয়ে প্রত্যক্ষ করেছিলেন। কবিতার পুরোটাই অসাধারণ। চোখ বুলিয়ে নিতে পারেন এখান থেকে।
বিজয়ের মাসে অ্যালেন গিন্সবার্গের জন্য রইলো লাল সালাম।



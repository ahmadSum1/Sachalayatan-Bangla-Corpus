একটি সুন্দরী প্রতিযোগীতা!



গত শুক্রবার দুপুরের দিকে টিভি নিয়ে নাড়াচাড়া করছি। চঞ্চল মন আমার। এক চ্যানেলে বেশিক্ষণ থাকতে ভালো লাগে না। এদিক-ওদিক ঘুরাঘুরি করতে করতেই এক চ্যানেলে একগাদা সুন্দরীর(!) আনাগোনা দেখে থমকে গেলাম। কোন এক অজানা আকর্ষণে আর চ্যানেল বদলানো হলো না। সেখানে চলছে এ বছরের সুন্দরী তারকার সন্ধান। কুরবানির হাটেঁ গরু খোঁজার মতো করেই চলছে সেরা সুন্দরীর সন্ধান। হাজার খানেক সুন্দরী(স্বীয়-স্বীকৃত) আবেদনকারী থেকে প্রাথমিক ভাবে বাছাই করা হয়েছে দু’শ জন সুন্দরীকে(নিম্নমানের বিচারকদ্বারা বিচারকৃত), এরপর দু’শ জন থেকে ছেটেঁ ফেলা হলো আরো দের’শ জনকে(মধ্যমসারীর বিচারকদ্বারা সম্ভবত)। পঞ্চাশ জনের অর্ধাংশ আবার সাগর থেকে মুক্তো খুজেঁ নেয়ার মতো করে নির্বাচিত করা হলো(অবশ্যই সেরা বিচারকদের বিবেচনায়)। আমি তাদের বিচারকার্য বিশ্লেষণ করতে পারি না, আমার কেন জানি সবই ভালো লাগে, সবাইকেই পরমা সুন্দরী মনে হয়।
হুম, আসলেই সবাই পরমা সুন্দরী। এতো এতো সুন্দরী দেশে থাকতেও ডাক্তার আর প্রকৌশলীরা কেন ‘প্রথম আলো’র ‘পাত্রী-চাই’ বিভাগটি বিজ্ঞাপনে ভরিয়ে ফেলেন বোধগম্য হয় না। সব সুন্দরীই ফর্সা, ধবধবে ফর্সা, গল্পের সাদা ভূতের মত; যারা একটু শ্যাম বর্ণের তারা মনে হয় বাছাইকৃত পচিঁশজনে জায়গা করে নিতে পারেনা। সবারই চোখে একই কাজল, সবারই ঠোঁটে লাল-গোলাপী লিপস্টিক, চুল বিশেষভাবে সাজাঁনো। খোলা চোখে এদের সৌন্দর্য একই মনে হয়। এদের আলাদা করতে বিশেষ চোখের দরকার। বোধ করি বিচারকগণ নিশ্চই বিশেষ চোখের অধিকারী।
সুন্দরীরা নানান ঢংয়ে পোজ দেয়, হাঁটাহাঁটি করে, সামন দেখায়, পেছন দেখায়। ক্যামেরাম্যানগুলাও যথেষ্ঠ দক্ষতার পরিচয় দেয়। তারা সাইড-ভিউ নেয়, মাঝে মাঝে জুম করে। ক্যামেরাওলাদের কি দোষ দিব। মেয়েদের বুক এমনিতেই একটু চেতানো থাকে আর সুন্দরী প্রতিযোগীতায় আসা মেয়েরা স্বাভাবিকতাকেও ছাড়িয়ে যায়। শরীরের দ্বারাই নিজেদের সৌন্দর্যের বিচার করতে চায়। ক্যামেরাম্যান কি করবে? বিচারক কি করবে? আর আমরাই বা কি করবো? আর আমার অবশ্য দর্শক হিসেবে এই সৌন্দর্য(!) দেখতে খারাপ লাগে না। 
পোশাকের দিক দিয়ে আজকাল মেয়েরা বড়ই আধুনিক। খুব কম সংখ্যক মেয়েই বাঙ্গালী সাজে সজ্জিত। তারপরও আশার কথা বেশি সংখ্যক মেয়ে থাকে সালোয়ার-কামিজ পরিহিতা। আর কিছু আটঁসাটঁ শার্ট-প্যান্টে জড়ানো অর্ধ-পুরুষ তো আছেই। চুড়িঁ-বালা, গলার মালা, উচ্চতা-বর্ধনকারী জুতা সবকিছুতেই পরিপাটি থাকে প্রতিযোগী্রা। পোশাক, মেকাপ আর বিশেষ পোজ যেকোন প্রতিযোগীকেই করে তোলে নজর কারা সুন্দরী। তারপরও কেমনে জানি হাজার হাজার মেয়ের মধ্যে একজনই পায় সেরা সুন্দরীর মুকুট।
বিচারকগণ এই কঠিনতর কাজটা কিভাবে করেন তা বুঝতে পারি যখন সেরা পচিঁশে পৌছাতে প্রতিযোগীদের এটা-ওটার জবাব দিতে হয়। নিজেদের কথাবার্তা, বাচনভঙ্গি, উপস্থাপনা, নিজস্বতা আর বুদ্ধিমত্তা দিয়ে যে বিচারকদের কাবু করতে পারে সেই পরবর্তী পর্বের টিকিট পায়। বেশির ভাগ প্রতিযোগীদেরই বাংলার ফাঁকে ফাঁকে ইংরেজী বলতে শোনা যায়, তারচেয়ে কিছু সংখ্যক কম সুন্দরী ইংরেজীর সাথে কিছুটা বাংলা মিশিয়ে বলে। তবে আশার কথা(!) বেশকিছু সুন্দরীকে পুরোটাই ইংরেজী বলতে শুনলাম। আরে বিশ্ব-সুন্দরী প্রতিযোগীতায় তো ইংরেজী ভাষাই ব্যবহার করতে হবে। ভাবতে ভালৈ লাগে বাংলাদেশের সুন্দরীরা এগিয়ে যাচ্ছে। 
সুন্দরীদের দেখতে থাকি। মুগ্ধ হতে থাকি। মাঝে মাঝে বিজ্ঞাপন বিরক্ত সহ্য করতে হয়। চেনা পরিচিত কাউরে দেখা যায় কিনা খেয়াল করি। হঠাৎ দেখা হয়ে যায় ‘ফার্স্ট-ডেট’ এর ‘হনুমান-কন্যা’র(নাটকে তার মোবাইল রিংটোন ছিল হনুমানের ডাক ) সাথে। আমি তো অবাক। প্রতিষ্ঠিত অভিনেত্রী(!) এখানে কি করে? কিন্তু সেও সমানতালে প্রতিযোগীতা করতে থাকে। সব বাধাঁ অতিক্রম করে সেরা পচিঁশেও ঢুকে পড়ে। আমি বুঝে নিই; তার এখন কেন্দ্রীয় নায়িকার পার্ট করতে মঞ্চায়, সাইড-নায়িকা হয়ে হনুমানের ডাক হেঁকে আর কতো ফার্স্ট-ডেট করা যায়? 
সেরা পচিঁশ নির্বাচনের পর সুন্দরীদের মধ্যে মিশ্র প্রতিক্রিয়া। কেউ সুখের হাসি হাসে, কারো কারো সুখে চোখে পানি চলে আসে, কেউ দুঃখে কাঁদে, কেউবা দুঃখের মাঝেও ভদ্রতার হাসি দেয়(এই দলকেই আমার বেশি পছন্দ)। এক সুন্দরী বাদ পড়ার পরও আত্ববিশ্বাস ধরে রাখে। বলে, ‘I know I am better than many of the selected candidates!’ টিকে যাওয়া এক সুন্দরী কয়, ‘I am so glad, I am so happy, I am so lucky!’ কেউ কেউ পরাজয় মেনে নেয়। বলে, ‘হয়তো আমি এর যোগ্য না’। কেউ কেউ অভিযোগ জানায়, ‘আমি তো ইন্টার ফার্স্ট ইয়ারে, আমাকে বলেছে অনার্সে ভর্তি হয়ে আবার ট্রাই করতে’। আরেক গ্রুপের জন্য তো সেরা সুন্দরী না হতে পারা রীতিমতো আত্বহত্যা করার কারন হয়ে দাঁড়ায়। তেমনই একজন বলে, ‘Judges didn’t understand this was my life!’ এসব মন্তব্য শুনে আমি হো হো করে না হাসার কোন কারন খুজেঁ পাই না।
বিচারকরা অবশ্য বাংলা ইংরেজীর মিশ্রণ, আঞ্চলিক ভাষা ব্যবহার ইত্যাদি পরিহারের ব্যাপারে জোর দেন। কিন্তু কে শুনে কার কথা। প্রতিযোগীতার উপস্থাপিকাই যেখানে যত্রতত্র বাংলা ইংরেজী মিশিয়ে কথা বলছে(শুধু এই দুই ভাষাই সে জানে মনে হয়, আরো কয়েকটা জানলে সেগুলোও মিশাইতো নিঃসন্দেহে), সেখানে প্রতিযোগীরা মিশ্র ভাষা ব্যবহার না করলে বেমানানই দেখায়। উপস্থাপিকার ভাষা হুবহু নকল(শুধু নামটা ছাড়া )করেই আজকের লেখা শেষ করছি, ‘Dear viewers, দেখা হবে next week এ। Till then ভালো থাকবেন। এই বলে আমি ভণ্ড_মানব/vondo_manob(জানিনা কোনটা হবে ) আজকের মতো signing off!’ 
বিঃদ্রঃ এটি সুন্দরী প্রতিযোগীতার কোন সমালোচনামূলক লেখা ভেবে ভুল করবেন না। 
/
ভণ্ড_মানব


পরিবর্তিত জীবনে অপরিবর্তনশীল হাতছানি!



আমার পরিবর্তিত জীবন। বেকার জীবন। সপ্তাহ দুয়েক আগেও ছাত্রই ছিলাম বলা যায়। কোত্থেকে কি হয়ে গেলো, মাত্রতো সেদিন ট্রেনে করে ঢাকা আসলাম, ঘুমিয়ে না ঘুমিয়ে কয়টা ক্লাস করলাম, বন্ধুদের সাথে চা টা খেয়ে আড্ডা দিলাম, কয়দিন বাদে বাদে কয়টা পরীক্ষা দিলাম, শুনি যে পাশ করে গেছি, হাসিনা এসে সার্টিফিকেট দিয়ে গেলো আর আমি কিনা হয়ে গেলাম এক বেকার যুবক! চার চারটা বছর লাগলো ইঞ্জিনিয়ার হতে আর বেকার হতে কিনা লাগলো একদিন! একদম ফ্রেশ গ্রাজুয়েট প্লাস একদম ফ্রেশ বেকার। 
বেকার জীবনের নানান অভিজ্ঞতা কমবেশি সবারই আছে। আমার স্বল্প বেকার জীবনও সেই অভিজ্ঞতা অর্জন করা শুরু করেছে। বেকার জ়ীবনের শুরুতেই যেই ব্যাপারটা আমাকে বিব্রত করছে তা হলো...একই ছাদের নিচে ২৪ ঘন্টা বাপ-বেটার সহবস্থান। আমি বেকার, উনি অবসরপ্রাপ্ত। সারাদিন কামকাজ না পেয়ে এমনিতেই উনার মেজাজ সবসময় খিটমিটে হয়ে থাকে, আমিও কম কিসের? আমারও কামকাজ নাই। তাই উনার সাথে সমানতালে আমিও খিটমিটিয়ে যাই। বাপ সরাসরি কিছু বলেন না। তবে উনার চাহুনি দেখলে আমি মনোবিজ্ঞানী হয়ে যাই। খুব সুন্দর পড়ে ফেলি, উনি বলছেন...হারামজাদা তোকে দক্ষিণখানের জমি বিক্রি করে পড়ালেখা করাইছি আর তুই কিনা এখনো আমার ঘাড়ের উপর বসেই খাচ্ছিস। আমি মার কাছে যাই। অভিযোগ জানাই। মা উল্টা আমারে সতর্ক করেন, ‘চাকরি বাকরি কিছু একটা জোগাড় কর, তোর বাপ এমন করবেই, তোর দাদাও তোর বাপেরে এমন বেকারত্বের খোটা মারতো, কথা শুনতে শুনতে না পেরে তোর বাপই একদিন ঘর ছেড়ে বের হয়ে গেছিলো’। আমি মনে মনে হাসি। আব্বায় তো ম্যালা বোকা আছিলো, আমি কিন্তু আব্বার মতো বোকামী করুম না।
চার বছরে কত কত সিস্টেম ম্যানেজমেন্ট পড়লাম। স্টুডেন্ট, টিচার, ক্যাফেটেরিয়া, লাইব্রেরী, হোস্টেল আরো বহুত কিসিমের ম্যানেজমেন্ট সিস্টেমের অ্যানালাইসিস করতে হইছে। তবে ‘মানি ম্যানেজমেন্ট সিস্টেম’ এর ইমপ্লিমেন্টেশনটা মনে হয় বেকার জীবনে এসেই করতে হলো। আরে কয়দিন আগে প্যাকেট প্যাকেট বেনসনের হিসাবও কোন ফাঁক গলে বেরিয়ে যেত আর এখন একখান বিড়ি খাইতেও কত কি চিন্তা করতে হয়। ইদানিং ৫/৬ টাকার রিক্সা-পথ হেঁটেই পাড় করি। মাঝারী সাইজের দূরত্বও লোকাল বাসেই সেরে নেই। তাও ভাড়া নিয়ে প্রায়ই ক্যাঁচাল লাগায় দেই। সবসময় ধান্ধায় থাকি কিভাবে চললে গাঁটের পয়সা কিছুটা বাচঁবে। বড় ভাইদের সাথে মিশি, ছোট ভাইদের এড়িয়ে চলি। আম্মা মাঝে মাঝে বাজারে পাঠান টুকটাক কেনাকাটা করতে, বাকী টাকা আর ফেরত দেই না। এভাবেই চলছে অভাব অনটনের বেকার জীবন।
আরে আরে ভাইজানেরা এই প্যারা পড়ে ইমোশনাল হয়ে পড়বেন না। লেখাগুলা আসলে আমিই বেকারদের প্রতি কিছুটা ইমোশনাল হয়ে বাংলা সিনেমা স্টাইলে লিখে ফেলেছি। আপনাদের দোয়ায় আল্লাহর রহমতে অভাব অনটন এখনো আকঁড়ে ধরে নাই। পুরা ৫০০০ টাকার টিউশনি করছি, বহাল তবিয়তে ডাইরেক্ট বাসে করে ঢাকা শহর ঘুরে বেড়াচ্ছি, বড়ভাই ছোটভাই যাদের সাথেই আড্ডায় বসি না কেন বিড়ি ঠিকই শেয়ারে ফুঁকে যাচ্ছি, বাজারের বাকী টাকা আগেও কখনো ফেরত দিতাম না আর এখন তো দেয়ার প্রশ্নই উঠে না। আছি ভালো, বেশ আছি।
মিরপুর থেকে উত্তরা টিউশনিতে যাই। আগে বাসা থেকে টিউশনিতে গেলে সবসময় সেখান থেকে বোর্ডবাজার যাওয়ার তালে থাকতাম, আর ফোন করে আম্মাকে বলতাম, ‘আম্মা আইইউটি গেলাম গা’। যেখানেই থাকি না কেন লাল দেয়ালগুলো যে কি অদ্ভুত আকর্ষণে টানতো তা বুঝাতে পারবো না। এখনও টিউশনিতে যাই উত্তরা কিন্তু গাজীপুরের বাসে আর চড়া হয় না। চার বছর আইইউটিতেই পড়ে থেকেছি। যেই ঢাকা-গাজীপুর ভ্রমণ ক্লান্তি আর বিরক্তিতে খুব বেশি করা হতো না, সেই ঢাকা-গাজীপুর ভ্রমণ এখন মনে হয় প্রতিদিন করি। হায়রে কি ছিল জীবন আর এখন চলছে কি জীবন!
আগে পকেটে সবসময় একটা চাবির গোছা থাকতো। আইইউটির রুম আর লকারের চাবি। চাবির রিং এ লেখা ছিল ‘hell to live, heaven to leave’। আইইউটিতে যখন ঢুঁকি বড়ভাইরা আমাদের সবাইকে উপহার দিয়েছিল চাবির রিংটা। বড়ভাইরা অবশ্য পড়ালেখার চাপজর্জরিত আইইউটি জীবনকে hell আর আইইউটি ছাড়ার পর উজ্জ্বল ভবিষ্যতকে heaven বুঝিয়েছিলেন। কিন্তু আমার জীবনতো চারবছর heaven এ পার করে এসে এখন বের হয়ে পুরা hell হয়ে গেছে। 
বেকার জীবনে এসে সবকিছুর সাথেই মানিয়ে নিচ্ছি ধীরে ধীরে। শুধু সময় লাগছে আইইউটিকে বাদ দিয়ে জীবনটা চিন্তা করতে। জানিনা কি অদৃশ্য বন্ধনে এখানে আটঁকা পড়েছি। আইইউটি, আইইউটি জীবন, আইইউটির দোস্তরা সবকটাকেই সমানতালে মিস করছি। কেন এত অল্প বয়সেই ইঞ্জিনিয়ার হতে গেলাম? কেন এত তাড়াতাড়িই আমি বেকার হয়ে গেলাম? তাও বেকার হয়েছি ভালো কথা। বেকারের দুঃখ কষ্টের কারনে থাকবে অর্থের টানাটানি, পারিবারিক কলহ, বেকারত্বের গ্লানি। কিন্তু আমার কষ্ট, আমার দুঃখ কেন শুধু ঐ লাল দালানগুলোকে কাছ থেকে না পাবার কারনে। জানি লাল বরাবরই আমার অপ্রিয় রঙ, তবুও কেন সারাজীবন আমায় কাঁদাবে ঐ লাল ইটের দেয়ালগুলি?
/
ভণ্ড_মানব


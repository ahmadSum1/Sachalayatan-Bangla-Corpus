অর্থনীতির লোকগাঁথা



অর্থনীতির সূত্র কমই জানা। কিন্তু অর্থনীতি নিয়ে বলার ইচ্ছার কমতি নেই। তাই আমার বলা কথাগুলো কোন বিশেষজ্ঞ মতামত হবে না। বরং হবে লোকে অর্থনীতিকে যেভাবে দেখে সেভাবে দেখা। গণমানুষ পরিবেশ, সামাজিক সম্পর্ক, আবহাওয়ার পূর্বাভাষ করে সাধারণত ফোকলোর বা লোককথা অনুসরণে। লেখাটা তাই অর্থনীতির লোকগাঁথা।
যুক্তরাষ্ট্রের সাম্প্রতিক অর্থনৈতিক ধ্বসকে সাধারণভাবে বর্ণনা করতে গেলে যেটা বলতে হয়, বাজার চাঙ্গায় ধনীর লাভ, বাজার মঙ্গায়ও ধনীর লাভ। বাজার ভাল থাকলে গরিব কোন রকমে বেঁচেবর্তে থাকে কিন্তু বাজার মন্দা হলে গরিব মরে - বংশপরম্পরায় ঋণের পাহাড় মাথায় নিয়ে মরে, চাকরি হারায়, আত্মহত্যা করে। যদি সহজভাবে দেখি - কিছুদিন আগে যে জমি কিনেছি ১০০ ডলারে তা আমি বাজার চাঙ্গা থাকার সময়ে বিক্রি করে বেশ লাভবান হয়েছি। এখন মন্দার সময় একই জমি কিনছি ৭৫ ডলারে। কেনার ক্ষেত্রে লাভবান হচ্ছি। তেমনি বাজার ফিরে আসলে বিক্রি করে আরও বেশি লাভবান হব কারণ আমার এই জমি এখনই বিক্রি করার তাড়া নেই। অর্থাৎ আমার পয়সা আছে আমি সুযোগ বুঝে যুতসই দাম পেলে বিক্রি করব এবং লাভবান হব। সাধারণ জনগণের কাছে দিনযাপনের পয়সাই নেই তাদেরকে আরও কমদামে দিলেও তারা ওই জমি কিনতে পারবে না। একই কথা শেয়ার, বন্ড, সিকিউরিটি ইত্যাদির ক্ষেত্রেও প্রযোজ্য। শেয়ার বাজার নিয়ন্ত্রণ করে যে ধনীরা তারা বাজারের সুবিধা আদায়ের জন্য পরিকল্পনামাফিক কাজ করে। বাজার যদি পড়ে যায় তার সুবিধাও বড় বিনিয়োগকারীদের পক্ষে যায়। যেখানে স্বল্প পুঁজির বিনিয়োগকারীরা ক্ষতিগ্রস্ত হয়।
এইসব ধড়িবাজির যাঁতাকলে পড়ে সর্বস্বান্ত হয় গরিব খেটে খাওয়া মানুষের দল। চাকরি হারায়। মধ্যবিত্ত সামাজিক অবস্থান থেকে ছিটকে পড়ে। কেউ কেউ উদ্বেগটা ধরে রাখতে না পেরে আত্মহত্যাও করে।
আমেরিকার সরকার সবরকম পতনের হাত থেকে অর্থনীতিকে বাঁচাতে তাদের সংসদে উদ্ধার প্রস্তাব পাশ করেছে। এটা এখন আইনে পরিণত হয়েছে। সিদ্ধান্ত হয়েছে ফেডারেল রিজার্ভ সত্তর হাজার কোটি মার্কিন ডলার খরচ করবে এসব পতনশীল বানিজ্যিক প্রতিষ্ঠানগুলোর পতন ঠেকাতে। আর্থিক প্রতিষ্ঠান, গাড়ি (ফোর্ড, ক্রাইসলার, জিএম), বাড়ির ব্যবসায় জড়িত প্রতিষ্ঠানগুলো এরমধ্যে উল্লেখযোগ্য। বলা হচ্ছে এসব টাকা যে সরকার ওসব পতনোন্মুখ প্রতিষ্ঠানগুলোকে দিবে এগুলো জনগণের টাকা। অর্থাৎ জনগণের করের টাকা। আমার প্রশ্ন সত্তর হাজার কোটি ডলার কি আমেরিকার কোষাগারে বেকার পড়েছিল যে তারা এসব টাকা আইন করে এমন এক লাভজনক বিনিয়োগ করতে চাচ্ছে? উত্তর হল আমেরিকার কোষাগারে এবাবদ খরচ করার মত কানাকড়ি পয়সাও নাই। এ সবই প্রাক-কল্পিত ব্যয় হিসেবে কাগজে কলমে হিসেব নিকেষ করে কাকে কোন রীতিতে, কোন শর্তে কত পর্যন্ত টাকা দেবে তার পরিকল্পনা করা হয়েছে মাত্র। এ পরিকল্পনাও আবার একেবারে কংক্রিট কোন প্রকল্প না। একটা সীমাপরিসীমা নির্ধারণ করার কাজ করেছে মাত্র আমেরিকার সংসদ। শুধুমাত্র আমেরিকার বাজারকে ঠেস দেয়ার জন্য।
কোষাগারে নগদ টাকা নেই অথচ পৃথিবীজুড়ে তোলপাড় ‘সত্তর হাজার কোটি ডলার’ নিয়ে। কি মজার ব্যাপার দেখুন। বাঙলাদেশের মত কিছু দেশ বলছে বিশ্বজুড়ে অর্থনীতির মন্দা আমাদের উপর কোন প্রভাব ফেলবে না। কথাটা একধরণের ছেলেভুলানো কথা। আমাদের উপর প্রভাব পড়বে অনিবার্যভাবেই। কীভাবে ব্যাখ্যা করব না; কেউ যদি বিপরীত মত দেন তাহলে ব্যাখ্যা দিন। যাই হোক, আমেরিকার সরকার এখন চুরি করুক (ইরাক), ঋণ করুক (বিশেষ করে চীন থেকে) আর এধারকা মাল ওধার করুক, যেভাবেই পারবে তাদের বিভিন্ন প্রকল্পে এই ‘সত্তর হাজার কোটি ডলারের’ আওতায় এনে খরচা করবে। আর জনগণতো আছেই। কাজ কর পয়সা কামাও; সরকারের কোষাগারে খাজনা না দিয়ে বাড়ি যেতে পারবে না কেউ। ব্যস। খাজনা দাও। বড়লোকের উদরপূর্তি কর। না হলে গরিবের অস্তিত্বই নাই।
বড় বড় ধনীদের কোম্পানি ধ্বসে গেলে অর্থনীতিই শেষ!!!


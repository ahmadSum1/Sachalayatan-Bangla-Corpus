ম্যাককেইন হাল ছাড়ছেন না কেন



আমেরিকার রিপাবলিকান প্রেসিডেন্ট প্রার্থী জন ম্যাককেইন বলেছেন তিনি হাল ছাড়ছেন না। বলেছেন, "ম্যাককেইনই ফিরে আসবে"। অর্থাৎ ওবামার পক্ষে যত গণজোয়ারই হোক না কেন শেষ পর্যন্ত জয়ের মালা তিনিই পরবেন। এসব কথা বলার ভিত্তি কি?
তিনি একজন প্রেসিডেন্ট পদপ্রার্থী। তার কথা ভিত্তিহীন বলে উড়িয়ে দেয়া যায় না। তার কথার ভিত্তি আছে। ইতিপূর্বের দু'টি প্রেসিডেন্ট নির্বাচনে মিডিয়ার পূর্বাভাষ ভণ্ডুল হয়েছিল। অত্যন্ত জনপ্রিয় থেকেও জন কেরি ও আল গোর নির্বাচিত হতে পারেননি। গত তিরিশ বছরে ডেমোক্র্যাটিক দলের একমাত্র প্রেসিডেন্ট ক্লিনটনই দুই টার্ম প্রেসিডেন্ট নির্বাচিত হয়েছেন। ডেমোক্র্যাট সমর্থকরাও পরপর দুইবার হার মেনে নেয়ার যন্ত্রণা বয়ে বেড়াচ্ছে। তারা হয়তো আবারও হারতে চায় না। আবার হিলারি ক্লিনটনের অনেক সমর্থক আশাহত, মর্মাহত হয়ে এখন কেউ দ্বিধায়, কেউ বর্ণবাদি-ডেমোক্র্যাট হিসেবে ভাবছে 'আর যাই হোক ওবামাকে না'।
ইতিপূর্বের নির্বাচনে জরিপ সংস্থার ফলাফল যেমন অকেজো প্রমাণিত হয়েছে তেমনি এবারও তাদের জরিপ ভুল প্রমাণিত হবে বলে আশা প্রকাশ করেছেন ম্যাককেইন। কিন্তু আমি ভাবছি জরিপের ফলগুলো কি ভুল ছিল? না কি অন্য কোন কারণ।
আমেরিকার নির্বাচনের আইন কানুন একেক রাজ্যে একেক রকম। নানান প্যাঁচগোঁজের মধ্যে ভোটারদের ফেলে দিয়ে কি কেউ ভোটের ফলাফল প্রভাবিত করছে? স্পষ্ট কোন তথ্য পাওয়া যায় নি। তবে এটা স্পষ্ট যে এর আগে ২০০০ সালে ফ্লরিডায় ব্যালটে সূক্ষ্ম কারচুপির কারণে পরে আদালতের রায়ে বুশ প্রেসিডেন্টের পদটি পেলেও সে রায় নিরপেক্ষ ছিল কি না সন্দেহের অবকাশ আছে। কারণ ব্যালটের কারচুপি ছিল স্পষ্ট। যাদের ভোট প্রদানের অভিজ্ঞতা আছে তাদের কাছে এটা পরিস্কার যে ব্যালটে প্রার্থীর নামের পাশের ঘরে আপনি সিল মারবেন। কিন্তু ২০০০ সালে ফ্লরিডায় ব্যালট এমনভাবে ছাপানো হয় যে প্রার্থীর নাম এক কলামের শেষে ছাপা হয়েছে এবং সিল মারার ঘরটি চলে গেছে পরবর্তী কলামের শুরুতে। ভোটাররা যখন ইতিমধ্যে চার পাঁচ ঘন্টা লাইনে দাঁড়িয়ে থেকে অধৈর্য্য হয়ে ভোট বুথে ঢুকেছে তখন তারা রীতিমত কোনকিছু চিন্তা না করে নাম দেখে টপাটপ সিল মেরে এসেছে; যেসব ভোট পরে বাতিল হয়েছে।
আর ২০০৪ সালে ইলেকট্রনিক পদ্ধতিতে যে ভোট গ্রহণ করা হয়েছে সেখানে সম্ভবত ইচ্ছাকৃতভাবে কম্পিউটার প্রোগামে এমন সমস্যা ছিল যে কেউ কেউ অভিযোগ করেছেন তারা ভোট দেয়ার জন্য ক্লিক করেছেন যে ঘরে, সে ঘরে ভোট না পড়ে ভোট পড়েছে অন্য ঘরে। এধরনের কম্পিউটার গ্লিচের মাধ্যমেও সে বছর ওহাইওর ভোট জিতে বুশ দ্বিতীয়বার প্রেসিডেন্ট হয়েছে। আমার সন্দেহ এসব ইচ্ছাকৃতভাবে সাজানো কায়দা। পত্রিকান্তরে সংবাদ প্রকাশিত হয়েছে, ব্যস ওই পর্যন্তই। তারপর সব ঠাণ্ডা।
আমেরিকার প্রেসিডেন্ট পদে ২০০৮ সালের ৪ নবেম্বর অনুষ্ঠিতব্য নির্বাচনে প্রার্থীতার জন্য প্রায় ৩৭০ জন প্রার্থী কেন্দ্রীয় সরকারের নির্বাচন কমিশনে তাদের দরখাস্ত দাখিল করেছেন। তাদের মধ্যে শেষ পর্যন্ত ব্যালটে স্থান পাচ্ছে মাত্র দশজনের নাম। তারা যেসব দলের হয়ে তাদের প্রার্থীতার আবেদন করেছেন এসব দলের মধ্যে রয়েছে বড় দুই দল রিপাবলিকান পার্টি, ডেমোক্র্যাটিক পার্টি। আরো আছে আমেরিকান পার্টি, ইন্ডিপেন্ডেন্ট পার্টি, সিটিজেনস্ পার্টি, কনস্টিটিউশনাল পার্টি, ফ্রি সয়েল পার্টি, গ্রিন পার্টি, ইন্ডিপেন্ডেন্স পার্টি, লিবারট্যারিয়ান, নিউ পার্টি, নেটিভ আমেরিকান, অবজেক্টিভিস্ট, পিস এন্ড ফ্রিডম, প্রহিবিশন পার্টি, রিফর্ম পার্টি, সোশালিস্ট পার্টি, সোশালিজম এন্ড লিবারেশন পার্টি, লাইট পার্টি, ইউ এস পেসিফিস্ট, ইউনাইটেড ফেসিবাদি ইউনিয়ন, উই দ্য পিপল ইত্যাদি।
এসব দল ছাড়াও স্বাধীন (নির্দলীয়) প্রার্থীতা এবং স্থানীয় বিভিন্ন ইন্টারেস্ট গ্রুপ থেকেও অনেকে নিজেদের প্রার্থীতার আবেদন করেছেন যদিও সকলে শেষ পর্যন্ত নির্বাচনে প্রতিযোগিতা করবেন না। আবার অনেক প্রার্থীর নামে রাইট ইন (write in) পদ্ধতিতে কেউ চাইলে ব্যালটে প্রার্থীর নাম লিখে দিয়ে সেসব প্রার্থীকে ভোট দিতে পারবেন। তবে ব্যালটে ভোটার নিজের নাম বা নামের অদ্যাক্ষর স্বাক্ষর করতে পারবে না। নাম স্বাক্ষর করা সকল ব্যালট বাতিল হবে।
প্রধান প্রধান যেসব প্রার্থী জাঁকজমক সহকারে এবং নিজস্ব নেটওয়ার্কের মাধ্যমে তাদের প্রার্থীতার জন্য লড়ছেন এমন ছয়জন হলেন রিপাবলিকান প্রার্থী জন ম্যাককেইন, ডেমোক্রেটিক প্রার্থী বারাক ওবামা, গ্রিন পার্টির সিনথিয়া ম্যাককিনি, লিবারট্যারিয়ান পার্টির রবার্ট বার (বব বার), কনস্টিটিউশন পার্টির চার্লস্ (চাক) বল্ডউইন, এবং নির্দলীয় প্রার্থী রালফ্ ন্যাডের। রালফ্ ন্যাডের অবশ্য নবগঠিত ইন্ডিপেন্ডেন্ট পার্টি এবং কোন কোন রাজ্যে পিস এন্ড ফ্রিডম পার্টির প্রার্থী হিসেবে বিবেচিত হবেন।
আমেরিকায় প্রেসিডেন্ট নির্বাচন হয় রাজ্যভিত্তিক অর্থাৎ প্রতিটি রাজ্যের নির্বাচনের ফলাফল আলাদাভাবে গণনা করা হয়। আমেরিকার প্রেসিডেন্ট নির্বাচন পরোক্ষ ভোটেরও একটা উদাহরণ। ভোটাররা সরাসরি ভোটে প্রেসিডেন্ট নির্বাচন করে না এখানে। তারা বরং একদল নির্বাচকমন্ডলীকে (electors বা electoral college কে) ভোট দেয় যারা পরে তাদের সমর্থনের মাধ্যমে প্রেসিডেন্ট নির্বাচন করেন। জনসংখ্যার অনুপাতে বিভিন্ন রাজ্যে নির্বাচকমন্ডলীর সংখ্যার তারতম্য হয়। কোন রাজ্যে যে দলের পক্ষে বেশি ভোট পড়ে সে দলের প্রার্থী উক্ত রাজ্যের সবক'জন নির্বাচকের সমর্থন লাভ করবেন। গুরুত্বপূর্ণ যেসব রাজ্যের ফলাফল আমেরিকার আসন্ন প্রেসিডেন্ট নির্বাচনের ফলাফল নির্ধারণ করবে সেসব রাজ্যগুলো হলঃ অ্যারিজোনা (১০), কলোরাডো (৯), ফ্লরিডা (২৭), জর্জিয়া (১৫), ইন্ডিয়ানা (১১), মিসৌরি (১১), নর্থ ক্যারোলিনা (১৫), ওহাইয়ো (২০), এবং ভার্জিনিয়া (১৩)। বন্ধনীতে প্রকাশিত সংখ্যাগুলো একেকটি রাজ্যের নির্বাচকমন্ডলীর সংখ্যা নির্দেশক। রাজনৈতিক ভাষ্যকারদের মতে ২০০৮ সালে এসকল রাজ্যের কোন একটিতে কোন নিকটতম প্রতিদ্বন্দ্বী যদি হেরে যান তাহলে তার পরাজয় হবে।
বিভিন্ন নির্বাচনী জরিপ সংস্থার ফলাফল অনুযায়ী ডেমোক্র্যাটিক দলের প্রার্থী বারাক ওবামা জনসমর্থনে এগিয়ে আছেন। তথাপি উপরে উল্লেখিত কোন একটি গুরুত্বপূর্ণ রাজ্যে যদি তাকে কোনভাবে পরাজিত করা যায় তাহলে নির্বাচনের ফলাফল উল্টে যেতে পারে। এ কারণে যারা কারচুপি করতে আগ্রহী তারা একটা গুরুত্বপূর্ণ রাজ্যকে বেছে নিয়ে কারচুপির মাধ্যমে সেখানে জয় নিতে পারলেই দেশব্যাপী জয় তাদের পক্ষে যাবে।
ইতিমধ্যে আমেরিকার ভোটাররা কিছু রাজ্যে একমাসেরও বেশি আগে থেকেই আগাম ভোট প্রদান করতে পারছে। এক্ষেত্রে নানা নিয়ম রয়েছে। আরলি ভোটিং বলে বিবেচিত এই ব্যবস্থায় কোথাও কারণ দেখিয়ে আবার কোথাও কারণ দর্শানো ব্যাতিরেকে ভোটাররা সশরীরে বর্তমানে ওয়াশিংটন ডিসি ও ৩৪টি রাজ্যে তাদের ভোট প্রদান করছে। অনুপস্থিত ভোটাররা চিঠির মাধ্যমেও ভোট প্রদান করতে পারেন। ১৬ টি রাজ্যে কোনরকম আগাম ভোট অনুষ্ঠিত হবে না। এবছর আগাম ভোটে বেশ সাড়া পড়েছে। তবে ৪ নবেম্বরের আগে এসব ভোট গণনা হবে না। শেষদিনের ভিড় ও দীর্ঘ অপেক্ষার জ্বালা এড়াতেই মানুষ আগাম ভোট প্রদান করে। এবছর ভোটের দিনেও (৪ নবেম্বর) ব্যাপক ভোটার উপস্থিতি হবে বলে ধারণা করা হচ্ছে।
এবার ওবামা বিভিন্ন পোলিং সেন্টারে তার পোলিং এজেন্ট রেখেছেন। ওখানে কম্পিউটার ঝামেলা করলে তাৎক্ষণিক পোলিং এজেন্টগণ কম্পিউটার বাদ দিয়ে কাগজের ব্যালটে ভোটের জন্য চাপ দিচ্ছেন। প্রতারণা রোধের একটা উপায়।
একটু আগে এক স্প্যানিশ ভোটারকে জিজ্ঞেস করলাম - "কি রে ভোট দিছস"। সে আশাহত হয়ে বলল, "শনিবারে গিয়েছিলাম ভোট দিতে। আমার বউ ভোট দিছে। কিন্তু আমি দিতে পারি নাই।"
কেন? কারণ সে ভোটার হিসেবে নিবন্ধিত নয়। সে বলল, "আমি ভোট নিবন্ধন কেন্দ্রে গিয়ে নিজের নাম নিবন্ধন করে এসেছি। তারা আমার পরিচয় পত্র নিয়েছে।  আমি জানি আমি ভোটার হয়েছি। কিন্তু এখন ভোট দিতে গিয়ে শুনি আমি নিবন্ধিত নই। আমার নাম ভোটার লিস্টে নাই।" জানতে চাইলাম আর কারও এমন হয়েছে কি না, সে বলতে পারল না।
যাই হোক এমন ঘটনাগুলো হয়তো ভোটের পরে ব্যাপক আকারে রিপোর্টেড হবে। তবে ততক্ষণে প্রেসিডেন্ট বিজয়ীর মালা পরে শাদা বাড়িতে উঠে যাবে।


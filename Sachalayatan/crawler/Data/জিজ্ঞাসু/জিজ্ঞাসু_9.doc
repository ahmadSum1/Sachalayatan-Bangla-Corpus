রেলভবনের ফাইল চুরি: শেয়ালের কাছে মোরগ বর্গা



ঢাকায় সচিবালয়ের দক্ষিণ পাশের রাস্তা আব্দুল গণি রোডের অপর পাশে অবস্থিত রেলভবনের ৫৬ টি কক্ষের তালা ভেঙে গুরুত্বপূর্ণ ফাইল চুরি হয়েছে। আজকের ইত্তেফাকের রিপোর্ট অনুযায়ী রেলভবন থেকে প্রায় পঞ্চাশটি গুরুত্বপূর্ণ ফাইল ও নগদ ছিয়াশি হাজার টাকা গায়েব হয়েছে সাপ্তাহিক ছুটির মধ্যে।
রেলওয়ের পূর্বাঞ্চল (চট্টগ্রাম) সদর দপ্তরে একই সময়ের মধ্যে চুরি হয়েছে দেড়শ ফাইল এবং দশটি রেজিস্টার ও বিপুল পরিমান দাপ্তরিক দলিল (কাগজ)।
চুরি যাওয়া দাপ্তরিক দলিলের মধ্যে বিভিন্ন প্রকল্পের অধীনে কাজের দরপত্রের ফাইল, এবং প্রকল্প সংশ্লিষ্ট ফাইল ছিল বলে আন্দাজ করা হচ্ছে। প্রকৃতপক্ষে কী খোয়া গেছে তা এখনও নিরূপন করা যায়নি।
অতপর রেলভবনের দায়িত্বে নিয়োজিত নিরাপত্তা রক্ষীদের সাময়িক বরখাস্ত করে তাদের গ্রেফতার করা হয়েছে। রেলভবন তথা যোগাযোগ মন্ত্রণালয়ের অফিসে চুরির ঘটনা তদন্তে যোগাযোগ মন্ত্রণালয়েরই যুগ্মসচিব এবং রেলওয়ের যুগ্মপরিচালককে প্রধান করে দুটি তদন্ত কমিটি গঠন করেছে।
বিষয়টাকে প্রথমেই যেভাবে হাল্কাভাবে নেওয়া হল তাতে চুরির ঘটনাটাই চুরি করার পায়তারা বলে মনে হচ্ছে।
শেয়ালের কাছে যদি মোরগ বর্গা দেই তাহলে মোরগ সময়মত ফেরত পাওয়া যাবে কি? বিভাগীয় তদন্ত আমাদের দেশে রুটিনওয়ার্ক। ঘটনার আলামত ধীরে ধীরে নিশ্চিহ্ন হয়ে যাওয়ার আগেই সরকারের গোয়েন্দা বিভাগ এবং বিচার বিভাগীয় তদন্তের ব্যবস্থা করা প্রয়োজন ছিল বলে আমি মনে করি।
ঘটনা যেভাবে ঘটেছে তার প্রকৃতি দেখে গোয়েন্দা কর্মকর্তারা সন্দেহ করছেন এর সাথে উচ্চ পর্যায়ের কর্মকর্তারা জড়িত। বাঙলাদেশের রেলওয়ে বিভাগ হল সব সাধু পুরুষদের আখড়া। রেলওয়ের সব ক্ষতির জন্য দায়ী হল বিনা টিকেটে রেল ভ্রমনকারি দেশের দরিদ্র জনগণ। জনগণের অত্যাচারে তাদের রেলগাড়ি সময়মত গন্তব্যে পৌঁছুতে পারে না। অনেক স্থানীয় ট্রেন বন্ধ হয়ে গেছে। রেলওয়ে কর্তৃপক্ষের জায়গা সব জনগণ(!) দখল করে ফেলে।
সবই জনগণের দোষ। আমাদের সাধুপুরুষ কর্মকর্তারা ধোয়া তুলসীপাতা। দেশের এমন গুরুত্বপূর্ণ স্থানে যদি সরকারি দপ্তরে এমন শয়তানি কাণ্ড সংঘটিত হতে পারে। তাহলে আমি বলি, দেশ যেখানে ছিল আগে, সেখানটাতেই আছে। ম্যাডাম হাসিনা! আপনি সাবধান। এদেশের কর্মকর্তারা এতই এলেমদার চোর যে তারা চুরির আলামতও চুরি করে ফেলতে পারে আবার সেই চুরির ঘটনাকে চুরি করার জন্য শেয়ালের কাছেই মোরগ বর্গা দিয়েছে।
এমন চলতে থাকলে তারা ম্যাডামের প্রধানমন্ত্রীত্বও সন্তর্পনে চুরি করে নেবে।


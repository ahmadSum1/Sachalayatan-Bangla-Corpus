উপহারেরও কর দিতে হবে?!!



রিপাবলিকান ভাইস প্রেসিডেনশিয়াল প্রার্থী স্যারাহ্ প্যালিন আজকাল যেসব খুবসুরত ঝকঝকে সাজ পোষাকে জনগণের সামনে উপস্থিত হন সেসব নাকি পার্টি ডোনেশনের টাকা থেকে কেনা। এতে করে রিপাবলিকান পার্টির কিছু ডোনারের মন ক্ষুন্ন হয়েছে। তারা বলেছেন, এক লক্ষ পঞ্চাশ হাজার ডলার কম টাকা নয়। পার্টির টাকা নিয়ে ভাইস প্রেসিডেনশিয়াল ক্যান্ডিডেট এর জামাকোর্তা কেনার ব্যাপারটা কতটা আইনসম্মত হয়েছে তা নিয়ে অবশ্য রিপাবলিকানদের মধ্যেই এখন বিতর্ক চলছে। কিছু বড় অনুদান দাতা ইতিমধ্যে তাদের হতাশা ব্যক্ত করেছেন। 
একজন তো বলেই বসেছেন, "আমি আমার টাকা ফেরত চাই" - যদিও তিনি তার ভোট প্যালিনকেই দেবেন বলেছেন। তিনি আরও বলেন একজন প্রার্থীর দামি পোষাক পরা- না পরার ব্যাপারে কোন মন্তব্য তিনি করবেন না। তবে তিনি মনে করেন এসব রাজনীতিবিদেরা তাদের নিজেদের ব্যক্তিগত ব্যবসায়ে বেশ সফল এবং তারা তাদের দামি পোষাকের ব্যয়ভার নিজেরাই বহন করতে সমর্থ। তারা কেন দলের বা নির্বাচনী প্রচারাভিযানের অর্থ এ খাতে খরচ করবেন।
কেউ কেউ একটু সহানুভুতিও দেখিয়েছেন এ ব্যাপারে। যেহেতু জন ম্যাককেইন প্যালিনকে মিনেসোটায় রিপাবলিকান ন্যাশনাল কনভেনশনের কয়েকদিন আগে তার রানিংমেট হিসেবে পছন্দ করেছেন। সময় স্বল্পতার কারণে এবং প্যালিনের অপেক্ষাকৃত সাধারণ সামর্থের কারণে হয়তো তাৎক্ষণিকভাবে দলের তহবিল থেকে ব্যয় করতে হয়েছে। " কিন্তু এক লক্ষ পঞ্চাশ হাজার ডলার একটা বড় অঙ্ক।"
অনেকের মতে এ টাকা খরচটা যুক্তিযুক্ত ছিল কারণ প্যালিন অনেক বেশি লোককে ম্যাককেইনের প্রচারাভিযানে টানতে পেরেছেন। ওয়াশিংটনের বড় বড় কিছু আইনজ্ঞের মতে এই খরচ সরাসরি না হলেও 'দ্ব্যর্থবোধক' আইনের সীমার মধ্যেই হয়েছে। তাছাড়া ইতিপূর্বে কংগ্রেস 'দলীয় তহবিল ব্যক্তিগত কারণে খরচের ব্যাপারে আরও কড়াকড়ি আরোপ করার' প্রস্তাবিত আইনকে প্রতিহত করেছে।
আইনের ফাঁকফোঁকর দিয়ে বিধিসম্মত করা গেলেও প্যালিনকে হয়তো এর জন্য কর পরিশোধ করতে হতে পারে। করদাতাদের নিকট থেকে রাজনীতিবিদেরা যে অনুদান পেয়ে থাকে 'রিপোর্টেবল ইনকাম' হিসেবে আমেরিকার কর বিভাগকে তা অবহিত করতে হবে এবং কর পরিশোধ করতে হবে। প্যালিন হয়তো কিছু কররেয়াত পেতে পারেন যদি তিনি নির্বাচনী প্রচারাভিযানের পর তার কিছু পোষাক চ্যারিটি হিসেবে দান করেন।
ম্যাককেইনের প্রচারাভিযান থেকে বলা হয় প্যালিন নির্বাচনী প্রচারাভিযানের পর তার কিছু পোষাক দান করতে মনস্থির করেছেন।


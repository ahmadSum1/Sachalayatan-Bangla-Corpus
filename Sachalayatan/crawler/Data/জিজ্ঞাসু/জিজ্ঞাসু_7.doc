দেশের গোদে ছাত্ররাজনীতির বিষফোড়া, ওটা নেতৃবৃন্দের গোদে নয়!!



গত ১৯ জানুয়ারি ২০০৯ এ প্রথম আলোর সম্পাদক মতিউর রহমান মন্তব্য প্রতিবেদনে পূর্বাপর ইতিহাস বিবৃত করে লিখেছিলেন শেখ হাসিনা ছাত্রলীগকে সামলান।
আজ ১৮ ফেব্রুয়ারি ২০০৯ এ আবার ছাত্রলীগের প্রতিষ্ঠা বার্ষিকীতে সম্পাদক সাহেব প্রশ্ন রেখেছেন প্রধানমন্ত্রী কি ছাত্রলীগকে সামলাতে পারলেন না? বিদগ্ধ জনেরা কথা বলেন অনেক ভেবেচিন্তে। আমরা সাধারণ মানুষ এত ভেবেচিন্তে কথা বলার মত বুদ্ধি রাখি না।
আমাদের সামনে যেটা স্পষ্ট হয়ে ওঠে সেটাই বলে দেই হুটহাট। তাই আমাদের কথার ওজনও কম হয়। প্রধানমন্ত্রী আজ ছাত্রলীগের প্রতিষ্ঠাবার্ষিকীর সভায় যে কথা বলেছেন এবং নির্বাচনে আওয়ামী লীগের বিজয়ের পর থেকে আজ পর্যন্ত দেশের স্বরাষ্ট্রমন্ত্রীসহ প্রধানমন্ত্রী ছাত্রলীগের সন্ত্রাস ও গুণ্ডাগিরি থামানোর যেসব হাল্কা চেষ্টা করেছেন তাতে ছাত্রলীগকে সামলানোর কোন আভাস পাওয়া যায় নি।
আজ প্রধানমন্ত্রী পূর্বের সুরেই বলেছেন ছাত্ররাজনীতির নামে সন্ত্রাস, চাদাবাজি বরদাশত করা হবে না।
সন্ত্রাস, চাঁদাবাজি ছাড়াও টেন্ডারবাজি, খুন, ধর্ষণ, অপহরণ, কন্ট্রাকটরি, শিক্ষাপ্রতিষ্ঠানে বিশৃঙ্ক্ষলাসহ হাজারো লেখাপড়া বহির্ভুত কাজে লিপ্ত আজকের রাজনীতি করা ছাত্ররা। যে সুরে দেশের প্রধান নেত্রী এবং প্রধান দলের নেতৃবৃন্দ ছাত্ররাজনীতিকে নিয়ন্ত্রণের কথা বলেন সে সুরে কোন কাজ হবে না, এটা স্পষ্টতই প্রতীয়মান হচ্ছে। এবং খুব বেশি না, পনের বছরের অতীতের দিকে ফিরে তাকালে এটা প্রমাণিত সত্যও বটে।
আজকের মন্তব্য প্রতিবেদনে মতিউর রহমান ছাত্ররাজনীতির প্রয়োজনীয়তা সম্পর্কে প্রশ্ন তুলেছেন। একই প্রশ্ন আমারও। আজ নয়, যখন থেকে আমি ছাত্র তখন থেকেই আমার প্রশ্ন - ছাত্ররাজনীতির কী প্রয়োজন? কোন প্রয়োজন নেই। দেশে ছাত্রদেরকে ছাত্র হিসেবে গণ্য করতে চাইলে ছাত্ররাজনীতির প্রয়োজন নেই।
প্রধানমন্ত্রী বিভিন্ন সময়ে গণমাধ্যমে বক্তব্য দিয়েছেন; ছাত্ররাজনীতি তিনি নিজেও করেছেন বলে উদাহরণ টেনে এনেছেন। এসব কথা বলে ছাত্রশিক্ষক রাজনীতিকে একটা অস্পষ্টতার মাঝে রেখে আমাদের দেশে শিক্ষা প্রতিষ্ঠানগুলোকে ধ্বংসের দ্বারপ্রান্তে নিয়ে গেছে আমাদের রাজনীতিবিদেরা।
প্রধানমন্ত্রীর ধারণা স্পষ্টতই ভুল। আমি জোর দিয়েই বলছি। তিনি তার নিজের রাজনীতি করার ইতিহাসকে টেনে এনে গণমাধ্যমে যে দায়সারাগোছের মন্তব্য করেছেন ছাত্ররাজনীতির পক্ষে, তা দিনবদলের ধারণার সাথে মিলে না। দিনবদল যদি করতে চান তাহলে পুরাতনকে বাদ দিতে হবে; বদলাতে হবে। কেচে গণ্ডুষ করতে হবে। তার কোনটাইতো করছেন না।
ছাত্রদের রাজনীতি সচেতনতা আর ছাত্রদের সক্রিয় রাজনীতি করা বা শিক্ষকদের সক্রিয় রাজনীতি করা এসব বিষয়কে নিয়ে একটা অহেতুক বিতর্ক চলেই আসছে এবং এই বিতর্কের প্রশ্রয়ে তাদের খুন খারাবি সহ ছাত্রদের গুণ্ডা হয়ে ওঠা চলছে তো চলছেই।
কোন এক বিদগ্ধজন বিশ্ববিদ্যালয়ের ভিতরের দুর্নীতি ও বিশৃঙ্ক্ষলার কথা ব্যাখ্যা করতে গিয়ে বলেছেন, সমাজের প্রতিচ্ছবিই বিশ্ববিদ্যালয়ে প্রতিফলিত হচ্ছে। বিশ্ববিদ্যালয়কে আমরা বিচ্ছিন্ন দ্বীপ হিসেবে দেখতে পারি না। অনেকদিন আগের কথা, যিনি এমন মন্তব্য করেছিলেন (বিবিসিতে) তার নামধাম, তারিখ মনে নেই। কথাটা অন্তরে লেগেছিল বলে মনে আছে। কেন একটা বিশ্ববিদ্যালয় বিচ্ছিন্ন দ্বীপ হবে না? কেন সমাজের বিষবাষ্প বিশ্ববিদ্যালয়ের পরিবেশকে কলুষিত করবে? কেন বিশ্ববিদ্যালয়ের আলোকবর্তিকা সমাজকে পথ না দেখিয়ে সমাজের প্রচলিত অন্ধকারে হাতড়াতে হাতড়াতে বিশ্ববিদ্যালয় নিমজ্জিত হবে সমাজের ভাগাড়ে?
কারণ ছাত্রশিক্ষক রাজনীতি। যেখানে জাতির আলোকবর্তিকা তৈরি হবে। যেখানে রাতদিন গবেষণা হবে জ্ঞানের সন্ধানে মানুষ নাওয়া খাওয়া হারাম করবে, সেখানে ছাত্রশিক্ষক রাজনীতির খাই-খাইয়ের তলে হারিয়ে গেছে সব। প্রধানমন্ত্রী যদি দিন বদলের কথা আন্তরিকতার সাথে বলে থাকেন, ভিশন ২০২১ যদি সত্যিই তার ভিশন হয়, তাহলে ছাত্ররাজনীতি সকল রাজনৈতিক দলের সাথে আলাপ আলোচনার মাধ্যমে বন্ধ করে দিন। ছাত্রশিক্ষকদের রাজনীতি চিরতরে বিদায় নিক বিশ্ববিদ্যালয় থেকে। জাতির ক্রান্তিলগ্নে কেউই ঘরে বসে থাকে না। ডিজিটাল বাঙলাদেশের স্বপ্ন দেখানো দলের নেত্রী নিশ্চয়ই জানেন আজকের পৃথিবী শুধু নিজের জাতি রাষ্ট্রের মধ্যেই সীমাবদ্ধ নয়।
বৈশ্বিক নানান ক্রান্তিলগ্নে ছাত্ররা এগিয়ে আসছে। বৈশ্বিক উষ্ণায়ণ, পরিবেশ দুষণ, মানবাধিকার, নারীর ক্ষমতায়ন, শিশুশ্রম, গণস্বাস্থ্য ইত্যাদি বিষয়ে বিশ্বের শিক্ষিত সমাজ সব সময় সোচ্চার। তারজন্য ছাত্রলীগ, ছাত্রদল করতে হবে না। ছাত্রলীগ ছাত্রদল এসব বিষয়ের খবর থোরাই কেয়ার করে।
দেশের দুই প্রধান দলের নেতৃবৃন্দের ভেবে দেখা উচিত তারা নিজেরা সততার সাথে ছাত্ররাজনীতিকে কীভাবে দেখেন। তারা যদি মনে করেন ছাত্ররা তাদের তথাকথিত আন্দোলনের বিনাপয়সার হাতিয়ার হবেন, রাজনৈতিক প্রতিপক্ষকে ঘায়েল করার অস্ত্র হবেন; সহজে কোন আণ্দোলনকে ছড়িয়ে দেওয়ার লেলিহান শিখা হবেন ছাত্ররা তাহলে এই জাতি কোনদিন মাথা তুলে দাঁড়াতে পারবে না। আমরা দেয়ালে পিঠ না ঠেকলে কোন কাজ করি না। মড়িয়া হয়ে উঠলে আমাদের কর্মযজ্ঞ শুরু হয়। কিন্তু দেয়ালে আমাদের পিঠ অনেক আগেই ঠেকে গেছে, এখন আমাদের দেহ অবশ। আমরা টের না পেলেও দেয়ালে আমাদের পিঠ ঠেকে গেছে। তখন বঙ্গবন্ধুর মত ক্যারিশম্যাটিক নেতা আমাদের সে কথা জানিয়ে দিয়েছিলেন, কিন্তু আজও আমাদের এমন কারো দরকার যিনি বলবেন তোমাদের দেয়ালে পিঠ ঠেকে গেছে, আর একপা এগোলে তোমাদের পতন হবে।
আবারও যদি বলেন শেখ মুজিব ছাত্ররাজনীতি করেছেন, তার কন্যা শেখ হাসিনা ছাত্র রাজনীতি করেছেন। আমি বলব তখন আমরা ছিলাম পরাধীন। তখন শেখমুজিব সরকারি টেন্ডারের নিশ্চয়তা পেয়ে ছাত্ররাজনীতিতে নাম লেখান নাই। শেখ হাসিনা ভবিষ্যতে এমপি হওয়ার স্বপ্ন দেখে ছাত্ররাজনীতিতে ঢুকেন নাই। শেখ হাসিনা ছাত্ররাজনীতির নামে নিজেদের দুই গ্রুপে চুলোচুলি করেন নাই। তখন ছাত্ররা নীলক্ষেত, এ্যালিফেন্ট রোডের চাঁদাবাজি নিয়ন্ত্রণ করত না। তাহলে তখনকার বাস্তবতার চুলচেড়া বিশ্লেষণ না করে কেন ছাত্রশিক্ষক রাজনীতিকে সমর্থন করছে দেশের রাজনীতিবিদগন?
কারণ শুধু একটাই। ক্ষমতায় গেলে দেশকে নানাভাবে লুটপাট করে খাওয়ার লাইসেন্স দেয়ার আশা দিয়ে এখন ছাত্রদের দিয়ে মুফত সবকিছু করিয়ে নেয়া যাচ্ছে। তরুন্যের শক্তিকে বিশ্ববিদ্যালয়ের গবেষণাগারে না লাগিয়ে তাকে লাগানো হচ্ছে মানুষ খুনের কাজে। কী লজ্জা! একটা জাতি হিসেবে আমাদের জন্য এটা লজ্জাজনক। যদি আমাদের লজ্জাবোধ থাকে।
এদিকে উপজেলা পরিষদের উপর থেকে এমপিদের খবরদারি তুলে নেওয়ার বিলটি পাশ না করে তারা তাদের খবরদারি বজায় রাখতে বদ্ধপরিকর। অথচ তারা ইতিমধ্যে সংসদে উপস্থিতি কমিয়ে দিয়েছে। তারা যদি নিয়মিত সংসদ অধিবেশনে না উপস্থিত হন তাহলে তারা জনগণের সাথে নিমকহারামি করছেন। উপজেলার কাজে স্থানীয় প্রশাসনসহ উপজেলার নির্বাচিত চেয়ারম্যান, ভাইস চেয়ারম্যান আছেন। ওনারাও নির্বাচিত প্রতিনিধি। তাহলে ওনাদের উপর আবার এমপিদের খবরদারির প্রয়োজনটা কী? আগেও বলেছিলাম সংসদ সদস্যপদ কোন ব্যারনেটসি, বা চিরস্থায়ী বন্দোবস্ত টাইপের কিছু না। খবরদারি আর ক্ষমতার দম্ভ করে লর্ড, নাইট বা ব্যারনরা। এগুলো পুরান ধ্যানধারনা। কথায় কথায় আওয়ামী লীগের নেতা, পাতি নেতারা সরকারি কর্মকর্তাদের মনে করিয়ে দেন, "আপনারা হলেন প্রজাতন্ত্রের কর্মচারী"। হ্যাঁ তারা প্রজাতন্ত্রের কর্মচারী। কিন্তু তাদের একটা প্রশাসনিক কাঠামো আছে। তারা আওয়ামী লীগের নেতা, পাতি নেতাদের কাছে থেকে অর্ডার নেবেন কি?
তাহলে প্রধানমন্ত্রী ঘোষণা দিয়ে দিন প্রজাতন্ত্রের কর্মকর্তা কর্মচারিরা এখন থেকে আওয়ামী লীগ, ছাত্রলীগের নেতা-নেত্রীদের কমান্ডে কর্মকাণ্ড পরিচালনা করতে হবে!
আজ প্রধানমন্ত্রীর বক্তব্য এবং ইতিপূর্বের অন্যান্য নেতৃবৃ্ন্দের ছাত্রশিক্ষক রাজনীতির ব্যাপারে যে পারসেপশন তাকে ঝালাই করতে হবে। ঘুণে ধরা পারসেপশন নিয়ে দেশকে দিনবদলের ট্র্যাকে তোলা যাবে না। রাজনৈতিক নেতৃবৃন্দের প্রতি আমার অনুরোধ আপনারা একটা বড় ছাড় দিন। দেশের জন্য বড় রকমের ছাড় দেয়া অনেক বেশি প্রয়োজন আজ। সকল রাজনীতিবিদগণ এক হয়ে ছাত্রশিক্ষকরাজনীতি বন্ধ করে দিন। এতে দেশের মঙ্গল হবে। দেশ জ্ঞানচর্চায় সমৃদ্ধ হবে যার ফল আমরা ভবিষ্যতে অবশ্যই পাব।


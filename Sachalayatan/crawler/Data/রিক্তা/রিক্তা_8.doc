প্রোগ্রামারের ডায়েরীঃ শিরায় শিরায় লাগে টান (Pinched Nerve)



দেশ থেকে ফেরত আসার একদিন পরেই মাঝরাতে বরের সাথে ঝগড়া হয়ে গেলো। ভুক্তভোগী মাত্রই জিজ্ঞাসা করবেন না কেন। ১৮-১৯ দিন বাবা-মা আত্নীয়স্বজনের সামনে আদর্শ দম্পতির মূর্ত প্রতীক হিসেবে অভিনয় করার পর এইটা অপ্রতিরোধ্য কন্সিকোয়েন্স। এতো দীর্ঘ সময় ঝগড়া না করে থাকা দাম্পত্যজীবনের জন্য খুবই অস্বাস্থ্যকর। আসল প্রশ্ন হল মাঝরাতে কেন? কারন আর কিছুই নাঃ জেটল্যাগ। অবস্থা এমন যে সারাদিন অফিসে ঘাড় বাঁকা করে ঘুমাই আর রাতে চোখ বড় বড় করে তাকিয়ে থাকি। তো সেই ভদ্রলোক মনদিয়ে গেইম খেলছিল। আমিও খুবই আন্তরিকতার সাথে জীবনের নানাবিধ দর্শন বয়ান করছিলাম। নিয়মিত বিরতিতে একটা করে “হুম” শুনেই সন্দেহ হল তার মনযোগ ঠিক দর্শনে নাই। আমি সুযোগ পেয়ে দুই চারটা উচিতকথা যা বলা উচিত না বলে ফেললাম। তার পরেই দেখলাম কেউ আর খাওয়ার পর পানি চায় না। নিজেই গ্লাসে ঢেলে খেয়ে ফেলে।
এইদিকে দেশে আমার সবেধন নীলমনি চুলের ব্যান্ড খানা হারিয়ে, কপালের একগোছা চুলের মধ্যে থেকে ঘুম ঘুম বাঁকা চোখে বাঁকা ঘাড়ে কম্পিউটারের দিকে দিনে গড়ে ১৪ ঘন্টা তাকিয়ে থাকতে থাকতে পিঠ ব্যাথা শুরু হল। পিঠে ব্যথা কে পাত্তা দেওয়ার মানুষ আমি কখনো ছিলাম না। কম্পিউটার কামলাদের এমন পিঠে ব্যথা হয় দুই তিন দিন পর চলেও যায়। এইবার দেখি তিন দিন পর যেমন ব্যাথা তেমনি আছে! বরং পিঠের সাথে গলা, কাঁধ, হাত, তালুতে ব্যাথা। ডানহাতের মধ্যমা তো বাঁকাই করতে পারি না। প্রথম প্রতিক্রিয়া হল “আমার অসুখ হলে কার কি বা আসে যায়” বলা বাহুল্য ঝগড়া তখনো মিটে নাই। একদিন পর মনে হতে লাগলো এই ব্যাথা হল ঝগড়া করার পাপের ফল। এইসব অনুশোচনা আর দুঃখের মধ্যে সপ্তাহান্ত চলে আসলো, ঝগড়া মিটে গেল ব্যথাও চলে গেল! চোখের পাতা ফেলতে না ফেলতেই সোমবার এবং ব্যাথাও ফেরত আসলো। দিন দিন যেতে এতো অসহনীয় হয়ে উঠলো যে অসুস্থতার জন্য ছুটি নিতে বাধ্য হলাম।ছুটি নিয়ে শেষ করলাম স্টেফানি পামের মিস্ট্রি সিরিজ। সিরিজ শেষ তো ব্যথাও ফেরত আসলো। এইরকম অবস্থা যে অফিসে গেলেই কাঁধে ব্যাথা করে। খুবই বুঝদার অসুখ সন্দেহ নাই। সমস্যা হল কামলার জীবনে বেশি অসুস্থতাজনিত ছুটি নেওয়ার উপায় নাই। 
অবস্থা বেগতিক দেখে গেলাম ডাক্তার আপার কাছে। উনি আংগুল নাড়া থেকে শুরু করে চোখ টিপ দেওয়া সব পরীক্ষা করে বললেন পিঞ্চড নার্ভ। সচেতন না হলে শল্য চিকিতসার দরকার হতে পারে সুদূর ভবিষ্যতে। আরো দুঃখের কথা বললেন যে সিকলিভ নিয়ে লাভ নাই। সাথে বললেন ইরগোনমিক মাউস, কিবোর্ড, মাউসপ্যাড আর চেয়ার ব্যবহার করতে। আর হেলথ ইন্সুরেন্সে থাকলে মালিশ আর ফিজিওথেরাপি। ছোটবেলা থেকেই আমার একটা সুবিধা হল ডাক্তার দেখলে আমার অর্ধেক অসুখ সেরে যায়। এর মধ্যে ইরগোনমিক ওয়ার্কস্টেশনের জন্য অফিসের অল্প বিস্তর খরচ করানো যাবে ভেবেই আমার আরো অর্ধেক অসুখ হাওয়া। মনের মাধুরী মিশায়ে অর্ডার করলাম। আহা! কিবোর্ডতো না যেন স্পেসশিপের কন্ট্রোলার। ব্যবহার শুরু পর মনে হল যেন নতুন অ আ ক খ শিখছি। ২/৩ দিন পর নতুন জিনিসের উত্তেজনা কমলে টের পেলাম ব্যথা একটু কমলেও আছে। কমেছে শুধু কব্জির ব্যথা। আবার সিকলিভ। 
এইবার আলসেমি না করে গেলাম ফিজিওথেরাপী নিতে। ফিজিওথেরাপি আপা বললেন অত্যাধিক কম্পিউটার ব্যবহার করার কারনে আঙ্গুল আর কব্জির সমস্যা ঃকারপাল টানেল সিন্ড্রোম। কাঁধ আর পিঠে ব্যথার কারন হল ভুলভাবে বসা থেকে পিঞ্চড নার্ভ। আরও বললেন সারাদিন কম্পিউটার ব্যবহারের কারনে শরীর চর্চা একদমই হয় না। বললেন প্রচুর পরিমানে এক্সসারসাইজ করতে। জিজ্ঞাসা করলেন সম্প্রতি হঠাত ওজন বেড়েছে কিনা। তা আর বলতে। সারা জীবনে কেউ আমাকে চিকন বলে অপবাদ দিতে পারে নাই। দেশ থেকে ফিরেছি একমাসও হয় নাই। ১৮ দিন নিজের রান্নার বদলে মা-শাশুড়ীর হাতের রান্না খেয়েছি, ইমিগ্রেশনের লোকজন যে পাসপোর্টের ছবি দেখে আমাকে চিনতে পারছে সেইটাই বেশি। তা আপার কথা শুনে মনে হল ফিজিকাল এক্সসারসাইজ হল সব সমস্যার সমাধান। সাথে কিছু উনি কিছু খেলনা এক্সসারসাইজ (আমার মতে) দিয়ে দিলেন।
পরের দিন থেকেই নিজেকে জনি ব্রাভো মনে হতে লাগল। গ্রোসারী থেকে কেজি দশেক বাজার নিয়ে মিনিট বিশেকের পথ হাঁটা ধরলাম। ওজন নেওয়ার থেকে ভাল এক্সসারসাইজ আর কি হতে পারে। ২/১ মিনিট পরেই বুঝলাম ডান হাতে আমার একটা সুতা তুলতেও কষ্ট হচ্ছে। অনেক কষ্টে বাম হাতে বাজার নিয়ে বাসায় ফিরে আসার পর দেখি সেই হাতের অবস্থা সংগীন। গুগল করে যা পেলাম তাতে মাথায় হাত। এই ব্যথা দুই সপ্তাহে কমে যাওয়ার কথা। আর নাহলে সার্জারী কেস। আমারো সেই দশা নাকি! অনেকে আবার বলছে তাদের ব্যথা একেবারেই সারে না! চাকরি বাকরি বাদ দিয়ে সারাজীবন ঘরে বসে থাকাও সম্ভব না। আর কম্পিউটার ব্যবহার না করে কেমনে বাঁচবো।
এমনিতে পেঁয়াজ কাটলেও আমার চোখ দিয়ে পানি বের হয় না। কপালে এইরকম দুর্দশা দেখে হাল্কাপাতলা কান্নাকাটির উদ্যোগ নিলাম। ফলাফল বেশি সুবিধার হল না। মাথা ব্যাথা সাথে আমার ভালোমানুষ স্বামী বলা শুরু করলো নিউরোসার্জন দেখাবা?এ ইদিকে জীবনের এক চরম ভুল করে ফেলছি। কোন এক দুর্বল মুহুর্তে আম্মুকে অসুখের কথা জানায়ে ফেলছি। ঘটনা হল ছেলে মেয়ে বিদেশে থাকলে বাপ-মা নখকুনি থেকে পেটব্যাথা সব কিছুতেই ভাবে মরনব্যাধী। আম্মু নিয়মিত সকালে ফোন দিয়ে গলার আওয়াজ শুনে এমনভাবে স্বস্তির নিঃশ্বাস ফেলে যে মনে হয় আশা করে নাই যে আমি বেঁচে আছি। 
গেলাম মালিশ আপার কাছে। উনি দেখি মালিশ করেন আর কানের কাছে ফিসফিস করেন “আকুপাংচার কর; আকুপাংচার সর্বরোগের মহাওষুধ” ভদ্রমহিলা ছোটখাট, কিন্তু গায়ে সুমোকুস্তিগীরের মত জোর। আকুপাংচার নিশ্চিত করতেই কিনা বেমক্কা চাপ দিয়ে মেরুদন্ডের    বারোটা বাজিয়ে দিলেন। এইদিকে অফিসে বস, তস্য বস, কলিগরা সব ভয়াবহ অভিজ্ঞতা বর্ননা শুরু করলেন। বস বললেন তার বর দশ বছর ধরে হাতে মেটাল ব্যান্ড পরে কারপাল টানেল সিন্ড্রোমের জন্য। প্রায় প্রতিদিন আমাকে সেই ব্যান্ড কিনে দেওয়ার জন্য চাপাচাপি করেন। বড় বস বলেন যে তারও লোয়ার ব্যাকে ব্যাথা। এইবলেই উনি অন স্পটে এক্সসারসাইজ শুরু করে দিলেন। অবস্থা দেখে আমি মানে মানে করে সেখান থেকে কেটে পরলাম।
আবার গেলাম ফিজিও আপার কাছে। হাতে হ্যাভ টু আস্ক কোশ্চেন লিস্ট। তালিকা মিলায়ে জিজ্ঞাসা করি 
-	আমার কি নিউরোসার্জন দেখানো উচিত?
উনি দেখি একটু হাসি চেপেই বললেন:
-	না। তবে তোমার বেশি টেনশন হলে একটা এক্সরে করাতে পারো।
-	আমার কি হাতে ব্যান্ড পরতে হবে? 
-	ইউ আর টু ইয়াং টু ওয়ার দ্যাট। 
-	তাহলে ব্যথা বাড়লো কেন? 
-	ওয়েট ক্যরী করার জন্য। হাফ কেজির বেশি ওয়েট নেওয়া যাবে না।
-	ব্যথা কবে সারবে? 
-	বড়জোর একমাস। 
-	একমাস পরে সারবে তো? 
-	পুরো সারবে না তবে আমার  দেওয়া এক্সসারসাইজগুলা করলে সেইব্যথা ট্যাকল করার স্টামিনা পাবে।
পরেরদিন থেকে শুরু হল যুদ্ধ। লাঞ্চ আওয়ারের পর লেডিস রেস্ট রুমে মানুষজন ফ্লস করে দাঁত মাজে, মাসকারা লাগায়। আমি অদ্ভুত কিছু ব্যয়াম করি। সপ্তাহ ঘুরে গেলো কোন পরিবর্তন ছাড়াই। দ্বিতীয় সপ্তাহের শেষে টের পেলাম কাঁধে ভ্যানিটি ব্যাগ নিতে আগের মত কষ্ট হচ্ছে না। ধীরে ধীরে অবস্থার উন্নতি হতে লাগলো। এখনো ব্যায়াম নিয়মিত করে যাচ্ছি। দুইদিন ব্যায়াম ছাড়লেই, দেড় ঘন্টার বেশি ডেস্কে বসে থাকলে অলঙ্ঘনীয় আলার্মের মত ফেরত আসে ব্যথা। তখন মিস করা এক্সসারসাইজ করতে করতে শিস দিতে দিতে গাইতে থাকি “হাল ছেড়ো না বন্ধু বরং কন্ঠ ছাড়ো জোরে...”।
ডিসক্লেইমার ১) এইটা আমার রোগী হিসেবে পিঞ্চড নার্ভ আর কারপাল টানেল সিন্ড্রোমের অভিজ্ঞতা। ইন্টারনেট ঘেটে অনেকের অভিজ্ঞতা পেলেও ঠিক আমার মত কাউকে পাই নাই।  ভাবলাম লিখে রাখলে অন্য কারো উপকার হলেও হতে পারে।
ডিসক্লেইমার ২) শিরোমানটা মতিকন্ঠের একটা খবরের শিরোনাম দেখে অনুপ্রানিত হয়ে নেওয়া। পিঞ্চড নার্ভের বংগানুবাদ নয়।


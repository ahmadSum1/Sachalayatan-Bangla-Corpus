আকাশঢাকা পাথুরে পর্বতগণঃ ফুরায় বেলা, ফুরায় খেলা



আগের পর্ব
উত্তর আমেরিকার গ্রীষ্মে লঅঅম্বা বিকালের পর ঝপ করে মাঝরাত হয়ে যায়। হোটেল রুমে ফিরতে ফিরতে ঝিঁঝিঁ ডাকা রাত নেমে এলো। জানালার ঘুঁটঘুঁটে অন্ধকার দেখে মন কেউ নেই কিছু নেই লাগতে লাগতেই ঘুমের রাজ্যে ডুব দিলাম। পরের দিন সকালেও যথারীতি জানালায় উঁকি দিয়ে হরিণ খোঁজা; ওয়াশরুম এর ভেতর থেকে ওগো শুনছো বলে হাঁক দিয়ে দরজা খোলানো; কটকটে লাল লিপস্টিপ দিয়ে সকালের নাস্তা খেতে নামা; স্ক্রাম্বলড এগ, টোস্ট, জ্যাম জেলি, ফ্রুটস, জ্যুস,হোম ফ্রাই, আর মন মাতানো সুগন্ধের রোস্টেড কফি দিয়ে ঠেসে নাস্তা করে তোড়জোড় করে ল্যাগেজ নামানো শুরু করলাম। ঝকঝকে সকালের রোদে ফিরে যাওয়ার বিষন্নতা আর স্বস্তির চনমনে গন্ধ। 
ফেরার যাত্রা শুরু করলাম। জ্যাস্পার থেকে ক্যালগেরি পাঁচ ঘন্টার উপরে ড্রাইভ। পাঁচশো কিলোমিটারের পথে অগুনতি শ্বাসরুধদ্ধকর দেখার জায়গা। আসার পথে সময়ের কারণে তেমন কোথাও থামা হয় নি। ঠিক করলাম ফেরার পথে সাধ মিটিয়ে দেখে নেব। আপাতত ঠিক করে রাখা দেখার জায়গা দুটো। আথাবাস্কা আর সানওপ্টা প্রপাত। দুটোই যাত্রা পথের একদম প্রথমে পরবে। মন থেকে তাই বিদায় বিদায় দুঃখ দুর করে ফেরার যাত্রা শুরু করলাম।
আথাবাস্কা প্রপাত একটা জটিল জিনিস। অবশ্য আমার কাছে জটিল লাগার একটা কারণ হলো এই প্রথম একটা প্রপাতের পতনের জায়গার সরাসরি উপর থেকে দেখার সৌভাগ্য হলো। বড়ই বিপদজনক সুন্দর। অনেক অনেক পানি বিপুল শক্তি নিয়ে পাথুরে পথে আঘাত করে করে বিপদজনক গতিতে খাদের আড়াল হয়ে যাচ্ছে। তীব্র গতিতে ফেনা উঠে পানি এতো উজ্জ্বল সাদা যে সরাসরি তাকালে চোখ অন্ধকার হয়ে আসে। ধূসর ময়লা বাদামী পাথুরে মাটির পাশে এতসাদা কেমন একটা অপার্থিব পরিবেশ তৈরী করেছে। নিচে তাকালে রীতিমত ভয় করে। সানওপ্টা প্রপাতে এইসবে সাথে আবার বোনাস হচ্ছে লুকআউট পয়েন্ট থেকে নদী প্রপাতে পড়ার বেশ আগে থেকেই দেখা যায়। মোটের উপর ভয়ংকর সুন্দর।
আগেই ঠিক করা ছিলো পথে খুব সুন্দর জায়গাগুলোতে থামবো আর ব্যানফে একটা মেগা ব্রেক নিবো। ঘটনা হচ্ছে ব্যানফ-জ্যাস্পারের হাইওয়ে স্বর্গের পথের মত সুন্দর। সব সুন্দর জায়গায় সত্যি সত্যি থামলে এখনো ব্যানফেই থাকতাম। কাজেই পথের ধারে ব্যাতিক্রমদর্শনের লুকআঊট পয়েন্টগুলোতে যেখানে পার্কিং ফাঁকা সেইখানেই শুরু থামা হলো। মাত্র এইকয়দিনেই পথের ধারে আদিগন্ত ঢাকা পর্বতে অভ্যস্ত হয়ে গেছি। মজার ব্যপার হলো এই যে এতএত আকাশস্পর্শী পর্বত তাতে দমবন্ধের অনুভূতি হয় না, বরং যতদূর যাবো অগুনিত পর্বতেরা আমাদের সাথে যাবে এমন একটা অনুভূতি হতে থাকে। জ্যাস্পার থেকে ব্যানফে যাওয়ার বাঁকেবাঁকে আক্ষরিক অর্থেই অপর্যাপ্ত প্রাকৃতিক সৌন্দর্য ছড়ানো। পাহাড়ী জলপ্রপাত, ঝর্না, হ্রদ, নদী, আর আকাশে দেয়ালতোলা পর্বতমালা। ফ্রেয়াট ভ্যালি নামের উপত্যকাও নামা হলো। সেখানে বহুদূর পর্যন্ত ছড়ানো পাথরঃ লাল, মেটে, সবুজ, পাথুরে নীল, ধূসর, চ্যাপ্টা, গোল, লম্বা, অপ্রতিসম কি নাই সেখানে। দেখেই মনে হয় “সে এক পাথর কেবলি আছে লাবণ্য ধরে”
ব্যানফে পৌঁছাতে পৌছাঁতে বিকাল তিনটা বেজে গেলো। কাজেই আমার দেখা পৃথিবীর সবচেয়ে সুন্দর জায়গা মোরাইন লেকে আবার যাওয়ার আশা ছাড়তে হলো। খাওয়ার জায়গা নিয়ে বেশি ঝামেলা না করে ম্যাকডোনাল্ডে ঢুকে গেলাম। অনেক অনেক ভীড়। তবে বাঙ্গালীকে ভীড়ের ভয় দেখায় কি লাভ! ঠেলা ধাক্কা, মিস্টি হাসি, চিপা দিয়ে একটা বসার জায়গায় চারদিন পর হাল্কা ঝগড়ার সাথে খাওয়া সেরে গাড়ির কাছে দৌড় দিলাম। পার্কিং লটের ধারে অবলীলায় দাঁড়িয়ে এক পর্বত। আমার জন্য দৃশ্যটা এতো অস্বাভাবিক যে মনে হয় যেন হলোগ্রাফিক ইমেজ দেখছি। পরের গন্তব্য ক্যালগেরি শহর। এমনি অনেক দেরী হয়ে গেছে। আর ভদ্রলোক সারাদিন ড্রাইভ করে করে এতো ক্লান্ত যে শহরের ফেরার পথে আমরা খালি মুগ্ধ ক্লান্ত মনে দুইপাশ দেখতে দেখতে পথ চলতে লাগলাম।
এয়ারপোর্টে যাবার আগে রাতের খাবার সারলাম সচল স্বপ্নহারার বাড়িতে। স্বপ্নহারা ভাই এর মধ্যে একটা বড়ভাই বড়ভাই ব্যপার আছে। আর তাঁর স্বপ্নদায়িনী স্বপ্নকণ্যাদের মতই অদ্ভুত সুন্দর, কথাও বলেন একদম মিষ্টি গলায়।। তাঁদের পিচ্চি খুবই জোশঃ মায়ের মত মিষ্টি, বাপের মত দরাজ। আমি প্রায় ক্যারিওন ল্যগেজ মাপতে বসে গেছিলাম যদি পিচ্চি ফিট করে তো চুরি করবো (এর সাথে অবশ্য পিচ্চি যে দুনিয়ার অল্পকিছু মানুষের একজন যে আমার হেঁড়ে গলার গান শুনে ভয় না পেয়ে নাচতে শুরু করেছিলো তার কোন সম্পর্ক নাই) চার দিন পর আপুর হাতের রান্না বাঙ্গালীখানা খেতে কি যে মজা লাগলো! অল্প সময়েই তড়িতগতিতে জোশ একটা আড্ডা দিয়ে এয়ারপোর্টের পথ ধরলাম। শেষ হলো নন্দনকাননে হাঁটাহাঁটি।
পরিশিষ্ঠঃ জীবনসঙ্গী ভদ্রলোকের স্বভাবচরিত্র খানিকটা পাথুরে পর্বতদের মত। প্রেমময় কথা বার্তা তার পেটে বোমা মারলেও বের হবে না (ভ্যাগিস, আমি যেই বান্দর স্বভাবের, নির্ঘাত হেসে ফেলতাম)। ভদ্রলোক বউকে মোটামুটি পছন্দ করে করে তা আগেই সন্দেহ করতাম। এই ট্রিপে অক্লান্তভাবে ১৭০০ কিমি. ড্রাইভ করার পর সন্দেহ বাস্তবে রূপ নিলো। আমার সদ্য পাওয়া ড্রাইভিং লাইসেন্স, রোলার কোস্টারের মত ড্রাইভ করা, আর প্রতি ৫ মিনিটে অন্যমনষ্ক হয়ে যাওয়া ইত্যাদি হাবিজাবি কারণে ড্রাইভিং সিটে বসাও হয় নাই। চারদিনে চলন্তগাড়িতে কল্পনার অতীতঁ সৌন্দর্য দেখে বিস্ময়ে, গভীর খাদের কিনারা দিয়ে যাওয়ার সময় আতঙ্কে, কারণে অকারণে বহুবার চিল্লাচিল্লি করে ভদ্রলোককে ডাকাডাকি করেছি, ননস্টপ বকবক করেছি। সে নিষ্ঠার সাথে সেইসব শুনেছে (হেহে বেচারা সাধারণত না শোনার ভাব করে) সু বিধামত জবাব দিয়েছে, নিরাপদে ড্রাইভিঙ্গের জন্য বহু সৌন্দর্য্য মিররে দেখে অথবা বর্ননা শুনেই উপভোগ করেই সন্তুষ্ট থাকতে হয়েছে। পাশ মার্ক হয়েছে কিনা না জেনেই তাই এই লেখা সেই পাথুরে বালককে উৎ’সর্গ করলাম।
পুনশ্চঃ বকা হইতে বাঁচতে আমাদের সুপ্রাচীণ কালের প্রায় শূণ্য মেগা পিক্সেলের ক্যামেরার আর আমার মোবাইলে তোলা কিছু ছবি যোগ করলাম। অনেক ছবিই আমার বরের তোলা।  ভদ্রলোকের জীবন যৌবন মান এর সাথে সাথে এখন ছবিতেও ভাগ বসাচ্ছি    ঝাপ্সা, বাকা, আউট অফ ফোকাস অথবা লেন্সে আংগুলওয়ালা ছবিগুলো আমার। (সুক্ষ হাতের কাজে এইজীবনেও দক্ষতা আসবে না আমার )
আথাবাস্কা প্রপাত

সানওপ্টা প্রপাত -১

সানওপ্ট প্রপাত-২

ফ্রেয়াট উপত্যকা

মাশ্রুম চূড়া

ডাইনে পর্বত

বামেও পর্বত

পর্বতের ঢেউ শেষ (নাকি শুরু) প্রায়

পাথুরে বালক, পাথুরে পর্বতঃ



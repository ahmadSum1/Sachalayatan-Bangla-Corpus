বিদায় ঋতুপর্ণ ঘোষ



 ডিসক্লেইমারঃ
১- স্পয়ল্যার অ্যালার্ট!!!  ঋতুপর্ণ ঘোষের চিত্রাঙ্গদার কাহিনীর বেশ খানিকটা সংক্ষেপে আছে।
২- আমি সিনেমার ব্যপারে ক-অক্ষর গোমাংস। লেখার সবটুকু আমার ব্যক্তিগত মত। কোন অভিজ্ঞ মত নয়। 
ঋতুপর্ণ ঘোষের নাম প্রথম শুনি চোখের বালি বের হবার পর। ক্লাসের ছেলেরা ঐশ্বরিয়ার পিঠ দেখতে পেয়ে খুবই আনন্দিত ছিল মনে আছে। তখনো আমার সেই সিনেমা দেখার সৌভাগ্য হয় নাই। ধরেই নিয়েছিলাম ঐশ্বরিয়ার রূপ দেখিয়ে সিনেমার হিট করার তালিকায় আরেকটা সিনেমা যোগ হল। আমি কখনই খুব সিনেমা বা টিভি দেখার পোকা ছিলাম না। কাজেই এরপর কয়েকবছর আর তাঁর কোন সিনেমা উপভোগ করা হয় নাই।
প্রবাসজীবনের শুরুর এক বছর একা ছিলাম ভীষণ নিরিবিলি এক ছোট্ট শহরে। একাকীত্ব কাটানোর জন্য ভিডিও স্ট্রিম করে দেখার মত নেটের স্পিডের সাথে মানিয়ে নিয়ে পরিচিত হয়ে গেলাম ইউটিউবের সাথে। চোখের বালি দেখা হল। দারুন। মনে হল ভদ্রলোক প্রতিটা দৃশ্য একেবারে সম্পাদ্য এঁকে মিলানোর মত করে নিখুঁত করে বানিয়েছেন। উদাহরণ হিসেবে এই মুহূর্তে মনে আসছে বিনোদিনী আর আশালতার ছাদে কাপড় শুকানোর দুই দৃশ্যের কথা। এরপর দেখলাম অন্তরমহল। দুইটা সিনেমার মূল গল্পই আগে পড়া ছিল। তারপরেও চিন্তাভাবনার খোরাক ছিল।
এরপর দেখেছি উৎসব, আবহমান আর নৌকাডুবি। অন্তরমহল আর চোখের বালি এর মত একেবারে নতুন করে চিন্তাভাবনার কিছু পাই নাই। কিন্তু দেখে খুব আরাম পেয়েছি। এরমধ্যে উৎসবের কথা আলাদা করে বলতে হয়। দেশ ছেড়ে আমি বাসার জন্য তীব্র মন কেমন করা রোগে ভুগছি তখনো। উৎসব দেখে আমার মনে হয়েছে সত্যি সত্যি যেন ঈদ হচ্ছে, আমি বাসায়। পেশাদার একজন সিনেমাওয়ালা কি অদ্ভুত কৌশলে একেবারে সত্যিকারের কিশোরের হাতক্যামেরায় তোলার মত ভিডিও সাজিয়ে সিনেমা বানিয়ে ফেলেছেন!
কাছাকাছি সময় বা তার আগেই আমার সচলাসক্তির শুরু। কবে যেন সচলে দেখলাম কে বলেছেন "Rituparno Ghosh has come out of the closet"। কিছু গুগল করে যা পেলাম তাতে আমি ভদ্রলোকের সাহসের আজীবন ভক্ত হয়ে গেলাম। আমি সারাজীবনই খাপছাড়া প্রকৃতির। স্রোতের বিপরীতে চলার হাল্কাপাতলা অভ্যাস আছে বল কিছু কিছু ধরতে পারি। এই সুযোগে নিজের একটা ব্যক্তিগত অভিজ্ঞতা বলি। তেরো চৌদ্দ বছর বয়ষে আমরা তিন বন্ধু ছেলেদের মত করে চুল কেটে ফেলেছিলাম কারণ আমাদের মনে হয়েছিল লম্বা চুলের যত্ন করতে করতে মেয়েরা পড়ালেখায় ছেলেদের সমান সময় দিতে পারে না, তাই ছেলেদের থেকে পিছিয়ে থাকে। ঢাকার সাধারন মানুষ তখন ছোট চুলের মেয়ে বলতে চিনতো প্রিন্সেস ডায়না আর তসলিমা নাসরিন কে। বছর চার পাঁচ রাস্তাঘাটে যেই পরিমাণ টিজ খেয়েছি তাকে অসীম পরিমাণ বর্ধিত করে ঋতুপর্ণ ঘোষের ভোগান্তি কোটি ভাগের একভাগ বোঝার চেষ্টা করি মাঝে মাঝে। 
অনেক অনেক দিন আরেকটি প্রেমের গল্প দেখার জন্য খুঁজেছি ঋতুপর্ণ ঘোষের মূল চরিত্রে অভিনয় দেখার জন্য। না পেয়ে ইউটিউবে বনমালী তুমি পরজনমে হইও রাধার ছোট ক্লিপটা দেখেছি কয়েকবার, খালি খালি অনুভুতির গান। ঋতুপর্ণ ঘোষের মৃত্যু সংবাদ শুনে খারাপ লেগেছে অনেক। আরেকদফা গুগল করে দেখি শেষ বের হওয়া সিনেমা চিত্রাঙ্গদা। 
চিত্রাঙ্গদা দেখে অবাক হয়েছি অনেক। খুব সুন্দর করে বানানো। অদ্ভুত সুন্দর কিছু দৃশ্য আছে। অপরেশন থিয়েটার নাচের মত করে দেখানো তার একটা। মনে হয়েছে সিনেমার কিছু কিছু অংশ কাছ থেকে দেখা অভিজ্ঞতার আলোকে বানানো। নাহলে এত বাস্তব এত খুঁটিনাটি কিভাবে খেয়াল করলেন! কিন্তু এইগুলো কোনটাই আমার অবাক হওয়ার কারণ না। সিনেমার চরিত্র রুদ্র চ্যাটার্জী (ঋতুপর্ণ ঘোষ) আর পার্থ (যীশু দাশগুপ্ত) প্রেম দেখিয়েছেন খুব সুন্দর করে, অবাক তার জন্য হই নাই। পার্থ বাচ্চা ভালোবাসে আর একই লিঙ্গের দম্পতি বাচ্চা দত্তক নিতে পারে না বলে রুদ্র চ্যাটার্জী অনেকটা জেদ করে দীর্ঘ ক্লান্তিকর জেন্ডার রিঅ্যাসাইনমেন্ট অপারেশন এর মধ্যে দিয়ে যেতে থাকে। আমার ক্ষুদ্র সিনেমা দেখা জ্ঞান বলে শতকরা পঁচানব্বই ভাগ মানুষ এখানে সিনেমা শেষ করতো। কিন্তু পার্থ মেয়েরূপী রুদ্রকে চায় না বলে সম্পর্ক ভেঙ্গে দিয়ে কস্তুরী (রাইমা সেন) কে বিয়ে করে। এতেও অবাক লাগে নি। আমার হিসাবের বাকি পাঁচ জন অসাধারন এইখানে সিনেমা শেষ করতো। ঋতুপর্ণ সেই পাঁচজনের ছয় নাম্বার। তার গল্পঃ প্রেমিকের বিয়ের পর রূদ্র জেন্ডার রিঅ্যাসাইনমেন্ট এর অর্ধেক পথ থেকে আবার আগের অবস্থায় ফেরত নিয়ে যেতে ডাক্তারকে অনুরোধ করে। ভালোবাসার জন্য এতো ত্যাগ স্বীকার করার সাহস আমাকে মুগ্ধ করেছে। কিন্তু তার চেয়ে অনেক বেশি সম্মোহিত হয়েছি ভালবাসার মানুষের বিশ্বাসঘাতকতার পর ঘুরে দাঁড়ানোর সাহসটুকু দেখানোর জন্য। 
ধন্যবাদ ঋতুপর্ণ ঘোষ। আপনার সাহসগুলো আমাকে অনেক অনেক দিন অনুপ্রেরণা দেবে।


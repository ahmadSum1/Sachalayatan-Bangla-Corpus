বাঙালির সার্কাস



সূচনা-সংবাদ
উনিশ শতকের শেষার্ধে, ব্রিটিশ শাসনের অধীনে থাকার সময় বাঙালির প্রথম সার্কাস দেখার অভিজ্ঞতা হয়। কলকাতা-গবেষক দেবাশিস বসুর মতে, ১৮৬৭ সালের দিকে বা এর অল্পস্বল্প আগে-পরে প্রথম কলকাতায় কয়েকটি ইউরোপিয় সার্কাস দল তাদের খেলা দেখাতে এসেছিল। এমনকি স্যার আশুতোষ মুখোপাধ্যায়ের বাবা ডাক্তার গঙ্গাপ্রসাদ মুখোপাধ্যায়ের তখনকার হিসাব-বইতেও সার্কাস দেখার খরচের বিবরণ পাওয়া গিয়েছে। “উইলসন্স গ্রেট ওয়ার্ল্ড সার্কাস” ও “চিয়ারিনি’স ইটালিয়ান সার্কাস” নামের দুটি দল তখন কলকাতায় বারকয়েক এসেছিল। উইলসন্সের আগমণ ঘটেছিল প্রথমে, তাদের তাঁবু পড়েছিল মনুমেন্টের কাছে― তারপর চিয়ারিনি’স সার্কাস কলকাতায় প্রদর্শনী করে, তাদের তাঁবু স্থাপিত হয়েছিল গড়ের মাঠে। স্বয়ং ঠাকুর শ্রীশ্রীরামকৃষ্ণও উইলসন্সের সার্কাস দেখে মুগ্ধ হয়েছিলেন বলে “কথামৃত”-এর পাতায় সাক্ষ্য মেলে, সার্কাসের খেলোয়াড়দের কঠোর পরিশ্রমকে তাঁর “সংসার করবার মতোন অতি কঠিন কর্ম” বলে মনে হয়েছিল।
ন্যাশনাল সার্কাসের গোড়াপত্তন
      ঠিক প্রায় ওই সময়েই বাঙালির নবজাগরণের ক্ষেত্রে এক তাৎপর্যপূর্ণ ঘটনা “হিন্দুমেলা”-র সূচনা। জোঁড়াসাকোর ঠাকুর পরিবারের আনুকূল্যে ও রাজনারায়ণ বসুর উৎসাহে নবগোপাল মিত্র ১৮৬৭ সালে এই বার্ষিক অনুষ্ঠানের প্রথম অধিবেশনের আয়োজন করেছিলেন। হিন্দুমেলার নানাবিধ কর্মকাণ্ডের একটি গুরুত্বপূর্ণ অংশ ছিল শরীরচর্চা।  সেই  বছরই আবার হিন্দুমেলা আয়োজনের আগেই শোভাবাজার রাজবাড়ির পূজাপ্রাঙ্গণে জিমন্যাষ্টিকের খেলা দেখেছিলেন রসরাজ অমৃতলাল বসু। তবে তা এক ফিরিঙ্গি যুবকের, কোনও বাঙালির নয়।
যাহোক,  মেলার আয়োজক গোষ্ঠীর প্রত্যক্ষ প্রেরণায় তখন একাধিক ব্যায়ামশালা বা শরীরচর্চার কেন্দ্র গড়ে উঠেছিল কলকাতায়। শরীরচর্চার এই বিকাশের সাথে সাথেই বাঙালির নিজস্ব সার্কাস গড়ার স্বপ্নচারা নিহিত ছিল বলেই দেবাশিস বসু ধারণা করেছেন। সেই সময় বিদেশি সার্কাসগুলোর কর্মকাণ্ড দেখে উৎসাহিত হয়ে নবগোপাল মিত্র একটি সার্কাস তৈরি সংকল্প গ্রহণ করেন মনে মনে। তবে তাঁর উপকরণ ছিল অতি সামান্য। মাত্র দুটি ঘোড়া নিয়ে নবগোপাল ১৩ নম্বর কর্নওয়ালিস স্ট্রিটের একটি বাড়ির উঠানে― যে বাড়িটিতে নিজেরই হাতে তিনি গড়েছিলেন ব্যায়ামশিক্ষার আখড়া “ন্যাশনাল স্কুল”― ১৮৮৩ সালে প্রতিষ্ঠা করেন “ন্যাশনাল সার্কাস”। আখড়ার ছাত্রদের সাথে নিয়ে তাঁর এই আয়োজনের সূত্রপাত। এমনকি নিজের অল্পবয়েসি মেয়ে কুসুমকেও তিনি ঘোড়ায় চড়া শিখিয়েছিলেন তখন। চাঁপাতলা এলাকার দুই বার-খেলোয়ার একখানা টাট্টু ঘোড়া নিয়ে পরে তাঁর দলে যোগ দেয়।  ফ্লাইং ট্র্যাপিজের খেলা দেখানোর জন্য রামচন্দ্র চট্টোপাধ্যায় নামে আরেক ব্যক্তিও যোগ দিয়েছিলেন― যতদূর জানা যায়, তিনিই ছিলেন প্রথম বাঙালি বেলুন-আরোহী― বেলুন থেকে প্যারাসুট নিয়ে তখন ভূমিতে অবতরণও করেছিলেন। যদিও, এমন স্বল্প সরঞ্জাম ও অল্প কর্মী নিয়ে কোনো সার্কাসের পক্ষে পূর্ণ সাফল্য পাওয়া দূরূহ। নবগোপাল মিত্রও যথারীতি তেমন সাফল্যের মুখ দেখতে পারেননি। সাধ ও সাধ্যের মধ্যে সমন্বয় করতে না পেরে তাঁকে আর্থিক ক্ষতির মুখে পড়তে হয়। কর্নওয়ালিস স্ট্রিটের ১৩ নম্বর বাড়ি থেকে ন্যাশনাল সার্কাসকে একই রাস্তায় অবস্থিত নিজের ১০ নম্বর বাড়িতে তিনি পরে সরিয়ে আনেন। তারপরও সার্কাস আর তিনি চালাতে পারেননি। সার্কাস চালাবার বেলায় ব্যর্থতার দায় কাঁধে থাকলেও, বাঙালির নিজস্ব সার্কাস প্রতিষ্ঠার ক্ষেত্রে নবগোপাল মিত্রের যে  আন্তরিক উৎসাহ বা পরিশ্রমপূর্ণ উদ্যোগ ছিল, তার কথা অস্বীকার করা মুশকিল। তাই তাঁকেই বাঙালির সার্কাস-সাধনার পথিকৃৎ বলে নিদ্বির্ধায় স্বীকৃতি দেওয়া যেতে পারে।
গ্রেট ইন্ডিয়ান সার্কাস থেকে হরিমোহন রায়ের দল 

নবগোপাল মিত্রের সার্কাস সংক্রান্ত উদ্যোগ গ্রহণের কিছু পরে তাঁরই জামাই ও হিন্দু স্কুলের ব্যায়াম-শিক্ষক রাজেন্দ্রলাল সিংহ নিজের কাছের তিন ব্যক্তি শ্যামাচরণ ঘোষ, দীননাথ ঘোষ ও আরেক বিখ্যাত ব্যায়াম-শিক্ষক যোগীন্দ্রলাল পালকে সাথে নিয়ে একটি সার্কাস প্রতিষ্ঠার লক্ষ্যে কাজ শুরু করেন। রাজেন্দ্রলাল সিংহ নবগোপাল মিত্রের ব্যায়াম শিক্ষার কেন্দ্রেই এ সংক্রান্ত প্রশিক্ষণ লাভ করেছিলেন। তাই নবগোপালের সার্কাস-উদ্যোগ যে তাঁকে তখন উৎসাহ দিয়েছিল, এমন ধারণা পোষণ করা অমূলক হবে না। যাহোক, রাজেন্দ্রলাল অতঃপর কিছু চাঁদা তুলে কলকাতার শিয়ালদা এলাকায় দরমার বেড়া বেঁধে কয়েকদিন সার্কাসের খেলা দেখালেন। তাঁদের দলের খেলা দেখে অনেকেই এরপর আর্থিক সাহায্য করার জন্য এগিয়ে আসেন। পাইকপাড়ার রাজা ইন্দ্রচন্দ্র সিংহ বা স্যার রাসবিহারী ঘোষের মতো সমাজের গণ্যমান্য কয়েক ব্যক্তিও চাঁদা দিয়েছিলেন রাজেন্দ্রলালের সার্কাসের জন্য। অর্থ সংগ্রহের পর রাজাবাজার এলাকায় মির্জাপুর স্ট্রিট ও সার্কুলার রোডের মোড়ের কাছে সার্কাস প্রতিষ্ঠার উদ্দেশ্যে একটি আখড়া নির্মাণ করেন আনুমানিক ১৮৮৩ সালে। এরই মাঝে তিনি খবর পান, আমাহার্স্ট স্ট্রিটের একটি দাতব্য আশ্রমে হোগার্থ নাম্নী এক ইউরোপিয়ান পশুশিক্ষক থাকেন। অতএব তাঁকে ডেকে এনে দলে নেওয়া হলো, দুখানা ঘোড়াও জোগাড় করা হলো খেলা শেখাবার জন্য। এরই মধ্যে জানা গেল, বিখ্যাত উইলসন্স সার্কাসের একজন সাবেক প্রখ্যাত মার্কিনি পশুশিক্ষক, মিস্টার এস ও আবেল তখন কলকাতায় অবস্থান করছেন। শহরের বিভিন্ন থিয়েটারে ও অভিজাত পরিবারে গৃহে খেলা দেখিয়ে বেড়ান তিনি আরো দুই কি তিনজন ইউরোপিয়র সাথে। থাকেন শিয়ালদার একটি হোটেলে। সাথে খেলা দেখানোর সঙ্গী দুই ইউরোপিয় সাহেব ক্লেয়ার ও হ্যারিংটন এবং মিস মড্  নামের এক ভদ্রমহিলা; এছাড়াও ছিল তাঁর দুটি টাট্টু ঘোড়া আর ক্লেয়ার সাহেবের সাথে ছিল গোটাকয়েক কুকুর ও বাঁদর। রাজেন্দ্রলাল সিংহ আবেল সাহেব ও তাঁর দলবলকে খুঁজে বের করার পর তাঁদের নিজের দলের সাথে যুক্ত করলেন। পরে মির্জাপুরের যে স্থানে নিজেদের আখড়া বসিয়েছিলেন সেখানেই সামিয়ানা বেঁধে শুরু করলেন নিজেদের পূর্ণাঙ্গ সার্কাসের কার্যক্রম, নাম দিলেন “গ্রেট ইন্ডিয়ান সার্কাস”। দক্ষ ও অভিজ্ঞতাসম্পন্ন প্রশিক্ষক মিস্টার আবেল স্বল্প সময়ের মধ্যেই দলটিকে বেশ শিখিয়ে-পড়িয়ে নিয়ে খেলা দেখানোর জন্য একদম ঠিকঠাকভাবে প্রস্তুত করে ফেলেছিলেন। আবেল নিজে দেখাতেন ঘোড়ার খেলা। ক্লেয়ার ফুট জাগলিং, পিরামিড অ্যাক্ট ও কুকুর-বাঁদরের খেলা দেখাতেন। হ্যারিংটন সাজতেন ক্লাউন, এছাড়া সিঙ্গল ট্র্যাপিজ আর কপালের ওপর গ্লাস রাখার “হোপস অ্যান্ড গ্লাস”খেলাও তিনি দেখাতেন। মিস মড্ দেখাতেন ব্যালেন্সিং ট্র্যাপিজের খেলা। বাঙালিদের মধ্যে ভূতনাথ বসু ও কৃষ্ণলাল বসাক দেখাতেন বারের খেলা। কিছুদিন পর জ্যাকি লি নামের আরেক ইউরোপিয়ও দলে যোগ দিয়েছিলেন। তিনি রাজেন্দ্রলালের বৈমাত্রেয় ছোট ভাই খগেন্দ্রলাল সিংহ ওরফে ক্ষুদেকে ঘোড়ায় চড়া শিখিয়েছিলেন (পরবর্তীতে খগেন্দ্রনাথ একজন অতি সুদক্ষ ঘোড়সওয়ার হিসেবে দেশে ও বিদেশেও খ্যাতি অর্জন করেন। তিনি এরপর প্রথমে অস্ট্রেলিয়ার “উডয়র” ও তারও পরে “হার্মস্টন্স” সার্কাসে যোগ দেন― একবার জাভায় খেলা দেখাতে গিয়ে সেখানকার সালাতিগা শহরে বসন্তরোগে আক্রান্ত হয়ে তাঁর মৃত্যু ঘটে)। 

এস ও আবেল ও তাঁর প্রশিক্ষিত টাট্টু ঘোড়া
খেলোয়ারদের প্রশ্নাতীত দক্ষতার কারণে  গ্রেট ইন্ডিয়ান সার্কাস দ্রুতই সাফল্য লাভ করে তখন। কলকাতা ছেড়ে হাওড়া অঞ্চলেও খেলা দেখিয়ে প্রশংসা কুড়িয়েছিল গ্রেট ইন্ডিয়ান সার্কাস। হাওড়া থেকে শ্রীরামপুরে খেলা দেখাতে যাওয়ার পর সেখানে সার্কাস কর্তৃপক্ষের সাথে মিস্টার আবেলের গোলমাল বাঁধে। ফলে তিনি ক্লেয়ার সাহেবসহ তাঁর বাকি সহচরদের সাথে নিয়ে দল ছেড়ে অন্যান্য শহরে স্টেজ ভাড়া করে খেলা দেখাতে আরম্ভ করেন এবং প্রায় দুই বছর পরে চট্টগ্রামে গিয়ে ওলম্যান নামের এক জার্মান ভদ্রলোক ও ক্লেয়ার সাহেবের সাথে জোট বেঁধে “আবেল-ক্লেয়ার-অলম্যান সার্কাস” নামের এক দল গঠন করে প্রাচ্যের প্রায় সমস্ত দেশে খেলা দেখিয়ে বেড়ান। গ্রেট ইন্ডিয়ান সার্কাস এরপর উত্তর-পশ্চিম ভারতে খেলা দেখাতে যায়, কিন্তু সাফল্যের সাথে সেই সফর শেষ করতে পারলেও কলকাতায় ফেরার টাকা-পয়সা সংক্রান্ত বিরোধে দলটি চূড়ান্তভাবে ভেঙে যায়। ওই সময়ই রাজা রামমোহন রায়ের নাতি হরিমোহন রায় দলটিকে কিনে নেন। এখানে জানিয়ে রাখা ভালো যে হরিমোহন রায়ের আমহার্স্ট স্ট্রিটের বাড়িতেই ছিল এক বিরাট চিড়িয়াখানা। বাঘ, সিংহ জেব্রা, জিরাফ থেকে শুরু করে বহু জাতের পাখিও ছিল তাঁর চিড়িয়াখানায়। তাই সার্কাসের শখ তাঁর আগে থেকেই ছিল। তিনি চিড়িয়াখানার ফাঁকা জমিতে তাঁবু খাটিয়ে সার্কাসের কাজ শুরু করে দেন, সার্কাসের অধ্যক্ষ হিসেবে নিয়োগ পান যোগীন্দ্রনাথ পাল। তখন থেকেই গ্রেট ইন্ডিয়ান সার্কাসের নাম লোকমুখে হয়ে যায় “হরিমোহন রায়ের দল”। কিন্তু হরিমোহনের সার্কাসের শখ বেশিদিন টেকেনি। যোগীন্দ্রনাথ পালই তখন সার্কাসটির মালিকানা গ্রহণ করেন। কিন্তু তিনিও বেশিদিন সার্কাসটি চালাতে পারেননি। কারণ, ততদিনে আরেক বাঙালি প্রিয়নাথ বসুর মালিকানাধীন “গ্রেট বেঙ্গল সার্কাস”-এর উত্থান ঘটেছে, সেই সার্কাস দলের জনপ্রিয়তাও তখন ক্রমশ উর্ধ্বমুখী। তাই গ্রেট ইন্ডিয়ান সার্কাসের ভরা গাঙে আসে ভয়ানক ভাটার টান। অবশেষে ১৮৯৯ সালে গ্রেট বেঙ্গল সার্কাসই গ্রেট ইন্ডিয়ানকে কিনে নেয়। তখন যোগীন্দ্রনাথ বসু গ্রেট বেঙ্গলের অশ্ব-প্রশিক্ষক ও রিংমাস্টার হিসেবে নিয়োগ পান।
প্রিয়নাথ বসু ও তাঁর গ্রেট বেঙ্গল সার্কাস
গ্রেট বেঙ্গল সার্কাসই যে উনিশ শতকে বাঙালির সার্কাস-সাধনার ক্ষেত্রে সর্বশ্রেষ্ঠ সার্কাস হিসেবে নিজেকে প্রতিষ্ঠা করতে পেরেছিল তখন― ইতিহাসের সাক্ষ্যমতে এ কথা মোটেও অত্যুক্তি নয়। এমনকি বাংলা ছাড়িয়ে ব্রিটিশরাজের গোটা ভারতীয় সাম্রাজ্যেই তখন খ্যাতি অর্জন করতে দলটি সক্ষম হয়েছিল। আর এসবের মূলে অবশ্যই ছিলো একজন ব্যক্তির ব্যাপক পরিশ্রম ও সুদূরপ্রসারী  পরিকল্পনা― তিনি বেঙ্গল সার্কাসের প্রতিষ্ঠাতা প্রিয়নাথ বসু(১৮৬৫-১৯২০)।

প্রিয়নাথ বসু, যৌবনকালে
 প্রিয়নাথের বাবা কবি মনোমোহন বসু ছিলেন হিন্দুমেলা আয়োজনের ক্ষেত্রে নবগোপাল মিত্রের বিশিষ্ট সহযোগী। নবগোপালের সার্কাস-সাধনার আঁচ মনমোহন বসুর মাধ্যমে তাঁর কনিষ্ঠ সন্তান প্রিয়নাথের ওপরও যেন লেগেছিল। আর বলাই বাহুল্য, সার্কাসের প্রতি তখন থেকেই তাঁর ভাললাগার শুরু। তাই পরে স্কুল-কলেজের লেখাপড়ার চাইতে শরীরচর্চা বা ব্যায়াম করা আর ছবি আঁকার দিকেই তাঁর আগ্রহ ছিল অধিকহারে। এভাবে ব্যাপক অনুশীলনের মাধ্যমে তিনি পরে হয়ে ওঠেন শরীর চর্চার একজন অভিজ্ঞ প্রশিক্ষক। কলকাতায় বহু আখড়াও তিনি প্রতিষ্ঠা করেন। মনমোহন বসু  ছবি আঁকার দিকে ছেলের ঝোঁক দেখে প্রিয়নাথকে ভর্তি করে দেন গর্ভমেন্ট আর্ট স্কুলে। সেখানে ভর্তি হবার পরও প্রিয়নাথের শরীরচর্চা থেমে থাকেনি। উইলসন্স বা চিয়ারিনি’স-এর মতো কোনো বিদেশি সার্কাস যখনই কলকাতায় খেলা দেখাতে আসতো, প্রিয়নাথ অবশ্যই তাদের খেলা দেখতে যেতেন। শুধু খেলা দেখাই নয়, নিজস্ব সার্কাস গঠনের লক্ষ্যে তিনি তখন থেকেই বিভিন্ন খেলার অঙ্গভঙ্গির ছবি এঁকে আনতেন এবং সার্কাসের নিচুতলার কর্মচারীদের সাহায্যে খেলার সহায়ক যন্ত্রপাতির নকশা ও মাপের হিসাবনিকাশ টুকে নিতেন। পরে নিজের হাতে ওই ধরনের বিভিন্ন খেলার সামগ্রী প্রস্তুত করে নিজের আখড়ার ছাত্রদের তা দিয়ে অনুশীলনও করাতেন। এরই মাঝে একটি বিশেষ ঘটনার দরুণ প্রিয়নাথ বসুর নাম ছড়িয়ে পড়ে চারদিকে “প্রোফেসর বোস” হিসেবে, এই নামেই পরে তাঁকে গোটা উপমহাদেশের সাধারণ মানুষ চিনেছেন ও ডেকেছেন। ঘটনাটি নিম্নরূপ : একবার কলকাতার আলিপুরের বিখ্যাত চিড়িয়াখানায় একটি শরীরচর্চা ও ব্যায়ামের খেলার প্রদর্শনীর আয়োজন করা হয়, যার প্রধান পরিচালক ছিলেন প্রিয়নাথ বসু। তখন সেই প্রদর্শনী দেখতে তদানীন্তন বড়লাট লর্ড ডাফরিনও এসেছিলেন। খেলা দেখবার পর তিনি যারপরনাই বিস্মিত ও ব্যাপকভাবে সন্তুষ্ট হন। খেলা শেষ হওয়ার পর তিনি বলেন “Who is the professor?” অর্থাৎ, তিনি তখন ব্যায়াম প্রদর্শনীর মূল পরিচালক বা “ প্রোফেসর”-এর সাথে পরিচিত হতে আগ্রহী ছিলেন। বড়লাটের এ কথা শুনে প্রিয়নাথ তাঁর নিকটে গেলে তিনি তাঁকে “Professor Bose” বলে সম্বোধন করেন। প্রিয়নাথ বসু তখন থেকেই জনসাধারণের কাছে তাঁর পারিবারিক নামের বদলে “প্রোফেসর বোস” নামেই বেশি পরিচিত হয়ে ওঠেন। তাঁর প্রতিষ্ঠিত গ্রেট বেঙ্গল সার্কাসও পরে লোকমুখে পরিচিতি পায় প্রোফেসর বোসের সার্কাস হিসেবে।
এরপরে সংঘটিত আরেকটি কাকতালীয় কাণ্ডই যেন সার্কাসের সাথে প্রিয়নাথের জীবনকে একেবারে চূড়ান্তভাবে মিলিয়ে দেয়। তিনি তখন অবস্থান করছিলেন তাঁর পিতৃভিটা বারাসা ছোটো জাগুলিয়া গ্রামে। সেখানেও তাঁর একটি ব্যায়ামের আখড়া ছিল। একদিন হঠাৎ কোথা থেকে একটি কঙ্কালসার জীর্ণ দেহের ঘোড়া আখড়ার সামনে এসে হাজির হলো। তাঁর ছাত্ররা ঘোড়াটিকে মহা উৎসাহে আখড়ায় নিয়ে এলো, প্রিয়নাথ এরপর ঘোড়াটিকে নানান কসরৎ শেখানোও শুরু করে দিলেন। প্রিয়নাথ বসুর দ্বিতীয় পুত্র অবনীন্দ্রকৃষ্ণ বসু তাঁর বিখ্যাত সুলিখিত “বাঙ্গালীর সার্কাস” গ্রন্থে এ সম্পর্কে লিখেছেন, ঘোড়াটির হঠাৎ আর্বিভাবকে প্রিয়নাথ বিধাতার এক অর্থপূর্ণ ইঙ্গিত হিসেবে গ্রহণ করেছিলেন। সেই ইঙ্গিতের কথা ভেবেই তিনি তখন সার্কাস গঠন করার ব্যাপারে একদম বদ্ধপরিকর হয়ে ওঠেন। কিন্তু পিতা মনমোহনের সার্কাসকে পেশা হিসেবে গ্রহণে সম্মতি ছিল না। তিনি তাই প্রিয়নাথকে মাস-মাইনে পঁচাত্তর টাকার একটি চাকরীতে ঢুকিয়ে দিলেন। কিন্তু আজন্ম অ্যাডভেঞ্চারপ্রেমী প্রিয়নাথের কি তাতে আর মন টেকে? পরিবারে সকলের অমতে তাই তিনি কাউকে কিছু না বলে কিছু টাকা পয়সা সংগ্রহ ও একটি জিমন্যাস্টিকের দল তৈরি করে তাঁদের সাথে নিয়ে কলকাতা ছাড়লেন।  প্রথম খেলা দেখালেন মেদিনীপুরে । তখন তাঁর দলের কাছে সাজসরঞ্জাম, পশুপাখি বা তাঁবু-সামিয়ানা কিছুই ছিল না, শুধু জিমন্যাস্টিকের খেলাই সম্বল। এভাবেই একে একে ঝাড়গ্রাম, বীরভূম, বাঁকুড়াসহ বিভিন্ন অঞ্চলে জমিদার বাড়িতে গিয়ে খেলা দেখিয়ে তিনি কিছু অর্থ উপার্জন করতে সক্ষম হন।  এরপর সেই উপার্জিত অর্থ দিয়ে কলকাতায় ফেরার পর প্রিয়নাথ নবগোপাল মিত্রের অচল সার্কাসের ঘোড়া, কুকুর, বাঁদরসহ প্রভৃতি পশু ও সব জিনিসপত্র কিনে নেন। একটি তাঁবু ও আরেকটি ঘোড়াও কেনা হয়। রাখালচন্দ্র বসু নামে এক জিমন্যাস্টিক খেলোয়াড় ক্যাশিয়ার পদে নিযুক্ত হন। কলকাতার আরো কয়েকজন ভালো খেলোয়াড়কে দলে যোগও করা হয়। অতঃপর ছোটখাটো আকারে হলেও সার্কাসের দল গঠন করার পর প্রিয়নাথ এর নাম দেন “প্রোফেসর বোসের গ্রেট বেঙ্গল সার্কাস”, প্রতিষ্ঠার কাল ১৮৮৭ সাল। এরপর এই দল নিয়ে তিনি তৎকালীন পূর্ববঙ্গের ঢাকা, ঝালকাঠি ও বরিশাল জেলায় খেলা দেখান। কলকাতায় ফেরার পর আবার মুর্শিদাবাদসহ বিভিন্ন অঞ্চলে খেলা দেখিয়ে বেড়াতে থাকেন। তবে তাঁর শুরুর যাত্রাপথ খুব মসৃণ ছিল না।  একসময় খেলা দেখাতে গিয়ে অর্থাভাবে তাঁকে এক দুর্গম জায়গায় ভয়ানক বিপদেও পড়তে হয়েছিল। সে যাত্রা পিতা মনমোহন বসু তাঁকে উদ্ধার করে কলকাতায় নিয়ে আসেন। কিন্তু এতেও প্রিয়নাথ তাঁর সাধনা হতে নিবৃত্ত হননি। পিতার বন্ধু বই-ব্যবসায়ী গুরুদাস চট্টোপাধ্যায়ের কাছ থেকে কিছু অর্থ সাহায্য নিয়ে তিনি ফের নতুন করে সার্কাস গঠনের কাজ শুরু করেন। কিন্তু তাতেও ঝামেলা কমলো না। একবার সার্কাস ভয়ানক অর্থসংকটে পড়ার পর প্রায় বন্ধ হবার উপক্রম হয়েছিল। তখন প্রিয়নাথের অগ্রজ মতিলাল বসু অর্থসাহায্য করায় সার্কাস অবশ্য এই করুণ পরিণতিতে পর্যবসিত হওয়া থেকে রেহাই পায়। তখন মনোমোহন বসু দেখলেন, প্রিয়নাথকে সার্কাসের রাস্তা থেকে সরানোর কোনো উপায় আদৌ নেই। আবার তিনি প্রতিভাবান হলেও তাঁর ব্যবসাবুদ্ধি তেমন নেই বা পয়সার হিসাব রাখার ক্ষেত্রে তেমন দক্ষতাও নেই। অপরদিকে মতিলাল ছিলেন অর্থ সংক্রান্ত হিসাব নিকাশের বেলায় খুবই পটু। যেকোনো পরিমাণ অর্থ সঠিকভাবে রক্ষণাবেক্ষণ ও ব্যয়ের দায়িত্ব তিনি অনায়াসেই কাঁধে নিতে পারতেন। এ কারণে মনোমোহন দুই ভাইকে একযোগে সার্কাসে কাজ করতে নির্দেশ দেন। এই নিদের্শনা দারুণভাবে ফলপ্রসূ হয়েছিল। টাকাকড়ির দায়িত্ব ও খরচের হিসাব সম্পূর্ণরূপে মতিলালের ওপর ছেড়ে দিয়ে প্রিয়নাথ তখন পুরোপুরি মনোনিবেশ করতে পারলেন সার্কাসের খুঁটিনাটি কাজের দিকে। তাই তিনি দলটিকে একদম নিজের মনের মতো করে গড়ে তুলতে পারলেন কিছুদিন পরেই।  দুই ভাইয়ের মিলিত উদ্যোগে দল এইসময় উন্নতির শিখরে পদার্পণ করে যেন। এরপর শুরু হলো ফের খেলা দেখানো। ১৮৮৮ সালের ডিসেম্বর মাসে রংপুরের তাজহাট রাজবাড়িতে গ্রেট বেঙ্গল সার্কাস খেলা দেখিয়ে রাজা গোবিন্দলাল রায়কে এতখানিই সন্তুষ্ট করতে পেরেছিল যে তখন রাজা গোটা দলকে নির্ধারিত পারিশ্রমিক ছাড়াও মোট পঁচিশ জোড়া দামী শাল উপহার দিয়েছিলেন। এরপর গ্রেট বেঙ্গল সার্কাস তৎকালীন বোম্বাই শহর ও গোয়ালিয়র রাজ্যেও খেলা দেখায়।  ১৮৯৬ সালের নভেম্বর মাসে রেওয়া রাজ্যের মহারাজার দরবারে খেলা দেখাতে গিয়ে বেঙ্গল সার্কাস পুরস্কার হিসেবে লাভ করে একজোড়া রয়েল বেঙ্গল টাইগার― রীতিমতো সৌভাগ্যের ফসলরূপে এরা সার্কাসে এসেছিল দেখে এদের নাম রাখা হয় “লক্ষী” ও “নারায়ণ”। 

 গ্রেট বেঙ্গল সার্কাসের কর্মীগণ। প্রিয়নাথ বসু উপবিষ্ট সারিতে বাঁ থেকে চতুর্থজন
এভাবেই দেখতে দেখতে গ্রেট বেঙ্গল সার্কাসের নামযশ গোটা ভারতীয় উপমহাদেশেই ছড়িয়ে পড়লো ব্যাপকভাবে। কাশ্বীর থেকে কুচবিহার, হায়দ্রাবাদের নিজামের দরবার থেকে গুজরাটের ভবনগর― ভূ-ভারতের এমন কোনো জায়গা প্রায় রইল না যেখানে বেঙ্গল সার্কাস গিয়ে খেলা দেখায়নি। কিন্তু কলকাতায় তখন অব্দি বেঙ্গল সার্কাস কোনো প্রদর্শনীর আয়োজন করতে পারেনি। অবশেষ ১৮৯৯ সালের নভেম্বর মাসে কলকাতায় প্রথমবারের মতো গ্রেট বেঙ্গল সার্কাস খেলা দেখাতে এলো। তাঁবু ফেলা হলো গড়ের মাঠে। যথারীতি বহু গণ্যমান্য ব্যক্তি, রাজা মহারাজাদের তারিফ মিলল। সাধারণ মানুষেরাও দারুণ আগ্রহ নিয়ে সার্কাসের খেলা দেখে প্রশংসার মুখর হলেন। কলকাতায় খেলা শেষ করে সিংহলে খেলা দেখাতে গেল বেঙ্গল সার্কাস। একে একে শ্রীলঙ্কা, রেঙ্গুন, পিনাং, সিঙ্গাপুর ও জাভাদ্বীপেও প্রিয়নাথ বসু তাঁর সার্কাসের দল নিয়ে খেলা দেখিয়ে এলেন। এইসব অঞ্চলে ভ্রমণের গল্পকাহিনি দারুণ সরসভাবে প্রিয়নাথ বসু লিপিবদ্ধ করেছিলেন “প্রোফেসর বোসের অপূর্ব্ব ভ্রমণ-বৃত্তান্ত” শীর্ষক এক অসামান্য গ্রন্থে(বইটি প্রথম প্রকাশিত হয় ১৩০৯ বঙ্গাব্দের পৌষ মাসের দশ তারিখে)।
         এখন প্রোফেসর বোসের গ্রেট বেঙ্গল সার্কাসের কয়েকজন খ্যাতিমান ও আলোচিত খেলোয়াড়দের নিয়ে কিছু তথ্য উপস্থাপন করা যাক। পাশাপাশি জানিয়ে রাখা ভালো, বেঙ্গল সার্কাসের সিংহভাগ খেলোয়াড় বা কর্মীই ছিলেন খাঁটি বাঙালি। এক্ষেত্রে প্রথমেই বলতে হয় শ্রীমতি সুশীলাসুন্দরীর নাম। সেই উনিশ শতকের শেষার্ধে একজন বাঙালি নারী সার্কাসে খেলা দেখাচ্ছেন, তাও আবার দুটি বাঘের সাথে― এটা অনেকটা অবিশ্বাস্য মনে হতে পারে কারো কারো কাছে। কিন্তু সুশীলাসুন্দরী গ্রেট বেঙ্গল সার্কাসে সেই অবিশ্বাস্য কাজটিই অসাধারণ সাহস ও নিপুণ দক্ষতার সাথে করতেন। সম্ভবত তিনিই ভারতীয় উপমহাদেশের সার্কাসগুলোর মধ্যে প্রথম নারী খেলোয়াড়, যিনি বাঘের সাথে খেলা দেখিয়েছেন। ১৯০১ সালের ১৩ই জুন তারিখে মিরাটের “ডেইলি টেলিগ্রাফ” পত্রিকা বেঙ্গল সার্কাসে দেখানো তাঁর বাঘের খেলার দারুণ প্রশংসা করে লিখেছিল : “The astonishing courage of one the ladies, Miss Susila makes the spectators sit spell-bound when she enters with easy grace a cage of two large tigers and makes them all growling, display their open jaws, stand up, sit and lie down, while she reclines by their side using one of them for a pillow.” 

শ্রীমতি সুশীলাসুন্দরী, “লক্ষী” নাম্নী বাঘের সাথে খেলা দেখানোর সময় 
এছাড়াও তিনি ট্র্যাপিজ ও জিমন্যাস্টিকের খেলাতেও দুর্দান্ত নৈপুণ্যের পরিচয় দিয়েছিলেন। কিন্তু একবার “ফরচুন” নাম্নী এক প্রশিক্ষণহীন বাঘের থাবার আঘাতে সুশীলাসুন্দরী মারাত্মকভাবে আহত হন (বাঘটিকে সাধারণত খেলায় নামানো হতো না, পশুপ্রদর্শনীতেই সাধারণত তার ঠাঁই হতো, নিছক আরেকটি প্রশিক্ষিত বাঘের মৃত্যু হওয়ার কারণে তাকে খেলা দেখাতে বের করে আনা হয়েছিল)। ফলে তাঁর শরীর ভেঙে পড়ে, ১৯২৪ সালে মাত্র ৪৫ বছর বয়সে তাঁর মৃত্যু হয়। 
আবার এক বাঙালি পালোয়ান ভীম ভবানী, যাঁর প্রকৃত নাম ভবেন্দ্রমোহন সাহা, তিনিও প্রোফেসর বোসের সার্কাসে খেলা দেখিয়ে বেশ সুনাম অর্জন করেছিলেন। লোহার লাঠি অনায়াসে বাঁকিয়ে ফেলা, লোহার শক্ত শিকল ছিঁড়ে ফেলা থেকে শুরু করে বুকে আস্ত একটি হাতি তোলার মতো বীরত্বব্যঞ্জক খেলাও তিনি দেখাতেন। ভবানীর বুকের মাঝে কাঠের তক্তা দিয়ে তৈরি একটি সেতুর মতো জিনিস রেখে তার ওপর দিয়ে হাতিটিকে হাঁটানো হতো, এবং হাতিটি একদম মাঝখানে অর্থাৎ ভবানীর বুকের ওপর এসে দাঁড়ালে তাকে ঠিক সেখানেই রীতিমতো এক মিনিট ধরে দাঁড় করিয়ে রাখা হতো!

পালোয়ান ভীম ভবানী, বুকের ওপর হাতি তোলার খেলা দেখাচ্ছেন

গ্রেট বেঙ্গল সার্কাসে জাদু দেখিয়ে বিশেষ খ্যাতি পেয়েছিলেন জাদুকর গণপতি চক্রবর্তী। তাঁকে সেই সময় “দ্যা গ্রেট উইজার্ড অফ দ্যা ইস্ট” বলেও অভিহিত করা হতো। গণপতি অন্যসব জাদুকরদের মতো দর্শকদের থেকে দূরে গিয়ে খেলা দেখাতেন না, উন্মুক্ত সার্কাসের রিঙের মধ্যেই দারুণ সব ভেলকি তৈরি করতেন। “বাসুদেবের কারাগার” নামের একটি খেলায় গণপতিকে একটি চতুষ্কোণ আকৃতির লোহার খাঁচার মধ্যে প্রথমে আটকে রাখা হতো, তারপর তাঁর দুই হাত ও দুই পা লোহার দশ গোছা শিকল ও তালার সাহায্যে কঠিনভাবে বেঁধে ফেলা হতো খাঁচার সাথে । তারপর খাঁচার চারপাশে পর্দা ফেলে দেওয়া হতো। পর্দা ওঠার পর দেখা যেত, গণপতি সেখানে আর নেই। এর ঠিক এক মুহূর্ত পরেই তাঁর দেখা মিলত দর্শকসারির মধ্যে। গণপতির এই খেলাটা তখনকার দিনে বেশ আলোচিত হয়েছিল। 

জাদুকর গণপতি চক্রবর্তী, কারাগারের খেলা দেখানোর সময়
কিন্তু এক সময় এই দোর্দণ্ডপ্রতাপ গ্রেট বেঙ্গল সার্কাসেরও বিলয়ের কাল সমাগত হলো। ১৯০৯ সালে মতিলাল বসুর সাথে  প্রিয়নাথ বসুর বিরোধের জের ধরে গ্রেট বেঙ্গল সার্কাসে ভাঙন ধরে। আপন ভাইয়ের থেকে বিচ্ছিন্ন হয়ে প্রিয়নাথ তখন “প্রোফেসার বোসের গ্র্যান্ড সার্কাস” নামে পৃথক দল গঠন করে আগের মতোই দেশের বিভিন্ন স্থানে খেলা দেখাতে থাকেন। এরপরের বছর ৪৩ বছর বয়সে মতিলালের অকালমৃত্যু ঘটে। মতিলালের মালিকানায় থাকা সার্কাসের অংশটুকু তাঁর বড় ছেলে মণিলাল বসু প্রথমে এক ইউরোপিয় খেলোয়াড়ের নিকট বিক্রি করে দেন, কিন্তু সেই খেলোয়াড় সার্কাস চালাতে সক্ষম হয়নি। পরে আবার মণিলাল দলটিকে কলকাতায় ফেরত এনে নিজেই সংগঠিত করেন। মালয় উপদ্বীপ ও জাভাতে খেলা দেখিয়ে প্রথম দিকে কিছু অর্থও আয় করেছিলেন। কিন্তু এক বছরের মাথায় তিনিও ব্যর্থ হন সার্কাস চালিয়ে যেতে।  তাঁকে ফের খুড়ো প্রিয়নাথের দলের সাথে বাধ্য হয়ে মিশে যেতে হয়। এই সম্মিলিত দলটিকে নিয়ে খেলা দেখিয়ে  প্রিয়নাথ অবশ্য বেশ সাফল্যই পেয়েছিলেন প্রায় তিন বছর ধরে। কিন্তু প্রথম বিশ্বযুদ্ধের কারণে স্বভাবতই সার্কাস-ব্যবসায় ভাটা পড়ে। তবু তাঁরা বিভিন্ন দেশে সফর করতে করতে খেলা দেখাতে থাকেন। এরই মাঝে জানা যায়, প্রিয়নাথ বসু জন্ডিসে আক্রান্ত। চিকিৎসার জন্য একসময় তিনি সিঙ্গাপুরে গমন করেন। অবশেষে ১৯২০ সালের একুশে মে সেখানেই ৫৫ বছর বয়সে তিনি শেষ নিঃশ্বাস ত্যাগ করেন। 

শেষ বয়সে প্রিয়নাথ বসু
প্রিয়নাথের মৃত্যুর পর তাঁর ঘনিষ্ঠ বন্ধু কাজী কাদের দাদ সার্কাসটিকে টিকিয়ে রাখার চেষ্টা করেছিলেন, কিন্তু তিনিও বিফল হন। মনিলাল বসু কলকাতা ফেরার পর সার্কাসটিকে যৌথ কারবারে পরিণত করে চালাবার চেষ্টা করেছিলেন, সে উদ্যোগও মুখ থুবড়ে পড়ে। ফলত ১৯২০ সালের পর প্রোফেসার বোসের সার্কাসের নামচিহ্নটুকুও প্রায় মুছে যেতে থাকে। 
কৃষ্ণলাল বসাকের হিপোড্রাম সার্কাস
প্রিয়নাথ বসুর সমসাময়িক আরেক সার্কাস-নায়ক কৃষ্ণলাল বসাক জন্মগ্রহণ করেছিলেন ১৮৬৬ সালে, কলকাতার আহিরীটোলায়।  নিতান্ত বালক বয়সে পাড়ার এক বাড়িতে জিমন্যাস্টিকের খেলা দেখে তাঁর তখন থেকেই জিমন্যাস্টিকের ওপর আগ্রহ জন্মে।  ছাত্রজীবন শেষ করার পর তিনি অখিলচন্দ্র ঘোষের আখড়ার যোগ দিয়ে নানান রকমের কসরৎ অভ্যাস করতে থাকেন। এরপর নিজেই “স্টার অ্যাক্রোবেটিক কোম্পানি” নাম দিয়ে একটি আখড়া স্থাপন করেন। কিছুদিন বাদে যোগ দেন পূর্বোক্ত গ্রেট ইন্ডিয়ান সার্কাসে। সেখানেই সেই আবেল সাহেবের সাথে তাঁর পরিচয় ঘটে। পরে আবেলের নবগঠিত দলে যোগ দেওয়ার জন্যে চট্টগ্রাম যাত্রা করেন। আবেলের দলের সাথে খেলা দেখানোর জন্য নানা দেশ ঘুরেছিলেন তখন। এরপর কলকাতায় ফিরে ওই দল ছেড়ে কমপক্ষে তিনটি বিদেশি সার্কাসের সাথে কাজ করেন― এজন্য তাঁকে প্রায় গোটা এশিয়া মহাদেশ ও অস্ট্রেলিয়ায় ভ্রমণ করতে হয়েছিল। পরে তিনি ফ্রান্সে গিয়ে বছর তিনেক থাকেন।  ১৯০০ সালের সেপ্টেম্বর মাসে তিনি যোগ দেন প্রোফেসর বোসের সার্কাসে। সেখানে তিন মাসের মতো কাজ করেছিলেন। আবেল সাহেবও তখন বোসের সার্কাসে কাজ করছেন। তখন তাঁরা দুজনই মনস্থির করে নিজের একটি সার্কাসের আলাদা দল খোলার চেষ্টা করছিলেন। একসময় তাঁরা দুজন আরো কয়েকজন কর্মীকে সাথে নিয়ে বোসের সার্কাস ত্যাগ করলেন। এবং তারপর নিজেদের দল খুললেন “আবেলস্ গ্রেট ইস্টার্ন সার্কাস” নামে। কিন্তু দল খোলার পরও আবেল তাতে খেলা দেখাতে পারলেন না আইনি জটিলতার জন্য। কারণ তখন অব্দি প্রিয়নাথ বসুর সাথে তাঁর চুক্তির মেয়াদ শেষ হয়নি। বিষয়টি নিয়ে প্রিয়নাথ হাইকোর্টে গেলে আদালত আবেলের কলকাতায় সার্কাস দেখানোর ওপর নিষেধাজ্ঞা জারি ও ইস্টার্ন সার্কাসের সাথে তাঁর সম্পর্ক ছিন্ন করার জন্য আদেশ দেন। এর ব্যাতায় ঘটলে মোটা অঙ্কের জরিমানাও হতে পারে, এমন সতর্কতার কথাও জানিয়ে রাখেন। এহেতু ইস্টার্ন সার্কাসের আর কলকাতায় শো করা হয়নি। দলটি তাই হাওড়া ও খড়্গপুরে খেলা দেখায়। এরপর সেকেন্দ্রবাদ ও হায়দ্রাবাদের নিজামের দরবারেও খেলা প্রদর্শন করে। গ্রেট ইস্টার্ন সার্কাস শুরু হবার কিছুদিন পরই কৃষ্ণলাল বসাক এর একক মালিকানা লাভ করেন। চার বছর বাদে তিনি গ্রেট ইস্টার্ন সার্কাসের নাম পাল্টে রাখেন “হিপোড্রাম সার্কাস”। ফ্রান্সে গিয়ে তিনি হিপোড্রাম থিয়েটার দেখেছিলেন, তারই অনুকরণে এই নাম দেওয়া। হিপোড্রাম সার্কাস ক্রমে ক্রমে ব্যাপক বৃহৎ আকার ধারণ করেছিল। সাফল্যও এসেছিল খুব। গোটা ভারতীয় উপমহাদেশ তো বটেই― থাইল্যান্ড, মায়ানমার থেকে শুরু করে চিন বা জাপানে গিয়েও তাঁরা খেলা দেখিয়ে সমাদর ও টাকাকড়ি লাভ করেছিল। বিভিন্ন দেশে খেলা দেখানোর অভিজ্ঞতা ও সার্কাসচর্চার নানা দিক নিয়ে কৃষ্ণলাল বসাক “বিচিত্র ভ্রমণ” নামে একটি বইও লিখেছিলেন।
       তবে গ্রেট বেঙ্গল সার্কাসের সাথে হিপোড্রামের একটা বড় পার্থক্য ছিল এই ক্ষেত্রে যে বেঙ্গল সার্কাসের বেশিরভাগ কর্মীই ছিলেন বাঙালি, অপরপ্রান্তে বাঙালি খেলোয়াড়দের নিয়েই হিপোড্রাম সার্কাসের কর্মযজ্ঞ শুরু হলেও শেষ পর্যন্ত হাতে গোণা কয়েকজন বাঙালি কর্মী বাদে তাদের দলে আর কোনো বাঙালিই ছিল না; বেশিরভাগ খেলোয়াড়ই ছিল ইউরোপিয়। যাহোক, টানা চৌদ্দ বছর চলার পর হিপোড্রাম সার্কাসেরও একদিন যবনিকা পতন ঘটলো। প্রথম বিশ্বযুদ্ধের সময় জাপানে খেলা দেখাতে গিয়ে ইয়াকোহামায় প্রচণ্ড তুষারপাতে তাঁদের তাঁবু ও সকল যন্ত্রপাতি নষ্ট হয়ে গেলো। বেঘোর ঠান্ডার মাঝে দলের পশুদের বাঁচিয়ে রাখতে আগুন জ্বালানোর খরচও ক্রমে বাড়তে লাগলো। দলের  ওইরকম সঙ্গীন অবস্থা নিয়েই সাংহাই ও মালয় দ্বীপে কৃষ্ণলাল খেলা দেখাতে গেলেন। কিন্তু লাভ কার্যত কিছুই হলো না। বরং উল্টো চারপাশ দিয়ে ঘিরে ধরলো বিপুল ঋণের বোঝা।

ইয়াকোহামায় তুষারপাতের ফলে হিপোড্রাম সার্কাসের তাঁবুর বেহাল দশা
 তিনি তখন প্রিয়নাথ বসুকে অনুরোধ করেছিলেন তাঁর দলটিকে কিনে নেওয়ার জন্য, কিন্তু প্রিয়নাথ খরচ বাড়ার ভয়ে সে প্রস্তাবে রাজি হলেন না। কৃষ্ণলাল বসাক একাই কলকাতায় ফিরে এলেন। তাঁর দলের ইউরোপিয় খেলোয়াড়রা তখন নিজেরাই সুমাত্রায় দলের সব সাজ-সরঞ্জাম বিক্রি করে দিয়ে টাকাপয়সা নিজেদের মধ্যে ভাগাভাগি করে নিলেন। এর মাধ্যমে সূদুর বিদেশে বাংলায় প্রতিষ্ঠিত হিপোড্রাম সার্কাস বিলুপ্ত হলো। এই দুঘর্টনার প্রায় বিশ বছর পর বঙ্গাব্দ ১৩৪২ সালের ৯ কার্তিক কৃষ্ণলাল বসাক হঠাৎ নিউমোনিয়ায় আক্রান্ত হয়ে মৃত্যুবরণ করেন।
গ্রেট ওরিয়েন্টাল সার্কাস
তৎকালীন পূর্ববঙ্গের বরিশাল শহরে যথাক্রমে গ্রেট ইন্ডিয়ান সার্কাস ও প্রোফেসার বোসের বেঙ্গল সার্কাসের খেলা দেখে বরিশাল গর্ভমেন্ট স্কুলের তৎকালীন ব্যায়াম-শিক্ষক বিক্রমপুরের আড়িয়াল গ্রামের সন্তান শ্যামাকান্ত বন্দ্যোপাধ্যায় সার্কাস-সাধনার প্রতি আকৃষ্ট হন বলে ধারণা করা হয়। প্রথম দিকে তিনি গরমের ছুটি বা দুর্গাপূজার ছুটিতে ছাত্রদের নিয়ে কাছের জমিদার বাড়িতে খেলা দেখিয়ে বেড়াতেন। তারপর তিনি বুকের ওপর পাথর তোলার অভ্যাস করতে থাকেন। এভাবে অনুশীলনের ফলে তিনি একসময় ১৮ মণ ওজনের পাথরও বুকের ওপর রাখতে সফল হন। এরপর একদিন আশেপাশের এক জঙ্গল থেকে একটি চিতাবাঘ ধরা পড়ে। শ্যামাকান্ড চিতাবাঘটিকে কিনে নিয়ে তাকে প্রশিক্ষণ দেওয়ার চেষ্টা করেন এবং তাতে সফলও হন। এই ঘটনা থেকে প্রেরণা পেয়ে তিনি স্কুলের চাকরি ছেড়ে দিয়ে ১৮৯০ সালে “গ্রেট ওরিয়েন্টাল সার্কাস” নামের এক দল খোলেন। রিং মাস্টার হিসেবে সেখানে নিয়োগ দেন প্রিয় শিষ্য ও দক্ষ জিমন্যাস্টিক খেলোয়াড় সূর্য্যকান্ত গুহ ঠাকুরতাকে। শ্যামাকান্তের সার্কাসের দল পরে বাংলামুলুকের নানান এলাকায় গিয়ে খেলা দেখিয়ে যশ-সম্মান লাভ করতে সমর্থ হয়। ভাওয়ালগড়ের মহারাজা রাজেন্দ্রনারায়ণ রায় শ্যামাকান্তের দলের খেলা দেখে সন্তুষ্ট হয়ে তাঁদের “রাজা” ও “গোপাল” নামের দুটি বাঘ উপহার দিয়েছিলেন। বাংলার বাইরে ত্রিপুরায় গিয়েও তাঁরা যথেষ্ট সমাদর পেয়েছিলেন। ত্রিপুরার রাজা তাঁদের একটি তাঁবু, কয়েকটি ঘোড়া ও অন্যবিধ সাজসরঞ্জাম দানও করেছিলেন। পাটনার নবাবের দরবারে খেলা দেখাতে গিয়ে একটি মজার ঘটনা ঘটে। নবাব শ্যামাকান্তকে জানান যে, তাঁর কাছে একটি হিংস্র বন্য বাঘিনী আছে। এখন শ্যামাকান্ত যদি বাঘিনীটিকে পোষ মানিয়ে তার সাথে খেলা দেখাতে পারেন, প্রচুর পারিতোষিকসহ বাঘিনীটিকে তিনি উপহার হিসেবে সার্কাসে দিয়ে দেবেন। শ্যামাকান্ত তিন দিনের সময় চেয়ে নেন এজন্য, নবাব সময় মঞ্জুর করেন। এবং নির্দিষ্ট দিনে শ্যামাকান্ত বাঘিনীটিকে নিয়ে খেলা দেখাতে সমর্থ হন। অতএব প্রতিশ্রুত অর্থকড়ি ও “বেগম” নামের ওই বাঘিনীটিকেও উপহার হিসেবে লাভ করতে সক্ষম হন। 
  ১৮৯৮ সালের দিকে শ্যামাকান্তের সার্কাস কিছুদিন বন্ধ ছিল। সে সময় রংপুর জেলার এক বাড়িতে তাঁর সার্কাসের তাবৎ জন্তু ও সরঞ্জামাদি তিনি রেখে গিয়েছিলেন। কিন্তু এক অকস্মাৎ ভূমিকম্পে বাড়িটি ভেঙে পড়ে। সকল সরঞ্জাম নষ্ট হয়। ভাগ্যক্রমে মাত্র কয়েকটি ঘোড়া, একটি ভালুক ও দুটি বাঘ তখন প্রাণে বেঁচে যায়। এরপরও তিনি “প্রোফেসার ব্যানার্জির সার্কাস” নামে কলকাতার বিভিন্ন স্থানে বাঘের খেলা ও বুকে পাথর রাখার খেলা দেখিয়েছিলেন। কিন্তু ১৮৯৯ সালের দিকে তাঁর পিতার মৃত্যু ঘটে, এরপর শ্যামকান্ত আর কোনোদিন সার্কাসের খেলা দেখাননি। শেষমেশ মাসখানেক পর গেরুয়া পরিধান করে  একদম সহায়-সম্বলহীন অবস্থায় গৃহত্যাগ করেন। পরে আপাদমস্তক সন্ন্যাসী হয়ে যান।  ১৯১৮ সালের ৬ ডিসেম্বর হিমালয়ের ভাওয়ালী এলাকার এক আশ্রমেই তিনি মৃত্যুবরণ করেন বলে জানা যায়।
সার্কাস-সাধনায় বাঙালির গৌরব
ব্রিটিশ উপনিবেশ শাসনের মধ্যে থাকতে থাকতেই বাঙালি জীবনে যে নবজাগরণের সূচনা হয়, সেই নবজাগরণের কালের অন্যতম ফসল হিসেবে বাঙালির সার্কাস-সাধনায় ব্রতী হওয়ার ব্যাপারটিকেও চিহ্নিত করা যায়। উনিশ শতকের শেষার্ধে ও এরপর বিংশ শতাব্দীর শুরুর দিকে বাঙালির দেহবল ও মনোবলের সার্থক এক সম্মিলন ঘটেছিল যেন এসব সার্কাসে। বাঙালি যে নিছক ভেতো ও ভীতু জাতি নয়,  তাঁর মধ্যেও লুকিয়ে আছে যথেষ্ট শক্তিমত্তা ও সাহস― এ কথাই যেন তখন ব্রিটিশরাজের চোখে আঙুল দিয়ে প্রমাণ করে দিয়েছিল সদ্য গড়ে ওঠা সার্কাসদলগুলো। বাঙালি নিয়ম মানতে পারে না বলে যে অপপ্রচার সেকালে চলেছিল, সার্কাসের কঠোর নিয়মতান্ত্রিক জীবনে সফল হয়ে অনেক বাঙালিই সেই ভুল বয়ানের ভিতসুদ্ধ গুড়িয়ে দিয়েছিলেন।  সার্কাস দলের সদস্য হয়ে বিভিন্ন দেশে ভ্রমণ করতে গিয়ে তখনকার অনেক বাঙালিরই হয়তো হয়েছিল বৃহৎ বিশ্বটাকে জানবার শুরু। 
      এখন, এই একুশ শতকে এসে হয়তো সার্কাস-সংগঠনের ক্ষেত্রে বাঙালি জাতির গৌরব প্রায় অস্তমিত, কিন্তু একদা নিজেদের প্রকৃত আত্মমর্যাদা বুঝে নেবার লড়াইয়ে বাঙালিকে একাধিক সার্কাস যেভাবে বিরাট প্রেরণা দিয়েছিল ও বাঙালির কর্মদক্ষতার অনবদ্য নমুনা বিশ্ববাসীর নিকট পেশ করেছিল― তার তুলনা কোনোদিনও হয়নি, হবেও না।
চিত্র-ঋণ:
 উক্ত নিবন্ধের সাথে ব্যবহৃত একটি মাত্র বাদে প্রত্যেকটি ছবিই নেওয়া হয়েছে ১৯৩৮ সালে কলকাতার চিৎপুরের পাবলিসিটি স্টুডিও প্রেস থেকে প্রকাশিত শ্রীঅবনীন্দ্রকৃষ্ণ বসুর বই “বাঙ্গালীর সার্কাস”-এর দ্বিতীয় সংষ্করণ থেকে।  কেবল গ্রেট বেঙ্গল সার্কাসের কর্মীগণের ছবিটি প্রিয়নাথ বসু রচিত “প্রোফেসর বোসের অপূর্ব্ব ভ্রমণ-বৃত্তান্ত” বইয়ের দেবাশিস বসু কর্তৃক সম্পাদিত নতুন সটীক সংষ্করণটি(কারিগর,কলকাতা ২০১৩) হতে গৃহীত।
তথ্যঋণ : 

	বাঙ্গালীর সার্কাস ― শ্রীঅবনীন্দ্রকৃষ্ণ বসু, প্রথম গাঙচিল সংষ্করণ, জুলাই ২০১৩, কলকাতা।
	প্রফেসর বোসের অপূর্ব্ব ভ্রমণ-বৃত্তান্ত ― প্রিয়নাথ বসু, দেবাশিস বসু সম্পাদিত, প্রথম কারিগর সংস্করণ, জুলাই ২০১৩, কলকাতা।
 কলের শহর কলকাতা ― সিদ্ধার্থ ঘোষ, আনন্দ পাবলিশার্স প্রাইভেট লিমিটেড,প্রথম সংস্করণ, জানুয়ারি ১৯৯১, কলকাতা।
	পুরাতন পঞ্জিকা― অমৃতলাল বসু, ইন্দ্রনাথ বন্দ্যোপাধ্যায় সম্পাদিত, প্রথম সংবাদ সংস্করণ, জানুয়ারি ২০১৩, কলকাতা।



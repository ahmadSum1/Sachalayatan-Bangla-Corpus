অচলপত্র প্রসঙ্গে যৎকিঞ্চিৎ-১




‍''বড়োদের পড়বার, ছোটদের দুধ গরম করবার একমাত্র মাসিক" এমন ঘোষণাকে শিরে বসিয়ে যে পত্রিকার প্রথম সংখ্যার প্রকাশ, তা অভিনব হবে না, এমনটা কোনও বেরসিকও চল্লিশের দশকের শেষে মনে হয় ভাবতে পারতো না(এখন পারবে অবশ্য, অনায়াসে)। সেই পত্রিকার নাম, অচলপত্র। সম্পাদক, দীপ্তেন্দ্রকুমার সান্যাল।  প্রথম প্রকাশ আটচল্লিশ সালের ফেব্রুয়ারিতে। ওই অভিনব ঘোষণাতেই শেষ নয়। নিচে আরো বিবৃত : "অচলপত্র নিয়মিত বেরুবার কোন প্রতিশ্রুতি আমরা দিতে পারি না। অচলপত্র-এর জন্য কোন কার্টুন, গল্প বা কবিতা আমরা আমন্ত্রণ করি না। বাইরে থেকে আমরা যা চাই তা শুধু বিজ্ঞাপন। অচলপত্র নিছক ব্যঙ্গ বা হাসির পত্রিকা নয়। এর সঙ্গে যথেষ্ট চিন্তার খোরাকও আছে। সে চিন্তা হল কি করে যথেষ্ট বিজ্ঞাপন পাওয়া যায়। অচলপত্র আপনি যত কম ছাপা হচ্ছে ভাবছেন তা নয়; শুধু তাই নয়---আপনি ভাবছেন, অন্য আর পাঁচজনের মত আমরাও বাড়িয়ে বলছি; তাও সত্যি নয়। আসলে আপনারা যা ভাবছেন তার চেয়েও অনেক কম ছাপা হচ্ছে।"
একালের ন্যাকাচণ্ডী পাঠক কী বলবেন এই বর্ণনা পড়ে? স্টান্টবাজি? নাকি নির্লজ্জতা? আসলে ওই দুই অভ্যাস একালের বাঙালি ন্যাকাচণ্ডীরা এমনভাবে রপ্ত করেছেন যে সর্বত্রই, উহু উহু, সর্বত্র নয়, মানে যেখানে ন্যায়সঙ্গত চপেটাঘাত থাকে, সেখানেই ওই দুই জিনিসকে বসিয়ে নিজের গালে লেপ্টে থাকা চড়ের দাগ মোছার চেষ্টা করতে নিদারুণ উদ্‌গ্রীব হয়ে পড়েন। অচলপত্র তো শুরুটাই করেছিল চপেটাঘাত দিয়ে। তবে নিছক সারহীন অ্যানার্কি তার আরাধ্য নয়, বিদ্রূপের বাণই বরং তার প্রিয়তম। এবং সেই বিদ্রূপও, শৈল্পিক, মোক্ষমও। দীপ্তেন্দ্রকুমার সান্যাল বা দী-কু-সা নিছক নেমপ্লেটধারী সম্পাদক হতে চাননি, হয়েছিলেন নিখুঁত নিশানাভেদী তীরন্দাজ। আর তাঁর লক্ষ্যবস্তু ছিল অবশ্যই বাঙালির তাবৎ ভণ্ডামি। 
নাকউঁচু সমালোচকদের দিকটাও অবশ্য ভাবতে ছাড়েননি, তবে প্রশ্রয়দানে নয়, পচানোর বেলাতে। সমালোচকরা অচলপত্রকে বলছিলেন ছেলেমানুষী। দীপ্তেন্দ্রকুমার মুহূর্তেই বাণ ছুঁড়লেন : "মজে, ধ্বসে, ও বুজে যাওয়া প্রাচীনদের কাছে আমরা যেন চিরকালই ছেলেমানুষই থাকি আর অচলপত্র যেন প্রাণ-রসবঞ্চিত এই রামগরুড়ের ছানাদের দেশে অতি সিরিয়াসদের কাছে চিরদিনই অচল থাকে। " অচলপত্র সবসময়ই সচল ছিল তার জীবদ্দশায়, এইরকম ব্যঙ্গের হুল অহর্নিশি ফোটানোয়। প্রচ্ছদেও তাই এক হৃষ্টপুষ্ট কণ্টকধারী ক্যাকটাসের ছবি। 
এ তো গেল সম্পাদকীয়-র কথা অল্পস্বল্প। অচলপত্র-র নিয়মিত বিভাগগুলোর দিকে নজর দিলেও নজরে পড়বে এর ব্যঙ্গের ধার ও ভারের ছাপ। যেমন, পাঠকদের চিঠিপত্রের ও সম্পাদকের উত্তরের বিভাগের নাম দেওয়া হয়েছিল  "চিঠি পত্তরের জঞ্জাল" । সেখান থেকে কিছু প্রশ্নোত্তর পড়লেই বোঝা যাবে, অচলপত্রের বিদ্রূপের দুর্দান্ত তীক্ষ্ণতার বিষয়টি :


১। বাংলা ছবিতে কি আর্ট নেই, বলতে চান?
-হ্যাঁ আছে, যদি আর্ট মানে হয় কলা। আর্টের নামে এইভাবে কলা দেখানো বাংলা ছবি ছাড়া আর কোথায় সম্ভব, বলুন?
২। পৃথিবীর সভ্য-অসভ্য সমস্ত দেশের মানুষকেই খেতে হয় এমন কোনো খাবারের নাম জানেন?
-আজ্ঞে হ্যাঁ জানি। ধোঁকা!
৩। আপনার অচলপত্র পড়ে আমার হাসি পায়নি!
-আপনার তো হাসি পায়নি! তবু রক্ষে। অনেকের আবার হাসি শুকিয়ে এসেছে অচলপত্র পড়ে। অচলপত্র হাসির কাগজ নয়। চার্লি চ্যাপলিনের ছবিকে যে গাধা হাসির ছবি বলে, অচলপত্র পড়ে তারাই হাসবার চেষ্টা করে।
৪। পৃথিবীর মধ্যে কোথাকার পাগলাগারদ সবচেয়ে বড়?
- পৃথিবীর বৃহত্তম বাতুলালয়ের নামটি খুবই ছোট : U.N.O.
৫। animals without backbone : বইখানা পড়েছ?
-না। নাম শুনে মনে হচ্ছে বাঙালী জাতের ওপর লেখা কোন বই, তাই না?
৬। এ যুগে সাহিত্যিক হতে হলে কি একখানি হাতই যথেষ্ট?
-না, কিছু হাতানোও দরকার।

বলা বাহুল্য, দীপ্তেন্দ্রকুমার স্বয়ং এই বিভাগে আসা চিঠিগুলোর উত্তর লিখতেন। একইভাবে পত্রিকার আরেকটি বিভাগ তিনি সম্পূর্ণতই নিজেই লিখতেন, তিনটে-ছটা-নটায়, এটি ছিল চলচ্চিত্র সমালোচনার বিভাগ। স্বয়ং সত্যজিৎ রায় থেকে আরম্ভ করে হেন চলচ্চিত্রশিল্পী নেই যে তাঁর বিশ্লেষণী-ব্যাঙ্গের তোপের মুখে পড়েননি। "রবীন্দ্রনাথের নষ্টনীড় নয় সত্যজিতের চারুলতা" লেখাটির কথাই ধরা যাক। নষ্টনীড় গল্পটিকে প্রথমত রবীন্দ্রনাথের ভাল গল্পের কাতারে আনতেই নারাজ দীপ্তেন্দ্র। লিখেছেন : 


নষ্টনীড় গল্পের বুনন, প্লট, চরিত্রচিত্রণ কিছু নিয়েই আলোচনা হয়নি। এক বালতি দুধে, ওই এক ফোঁটা চোনা---অমলের প্রতি চারুর প্রচ্ছন্ন অনুরাগ----ওইতেই নষ্টনীড় লোকের দৃষ্টি আকর্ষণ করেছিল। বাংলা গল্পের আদিযুগে রবীন্দ্রনাথ নষ্টনীড় লিখে দুঃসাহস দেখিয়েছেন, কেউ কেউ এই কারণে গল্পটিকে আজও উল্লেখ করেন। সাহিত্যের বিচারে কালের দোহাই পাড়া নাচতে না জানলে উঠোন বেঁকার মতো অগ্রহণীয়। রবীন্দ্রনাথের ঢের আগে শেক্সপীয়ার যা লিখে গেছেন তার বিচার করতে বসে কেউ একথা বলবে না যে হ্যামলেটের ত্রুটি কালোচিত। কোনও লেখাই অমুক কালে লিখিত হয়েছে বলে ক্ষমার্হ, এ যুক্তি মাইনর লেখকদের বেলায় চলে। রবীন্দ্রনাথ বা শেক্সপীয়ার, বিশ্বের দুজন যথার্থ লেখকের ক্ষেত্রে কাল কোনও ফ্যাক্টর নয়। ...রবীন্দ্রনাথের নষ্টনীড় থেকে সত্যজিতের চারুলতা, বন্ধ্যা নারীর গর্ভ থেকে জাত নেকড়ার পুতুল মাত্র। খুব সুন্দর, কিন্তু প্রাণহীন।...(শুধু) দুটি জায়গা আমার ভালো লেগেছে। এক : ভূপতি চারুকে বলছে, তোমার লেখা আমার এত ভালো লাগে কেন জানো, আমি বুঝি না বলে! সত্যজিতের ছবি সম্পর্কে দর্শক ভাবনার এই সিম্বলিক ইনটারপ্রিটেশান চমৎকার। দুই : ছবির শেষে ভূপতি আর চারুর হাতের মধ্যে ব্যবধান-দৃশ্য। নষ্টনীড় এবং চারুলতার মধ্যে, নবজাতকের জন্মস্থান মেটার্নিটি ওয়ার্ড আর গোরস্থানের মধ্যে ব্যবধানের, এই সিম্বল চমৎকার।...সত্যজিৎ তাঁর সাকসেসের সিক্রেট খুঁজে পেয়েছেন সেই দর্জির গল্প থেকে। সেই বুদ্ধিমান দর্জি রাজাকে ল্যাংটো করে দিয়ে বলেছিলো যে রাজার গায়ে পোশাক যে দেখতে পাবে না সে নির্বোধ! চারুলতার সত্যজিৎ নষ্টনীড়ের রবীন্দ্রনাথকে ছবির পর্দায় উলঙ্গ করে ছেড়ে দিয়েছেন। চারুলতা বিশ্বের শ্রেষ্ঠ চলচ্চিত্র একথা যার মনে হবে না সেও একথা বলতে সাহস করবে না। কারণ এ ছবিও যদি প্রাইজ পায়!


এমন ব্যাঙ্গের ধার অনেকেরই হয়তো ভাল লাগবে না। কিন্তু ভাবানোর মতো নয় কি? 
[চলবে]

ছবি: 


 




নাই কাজ তো খই ভাজ? - ১



এই সপ্তাহটা আসলেই খুব খারাপ যাচ্ছে। একটার পর একটা যন্ত্রণা। খুব ভালো ড্রাইভ না করলেও তেমন খারাপ ড্রাইভারও বলা যাবেনা। পরিচিতজনদের মধ্যে প্রায় সবাইই পাপী একমাত্র আমারই বাকি ছিল ‘ট্রাফিক ভায়োলেশানে’ জড়াতে। ভাবতাম এসব ক্যাঁচালে হয়তো আমার কখনো পরতে হবেনা। সেদিন এই আশাও পূরণ হলো। ডাউনটাউনের টহল পুলিশ যে এত্ত শয়তান সেটা কে জানতো। কাজ শেষে ক্লান্ত, বিরক্ত হয়ে এসে দেখি সুন্দর করে একটা ২০০ ডলারের পার্কিং টিকেট ঝুলিয়ে চলে গেছে। রাগে চোখে অন্ধকার ছাড়া আর কিছুই দেখতে পাচ্ছিলামনা। ব্যাটা কত বড় ফাজিল হলে ২০০ ডলারের পার্কিং টিকেট দেয়, স্পিডিং টিকেট হলে একটা কথা ছিল কিন্তু পার্কিং? কাজ থেকে সোজা ক্লাসে যাবার কথা। ঐ সময় ক্যাম্পাসে পার্কিং স্পেস পাওয়া লটারী জেতার মত ব্যাপার। যেইনা কপাল, ভাবলাম গাড়িটা অ্যাশলী’র বাসার সামনে রেখে সোজা বাস নিয়ে চলে যাই। এখানে একবার টিকেট কেটে বাসে উঠলে ট্র্যান্সফারটা দেড় ঘন্টা পর্যন্ত ভ্যালিড থাকে। আমারো দশবার বাস পালটে ট্রেন নিয়ে ক্যাম্পাসে যেতে দেড় ঘন্টার মতই লাগে। রাগে বিড়বিড় করতে করতে টিকেট কেটে শুর হল বাসে জন্য অপেক্ষা।
এত্ত বাজে ঠান্ডা ছি্লো সেদিন খোলা আকাশের নিচে দাঁড়িয়ে থাকতে খবর হয়ে যাচ্ছিলো। দুবার বাস পাল্টালাম দুটাই যথারীতি দেরি করে এলো। তখন মাথায়ই আসেনি যে ট্র্যান্সফারের সময় প্রায় ফুড়িয়ে যাচ্ছে। ট্রেনও হেলেদুলে ১২ মিনিট দেরি করে এলো। ট্রেনে উঠে দেখলাম ট্র্যান্সফারটা ৭ মিনিট আগে এক্সপায়ার করেছে। রাগে মনে হচ্ছিল জানালার কাঁচ ভেঙ্গে ফেলি। প্রথমে ভাবলাম বদমাইশ গুলার আজকে ২০০ ডলাররের টিকেট দিয়ে মন ভরে নাই তার উপর দেরি করে আসছে তো আমি কেন আবার টিকেট কাটবো আমার তো দোষ না। পরে মনে হল না থাক একটা টিকেটই তো কিনেই ফেলি। সিট থেকে উঠতে না উঠতে আবার সেই টহল পুলিশ! ওসি ট্র্যান্সপো’র টহল পুলিশ! সামনে এসে বলে ট্র্যান্সফার দেখাও। ততোক্ষণে আমি রাগে দুঃখে ব্রেইন ডেড। গত নয় বছরে কখনো জার্নি করার সময় আমার ট্র্যান্সফার এক্সপায়ার করে নাই, গত নয় বছরে একটিবারো ট্রেনে টহল পুলিশ কখনো টিকেট চেক করতে ওঠেনা আর বেছে বেছে আজকেই তারা সবখানে আক্রমণ চালাচ্ছে। রাগের চোটে চোখ মুখ খিঁচিয়ে বলেই বসলাম আচ্ছা আমাদের শহরে কি জাতের কোন ক্রাইম হয়না কোন ক্রিমিনাল নাই? তোমরা বাস ট্রেইন পার্কিং লট নিয়ে এত চিন্তিত কেন! সকাল সকাল অকারনে আমাকে ২০০ ডলারের পার্কিং টিকেট দিলো, তোমাদের বাস দেরি করে আসছে বলে আমার ট্র্যান্সফার এক্সপায়ার করলে সেটাও আমার দোষ? ব্যাটা আমতা আমতা করে বললো ‘দেখ আমি বুঝতে পারছি তোমার দিনটা খুব ভালো যাচ্ছে না কিন্তু আমার কিছু করার নেই’ বলে একটু থেমে আমার হাতে একটা ১৫০ ডলারের টিকেট ধরিয়ে দিয়ে বললো ‘সরি’। বুঝতে পারছিলাম  চোখে মুখে মনে হয় ততক্ষণে আমার রেগুলার সিরিয়াল কিলার ভাবটা চলে এসেছে সেই জন্যই হয়তো ব্যাটা মোটামোটি দৌড়েই পালালো। এত টাকা কোত্থেকে আসবে! ২০০ + ১৫০ কত হয় সেই হিসাব করতে করতে ট্রেন থেকে নামলাম। কিছুতেই হিসাব মেলেনা। গ্রেড নাইনে প্যাট্রিক ১০০ হাজার মিলিয়নে কয়টা শূন্য জিজ্ঞেস করায় যেমন মাথা গুলিয়ে গিয়েছিলো সেইরকম অবস্থা। কেউ ক্যাল্কুলেটর ছাড়া ২০০ আর ১৫০ কিভাবে যোগ করবে ভাবতে ভাবতে ফোনটা বের করলাম। দেখি অ্যাশলী’র টেক্সট, ‘তোমার গাড়ি থেকে ধোঁয়া বের হচ্ছে তাড়াতাড়ি আসো!’ কি দিনটাই না গেলো…
কালকে খুব বিরক্ত লাগছিলো এসপিএসএসে ক্রসট্যাব গুলো দেখে। পড়শুদিন আমাদের একটা কুইজ আছে অ্যাশলী কে মনে করাতে একটা টেক্সট করে দিয়ে খেলা দেখতে বসলাম। মাঝখানে কয়দিন কাজের ফাঁকে ফাঁকে বেশ খেলা দেখা হল বাংলাদেশের। কোন এক বিচিত্র কারনে ইএসপিএন নেটে দেখতে পারিনা এর ওর কাছ থেকে চেয়ে চেয়ে নিত্য নতুন লিঙ্ক পেয়ে খেলা দেখা হয়। গত সপ্তাহখানেক সবাই বেশ মেতে ছিল মনে হয় এখন এক মাত্র ফাহিম ছাড়া ফেইসবুকে আর কেউ স্ট্যাটাসে বাংলাদেশের খেলা নিয়ে চিল্লাপাল্লা করছেনা। স্কোর তখন ৩ উইকেটে ২৯০। ফাহিমকে বললাম খেলা দেখব লিঙ্ক দে, কোত্থেকে কি দিলো লোড করতে না করতেই ৬ উইকেটে ৩০১! ল্যাপীটা ঘাড় ত্যাড়ামী শুরু করে দেয়ায় বললাম রিস্টার্ট করে আসি। এসে দেখি ৯ উইকেটে ৩১২! ফাহিম ম্যাসেজ দিয়ে বলে ‘তুই আসলে একটা চ্রম কুফা তুই খেলা দেখতে না বসলে এখনো হাতে মিনিমাম ৬ উইকেট থাকতো নিমিষের মধ্যে ৩ থেইকা ৯ গেলগা তুই আমার সামনে থেইকা যা!’ ফাহিমের ম্যাসেজ পড়ে উঠতে না উঠতে দেখি অ্যাশলীর টেক্সট আসছে ‘কখনো শিফটের সময় ফোন ব্যবহার করলে কেউ দেখেনা এখন তোমার টেক্সট পড়তে গিয়ে ধরা খাইলাম সুপারভাইজার আমাকে কত্ত ধমকাইলো। তুমি আর টাইম পাইলানা!’
টনটন ব্যাথায় বাম হাতটা নাড়ানো যাচ্ছেনা তাও ভালো আঙ্গুলে ছড়ায়নি নাহলে কালকে পরীক্ষাই দিতে পারতাম না। মাত্র প্রিনার্সিং শেষ করা বিশেষজ্ঞ জেইসি বেগম হাত দেখে বলেছে ‘বার্স্টেড ভেইন’! শুনতেই তো কেমন লাগে! থতমত খেয়ে ক্যাম্পাসের ক্লিনিকে গিয়ে নিশ্চিত হলাম আসলেই তাই, যদিও বললো ব্যাপার না রুটিন করে বরফ দিলে জলদি সেরে যাবে। সেরে গেলেই ভালো হয়ে যাবে। আর না হলে কপালে খারাবি আছে। এটা শুনে আমার হয়তো যাক বাঁচাইলেন বলে কৃতজ্ঞতায় মাখামাখি একটা হাসি দেয়া উচিৎ ছিলো, দেইনি বলে ডাক্তার খুব বিরক্ত। মনের আনন্দে ল্যাপটপ, বইখাতা আর চার চারটা কমলা বাসস্টপ পর্যন্ত বয়ে আনতে খবর হয়ে গেছে। আমার মনে রাখা উচিৎ ছিলো জেইসি কে কিছু বলা মানে সারা দুনিয়াকে বলা। যা হয় তার দশ গুণ বাড়িয়ে বলে। ক্লিনিক থেকে বের হতেই প্যাট্রিকের ফোন, তোমার বাম হাত নাকি ভেঙ্গে গেসে?
বহুদিন পর আজকে রি-ধুনের গান শুনছি। রোজ রোজ, মন হারালো, সাদা-কালো, কেউ জানেনা গান গুলো এত ভাল্লাগে! ঘুমানো দরকার। পড়াও দরকার। পার্কিং টিকেটের ব্যাপারে কোর্টে যাওয়া দরকার। সবার আগে আমেরিকান আইডলের ডালাস অডিশন দেখা দরকার। প্রতিবারই অডিশন পর্ব গুলো দেখা হয় এর পরে আর ভাল্লাগেনা। সেদিন শিকাগো না আটলান্টা অডিশনের একজনের গান শুনে হাসতে হাসতে দম বন্ধ হবার দশা। ফেইসবুকে ঢুকে দেখি অনেকের স্ট্যাটাসেই তার গান… “প্যান্টস অন দা গ্রাউন্ড, প্যান্টস অন দা গ্রাউন্ড। লুকিং লাইক অ্যা ফুল উইথ ইওর প্যান্টস অন দা গ্রাউন্ড!” বার্কলি প্রতিদিন ল্যাবে আমাদেরকে গানটা এই লোকের মতই নাচতে নাচতে গেয়ে শোনায় আর অ্যাশলী ক্রসট্যাবের উপরে বেল্টের ছবি আঁকে।




নাই কাজ তো খই ভাজ ২ - উইন্টারলুড



“দেখতে দেখতে উইন্টার চলে গেলো!” কথাটা বলা মাত্র বুঝতে পারলাম “দেখতে দেখতে” বলায় আশেপাশের মানুষজন যত না ক্ষিপ্ত তারচেয়েও বেশি ক্ষিপ্ত আমি নিজে। কিসের দেখতে দেখতে! এই উইন্টারের শেষ কয়েক সপ্তাহেই যেই পরিমাণ ভোগান্তি গেল গত নয় বছরেও তা হয়নি। মার্চ মাস তো উইন্টারই কিসের আবার স্প্রিং! আজকে তাপমাত্রা ৪ ডিগ্রীতে নেমে আসায় রীতিমত জেদ করেই রূপসা চপ্পল পায়ে দিয়ে হনহন করে বাসা থেকে বের হয়ে গিয়েছি বলেই হয়তো “দেখতে দেখতে” বলার সাহসটা হয়েছে।আজকে বাইরে এমন ঝকঝকে রোদ দেখে বিশ্বাসই হয়নি যে ৫/৬ দিন আগেও স্নো স্টর্ম-তুমুল বৃষ্টি-দমকা বাতাস মিলে কাদা প্যাঁচপ্যাঁচ অবস্থা গেছে। এইতো সেদিনই উইন্টারলুডে ঘুরে এলাম গায়ে পিনের খোঁচা লাগার মত মেজাজ খারাপ করা ঠান্ডার মধ্যে। এইতো মানে ফেব্রুয়ারী আর কি। সেমিস্টার শেষ হওয়ার সময় যত ঘনিয়ে আসছে, এত এত টার্ম পেপার, ল্যাব রিপোর্ট জমা দেয়ার তারিখ সামনে এগিয়ে আসছে, সময়ের ব্যাপারে ধারনা ততই কমে যাচ্ছে। ইচ্ছা ছিল উইন্টারলুডের কয়েকটা ছবি আপলোড করে পোস্ট করবো কিন্তু যেইনা বিপদ যাচ্ছে একের পর এক, ক্যামেরা থেকেও ছবি ট্র্যান্সফার করা হয়নি। স্কুল-পরীক্ষা-থানা-পুলিশ-উকিল-আদালত আর এক একগাদা জরিমানা এইসব নিয়ে হিশশিম খেয়ে খেতেই অবস্থা কেরোসিন। তবে সে কথা না হয় আরেকদিন আজকে শুধু উইন্টারলুড নাহলে আর হবেই না!
প্রতি বছর ফেব্রুয়ারীর মাঝামাঝি সময়ে কানাডার ন্যাশনাল ক্যাপিটাল কমিশন অটোয়া ও গ্যাটিনো জ়ুড়ে উইন্টার ফেস্টিভালের আয়োজন করে যা মূলত উইন্টারলুড নামে পরিচিত। এই ভয়াবহ হতাশ করা শীতের মাঝে এমনিতেই ভয়াবহ হতাশ মানুষগুলোর জীবনে একটু আনন্দ, একটু পরিবর্তন আনতেই এই উদ্যোগ।উইন্টারলুডের বিশেষ আকর্ষণ গুলোর মধ্যে স্কেটিং, কন্সার্ট ও আইস স্কাল্পচার বানানোর প্রতিযোগিতা অন্যতম। রিডো কানাল ও রিড কানালের আশপাশ জুড়েই সাধারনত উইন্টারলুডের আয়োজন করা হয়। সম্ভবত ২০০৭ সালে রিডো কানালকে ইউনেসকো ওয়ার্ল্ড হেরিটেজ সাইট হিসেবে নিবন্ধন করা হয়েছে।বলে রাখি রিডো কানাল নর্থ আমেরিকার সবচেয়ে পুরনো ‘কন্টিনিউয়াসলি অপারেটেড’ কানাল সিস্টেম এবং উইন্টারে এটি পৃথিবীর সবচেয়ে বড় স্কেটিং রিঙ্কে পরিণত হয়। প্রতিবছর এই স্কেটিং রিঙ্কে কম করে হলেও ১০/১২ বার আছড়ে পড়ি তাও লজ্জা হয়না পরেরবার ফেরৎ গিয়ে আবার একই কান্ড… আর ঠিক তখনি পাশ দিয়ে ৫/৬ বছরের ছোট ছোট একদল বাঘের বাচ্চা খিলখিল করে হাসতে হাসতে স্কেটিং করে চলে যায়।
কন্সার্ট, স্কেটিং সবকিছু ছাপিয়ে আমার কাছে উইন্টারলুডের মূল আকর্ষণ বরাবরই আইস স্কাল্পচার (বরফ ভাস্কর্য বললে ভুল হবে কিনা বুঝতে পারছিনা)। প্রতিবছর কম করে হলেও ৪ বার উইন্টারলুডের আইস স্কাল্পচার দেখতে যাওয়া হয়। দিনের আলোয় স্কাল্পচার গুলো দেখতে একরকম সুন্দর রাতের অন্ধকারে লাল নীল বাতির চমকের মধ্যে একেবারেই অন্যরকম সুন্দর। আমার সবসময়ই রাতের আইস স্কাল্পচার বেশি ভালো লাগে। বরফের ওপর খোদাই করে কিভাবে এমন অদ্ভুত সুন্দর সব স্কাল্পচার তৈরী করা সম্ভব ভাবতেই অবাক লাগে। প্রতিবছর বিশ্বের বিভিন্ন দেশের বিভিন্ন শিল্পীর বানানো আইস স্কাল্পচারের মেলা বসে এখানে আর প্রতিবছরই নতুন করে মুগ্ধ হই। এত বিস্তারিত এত নিখুঁত, হাজার খুঁটিয়ে খুঁটিয়ে দেখলেও দেখা শেষ হয়না।


এবছর আইস স্কাল্পচার প্রতিযোগিতায় প্রথম হয়েছে জাপানের হিরোয়াকি কিমুরা ও মাসাকি তাকাহাসি’র বানানো “কিমোনো”

দ্বিতীয় হয়েছে ফ্র্যান্সের স্যামুয়্যেল গিরওল্ট ও পোল্যান্ডের মিশাল মিজুলা’র তৈরী “হিউম্যান ইলিউশান”, অন্যান্য ভাস্কর্য গুলোর তুলনায় এটা আমার পছন্দ হয়নি। এর চেয়েও অনেক অনেক সুন্দর স্কাল্পচার ছিলো।

তৃতীয় হয়েছে কানাডার আরমান্ডো বেইসাস ও রস বেইসাসের “শিমেরা।

আমেরিকা’র স্ট্যানলি কলোনকো ও কৃস উ্যহারা’র “জিও-ফ্লেমস”

আমেরিকা’র গ্রেগরি ব্যুটওস্কি’র “দ্যা ক্যাচ”

কানাডা’র কেনি হেইডেন ও মাইকেল মুলি’র “নেপচুন”

কানাডা’র সুগুরু কানাবায়াশি ও কেভিন অ্যাশে’র “আই বাইট”

জাপানের জুনিচি নাকামুরা’র “প্রিন্সেস কোরাল”

ফ্র্যান্সের সেবেসচিয়ান স্যাঞ্চেসে’র “রিসারেকশান”
পছন্দের আরো কয়টা জুড়ে দিচ্ছি…








দিনে আবার একদম অন্যরকম সুন্দর…





রজার্স কৃস্টাল গার্ডেন নামে একটা আলাদা অংশ করেছে এবার। বিজ্ঞাপনের অভিনব কায়দা, কাজও হয়েছে। চারিদিকে এত এত ব্ল্যাকবেরী আর জটিল সব ফোন দেখলে মাথা তো খারাপ হবারই কথা! সাথে আছে বরফের তৈরী টিক-ট্যাক-টো!



প্রথমত প্রচন্ড শীতে চোখ খুলে তাকিয়ে থাকতেই অবস্থা খারাপ হয়ে যাচ্ছিলো, দ্বিতীয়ত ৩ মাস আগে নতুন ক্যামেরাটা কিনলেও মূলত আলস্য আর কাজের চাপে ধরে দেখারও সুযোগ পাইনি। সবার জন্য আসলে সবকিছু না এই যেমন ভালো ক্যামেরা আমার জন্য না।যেদিন উইন্টারলুডে গেলাম সেদিন নানারকম কায়দা করে “আবিষ্কার” করেছি কিভাবে ফ্ল্যাশ ছাড়া ছবি তোলা যাবে। একজন জিজ্ঞেস করলো “আইএসও” কততে রাখা আছে, কোন মোড… আমতা আমতা করে বাস ধরার নাম করে কোনরকমে পালিয়ে বাঁচলাম। এই এত কথার মানে হলো ছবি গুলো কিভাবে তুলেছি আমার জানা নেই। এর চেয়ে আমার সাইবার শটই ভালো এত কায়দা করতে হয়না। যা বলছিলাম আর কি আমি ভালো কিছুর মূল্য দিতে জানিনা। যাক তাও যে ফ্ল্যাশ ছাড়া তুলতে পেরেছি আমি ওতেই খুশি। চালাক চতুর ফিউচার শপের ১৪ দিনের মাঝে এক্সচেঞ্জ/রিটার্ন পলিসিটা না থাকলে কবে ফেরৎ দিয়ে আসতাম। মনে হচ্ছে এত্ত গুলো টাকা অকারনে জলে গেলো!


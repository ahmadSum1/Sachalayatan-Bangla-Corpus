উইকিলিকস 



উইকিলিকস মূলত এমন একটি সংগঠন যা সরকার ও বিভিন্ন প্রতিষ্ঠানের ‘টপ সিক্রেট ডক্যুমেন্ট’ সাধারন মানুষের নজরে আনতে প্রকাশ করে। খুব অল্পসময়েই উইকিলিকস সরকার ও বড় বড় প্রতিষ্ঠানের ভয়ের কারন হয়ে দাঁড়ায় তাদের বিভিন্ন তথ্য জনগণের সামনে তুলে ধরার জন্য। ২০০৮ সালে স্যারা পেলিনের ইমেল এবং বিতর্কিত গুয়ান্তানামো বে তে নির্যাতন বিষয়ক বিভিন্ন তথ্য তাদের মধ্যে অন্যতম।
গত কয়েক সপ্তাহ ধরেই উইকিলিকের ইউএস মিলিটারীর বাগদাদে ইরাকীদের উপর হামলা বিষয়ক নতুন তথ্য ফাঁস নিয়ে বেশ আলোচনা শোনা গেছে। অবশেষে ৫ই এপ্রিল উইকিলিকস ইউএস মিলিটারীর ১২ জুলাই ২০০৭ সালে বাগদাদে করা একাধিক আক্রমণের একটি ফুটেজ প্রকাশ করেছে যা নিয়ে মিডিয়ায় বেশ তোলপাড় হচ্ছে। হেলিকপ্টার গান-সাইট থেকে ট্যাক্টিকাল ইউনিটের তোলা এই ফুটেজে দেখা যায় ইউএস মিলিটারী রয়টার্সের দুজন সাংবাদিকসহ বার জন ইরাকীকে নির্মম ভাবে হত্যা করে। আহতদের সাহায্য করতে একটি ভ্যান এলে আবারো আক্রমণ করা হয় এবং এতে সেই ভ্যানে থাকা দুজন শিশু গুরুতর আহত হয়।
 (তাড়ায় থাকলে এই ভিডিওটি দেখুন। ৩ মিনিটের কম)

(সময় থাকলে অবশ্যই এটা দেখুন)
ভিডিও চিত্রটির ব্যাপারে ইউএস সেন্ট্রাল কমান্ডের মুখপাত্র জ্যাক হ্যাঞ্জলিক বলেছে এটা সেদিন ঘটে যাওয়া অনেক ঘটনার একটি অংশ মাত্র। এতে যেভাবে কাটছাঁট করে আক্রমণ ও আক্রমণ পরবর্তী অবস্থা দেখানো হয়েছে আসলে তেমনটি ঘটেনি। সে আরো বলেছে ভিডিও তে দেখানো ইরাকীদের সবার হাতেই একে৪৭ এবং আরপিজি ছিল সেজন্যই মূলত আক্রমণ করা হয়। কিন্তু ফুটেজে পরিষ্কার দেখা যায় রয়টার্সের দুজন ফোটসাংবাদিকের কাধে ক্যামেরা। যদিও সেখানে উপস্থিত ইরাকীদের কয়েকজনের কাছে একে৪৭ থেকে থাকতেও পারে তবে তারমানে এই দাঁড়ায় না যে তাদেরকে এভাবে নির্মম করা যাবে। রয়টার্স সাংবাদিকদের মৃত্যুর ব্যাপারে জ্যাক হ্যাঞ্জলিক “খুবই দুঃখজনক” ছাড়া আর তেমন কিছুই বলেনি। ইউএস মিলিটারী পরোক্ষভাবে রয়টার্স সাংবাদিকদেরই দোষারোপ করেছে সেই সময়ে সেখানে অবস্থান করার জন্য।
উইকিলিকস থেকে মিলিটারীকে বলা হয়েছে তারা যদি প্রমাণ করতে চায় যে উইকিলিকসে প্রকাশ করা ফুটেজটি সত্য নয় বা কাটছাঁট করে অন্যভাবে প্রকাশ করা হয়েছে তাহলে তারা যেন মূল সংস্করণটি সবার সামনে তুলে ধরে। এ প্রসঙ্গে জ্যাক হ্যাঞ্জলিক বলেছে তারা ভিডিওটির মূল সংস্করণ খুঁজে পাচ্ছেনা!
ভিডিওতে ইউএস মিলিটারীর কথাবার্তা শুনে মনে হয় তারা “মডার্ন ওয়ারফেয়ার” বা সে জাতীয় কোন ভিডিওগেম খেলছে। এক এক জনকে বর্বর ভাবে হত্যা করে তারা যেভাবে উচ্ছ্বাস প্রকাশ করে তা দেখে যে কারো গায়ের রক্ত হিম হয়ে যাওয়াই স্বাভাবিক। হাসি ঠাট্টা থেকে শুরু করে “লুক এ্যাট দ্যা ডেড ব্যাস্টার্ড” সহ নানারকম উক্তি সোজা মাথায় গিয়ে বিঁধে।
মার্চের দ্বিতীয় সপ্তাহে উইকিলিকসে বলা হয় তারা খবর পেয়েছে ইউএস ইন্টেলিজেন্স উইকিলিকস বন্ধ করে দিতে তৎপর কারন তারা জেনে গেছে উইকিলিকসে এই ভিডিওটি প্রকাশ করা হবে। ইউএস ইন্টেলিজেন্সের মতে উইকিলিকস যেরকম গোপন এবং স্পর্শকাতর বিষয় মানুষের সামনে তুলে ধরে তা জাতীয় নিরাপত্তার জন্য বিশাল ঝুঁকি। ইউএস ইন্টেলিজেন্স উইকিলিকসের বিভিন্ন কর্মী ও সম্পাদকের ওপর করা নজর রাখছে, অনুসরণ করছে, তাদের অনেকেরই কম্পিউটারসহ ব্যক্তিগত জিনিসপত্র পরীক্ষা নিরিক্ষা করে দেখছে এ বিষয়ে গত কয়েক সপ্তাহে উইকিলিকসের ট্যুইটার ফিডে বহুবার বিভিন্ন রকম খবর প্রকাশ পায়। কারন হিসেবে তারা এই ভিডিওটির কথাই উল্লেখ করে বলে একারনেই ইউএস ইন্টেলিজেন্স ন্যাশনাল সিকিউরিটির দোহাই দিয়ে উইকিলিক বন্ধ করে দিতে চাইছে যেন সত্য সাধারন মানুষের কাছে না পৌঁছায়।
যদিও হয়তো জাতীয় নিরাপত্তার কথা চিন্তা করলে আসলেই উইকিলিকস কোন কোন ক্ষেত্রে হুমকি হয়ে দাঁড়াতে পারে এটা যেমন ঠিক, তেমনি অন্যদিকে সন্ত্রাসের বিরুদ্ধে  যুদ্ধ, গণতন্ত্র, মানবতা ও মানবাধিকারের নামে সরকার কি করছে বা কি ধরনের ভূমিকা পালন করছে সেটা জানার অধিকারও মানুষের আছে, এটাও ঠিক। আজকের দিনে যেখানে ফেইসবুক, ট্যুইটারসহ বিভিন্ন রকম সোশাল নেটওয়ার্কিং সাইটের দাপটে পৃথিবীর বিভিন্ন প্রান্তে ঘটে যাওয়া ছোটর চেয়েও ছোট খবর মানুষের হাতের নাগালে পৌঁছে যায় মুহূর্তের মধ্যে, সেখানে উইকিলিকসের মত অল্প সময়েই সামাজিক, রাজনৈতিক ও কূটনৈতিক ক্ষেত্রে নানারকম বিতর্কিত বিষয়ে ঝড় তোলা সফল একটি মাধ্যমকে আটকানো যাবে কি? কোন সংবাদ, কোন সংবাদ মাধ্যমকেই থামানো যাবে কি? যদিও উইকিলিকস কোন সোশাল নেটওয়ার্কিং সাইট না বটে তবে তথ্য প্রচারের প্রক্রিয়াটা কিন্তু অনেক ক্ষেত্রেই সেরকম, পৃথিবীর যে কোন জায়গা থেকে যে কেউ যে কোন তথ্য সবাইকে জানাতে পারে। শুধু পার্থক্যটা এই যে উইকিলিকসে এমন সব তথ্যই প্রকাশ করা হয় যা সরকার মানুষকে জানতে দিতে চায়না। 
নাগরিক সাংবাদিকতা বা সিটিজেন জার্নালিসাম এর ধারণাও এখানে একটি গুরুত্বপূর্ণ ভূমিকা পালন করে। “কথিত আছে” যে উইকিলিকসের জন্য যারা কাজ করেন তাদের কাউকেই কোন পারিশ্রমিক দেয়া হয়না, বেশিরভাগই ভলান্টিয়ার এবং অনেকেই সাংবাদিকতার সাথে জড়িত নন। এ ব্যাপারেও অনেকে প্রশ্ন তুলতে পারে যে যারা পেশাদার বা প্রাতিষ্ঠানিক অনুশীলন প্রাপ্ত নন তাদের দেয়া খবরকে কতটা গুরুত্ব দেয়া যায় কিংবা তারা কি আদৌ জানবেন কিভাবে খবর, বিশেষ করে স্পর্শকাতর খবর গুলো মানুষের সামনে তুলে ধরতে হবে। ২০১০ সালে ফেব্রুয়ারী মাসে গার্ডিয়ানে প্রকাশিত একটি আর্টিকেলে বলা হয়েছে বিবিসি তাদের নিউজ স্টাফকে বলেছে সোশাল মিডিয়া যেমন ট্যুইটারকে “প্রাইমারি নিউজ সোর্স” হিসেবে ব্যাবহার করতে।এটাকে একটা বিরাট “ফান্ডামেন্টাল চেইঞ্জ” বলতেই হয় কারন ২০০৯ সালেই এডিটোরিয়াল গাইডলাইনসে সোশাল মিডিয়ার কথা তারা বলেছে মাত্র একবার, তাও আবার “রি-ইউজ অফ কন্টেন্ট” হিসেবে হুঁশিয়ার করতে। অন্যদিকে হাইতির ভয়াবহ ভূমিকম্পের সময় এনপিআর ট্যুইটার এবং ফেইসবুকের মাধ্যমে বিভিন্ন রিপোর্ট করেছে, স্নোবল মেথডের মাধ্যমে হারিয়ে যাওয়া অনেক মানুষকে খুঁজে বের করেছে। সোশাল মিডিয়া এবং নাগরিক সাংবাদিকতাকে এখন পাত্তা দিতেই হয়।
ইন্টারনেট আর সোশাল মিডিয়ার উত্থানে সরকার এখন আর আগের মত চাইলেই যা ইচ্ছা তাই সাধারন মানুষের চোখের আড়ালে রাখতে পারেনা। সাংবাদিকতার এর এই নতুন গণতান্ত্রিক আঙ্গিক সবাইকে সবকিছু জানার অধিকার দিয়ে থাকে, তা সরকার চাক আর না চাক। সে ক্ষেত্রে এসময় উইকিলিকসের পথ আটকে দেয়াটা অনেককে ক্ষুব্ধ করতে পারে কারন এই ভিডিও চিত্রটি দেখার পর অনেকের মনেই প্রশ্ন জাগতে পারে তাদের কাছ থেকে এরকম আরো কি কি লুকানো হচ্ছে।
তথ্যসূত্রসমূহঃ
http://www.guardian.co.uk/media/pda/2010/feb/10/bbc-news-social-media
http://www.mediabistro.com/baynewser/soc_media/haiti_and_new_media_how_npr_is_using_twitter_and_facebook_to_report_on_the_earthquake_148999.asp
http://wikileaks.org/
http://en.wikipedia.org/wiki/Wikileaks
http://www.vancouversun.com/news/Leaked+video+shows+military+forces+shooting+Reuters+journalists+civilians/2765874/story.html
(প্রচুর ভুল আছে জানি, বানান থেকে শুরু করে ব্যাকরণ। অনেক শব্দেরই বাংলা জানা নেই বা এই মুহূর্তে মনে পরছেনা সে জন্য অনেক দুঃখিত। যাদের কাছ থেকে সাধারণত বানান বা অনুবাদের ক্ষেত্রে সাহায্য পাই তারা খুব স্বাভাবিক এবং সেইজন্যই তারা সবাই এখন ঘুমাচ্ছে! তত চিন্তা ভাবনা করে বা গুছিয়ে লেখা না। সেমিস্টারের শেষ সময়, মাথা ঠিক নেই। বড় রকমের ভুল করে থাকলেও ক্ষমা করে দেবেন, তিন তিনটা পরীক্ষা!)


স্থির সময়ের চালচিত্র?



বাইরে গেলে বিচ্ছিরি মাইগ্রেইনের ভয়ে সারাক্ষণ চোখে সানগ্লাস। এই করে করে যেই পরিমানে সানগ্লাসের সংগ্রহ হয়েছে তাতে ছোটখাটো একটা মিউজিয়াম দেয়া যেতে পারে। জানালায় শক্ত করে ব্রিস্টাল বোর্ড লাগিয়ে কালো পর্দা দেয়া যেন ঘরে কোন আলো না আসে। কি যন্ত্রণা! ঘুমাতে যাওয়ার সময় ঘড়িই বলে দেয় সকাল হয়ে গেছে। তাও আজ কি মনে করে ভাবলাম পর্দা সরিয়ে জানালা খুলে দেখিতো কি অবস্থা। ঘড়িতে তখন বাজে সোয়া ছ'টা, জানালা খুলেই চমকে গেলাম। ইশ কি অন্ধকার! সকাল সোয়া ছ'টায় অন্ধকার? দূরে দেখি কিছুই দেখা যায়না, এত্ত কুয়াশা?... কোন ফাঁকে ফল শেষ হয়ে উইন্টার চলে এলো টেরই পেলামনা।  কেমন রাগ লাগে।
কোন কিছুই ভাল্লাগেনা। কেমন একটা বিরতিহীন বিরক্তি কাজ করে। কথায় কথায় মেজাজ খারাপতো আগেও হত আবার নিমিষেই ভুলে যেতাম। এখন আর ভোলা হয়না। এই বছর ফলটা এইরকম কেনো? খালি টিপটিপ বৃষ্টি আর হাড় কাঁপানো ঠান্ডা বাতাস। একটা দিনও শান্তি মত হাঁটতে পারলাম না কোথাও ঘুরতে পারলামনা ভালো করে ছবি তুলতে পারলামনা।যা দুই একটা দিন মোটামোটি সুন্দর গেলো তখনতো জ্বর, কাশি আর ইম্যাজিনারি সোয়াইন ফ্লুতে আক্রান্ত হয়েই শেষ। আর হলোনা ঘোরা, আর হলোনা ছবি তোলা। যদিও এমননা যে খুব ছবি তোলা হয় বা খুব বুঝে শুনে তুলি। স্ট্রেস রিলিফের নামে খামাখাই অনেক সময় নষ্ট করা হয়। সময় নষ্টই, কারন কিছুই পারিনা, কিছুই পারা হয়না।মানুষের এত শখ হয় কেনো!শখের বশেই পকেটে সাইবারশটটা নিয়ে ফিউচার শপ, বেস্ট বায় ঘুরে ঘুরে মাথা ঘুরিয়ে দেয়া মেশিনগানের মত সব ক্যামেরা আর সেগুলোর দাম দেখে টাশকি খেয়ে কোন মতে বের হয়ে সেই পুরনো সাইবারশটটা দিয়েই পাথরের মত বসে থাকা কোন পাখির ছবি তুলতে যাওয়া, যাওয়া মাত্রই পাখিটার উড়ে যাওয়া, উড়ে যাওয়া মাত্রই মনে মনে কাকে যেন গালি দেয়া! শখের বশেই ইচ্ছা মত এটা ওটা মিলিয়ে উলটা পালটা বেক করে, পুড়িয়ে, বাসাটা ধোঁয়ায় ঢেকে, ফায়ার অ্যালার্মের সাথে গলা মিলিয়ে চিৎকার করা। ফলাফল যেইকে সেই। ঐ একই মেজাজ খারাপ, বিরক্তি আর স্ট্রেস! এবছর তেমন বের হইনি বলে মেজাজ খারাপ। বের হইনি বলে ছবি তোলা হয়নি তা ভেবেও মেজাজ খারাপ। পুরনো ছবি দেখছিলাম খুঁটিয়ে খুঁটিয়ে। বিভিন্ন রকমের খুঁত চোখে পড়ছে। তাই যথারীতি এখনো মেজ়াজ় খারাপ… খালি অভিযোগ আর অভিযোগ। এটা একটা রোগ… অভিযোগ… দূর্ভোগ দূর্ভোগ… নাহ আসলেই বহুদিন হীরক রাজার দেশে দেখা হয়না।কালকের মিডটার্মে একজন দায়িত্বশীল ছাত্রের মত নাকানি চুবানি খেয়ে এসে দেখতে বসবো।
এই এম্বেড করে ছবি দেয়ার ঘাপলাটাতো সাংঘাতিক! ফ্লিকারও দেখি কম জ্বালায়না…ধুর! এর আগে কখনো ছবি দেইনি তাই একটু সন্দিহান। এলোমেলো হিজিবিজি অগোছালো হয়ে থাকলে মডুরা দয়া করে ঠিক করে দেবেন। ধন্যবাদ।…মানডে মানেই ঝামেলা!









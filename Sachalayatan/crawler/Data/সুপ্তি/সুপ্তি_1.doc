এসেছি যখন খালিহাতে ফিরব না



"কোঠাবাড়ির প্রধান মশলা ইট, তার পরে চুন-সুর্কির নানা বাঁধন। ধ্বনি দিয়ে আঁটবাঁধা শব্দই ভাষার ইঁট, বাংলায় তাকে বলি 'কথা'। নানারকম শব্দচিহ্নের গ্রন্থি দিয়ে এই কথাগুলোকে গেঁথে গেঁথে হয় ভাষা।" 
ওপরের কথাগুলো 'বাংলাভাষা পরিচয়' নামের একটি প্রবন্ধ থেকে নেয়া। কথাকার রবীন্দ্রনাথ ঠাকুর। রবীন্দ্রনাথের পায়ের ধুলো নিয়ে সচলায়তনে কথা বলতে এলাম। বলার চেয়ে শুনতেই বেশি। 
কলেজে পড়াই। বই পড়তে ভালবাসি। বাড়ি রাজবাড়ি। চট্টগ্রাম বিশ্ববিদ্যালয়ে লেখাপড়া করেছি। তখন থেকেই সমুদ্রপাড়ের এই শহরটিতে আছি। বিশ্ববিদ্যালয়জীবনে ছাত্র ইউনিয়নের নীরব সমর্থক ছিলাম। স্কুল ও কলেজ জীবন রাজবাড়িতে কেটেছে। ঐ শহরের বাম রাজনীতিবিদদের সঙ্গে ভালো সম্পর্ক ছিল। তাঁরা আমাকে স্বপ্ন দেখতে শিখিয়েছিলেন। ধর্ম-বর্ণ-শ্রেণী-পেশার ঊর্ধে উঠে মানুষকে মানুষ ভাবতে শিখিয়েছিলেন। এখনও আমি স্বপ্ন দেখতে ভালবাসি। সূর্যসেন ও প্রীতিলতার স্মৃতিবহ চট্টগ্রামে একটি স্বপ্নময় প্রতিষ্ঠান আছে। নাম তার বিশদ বাঙলা। মাঝেমধ্যে সেখানে যাই। ঐ প্রতিষ্ঠানের 'পূর্ব পশ্চিম' নামের বইয়ের ঘরটিতে মাসে একবার ঢু মারতে না-পারলে আমার খুবই অস্থির লাগে। 'পরম্পরা' নামের কক্ষটিতে প্রতি সপ্তাহেই একটি ভালো অনুষ্ঠান থাকেই। সুযোগ পেলে সে-গুলোও অ্যাটেন্ড করি। শিখি। 
সচলায়তনও একটি ভালো পাঠশালা। তাই শিখতে এসেছি। না শিখলে কোমলমতী ছাত্র-ছাত্রীদের শেখাব কী? রবীন্দ্রনাথের কথা দিয়ে শুরু করেছিলাম। জয় গোস্বামীর কবিতার লাইন দিয়ে শেষ করি : "এসেছি যখন খালি হাতে ফিরব না"। 


বাংলাদেশের শেষ খবর (২৫শে আগস্ট বিকাল ৪:১৫টা)




অডিও এবং পডকাস্ট

বিবিসির ওয়েবসইটে আছে প্রবাহ। সেখানে সর্বশেষ সন্ধ্যা সাড়ে সাতটার সংবাদ।
ই-বাংলাদেশে রেজওয়ানের পডকাস্ট
বিবিসির কাদির কল্লোলের ভাষ্যে শুনুন সেনাবাহিনীর নির্যাতনের খবর (৪১০ কিলোবাইটের এমপিথ্রী ফাইল)

--------------------------------
ঢাবির দুই অধ্যাপককে আদালতে হাজির

গত বৃহস্পতিবার মধ্য রাতে যৌথ বাহিনীর হাতে আটক ঢাকা বিশ্ববিদ্যালয়ের শিক্ষক সমিতির সাধারণ সম্পাদক অধ্যাপক আনোয়ার হোসেন ও সমাজ বিজ্ঞান অনুষদের ডীন অধ্যাপক হারুন-অর-রশীদকে দুপুর ২-২০ মিনিটে মহানগর মূখ্য হাকিম আদালতে হাজির করতে আদালত হাজতে নেয়া হয়েছে। এছাড়া গত শুক্রবার সকালে গোয়েন্দা পুলিশের হাতে আটক জাতীয়তাবাদী ছাত্র দলের সভাপতি আজিজুল বারী হেলালকেও আদালতে নেয়া হয়েছে। শনিবার কিছুক্ষণের মধ্যেই এই তিনজনের ব্যাপারে মহানগর মূখ্য হাকিম আহসান কবীরের আদালতে শুনানি হবে । আটক অধ্যাপকদের বিরুদ্ধে জরুরি বিধিমালা ৩(৪) ধারা লঙ্ঘনের অভিযোগে শাহবাগে থানায় দায়ের করা হয়েছে। এই ধারায় বেআইনী ভাংচুর ও হামলা ও অগ্নিসংযোগের বিষয়টি রয়েছে। দুই শিক্ষকের বিরুদ্ধে শাহবাগ দায়ের করা মামলা নং ৫২(৮) ০৭। হেলালের বিরুদ্ধে একই থানায় দায়ের করা মামলা নং ৫৩(৮)০৭। 
(কৃতজ্ঞতা: বিডিনিউজ২৪.কম)
--------------------------------
জীবনযাত্রা প্রায় স্বাভাবিক

সকাল থেকে সারাদিন আর রাতেরও অনেকটা সময় পর্যন্ত কারফিউ শিথিল করায় রাজধানীর জীবনযাত্রা প্রায় স্বাভাবিক হয়ে এসেছে। শনিবার দিনের প্রথমভাগে পথেঘাটে মানুষের চলাচল দৃশ্যত আর দশটা দিনের মতোই দেখা যায়। শুক্রবার রাতে ঢাকা মেট্রোপলিটন পুলিশ কমিশনারের কার্যালয়ের এক সংবাদ বিজ্ঞপ্তিতে কারফিউ শনিবার সকাল ৬টা থেকে ১১ টা পর্যন্তশিথিল করার কথা জানানো হয়। রাত ১১টা থেকে পরবর্তী নির্দেশ না দেওয়া পর্যন্ত আবার সান্ধ্য আইন বলবত থাকবে। মহানগরীর দোকান পাট, বিপনী বিতানসহ সব কিছুই খুলেছে।
(কৃতজ্ঞতা: বিডিনিউজ২৪.কম)
--------------------------------	
উদ্বিগ্ন দুই অধ্যাপকের পরিবার
২৩ আগস্ট, লন্ডনঃ  বৃহসপতিবার গভীর রাতে ঢাকা বিশ্ববিদ্যালয়ের দুইজন স্বনামধন্য অধ্যাপককে গ্রেফতার করেছে যৌথবাহিনী।  এছাড়াও সাবেক একজন উপাচার্যের বাসায় অভিযান চালাবার খবর পাওয়া গেছে।
ইউকে বেঙ্গলী সূত্রে প্রকাশ, বৃহস্পতিবার বাংলাদেশ সময় রাত সোয়া বারোটার দিকে অভিযান চালিয়ে ঢাকা বিশ্ববিদ্যালয় শিক্ষক সমিতির সাধারণ সম্পাদক ও অনুজীব বিজ্ঞান অনুষদের ডীন অধ্যাপক আনোয়ার হোসেন এবং সমাজ বিজ্ঞান অনুষদের ডীন ও রাষ্ট্রবিজ্ঞানের অধ্যাপক হারুন অর রশীদকে গ্রেফতার করেছে যৌথবাহিনী।
বাংলাদেশ সময় রাত পৌনে চারটার দিকে ইউকেবেঙ্গলীর সাথে টেলিফোনে কথা বলার সময় পর্যন্ত গ্রেফতারকৃত দুই শিক্ষককে কোথায় রাখা হয়েছে তা পরিবারের সদস্যরা জানতে পারেননি।  তবে বিশ্ববিদ্যালয় এলাকার বাসভবন থেকে গ্রেফতারের সময় জানানো হয় যে তাঁদেরকে শাহবাগের যৌথবাহিনীর ক্যাম্পে নিয়ে যাওয়া হচ্ছে।  উল্লেখ্য জরুরী অবস্থা প্রত্যাহার-সহ রাজনীতির উপর থেকে নিষেধাজ্ঞা প্রত্যাহারের ব্যাপারে গ্রেফতারকৃত এ-দুই অধ্যাপক সোচ্চার ভূমিকা পালন করছিলেন।
ইউকেবেঙ্গলী সূত্র জানিয়েছে যে, অধ্যাপক আনোয়ার ও অধ্যাপক হারুন ছাড়াও সাবেক উপাচার্য একে আজাদ চৌধুরীকে গ্রেফতারের চেষ্টা চালায় যৌথবাহিনী।  অধ্যাপক আজাদ বাসায় না থাকায় গ্রেফতার এড়াতে সক্ষম হন।  
বৃহস্পপতিবার শেষ-রাতে ইউকেবেঙ্গলীর সাথে টেলিফোনে কথা বলার সময় অধ্যাপক হারুন অর রশীদের স্ত্রী হেলেন রশীদ জানান, রাত বারোটা পঁচিশ মিনিটে সাদা পোশাকের সাত-আটজনের একটি দল ফুলার রৌডের বাসভবনে প্রবেশ করে।  এঁরা প্রত্যেকে সশস্ত্র অবস্থায় ছিলেন।  এ-সময় অধ্যাপক রশীদ নিজের কক্ষে নিদ্রারত ছিলেন।  গ্রেফতার করতে আসা দলটি তাঁদের কাছে গ্রেফতারের ওয়ারেন্ট আছে বলে জানায়।  অধ্যাপক রশীদকে কেনো গ্রেফতার করা হচ্ছে সে-ব্যাপারে নির্দিষ্ট করে কিছু বলেনি দলটি।  তাঁকে নিয়ে যাবার ব্যাপারে গ্রেফতার করতে আসা লোকজনের মধ্যে তাড়াহুড়া লক্ষ্য করা গেছে।
হেলেন রশীদ আরো জানান, যৌথ বাহিনীর লোকজন অধ্যাপক রশীদের মোবাইল ফোনটি জব্দ করে নিয়ে গেছে। গ্রেফতারের সময় অধ্যাপক রশীদের বাসভবনের আশেপাশে যৌথবাহিনীর লোকজনের গোটা বিশেক গাড়ী দাঁড়িয়ে থাকতে দেখা যায়।
এদিকে, ইউকেবেঙ্গলীর সাথে আলাপকালে অধ্যাপক আনোয়ার হোসেনের স্ত্রী আয়েশা আখতার বলেন, রাত বারোটা বিশ মিনিটের সময় সাদা পোশাকের আট-দশজনের একটি দল বিশ্ববিদ্যালয় আবাসিক এলাকায় তাদের বাসভবনে আসে। দরোজায় কড়ানাড়ার শব্দ পেয়ে আয়েশা আখতার দরোজা খুলে দিলে দলটি ঘরে প্রবেশ করে।  নীচ থেকে সঙ্গে করে নিয়ে আসা দারোয়ানকে অধ্যাপক আনোয়ারকে চিনিয়ে দেয়ার আদেশ দেয় যৌথবাহিনীর লোকজন।  উল্লেখ্য এ-সময় অধ্যাপক আনোয়ারের সঙ্গে তাঁর পুত্র কক্ষ-মধ্যে উপস্থিত ছিলেন।
আয়েশা আখতার জানান, অধ্যাপক আনোয়ারকে গ্রেফতারের কোন কারণ উল্লেখ্য করেনি আগত দলটি।  একজন অফিসার অবশ্য জানান যে, তারা উপরের আদেশ পালন করছেন মাত্র।  এছাড়াও অধ্যাপক আনোয়ারের পরিবারকে কোন ধরণের দুশ্চিন্তা না করার পরামর্শ দেয়া হয়।  গ্রেফতার করতে আসা লোকজনদের মধ্যে একজন এ-কথাও বলেন যে, এটা বাংলাদেশ আর্মি, পাকিস্তান আর্মি নয়।  কবে অধ্যাপক আনোয়ারকে ফেরত পাঠানো হবে, তাও জানানো হয়নি।
ইউকেবেঙ্গলীর একটি সূত্র জানায়, ঢাকা বিশ্ববিদ্যালয় শিক্ষক-পাড়ায় গভীর রাতের অভিযানটিকে ঘিরে শিক্ষকদের মধ্যে আতঙ্ক ও চাপা ক্ষোভ দেখা দিয়েছে।
আপলৌডঃ লন্ডন সময় ভোর রাত ৩ টা 
(কৃতজ্ঞতা: ইউকে বাঙ্গালী)
---------------------------------
ঢাকা ও রাজশাহী বিশ্ববিদ্যালয়ের পাঁচ শিক্ষক আটক, জিজ্ঞাসাবাদ * ছাত্র বিক্ষোভ ও সহিংসতায় মদদ দেওয়ার অভিযোগ * পরিবার উদ্বিগ্ন
ঢাকা বিশ্ববিদ্যালয় শিক্ষক সমিতির সাধারণ সম্পাদক, প্রাণরসায়ন ও অণুপ্রাণবিজ্ঞান অনুষদের ডিন অধ্যাপক ড. আনোয়ার হোসেন এবং রাষ্ট্রবিজ্ঞানের অধ্যাপক ও সামাজিক বিজ্ঞান অনুষদের ডিন ড. হারুন-অর-রশীদকে যৌথ বাহিনীর সদস্যরা আটক করেছেন। গত বৃহস্পতিবার গভীর রাতে ঢাকা বিশ্ববিদ্যালয়ের ফুলার রোডের "টাওয়ার ভবন"-এর বাসা থেকে তাঁদের আটক করা হয়।
এ ছাড়া রাজশাহী বিশ্ববিদ্যালয়ের সাবেক উপাচার্য অধ্যাপক ড. সাইদুর রহমান খান, বিশ্ববিদ্যালয়ের প্রগতিশীল শিক্ষক সমাজের আহ্বায়ক, ফলিত পদার্থবিজ্ঞান বিভাগের অধ্যাপক ড. আবদুস সোবহান ও ব্যবস্থাপনা বিভাগের অধ্যাপক মলয় কুমার ভৌমিককেও আটক করা হয়েছে। গতকাল শুক্রবার ভোরে রাজশাহী বিশ্ববিদ্যালয়ের বাসা থেকে যৌথ বাহিনীর সদস্যরা তাঁদের আটক করেন।
পুলিশ সুত্র জানায়, গত সোমবার থেকে ঢাকা ও ঢাকার বাইরে শুরু হওয়া ছাত্র বিক্ষোভ, সংঘর্ষ, ভাঙচুর ও অগ্নিসংযোগের ঘটনায় জিজ্ঞাসাবাদের জন্য এই শিক্ষকদের আটক করা হয়েছে। তবে গতকাল শুক্রবার রাত পর্যন্ত এঁদের বিরুদ্ধে কোনো মামলা হয়নি।
নিরাপত্তা বাহিনীর সুত্র জানায়, তাদের কাছে তথ্য রয়েছে সাম্প্রতিক সহিংসতায় বিশ্ববিদ্যালয়ের কিছু শিক্ষকের হাত রয়েছে। এসব সহিংসতা বন্ধ ও চিহ্নিতদের গ্রেপ্তার করতে আইনশৃঙ্খলা রক্ষাকারী বাহিনীর সদস্যরা গত বৃহস্পতিবার কয়েকজন শিক্ষকের সঙ্গে কথা বলেন।
বৃহস্পতিবার রাতের অভিযান সম্পর্কে একজন দায়িত্বশীল কর্মকর্তা প্রথম আলোকে বলেন, রাত পৌনে ১২টার দিকে র‌্যাব, পুলিশ ও সেনাসদস্যরা শাহবাগ পুলিশ নিয়ন্ত্রণ কেন্দ্রে একত্র হয়ে অভিযানে নামেন। তাঁরা রাত সোয়া ১২টার দিকে ঢাকা বিশ্ববিদ্যালয়ের ফুলার রোডের ১০ তলার টাওয়ার ভবন চারদিক থেকে ঘিরে ফেলেন। এরপর ওই ভবনে বসবাস করা তিন শিক্ষকের বাসায় ঢুকে পড়েন। এঁদের মধ্যে একজনকে বাসায় পাওয়া যায়নি। ড. আনোয়ার হোসেন ও ড. হারুন-অর-রশীদকে বাসায় পেয়ে আটক করা হয়। তাঁদের গোয়েন্দা হেফাজতে জিজ্ঞাসাবাদ করা হচ্ছে।
(কৃতজ্ঞতা: প্রথম আলো)
--------------------------------
বাংলাদেশ সময় ২৫শে অক্টোবর ২০০৭ বিকাল ৪:১৫টা


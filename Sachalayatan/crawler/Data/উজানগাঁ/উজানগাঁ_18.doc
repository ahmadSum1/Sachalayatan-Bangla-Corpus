হারানো প্রেমিকার জন্য শোকগাথা



মুখোমুখি দাঁড়ানোর আগে ধারাপাত শিখে রাখা ভাল, তারও আগে মৃত্যুর অধিক কোনো শূন্যতার দিকে গেলে--ব্যর্থতা বার-বার রাত্রি হয়ে ফিরে-ফিরে আসে!
রাত্রি নাচতে জানে--তার স্পর্শ তুমি এখনো বোঝনি! এই শীতরাত্রি তোমাকে নামিয়ে দিয়ে গেছে পথের কিনারে--কোথাও যাবার নাই বলে তুমি দাঁড়িয়ে আছো পথে।
ততদিনে তুমি চিনে গেছ আকাশ--আশার বদলে আজ আকাশ মুখ খুলে দাঁড়িয়ে আছে তোমার দিকে
ভেতরে সমুদ্র তোমাকে ডাকছে--তোমার নিভৃত মুহূর্তগুলো তাই বার-বার
ফিরে আসছে খাবার টেবিলে--বিছানায়--রাতে। রাতের অধিক কোনো শূন্যতা নেই
শূন্যতা ফিরে গেলে--
কাউকেই ডাকোনি তুমি জোৎস্নর রঙিন উৎসবে।


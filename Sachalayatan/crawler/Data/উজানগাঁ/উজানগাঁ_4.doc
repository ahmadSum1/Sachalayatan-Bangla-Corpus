বানানবিভ্রাট



কিছু বানানবিভ্রাট থেকে গেছে রাবারের বনে
তাহাদের দৌড়-ঝাঁপ-- তাহাদের গূঢ় সব কথা
খাটের কিনারে এসে থেমে গিয়ে চুপ বসে থাকে
আমার সময় গেল ভুল ব্যাকরণে-- মাকড়ের ফাঁদে
এখন গভীর রাত
নিদ্রাভ্রমণের কালে এসে ঠেকে গেছি
অচেনা রমণীরা দেখি বসে আছে খাটে
তাদের চোখের কোনে পিপড়েদের ছেড়ে যাওয়া বিষ
সারারাত তাই রমণীর জ্বলে যাওয়া দেখি গোপন আয়নায়
প্রণয়ের ঘোর অন্ধকারে যেতে-যেতে
তবু কিছু বানান-বিভ্রাট থেকে গেল শেষে


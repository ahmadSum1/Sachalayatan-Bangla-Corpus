বৃথাদিনলিপি ১



০১.
পড়ছিলাম ঋতুপর্ণঘোষের সাক্ষাৎকার। কবেকার জানি না। অনেক আগের হয়তো। কথা বলছিলেন তার বিজ্ঞাপন ও ছবি বানানোর নানা অনুষঙ্গ নিয়ে। ছবিতে রং-এর ব্যবহার নিয়েও বললেন অল্প-স্বল্প। একজায়গায় জানালেন নিজের ছবিকে “ঋতুপর্ণ ঘোষের ছবি” বলে বিজ্ঞাপিত করার অনাগ্রহের কথা। বললেন, বায়ান্ন জনের ছবি কখনো ঋতুপর্ণের একার ছবি হতে পারে না। আর এক জায়গায় ক্যামেরার সামনে কখনো কাজ করবেন কী না প্রশ্নের উত্তরে স্ট্রেইট এবং খুব কনফিডেন্টলি বললেন, “না”।

এই কিছুদিন হলো ঋতুপর্ণের একটা ছবি দেখলাম ‘মেমোরিজ ইন মার্চ’। ফটোগ্রাফি ভালো, অনেক জায়গায় অসাধারণ, অপার্থিব মনে হয়েছে। ছবির মূল আকর্ষণ ঋতুপর্ণ-র নিজের অভিনয় সাথে দীপ্তি নাভাল। আর হ্যাঁ ইদানিং ঋতুপর্ণের ছবিতেও স্ক্রিনের এমাথা থেকে ওমাথা অব্দি “অ্যা ফিল্ম বাই ঋতুপর্ণ ঘোষ” হরহামেশাই ঝুলে থাকতে দেখা যায়।
০২. 
দীপ্তি নাভালকে আমার বিশেষ পছন্দ। অভিনেত্রী হিসাবে তিনি অসাধারণ। ‘বিউটি উইথ ব্রেইন’ বাক্যটা তার সাথে ভালোই যায়। একজন সত্যিকারের শিল্পীর জীবন অতিক্রম করছেন তিনি। ছবি আঁকা, লেখালেখি, ফটোগ্রাফি, ডিরেকশান এরকম অনেক কিছুর সাথেই তিনি সম্পৃক্ত। কিছুদিন আগে বের হল তার ছোটগল্পের সংকলন "দ্যা মেড তিব্বেতিয়ান"।

তারও আগে বিচ্ছিন্নভাবে কিছু কবিতা পড়া হয়েছিলো তার কাব্যগ্রন্থ "ব্ল্যাক উইন্ড এন্ড আদার পোয়েমস" থেকে। নিসর্গ তাড়িত বলেলেও মনে হয় খুব একটা ভুল বলা হবে না। প্রকৃতি তার লেখায়, চিত্রকর্মে, দিনযাপনে নানাভাবে ভাগ বসিয়েছে। মানালিতে কাটানো শৈশবটা এর পেছনের অনুষঙ্গ হিসেবে আসতে পারে সম্ভবত।
দীপ্তি নাভালকে আরো জানতে ঢু মারেন  এখানে।


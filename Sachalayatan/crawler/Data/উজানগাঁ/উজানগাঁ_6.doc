পানশালার কবিতা




দেখলাম সঙ্গীত মানুষকে কেমন মোহনীয় করে তুলতে পারে, দেখলাম একটি পাখি উড়ে গেল ডানা ঝাপটিয়ে-- আর ছড়িয়ে যেতে যেতে শুনিয়ে গেল কোনো এক অচিন দেশের গান-- ভুলভুলাইয়া।
এসব মোহগ্রস্ত দিনলিপি অন্যকেউ লিখে গেছে আগে, লিখে দূরে চলে গেছে একাকী--হাস্যলিপিকার। শুধু তার হর্ষধ্বনি ইতি-উতি লেগে আছে। দূরে সরে যাওয়া ভালো, রমণীর গভীর নাভীর মতো নির্জনে পড়ে থাকার চেয়ে দূরে সরে যাওয়া ঢের ভালো। 
তবু এ কোন সুর তাকে উন্মাদ করে... এ কোন মৃত্যুভয় তাকে বার বার সঙ্গীতের মুখোমুখি বসিয়ে দেয়! সকল সুরের ভেতর তাই লুকিয়ে থাকে শব্দহীন শূন্যতা-- শুদ্ধ সুরের কাছে তাই সমস্ত শূন্যতা ঝরে যায়।


ঘুমপাহাড়ের দেশে (২)



ভোলাগঞ্জের রাস্তা পুরোটাই ঘুমের উপর দিয়ে গেল। রাস্তায় দু'একবার ঘুম ভেঙেছে যদিও তা রাস্তার ঝাকুনিতে। ঘুমের ব্যাপারে আমার ভালই সুনাম আছে। যে কোনো অবস্থায় যে কোনো স্থানে আমি ঘুমোতে পারি। নৌকার ইঞ্জিনের পাশে ঘুমিয়ে আমি নির্দ্বিধায় পাড়ি দিতে পারি মাইলের পর মাইল। 
ঘুম পুরোপুরি ভাঙল ভোলাগঞ্জ পৌঁছার মিনিট পাঁচেক আগে। তাও আমাদের সহযাত্রি ফখরুল ভাইয়ের চিৎকারে। চোখ মেলতেই দেখলাম সামনে বিশাল এক ট্রাক আড়াআড়িভাবে রাস্তা পুরোটা দখল করে দাঁড়িয়ে আছে। আর ফখরুল ভাই তার চৌদ্দগুষ্টি উদ্ধার করছেন। বেচারা ড্রাইভার হাসিমুখে উনার দিকে তাকিয়ে আছে। ভাবটা এমন যে সে পুরো ব্যাপারটাতে খুব মজা পাচ্ছে।
আমি এই অবস্থায় উনাদের রেখে হাঁটা শুরু করলাম। নদীর পাড়ে যত তাড়াতাড়ি পৌঁছা যায় ততই মঙ্গল। প্রচণ্ড রোদ উঠেছে। 

তবে আকাশটা ভারি সুন্দর। আমার আকাশপ্রীতি এমনিতেই একটু কম কিন্তু ঐদিন শুধুমাত্র ওয়াইড এঙ্গেল একটা লেন্স ছাড়া কিছুই সাথে নেইনি। যেকোনো সাবজেক্টের দিকে ক্যামেরা তাক করলেই হাসিমুখে বিশাল একখানা আকাশ সেই ছবির অংশ হয়ে দাঁড়ায়।

হাঁটতে-হাঁটতে একসময় নদীতীরে পৌঁছে গেলাম। নদীটা এমনিতে খুব সুন্দর। নাম ধলাই। খুব বেশী গভীর না। নীচে বালি থাকায় পানি খুব স্বচ্ছ এবং ঠান্ডা। প্যান্ট গুটিয়ে পানিতে নেমে ছবি তুলতে শুরু করলাম। যতটুকু না ছবি তোলার দিকে মনোযোগ তারও চেয়ে বেশি মনোযোগ দূরের পাহাড়ের দিকে। 

ঠান্ডা পানির উপর দিয়ে হাঁটতে-হাঁটতে আবার ঘুম পেল। ক্যাম্পের দিকে হাঁটা শুরু করলাম। ঐখানে গেলে ঘুমানোর একটা বন্দোবস্ত করা যাবে। ক্যাম্পে পৌঁছে দেখি আমাদের সফরসঙ্গী কেউ নেই। সবাই নদী পার হয়ে পাহাড়ের দিকে চলে গেছেন। একমাত্র সচল আলমগীর ভাইকে ক্যাম্পের এক কোনায় পত্রিকা পড়ায় ব্যস্ত দেখলাম। আমিও একটা ভাল জায়গা দেখে চোখ বুঁজলাম।

এসব ক্ষেত্রে যা হয় পুরোপুরো ঘুম লাগলো না। কিছুক্ষণ পরে-পরে ঘুম ভেঙে যায়। এরই মধ্যে ফখরুল ভাই এসে হাজির। রাজনীতি, সমাজনীতি, অর্থনীতি, বাজারনীতির উপর উনার বিশাল দখল এবং সেটা সবার মধ্যে বিপণনের প্রক্রিয়া দেখে মুগ্ধতায় আমার আর ঘুমাবার উপায় থাকল না। 

ভোলাগঞ্জের এই জায়গাটা আমার খুব প্রিয়। ভোলাগঞ্জ যে কতোটা সুন্দর সেটা এই ব্রিজে দাঁড়ালে বুঝা যায়। রোদ তখন পড়তির দিকে। আমরা সবাই তখন ধলাই ব্রিজে ব্যস্ত ছবি তোলা নিয়ে। শুক্রবার বলে নদীতে নৌকার সংখ্যা কম। কিন্তু তারপরও যা দেখলাম তা কোনো অংশে কম নয়। সেখানে ঘন্টখানেক কাটিয়ে আমরা ফিরতে শুরু করলাম শহরের দিকে। আলো অনেক কমে এসেছে। গাড়িতে উঠে আবার সেই ঘুম পেয়ে বসল। 

কতক্ষণ পর জানি না। ঘুম ভাঙল। দেখি গাড়ি দাঁড়িয়ে আছে। জায়গাটা ঠিক কোথায় ধরতে পারলাম না। চারদিক লাল করে সূর্য অস্ত যাচ্ছে। মাঝে-মাঝে নিজেকে খুব ক্ষুদ্র মনে হয়। প্রকৃতি মাঝে-মধ্যে একধরনের বিভ্রম তৈরি করে আমাদের চারপাশে। আমরা এদিক-ওদিক ছুটোছুটি করি। একসময় ব্যর্থ হয়ে বসে পড়ি। হায়! প্রকৃতিকে তার মতো করে ধারন করার মতো কোনো কিছু কি আবিষ্কার হবে কোনো কালে ! 


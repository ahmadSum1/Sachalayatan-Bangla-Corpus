সকালবেলার গান



সকালে ঘুম ভেঙ্গে প্রতিদিন শুনি 'আমরা ‌করবো জয়‌’
হারমোনিয়ামের রিডে তার আঙুলগুলো কিছুটা ত্রস্ত-বিষাদমাখা
অনেকটা বহুদূর ঘুরে আসা 
ঘোড়ার ক্ষুরধ্বনির মতো ক্লান্ত--নুয়েপড়া
সারাটাদিন গানের ভেতরকার করুণ সুরখানি আমাকে নাড়াতে থাকে
ভাবি কোনো একদিন তাকে থামিয়ে দেবো, বলবো 
বড় বেশি করুণ এ গান--বড় বেশি দ্বিধা--কেঁপে ওঠা
বড় বেশি মলিন--মেঘমদিরতা
যদি কোনো এক সকালে ঘুম ভেঙে 
তার নিঃসাড় আঙুলগুলো হারমোনিয়ামের রিড খুঁজে না পায়
যদি একদিন সকাল না আসে


কোথায ফিরবো আমি ? কার কাছে ?




চাঁদের সাথে হেঁটে বেড়ানোর সেই রাত্রে বাবা শহর হতে ফিরলেন । ইলিশ মাছের পেটের মতো ঐদিন সারা গ্রাম চকচক করছিলো জোছনায়। বাড়ির পেছনের হাওড় জুড়ে থৈ-থৈ করছিল পানি। ঢেউগুলো বার-বার এসে আছড়ে পড়ছিলো রান্নাঘরের পেছনের নারিকেল গাছগুলোর গোড়ায় । 
রান্নাঘরে খেতে বসে বাবা বললেন দু-একদিনের মধ্যে আমাদের সবাইকে নিয়ে শহরে চলে যাবেন। পরদিন থেকেই টের পেলাম আসলেই আমরা গ্রাম ছেড়ে চলে যাচ্ছি। 
বাইশ বছর হয়ে গেল বাড়ি ছাড়া। শহরে শহরে ভেসে বেড়াচ্ছি খড়কুটোর মতো কারণে অকারণে। 
৯০-র ঝড়ে ঘরটি উড়ে গিয়েছিলো । নতুন করে ঘরটি আর মেরামত করা হয়নি। একমাত্র মা ভুলে যাননি সেই ভাঙা বাড়িটির কথা। মাস শেষে যেদিন বেতন তুলে দেই তাঁর হাতে, মনে করিয়ে দেন ডি পি এস-এর টাকাটা ঠিকঠাকমতো জমা দিয়েছি কি না। 
মা টাকা জমাচ্ছেন। সেই পুরাতন বাড়িটি মেরামত করে তিনি ফিরে যাবেন গ্রামে। এই শহর তার ভাল্লাগে না। 
এই শহরে আকাশ নেই।
শুধু আমরা তিন ভাইবোন জানি, বাড়িতে আমাদের আর ফেরা হবে না। এই শহর আমাদের গ্রাস করে ফেলেছে। 
উজানগাঁয়ে আমরা আর কখনোই ফিরে যাব না। 

[ বাড়িতে যাওয়া হয় মাঝে সাঝে। খুব অল্প সময়ের জন্যে, দু-তিন দিনের বেশি কখনোই থাকা হয় না। এরই ফাঁকে এই ছবিগুলো তোলা, ছবির মধ্যে দিয়ে আমার সেই হারানো শৈশবকে খোঁজে ফেরা হয়তো ]

এই, সব ভুলে যাওয়া মানুষের মধ্যে লুটিয়ে পড়া সন্ধে
তুমি যদি আমাকে চিনতে পেরে থাকো,
তবে দাও, আমাকে এবার বাড়ি ফিরে যেতে দাও
হাত ধ'রে ঘরে ফিরিয়ে দাও আমাকে !
- জয় গোস্বামী
(কবিতার কিছু অংশ পরিবর্তিত)

কোনো-কোনো জলবাহী মেঘ শুষে নিচ্ছে ভোর--প্রিয়তম মুখ
সেইসব প্রিয়তম মুখের স্মৃতিচিহ্ন নিয়ে বসে থাকি--
ভাবি, এই হারিয়ে যাওয়া মুখগুলো
সরল বৃক্ষের মতো কতোকাল ঠিকে থাকবে মহাকালে

-'সে যদি তোমাকে মেঘে দেয় উত্থান?'
বৃষ্টিতে, আমি বৃষ্টিতে খানখান
-জয় গোস্বামী

আমার এই হাত, এ কত ধৈর্য জানে, তোমরা জানো?
জানো তোমরা, আমার এই চোখ জানে কত ধরনের পথ চেয়ে থাকা?
-জয় গোস্বামী

আমি খাদের পর খাদ লাফিয়ে এসেছি আমি
বেঁধেছি গানের পর গান
আমি রাত্রিবেলা দাঁড়িয়ে উঠে চুম্বন করি চাঁদকে আর আমার
পা ধুইয়ে দেয় সমুদ্রের জল তোমরা আমাকে ভয় দেখিও না
--জয় গোস্বামী



আমাকে ডাকতে-ডাকতে চলে যাচ্ছ আমি আর একটা হাওয়া ধরে
খুঁজতে-খুঁজতে ফিরে আসছি এই স্বপ্নে, যেখানে
ঝরে পড়ছে মুঠো-মুঠো সাদাহলদেলালকমলা ফুল
-জয় গোস্বামী




আকাশে আকাশে এত রঙ লাগাবার পর
মাঠে মাঠে ফসল আর বনে বনে এত ফুল জাগানোর পর
দিনের শেষে কোথায ফিরবো আমি ? কার কাছে ?
---জয় গোস্বামী


কার্তিয়ে ব্রেসো, রঘুবীর সিং, আমার শিক্ষক ও অন্যান্য প্রসঙ্গ



গল্পটা শুরু হোক ভারতীয় আলোকচিত্রী রঘুবীর সিং কে দিয়ে। বলা হয়ে থাকে রঘুবীর সিং পশ্চিমা কোনো দেশে জন্ম নিলে রঙিন আলোকচিত্রের ইতিহাস অন্যরকম হতে পারতো। 
তো সেই রঘুবীর সিং হাইস্কুলে পড়ার সময়ে কোনো এক অলস দুপুরে পারিবারিক লাইব্রেরীতে আবিষ্কার করেন অঁরি কার্তিয়ে ব্রেসোর “বিউটিফুল জয়পুর” নামের বইটি। এই বইটিই পরবর্তিতে রঘুবীর সিং-এর ভবিষ্যত যাত্রাপথ নির্ধারন করে দেয়। তারও একযুগ পরে একদিন বিকেলে রঘুবীর তাঁর সদ্য প্রকাশিত দুটি আলোকচিত্রের বই বগলদাবা করে হাজির হলেন তার প্রিয় আলোকচিত্রী কার্তিয়ে ব্রেসোর ভিলায়। ততোদিনে রঘুবীর নিজেও প্যারিসে স্থায়ীভাবে বসবাস শুরু করেছেন।
ব্রাসোর সাথে সাক্ষাতকারের অভিজ্ঞতা খুব একটা সুখকর ছিল না তাঁর। কার্তিয়ে ব্রেসো বইদুটো প্রায় খুলেই দেখলেন না, সন্দেহপূর্ণ দৃষ্টিতে কয়েক পলক তাকিয়ে বইদুটি তার স্ত্রীর হাতে চালান করে দিলেন। রঙিন আলোকচিত্রের প্রতি তার কোনো ভালোবাসা ছিল না তখনো। জনশ্রুতি ছিল রঙিন আলোকচিত্রকে খারিজ করার জন্যে, কার্তিয়ে ব্রেসো আড়ালে ফরাসি সেনাবাহিনীর খিস্তি ব্যবহার করতেন। এমনকি তাঁর সঙ্গী-সাথীরাও রঙ্গীন আলোকচিত্রকে ভাবতেন কুরুচিপূর্ণ। 
এর কিছুকাল পরে অবশ্য কার্তিয়ে ব্রেসো তার অবস্থান থেকে সরে আসেন। আমরা তখন ম্যাগনামের অন্যান্য জুরিদের সাথে মার্টিন পার-এর নিয়োগ নিয়ে লড়াই করতে তাঁকে আবিষ্কার করি। উল্লেখ্য, মার্টিন পার মূলত: রঙিন ছবি তোলেন। শুরু থেকেই তিনি নানাভাবে আলোচিত-সমালোচিত। সে গল্প অন্য আরেকদিনের জন্যে তোলা থাকল।
ব্রাসোর এই আচরণ রঘুবীরের মনোকষ্টের কারণ হয়ে দাঁড়ায়। মূলত ব্রাসোর এই আচরণ রঘুবীরকে কাজগুলো পুনরায় করাতে এবং নিজের কাজের প্রতি আরো বেশী মনোযোগী হতে বাধ্য করে। 
গল্পের অবতারণা ভিন্ন কারনে। বছর দুয়েক আগে বাইরের একটা ম্যাগাজিনে ছবি দেওয়ার আগে আমার তোলা কিছু ছবি পাঠাই আমার প্রাক্তন শিক্ষক এক আলোকচিত্রীর কাছে। দেশে ফটো-এডিটর হিসেবে তাঁর বেশ নাম-ডাক। উদ্দেশ্য তিনি হয়তো ছবিগুলো বাছাই করে একটা ভালো পোর্টফলিও তৈরী করে দিতে পারবেন আমাকে। কিন্তু দু:খের বিষয় আমার ছবিগুলো বাছাই করা দূরে থাক এমনকি কোনো মন্তব্য করতেও রাজি হননি তিনি। পরে শুনেছি ছবিগুলোকে তিনি “আবর্জনা” বলেছিলেন নিকটস্থ বন্ধুদের কাছে। উল্লেখ্য, আমার সেই শিক্ষক মূলত সাদা-কালোতেই ছবি তোলেন।
এই ছবিগুলোই পরবর্তিতে আমি পাঠাই ফ্রান্সের ম্যাগাজিন “Le Journal de la Photographie” তে। সেই ম্যাগাজিনের “উইকেন্ড পোর্টফলিও”তে ছবি রিভিউ করতে আসেন বিশ্বের বাঘা-বাঘা সব ফটো এডিটররা। আমি যে সপ্তাহে ছবি পাঠালাম সে সপ্তাহের ফটো এডিটর ছিলেন “Tim Jefferies”  ইংল্যান্ডের “Hamiltons” গ্যালারির অধিকর্তা। Irving Penn, Richard Avedon, Helmut Newton, Robert Mapplethorpe সহ বিশ্বের সব রথি-মহারথিদের ছবি প্রদর্শিত হয় সেখানে। গত ৩৫ বছর ধরে আধুনিক আলোকচিত্রের সবচেয়ে বড় সংগ্রহশালা এবং আলোকচিত্রীদের সবচেয়ে স্বস্তির জায়গা বলে গণনা করা হয়।
ছবি পাঠানোর পরের সপ্তাহেই ই-মেইল পেলাম Tim Jefferies-র কাছ থেকে। আমার পাঠানো ছবিগুলো মনোনীত হয়েছে উইক্যান্ড পোর্টফলিও-র জন্যে। সাথে ব্যক্তিগত বার্তা, এই ফটো সিরিজটি যেনো আমি কন্টিনিউ করি। আগামী ৫/৭ বছরে একটি একটি ভালো কাজ হয়ে উঠবে বলে মনে করেন তিনি।
সেই পোর্টফলিওর কিছু ছবি এখানে সংযুক্ত করে দিলাম। মূলত চড়ক পূজাকে ভিন্ন একটা পার্সপেক্টিভ থেকে দেখার চেষ্টা। এর রঙ-এর ব্যবহার আমাকে বার-বার টেনেছে। মূল পূজার ভয়াবহতা থেকে দূরে সরে আসলে আবিষ্কার করা যায় গ্রামীণ জনগোষ্ঠীর অভূতপূর্ব এক শিল্পসৃষ্টি।







 by ujangaon, on Flickr">




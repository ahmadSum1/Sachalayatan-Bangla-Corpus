আকাশ, মেঘ, উজানগাঁ ও অন্যান্য প্রসঙ্গ




১. 
সে এক অদ্ভুত মায়াভরা গ্রাম, মুখ তুললেই আকাশ, নক্ষত্র, মেঘ, ছায়াপথ, মহাবিশ্ব। কত কত ভাঙা পাড়... কত বজ্র... কত ঘূর্ণিঝড়... মাথাভর্তি স্বপ্ন আর কুলকুল বাঙালির স্বর... পাতার আওয়াজ পেলে নিজের ভেতর থেকে চমকে উঠে দেখি পাশে মেঘ... মহা-মহা তারা... আহা সময়-- ফ্লোরসেন্ট স্বপ্নের মতো বড়ো বেশি কম্পনপ্রিয়-বড় বেশি পতঙ্গ স্বভাব। 

ফসল, তুমি কি জানো প্রেমিক আলপথ্
তোমাকে বানান-চিন্তা দিয়েছে দুঃখের?
বলো তো ‌অ’ মানে ধান... এই বাংলাদেশে
প্রেমে প’ড়বো বারবার রাখালের বেশে
-বিভাস রায়চৌধুরী


২.
আহা কত কত মৃত্যুভয়, ধুলোঝর এই পাশাপাশি হেঁটে যাওয়া, গলা ছেড়ে গান ভেতরে-ভেতরে, আমিও আগুন...এই অদ্ভুত সময়ে...নাকি আমরা সবাই সেই অদ্ভুত মেঘ, দৌড়ে দৌড়ে নদীর দিকে ছুটে যাওয়া... আমাদের যত নদী...আমাদের না জানা ঢেউ... আমাদের যত মাঠ... আমাদের ভাটিফুল, ঘাস... আমাদের যত পাখি... আমাদের যত ডানা, ওড়া...

সন্ধ্যার প্রথম তারা চিনিয়াছে তারে,-
পশ্চিম সমুদ্রের পারে
সেই এক দেশ আছে;
যখন দিনের শেষে আলো এসে পড়ে
এক সমুদ্রের বুকে,-- তারপর, --আর এক সাগরে
পশ্চিমের আকাশের তলে
যখন একটি তারা--প্রথম এসেছে তার স্থলে;
সেই এক দেশ ওঠে জেগে
সকল মেঘের শেষে পশ্চিমের মেঘে!
- জীবনানন্দ দাশ



৩.
কত কত অপেক্ষা... দাঁড়িয়ে থাকা মেঘে-মেঘে...গাছভর্তি বৃষ্টি আছে... বড় রাস্তার উপর মেঘ ডাকছে, মেঘ ডাকছে প্রাণপণ... আমাদের শরীরে গাছ জন্মাচ্ছে আবার... ঘাসে-ঘাসে প্রশ্নঝড়--আমাদের নাম, কত কত নাম হতে পারে, কত কত ক্ষত... দ্যাখো চাঁদ ঢেকে গেছে মেঘে... ওই দূরে আবছা গাছ। আমার পোষাক ছিঁড়ল অন্ধকার, পোড়াবাড়ি, ও পোড়াবাড়ি...মনে পড়ে? দীর্ঘ দীর্ঘ বর্ষাকাল আর কুয়াশাকাল পেরিয়ে আমাদের বাড়ি এসে একদিন তুমি আমার অনেকগুলো বিচ্ছিরি কবিতা মুখস্থ বলেছিলে

ভেবেছি মোহনা থেকে ফিরে আসা দ্বিধাগ্রস্থ মেঘ ঠেলে নিয়ে যাবো অন্যকোনো মোহনার দিকে
ছেঁড়া চিঠির মতো সেইসব এলোমেলো মেঘ--শিমুল তুলোর মতো সেইসব সাদাকালো মেঘ স্কুলফেরত বালিকাদের সোনালী চুল ছুয়ে মিলিয়ে যাচ্ছে দূরগামী জাহাজের মতো নতুন মোহনার দিকে
শুধু পথ ভুল করা কিছু বোকা আলু-থালু মেঘ মাথা হেঁট করে ফিরে আসে বারবার



৪.
গাছেদের পাঠগৃহ...গাছেদের শান্ত সব সিঁড়ি... এ বাগানে গ্রন্থ ফোটে, এ বাগানে ফুটে থাকে গান...শোনো এ বেতের দাগ গাছে-গাছে মুছে ফেলে দেখি... মাটি ও ঘাসের কাছে চিরবর্ষা, এইসব মরে যাওয়া, এইসব নির্জন ব্যাপার... আমার অক্ষর তাইলে ক্ষ্যাপা, আমার আবেগ চই-চই... এই কি তবে নির্জনতা--মৃত্যু-মৃত্যু নাম-- অবাক গাছেরা দ্যাখে বেঁচে-থাকা... অন্ধদের আলো চুরি, জীবনে ফেরার জন্যে আমাদের মৃত্যু জরুরি।


অনেকের ধারণা,
গাছের প্রাণ আছে।
আমি বিশ্বাস করি না।
যদি সত্যিই প্রাণ থাকতো, তাহলে
কোনো এক মেঘলা দুপুরে
সেই গাছ ছুটে গিয়ে
প্রতীক্ষারত আরেকটি গাছকে
জড়িয়ে ধরতো আকস্মিক, অন্ধ আলিঙ্গনে।
এ ক্ষমতা যার নেই, সে তো নিশ্চিতই জড়বস্তু।
- রণজিৎ দাশ



৫.
প্রশ্ন হচ্ছে উড়তে চাওয়া...প্রশ্ন হচ্ছে আত্মা থেকে উড়ে কতোটা গৃহের কাছে যেতে পারে মানুষ... হাওয়া এলে বলে, “ঘর তৈরী হবে কবে?”... আমরা সেতু নিয়ে ভাবি, গৃহের প্রসঙ্গে চুপচাপ... আমাদের আশেপাশে ঘাসফুল ফুটেছে প্রচুর, হাওয়া আসছে... জগতের সমস্ত বাতাস আমাদের, ওদের ছাড়া আমাদের আর কেউ নেই... আমরা যাই....উড়ে যাই খড়কে কিচ্ছু লুকাবো না... ও এলেই ঘর পাই! খড় বুঝি এসব জানে না?

মিছে কেন ফেরো, আহা, -- পৃথিবীর পথ থেকে হে বিষণ্ন, হে ক্লান্ত জনতা
তোমরা স্বপ্নের ঘরে চ’লে এসো-- এখানে মুছিয়া যাবে হৃদয়ের ব্যাথা
সন্ধ্যের বকের মতো চ’লে এসো ধূসর স্তনের মতো শান্ত পথ ধ’রে।
-জীবনানন্দ দাশ



উৎসর্গ: 
জুয়েইরিযাহ মউ ও রিফাত সানজিদা কে
"প্রশ্ন হচ্ছে উড়তে-চাওয়া... প্রশ্ন হচ্ছে আত্মা থেকে উড়ে 
কতটা গৃহের কাছে যেতে পারে দুই ভবঘুরে?"
** এই লেখায় বিভাস রায়চৌধুরীর উপন্থিতি নানাভাবে। কখনো ভাবে, কখনো সরাসরি। তাঁর জন্যে কৃতজ্ঞতা।


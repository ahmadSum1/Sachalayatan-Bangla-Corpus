বাংলা ব্লগ দিবসঃ আদৌ এর প্রয়োজনীয়তা আছে কি না, থাকলে কবে পালন করা উচিত?




বাংলাদেশে বাংলা ভাষায় কমিউনিটি ব্লগের পথিকৃৎ সামহোয়্যারইনব্লগ নামের একটি ব্লগ, যা ২০০৫ সালের ১৬ ডিসেম্বর যাত্রা শুরু করে। নরওয়েজিয় উদ্যোক্তা আরিল ক্লকারহগের উদ্যোগ ও উৎসাহে এ ব্লগটি যাত্রা শুরু করে, এবং চার বছরের যাত্রা শেষে এটি বাংলা ব্লগিঙের ইতিহাসে একটি উল্লেখযোগ্য স্থান অধিকার ও রক্ষা করতে পেরেছে। 
আরিল ক্লকারহগ এর আগে ১৬ ডিসেম্বর দিনটিকে বাংলা ব্লগ দিবস বলে চালু করার একটি চেষ্টা করেছিলেন, যা সামহোয়্যারইনব্লগেই বিতর্কিত ও অভিশংসিত হয়েছিলো। এই প্রচেষ্টার বিপরীতে যুক্তিটি খুব সরল, ১৬ ডিসেম্বর আমাদের বিজয় দিবস, এবং এই দিনটিতে প্রায় সব কমিউনিটি ব্লগ উত্তাল হয়ে ওঠে বিজয়ের উল্লাসে, স্মৃতিচারণে, এবং অবধারিতভাবে যুদ্ধাপরাধীদের বিরুদ্ধে নানা বক্তব্যে। এই দিনটির ওপর বাংলা ব্লগ দিবসের তকমা এঁটে দিতে পারলে বিজয় দিবসের উদযাপনের ঘটনাটি বাংলা ব্লগ দিবস উদযাপনের শোরগোলে অন্তত ব্লগোস্ফিয়ারে অনেকটাই চাপা পড়বে। আর, একটি ব্যবসায়ী প্রতিষ্ঠানের সূচনালগ্ন কেন একটি সংস্কৃতিকে উদযাপনের দিবস হিসেবে পালিত হবে, সেটিও প্রশ্ন হয়ে দাঁড়ায়।
আরিল ক্লকারহগ একটি মেইল করে কয়েকটি ব্লগের মডারেটরদের কাছে প্রস্তাব করেছেন, বাংলা ব্লগ দিবস উপলক্ষ্যে কোন দিনটি উদযাপিত হলে তা সকলের পক্ষে রক্ষা করা সম্ভব হবে?
বাংলা ব্লগ দিবস আলাদা করে আদৌ উদযাপিত হবার প্রয়োজন আছে কি না, আর যদি থেকেই থাকে, সেটি কবে হওয়া উচিত, এ নিয়ে বক্তব্য রাখার অধিকার প্রতিটি ব্লগারের রয়েছে বলেই এ প্রস্তাব-প্রশ্নটি সচলদের সামনে তুলে ধরা হচ্ছে। আপনাদের কাছ থেকে পরামর্শ কাম্য। সাদা-মডুর পক্ষ থেকে প্রস্তাবিত দিনটি হচ্ছে একুশে বইমেলার প্রথম দিন, অর্থাৎ ফেব্রুয়ারি ১।



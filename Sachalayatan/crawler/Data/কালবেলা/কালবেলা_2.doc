মেসেজটা আমার বারান্দায় 



যে বিষয়টা্তে চমৎকৃত হয়ে ছবিগুলো তুলেছিলাম সেটা ছিল প্রকৃতির রূপ বদলের খেলা। পরে এই রূপবদলের খেলাড়ি মেহগনি গাছটা বোধয় আমার গুরুই হয়ে গেল। প্রথম ছবিটা তোলার সময় ছিল ঝরা পাতার বসন্ত। ছবির বাম দিকে কাছাকাছি দেখতে পাওয়া মেহগনি গাছটার সমস্ত পাতা ঝরে গিয়ে একেবারে মরার মত হয়েগিয়েছিল। দৃশ্যটা আমার ঠিক বারান্দা থেকে দেখতে পাওয়া। তিন তলা বরাবর গাছটাকে খুব কাছ থেকে প্রতিদিন একটু একটু করে লক্ষ্য করছিলাম। ধীরে ধীরে গাছটার গায়ে ছোট ছোট কুষিপাতা আসছে, হঠাৎ একদিন দেখি- অনেক সবুজ সবুজ পাতায় ছেয়ে গেছে গাছটা! ঘটনাটার মধ্যে কি যেন এক মাহাত্ন্য খুঁজে পেয়েছিলাম সেদিন। একটা পরিবর্তন। একটা চাক্ষুষ পরিবর্তন অবলোকন করে সেদিন ভেতরে ভেতরে একধরনের উত্তাপ এসে ভর করেছিল। এরই মধ্যে একদিন এসেছিল কালবৈশাখী। এই বারান্দা থেকে কালবৈশাখীটাও বেশ উপভোগ করা যায়। মেহগনি গাছটা  তখন ঝড়ের তীব্রতা পরিমাপকের কাজ করে। ঝড় যত বেশি হয় সে ততবেশি আছড়া আছড়ি করে, ঝড় যত মন্থর, তার মাতম বল্লরীও তত শম্বুক। বেশির ভাগ সময়ই তীব্র বাতাস এসে মোচড় দেয় মুহুর্মূহু, এই ডানে, এই বামে ঝটকা- মটকা- লবডঙ্কা- মনে হয় যেন কিছুক্ষণের মধ্যেই সমস্ত ডালপালা ভেঙ্গে বিকলাংগ হয়ে যাবে গাছটা! কিন্তু নাহ!! ঠিকই তান্ডব শেষে আবার ঝকঝকে চকচকে আরো ঝলমলে হয়ে মৃদু বাতাসে ঢলপল করতে থাকে। মনে পড়ে যায় ছোটবেলায় পড়া সেই "বৃক্ষ" প্রবন্ধটি বা "বৃক্ষ" বিষয়ক প্রবন্ধটি। বৃক্ষের কাছে নাকি অনেক কিছু শেখার আছে। দিনকে দিন বিমর্ষ আর হতাশার মধ্যে ডুবে যাওয়া আমিও আবিষ্কার করলাম, ইয়েস, মেহগনি গাছটার কাছে কি যেন শেখার আছে । কি যেন মেসেজ সে প্রতিনিয়ত দিয়ে যাচ্ছে আমাকে।আমি ধরতে পারছি না। প্রকৃতির সাথে সাথে নিজেকে বদলে ফেলা? বদলে ফেলতে শেখ। সবার সাথে সাথে থাকো। যখন যেটা করার, অধোবদনে কেবল তাই-ই করে যাও। প্রচন্ড বাধা, বিপত্তি, অসফলতা আর হতাশার সাথে পাঞ্জা লড়েও দিব্যি মাথা উঁচু করে দাঁড়িয়ে থাকো। যুদ্ধ করতে শেখ। নিজেকে শক্ত মাটির উপরে সমূলে সুদৃঢ় ভাবে স্থাপন করো এবং নিজের অবয়বে ধারন কর নির্মল সৌন্দর্য্য। 


পজিটিভদের জন্য ভালোবাসা এবং অন্যান্য



১.
বছর দুয়েক আগে আমি এই বিদেশ বিভুঁইয়ে হাসপাতালে ভর্তি ছিলাম সপ্তাহ দুয়েক। পিঠের একটা মাঝারি ধরনের সার্জারির জন্যে।  কী হয়েছিলো, সেইসবের গল্পে যাবো না। শুধু, অভিজ্ঞতার কথা বলে নেই।   হাসপাতালে ভর্তির আগের সপ্তাহে একগাদা মেডিক্যাল টেস্ট করাতে হয়।  সব টেস্টে নাম, কিংবা হাসপাতালের কার্ডের আইডি চাইলো।  কিন্তু, একটা চেকআপে কোন কিছুই লাগলো না। একটা লম্বা নম্বর দিয়ে আমাকে, আমার পরিচিতি মুছে ফেললো তারা। আর বললো, এই টেস্টের ফলাফল যদি আপনি নিজের থেকে জানতে না চান, আপনাকে কখনোই জানানো হবে না।
সেই বিশেষ টেস্টটা ছিলো, এইচআইভি র। 
যেহেতু সার্জারিতে রক্ত নেয়ার ব্যাপার আছে, সেই প্রস্তুতি হিসেবে বাধ্যতামূলক টেস্ট।  মানে, আমাকে যে রক্ত দেয়া হবে তার নিরাপত্তা তারা নিশ্চিত করবে, কিন্তু তার আগে জেনে নেয়া - আমি সুস্থ কি না।  শেষ পর্যন্ত সেই যাত্রায় আমাকে কারও রক্ত দিতে হয় নি।  ছয় ঘন্টার ছুরি-চালানো-চিকিৎসা শেষে দুপুরে জ্ঞান ফেরার পরে ডাক্তার যা বলেছিলেন, রক্ত অনেক বেরিয়েছে, কিন্তু বয়স কম সেজন্যে আর রক্ত দেবার প্রয়োজন বোধ করেন নি তারা।  ভাই-ও-নাই-বান্ধব-ও-নাই এই বিদেশ বিভুঁইয়ে হয়তো ব্লাড ব্যাংকে রক্ত দেয়া কোন দয়ালু অজানা সাতো বা সুজুকি১ র রক্ত নিতে হতো - কে জানে।
কিন্তু, কখনো ভাবি নি এমন কিছু সেই প্রথম অনুভব করে ফেলি।

২.
ধান ভানতে শীবের গীত হয়ে যাচ্ছে।  গত বছরের খবর, বিবিসি থেকে।
পেরুতে শল্য-চিকিৎসার সময়, কেন্দ্রীয় রক্তব্যাংক থেকে রক্ত নেয়ার মাধ্যমে এইচআইভি আক্রান্ত হয়েছেন চারজন২।  জুডিথ রিভেইরা নামের একজন আক্রান্তের কান্না শোনার জন্যে এই লিংক২ থেকে ভিডিওটুকু দেখে আসতে পারেন।  রাষ্ট্র পরিচালিত ব্লাড-ব্যাংকে বিপুল পরিমাণ রক্তে এইচআইভি জীবাণু পাওয়া যায় সেই সময়।

৩.
বাংলাদেশে আসি।  গত বছর কোন একটা সময়ে প্রথম আলোয় একটা রিপোর্ট দেখেছিলাম ।  সেখান থেকেই কয়েক লাইন তুলে ধরি।
উদ্ধৃতি
‘দুই আপা আর আমার রক্ত পরীক্ষার পর সব যেন পাল্টে গেল। আপারা রাতে খাটে ঘুমান; আমি নিচে, মাটিতে। আমার থালা-গেলাস আলাদা। আমার সঙ্গে চাচিরা ঠিকমতো কথা বলেন না। আমাকে কেউ কোথাও নিয়ে যায় না। আমার পজেটিভ, তাতে আমার কী দোষ? আপনারা বলেন, আপাদের বিয়ে হয়ে গেলে আমি কোথায় যাব?’
বাচ্চা একটা মেয়ে ।  বাবা-মা র মাধ্যমে সংক্রমিত। বাবা-মা মারা গেছেন বছর তিনেক আগে।  বড় বোনদের রক্তে ভাইরাস পাওয়া যায় নি। মেয়েটার আহাজারি ভেসে উঠেছিলো কোন এক কর্মশালায়।  আরেকজন সংক্রমিত বলেছিলেন, সরকারী হাসপাতালে তার পজিটিভ ধরা পড়ার পর তাকে চিড়িয়াখানার প্রাণীদের মতোন লোক ডেকে দেখানো হতো৩।
হায় রে মানুষ।  কবে মানুষ হবি?

৪.
জাপানে টিভিতে একটা বিজ্ঞাপন দেখানো হয়, একটা ছেলে একটা মেয়ের হাত ধরে আছে, সেই মেয়েটা আরেক্টা ছেলের, এইরকম করে একটা দীর্ঘ মানববন্ধন দেখানোর পরে বলা হয়, আপনার জিয়েফের পুরনো যেই বিয়েফ, তার পুরনো জিয়েফের পুরনো বিয়েফ, সেই বিয়েফের জিয়েফের বিয়েফ.. মনে করুন তার নাম মবিনুদ্দিন।  মবিনুদ্দিনকে কি আপনি চেনেন? তারপরে এইডস পরীক্ষার জন্যে বলে দেয়া হয়।  প্রেম-পীরিতি স্বল্পায়ু যেসব জগতে, সেইসব জগতের জন্যে বিজ্ঞাপনটা খুব মানানসই মনে হয় মাঝে মাঝে।

৫.
আজকে ডিসেম্বরের পয়লা দিন।  বিশ্ব এইডস দিবস।  কালকে ওই পাড়ার ব্লগে একটা পোস্ট পড়ছিলাম।  একটা ঘটনার উদাহরণ দিয়েছেন একজন।  বিদেশে অনেকদিন থাকা এক বাংলাদেশী দেশে গিয়ে বিয়ে করেন।  বিয়ে করার পরে পাত্রী জানতে পারেন, তার সদ্য বিবাহিত স্বামী এইচআইভি পজিটিভ।  এইরকম ঘটনা বোধহয় কম না।
আমরা এমন এক সমাজে থাকি, এখনও সেক্স-এডুকেশন যেন আমাদের জন্যে নিষিদ্ধ কোন বইয়ের পৃষ্ঠা।  এইচআইভি সচেতনতা বাড়ানোর জন্যে তৈরি প্রচারণায় সরাসরি কোন বক্তব্য প্রচার করা যায় না।  কথা অনেক ঘুরিয়ে যা বলা হয়, অর্ধেক লোক নিরক্ষরের এই দেশে সেইটুকু কতজনে বোঝেন - কে জানে?
লুকোনো জঙ্গীবাদ, ধর্মান্ধ ছাগলদের মৌসুম বুঝে ম্যাঁ ম্যাঁ, রাজনৈতিক ছাগলদের কলা-মূলোর আগাম ভাগাভাগি - হাজারো হতাশার মাঝে এইচআইভি নিয়ে অনেকে হয়তো নীরবে নিভৃতে কাজ করে যাচ্ছেন ।  সঠিক তথ্য জানি না ।  তাদের জন্যে ভালোবাসা এবং আলোকিত দিনের শুভ কামনা।

ছবির গল্প-
পজিটিভভাবে বেঁচে থাকা একজন পজিটিভের মুখাবয়ব
ছবি কৃতজ্ঞতা - "মুক্ত আকাশ বাংলাদেশ", এইচআইভি/এইডস সচেতনতা বাড়ানোর জন্যে যারা নিবেদিতপ্রাণ।
ছবির স্বত্ত্ব - মুনতাসির মামুন - ফ্লিকার লিংক । তার অনুমতি নিয়ে ব্যবহার। এইচআইভি/এইডস এর দৈত্যকে বধ করবার সংকল্প নিয়ে ওরা কয়েকজন বাইসাইকেলে করে মানুষকে জাগানোর জন্যে গল্প ফেরি করে বেড়াচ্ছেন দুনিয়াজুড়ে। সেই গল্প নিয়মিত লেখা হয় এখানে।
ওদের গ্রুপের পেজ - টুগেদার উই আর


সূত্র-
১. জাপানে সবচেয়ে বেশি ব্যবহৃত পারিবারিক নাম সাতো, তারপরে সুজুকি - লিংক
২. পেরুর ব্লাড ব্যাংক কেলেংকারি- লিংক, ভিডিও
৩. প্রথম আলো রিপোর্ট- লিংক


এখানে কেউ কাঁদছে না



বড্ড খারাপ একটা দিন
ভূমিকম্পের পরে প্রায় ত্রিশ ঘন্টা পার হয়ে গেছে। 
সবচেয়ে বড় ভূমিকম্পটা হয়েছে গতকাল ভর দুপুরে। একটা ব্যাংকের আইটি তে কাজ করি। লাঞ্চ থেকে অফিসে ফিরে এসে ডেস্কে বসে আছি। আমার ম্যানেজার গেছে ছুটিতে, নিজের বাড়ি আয়ারল্যান্ডে। নিজের ক্যালেন্ডারে যে কয়টা মিটিং, কনফারেন্স কল ছিল, সকালেই সব চুকে গেছে। কাজেই কত তাড়াতাড়ি বাসায় ফিরে বাংলাদেশের খেলা ধরা যায় তাই চিন্তা করছিলাম। 
সেইসময় হঠাৎ শুরু। প্রথমে ভাবছিলাম, অন্য সব নিয়মিত জাপানী ভূমিকম্পের মতোন, ১০-২০ সেকেন্ডেই থেমে যাবে। কিন্তু কাঁপুনির তীব্রতায় আশপাশের অন্য সব কলিগের মতোই ডেস্কের নীচে ঢুকে পড়ি। কাঁপুনি থামে। আবার শুরু হয়। চলে বেশ কয়েক বার।
অফিসের পুরো ফ্লোরে হৈচৈ তখন। সবাই বিভিন্ন সংবাদপত্রের ওয়েবসাইট খুলে বা সেলফোনে টিভি চালু করে সংবাদ সংগ্রহের চেষ্টায় ব্যস্ত।  ততক্ষণে সবাই জেনে গেছে - ভূমিকম্পটা অনেক বড়, সুনামি এসে চড়ে বসেছে উত্তরের কয়েকটা শহরে। 
বিশতলা থেকে স্পষ্ট দেখা যাচ্ছিলো, দূরে কোথাও আগুন লেগেছে ততক্ষণে। অনেকে নীচে নেমে যাওয়ার কথা বলছিলো, কিন্তু অফিস বিল্ডিং এর দূর্যোগ ব্যবস্থাপকেরা মাইকে বলছে যে যেখানে আছে সেখানেই থাকার জন্যে। ফেইসবুকে ততক্ষণে আপডেট দিচ্ছিলাম। বউয়ের ফোনে ফোন দিলাম, নেটওয়ার্ক ব্যস্ত। অনেক কষ্টে টেক্সট পাঠানো গেলো একটা।  একটু পরে সাড়ে চারটা নাগাদ, নিজের বিভাগের ম্যানেজমেন্ট বললো - বিজনেসের জন্যে জরুরী কেউ না হলে বাসার দিকে রওনা দিতে। আমি আইফোন ও গুগল ম্যাপ ভরসা করে বিশ তলা থেকে নেমে হাঁটা ধরলাম।
তারপরে গল্প ছোট - ট্রেন বন্ধ। তাই তিন ঘন্টা ধরে হাঁটতে থাকি দীর্ঘ পথ। পথে অসহায় মানুষের সমুদ্র, সবার চেষ্টা বাড়িতে ফেরার জন্য। টোকিও আসলেই বেশি বড় একটা শহর, অনেক মানুষ - দশ বছরে এই প্রথম সেই উপলব্ধি হতে থাকে। রাস্তায় গাড়িগুলো স্থবির দাঁড়িয়ে। জ্যামে সামান্য এগুনোর অবস্থা নেই। পথে বউকে ফোনে পাই, সে ততক্ষণে কোনওভাবে বাড়ি ফিরতে পেরেছে।
বাসায় ফিরে রাতে টিভিতে দেখি ভয়াবহ সেইসব দৃশ্য - যা পুরো পৃথিবীর কাছে পৌঁছে গেছে সাথে সাথেই। মৃতের সংখ্যা বাড়তেই থাকে। সুনামি যেন খেলা করে গেছে কয়েক শ মাইল এলাকা জুড়ে। উত্তরে সাগরের ধারে শ দুই-তিনেক মানুষের মৃতদেহ জমা হয়ে আছে, অথবা সাগরের পাশ দিয়ে চলতে থাকা চারটা ট্রেন কে আস্ত খুঁজে পাওয়া যাচ্ছে না এইরকম খবরগুলো দেখতে দেখতে খেয়াল করি, সারাদিনের প্যানিকে চাপা থাকা কান্নাটা বেরিয়ে আসছে। ভেজা চোখ নিয়ে বাংলাদেশের খেলা দেখতে বসি।
উপলব্ধি
আমরা থাকি টোকিওর এক কোণায়। মেট্রোপলিটন টোকিও তে ভূমিকম্পের প্রভাব খুব বেশি নয়। কয়েকজন মারা গেছে ছাদ ভেঙে পড়ে। সমস্যা হলো, এখনো ট্রেন শতভাগ চালু হয় নি - যেখানে টোকিওর মানুষ ট্রেন ছাড়া নড়াচড়াই করতে পারে না। আজকেও সারাদিনই ছোটবড় ভুমিকম্প চলছেই, চেয়ারে বসে থাকলে মনে হচ্ছে, নৌকায় বসে আছি। কাল থেকে টেক্সট মেসেজ, ফেইসবুক, মেইল ইত্যাদির মাধ্যমে বন্ধু-বান্ধব পরিচিত জনের খোঁজ খবর নিচ্ছি। আক্রান্ত শহরগুলোতে বাংলাদেশীরাও আশ্রয়কেন্দ্রে অবস্থান করছেন।  নিরাপদে আছে চেনা-জানা সবাই, এইটুকুই সান্ত্বনা।
আজ বোঝা যাচ্ছে, কী ভয়াবহ ক্ষয়ক্ষতি হয়ে গেছে - মৃত আর নিখোঁজের সংখ্যা ১৪০০ পার, সংখ্যাটা বাড়ছেই, উত্তর-পূর্বে বিস্তীর্ণ এলাকা জুড়ে সুনামির ধ্বংসযজ্ঞ, ভূমিকম্পের পরে বিদ্যুত বিভাগের একটা নিউক্লিয়ার রিয়্যাক্টরে দূর্ঘটনা, সুনামির ধ্বংসযজ্ঞের মাঝে আটকে পড়া মানুষগুলোকে উদ্ধারে প্রশাসনের আপ্রাণ চেষ্টা - এইসব টিভি ইমেজ দেখতে দেখতে একেবারে বোবা হয়ে যাচ্ছি। সুনামির সময় অন্যদের বাঁচানোর দায়িত্ব পালন করতে গিয়ে পুলিশ আর প্রশাসনের অনেকে হারিয়ে গেছে, নিউক্লিয়ার রিয়্যাক্টর ঠান্ডা করার কাজ তদারকি করতে গিয়ে কয়েকজন ভয়াবহভাবে আহত, একজন প্রাণ হারিয়েছে। "আপ্রাণ চেষ্টা" শব্দটা আমরা বাংলায় ব্যবহার করি - তার আসল অর্থ কী এখন বুঝতে পারছি।
জীবনের এক-তৃতীয়াংশের বেশি সময় জাপানে আছি - কেমন শেকড় তৈরি হয়েছে এইখানে, বড্ড কষ্ট হচ্ছে এইসব দেখার পর। সবাই কেমন শোকাচ্ছন্ন, বোঝা যাচ্ছে। খুব সহজে বাইরে কেউ প্রকাশ করছে না। জানি, এটাই জাপানী নিয়ম। এখানে কেউ কাঁদে না।


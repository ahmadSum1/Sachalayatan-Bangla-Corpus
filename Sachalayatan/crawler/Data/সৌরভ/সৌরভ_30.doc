ভিন্ন সাতটা রঙের রঙধনু, অসংখ্য চাঁদ আর দেড়টা সূর্য আজ বলছে, "শুভ জন্মদিন, তারেক!"



আমি বরং অগুন্‌তি স্মৃতির জন্ম দেব। নতুন ঝকঝকে এক একটা দিন আঁকা হবে চিরস্থায়ী কালিতে। আকাশে থাকবে ভিন্ন সাতটা রঙের রঙধনু, অসংখ্য চাঁদ আর দেড়টা সূর্য। ইচ্ছে মত সূর্য আর চাঁদের আলো পালটে দেওয়া যাবে। কোন কোন রাত আমার খুব প্রিয় হবে; তুষার পড়বে সে রাতে। কোন কোন রাতে সূর্য উঠবে, দিন ভেসে যাবে জোছনায়। কোন কোন দিন বৃষ্টি উড়ে যাবে উপরে মেঘ হয়ে। আমি অচেনা রাস্তায় বহুদূর হেঁটে যাব; পথ হারাব না। দেড়টা সূর্যের রোদ পিচ গলিয়ে দেবে ভ্যানিলা ফ্লেভারে। অপেক্ষায় না থেকে চাইলেই ঘরে ফেরা যাবে যে কোন বাস ধরে।
মাঝেমাঝে ভাবি, এইরকম করে যদি লিখতে পারতাম। এই ছেলেটার মতো করে। কবিতার মতো করে বলে যাওয়া সব গল্প, কখনো হালকা নৈরাশ্যমাখা আবার কখনো নিরাশার মাঝে উঁকি দেওয়া আলোটাই বড় হয়ে ওঠে। উহু, আলোটাই বেশি স্পষ্ট ওর লেখায়, ওর কবিতায় আর কবিতামাখানো গদ্যে অন্যরকম একটা জোর থাকে, যেটা স্পর্শ করে যায় হৃদয়ের গভীরে, নাড়া দিয়ে যায় দুর্বল চিত্তকে।
অথবা বৃষ্টিমাখা দিন আর তিতকুটে জ্বরের মাঝে ওর লেখা এইসব ব্লগরব্লগর।

সূর্য না থাকলেও বাইরে নরম আলো, হালকা ঝিরঝিরে বৃষ্টির সাথে জোর ঠান্ডা হাওয়া বইছে গতরাত থেকেই। মাথার পাশে জানালাটা খোলা ছিল সারারাত। শেষরাতে কাঁপাকাঁপি জ্বর এলো। আমার কাঁথা-লেপ সব লকারে তোলা। খাট থেকে নেমে আবার লকার খুলতে হবে, এত পরিশ্রম করতে ইচ্ছা করছিল না। অতএব সাধু কাঁপিতেই থাকি! ফলাফল, ভোরে জেগে দেখি, গলা দিয়ে ফাঁসফাঁস আওয়াজ বেরোচ্ছে, বুক জমে আছে কফে, আর টনসিলজোড়া পুরনো ব্যাথাটা নিয়ে তার অস্তিত্ব জানান দিচ্ছে নির্ভয়ে।
বাক্যের অদ্ভূত বুননে মুগ্ধ হই, আনকোড়া সুরে গেয়ে যাওয়া আটপৌরে গান শুনে নিজেও এইসব অনুভববোধে আক্রান্ত হই।
যার কথা বলছিলাম। তারেক রহিম। যার প্রিয় ব্যান্ড মহীনের ঘোড়াগুলি, আমার সাথে মিলে যায়। অন্য ব্লগে পরিচয় পুরনো সচলদের সবার সাথেই। খানিকটা নিভৃতচারী। আমার খুব প্রিয় একজন। প্রিয় তারেক, দেরি হয়ে গেলো জন্মদিনের শুভেচ্ছা জানাতে।

শুভ জন্মদিন, তারেক। সবসময় ভালো থেকো।
আজকের দিনের উপহার হিসেবে গান শোনো একটা..
মহীনের ঘোড়াগুলি র ঝরা সময়ের গান অ্যালবাম থেকে ..
"তোমায় দিলাম"



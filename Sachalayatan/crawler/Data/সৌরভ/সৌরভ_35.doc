ব্লগিং এর রুদ্ধকণ্ঠ - ফওয়াদ আল ফারহান এবং অন্যেরা



"সৌদি স্বরাষ্ট্র মন্ত্রক নিশ্চিত করেছে যে, তারা সরকারের সমালোচনা কারী একজন স্পষ্টবাদী ব্লগারকে জিজ্ঞাসাবাদের জন্যে আটক করেছেন। 
ফওয়াদ আল ফারহান নামের এই ব্লগার তার জার্নালে নিয়মিতভাবে সৌদি আরবের প্রেক্ষাপটে সমাজবিষয়ক সমস্যাগুলো নিয়ে লিখে জনপ্রিয়তা অর্জন করেছিলেন। সাম্প্রতিককালে তার লেখায়, কোনরকম অভিযোগ ছাড়াই জেলে রাজনৈতিক বিবেচনায় বন্দীদের  নিয়ে সরকারের নীতির সমালোচনা করা হলে, সরকারের স্বরাষ্ট্রমন্ত্রকের উচ্চক্ষমতাসম্পন্ন এক নির্দেশে তাকে আটক ও জিজ্ঞাসাবাদের নির্দেশ দেয়া হয়। 
নিজ দেশের রাজনৈতিক ব্যাপারগুলোতে সাধারণ মানুষের অংশগ্রহণ বৃদ্ধি নিয়ে তিনি নিজের আসল নামেই তার ব্লগিং অব্যাহত রেখেছেন অনেকদিন ধরেই।
তার ঘনিষ্ঠজন অভিযোগ করছেন যে, তাকে এইসব লেখার জন্যে প্রথমে সতর্ক করে দিয়ে ক্ষমা চাইতে বলা হয় এবং তাতে অস্বীকার করার প্রেক্ষাপটেই তাকে আটক করা হয়।
নিজের সফটওয়্যার ফার্ম থেকে ব্যক্তিগত ল্যাপটপ সহ আটক, আরবি ভাষায় ব্লগিং করে যাওয়া এই ৩২ বছরের ব্লগারকে সৌদি ব্লগারদের কণ্ঠ বলে অভিহিত করা হচ্ছে এবং তার ঘনিষ্ঠজন ও আরব বিশ্বের ব্লগোস্ফিয়ারের সদস্যেরা তার মুক্তির আবেদন জানাচ্ছেন। তারা একইসাথে আতংকিত বোধ করছেন, ব্লগিং মিডিয়ার কণ্ঠ রুদ্ধ হবার এই প্রেক্ষাপটে। 
সাধারণ মানুষের জন্যে রাজনীতি নিষিদ্ধ সৌদি আরবে বিরুদ্ধমত বা সরকারের সমালোচনা এতোদিন নিষিদ্ধ ছিলো, কিন্তু ২০০৫ এ অভিষিক্ত রাজা আবদুল্লাহ র কিছুটা শিথিল নীতি ব্লগারদের উ‍ৎসাহিত করেছিলো নিজের মুক্ত মত প্রকাশে। অন্তত পেননেমে হলেও তাদের মাঝে নতুন এক লেখনী-উদ্দীপনা লক্ষ করা গেছে সাম্প্রতিক সময়ে। কিন্তু, ফারহানের এই ঘটনার পর ভয়ে তাদের অনেকেই এর মধ্যেই ছেড়ে দিয়েছেন তাদের কলম।"
________________________________
এই হচ্ছে খবর।
গল্পগুলো সব একরকম। স্বার্থলোভী শাসকেরা সব জায়গায় আর সব সময়ে একরকম, তারা আপনার গলা টিপে ধরবে সত্য কথা বললে। 
আমাদের বাংলাদেশে তাসনিম খলিল পালিয়ে বেঁচেছে।
কার্টুনিস্ট আরিফুর রহমান মুক্তি পেয়েছে। মিডিয়ায় আসেনি সে খবর। আমি  চাইনা, আসুক। সেটাই ভালো। ছেলেটা অন্তত নিরাপদ থাকবে। ধর্মোন্মাদদের বিষদাঁত থেকে অন্তত সে দূরে থাকবে।
বিপ্লবী হয়ে কিচ্ছু হয়না, আমার কাছে, সম্মানের থেকে মানুষের জীবনের দাম অনেক বেশি।
ফারহানেরা মুক্তি পাক, কোন সদ্যবিবাহিতা যেন প্রিয়জনহারা না হয়, কোন জন্মদাত্রী যেন নিজের সন্তানহারা না হন - এইটুকুই প্রার্থনা।


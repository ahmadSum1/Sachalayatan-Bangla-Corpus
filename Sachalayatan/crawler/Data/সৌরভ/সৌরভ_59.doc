পরাজয়





"নৈঃশব্দ বলে:
সত্য প্রকাশে
কোনোই অলঙ্কার হয় না প্রয়োজন ।
অশ্বারোহী সৈনিকের মৃত্যুর পর
সওয়ারবিহীন, ঘরে ফেরা নতমুখ ঘোড়া
বলে দেয় সবকিছু,
না বলে একটিও কথা ।"


[ফিলিস্তিনি কবি মাওরিদ বারখতি র কবিতা থেকে অনুবাদ]
-----------------

কোন কিছুই আর আগের মত নেই ।
সেরকম কথাও ছিল না অবশ্য - প্রত্যাশাও করিনি কখনও শেকলটা ছেঁড়ার কিংবা দেয়ালটা ভাঙার - প্রতীক্ষাও ছিলনা, শূন্যতার জায়গা নেবে অসীম - সীমাহীনতার মাঝে হারিয়ে যেতে ভয় হয় বলে ।

মাঝে মাঝে অট্টহাসি দিয়ে ভাসিয়ে দিতে ইচ্ছে করে মেকি মুখোশ পরা মানুষগুলোর মিথ্যেদের।

মিথ্যেরা মুখ ভ্যাংচায়; 
পারিনা,এখন আর কিছুই পারি না। 
কিছুই হয় না এখন, কোন কিছুই আর আগের মত নেই বলে।

স্বপ্নেরা আজ অ্যাসফাল্টে ঘেরা নগরে আকাশছোঁয়া অট্টালিকা র তৈরি শহর-দ্বীপ থেকে বেরুবার পথ পায়না, শিকার হয় যান্ত্রিক ক্ষুধার - বাস্তবতা নামের পরা-দানব ঘিরে ফেলে স্বপ্নযোদ্ধাদের, যুদ্ধটা জেতা হয়না কারও।

পরা হয় না ঘাসফুল-মালা - ধূসর অন্ধকার নেমে আসে; ঢেকে ফেলে রক্তাক্ত নাবিকদের,ভয়ের আবরণে ঢাকা পড়ে নীল জোছনা।

ভয় - যে কোন সময় নেমে আসবে অমানিশা-প্রিয়-শ্বাপদের দল !

তবুও প্রমিথিউসের মানুষদের মতো আমিও অপেক্ষায় থাকি, দিগন্তরেখায় কখন দেখা দেবে বাদামী নক্ষত্রের আভা।

সে অপেক্ষার শেষ কোথায় - কে জানে?

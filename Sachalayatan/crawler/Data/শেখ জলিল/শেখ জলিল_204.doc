আকাশ ও পাখির গল্প



ভালোবেসে নাম দিয়েছিলো সে- আকাশ। নীলাম্বরী প্রেম বেঁধেছিলো বুকে বাসা। অনেক আকাশ, যোজন যোজন পথ পাড়ি দিয়ে শেষে শীতের কুয়াশা ছেড়ে চেয়েছিলো উষ্ণতার স্বাদ। মানে- একদিন পাখিটা উড়াল দিয়েছিলো মুগ্ধতার সুনীল দিগন্তে।
ততোটা উদার হতে পারেনি পাখির প্রেমিক, তার দেয়া নামের প্রতিও করতে পারেনি সুবিচার; বিশালতার চৌকাঠে খুলবে হৃদয় তার সে রকম সাধ ও সাধ্য অর্জন করেনি তখন। সঘুমে স্বরূপ নিমগ্নতায় কষ্টেরা তার গড়তে পারেনি অন্য মুক্তাকাশ; মৌসুমী হাওয়া, মেঘের বিদ্যুৎ, অবিরাম বর্ষণে বর্ষণে ঢেকেছিলো সকল পথই তার।
সাত-সমুদ্র তেরো নদী ডিঙিয়ে দিগন্তের ওপারে পাখিটা আকাশে খুঁজছিলো বাসা, ঝাঁপটেছিলো ডানা। আকাশ কী আর পায় বনের আশ্রয়- এনে দেবে খড়-কুটো বাঁধতে বাসাটা পাখিটার!?
রোজ রোজ পাখি তবু আকাশেই ওড়ে। দিনশেষে আকাশকে রাঙায় কষ্টের লাল লাল রঙে।
০৫.০৮.২০০৬


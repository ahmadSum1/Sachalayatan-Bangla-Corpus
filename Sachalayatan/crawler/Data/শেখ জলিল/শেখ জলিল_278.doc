ক্যালগেরীর চিঠি



ক্যালগেরীর চিঠি
অনুলিখন- শেখ জলিল
''খোলা জানালায় এক মুঠো আলো হয়ে ভোরের আকাশটা ঘুমভাঙা দুটি চোখে ধরা দিয়েছে, তোমার আমার মনে পড়েছে।'' 
সুপ্রভাত!!! আরও একটি নতুন দিন শুরু হলো..আশা করছি সুন্দর আর স্বপ্নীল হয়ে থাকবে আজকের দিনটি। আমার পাগলামীগুলো কি খুব বিরক্ত লাগে?? যদি লাগে তাহলে সত্যি আমি বন্ধ করে দেবো.. 
ঘুরতে যাবেন? চলুন, আজ আপনাকে আমাদের বানফ-এ নিয়ে যাই..ক্যালগেরী থেকে আমাদের যেতে লাগবে বাসে চড়ে, গ্রে হাউন্ডে বসে ৩ ঘন্টার জার্নি আর পবে বানফ-এ এসে পৌঁছালাম..রকি মাউন্টেইন-এর পাশেই ছোট্ট একটি লেক..আচ্ছা ঐ যে ঐপাশে কিছু পাথর জমা আছে, ঐ জায়গায় বসি..পাহাড়টা ঢেকে আছে বরফে, কী সুন্দর দেখতে লাগে তাইনা? মনে হয় যেন সাদা জর্জেটের শাড়ি পরে ছড়িয়েছে রুপোর গহনা..চিকমিক করছে পাহাড়টা.. 
নৌকো চড়বেন? ঐ যে বাঁদিকে তাকিয়ে দেখেন, ওরা নৌকো ভাড়া দেয়, নিজেদেরই কিন্তু বাইতে হবে..দুপাশে দুজনকে বসিয়ে দিয়ে বৈঠা দেবে, যাবেন?..
এই পেয়েছি একটি, আমি বসলাম এই পাশে, আপনি বসলেন ঐ পাশে। আমি কিন্তু পারি না নৌকো বাইতে, তবে হয়ে যাবে..কী বলেন? বাহ্, আপনি দেখি কী সুন্দর মনের আনন্দে নৌকো বেয়েই চলছেন..হার মানলাম আমি..
ফিরে এসে আমি তো ভীষণ টায়ার্ড..আর অনেক ক্ষুধাও লেগেছে। চলুন আপনাকে লেকের পাশে ঐ ছোট্ট ক্যাফেতে নিয়ে যাই। সূর্যও একটু ঢলে পড়েছে। ভালোই লাগবে বসে একটু চা খেতে। জায়গাটা কিন্তু চমৎকার! ঐ দূরে পাহাড়টাও দেখf যাচ্ছে..দেখেছেন? আপনার চা টেবিলে কেন পড়ে আছে? ঠান্ডা হয়ে যাচ্ছে তো.. 
এখন ক্যাবল কারে চড়ে পাহাড়ের উপরে যাবো আর সূর্যাস্ত  দেখবো। ক্যাবল কারে চড়ে আমি আর আপনি যাচ্ছি। নিচে কতো কিছু দেখা যাচ্ছে! সব সাদা, বরফে ঢাকা।
নামিয়ে দিলো আমাদের। আরও অনেকেই আছে, তবে আমরা একটু জায়গা করে নিলাম এই পাশে যাতে সূর্যাস্ত  দেখতে পারি। আমার কিন্তু একটু ভয় করছে এতো পাশ ঘেঁষে দাঁড়াতে। নিচে দেখলেই মনে হয়- যদি পড়ে যাই! আকাশের কমলা রং ধরেছে..ধীরে ধীরে রংটা লালচে হয়ে আসছে। কী সুন্দর দৃশ্য! ইচ্ছে করছে গান ধরি..''সূর্য ডোবার পালা আসে যদি আসুক বেশ তো''"
সন্ধ্যা হয়ে এলো। বাস্তবতা অপেক্ষা করছে। চলুন ফিরে আসা যাক। জানি না কেমন কাটলো আপনার? আমার কিন্তু খুব ভালো লাগছে।
ভালো থাকবেন, সুন্দর থাকেবেন। 


শেখ জলিল-এর কবিতা



১।। সুন্দর চলে গেছে
সুন্দর চলে গেছে বৈরাগ্য ধ্যানে
পড়ে আছি মরা কুটিল বসতে!
টকের জ্বালায় ছিলাম অতিষ্ঠ
করি তেঁতুলতলায় বাস
হলো ভরা সর্বনাশ!
না টানে নিকটে আপনা স্বজন
না জিগায় সোদর ভাইয়ে
করি চণ্ডালে বিশ্বাস!
সুন্দর চলে গেছে পরের বাড়ি
জোস্নায় চাঁদ তাই সুখের আড়ি!!
শেখ জলিল      ২৬.০৯.২০১৪
২।। নক্ষত্র চলে যায়
নক্ষত্র চলে যায় নক্ষত্রের কাছে
ঝুলে থাকে মাটির পৃথিবী শূন্যতার বৃন্তে।
আমরা যারা আজও বেঁচে আছি ধ্যানে
বংশাই তীরে, সবুজে, সুশীতল ছায়াতলে
শূন্যতা খুলে গেলে বুকের দুয়ার সহসা
আকাশের তারা গুণি নিকষ আঁধারে বসে।
একে একে খসে যায় তারাগণ মেঘের ফাঁকে
প্রজন্ম দ্বীপ নিভে যায় কাল থেকে কালান্তরে
যে জন যায় সে জন আসে না- বোঝে মন
মরীচিকা মায়া এই ধূসর জীবন, অবিনশ্বর স্মৃতি!
শেখ জলিল             ২২.০৪.২০১৩
৩।। তুমি আসবে না জেনেও
তুমি আসবে না জেনেও করি হাঁকডাক
পাড়াটা মাতিয়ে রাখি সারাক্ষণ
তেমাথার মোড়ে এসে হারিয়ে গেলে পথ
দেবদারুর ছায়া আরও দীর্ঘ হয়ে যায়।
আশায় আশায় ত্রিকাল গেলো চলে
ব্রহ্মপুত্রের পানি গড়ালো যমুনার কোলে
আর আহাম্মক আমি-
এই নর্থ সাসকেচুয়ানের পাড়ে বসে
এখনও তোমার কথাই ভাবি!
শেখ জলিল         ২৯.০১.২০১২


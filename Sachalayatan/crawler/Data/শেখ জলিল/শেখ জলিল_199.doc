তোমার দশটি আঙুল



তোমার দশটি আঙুল যেন শিল্পের কারিগর
মুগ্ধ  হয়ে দেখি নিপূণ হাতের কারুকাজ-
যখন কবিতা লেখো শব্দের চাতুর্য্যে
দখিনা হাওয়া দেয় মনের কার্নিশে
মুগ্ধ হয়ে পড়ি সুগোছালো সকল পংক্তিমালা।
যখন ঝরাও সুর নতুন গানের
বসন্ত বাতাসে ভাসে ধ্বনি তার
মুগ্ধ হয়ে শুনি  সুর মোহাবিষ্ট গানের ধ্রুপদ।
যখন বানাও শিল্প তুলির আঁচড়ে
সাত রং খেলে, ফুটে ওঠে বাংলাদেশ
মুগ্ধ হয়ে দেখি সেই লাল-সবুজ নীলিমা।
তোমার দশটি আঙুল যেন সোনার-রূপোর কাঠি
মুছে দেয় মন-পলেস্তারার শ্যাওলা
খুলে দেয় বদ্ধ ঘর- হৃদয় কপাট।
তুমি মুগ্ধ বিস্ময় শিল্পের কারিগর
যখনি বাড়াও হাত-
নীলাকাশ শুষে নেয় স্বপ্নের জ্যোৎস্না
আর আমি আজন্ম বামন
ছুঁয়ে দিতে পারি না কখনো!
২১.০২.২০০৬


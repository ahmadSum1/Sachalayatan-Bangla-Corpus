বাতাসে ভাসছে ঐ প্রশ্ন শোনো



কতোটা পথ তার হেঁটে যেতে হবে
মানুষকে তুমি মানুষ বলার আগে
কতোটা সাগর বলো পাড়ি দিতে হবে
গাঙচিল তার বাসা গড়তে বেলাতে
কতোটা কামান গোলা ছুঁড়তে হবে
চিরতরে তাকে বন্ধ করতে
বাতাসে ভাসছে ঐ প্রশ্ন শোনো
উত্তর সব আজ হবে দিয়ে যেতে।।
কতোটা বছর আর থাকবে পাহাড়
আসবে সময় তার সাগরে ফেরার
কতোটা বছর আর বাঁচবে মানুষ
শৃঙ্খল খুলে হতে মুক্ত ফানুস
কতোটা বার তুমি ফেরাবে মুখ
না-দেখার ভান করে পাশ কেটে যেতে।।
কতোটা বার তুমি তাকাবে উপরে
দেখতে আকাশে ঐ মেঘ খেলা করে
কতোটা কান আরও হবে প্রয়োজন
শুনে যেতে অন্যের ব্যথা-ক্রন্দন
কতোটা মৃত্যু আরও ঘটতে হবে
মরেছে মানুষ শুধু এই কথা জানতে।।
শেখ জলিল                ১৮.০২.২০১১
কৈফিয়ত: খুব চেষ্টা করলাম Bob Dylan-এর Blowin' In The Wind গানটার সুরের উপর অনুবাদ করতে, হলো না! হয়ে গেলো ভাবানুবাদ, নতুন কবিতা। আশায় থাকতে দোষ কী- যদি কেউ নতুন করে সুর বসায় একদিন..


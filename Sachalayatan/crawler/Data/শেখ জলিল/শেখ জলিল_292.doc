ঘুমপরী



হঠাৎ হঠাৎ সহসাই কোনো রাতে
ঘুম কেড়ে নেয় এক ঘুমপরী
দুচোখে আলতো করে রাখে হাত, চুপিসারে বসে পাশে
ভেঙে যায় ঘুম মোলায়েম স্পর্শে তার!
ঠিক জানি না কোথায়, কবে, কোনখানে দেখা তার-
হতে পারে নায়েগ্রার পাশে, টেমস নদীর পাশে
ইউফ্রেটিসে, ভলগায়, দানিয়ূবে বা নীল নদের ধারে
কিংবা গাঙ্গেয় উপত্যকায় কোনো মাটির ঘরের দাওয়ায়।
দেশ থেকে দেশ দেশান্তরে ঘুরি বারবার
বাংলার মাটিতে মিশাই পিরামিডের মলিন আস্তর
খুঁজে ফিরি জীবন্ত মমিকে এই সমতটে।
যদিও চিনি না তাকে জানা ঠিকানায় আজো
শুধু চেনা চাহনিতে, নির্দিষ্ট আদলে দেখি স্বপ্নে
সে আমার ঘুমপরী- চোখের পাতার মায়া
ভাঙে ঘুম সহসাই, ফের তন্দ্রা আনে চোখে
এ অলস বিছানায় রোজ রাতে স্বস্তির শয়নে!
০৪.০৯.২০০৭


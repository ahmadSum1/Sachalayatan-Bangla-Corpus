জায়গীরনামা কথন



কবিতা সেতো পড়ছি ও লিখছি কৈশোর জীবন থেকেই। তবুও গদ্যের প্রতি দুর্বলতাও আমার চিরকালীন। গত বইমেলার এই সময়টাতে একবার গদ্য পড়ার ভীষণ নেশা চেপে গেলো আমার। শীর্ষেন্দু, বুদ্ধদেব, সমরেশ, সুনীল, হুমায়ূন, মিলনসহ ব্লগের লেখকদের প্রায় ডজনখানেক বই পড়ে ফেললাম একটানা। ব্লগেও কিছু বইয়ের রিভিউ দিলাম।
এভাবে বিছানায় শুয়ে, টেবিলে বসে কিংবা আধশোয়া অবস্থায়  বাসায় আবদ্ধ হয়ে সময় কাটানোর কারণে শরীরে শর্করা অসহিষ্ণুতা জমাট বাঁধলো। বেশ অসুস্থ হয়ে পড়েছিলাম তখন। সেই অসুস্থতার সুযোগে নিজের শরীর ও জীবন নিয়ে স্মৃতি হাতড়ে বেরালাম কিছুদিন। এরই সুবাদে হঠাত্  মাথায় এলো জায়গীরনামার প্লট।
কবিতা ছেড়ে শুরু হলো আমার গদ্য লেখা। এক এক করে তিনটা পর্ব ছেড়ে দিলাম সচলায়তনে। প্রথম পর্বের প্রথম মন্তব্য 'কান্দাইলেন ভাইজান' শুনেই মনে হলো 'জায়গীরনামা'র গল্পটা পাঠকের মনপ্রাণ ছুঁয়ে গেছে। এরপর ব্লগের নামকরা গদ্যলেখক, কবি, ছড়াকার  ও সাংবাদিকদের গঠনমূলক মন্তব্য 'জায়গীরনামা'র পর্ব চালিয়ে যাবার আরও উত্ সাহ যোগালো।
বেশ কিছুদিন বিরতিতে আবার শুরু করলাম 'জায়গীরনামা'। এরপর আর থেমে থাকিনি। একেবারে দশ পর্ব শেষে পিডিএফ পর্যন্ত দিয়েছি সচলায়তনে। অনুরোধ, পরামর্শ এসেছে বই বের করার। এরপর শুরু করি বইটির পরিবর্ধন ও পরিমার্জনার কাজ। সত্যিকারে একটি বইয়ের আকার করে পাণ্ডুলিপি জমা দেই প্রকাশক বরাবর।
অন্তর্জালকেন্দ্রিক আমার ও সহযাত্রী বন্ধুদের সে আশা পূর্ণ হতে যাচ্ছে কাল। আগামীকাল মঙ্গলবার ফেব্রুয়ারির ১০ তারিখ বেলা ৪.৩০ টায় বাংলা একাডেমীর নজরুল মঞ্চে হতে যাচ্ছে 'জায়গীরনামা'র মোড়ক উন্মোচন।
আর 'জায়গীরনামা' প্রকাশ করে আমাকে কৃতজ্ঞতাপাশে আবদ্ধ করেছে 'শুদ্ধস্বর' প্রকাশন। বইটির প্রচ্ছদ এঁকেছেন সব্যসাচী হাজরা। 
০৯.০২.২০০৯



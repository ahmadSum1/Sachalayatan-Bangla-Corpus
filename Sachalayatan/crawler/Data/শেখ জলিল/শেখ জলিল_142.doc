না তুমি না আমি



না তুমি না আমি/ শেখ জলিল
পাখিরা পাখির মতো
নদীরা নদীর মতো
যখন যেদিকে যাই
অসমান প্রকৃতির কোনো ছোঁয়া নাই!
নদীতে সাগর, পাখিরা সুখের নীড়ে
মিলেমিশে একাকার অঢেল শান্তির ভিড়ে।
একটা বিজয়ে গণমানুষের সুখ
ফেলে আসা বিচ্ছেদে কাঁদায় নাতো বুক।
তবুও মানুষ মানুষেরই মতো
না তুমি না আমি কেউ কি কারোর মতো?
সৃষ্টির আদিম যুগ গেছে
কালের নগ্নতা গেছে-
আধুনিক জটিলতার এ পৃথিবীর ভিড়ে
তোমার আমার গড়া বিচ্ছেদ বিভেদ যতো
পেরেছি কি বেঁধে দিতে পাখি ও নদীর মতো?
না তুমি না আমি গড়ি না কিছুই
শুধুই ভাঙি যে আধুনিক জটিল মানুষেরই মতো!
১২.১১.১৯৯২


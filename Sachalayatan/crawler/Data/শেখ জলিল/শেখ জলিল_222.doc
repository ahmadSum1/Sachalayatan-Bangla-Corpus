বাতিল হয় না মানুষ



একটু দাঁড়াও, শোনো কিছু কথা
মুখের লাগামটাকে ধরো টেনে, স্থির হয়ে বসো
বাতিল কোরো না তাকে, বাতিল নয় মানুষ
অসম্ভবের পরেও থাকে মানুষেরই সম্ভাবনা!
পঁচিশটি বসন্ত পেরুনো যে মানুষ
জীবন সংগ্রামে যার ঘর্মাক্ত কঠোর দিন
চামড়ার পরতে হাঁড়কাঁপানো শীতের রুক্ষতা
বৃষ্টি ও ঝড়ে যে লড়াকু সৈনিক বলীয়ান
কতোটুকুই বা জানো তার যাপিত জীবন
বর্তমানের বাতিলে মুছবে জ্বলজ্যান্ত অতীত?
বাতিল কোরো না তাকে, বাতিল হয় না জীবন্ত মানুষ
নিরুত্তাপ ঝিমধরা শরীরেও জ্বলে দ্রোহের আগুন
সহসা পোড়াতে পারে সব অবহেলা, ঘৃণার বেসাতি
জড় ও মানুষে এ এক পার্থক্য নিদারুণ!
১৭.০৩.২০০৮


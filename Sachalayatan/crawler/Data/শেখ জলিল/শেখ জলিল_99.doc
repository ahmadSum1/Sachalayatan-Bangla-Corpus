কোনো এক প্রেমিকাকে



সব দ্বিধা ভুলেই তোমাকে ভালোবাসতে চেয়েছি
সমাজের অলিগলি ঘুরে কোথা কি ঘটলো
তার প্রয়োজন হবে না আমার।
কার হাতে ভাঙলো তোমার ভালোবাসার কাঁকন
নগদে মুনাফা লুটে কোন্ কামুক মাতাল
লুফে নিলো সাজানো বাগান-
সে খবরের প্রয়োজন নেই আমার।
কোনো পেটুকের উচ্ছিষ্ট খাবার তুমি নও
নও কোনো পচে যাওয়া বিষাক্ত ফল-
মোদ্দা কথা আর সব লোকদের থেকে
ব্যতিক্রমী কোনো চিহ্ন নেই তোমার শরীরে।
ওই সব লোকাদের আওতায় ফেলো না আমাকে!
হাটুরে পণ্যের মতো এপিঠ ওপিঠ দেখে
দরদাম করে তোমাকে আনতে হবে
এ রকম ইচ্ছেও আমার নেই।
প্রথাসিদ্ধ এ বিকিকিনির হাটে ঘুরে ঘুরে
অবশেষে যখন নিতান্ত মূল্যহীন হয়েই পড়বে
দ্বিধার দেয়াল ভেঙে একবার জানিও তখন
সমুচিত মূল্যেই তোমাকে নেবো।
প্রকাশ: ২১.০৭.১৯৮৯


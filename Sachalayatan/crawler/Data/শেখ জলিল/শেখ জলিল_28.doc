অরণ্যে শ্বাপদ



গহীন অরণ্যে একা যেতে নেই- বলেন মুরুব্বীগণ। যেতে হলে যাও- সাথে নাও ঢাল, গায়ে বর্ম আর সাথে রাখো ধারালো অস্ত্রের ঝনঝন। কী জানি কী হয়! যে কোনো সময় মৃত্যুকূপ, কাঁটা-লতা-গুল্মে আটকে দুই পা পড়ে যেতে পারো খাদে। তাছাড়া বিশাল ভয় অরণ্য শ্বাপদদের, সারাক্ষণ হিসফাস করে বনের আড়ালে।
এ বিশাল জনারণ্যে একা হতে চাই। ভাবি নিমগ্নতার কথা, কবিতার কথা। ভীড় বাড়ে তবুও মনুষ্য শ্বাপদের। হিংস্র মুখ ভেংচি কাটে, অট্টহাসি হাসে। ছিঁড়ে-খুঁড়ে নিতে চায় শব্দের জমিন। কখনো কখনো রাজপথ ছেড়ে আসা সংসারীদেরও হতে হয় প্রতিবাদী। আপাতত গান্ধীর অহিংস নীতি এখনো মননে। যদি বাঁধ ভাঙে- তুলে নেবো অস্ত্র একাত্তরের, মারবো পশুত্ব আরেকবার!
১১.১০.২০০৬


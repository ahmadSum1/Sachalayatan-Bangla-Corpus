এইতো বাংলাদেশ ক্ষুধা ও শোকে



দেখো, গরীব দুঃখিনী মায়েরা পায় না খুঁজে কচু-ঘেচু-শাকপাতা
পতিত জমিন নেই আঁচলে ভরবে হেলেঞ্চা, কলমি, বাইতা শাকের ডগা
বিলের শাপলা, শালুক, ঢেপেরা গেছে রূপকথার দীঘিতে ভেসে
বাড়ির পেছনে জংলা ঝোপঝাঁড় গাছেরাও নেই কোনো আজ
পেটের ক্ষুধায় কিশোর কিশোরী খাবে বনজ ফলটা ছিঁড়ে
দমকলস, ঝুমকো জবার মধু পায় না বাড়ির আঙিনা ঘুরে
ঘরেতে ভাতের অভাব, হাড়হাভাতের দলেরা খুঁজে ফেরে
গাছের শিকড়, কলার মোছা, কাইঞ্জাল, কচুর লতা সব!
বিস্তৃত মাঠের সবুজে শ্যামলে শুধু ধানচাষ করে কৃষকেরা
উচ্চ ফলনশীল ইরির ক্ষেত ভরা বিআরআর-এগারো, ঊনত্রিশ
তেমন চাহিদা নেই দেশি ধান, গম, আলু, ডাল, পিঁয়াজ, রসুন
তবু বাংলায় ভাতের হাহাকার মঙ্গা ও দুর্ভিক্ষ প্রতিদিন
একবিংশ শতাব্দীতে এসেও মানুষ মরে পেটের ক্ষুধায় দেখো!
ধনতন্ত্র নিয়ে জলপাই আসে পুঁজিবাদী জাহাজের খোলে
আসে সমরাস্ত্র, যুদ্ধ জাহাজ, এলএমজি, এসএলআর
পথে পাহারা উদ্যত সঙ্গীন শান্ত্রীরা হাঁটে, মিছিল হয় না আর!
'খাও আলু, মাখো তেল'- বলে অধুনা খাবার সংস্কারক
চ্যানেলে চ্যানেলে টক শো’তে মাতে বৃদ্ধিজীবির দঙ্গল!
ঘুমপাড়ানিয়া ভুলে গেছে মায়ে ভাতের সংগ্রামে ঘুরে
ছোট্ট শিশুটিও ভয় পায় দেখো কুঁড়েঘরে ফিরে এসে
'খাওন চাইলে মাইর দিবো মা খুব বেশি রাগ করে'-
এইতো বাংলাদেশ ক্ষুধা ও শোকে কাঁদছে যুগ যুগ ধরে!
১১.০৪.২০০৮


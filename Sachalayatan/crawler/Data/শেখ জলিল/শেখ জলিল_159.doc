স্বপ্ননীল রেলগাড়ি



এরপর আর তোমার সামনে যাবার হয় না কোনো মানে
অমাবশ্যায় গিয়েছে ঢেকে নিটোল জ্যোৎস্নার শেষ আলোটুকু
কাজলা দিঘির কাকচক্ষু জলে দেখেছি আদলে যার কান্তি
পূর্ণিমার ভরাট জোয়ারে ভাসিয়েছি যার স্বপ্নের সাম্পান
যে চলা এখন দূরাগত নাবিকের দিকভ্রান্ত হাল
ছুঁয়ে দেখার ইচ্ছেটা আজ বামনের ভাঙা চাঁদ যেন
বাগমারা থেকে গুলকিবাড়ির পথে পথে
যে রেললাইন বয়ে গেছে সমান্তরাল নৈকট্যে
তার গন্তব্যে স্টেশন নেই যেখানে থামবে গাড়ি একবার
আমাদের স্বপ্নের সম্ভারগুলো এতোটাই বেশি ছিলো যেন
অচেনা শহরে কোনো গুদাম বরাদ্দ ছিলো না তাদের
স্বপ্ন দেখি স্বপ্ন যায় স্বপ্নের বাস্তবায়নে যেই
রেলগাড়ি চলে ঝিকঝিক ঝিকঝিক ঝিকিঝিক
অমারাত ভোর হলেও সে গাড়ি থামে না স্টেশনে
স্বপ্ননীল গাড়ি আমার ছুটছে অবিরাম অজানা গন্তব্যে
যে পথের শেষ নেই কোনো ক্ষণে কোনো খানে!
১১.০৯.২০০৮


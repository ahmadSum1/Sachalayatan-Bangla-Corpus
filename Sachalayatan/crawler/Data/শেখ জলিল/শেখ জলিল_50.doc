বাবরার 'দেশদ্রোহী হ'তে ইচ্ছে করে'




'উদ্ভট উটের পিঠে চলেছে স্বদেশ'
'আদিগন্ত নগ্ন পদধ্বনি', 'দুঃসময়ের মুখোমুখি'
'স্বপ্নেরা ডুকরে ওঠে বারবার'
'প্রতিদিন ঘরহীন ঘরে' জ্বলে
'এক ফোটা কেমন অনল'!?
'বন্দী শিবির থেকে' ফিরে 'নিজ বাসভূমে'
'যে অন্ধ সুন্দরী কাঁদে'-
'বুক তার বাংলাদেশের হৃদয়'
'কবিতার সঙ্গে গেরস্থালি' তার
'ইলেক্ট্রার গান' তার কণ্ঠে-
তাই 'বাংলাদেশ স্বপ্ন দ্যাখে'।
'কালের ধূলোয় লেখা' 'অদ্ভূত আঁধার এক'
'না বাস্তব না দুঃস্বপ্ন'-এর মাঝে
তুমি শুধুই গাইলে-
'প্রথম গান দ্বিতীয় মৃত্যুর আগে'
তোমার মৃত্যুতে 'ধুলায় গড়ায় শিরস্ত্রাণ'
'অক্টোপাস' ঘেরে চারদিক 'স্মৃতির শহর'।
'রৌদ্র করোটিতে' কেউ সোচ্চারে বলে না
'ফিরিয়ে নাও ঘাতক কাঁটা'-
আজ 'শূন্যতায় তুমি শোকসভা'!
যদিও বা 'অস্ত্রে আমার বিশ্বাস নেই'
তবু 'তোমাকে পাওয়ার জন্য হে স্বাধীনতা'
বাবরার 'দেশদ্রোহী হ'তে ইচ্ছে করে'।
১৮.০৮.২০০৬
(প্রিয় কবি শামসুর রাহমান-এর মৃত্যুতে দু'বছর আগে লেখাটি লিখেছিলাম। মৃত্যুবার্ষিকীতে তাঁর কিছু কবিতা ও বইয়ের নামগুলো নিয়ে আমার এই শ্রদ্ধাঞ্জলি কবিতা)


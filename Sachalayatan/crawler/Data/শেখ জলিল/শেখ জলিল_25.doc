ফিরে আসে স্বপ্ন, ফেরে না সে



আদিগন্ত বিস্তৃত স্বপ্নীল মাঠের ওপারে
স্বপ্নঘুড়ি গোত্তা খেয়ে আছে পড়ে
অসহায় বালক শুধু দাঁড়িয়ে থাকে এপারে
দৃপ্ত হাতে টানে তার ঘর্মাক্ত লাটাই
পড়ন্ত বিকেলে কোনো এক ভিন্ন পরিবেশে।
স্কুল শেষে আজও সে ফিরবে বাড়ি
দিনান্তের সমস্ত চাওয়া জ্বালাবে রাতের তারায়
মায়াবী চাঁদ উঠে ছড়াবে চোখে জোস্নার নীল
চন্দ্রতাড়িত হয়ে আবারও সে দুলবে অভিসারে
একা একা বলবে কথা বাতাসের কানে।
রাত্রির নীরবতা ভেঙে সড়ক চলে যায় দূরে
হৃদয়ের বাতায়নে হাঁটে এক ফেরারী পথিক
ভ্রান্ত আশারা খোঁজে রাতজাগা পাখির ডানা
আসে না ঘুম তবু দুই চোখে ঘুমের পাহাড়
ফিরে আসে এভাবেই নতুন সকাল, নতুন প্রত্যাশায়
স্বপ্নেরা ফেরে বাড়ি, শুধু সে ফেরে না আর!
২৫.০১.২০১১


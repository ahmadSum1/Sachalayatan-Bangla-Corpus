বাড়াভাতে ছাই



আমি কি কারুর বাড়াভাতে ঢেলে দেই ছাই
বেবাকে দেখলে রাহেলারে কোনো দোষ নাই!
গেরামের নামকরা রাহেলা মোল্লার বেটি
দোষ কী আমার সামনে করলে ছোটাছুটি!
দেখলেই আমি তারে পিছে তেড়ে আসে মোল্লা
ধড় থেকে বটি দায়ে নামাতে চায়-ই কল্লা।
আমি কী একাই যাই সেও তো আমারে ডাকে
বিহানে সাইঞ্জা বেলা বনের খালের বাঁকে।
গরীবের পোলা আমি নাইকা জোতের জোর
গতরের জোরে তবু রাতটারে করি ভোর।
সাতটা রাজার ধন এই বুক ভরা আছে
রাহেলা আনমু তোরে সেই কথা নয় মিছে।
আগে ভাগেই কই- ক' তুই বাপের নিকট
পলায়া করলে বিয়া ধন-মানের বিপদ!
২৮.০৬.২০০৬


বেশি দূর পারি না যেতে



যেতে যেতে বেশি দূর পারি না যেতে, দাঁড়াই বৃক্ষ হয়ে
মমতার শেকড় আটকে যায় পায়ে
স্থিত বন্ধনগুলো জড়ায় দেহে ডালপালা হয়ে।
তোমার ভালোবাসার এমনই আকুল টান
নদীর জোয়ার থমকে দাঁড়ায় চলা পথে
সাগর সঙ্গমে যাবে বলে যে নাবিক তোলে পাল
পালছেঁড়া হাওয়ায় তারে তুমি দাও টান
দিগন্ত বিস্তৃত ঝড়ে সে মাঝির যায় বুঝি প্রাণ!
যারে ছেড়ে রোজ রোজ অপর দুয়ারে খুঁজি ঘর
সেইতো যায় রে দিয়ে এ হৃদয়ে ঘরের খবর!
১৫.০৩.২০০৮ 


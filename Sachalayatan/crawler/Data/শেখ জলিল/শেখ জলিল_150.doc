দু'টি গীতিকবিতা



দু'টি গীতিকবিতা/ শেখ জলিল
১.
যদি বলো দায়ভার-
যাবো না ডিঙাতে ওই পাহাড়ের চূড়া!
যদি বলো ভালোবাসা-
নিঃশ্বাস-বিশ্বাসে দেবো হৃদয়টা পুরা।।
যদি বলো নিয়ম বাঁধন-
হবে না হবে না প্রেম ভজন সাধন।
উড়ো পাখি হবো-
অসীম সুনীলে দেবো একদিন ওড়া।।
যদি বলো তুমিই আপন-
দেবো যে দেবো যে খুলে মনের গোপন।
শুধু পাশে রবো-
তোমার বাঁধনে দেবো প্রতিদিন ধরা।
১৫.০৯.২০০৬
২.
কান্দেরে কান্দে এ চোখ
কীসের লাগিয়া
উথাল পাথাল করে মন
অন্তর ছাপিয়া।।
কার লাগিয়া জোয়ার আসে
সাগর কিনারে
এই আমি কি ভাসতে পারি
অকুল পাথারে?
কার লাগিয়া বুকের ধারা
উঠছে ফাঁপিয়া।।
কার লাগিয়া উদাস আমি
পারের ঘাটাতে
পথহারা হই বারেবারে
ঢেউয়ের আঘাতে
কার লাগিয়া পরান খাঁচা
উঠছে কাঁপিয়া।।
১১.১০.২০০৬


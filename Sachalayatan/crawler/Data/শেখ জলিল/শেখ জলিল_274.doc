পাখি আমার



প্রথম কদম ফুল তোমাকে দিলাম, রেখে দিও।
শাওনের ধারা ঝ'রে চোখ যদি হয়ে যায় নদী
ফেলে দিও তার স্রোতে প্রিয় সেই ফুল
এতোটুকু সুখ ভেবে কাঁদবো নাহয় আমি আজীবন।
শিমুলের রাঙা ঠোঁটে প্রথম প্রেমের রেখা
তোমাকে দিলাম, এই নাও সোহাগী আদর।
শীতে যদি কোনোদিন ক্ষ'য়ে যায় মন
ঝ'রে যেও যখন তখন, দুঃখ নেই তাতে।
ফাগুনের ডালে যদি ডাকে কোনো বিরহী কোকিল
কান পেতে শুনে নিও 'বেদনা মধুর হয়ে যায়...'।
একেক জীবন যায়, রেখে যায় স্মৃতি
তুমিও তো পাখি একেলা সে পাখি তুমি
আমার রইলো খোলা পারানের খাঁচা
উড়াল দেবেই যদি, দাও দেখি- ওই তো আকাশ!
২১.০৫.১৯৯২


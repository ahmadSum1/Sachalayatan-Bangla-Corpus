পাখি উড়ে যায়



বুকের তোরঙ্গ খুলে এক ঝাঁক পাখি উড়ে যায় দূরে আজমতপুরে
সাঁই সাঁই শব্দ তোলে বাতাসে, বুকে বাড়ে দীর্ঘশ্বাস
প্রতীক্ষার প্রহর ঘামে না-দেখা শংকায়।
খাগডহরের রেলগেটে সিগনাল-
রিক্সার টুংটাং আওয়াজ, থেমে যায় পথচলা বখাটের উৎপাতে
তবে কি ফিরবে না পাখি তার গন্তব্যে শেষে!
এরকম হয়েছে বহুবার তবু নিশ্চিত গিয়েছি আমি
পাখি আর আমার যেন এক অজানা গন্তব্য অভিসার
ফিরাতে পারেনি কেউ-ই
বুকের গহনে ঝরেছে আরও না-দেখা রক্তের রং।
আজো পাখি ওড়ে সোনাডাঙ্গা বিলে
কিচিরমিচির বাজে কানে, হৃদয়পুরের জলে স্থলে
শুধু আমার হয় না যাওয়া নাগরিক অধিকার ছেড়ে
আমি যেন এক পাখির পালক উড়ে উড়ে ঘুরি রাজপথে!
০২.০৩.২০০৮


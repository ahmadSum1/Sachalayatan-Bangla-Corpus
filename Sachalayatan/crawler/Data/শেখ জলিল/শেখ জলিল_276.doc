কালের শকট



পানকৌড়ির বুকটা বিদীর্ণ করেছে ভোর
মাঘের হিমেল শীত তাই বড়ো ম্লান!
সমস্ত দীঘির লাল জলে নুব্জ হ'য়ে
ঠিকরে পড়ছে সূর্যের আলোর আভা;
খুব শান্ত সুনসান প্রান্তর চাদ্দিক
কোথাও স্পন্দন নেই জলজ জীবের
যেন মহাকাল গুণছে প্রহর-
বসন্তের আগমন বার্তা আসবে কখন?
শীত শেষ হবে বসন্তের দরজার কড়া নেড়ে
আবারো উঠবে জেগে জীবনের ফুল, ঘ্রাণ
বাসন্তী শাড়ীটা পরে ছুটবে কিশোরী
অবাক ছেলেরা হাঁটবে দীঘির কিনারায়।
থামবে হীমেল শীত আসবে জোয়ার জলে
দূরে কোথাও জমবে বসন্ত বন্দনা মেলা
নড়েচড়ে উঠবে দীঘির সমস্ত জলজ জীব।
পানকৌড়ির শীতল বুক জাগবে না তবু
নিঃশেষ মাঘের ভোরে এই ক্ষণ নয় তার
এ যেন কালের শকটে ঐ দূর মহাকাল!
১৩.০৩.২০০৬


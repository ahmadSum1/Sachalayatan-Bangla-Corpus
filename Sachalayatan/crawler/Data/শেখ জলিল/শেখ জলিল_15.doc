কোকিল ডেকেই চলে



কোকিল ডেকেই চলে মগডালে
কোকিলারা আসে না শিমুলতলে!
আজকাল কোকিলারা বড়োই সংসারী
ভাল্লাগে না কোকিলের বাউলেপনা স্বভাব
নির্মল বাতাসে বসন্তের গান পৌঁছে না হৃদয়কোণে
গাছে গাছে ওড়াওড়ি, দিনভর একটানা গান- আদিখ্যেতা
বরং কাকের কা কা ডাক অনেক মধুর, অনেক সুরেলা
ছিমছাম পরিপাটি বাসায় এলানো যায় ক্লান্ত দেহ
পরিশ্রান্ত দিনের শেষে আনন্দ প্রহর, পরিতৃপ্ত সঙ্গম
কোকিলের কি আছে সে মুরদ বানাতে বাসা!
ফ্যাশনে ফ্যাশনে ঢেকে গেছে কতো নির্মল মুখের ছবি
কাক লাগিয়ে কোকিল বেশ নাচছে বসন্ত ডালে
জীবনের জয়গান যেন কাকেদের করায়ত্বে আজ
পরিপাটি বাসা, দিনান্তের আশ্রয় কোকিল স্বভাববিরুদ্ধ
তবুও সে কেন একা বসে ডাকে মগডালে 
কোকিলারা আসে না রক্তাক্ত শিমুলে!
একটা সুখের সংসার তোমার প্রয়োজন ছিলো খুব
আর আমার বাউল গান, মেঠোপথে একতারের ক্রন্দন
এ অতৃপ্ত চরাচরে যেন আমি কোকিল তুমি কোকিলা
দ্যাখো, বসন্ত বাতাসে বাজে সেই সম্পর্কের দোলা।
শেখ জলিল                                 ২৯.০৪.২০১১


বেকায়দা প্রেমকাব্য



১.
ক্লাস ফাঁকিতে যেদিন গেলাম
বাগমারার ঐ বাসায়
নিউ বিল্ডিং-এর গলি ধরে
বুকভরা সব আশায়
আব্বু-আম্মু দু'জন সেদিন
ছিলেন বাসার বাইরে
একলা পেয়ে তোমার ঘরে
মন করে তাই-নাইরে
যেই জড়িয়ে তন্বীদেহ
ছুঁয়েছি ঠোঁট-গাল
হঠাৎ এসে বোনটি তোমার
করলো জঞ্জাল!
২.
ব্রহ্মপুত্র নদের ধারে
নলখাগড়ার চরে
তোমার সাথে হেঁটে যেতে
মন যে কেমন করে
বালুর চরা নদীর পানি
পেরিয়ে গেলাম বনে
সবার চোখের আড়াল হয়ে
গোপনে গোপনে
আকাশ বাতাস সাক্ষী রেখে
কাটলো যখন লজ্জা
ভাবছি বসে মধুর হবে
নদীর ধারের সজ্জা
মাটি ফুঁড়ে সামনে খাঁড়া
কদাকার সেই লোকটা
বললো হেসে- কাম করবাইন
আগে হালান ট্যাক্সটা!
৩.
সেদিন রানুর অফিস ছিলো
তোমার ছিলো ছুটি
একলা ঘরে আমরা দু'জন
বাঁধছি নতুন জুটি
কলেজ পড়া তাগড়া মেয়ে
বয়স খুবই অল্প
বন্ধ ঘরে প্রেমাবেগে
কত্তো রসের গল্প
হঠাৎ করে গেটে টোকা
রানু আমার বাড়ি
সেই থেকে যে রানুর প্রেমে
হলো ছাড়াছাড়ি!  
২২.০৮.২০০৮


ভুলো মন, স্বস্তি চাই



এতোটুকু স্বস্তি চাই, ভুলো মন যাস নে রে ভুলে
তোরও কপালে আছে লেখা মাটির গভীরে ঠাঁই
শহরে বন্দরে ঘুরে ঘুরে যা কিছু মাড়ালি তুই
সেখানে কালের ভাঁজে যতো পদছাপ চিহ্ন জুড়ে
তোর কোনো আলো করা স্মৃতিছবি সুখছোঁয়া নাই
ভুলো মন তোর ভুল করা জীবনে সুস্থিতি চাই।
কালের অতলে চলে গেছে চার চারটে দশক
এখনো বুকেতে ধুকপুক প্রাণ যতোটুকু আছে
ততোটুকু নিয়ে হোক এক নতুন যাত্রার দিশা
সে যাত্রায় জীবন তরীটা ফের কূল ফিরে পাক
ভুলো মন, আর ভুলে কোনো ভুলভাল দেখা নয়
হৃদয় আলোতে হোক এই দুই চোখ আলোময়।
ওরে মন- যতো মরি, ততো বাঁচি সমস্ত জীবন
আগামীর আয়নায় জাগে এই চোখের স্বপন!
২৬.০৬.২০০৮


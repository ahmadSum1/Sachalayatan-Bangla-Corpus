বছরগুলো সেকেন্ড হ'য়ে কম্প তোলে



তোমায় ভেবে একলা একা উদাস দুপুর
দীঘির জলে পালক ঝরায় হংস মিথুন।
হাট-খোলা ঐ জানলা দিয়ে আকাশ নামে
মনের পাখি নীল ছুঁয়ে যায় উড়াল দিয়েই।
মৌনতা খায় ব্যাকুল দু'চোখ দূরের দেশের
স্মৃতির পাতা উল্টে দেখি তোমার ছবিই;
থই থই থই জ্যোছনা প্লাবন ঝরায় চোখে
বছরগুলো সেকেন্ড হ'য়ে কম্প তোলে!
ঝাউবনের ঐ সবুজ নীড়ে হাঁটছি দু'জন
ক্লাস ফাঁকিতে খুনসুটিতে সারাটি দিন;
ব্রহ্মপুত্রের শীতল জলে রাখছি দু'পা
পানশী ধরে স্রোতের টানে ভাসছি দূরে
উথাল পাথাল ঢেউয়ের সাথে হৃদয় আকুল
কী কথাটি বলার ছিলো হয়নি বলা!?
নীল আকাশে হঠাৎ মেঘের আনাগোনা
মেঘ গুড় গুড় দেয়ায় ছিলো ঝড়ের আভাস!
স্মৃতির পাতা খুঁজছে হৃদয় নীড়-ছোঁয়া প্রেম
আমরা দু'জন শুধুই এখন অন্য আকাশ!
বিস্মৃতির ঐ অতল তলে ভাঙছো সময়
তন্দ্রালু এই দু'চোখ আমার নষ্টে ভাসে।
তুমিও কী এমনি ভাবো আমার মতোন
ইচ্ছেগুলো পা ফেলে কি স্মরণ পথে?
জড়িয়ে আছে যে ক'টা ক্ষণ ভুলের সূতোয়
উদাস করা একটি দুপুর কিংবা রাতে!?
০৩.০৯.২০০৬


স্মৃতির বাউল কাঁদে



বেজে ওঠে না-বলা গানের কলি, ছিঁড়ে যায় মননের তার
কংক্রিটে, পীচঢালা পথে পথে সারাক্ষণ আটকে থাকে পা
সমস্ত চরাচরে অদম্য কোলাহল অগণন সুর ভিন্নতার
ঘরপোড়া বাউল খোঁজে বসন, রুদ্রাক্ষের মালা, একতারা
মমতার চাদরে জড়িয়েছে সে সোনার অঙ্গ, সম্পর্ক সুর
জানে না পথের দিশা, মেঠোপথে নেচে চলে অজানা নূপুর।
পরিশ্রান্ত ভুলের উঠোনে ঢেউ খেলে সংসার সমুদ্র জল
দিকভ্রান্ত নাবিকের হাল কাঁপে বিরহের ঝড়ে অবেলায়
ক্ষীয়মান দৃষ্টির আঁধারে দারুচিনি দ্বীপে বৃষ্টি অবিরল
ডাকে আয়- আয়রে বিরহী বাউল এই বুকের আঙিনায়!
বৃষ্টি ঝরে, বৃষ্টি থামে- দূরে হাসে ফলবতী দারুচিনি দ্বীপ
কিশোরী ঘুঙুর বাজে- সাজে এক স্বপ্নের বধূ, কপালে টিপ
ভুলের সূতোয় বোনা স্বপ্ন-চাদরে ফোটানো সেই প্রিয় ফুল
নিঃশেষে মিলিয়ে যায় দূরে শেষে নাবিক পায় না কোনো কূল
কিশোরী বাতাস, দারুচিনি দ্বীপ, অজানা দেশের কাঁচা সোনা
স্মৃতির বাউল কাঁদে হয়ে শুধু একা পথভোলা আনমনা।
শেখ জলিল                                ১৪.০৫.২০১১


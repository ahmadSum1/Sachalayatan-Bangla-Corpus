দূরের দেশের মেয়ে



কোন্ ঠিকানায় কোথায় থাকো
দূরের দেশের মেয়ে?
ভাবলে তোমায় শিস দিয়ে যায়
মনের দোয়েল গেয়ে।
সাইবেরিয়া? ভ্যানকুভারে
কোথায় এতো বরফ পড়ে?
গরম কাপড় জড়াও গায়ে
শীতল দিনে তুষার ঝড়ে-
উষ্ণতা চাও তখন তুমি
কারো আশায় চেয়ে?
কোন্ ঠিকানায় কোথায় থাকো
দূরের দেশের মেয়ে?
এই দেশেতে গরম বেশি
জ্বলছে হৃদয় দিবানিশি
গরম হাওয়ায় খুঁজে বেড়াই
একটু হিমেল হাসি-
ডাকবে তুমি আমায় কাছে
উষ্ণ পরশ চেয়ে?
কোন্ ঠিকানায় কোথায় থাকো
দূরের দেশের মেয়ে?
০৬.০৩.২০০৬


অচিনে বসত নিয়া



অচিনে বসত নিয়া বান্ধো তুমি ঘর
আমারে আন্ধার দিয়া হলে স্বার্থপর!
কেমনে কাটাই দিন বুঝলে না তুমি
হৃদয় গহনে খরা শুষ্ক মরুভূমি।
না ছিলো যখন কেউ তোমার একার
ছিলাম বটের ছায়া আমিই দেখার।
এখন সবাই দেখে দেখি নাতো আমি
দু'চোখ বন্ধ কইরা দূরে থাকো তুমি।
আমার শত্রুরা হলো তোমার বান্ধব
হাসিয়া খেলিয়া কতো যে করে উৎসব!
এমনও গেছে যে দিন ঘরে উপবাস
তখন আমার ছিলে প্রেমে বসবাস!
জুটলো কপালে সুখ তুমি গেলে চলে
সুখের আশ্রয় ডোবে দুঃখের অতলে।
জানি না কী দোষ দাও এখন আমার
সোনার সংসার পোড়ে দু'চোখ আন্ধার।
যার তরে এতো করে সাজাই বাসর
সেই তো বসত ভাঙে, করে যায় পর!
১০.০১.২০০৮


একমাত্র মরণেই পারে



একমাত্র মরণেই পারে/ শেখ জলিল
একদিন মরণে শুধবো ঋণ-
কর্ষণে কর্ষণে যে তোমার জমি করেছি উর্বরা
সুঠাম দু'হাতে লাগিয়েছি শস্যবীজ ফাঁকে ফাঁকে
অকালের খরায় পুড়েছে তার সোনালী বৈভব।
সব কৃষকেই আশা করে ফসলের
রোদে পুড়ে বৃষ্টিতে ভিজেও সে হয় না ক্লান্ত
তবু খরা, অকাল বন্যার নিদারুণ রোষ
কেড়ে নেয় কারও কারও শস্যের মৌসুম।
আমি এক সর্বহারা কৃষক সন্ন্যাস
পতিত তোমার জমিন নাড়ছি হাতে
তুমি শস্য চাও, আমি হই চিরঋণী
একমাত্র মরণেই পারে শুধতে তোমার দায়!
০২.১২.২০০৭


তার কথা



'এই মুখের কথাই জয়, মুখেই হয় রে ক্ষয়
মুখেই ভাষাই ভালোবাসা, ঘৃণার কারণ হয়'
অনর্গল কথা বলা মানুষের মুখের দিকেই চোখ থাকে বেশি। কখন পড়বে ভাঁজ ঠোঁটের কোণায়, ভ্রু কুঁচকিয়ে বা দুঠোঁট বাঁকিয়ে কতো রকম ঢঙে ফুটবে কথার তুবড়ি, আসবে ছুটে থুথুর কণা শরীরে সে ব্যাপারে সজাগ থাকি সবসময়।
মাঝে মাঝে মনে হয় কথা নয় কেউ কেউ উগলে দিচ্ছে বমি। মুখ ফিরিয়ে নিই অন্যদিকে; এই বুঝি নাড়িভুড়ি উল্টে যাবে পেট থেকে আচমকা আমারও!
খুব বেশিদিন আগের কথা নয়। শুধুমাত্র কথা শুনেই যার প্রেমে পড়েছিলাম তার কথাও তিক্ত লাগে নিমনিশিন্দার মতোন। মনে হয় সে ফোনে শুধু কথাই বলে না, ঢেলে দেয় বিষ!
শুনেছি কথার নাকি মরণ নেই, সব কথা জমে থাকে ইথারে ইথারে। বৈজ্ঞানিকরা শত কোটি বছর আগের কথাও ফিরিয়ে আনবেন পৃথিবীতে একদিন!
এরকম সুযোগ পেলে আমিও তার আগের এবং এখনকার বলা কথাগুলো পরপর বাজিয়ে শোনাতাম তাকে সিডি প্লোয়ারে। খুবই মজা হতো বুঝিবা তখন!
২৪.০২.২০০৯


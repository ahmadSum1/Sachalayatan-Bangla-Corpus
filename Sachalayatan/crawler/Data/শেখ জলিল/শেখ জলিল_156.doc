যে গানগুলো সুরের প্রাণ পেলো- ছয়



এই পর্বে কিছু গানের লিরিক পোস্ট করছি। গান লেখার বয়স আমার কবিতার সমবয়সী। সে তুলনায় এর প্রকাশ অনেক কম। মাঝে মাঝে বাংলাদেশ বেতার ও বাংলাদেশ টেলিভিশনের কিছু সুরকারদের কাছে যাই। তাঁরাই কিছু গান সুর করেন।
টিভি চ্যানেলগুলোর সঙ্গীত নিয়ে প্রতিভান্বেষণ আমাকে খুব টানে। সবগুলো অনুষ্ঠানেরই আমি নিয়মিত শ্রোতা। চ্যানেলআই সেরাকণ্ঠের শীর্ষ এগারোর চেয়ে ক্লোজআপওয়ানের শীর্ষ বারোকে আমার বেশি ভালো লাগছে। আরও আশ্চর্য হয়েছি চ্যানেলআই ক্ষুদে গানরাজদের গান শুনে। ওরা এতো ভালো গায় যে এক ক্ষুদে গানরাজরে কণ্ঠে বারী সিদ্দিকীর ‘সুয়াচান পাখি’ গানটি শুনে চোখে জল এসে গেলো। তাইতো উদ্বুদ্ধ হই বারবার গান লেখায়।
৬.
কাজের ফাঁকে অবসরে
যখন থাকি একা
তোমার স্মৃতি চোখে ভাসে
স্বপ্ন মেলে পাখা
তুমি আমার স্বপ্নছবি
হৃদয়পটে আঁকা।
দিনের শেষে ক্লান্তি আমার
দেয় মুছিয়ে হাসি তোমার
তুমি আমার চাঁদের আলো
সুখের হাসির রেখা।।
রাত ফুরালে ঘুম ভেঙে যায়
তোমার হাতের মিষ্টি ছোঁয়ায়
তুমি আমার ভোরের সুরুজ
দিনের আলোর দেখা।।
শিল্পী: শরন বড়ুয়া
কথা: শেখ জলিল
সুর: লোকমান হাকিম
      সুরকার, সঙ্গীত পরিচালক
      বাংলাদেশ টেলিভিশন
      ও
      বাংলাদেশ বেতার
** গানটি ইতোমধ্যে বাংলাদেশ টেলিভিশনের সঙ্গীতা অনুষ্ঠানে প্রচার হয়েছে। কপিরাইটের কারণে অডিও লিংক দেয়া গেলো না। তার আগে গানের লিরিকগুলো কবিতা হিসেবে পড়ে নেবার অনুরোধ করা হলো।


দৃশ্যপট- চার



দৃশ্যপট- চার/ শেখ জলিল
বেরসিক ক্যামেরাম্যানের ইশারায় সরালে আঁচল
রূপের মুগ্ধতা ছুঁয়েছিলো চোখ
আর হৃদয়টা করছিলো ধুকপুক-
অকাল খরায় শুষে নিলে তার অশান্ত বর্ষণ!
দৃষ্টির আগুনে পোড়াবো তোমাকে বলে
এক ধ্যানে অপলক চেয়েছিলাম অনেকক্ষণ;
পৌরুষদীপ্ত শরীরে বইছিলো যে প্লাবন
সুচতুরা নারী তুমি বুঝে ফেললে তা-
আড়ালে লুকালে অমূল্য সম্পদ
পাহাড় সমান বাঁধে ঢেকে দিলে তাকে।
ভাবনার অন্ধাকারে বিদ্যুৎ চমক
চারদিক ঝিকমিক ক্যামেরা-লাইট!
সম্বিৎ ফিরেই দেখি-
আজকের সকালে আমন্ত্রিত অতিথি আমি
নামকরা চ্যানেলের সুকণ্ঠী উপস্থাপিকা
মুখোমুখি বসে সে জুড়েছে আলাপন!
৩০.০৬.২০০৭


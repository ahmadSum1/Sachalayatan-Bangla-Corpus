আজন্ম রয়েছি জেগে



আজন্ম রয়েছি জেগে/ শেখ জলিল
দশ নং মহাবিপদ সংকেত
বিশ ফুট উচ্চতায় যেখানে উঠছে পানি
গোগ্রাসে ভাসিয়ে নিয়ে যাচ্ছে সবকিছু
সেখানকার প্রস্তুতি আমাদের যৎসামান্যই!
মরবে মানুষ, ডুববে ফসলী জমি
উড়বে টিনের চাল, ভাঙবে গাছের সারি
এতো নিত্যনৈমিত্তিক বাংলাদেশ-
গাঙ্গেয় উপত্যকায় আমাদের স্বপ্নের স্বদেশ!
তবুও জীবন যাচ্ছে বয়ে জীবনের প্রয়োজনে
কিছুই থাকছে না স্থবির-
প্রাত্যহিক জীবনের সবকিছুই চলছে ঠিকঠাক
হাঁচি-কাশি, নাওয়া-খাওয়া কিংবা মলমূত্র ত্যাগ।
প্রচন্ড ঝড়েও গর্ভবতী প্রসব করছে ফুটফুটে শিশু
নর-নারী কেউ কেউ ভবিষ্যত ভ্রুণের আশায়
সঙ্গমেও লিপ্ত হচ্ছে নিরালায় অগোচরে!
এইতো যাপিত জীবন আমাদের সকলের
শোকের আগুন নিভতে না নিভতেই
যেখানে ক্ষুধার আগুন মোচড় দেয় পেটে
মৃত্যুও নগণ্য হয় জীবিতের প্রয়োজনে
নেই কোনো শোকতাপ যেন আর-
আসছে সুনামি, আসছে সিডর
তবু আজন্ম রয়েছি জেগে সকল বাঙালি
নদীমাতৃক বিভুঁইয়ের সব সংগ্রামী জীবন!
১৮.১১.২০০৭


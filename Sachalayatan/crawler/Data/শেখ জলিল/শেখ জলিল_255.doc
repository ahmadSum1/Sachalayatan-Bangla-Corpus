একমাত্র কবিই পারে



ন্যায়ত কবিকে আটকাতে পারে না কেউই
না সংসার, না সমাজ, না রাষ্ট্রের বাউন্ডারি
কোনো কিছুই তোয়াক্কা করে না কবির শব্দ
যা কিছু প্রেমের, যা কিছু শ্বাশ্বত মানবিক
কলমের আঁচড়ে আনবে তুলেই সে দিব্যলোকে
কবির লেখনী যায় না কখনো হিংসা, হানাহানিতে
মানবতার স্বপক্ষে কবির শ্লোগান প্রিয় সঙ্গীতের।
নমস্য সমাজে তোমরা সুবিধাবাদী ধুরন্দর যারা
তুলনা আনতে পারো কবিকে বেশ্যার সাথে
নষ্ট ময়লার সাথে ফেলে দিতে পারো দুর্গন্ধ ভাগাড়ে
কিছুই আসবে না, যাবে না তাতে প্রকৃত কবির
কারণ কপট রাজনীতিকের চেয়ে একজন বেশ্যা
লোকালয়ে কবির অনেক আপন বিশ্বস্ত সুধিজন!
কবিকে কোরো না অবহেলা দুর্দিনে দুঃসময়ের ভিড়ে
একমাত্র কবি পারে বন্ধু হতে অমলিন অনাবিল
রাজনীতি, ধর্মনীতি, সমাজনীতি সকলই বিফল হবে
ধ্বংস হলেও রাষ্ট্রের সীমানা শ্রেণীভেদ রাজ্যপাট
দেখো, প্রকৃত কবির পতাকা উড়বে পতপত করে। 
০৮.০১.২০০৮


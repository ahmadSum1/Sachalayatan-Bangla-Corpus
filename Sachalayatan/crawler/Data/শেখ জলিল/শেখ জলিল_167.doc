বোবার কোনো শত্রু নেই?



বাবা বলেছিলেন- বোবার কোনো শত্রু নেই, মনে রেখো।
বাচাল কৈশোরে তাই হয়েছিলাম নিশ্চুপ, শান্ত, ধীর
বোবা যেমন বলে না কথা, ইঙ্গিতে বোঝায় সব কিছু
আমিও মনের ভাষা বোঝাতে গড়েছি শব্দের মালা
কণ্ঠের গভীরে কষ্ট হবে বলে ধরিনি গানের সুর
জীবনের আদ্যোপান্ত ঘেঁটে লিখেছি লিরিক কতো
এক চিঠিতে টলেছে বালিকার মন- সে অভিজ্ঞতায়
প্রেমেও থেকেছি শেষে ম্রিয়মান, স্বল্পভাষী শুধু
অসির চেয়ে মসির শক্তি বেশি বলে ধরেছি কলম
রাত কিবা দিনে সে কলম চলছে নিয়ত অবিরাম।
নিরলস নিস্তব্ধতার কারণে অনেক সয়েছি অপবাদ
একনিষ্ঠ প্রেমে এসেছে ভাঙন, বিরহ বাতাস বেশুমার
শ্রাবণের ঝড়ো হাওয়ায় উড়িয়ে নিয়েছে সুখ অবশেষে
কাচের মতোন খানখান ভেঙেছে সাজানো প্রেম
বোবাকালা আমি তার হতে চেয়ে হয়েছি দূরের আরো
প্রাণবন্ধু দিয়েছে আঘাত, স্বজন গিয়েছে দূরে সরে
যাপিত জীবনে প্রৌঢ়ে এসে দিনে দিনে আজকাল
বোবা স্বভাবটাই বুঝিবা একমাত্র শত্রু হলো এ আমার!
১১.০৮.২০০৮


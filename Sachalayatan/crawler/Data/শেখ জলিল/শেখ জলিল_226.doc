স্বাধীনতার গান- তিন



১.
স্বাধীনতা বলো কী দেবো তোমার নাম
সুনীল আকাশ, শুভ্র কপোত
নাকি যুদ্ধপাগল যুবকের পকেটে প্রেয়সীর নীল খাম।।
তুমি মায়ের চোখের অশ্রু নাকি বোনের শাড়ীর আঁচল
স্বামীহারা শত বিধবার চোখে মুছে যাওয়া কালো কাঁজল
পিতার উদার বুকটি জুড়ে না হয় ঠিকানা দিলাম।।
তুমি ভাইয়ের বুকের রক্ত নাকি বন্ধুর হাতের মশাল
স্বাধীন স্বদেশ মুক্ত মাটিতে স্মৃতির মিনার সুবিশাল
তোমার অমর নামটি নিয়ে দীপ্ত শপথ নিলাম।।
২.
শিমুলতলী গিয়ে তুমি পানশী নায়ের মাঝি
মায়ের কাছে দিও খবর আমি ভালো আছি।।
একাত্তরে এসেছিলাম বিরানপুরের হাটে
ফিরতে আমি পারিনিতো ফিরেছে নাও ঘাটে
সেই যে যুদ্ধ শুরু হলো কেমনে ফিরে আসি।।
স্বপ্ন যে মা হয়নি সফল এতো বছর ধরে
কেমনে ফিরে আসি বলো তোমার বুকের 'পরে
চিরসঙ্গী মরণ নিয়ে তাইতো জেগে আছি।।


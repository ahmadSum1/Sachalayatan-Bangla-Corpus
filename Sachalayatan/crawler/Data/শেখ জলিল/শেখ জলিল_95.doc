অমরত্ব নয়



অমরত্ব চায় কবি ও কবিতা, তাকে ডাকে পচনশীল মরণ!
ভাঁগাড়ের ময়লার স্তূপ, ড্রেনের আবর্জনা, গলিত মানুষ
দেখেছে পচতে সে প্রতিটা দিন, প্রতিক্ষণ, প্রতিরাত
পচনশীল খাবার দেহে প্রতিনিয়ত দেয় যে পুষ্টি
সেই পুষ্ট শরীর কি হবে অমর অক্ষয় কোনোদিন?
বোঝে জীবজন্তু গাছপালা, বোঝে না কবির মনন শুধু।
কী লেখে কবি? অমরত্বের বাণী, অমিতাভ শব্দাবলী?
বোঝে না মানুষ কোনো, বোঝে কবি একা নিজে
সাদা কাগজের ললাটে যে ছবি এঁকে যেতে চায় কবি
সেও তো ক্ষয়িষ্ণু যুগে যুগে, কালের মরিচীকায়
বোঝে নাতো কবি সময়টা নাশ, শরীরের সর্বনাশ!
ঘরকোণে নিরালায় লেখে কবি, জমে শব্দের ভাণ্ডার
বয়স্ক শরীরে বাড়ে অতিরিক্ত মেদ, রক্তের শর্করাভার
এভাবে বাড়তে বাড়তে হঠাৎ সচল দু'হাত হয় স্থির
বার্ধক্যে পচনে তার ক্ষয়ে যায় স্থিত সাধের শরীর
আসলে মৃত্যুকে শুধু খুঁজে পায় কবি অবশেষে
পায় না শব্দের অমরত্ব ধরাধামে কোনোদিন!
২৫.০৪.২০০৮


বিষ গেরো



দিতে দিতে সব শেষ করলেও অবশেষে
সম্পর্কের দেনা শোধ হয় না কিছুই
কিছু ঋণ থেকে যায় হৃদয়ের কাছে।
গোলাপের পাঁপড়ি এক এক করে খুলে
শেষ অব্দি যদি বলো 'হি লাভস মি নট'
তবুও থেকে যায় কিছু ভালোবাসার টান।
ভালোবাসার ক্ষুধা এমনই বুভুক্ষ কাতর
আস্ত কাঁঠাল গোগ্রাসে পেটে পুরেও
গোঁফে মেখে রাখে তার নাছোড়বান্দা আঁঠা
'দিল্লী কা লাড্ডু' লোকে বারবার খায়!
সম্পর্ক ভাঙলেই যদি ভাবো হয়ে যাবে পর
চাওয়ার কিছুই নেই, নেই দেয়ারও কিছু
তবে তুমি করছো ভুল নিশ্চিত জেনো
যে ভুলের সূতোয় খাবে বারবার টান
বিষ গেরো খুলে যাওয়া নয়তো সহজ
যতোই খুলতে যাবে হবে পোক্ত ততো।
আমার না থেকেও আছো তুমি পাশে আরও
যাওনা অনেক দূরে চলে যতোটুকু পারো!
১২.০৫.২০০৮


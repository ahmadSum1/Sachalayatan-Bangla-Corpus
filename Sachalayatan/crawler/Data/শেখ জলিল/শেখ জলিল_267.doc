দৃশ্যপট- পাঁচ



দৃশ্যপট- পাঁচ/ শেখ জলিল
হায় রে অবুঝ মন-
নয়ন জুড়ায় তার দেখে দু'নয়ন!
চেয়ে থাকি আমি একা অপলক চোখে
চুপিসারে দাঁড়াই আড়ালে আবডালে পাশে
দেখার নেশা যে বেঁধেছে আমাকে আপাদমস্তক
দেখে ফেলে সে, বুঝে ফেলে সে দেখার চালাকি যতো।
সে দেখে আড়াল চোখে, আমি দেখি দু'নয়ন ভরে
গহীন সবুজে ডাকে বসন্ত কোকিল অগণন
সোমত্ত নদীর দুই তীর ভাঙে ছলছল ঢেউ বেশুমার
অনিঃশেষ ভালোলাগা কাঁপায় হৃদয়টাকে অবিরত
ক্ষণিক স্থবির হয় বুকের ধুকপুকানি, চোখে চোখ
আহা কী রূপের মাধুরী বেঁধেছে তার তন্বী-দেহ বাঁক!
এই ছিলো দৃশ্যপট এতোদিন রুকনিন ও আমার
ভেঙেছে মিলনমেলা অকাল ঝড়েই আচম্বিত
আমিও যাই না অফিসে, আসে না সেও কোনোদিন
জনসম্মুখে ফেরাতে সম্বিৎ বলে না তড়িঘড়ি আর
-স্যার, যাবেন কোথাও? ডাকবো লিফট?
২৬.১১.২০০৭


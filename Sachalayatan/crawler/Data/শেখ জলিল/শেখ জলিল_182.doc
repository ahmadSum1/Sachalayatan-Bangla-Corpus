কৃতজ্ঞতা জানাই, সমালোচনা করি



সমালোচনা করায় আমাদের জুড়ি নেই। কিন্তু কৃতজ্ঞতা জানানোর ভাষা আমাদের কি আছে? শুধু কি লিখে জানানো যায় কৃতজ্ঞতার কথা? পশুপাখিদের নির্দিষ্ট সংকেতে বুঝি কৃতজ্ঞতার ভাষা। কিন্তু মানুষ সেতো বহুমুখী। কেউ আনন্দ-উল্লাস করে জানায় সে ভাষা। কেউ হেসে, কেউ কেঁদে, কেউ সরবে আবার কেউবা নীরবে। এই হলো মানুষ যার কৃতজ্ঞতার ভাষা নির্দিষ্ট সংকেতে বোঝা মুশকিল।
সচলের বর্ষপূর্তিতে অনেকেই জানিয়েছেন তাদের মনের কথা। আমি জানাতে চাচ্ছি কৃতজ্ঞতার কথা। করতে চাচ্ছি কিছু সমালোচনা। সত্যি কথা বলতে কি- ইন্টারনেটে লেখালিখি আমাকে দিয়েছে নতুন জীবন। যখন একটানা পাঁচ বছর না লিখে হারাতে বসেছিলাম লেখালিখির চ্যাপ্টার তখনই পেলাম নেটে লেখালিখির সন্ধান। প্রথমে শুরু করি ইন্টারনেট ফোরাম দিয়ে। আর এজন্য যার কাছে প্রথম কৃতজ্ঞ তিনি হলেন আমার এক প্রবাসী বান্ধবী- যার অনুপ্রেরণায় কবিতা লেখায় নতুন করে ফিরে এসেছি। নতুন করে সচল হয়েছে আমার লেখনীর হাত।
ফোরামগুলোতে বাংলা লেখা দিতে হতো ফোটো ইমেজ করে। সেটা ছিলো ২০০৫ সালের প্রথমদিকের কথা। সরাসরি তখনও নেটে বাংলা লিখা যেতো না। জেপিইজি ইমেজ করে কবিতা বা ছোটোগল্প পোস্ট দিতাম ফোরামগুলোতে। আর বাংলা কথার মন্তব্য আসতো ইংরেজি হরফে। এই ছিলো আমার বাংলাভাষাভাষী ফোরামে লেখার কাহিনী। এরকম একটি ফোরাম থেকেই খোঁজ পেলাম সামহোয়্যারইনব্লগের। কৃতজ্ঞ আমি সেই বন্ধুর কাছে যে আমাকে ঐ ব্লগের খোঁজ দিয়েছিলেন। এবার শুরু হলো আমার কাঙ্ক্ষিত ব্লগিং। বাংলা হরফে নিজের লেখা কবিতা, গল্প, ডায়েরী কথন পোস্ট শুরু করলাম ২০০৬ সালের মে মাসে। 
বলছিলাম সেই ব্লগের কথা। সাহিত্যামোদী এক ঝাঁক বন্ধু জুটে গেলো। মন্তব্য পেতে থাকলাম। লেখায় উৎসাহ বাড়তে থাকলো। আমার কীবোর্ড থেকে ঝরতে থাকলো নতুন ছড়া, কবিতা, গল্প, ব্লগকথন। কিন্তু মাঝে মাঝে ব্লগের অস্থিরতা আমাকে পীড়া দিতো। যদিও আমি সেসবে জড়াতাম না নিজেকে- তবুও গালাগালির পরিবেশটা আমার কাছে অসহনীয় হয়ে উঠতো। এর অনেকে ব্লগ ছেড়ে চলে যেতে লাগলো। যদিও আমি সেই ব্লগ একেবারে ছাড়িনি তবে লেখালিখির জন্য ছিমছাম একটা ব্লগ মনে মনে আশা করছিলাম। ঠিক তখনই খোঁজ পেলাম সচলায়তনের। ব্লগে ঢুকে দেখা পেলাম নতুন-পুরাতন অনেক বন্ধুর- যারা সত্যিকারেই ভালো লেখেন। সচলায়তনের পরিচয় 'অনলাইন রাইটার্স কমিউনিটি ফোরাম' নামটাও পছন্দ হলো।
কীভাবে যে সচলের এই তুখোড় লেখক ভার্চুয়াল বন্ধুদের কৃতজ্ঞতা জানাই বা সমালোচনা করি বুঝতে পারছি না। আসলে সে সাধ্য বা সামর্থ আমার কি আছে? তবে কবিমনের বিক্ষিপ্ত ভাবনা বা কল্পনায় যাকে নিয়ে যতোটুকু ভাবি ততোটুকুই লিখবো আজ। কেউ আবার এটাকে সত্যিকারের সার্থক সমালোচনা ভেবে নিয়ে মাইন্ড খাইয়েন না। 
অরূপ: অন্য একটি ব্লগে লেখালিখির সুবাদে অরূপকে আমি একরোখা আর গোঁয়াড় মনে করতাম। তবে সাক্ষাৎ হবার পর সে ধারণা অনেকটা কেটে গেছে। আবার এও ভাবি- এই একরোখা, জেদী, গোঁয়াড় লোকেরাই হঠাৎ করে  মহৎ কিছু করে ফেলেন। যেমন অরূপ করেছেন সচলায়তন। এজন্য তাকে অভিন্দন জানাই। কবিতাপ্রেমী বলে তার লেখায় খুব একটা মন্তব্য করি না। তবে বাবাকে নিয়ে তার একটা লেখা পড়ে চোখ মুছে ছিলাম।
হিমু: লেখালেখিতে যতোই বালিকাপ্রীতি থাকুক বা দেখাক তাকে সবসময় পরিপূর্ণ লেখকই মনে হয়। তার গদ্য অসাধারণ। যদিও তার রহস্য গল্পে আমার মন্তব্য নেই তবে মাঝে মাঝে কবিতার স্ফূরণ মনে দোলা দেয় অনেক। এই মানুষটার মধ্যে সত্যিকারের দেশপ্রেম ফুটে ওঠে যখন নববর্ষে তার কণ্ঠে জাতীয় সঙ্গীত শুনি। প্রবাসী বাঙালিদের এই মনোভাবকে আমি সবসময় স্যালুট জানাই। আর সচলের আসল উদ্যোক্তা হিসেবে তাকে সবার আগে অভিনন্দন।
এস এম মাহবুব মুর্শেদ: ভীষণ কাজপাগল মানুষ মনে হয়েছে- যে নীরবে মহৎ কিছু করে যায়। আইটি জগতের অনেক বড়ো কিছু তার হাতে হবে আশা রাখছি। আর কাজের ফাঁকে তার সঙ্গীতপ্রেম মুগ্ধ করে। নিরিবিলি স্বভাবের এই মানুষটি আমার খুব পছন্দের। 
মুহম্মদ জুবায়ের ও তীরন্দাজ:  চিরতারুণ্যের এই দুটি মানুষের সাথে দেখা না হয়ে আমার অপূরণীয় ক্ষতি হয়ে যাচ্ছে। দেখা হলেই জিজ্ঞেস করতাম- এতো ভালো তারা কেমনে লেখেন? একবার বুকে বুক মেলালে হয়তো কিছুটা আমারও হতো। মুহম্মদ জুবায়ের-এর অসাধারণ গদ্যের পাশাপাশি সমালোচনা ভালো লাগে। আর তীরন্দাজ তো সব্যসাচী লেখক। তার লেখা অনুবাদ, গল্পের পাশাপাশি কবিতাও অসাধারণ। 
সুমন চৌধুরী ও সবুজ বাঘ: দুজনই আমার প্রিয় কবি। সুমন চৌধুরীর কবিতায় নিজস্ব ঘরানা, অপ্রচলিত শব্দের সার্থক ব্যবহার ও নিজস্ব ছন্দ অসাধারণ। আর সবুজ বাঘ(আবু মুস্তাফিজ)-এর কথা কী বলবো? আঞ্চলিক ভাষার নিজস্ব রীতির কবিতা খুবই পছন্দের। নব্বই-এর শেষের ও শূন্য দশকের কবিদের নিজস্ব ভাষা নির্মাণের পূর্ণ বৈশিষ্ট এই দুজনের মধ্যে। সুমন চৌধুরীকে অনুরোধ করবো অপ্রচলিত শব্দের সার্থক ব্যবহারের পাশাপাশি কবিতার মূল সুর এবং গল্পের দিকে খেয়াল রাখতে। 
হাসান মোরশেদ, আনোয়ার সাদাত শিমুল, নজমুল আলবাব ও নিঘাত তিথি: সচলায়তনের সবচেয়ে শক্তিশালী গদ্যলেখক। অল্প কথায় কিভাবে মনকাড়া গদ্য লেখা যায় এদের কাছে শেখা যায়। এদের মধ্যে আবার শিমুলের যে কোনো লেখার উপর  পর্যবেণ ও সমালোচনা অতুলনীয়। হাসান মোরশেদের কবিতায় দেখা যাই দুঃখের আরেক নাম আবুল হাসানের। দৃঢ়মনের আড়ালে এতো দুঃখবোধ, মানুষের প্রতি মমত্ব কিভাবে পুষে রাখেন হাসান? নজমুল আলবাবের কবিতা দিয়ে পরিচিত হলেও সচলে গদ্য দিয়ে তাকে পরিপূর্ণভাবে চিনেছি। অসম্ভব ভালোলেখেন এই ক’জন লেখক।
ফকির ইলিয়াস, মাহবুব লীলেন ও মুজিব মেহদী: তুখোড় কবি। স্ব স্ব ক্ষেত্রে প্রতিষ্ঠিত। কবিতার পাশাপাশি ফকির ইলিয়াসের প্রবন্ধ আর মাহবুব লীলেনের গদ্য অসাধারণ। ইদানিং মুজিব মেহদীর কবিতার পোস্ট কম পাচ্ছি। তবে তার অনুদিত জেনগল্প পাঠে বেশ আনন্দ দিচ্ছে। এদের মধ্যে মাহবুব লীলেনকে আমার মনে হয় সবচেয়ে স্পিডি। একটানা গদ্য, পদ্য লেখায় তার তুলনা নেই।
ধুসর গোধুলি ও অছ্যুৎ বলাই: দুজনই আমার প্রিয় ব্লগার। বেশ ভালো গদ্য লেখেন এরা। সচলকে সচল রাখতে ধুসর গোধুলির তুলনা নাই। মাঝে মাঝে লেখায় তার কষ্টটাও টের পাই মনে। ধুসর গোধুলি না থাকলে সচল আমার কাছে অচল মনে হয়। অছ্যুৎ বলাইয়ের লেখা আগের মতো পাই না বলে আফসোস লাগে। সর্বোচ্চ মন্তব্যকারী সেই 'চোর' যে কোথায় হারিয়ে গেলো মানতে পারছি না।
বিবাগিনী ও সুলতানা পারভীন শিমুল: তুখোড় গদ্যলেখক। এদের গদ্য সবসয়ই আমাকে টানে। ইদানিং বিবাগিনীর লেখা পাচ্ছি না বলে খারাপ লাগে।
কনফুসিয়াস ও সংসারে এক সন্ন্যাসী: অসাধারণ গদ্য লেখক। কনফুসিয়াসের কবিতা ও সংসারে এক সন্ন্যাসীর ছড়াও অসম্ভব ভালো। 
ফারুক ওয়াসিফ ও বিপ্লব রহমান: দুজনই খুব ভালো লেখেন। সাংবাদিকদের মধ্যে ফারুক ওয়াসিফকে আমার অসাধারণ মনে হয়। সাংবাদিকতার পাশাপাশি তার হাতে সাহিত্যের মহৎ কোনো কীর্তিও উঠে আসবে বলে আমার বিশ্বাস। আর বিপ্লব রহমানের লাশকাটা ঘর এখনও মনে দাগ কাটে।
শমিত, শ্যাজা, অভিজিৎ, জ্বিনের বাদশা, আরিফ জেবতিক, আহমেদুর রশীদ, অমিত আহমেদ, মাশা, শাহীন হাসান, মৃন্ময় আহমেদ, থার্ড আই, দ্রোহী. প্রকৃতি প্রেমিক, ধ্রুব হাসান, ইশতিয়াক রউফ, মুশফিকা মুমু, সৈয়দ আকতারুজ্জামান, মৃদুল আহমেদ, আকতার আহমেদ, সবজান্তা, খেকশিয়াল, রায়হান আবীর, জুলিয়ান সিদ্দিকী সহ অনেকের নামই মনে আসছে। লিখারও ইচ্ছে ছিলো। কিন্তু শর্করা অসহিষ্ণুতার কারণে কীবোর্ডে বেশিক্ষণ থাকা আমার শরীর পারমিট করছে না বলে ক্ষমা চাচ্ছি। আর ইচ্ছে করেই বিখ্যাত সচল লুৎফর রহমান রিটন ও মাসুদা ভাট্টিকে এ আলোচনায় আনিনি। তাঁদের কথা বলার সাহস আমার কি আছে?
ভালো থাকুন, সবাই সুস্থ থাকুন। সচলায়তনে লেখালিখি দীর্ঘজীবি হোক।
০৫.০৭.২০০৮


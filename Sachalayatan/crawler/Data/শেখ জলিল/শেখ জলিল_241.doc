স্বাধীনতার গান- এক



স্বাধীনতার এ মাসে আমি কিছু গান পোস্ট করবো। যে গানগুলো ইতিপূর্বে বৃহত্তর ময়মনসিংহ অঞ্চলে বিজয় দিবস কিংবা স্বাধীনতা দিবসে বিভিন্ন অনুষ্ঠানে গাওয়া হয়েছে বা এখনও গাওয়া হচ্ছে। যদিও বর্তমানে সেসব সুর আমার সংগ্রহে নেই, তথাপি নতুন করে সুর করাতে গিয়ে সচলায়তনে পোস্টের লোভ সামলাতে পারলাম না। আর নেটে সংরক্ষণের একটা অনুভব তো আছেই। পাঠকগণ আশা করি বিব্রত হবেন না। কারণ আমার বিশ্বাস- ভালো কবিতা যেমন সুললিত গান হতে পারে তেমনি ভালো গানও উৎকৃষ্ট কবিতা হতে পারে। অবশ্য সে বিচারের ভার পাঠকের, অবশ্যই আমার নয়..
১.
স্বাধীনতার স্বপ্নগাথা নয়তো হারাবার
শৃঙ্খল আর বন্ধন-বাধা আর নয় জনতার।।
রক্তস্রোতে যে দীপ্ত মশাল জ্বেলে গেছে শহীদেরা
আঁধার রাতে সে আলোর শিখা হয়নিকো আজো হারা
পতাকার বুকে আজো ঐ দেখো সূর্য স্বাধীনতার।।
যুদ্ধ হবে সে রুদ্ধ দ্বারে আজো বাধা দেয় যারা
মুক্ত স্বদেশ গড়ে নিতে হবে ভেঙে তাদের কারা
উদয়ের পথে আজো ঐ শোনো কণ্ঠ মানবতার।।
২.
দাদুর মুখের রূপকথা নয়, নয় আরব্য উপন্যাস
ভাইয়ের মায়ের মুখে শোনা বিজয় ইতিহাস
আর এই আমাদের স্বাধীনতার বেদনার উচ্ছাস।
ডানপিটে সেই দুষ্টু ছেলে সারা গ্রামটি ঘুরে
সবার দুঃখ আপন করে ফিরতো নিজের ঘরে
বাবা-মাকে ফাঁকি দিয়ে যুদ্ধে গিয়ে শেষে
মুক্ত স্বদেশ দেখার আগেই ছাড়লো শেষ-নিঃশ্বাস।
আমরা সবাই মুক্ত স্বাধীন এতো বছর ধরে
তেমন ছেলে কোথায় বলো দেশটি সোনার করে
তিরিশ লক্ষ তাজা প্রাণের রক্ত ঢেলে দিয়েও
হৃদয় জুড়ে আজো কেন ব্যথার দীর্ঘশ্বাস!।


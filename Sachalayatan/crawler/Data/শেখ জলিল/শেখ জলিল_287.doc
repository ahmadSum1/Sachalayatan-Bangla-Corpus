পুরানো, বেশ পুরাতন কবিতা



দিনান্তের নারী/ শেখ জলিল
নিশ্চল দিনান্তে এক নারী
কী এক তীক্ষ্ন আলোর ফলায় বিদীর্ণ করে বুক!
আপাদমস্তক এক রক্তাক্ত ব্যানার তুলে
প্রদীপ্ত পশ্চিমাকাশ যেন স্বাগত জানায়-
আয় আয় হরিৎ পাখির বিনম্র পালক
আয় আয় রক্তে ভেজা উঞ্চ-তীব্র হাত
এ দেহের ভাঁজে ভাঁজে প্রথাসিদ্ধ ওম নিবি
এ সুরের লয়ে লয়ে এক ধ্যানঋদ্ধ ঢেউ নিবি!
নিশ্চল দিনান্তে এক নারী
পাল তোলা নাও তার থৈ থৈ বুকের নদীতে দোল খায়
মাধবী জ্যোৎস্নার লাজনম্র ঢেউ চোখের দৃষ্টিতে খেলা করে
চাঁদের ছায়ায় রাতকে গচ্ছিত রেখে
অসাড় দিনান্তে বেজে ওঠে বেদনার ললিত ক্যাসেট।
কূলের সুউচ্চ টিলায় আরেকবার আছড়ে পড়ে ঢেউ-
আয় আয় হরিৎ পাখির বিনম্র পালক
আয় আয় স্বপ্ন-ধ্যান প্রদীপ্ত পৌরুষ
এ বুকের ঢেউয়ে ঢেউয়ে যূথবদ্ধ লয় নিবি
আয় সুঠাম দু’হাত আয়
আয় একটিবার আয়রে আয়!
প্রকাশ: দৈনিক ইত্তেফাক, শ্রাবণ ২৮, ১৩৯৩


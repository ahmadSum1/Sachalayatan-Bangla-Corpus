শব্দকাহন



কলমের ডগায় আসছে কতো ঘাসগুল্মলতাপাতা
আগাছায় যাচ্ছে ভরে লেখার খসড়াগুলো
কবি তার জানে না কিছুই, মানে না নিয়মরীতি
যেন লিখতে পারলে সব শেষ হবে সৃষ্টির বেদনা!
আমরা যা বলি সব কথার কি থাকে মানে
আমরা যা শুনি সব শব্দ কি শ্রুতিমধুর?
বলায় শোনায় তবু যানজট এই শব্দ কোলাহলে
শব্দই বাঁচায় এ যান্ত্রিক জটিল জীবন এসে শেষে।
যাপিত জীবনে কবি যতো কথা শোনে চারদিকে
ঘরকন্যার কোঠরে যতো ধ্বনি তার ঠোঁটে বাজে
ছন্দে বর্ণে শব্দে সবকিছুর করে সে অনুবাদ
আসলে কবির কলম থামে না কোনো দ্বিধার দেয়ালে।
এভাবে লিখতে লিখতে লিখতে শেষে একদিন
সুসবুজ ঘাস হয়ে ওঠে মহীরুহ কোনো ভুঁয়ে
গুল্ম লতাপাতায় হঠাৎ ফোটে সুসিক্ত গোলাপ  ফুল
সে ফুলের ঘ্রাণ নেয় মানুষ, বিমুগ্ধ কবিতার প্রেমী।
আদ্যপে পাঠককুল কবিতার ভক্ত, কবির নয় কখনো
শব্দের অনুবাদ চায় মানুষ, চায় না শব্দকরকে কোনোদিন!
০২.০৫.২০০৮


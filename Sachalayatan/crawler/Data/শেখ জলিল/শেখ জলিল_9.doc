দাঁড়াবো দুয়ারে তোমার



প্রস্ফুটিত ফুলের মতোন কথারও বিভিন্ন রং আছে
কখনও গোলাপী, কখনও জবাকুসুম, কখনও হাসনাহেনা
নিখাদ ভালোবাসায় ফুটে থাকে ফুল হৃদয়ের আঙিনায়
ফুরফুরে মৌ সহসা খুলে দেয় মনের জানালা।
চুপিচুপি এসে যেদিন হঠাৎ বললে- ভালোবাসি তোমায়
বুকের বাগান ভরে গেলো সুবাসিত ফুলে ফুলে
সুনীল আকাশ মেলে দিলো উদার দিগন্ত
আরেকটি বিকেলের অপেক্ষায় দাঁড়িয়ে রইলো
ধূপছায়া অহংকার আমার সময়।
ভালোবেসে একদিন আমাকে উদ্যমী করেছিলে
উদ্দাম ডানায় উড়ে উড়ে তাই আজো ঘুরে ফিরি
আকাশকে ভেঙে করি বারবার চুরমার
ফেরারী পথিক হয়ে যাই পৃথিবীর পথে পথে।
ঘুমপরী তুমি আমার নির্ঘুম এই চোখে
আরও একটিবার পাশে এসে বলো
নিষ্পাপ ফুলের মতো সেইসব প্রিয় কথা
নির্ভীক প্রেমিক হয়ে দাঁড়াবো আবার দুয়ারে তোমার।
শেখ জলিল                                ১৫.১১.২০১১


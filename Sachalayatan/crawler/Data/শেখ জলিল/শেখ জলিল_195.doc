সহ্যের অতীত কিছু



এক এক করে সব সয়ে যায় ঘোরলাগা দিনে
সহ্যের অতীত থাকে না কিছুই কোনোকালে
দুঃখের বসত পাল্টায় গলির মোড়ে এসে
ঠিকঠাক সাজিয়ে নেয় তৈজসপত্র, আসবাব, বাড়ি
নতুন ঠিকানা খোঁজে পোড়খাওয়া মাটির হৃদয়
যে দেনায় কেটেছে অতীত দিনলিপিভার
মৌসুমী প্রণয়ে শোধ হয় তার সকল বিষয়।
একদা দুঃখেরা প্রশ্ন করেছিলো- তুমি কি জনমদুঃখী?
মানুষের দেয়া সব দুঃখগুলো তার কাছে জমা রেখে
শেষে পালিয়েছিলাম বাউলের নৈকট্য সন্ধানে
অচিন বনের পাশে দেখেছিলো ময়ূর আমাকে
পাখিসুখ ভেবে তার সাথে ঘুরেছিলাম সমস্ত বন
অক্লান্ত ভ্রমণ শেষে নম্র শরীরে পেখম মেলে
সহসাই দূর করেছিলো আমার চোখের ক্লান্তি।
মানুষের অসহ্য থাকে না কিছু, থাকে নাকো রেশ
অচেনা নতুন পরিবেশে সে মানিয়ে চলে বেশ
বিশ্বচরাচরে যা কিছু বেঢপ তাতেই সুন্দর হাসে
পরিবর্তনের ছোঁয়া পেয়ে মন নতুনকে ভালোবাসে।
১১.০৬.২০০৮


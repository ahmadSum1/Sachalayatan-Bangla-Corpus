মায়ামৃগের সন্ধানে



মায়ামৃগের সন্ধানে একদিন অভয়ারণ্যে গিয়েছিলাম
এক হাতে ছিলো উদ্যত ধনুক অন্য হাতে তীর
পাকা শিকারীর বেশে ঘুরেফিরে সারা বন
অবশেষে যখন কংসের তীরে পৌঁছলাম
সন্ধ্যার আবির রাঙালো আকাশ, নদীজলে ক্লান্ত ঢেউ
আরেকটি দিবসের অপেক্ষায় রইলো উদ্ভ্রান্ত মন
আমার দুচোখে স্মৃতি দগ্ধময় রাত্রির প্রহর।
তুমি বলেছিলে- এই হাতে সূর্যোদয় হবে একদিন 
দিনের আলোয় দেখাবে ভালোবাসার যাতো পথ
ভোরের বাতাসে আযানের ধ্বনির মতোন
ভেসে আসবে তোমার কণ্ঠসৃত সুরবাণী
ফাগুনের বাগানগুলো উঠবে ভরে ফুলে ফুলে
মদিরা হাওয়া পৌঁছে যাবে নাসিকার রন্ধ্রে 
সেইদিন তুমি হবে আমার, তোমার আমি।
কংসের জল পূর্ণতার ঢেউ ছুঁয়ে আছে দেহ-মন
মাতাল রাতের কথা ভুলিনি এখনো
ভুলিনি সে মুগ্ধতার গান- বসন্ত বাতাসে সই..
পড়ন্ত বিকেলের কার্ণিশ এখনো সূর্যের রং মাখে
অশ্বত্থ ছায়ায় বাড়ে নিশিজাগা পাখির দাপট
বিরহী হৃদয় ডানা মেলে অবাধ্য পাখায়
তোমার শূন্যতা ভরে নিতে আশার জমিনে
ছুটে যায় আজো বিরানপুরে, অ-নে-ক দূরে।
শেখ জলিল                        ০৭.০৪.২০১১


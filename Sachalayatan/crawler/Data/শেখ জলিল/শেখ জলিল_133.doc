ঘুড্ডি-লাটাই



আজ ওর দুঃখের দিন। দুঃখের ভাগাড়ে বসে থাকতে থাকতে কোনো দুঃখের গন্ধ ওর নাকে পৌঁছতে পারেনি কখনও। কিন্তু আজ খানিক পরপর লম্বা লম্বা দমে বুকের গভীর পর্যন্ত পৌঁছে যাচ্ছে তা। দমের ফাঁকে ফাঁকে ফোঁপ-ফোঁপ শব্দে নাক-মুখ থেকে বেরিয়ে আসছে আর্দ্র হাওয়া। আর তাতেই ভারাক্রান্ত হচ্ছে চারদিকের বাতাস। মানে ও কাঁদছে।
বারান্দায় চিৎ হয়ে পড়ে থাকা হাড্ডিসার স্ত্রীলোকটিকে ঘিরে ধরেছে ক'টি মেয়ে মানুষ। তাদের সবাইকে ও চেনে। সবাই এ বস্তিরই বাসিন্দা। শুয়ে থাকা স্ত্রীলোকটির বুক বরাবর বসেছে যে জন সে হচ্ছে খেদির মা। হাঁটার সময় দু'ঠ্যাং ফাঁক করে খুঁড়িয়ে খুঁড়িয়ে চলে। মাথার খুব কাছে বসা জন টেপির দাদী। কানা চোখ থেকে ক্রমাগত জল পড়ছে তো পড়ছেই। তাকে দেখলেই রূপকথার ডাইনী বুড়ির কথা মানে হয় তার। একটু পরেই যেন সে রাক্ষুসীর রূপ ধরবে। দু'পায়ের দু'পাশে বসে ছমিরন-কমিরন দু'বোন সুর করে কোরআন শরীফ পড়ছে। পাশে জ্বালানো আগরবাতির ধোঁয়াগুলো যেন ধীরে ধীরে স্বর্গের উদ্দেশ্যে মিলিয়ে যাচ্ছে।
সামনের বারান্দায় বসে থাকা জনকে অচেনা রহস্যময় মনে হচ্ছে তার কাছে। দু'ঠাং সটান মেলে দিয়ে আরাম করে পান চিবাচ্ছে সে। ডানহাত দিয়ে পানের ডালায় কী যেন হাতরাচ্ছে আর বামহাতে চুলকাচ্ছে উরুর মাংসল অংশ। চুলকাতে চুলকাতে হাঁটুর অনেক উপরে কাপড় উঠে গেছে তার। ও রকম ফর্সা উরু সে একবারই দেখেছিলো। ওর বয়স তখন ছয় কী সাত।
বস্তির ও মাথায় রহিমুদ্দির এক খুবসুরত মেয়ে ছিলো। স্কুলে যেতো সে। কেলাস সিক্স না কোন্ কেলাসে জানি পড়তো! লোকের মুখে শুনতো ও। প্রতিদিন সন্ধ্যাবেলায় গলায় চেন, লম্বা চুলওয়ালা এক যুবককে ও বাড়ির সামনের দোকানের কাছে দাঁড়িয়ে থাকতে দেখতো সে। দেখলেই যুবকটি কাছে ডাকতো তাকে। আর জিজ্ঞেস করতো রহিমুদ্দির খুবসুরত মেয়ের কথা। এক টাকার বিনিময়ে  যুবকটির কাছ থেকে একবার একটা  চিঠি এনে দিয়েছিলো সেই মেয়েটিকে। একটু পরেই হঠাৎ বৃষ্টি নেমেছিলো সেদিন। ও বসেছিলো মেয়েটির বারান্দার এক কোণায়। ক্রমাগত ঠাণ্ডা হাওয়ায় কুঁকড়ে যাচ্ছিলো ও। 
ওদিকে চৌকির উপর শুয়ে বিশ্রী ভাষার চিঠি পড়ছিলো রহিমুদ্দির খুবসুরত মেয়ে। বারবার ওপাশ ওপাশ করায় পরনের ছায়া মেয়েটির দু'টি উরু ঢেকে রাখতে পারছিলো না আর। ধীরে ধীরে বের হয়ে আসছিলো উরুর ফর্সা অংশ। প্রথমাবারের মতো সাদা উরু সেবারই দেখেছিলো সে। একটু পরে মেয়েটি কেন জানি তাকে খুব আদর করেছিলো। কোলে তুলে নিয়ে বুকে করে শুয়ে থেকেছিলো অনেকণ। মাঝে মাঝে দু'হাতে ওর মুখ নরম বুকে চেপে ধরায় অনেকখানি শীত কেটে গিয়েছিলো সেদিন।
আজ রতনের দাদী মারা গেছে। ভোরে ঘুম থেকে উঠেই কাঁদছে ও। দশ-এগার বছরের বালকের গলার মতোন তার স্বর ভেসে আসছে। প্রকৃতপক্ষে ওর বয়স পনের। বাড়ন্তের শেকড় অনেকখানি পুষ্টিহীন বলেই এমন অবস্থা। কিছুদিন আগে ওর বাপ যখন তৃতীয় বিয়ে করলো তখন সে বাড়ি ছেড়েছিলো। সারাদিন খুব করে কেঁদে রাতে গিয়েছিলো এক খাবার হোটেলে কাজ করতে। রাত শেষে ভোরেই ওর উপর পড়লো থালা-বাসন মাজার ভার। হাত ফসকে একটা প্লেট ভাঙ্গার অপরাধে ম্যানেজারের চড় খেয়ে রতন সেদিন চরকির মতো ঘুরেছিলো সে।
সেই থেকে রতন ওর দাদীর কাছেই থাকতো। দাদী তাকে রেঁধে খাওয়াতো। লাঠি ভর ক'রে দাদী সাহেবদের বাড়ি বাড়ি ভিক্ষা করতো। আর রতন মেডিকেল হোস্টেলের ছাত্রদের এটা সেটা ক'রে পেতো দু'এক টাকা। দু'জনের সংসারে তারা টানাটনির দুঃখ নিয়েই সুখী ছিলো। রতনের বাবা আর খোঁজ নেয়না তেমন। বাপ থেকেও যেন নেই রতনের।
অনেকদিন পর রতন তার মা মারা যাবার ব্যাপারটা পাড়া পড়শির মুখে শুনেছে। তার বাপের দ্বিতীয় বউ নাকি খুব খাচ্চর প্রকৃতির মেয়ে ছিলো। লোকেরা বলতো সে নাকি তার বাপকে হাঙ্গা করেছিলো। সেই দুঃখে তার নিজের মা ইঁদুর মারা ওষুধ খেয়ে মরে গিয়েছিলো। ওদিকে ক'মাস যেতে না যেতেই এক ড্রাইভারের সাথে পালিয়ে গিয়েছিলো তার নতুন মা। এ কথা খেদির মার মুখে শুনেছিলো রতন। কিন্তু এসব কথা তার বাবা কিংবা দাদীর কাছ থেকে কোনোদিনই শোনেনি সে।
মরদেহ সৎকার করতে দুপুর গড়িয়ে গেলো। ভাগ্যিস্ বুড়ির কিছু গয়নাগাটি ছিলো! সেটা বন্দক রেখেই কাফনের কাপড় এনেছিলো বস্তিবাসীরা। এ ব্যাপারে রতনের বাপের কিছু বলার ছিলো না। একটা বোঝা যেন নেমে গেলো তার। অবশ্য তার দ্বিতীয় বোঝা রতনকে নিয়ে ভাবনা অনেক আগেই ছেড়ে দিয়েছে সে।
সারাদিন কিছুই পেটে পড়েনি রতনের। দু-দু'বার সৎ-মার মুখোমুখি হয়েছে সে। প্রতিবারই মুখ ফিরিয়ে নিয়েছে সে। অনেকক্ষণ বারান্দায় বসে রইলো রতন। দক্ষিণ কোণের আম গাছটায় একটা দাঁড়কাক ক্রমাগত ডেকে যাচ্ছে। শীতের শুরুতে কিছুটা ঠাণ্ডা হাওয়া দিচ্ছে পাতায় পাতায়। হাই তুলে পশ্চিমের আকাশে তাকাতেই ওর নজরে এলো লাল-নীল একঝাঁক ঘুড্ডি। গোত্তা মেরে কোনোটা নিচে নামছে আবার উপরে উঠছে কোনোটা। হঠাৎ ওর চোখে যেন বিদ্যুৎখেলে গেলো।
ঘরের ভেতর ঢুকে তক্তার উপর থেকে সূতা পেঁচানো লাটাই বের করে আনলো সে। অনেকদিন হাত পড়েনি ওটাতে। দাদীর অসুখ থাকায় রতন তাকে নিয়ে ব্যস্ত ছিলো এতোদিন। সূতাটাতে অনেক ময়লা জমে গেছে। তবু হাল ছাড়লো না সে। রহিমুদ্দির দোকান থেকে এক টাকায় একটা ঘুড্ডি কিনলো। তাদের বস্তির পাশেই আছে দেয়ালঘেরা একটি খালি জমি। দেয়াল টপকে জমিটার ভেতরে চলে গেলো সে। ওখানটাতেই মাঠের ধারে দাঁড়িয়ে ঘুড্ডি ওড়ায় বস্তির ছোট্ট ছোট্ট ছেলেরা। টুপ করে এক জায়গায় দাঁড়িয়ে সাধের ঘুড্ডি উড়িয়ে দিলো হাওয়ায়। গোত্তা মেরে মেরে উপরে উঠতে লাগলো ঘুড্ডি। ধীরে ধীরে সূতা ছাড়তে লাগলো রতন। 
এক সময় ওর ঘুড্ডি যেন দূর আকাশে ঠাঁয় দাঁড়িয়ে রইলো। এমন সময় মনে হলো দাদীর কবরের পাশে ঠাঁয় দাঁড়িয়ে থাকা তার নিজের কথা। ঘুড্ডিও কী তাহলে মানুষের দুঃখে থামে? আবার গোত্তা মেরে জানিয়ে দেয়- না ওসব মিথ্যে মায়া! এবার চরকির মতো ঘুরতে লাগলো ঘুড্ডি। রতনের এসময় মনে হলো হোটেলে ম্যানেজারের চড় খেয়ে চরকির মতো ঘোরার কথা। আর একটা গোত্তা খেলো ঘুড্ডি। পট করে ছিঁড়ে গেলো সূতা। দীর্ঘদিন ঘরে পড়ে থাকায় কোনো জায়গায় হয়তো পচন ধরেছিলো সূতায়।
হাতের লাটাই ফেলে এক লাফে দেয়াল টপকালো রতন। পড়ার সময় পায়ের তলায় কীসে যেন একটু চোট খেলো বোধ হয়। সেদিকে খেয়াল না করেই ঊর্ধ্বশ্বাসে দৌড়াতে লাগলো রাস্তার ওপাশে যেদিকে ঘুড্ডি ছুটছে। এদিকে লম্বা লম্বা ছিপ, বাঁশ, ডাল নিয়ে জড়ো হয়েছে একদল ছেলে। সূতা ছিঁড়ে উড়ে আসা ঘুড্ডির আশায়। একটু পরেই হয়তো রতনের ঘুড্ডিটা ছিন্নভিন্ন হয়ে যাবে কিংবা ধরবে কেউ। এদিকে রতন ছুটছে তো ছুটছেই। ওর হাতে ডাল, ছিপ, বাঁশ কিছুই নেই।  যুদ্ধক্ষেত্রে ও-ই একমাত্র অস্ত্রহীন, সঙ্গীহীন- যে না পাবে ঘুড্ডি, না পাবে লাটাই!
০৯.১১.১৯৮৬


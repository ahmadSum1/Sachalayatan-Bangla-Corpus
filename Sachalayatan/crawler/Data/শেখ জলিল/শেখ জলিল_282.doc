সে আমার প্রাণের দোসর



যৌবন ফুরায়ে যায়- উচাটন করে এই মন
করবে না সে কী দেখা আর করেছে মরণ পণ?
যদিবা নদীর জলে ভাসাই পানশী কোনো নাও
সেই তোলে ঢেউ-ঝড়, পালেতে লাগায় উল্টা বাও।
এমন অধম মাঝি- মাঝ দরিয়ায় খুঁজি ঘাট
দূর গাঁয়ে বসে সে যে সাজায় চান্দের ধারাপাত।
বনে ও বাদাড়ে খুঁজি, হাতড়ে বেড়াই লোকালয়
দিব্য-আলোকে লুকায় কতো চেনা বিষয় আশয়!
আকাশে বাতাসে ধ্বনি তার শোনে আমার শ্রবণ
চক্ষু মুদিয়া তারে দেখি, ভাঙে ঘুমের স্বপন।
হৃদয়ে উতলা ঢেউ, যায় বেলা আসে অসময়
জ্বলন্ত সূর্যের আলো দেখে দৃষ্টিতে ধরেছে ক্ষয়।
যার সাথে হয় ছাড়াছাড়ি তার সাথে বাঁধি ডোর
আপনা ভুলিয়া ভাবি সে আমার প্রাণের দোসর!
১২.১০.২০০৭


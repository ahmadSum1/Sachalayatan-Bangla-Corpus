গান শুনুন, গান- ৩



এবার পুরো গানের লিংক দিলাম। জনগণের দাবী অনেকদিনের। খেপে আছে বস্তিবাসী লীলেন( অরূপের ভাষায়)। তার কথা- জলিল ভাই গান পোস্ট দেয়, কিন্তু শোনা যায় না। এবার হয়তো শুনতে পাবেন তিনি।  পুরনো গান- এক অখ্যাত শিল্পীর কণ্ঠে গাওয়া। শিল্পী মাসুদ খান মজলিস-এর প্রথম ও শেষ ক্যাসেট থেকে নেয়া। গানটি আমারই লেখা। কোনো এক বৃষ্টিভেজা দিনে লেখা হয়েছিলো। ব্লগের কবি নজমুল আলবাব'র ভাষায় সেই বয়সে লেখা গান। গানটি রেকডিং হয়েছিলো ১৯৯৩ সালে, ক্যাসেটে বের হয়েছিলো ১৯৯৫ সালে। পৃথিবী গোল বলেই হয়তো দীর্ঘ ১৫ বছর পর আবার দেখা হলো মাসুদ খান মজলিসের সাথে। ধানমণ্ডি লেকের পাড়ে মর্নিং ওয়াক করতে করতে অনেক কথা তার সাথে। উনি এখন আর গান করেন না, আগের মতো পুরোপুরি ব্যবসা নিয়েই আছেন। তবে তার এক মেয়ে সিনথিয়া গান করে রেডিও-টিভিতে, আরেক মেয়ে আছে একতার ব্যান্ডে।
গানটি পুরনো ধাচের হলেও আমার বউয়ের প্রিয় গান এটি। বৃষ্টিভেজা দিনের রোমান্টিকতায় ভরা গান শুনে মাঝে মাঝে বউ বলে ওঠে- সেই বৃষ্টিভেজা দিনে আসলেই কিছু ঘটেছিলো কিনা? আমি বলি- সবই কবির কল্পনা! গানটির আরও একটি বৈশিষ্ট হলো সাতমাত্রার তেওড়া তালে সুর করা। ইদানিং সাত মাত্রার তালে সাধারণত কেউ গায় না। ধন্যবাদ গানটির সুরকার বদরুল আলম বকুল ভাইকে। শুনুন তাহলে এই গানটি- এক দুই তিন, এক দুই এক দুই...
বৃষ্টিভেজা মাতাল হাওয়ার 
বৃষ্টিভেজা মাতাল হাওয়ার ভরা শাওন দিনে
তুমি আমি একলা ঘরে মনটা কী আর মানে!।
লজ্জা কী গো এসোনা কাছে এমন মধুর দিনে
চোখে চোখে হোকনা কথা প্রেমের নতুন গানে
তুমি আমি একলা ঘরে মনটা কী আর মানে!।
ইচ্ছেগুলো মেলুক পাখা মাতাল হাওয়ার সনে
অনুভবে মিলবো দুজন উছল মনের টানে
তুমি আমি একলা ঘরে মনটা কী আর মানে!।
কথা: শেখ জলিল
সুর: বদরুল আলম বকুল
শিল্পী: মাসুদ খান মজলিস


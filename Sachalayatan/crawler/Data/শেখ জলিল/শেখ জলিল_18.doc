স্বপ্নগুলো আকাশছোঁয়া 



স্বপ্নগুলো আকাশছোঁয়া মেঘের ভিড়ে লুকায় কেন?
উড়ছে ধুলো, উড়ছে তুলো দূর দিগন্তে বাষ্প যেন
শৈশবেরই উঠোন থেকে কৈশোরেরই মেঠোপথে
গোত্তা-খাওয়া উড়ান ঘুড়ি জীবনযাপন উল্টোরথে
ভুলছে স্বনন, ভাঙছে মনন ঝর্ণা-পায়ের বহতা স্রোত
লক্ষ্যভেদী চলার আবেগ গড়তে অমোঘ সুখের তাবৎ।
লক্ষ্য যেন দূর আলেয়া আঁধার কালো বনের ধারে
পেয়ে তারে মুক্তাবাসে খুঁজি শুধুই কারাগারে
এই আসে যায় চোখের নাগাল বজ্র-আঁটা ফস্কা গেরো
রাখাল হাতের অবাধ্য এক দূরন্ত সেই বাছুর এঁড়ো
দেয় ইশারা মায়ামৃগের ডাগর কালো মুগ্ধ নয়ন
দিন বাড়ি যায় ঘুমের ঘোরে দূর প্রবাসে দেখে স্বপন।
শেখ জলিল                                  ০১.০৪.২০১১


বুক না পিঠ



বুকের উল্টোপিঠে পিঠ, পিঠের উল্টোপিঠে বুক
যে কোনোটাই দেখাতে পারো তুমি এ ক্ষণে
তবু বন্ধু তুমি শৈশব, কৈশোর, যৌবন কিংবা প্রৌঢ়ে
বার্ধক্যে ক্ষয়ে যায় যদি জীবনীশক্তি দিন দিন
কপালে পড়ে বলিরেখা, চোখের জ্যোতি যায় কমে
তবু বন্ধু তুমি আশৈশব, আজীবন, আমরণ!
শৈশবে পুতুলখেলা, মার্বেল, ডাংগুলি, বউচি
কৈশোরে খালবিল, মাছধরা, নদীতে সাঁতার
সুউচ্চ গাছের ডালে আম, জাম, পেয়ারা খাওয়া দিন
যৌবনে সংগ্রাম- একসাথে রুটি ভাগ করে খাওয়া ক্ষণ
কিছুই ভুলবো না আমি এবেলায় এসে।
জীবন ফুরিয়ে গেলে জেগে থাকে স্মৃতি
বন্ধু হারিয়ে গেলে বেঁচে থাকে প্রীতি
আমার স্মৃতি-প্রীতি দু'টোই তোমার বন্ধু
বলো তুমি দেখাবে বুক না পিঠ?
০২.০৬.২০০৬


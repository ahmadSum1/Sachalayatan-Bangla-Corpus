তার চিঠি পাই না



গোটা গোটা অক্ষরে সে যখন লিখতে শিখলো তখনি
সে আমাকে চিঠি লেখে দূর প্রবাসে গেলে প্রতিবার
একাকীত্ব খুব জ্বালা হলে লেখে কবিতা ও গান
আঁকে ফুলপাখিনদী জাগতিক মায়ার তুলিতে
আমাকে বলতে চায় তার না-বলা নানান কথা
একটু ভুলেই অভিমানে মুখভার করে বসে থাকে
তার সাথে এ আমার এমনি সখ্যতা আজন্ম বাঁধনে
একটু একটু করে যখন সে শিখলো পৃথিবীর
রূপরসগন্ধ জীবনের পরিপক্ক দোলাচলে স্বাদে
ধীরে ধীরে আড়াল করলো তার হাতের অক্ষর
মনের গোপন ব্যথাগুলো লুকিয়ে রাখলো পুষে
তার লেখা চিঠি আমি পাই না এখন পায় অন্যে
আমারই কন্যা সে পর করে চলে গেলো দূরে
অন্য ঘরে আমাকে একলা করে সহসাই একদিন
২৮.০৮.২০০৮


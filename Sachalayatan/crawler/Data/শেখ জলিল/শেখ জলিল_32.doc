শুধু অনুভব নয়, ভালোবাসা দেখাও যায়!



বন্ধুত্বের টান,ভালোবাসা অনুভুতির ব্যাপার- দেখার বিষয় না;
তবে মাঝে মাঝে চাক্ষুষ প্রমাণেও ভালোবাসা অনুভব করা যায়।
'জায়গীরনামা'র মোড়ক উন্মোচনের অনুভূতিটা আমার কাছে ছিলো এরকম।
প্রকাশকের নির্দেশ- এবার শুদ্ধস্বর থেকে প্রকাশিত সকল বইয়ের মোড়ক উন্মোচন হবে বাংলা একাডেমীর নজরুল মঞ্চে। মোড়ক উন্মোচনকারী স্বনামধন্য ব্যক্তিদের সাথে যোগাযোগ, মঞ্চে উপস্থিত করার দায়ভার লেখকের, প্রকাশকের না। পড়ে গেলাম মহা ফাপড়ে। শরণাপন্ন হলাম আরজ আলী মাতুব্বর খ্যাত সম্পাদক আইয়ুব হোসেন ভাইয়ের কাছে। ব্লগের বাইরে উনিই একমাত্র সম্পাদক যিনি 'জায়গীরনামা' উপন্যাসটি তাঁর 'একুশে' মাসিক পত্রিকায় ছেপেছিলেন।
'কসাই' খ্যাত চলচ্চিত্রকার আমজাদ হোসেন-কে ব্যক্তিগতভাবে আমি চিনতাম না। আইয়ুব ভাই আশ্বত করলেন উনিই আমার বইয়ের মোড়ক উন্মোচন করবেন। নির্দিষ্ট দিনক্ষণের আধ ঘন্টা পরে ওনাকে পাওয়া যাবে বলে বিকেল ৪.৩০ টায় সেরে নিলাম চ্যানেল আইয়ের 'বইমেলা প্রতিদিন' অনুষ্ঠানের সাক্ষাত্ কার। লুত্ ফর রহমান রিটন ভাই সচলায়তন ব্লগ ও জায়গীরনামা সিরিজকে হাইলাইট করে আমার বইয়ের পরিচিত তুলে ধরলেন তাঁর অনুষ্ঠানে। সত্যিই আমি তাঁর কাছে মহাকৃতজ্ঞ।  
এদিকে কসাই সাহেব আর আসেন না। আমি ফোনের পর ফোন দেই, আর টেনশেনে ভুগি। না পাই আইয়ুব ভাইকে, না পাই আমজাদ ভাইকে। আমার এ অবস্থা দেখে সচলের ঐতিহ্য ভাই আবু রেজা বের হলেন আইয়ুব ভাইকে খুঁজতে। ঘন্টাখানেক খোঁজার পর তার মুখও দেখি শুকনা এবং আইয়ুব ভাইয়ের মোবাইল বন্ধ। অবশেষে আমার বইয়ের মোড়ক উন্মোচনকারী প্রধান অতিথি মোবাইলে জানালেন- একটা টকশো'য়ের ঝামলোয় পড়ে গেছেন তিনি, আসবেন সন্ধ্যা ৬.০০ টার পর। এদিকে টুটুল ভাই শেষ অ্যালটিমেটাম দিয়ে দিলেন আমাকে। সন্ধ্যা ৭.০০টার পর আর কেউ থাকবে না। আমার নিজের তরফ থেকে যেসব বন্ধুবান্ধব, আত্মীয়স্বজনদের বলেছিলাম তারাও অনেকে চলে গেলো। আমার মন খারাপ।
অনেক টেনশন শেষে নজরুল ভাইকে নিয়ে মিজান পাবলিশার্সের স্টলের সামনে গিয়ে কসাই সাহেবের মুখোমুখি হইলাম। আমি যেই না বলেছি- আমজাদ ভাই, আমি শেখ জলিল। শুনেই ওনার প্রতিউত্তর- তোমরা যে কী, বই বের করলেই মোড়ক উন্মোচন! আমি তো আমার বইয়ের মোড়ক উন্মোচন করি না।
আমাজাদ ভাই আপনাকে ছাড়া আমি আর কাউকে বলিনি- এটুকু বলে চুপচাপ দাঁড়িয়ে থাকি। এ অপেক্ষার সাক্ষী একমাত্র নজরুল ভাই। বাজছে টুটুল ভাইয়ের কল। বইপ্রেমীদের মাঝে কিছুক্ষণ অটোগ্রাফ দেয়া শেষে কসাই সাহেব বললেন- চলো।
এরপরের ক্ষণগুলোর সাক্ষী আপনারাই, আমার সহাযাত্রীগণ। এর আগে প্রকাশিত আমার কোনো বইয়ের মোড়ক উন্মোচন করিনি। এটাই আমার প্রথম মোড়ক উন্মোচন। আর এ শুভক্ষণ উদযাপনের কৃতিত্ব শুধু আপনাদের । 
আহমেদুর রশীদ টুটুল, মাহবুব লীলেন, নজরুল ইসলাম, আকতার আহমেদ, এনকিদু, সবজান্তা, তারেক, অজয় কর ও মোস্তাফিজ ভাইয়ের মতো সংগঠক থাকতে 'শুদ্ধস্বর' এর কোনো মোড়ক উন্মোচন অনুষ্ঠান অসফল হতেই পারে না।
ধন্যবাদ জানাই সামহোয়্যারইন ব্লগারদেরও। বিশেষ করে সুনীল সমুদ্র, সুলতানা শিরীন সাজি, আরিফ জেবতিক, লীনা ফেরদৌসি, একরামুল হক শামীম ও কৌশিককে।
মোড়ক উন্মোচনের সব ঘটনাই এতক্ষণে জানা হয়ে গেছে টুটুল ভাইয়ের পোস্টের কারণে। আর আমার কাছে কোনো ছবিও নেই যে পোস্টে সংযুক্ত করবো। যে ক্যামেরাটি নিয়ে গিয়েছিলেন আমার ভায়রা ভাই ওটি ছিলো নষ্ট। এই একটিমাত্র আফসোস এখনও কুড়ে খাচ্ছে আমাকে। অপেক্ষায় অপেক্ষায় আমার বউ ও বাচ্চাদের কষ্টে আমার মাথা ব্যথা ও টেনশন ভুলিয়ে দিয়োছলো 'জায়গীরনামা'র মোড়ক উন্মোচনের একটি সফল অনুষ্ঠান। ব্লগারদের উপস্থিতি ও একতাই সেটা আবারও প্রমাণ করে দিলো। 
জানা-অজানা, চেনা-অচেনা অনুষ্ঠানে আগত সবাইকে ধন্যবাদ।
১২.০২.২০০৯


সময়ের লিখন ও প্রতিবাদের ছড়ার বই 'ছড়াজনৈতিক'



ছন্দ আছে দেহে, ছন্দ আছে মনে। দেহ ও মন তাই বাঁচে ছন্দে। একটুখানি ছন্দহীনতায় দেহে নামে অসুস্থতা। তাল পুরোপুরি কেটে গেলে নির্ঘাত মৃত্যু। দেহের মতোন মনের ছন্দহীনতায়ও আসে বিরহ, চিরবিচ্ছেদ। ছন্দের শুরু যেন সেই সৃষ্টির প্রারম্ভে, একেবারে ভাষার আদিতে।
এই যে আজন্ম সাথী ছন্দলয়তাল আমাদের সকলের মাঝে বিরাজমান- তার বিকাশ কথার বোলে, ছড়া কাটায়, কবিতা পাঠে কিংবা গানের সুরে। আমাদের মায়েরা ছড়া কেটে শিশুদের ঘুম পাড়ান। দাদী-নানীরা রসের কথা ছড়িয়ে দেন ছড়ায় ছড়ায়। আমাদের শৈশব জেগে ওঠে, কৈশোর স্বপ্ন দেখায় ছড়ার ছন্দে, সুরেলা বাণীতে।
যৌবনে ছড়া আবার প্রতিবাদেরও ভাষা হয়। স্লোগানে স্লোগানে মুখরিত হয় ছড়ার ধ্বনি। কেউ কেউ ছড়ার চাবুক মারেন কথার মারপাঁচে, রম্য তালসুরে। কেউ আবার সময় আঁকেন ছড়ার ছন্দতুলিতে। কখনও কখনও রাজনীতির ভাষাও ফুটে ওঠে ছড়ার অক্ষরে, শ্বাসাঘাতে।
এক এগারোর দুই বছরের শূন্যতাকে ছান্দসিক পূর্ণতায় বেঁধেছেন প্রিয় ছড়াকার আকতার আহমেদ। সচলায়তনে যাঁর আবির্ভাব বেক্কল ছড়াকার হিসেবে সেই কিনা বছর শেষে পরিপূর্ণ ছাড়ার ভাণ্ডার দিয়ে জানান দিলেন তাঁর উপস্থিতি। এবারের অমর একুশে গ্রন্থমেলায় তাঁর আলোড়ন তোলা বইয়ের নাম 'ছড়াজনৈতিক'। 
আকতার আহমেদের ছড়ার সাথে আমার পরিচয় দেড় বছর ধরে। মূলত ইন্টারনেট ব্লগিংয়ের মাধ্যমে জানতে পারি তাঁর ছড়ার ক্ষুরধার ছন্দবাণী। সামরিক শাসন, ধর্মীয় গোঁড়ামি, মৌলবাদ, দুর্নীতির বিরুদ্ধে সোচ্চার তাঁর লেখনী। ছড়া লিখতে গিয়ে কখনও তিনি তথাকথিত রাজনৈতিক নোংরামির কাছে নিজের লেখক সত্ত্বাকে বিলিয়ে দেননি। সমস্বরে, সোচ্চারে লিখে গেছেন তাঁর বিবেকবান কাব্যিক প্রজ্ঞার ভাবধারাকে।
আলোচ্য গ্রন্থ 'ছাড়জনৈতিক'-এর ২৮টি ছড়ার মধ্যে প্রায় সবগুলোই সুখপাঠ্য। ছড়াগুলো লেখা হয়েছে মার্চ, ২০০৮ থেকে ডিসেম্বর, ২০০৮ পর্যন্ত। সবগুলো ছড়াই রাজনৈতিক ঘরানার। সেদিক থেকে গ্রন্থের নাম 'ছড়াজনৈতিক' সার্থক। আমার অনুভবে ভালোলাগা ছড়াগুলো হলো- উল্টে দেবো গণেশটি, আইকন, মামা-ভাগ্নে, ব্লাডি সিভিলিয়ান, চলছে এখন আর্মি শাসন, বিচার বিভাগ স্বাধীন এখন, আপনি কি স্যার ভয় পেয়েছেন?, আকালের নামতা, খোকার ছড়া, আর্কাইভ ৭১ ও 'রং মিস্তিরি' আলী আমান, আস্তে কন, আসেন সুখের বাদ্য বাজাই, দু'মুখো এ'নীতি কতো আর, কন তো এ'সব ক্যান করেছেন, সিক্রেট  ও মূর্তি। 
আমাদের ছড়াকাররা সাধারণত স্বরবৃত্ত বা লৌকিক ছন্দে লিখতে স্বাচ্ছন্দবোধ করেন। এদিক থেকে আকতার আহমেদ ব্যতিক্রম। তাঁর ছান্দিক মুন্সিয়ানায় বেশ কয়েকটি ছড়া লিখেছেন মাত্রাবৃত্ত ছন্দে। এর মধ্যে আইকন, মামা-ভাগ্নে, মোল্লার হাত, এইদেশে সব হয়, কল্পনা চাকমা, বড়ো সাহেবের মাথা, রাজার পোলারা বেঁচে থাক, দু'মুখো এ'নীতি কতো আর, নায়েবে আমীর হরিদাশ পাল উল্লেখযোগ্য।
আকতার আহমেদের ছড়ার বইটি পড়ে বেশ কয়েকবার চেষ্টা করেছি লেখাগুলোর অন্তর্নিহিত ছন্দ, অন্তমিলে কোনো ভুলভাল পাই কিনা! দক্ষ ছড়াকার আমাকে সে সুযোগ দেননি। এজন্য তাঁকে হিংসে করতে ইচ্ছে হচ্ছে বারবার। মূলত এটি তাঁর প্রথম বই হলেও মনে হয়েছে আকতার আহমেদ ছড়া লিখেন অনেককাল ধরে। প্রথম বই বের করার ক্ষেত্রে তিনি যে সময় ক্ষেপণ ও সংযমের পরিচয় দিয়েছেন তা ধন্যবাদার্হ। 
তবে নিন্দুকের ভাষায় দু'একটি কথা না বললেই নয়! লেখার তারিখ ও সময়ানুসারে শেষ পর্যন্ত ছড়া সাজানোর কারণে প্রথম দর্শন, প্রথম ছড়া 'একটা ছোট প্রশ্ন ছিল' এই ভালোলাগা বইয়ের প্রত্যাশা পূরণ করতে পারেনি। সুমনের করা বইটির প্রচ্ছদ মোটামুটি, তবে ভিতরের সাজ-সজ্জা, বাঁধাই ভালো। কিছু বানানরীতিতে পুরনো ধাঁচ রয়েই গেছে- ভিনদেশী, ইদানীং। সুকুমার রায় অনুপ্রাণিত 'হাঁসজারু' নামের অবলম্বনে বইয়ের নামকরণ অতোটা চৌকষ শব্দযোগ বা সমন্বিত মনে হয়নি আমার কাছে। এ ভালো না লাগা অন্য পাঠকের কাছে ভিন্নতরও হতে পারে!
সবশেষে আকতার আহমেদ-এর 'ছড়াজনৈতিক' পড়তে পড়তে আমার চোখে ভেসে উঠেছে আশির শেষ ও নব্বই দশকের প্রাক্কালে প্রখ্যাত ছড়াকার লুৎফর রহমান রিটনের স্বৈরাচার বিরোধী ছড়া শোনার দিনগুলোর ছবি। আকতার বইটি উৎসর্গও করছেন তাঁর নামে। আগামীদিনে আকতার আহমেদের মাঝে আমরা একজন সফল ছড়াকার ও শিশুসাহিত্যিক লুৎফর রহমান রিটনকে খুঁজে পাবো বলেই বিশ্বাস।
।।ছড়াজনৈতিক।।আকতার আহমেদ।। প্রকাশক- শুদ্ধস্বর।।প্রচ্ছদ ও অলংকরণ- সুমন।। পৃষ্ঠা- ৩২।। মূল্য- ৪০ টাকা।।
১১.০৩.২০০৯


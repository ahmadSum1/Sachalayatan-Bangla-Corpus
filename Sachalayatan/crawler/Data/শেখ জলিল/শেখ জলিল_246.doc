কৈফিয়ত



দুর্ঘটনা নাকি বলেকয়ে আসে না! আমার তো দেখি একসাথে লাইন বেঁধে আসে। চাকরি ছাড়ার যন্ত্রণা, বইমেলায় বই প্রকাশ করতে না পারা আরও কতো কী! এরপর প্রায় এক মাস যাবৎ আমার ঘরের পিসি ছিলো বিকল। বলা নেই, কওয়া নেই হঠাৎ করেই হার্ডডিস্ক বিগড়ে গেলো। ইদানিং লেখার খাতায় কলমে কোনোকিছুই লিখি না। ভীষণ চিন্তায় পড়ে গেলাম। এই বুঝি আমার সব হারিয়ে গেলো! শেষমেষ আমার বউয়ের এক ভাগ্নে হার্ডডিস্কের ডাটা উদ্ধার করার প্রতিশ্রুতি দিলে কিছুটা নিশ্চিন্ত হলাম। তারপরও সব ডাটা হয়তো উদ্ধার সম্ভব নয়। একেই বলে কপাল!
আমার সময় কাটে না- ব্লগিং বন্ধ। কারণ আমি কোনো সময়েই ক্যাফেতে গিয়ে ব্লগিং করিনি। তাই সিদ্ধান্ত দিলাম- কিছু গদ্য পড়বো এবার। পড়তে পড়তে উপন্যাস পড়ার একটা নেশা চেপে গেলো মাথায়। ভাবতে অবাক লাগে নতুন-পুরান মিলিয়ে এক ডজন উপন্যাস পড়ে ফেললাম এই এক মাসে-
১. নাজাই- বুদ্ধদেব গুহ
২. মহড়া- বুদ্ধদেব গুহ
৩. যাও পাখি- শীর্ষেন্দু মুখোপাধ্যায়
৪. পার্থিব- শীর্ষেন্দু মুখোপাধ‌্যায়
৫. হাডসনের বন্দুক- সৈয়দ শামসুল হক
৬. জলপদ্ম- হুমায়ূন আহমেদ
৭. আয়নাঘর- হুমায়ূন আহমেদ
৮. ভালোবাসার সুখ দুঃখ- ইমদাদুল হক মিলন
৯. অন্ধকারের গ্রহ- মুহম্মদ জাফর ইকবাল
১০. মি. ৪২০- সুমন্ত আসলাম
১১. খোদেজা- আলী মাহমেদ
১২. তাকে ডেকেছিলো ধূলিমাখা চাঁদ- আরিফ জেবতিক
১৩. গন্দম- অমিত আহমেদ
সচলদের লেখা উপন্যাস পড়ে বেশ ভালো লেগেছে। বেশ কিছু সচলের বই প্রকাশ, আরেক সচল নামকরা ছড়াকার লুৎফর রহমান রিটনের বাংলা একাডেমি পুরস্কার লাভ বেশ আনন্দ দিচ্ছে। আবারও বইমেলায় যাবো। এরপর কিনবো কিছু কবিতার বই। অনেক সচলদের বই সংগ্রহ এখনও বাকি আছে। সবকিছু ফেলে আমার তো শুধু বই-ই পড়তে ইচ্ছে করে। কিন্তু ফিরে আসি কবি মুজিব মেহদীর কথায়-আমি একজন আর পাঠযোগ্য কোটি বই এ জগতে...
২২.০২.২০০৮


যমুনার পাখি



কবেই তো ম'রে গেছে লৌহজং
সাথে করে নিয়ে গেছে শৈশব-কৈশোর
ধলেশ্বরী এখনও সতেজ
তবু যমুনার চরে ওড়ে এক ঝাঁক পাখি।
নদী-খাল-বিল-গজারীর বন ঘেরা
সেই স্নিগ্ধ সবুজ শ্যামল গ্রাম
আজও ডাকে কাছে মায়ের আদরে
মেলে দেয় স্নেহের আঁচল নদীর ধারায়
বংশাইও সতেজ তেমন
তবু যমুনার চরে ওড়ে এক ঝাঁক পাখি।
ওই পথ ধ'রে যতোবার হাঁটি
ফিরে আসে উধাও কৈশোর
রঙের ঘুড়ি হাতে দুরন্ত দিন
প্রিয় পাঠশালা, প্রিয় স্যার জয়নূল
সেই প্রিয় গ্রাম তেমনি সতেজ আজো
তবু যমুনার চরে ওড়ে এক ঝাঁক পাখি।
০৪.০৫.২০০৬


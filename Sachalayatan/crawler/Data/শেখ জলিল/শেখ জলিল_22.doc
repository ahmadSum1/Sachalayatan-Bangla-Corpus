সেলসম্যান আর ইংলিশম্যান



১. সেলসম্যান
হেনরি লীচ একজন সেলসম্যান। সে ভ্যাকুয়াম ক্লিনার বিক্রি করতো। প্রকৃতপক্ষে সে একজন ভালো সেলসম্যান ছিলো এবং প্রচুর বিক্রি করতো। একবার এক সপ্তাহের জন্য ম্যানেজার তাকে গ্রামাঞ্চলে পাঠালো। গাড়ি করে শহর থেকে বের হয়ে সে এক খামারবাড়ির সামনে গিয়ে দাঁড়ালো। দরজায় টোকা দেবার পর কৃষকবধূ খুলে দিলো। হেনরি সঙ্গে সঙ্গে কথা বলা শুরু করলো।
-ম্যাডাম, আপনি আপনার ফ্লোর পরিষ্কারের জন্য কতো সময় ব্যয় করেন?
- অনেক। এটা একটা খামারবাড়ি। এর  ফ্লোরে খুব তাড়াতাড়ি ময়লা জমে যায়। 
-আর আপনার কার্পেট ঝাড়ার জন্য আপনি কতো সময় ব্যয় করেন?
-অনেক। আমার স্বামী সবসময় জুতা খোলার কথা ভুলে যায়।
-আর এই সোফা-আর্মচেয়ার পরিষ্কারের জন্য আপনি কতো সময় ব্যয় করেন?
-অনেক। আমার কুকুরটা সবসময় এতে এসে বসে।
কৃষকবধূর উত্তরে হেনরি আনন্দের হাসি হাসলো। বললো- ম্যাডাম, আজকের দিন আপনার সৌভাগ্যের দিন। আমি আপনাকে এমন একটা জিনিস দেখাতে চাচ্ছি যা আপনার জীবন বদলে দেবে। সে তার ভ্যাকুয়াম ক্লিনার দেখিয়ে বললো- আপনি এই যন্ত্র দিয়ে মুহূর্তের মধ্যে আপনার ঘর পরিষ্কার করতে পারবেন। কিন্তু কৃষকবধূ কোনো আগ্রহ দেখালো না।
হেনরি এবার একটি বড়ো ব্যাগ বের করলো। প্রচুর ময়লা এবং ছোট টুকরো কাগজ দিয়ে ব্যাগটি ভর্তি ছিলো। ব্যাগ খুলে সমস্ত ময়লা এবং কাগজ সামনের ফ্লোরে এবং কার্পেটে ছড়িয়ে দিলো। কৃষকবধূর চোখ তো ছানাবড়া। তিনি কিছু বলার আগেই হেনরি বলে উঠলো- এই যন্ত্র যদি সবকিছু পরিষ্কার না করতে পারে তাহলে সমস্ত ময়লা ও কাগজ আমি নিজেই খেয়ে ফেলবো।
কৃষকবধূ শান্তভাবে হেনরির দিকে তাকালো এবং বললো- তোমাকে একটা চামচ এনে দিচ্ছি। আসলে এই খামারবাড়িতে কোনো বিদ্যুৎ নেই।
২. ইংলিশম্যান
একজন ফ্রেঞ্চম্যান, একজন ইংলিশম্যান এবং একজন জার্মান নৌকা করে ফ্রান্স থেকে অস্ট্রেলিয়া যাচ্ছিলো। দুর্ভাগ্যক্রমে মাঝপথে নৌকাটি ডুবে গেলো এবং তারা তিনজনেই সাঁতরিয়ে একটি দ্বীপে উঠলো। এই নির্জন দ্বীপটি ছিলো অস্ট্রেলিয়া থেকে হাজার হাজার মাইল দূরে। 
প্রতিদিনই তারা অন্য নৌকার জন্য অপেক্ষা করলো। কিন্তু কেউই এলো না। দুই মাস পরে তাদের মনোবল ভেঙে গেলো। 
ইংলিশম্যান বললো- আমাদেরকে এখানে থাকতে হবে চিরদিন, চিরটাকাল!
জার্মান বললো- প্রত্যেকদিন এখানে আমাদেরকে কলা খেয়ে থাকতে হবে!
ফ্রেঞ্চম্যান বললো- পরিবারের কারো সাথে আমাদের আর দেখা হবে না কোনোদিন!
একদিন জার্মান লোকটা সমুদ্র কিনারে একটি পুরনো বোতল খুঁজে পেলো। সে তার বন্ধুদের কাছে বোতলটি নিয়ে গেলো। যখন তারা বোতল খুললো ভেতর থেকে হঠাৎ একটি দৈত্য বের হয়ে এলো। দৈত্য বললো- আমাকে এই বোতল থেকে মুক্ত করার জন্য ধন্যবাদ। আমি এই বোতলে পাঁচ শ' বছর আটকা ছিলাম। তোমাদের কারণেই আমি এখন মুক্ত। আমি তোমাদের দু'টি করে ইচ্ছা পূরণ করতে পারি। কী চাও তোমরা?
জার্মান বললো- প্রথমত আমি খুব ক্ষুধার্ত এবং তৃষ্ণার্ত। আমাকে কিছু সসেজ এবং বিয়ার এনে দাও। দ্বিতীয়ত আমাকে জার্মানী পাঠিয়ে দাও।
দৈত্য বললো- তোমার ইচ্ছা পূরণ হবে। পাঁচ সেকেন্ডের মধ্যে জার্মান লোকটা উধাও হয়ে গেলো।
এরপর ফ্রেঞ্চম্যান বললো- আমিও খুব ক্ষুধার্ত এবং তৃষ্ণার্ত। প্রথমে আমাকে কিছু চিজ এবং মদ এনে দাও। এরপর আমাকে ফ্রান্সে আমার পরিবারের কাছে পাঠিয়ে দাও।
দৈত্য বললো- তোমার ইচ্ছা সফল হবে। পাঁচ সেকেন্ডের মধ্যে ফ্রেঞ্চম্যানও উধাও হয়ে গেলো।
- আর তুমি কী চাও ম্যান? দৈত্য ইংলিশম্যানকে জিজ্ঞেস করলো।
ইংলিশম্যান কয়েক মিনিট ভাবলো। তারপর সে বললো- আমার প্রথম ইচ্ছা জার্মান বন্ধুকে এখানে ফিরিয়ে আনো এবং দ্বিতীয় ইচ্ছা আমার ফ্রেঞ্চ বন্ধুকেও ফিরিয়ে দাও।
[কৌতুক গল্পগুলো ইংরেজি থেকে অনূদিত]


আলবাব'র বউ, বাটা, বলসাবান



আশির দশকে কবিতার পোকা যখন মাথায় কামরায় কবিবন্ধু দেলোয়ার হোসেন হীরা তখন আমার সহপাঠক। রাতদিন কবিতা পড়ি, সময়ে অসময়ে পড়ি। পত্রপত্রিকায় পড়ি, লিটল ম্যাগাজিনে পড়ি, হাতের কাছে বই পেলেই পড়ি। দেলোয়ার হোসেন হীরার বাড়ি ঝালকাঠিতে। ও কবি আবুল হাসান-এর ভক্ত। ওর কাছ থেকে প্রিয় কবির বই নিয়ে পড়ি।  আমিও ভক্ত হয়ে যাই কবি আবুল হাসান-এর। মোদ্দা কথা সেদিনগুলো হয়ে যায় আবুল হাসানীয়। আমরা দুজন মিলে বাগমারা হোস্টেল থেকে বের হয়ে রেললাইন ধরে হেঁটে প্রেসক্লাব,সানকিপাড়া, কলেজ রোড যাই। আশেপাশের বস্তি, ছন্নছাড়া মানুষের দুঃখ-দুর্দশা চাক্ষুষ দেখি। দারিদ্রপীড়িত মানুষের ক্ষুধার কষ্ট আরও জাজ্বল্যমান হয় চোখের গভীরে। সেই সাথে আবুল হাসান-এর কবিতার দুঃখ আমাদের হৃদয়কন্দর ছোঁয়। আমরাও জানতে চেষ্টা করি- 'দুঃখের অপর নাম আবুল হাসান'। তখনই পড়েছিলাম হুমায়ূন আহমেদ-এর 'নন্দিত নরকে' এবং 'শঙ্খনীল কারাগার' উপন্যাস দুটো। উপন্যাসের মন্টুর দুঃখগুলো নিজের ভেতর গেঁথে ফেলি, এক হয়ে যাই ওর পরিণতির সাথে। ..এই ছিলো আমার কাব্যচর্চার দিনকাল, যাপিত জীবন।
শুরুতে এতো কথা বলার প্রয়োজন ছিলো না। তবুও বলতে হলোই। কারণ গত সাতদিন গেছে আমার ঘোরলাগা আলবাব'র সময়। আর মনে পড়েছে আশির দশকের ঐ দিনগুলোর কথা। বইমেলায়ই নজমুল আলবাব-এর বই 'বউ, বাটা, বলসাবান' কেনার ইচ্ছে ছিলো। আলবাব কিনতে দেননি। আমার জন্য নাকি সৌজন্য কপি আছে! বইমেলার পর ডাকযোগে ঠিকঠাক পেয়ে যাই 'বউ, বাটা, বলসাবান'। তেরোটি গল্পের যতোই ভেতরে যাই ততোই মনে পড়তে থাকে হুমায়ূন আহমেদ-এর প্রথম দুটি উপন্যাসের কথা। আর কবি আবুল হাসান-এর নীল কষ্ট আমার বুকটা চেপে ধরে। আমি কষ্টের আনন্দে নজমুল আলবাব-এর বইয়ের পাতা বারবার উল্টাই। এমন কি বউয়ের সাথেও শেয়ার করি। বউ আমার বাংলায় মাস্টার্স। উনার হাইথট কথাবার্তায় আলবাব-এর গল্পে সঠিক বাক্যগঠন, রচনাশৈলী, পটভূমি নিয়ে প্রশংসার ফুলঝুরি আমার পড়ার আগ্রহ আরও বাড়িয়ে দেয়। 
একবার নয়, কয়েকবার পড়ি আলবাব-এর গল্পগুলো। অসাধারণ গল্প- 'বউ, বাটা, বলসাবান', 'বিভিন্ন মিতভাষণ' এবং 'ব্যক্তিগত ব্যাখান'। 'বিভিন্ন মিতভাষণ' এবং 'ব্যক্তিগত ব্যাখান'-এর প্রতিটি বাক্যেই আমি পেয়েছি একটি পূর্ণাঙ্গ উপন্যাসের এক একটি পরিচ্ছেদের স্বাদ।
...আমি ভুলেও আশফাক ভাইয়ের নাম উচ্চারণ করি না।
...কিন্তু মীরু সেদিন আসবে না।
...সে এক ঘোর লাগা সময়...দ্রোহের আগুনে জ্বালিয়ে দিতে চাই পুরোটা বর্তমান।
...সেদিন থেকে আকাশ আর আকাশি রং আমার সবচেয়ে প্রিয়।
...তুই কাছে থাকলে আমার আকাশটা কতো উজ্জ্বল হয়ে যাবে।
আলবাব-এর বইটি পড়তে পড়তে এসব বাক্যে, লাইনে, শব্দে আমি কষ্টের নন্দিত নরক পাই, আটকে পড়ি শঙ্খনীল কারাগারে এবং দুঃখের অপর নাম আবুল হাসান হয়ে যাই।
'আমার কোনোদিন দুধ চা খাওয়া হবে না' গল্পটি ব্লগে পড়েছি। নতুন করে আবার পড়লাম। স্বল্প আয়ের চাকুরীজীবির জীবনযন্ত্রণা এতো সুন্দরভাবে কেউই তুলে আনতে পারেননি, যেটা নজমুল আলবাব পেরেছেন। গল্পটি পড়ে মনে হয়েছে- এরকম সৎ চাকুরীজীবি মানুষ আছে বলেই এদেশে এখনও বেঁচে থাকা স্বার্থক। বইয়ের সব গল্পই ভালোলাগার। 'আপন ভূমিকা','দেয়ালের দাগ', 'বৃষ্টি পিয়াসী আমি আর শাহানা'- প্রাণছোঁয়া,মনকাড়া, পাঠকের হৃদয় দিয়ে অপুর দুঃখকষ্ট অনুভব করার মতো গল্প। 'বউ, বাটা, বলসাবান', 'কালঘুম নেমে আসে তার চোখে' এবং 'আমাদের ক, খ, গ, ঘ, এবং ঙ' গল্পে আমাদের সমাজকে নজমুল আলবাব চোখে আঙুল দেখিয়ে দিয়েছেন মারাত্মক ভুলগুলো। হাবিব আলীর পতাকা পুরাণে বলেছেন স্বাধীনতা বিরোধীদের আস্ফালনের কথা, অপার্থিব সুখানুভূতির কথা।
গল্পকার নজমুল আলবাব নিজেই বলেছেন- যখনই যে ঘটনা ঘটেছে চোখের সামনে অথবা মনে, তখনই মাথায় জন্ম নেয়া শব্দ আর বাক্যগুলো অবিকল বেরিয়ে এসেছে কলমের ডগা দিয়ে। আমার কথা অন্য। এরকমভাবে ক'জনেরই বা দেখার চোখ থাকে যা দেখেছেন আলবাব তাঁর বউ, বাটা, বলসাবান গল্পগ্রন্থে। নজমুল আলবাব-কে ব্লগে আমি এতোদিন শক্তিশালী কবি বলেই জানাতাম। এবার নতুন করে জানলাম তাঁর গদ্য কতো শক্তিশালী। সবশেষে বলবো- নজমুল আলবাব এরকম হৃদয়ছোঁয়া অণুগল্পের পাশাপাশি 'এই মেঘ, রাত ও রৌদ্র'এর মতো বড়ো গল্প ও উপন্যাস উপহার দেবেন সামনে। এই আশায় আছি বুক বেঁধে।
১০.০৩.২০০৮


পাহাড়ি নারী কবে তার অধিকার পাবে



বাংলাদেশসহ উপমহাদেশজুড়ে পিতৃতন্ত্রের যে রকম বিস্তৃতি তা থেকে বাংলাদেশের পাহাড়ি সমাজব্যবস্থাও বেশি দূরে সরে যেতে পারেনি। এখানেও নারীকে অবদমিত করে রাখার প্রত্যক্ষ-পরোক্ষ নানা প্রবণতা লক্ষণীয়। তবে বাংলাদেশের অপরাপর সমাজব্যবস্থা থেকে পাহাড়ি সমাজব্যবস্থা কিছুটা উদার। যেমন, পাহাড়ি সমাজে পর্দাপ্রথা নেই এবং নারীর শ্রমের ওপর কোনো অলিখিত বিধিনিষেধ নেই। পাহাড়ি নারীরা তুলনামূলক অনেক বেশি স্বাধীনতা ভোগ করে অর্থাৎ চলাফেরায় স্বাধীন। তবে অধিকারের প্রশ্নে গতানুগতিক পুরুষতান্ত্রিক ধারাই লক্ষণীয়।
১৯৯৭ সালের ৮ মার্চ বাংলাদশে প্রথমবারের মতো জাতীয় নারী উন্নয়ন নীতিমালা ঘোষিত হয়। এটি বাংলাদেশের নারীদের জন্য নিঃসন্দেহে অগ্রগতির একটি মাইলফলক ছিল। জোট সরকারের আমলে এ নীতিমালায় নেতিবাচক সংশোধনী আনা হয়। ২০০৮ সালের ৮ মার্চ তত্ত্বাবধায়ক সরকার আরেকটি জাতীয় নারী উন্নয়ন নীতি ঘোষণা করে। এতেও আদিবাসী নারীদের বিষয়টি বরাবরের মতোই উপেক্ষিত রয়ে গেছে।
পিতৃতান্ত্রিক সমাজব্যবস্থায় নারীকে সব সময় অধীনতার প্রতীক হিসেবে চিহ্নিত করা হয়।  পার্বত্য চট্টগ্রামের তিন জেলা রাঙামাটি, খাগড়াছড়ি ও বান্দরবানের ৮০ শতাংশের বেশি নারী ঘরের বাইরে কাজ করে। তা সত্ত্বেও সম্পদের ওপর পাহাড়ি নারীদের অধিকার না থাকায় পুরুষের চেয়ে নারীরা অনেক পিছিয়ে। পাহাড়ি সমাজের প্রচলিত উত্তরাধিকার প্রথায় পুত্রসন্তানই সম্পদের একক অধিকারী হিসেবে গণ্য হয়। প্রথাগত আইনের মাধ্যমে নারীদের এ অধিকার থেকে বঞ্চিত রাখা হয়েছে। ফলে সম্পত্তির ওপর নারীর মালিকানার বিষয়টি পরিবারের পুরুষের ইচ্ছা-অনিচ্ছার ওপর নির্ভরশীল হয়ে পড়েছে। কেবল দান বা উইলের মাধ্যমে নারীরা সম্পত্তির অধিকার লাভ করতে পারে। স্বামীর মৃত্যুর পর স্ত্রী অধিকার লাভ করতে পারে। তবে অপুত্রক অবস্থায় অন্য কোথাও বিয়ে হলে সে প্রয়াত স্বামীর সম্পত্তির ওপর অধিকার হারায়।
পাহাড়ি নারীদের আরেকটি বিষয়ে আইনগত ভিত্তি থাকা খুবই জরুরি। তা হলো বিবাহ নিবন্ধন। বিয়ের লিখিত কোনো দলিল না থাকায় পারিবারিক কোনো ঝামেলায় জড়ালে তারা আর রাষ্ট্রীয় আইনের সহযোগিতা নিতে পারে না। বর্তমান সময়ে এসে এ বিষয়গুলো গুরুত্বের সঙ্গে ভাবতে হবে।
ঐতিহ্যবাহী প্রথার ক্ষেত্রেও আমরা দেখি নারীকে কীভাবে অবদমিত করে রাখা হয়েছে। পার্বত্য চট্টগ্রামের তিন সার্কেলের প্রধানেরা পুরুষ এবং উত্তরাধিকার সূত্রে কেবল পুরুষেরাই উত্তরসূরি হিসেবে বিবেচিত হয়। এ ছাড়া মৌজাপ্রধান (হেডম্যান), গ্রামপ্রধান (কার্বারি) প্রভৃতি পদও পুরুষকেন্দ্রিক। তবে বর্তমানে এর ব্যতিক্রমও কোথাও কোথাও দেখা যাচ্ছে। রাঙামাটি জেলার নানিয়ারচর মৌজা ও শুকরছড়ি মৌজা এবং খাগড়াছড়ি জেলার ১৯৬ নম্বর মাটিরাঙা মৌজার  প্রধান হিসেবে তিনজন নারী এখনো দতার সঙ্গে দায়িত্ব পালন করে যাচ্ছেন। 
অতীতেও দেখা যায়, ১৮৩২ সালে চাকমা রাজা ধরম বক্স খাঁর মৃত্যুর পর তাঁর স্ত্রী কালিন্দী রানী দক্ষতার সঙ্গে রাজ্য শাসন করেছিলেন তিন দশক। প্রথম দিকে ব্রিটিশরা রাজ্য শাসনের ভার তাঁর হাতে তুলে দিতে অপারগতা প্রকাশ করলে রানী এর বিরুদ্ধে আপিল করেন। অবশেষে ১৮৪৪ সালে রানী আইনগতভাবে রাজ্য শাসনের কর্তৃত্ব অর্জন করেন। এ সময় তাঁকে ক্যাপ্টেন লুইনের মতো ঝানু কূটকৌশলীসহ অনেক বড় সমস্যাকে কঠোর হাতে মোকাবিলা করতে হয়েছে। [সূত্র: চাকমা জাতির ইতিবৃত্ত, বিরাজ মোহন দেওয়ান]
অর্থাৎ রাজনীতি ও নীতিনির্ধারণেও নারীরা যে সাবলীল ও দক্ষতা অতীতেও প্রমাণিত হয়েছে। 
প্রশাসনিক কাঠামোয় পাহাড়ি নারীর অবস্থান: পার্বত্য চট্টগ্রামের প্রশাসনিক কাঠামোর অন্যতম প্রধান ক্ষত্র হচ্ছে 'পার্বত্য জেলা পরিষদ' ও 'আঞ্চলিক পরিষদ'। এ ছাড়া ইউনিয়ন পরিষদ, পৌরসভা ও উপজেলা পরিষদে নারীর ক্ষমতায়নের সুযোগ রয়েছে। ১৯৯৭ সালে পার্বত্য চুক্তি স্বাক্ষরিত হওয়ার পর পার্বত্য জেলা পরিষদগুলোয় ১৯৯৮ সালে সংশোধনী আনা হয়। সংশোধনীর মাধ্যমে জেলা পরিষদগুলোয় তিনজন নারী সদস্য অর্ন্তভুক্ত করা হয়েছে, যাঁদের দুজন পাহাড়ি এবং একজন বাঙালি হবেন। জেলা পরিষদ আইনের ধারা ১৬(ক)-তে অন্তর্বর্তীকালীন পরিষদ গঠনের বিধান রাখা হয়েছে।
১৯৮৯ সালের পর জেলা পরিষদগুলোয় আর কোনো নির্বাচন না হওয়ায় ১৯৯৭ সাল থেকে অন্তর্বর্তীকালীন আইন জারির মাধ্যমে আজ পর্যন্ত অন্তর্বর্তীকালীন পরিষদ দ্বারা জেলা পরিষদগুলো পরিচালিত হয়ে আসছে।
অন্তর্বর্তীকালীন পরিষদে দীর্ঘ একযুগ ধরে কোনো নারী প্রতিনিধিত্ব নেই। ফলে পার্বত্য চট্টগ্রামের প্রশাসনিক ব্যবস্থায় নারীর প্রতিনিধিত্বের বিষয়টি উপেতি রয়ে গেছে। বর্তমানে যেখানে নারীর মতায়নের বিষয়টি সর্বাধিক গুরুত্ব পাচ্ছে, সেখানে পার্বত্য চট্টগ্রামের স্থানীয় প্রশাসনিক ব্যবস্থায় নারীর মতায়নকে স্থবির করে রেখে দেওয়া হয়েছে। অনুরূপভাবে আঞ্চলিক পরিষদেও তিনজন নারী প্রতিনিধির বিধান আছে। তবে তাঁদের ভূমিকা উল্লেখযোগ্য নয়।
জাতীয় সংসদে মহিলাদের জন্য ৪৫টি সংরক্ষিত আসন রাখা হয়েছে। সেখানেও আইনগতভাবে আদিবাসী নারীদের জন্য কোনো কোটা রাখা হয়নি। তবে এবার একজন আদিবাসী নারীকে মনোনিত বা পরোক্ষভাবে নির্বাচিত করা হয়েছে। কিন্তু এখানে প্রশ্ন থেকে যায়, মনোনীত নারী সাংসদ আদিবাসী নারীদের প্রতিনিধিত্ব কতটুকু করতে পারবেন। একটি বিষয় মনে রাখা দরকার, শুধু সংখ্যালঘুদের ভোট পাওয়ার জন্য নয়; বরং সংসদে এমন আদিবাসী নারী প্রতিনিধি থাকা উচিত, যাঁরা আদিবাসী নারীদের স্বার্থ সংসদে তুলে ধরে তাদের নিরাপত্তা ও ক্ষমতায়নকে নিশ্চিত করতে পারবেন।
সবশেষে আমাদের এ কথা মনে রাখতে হবে যে, পার্বত্য চট্টগ্রামে নারীর ক্ষমতায়নের ক্ষেত্রকে প্রসারিত করতে হলে স্থানীয় প্রশাসনিক ব্যবস্থা ঢেলে সাজাতে হবে। পার্বত্য চট্টগ্রামের প্রথাগত ব্যবস্থায় নারীর উত্তরাধিকার নিশ্চিত করতে সামাজিক আইনে যেমন পরিবর্তন আনা জরুরি, তেমনি নারীর নিরাপত্তা নিশ্চিত করতে বিবাহ নিবন্ধন বাধ্যতামূলক করা দরকার। বর্তমান সময়ে এসে এ বিষয়গুলোকে গুরুত্বের সঙ্গে ভাবতে হবে।
এখন সময় এসেছে পাহাড়ি আদিবাসী নারীদের সম্পত্তির উত্তরাধিকার এবং প্রশাসনিক গুরুত্বপূর্ণ কাঠামোয় নারীর অংশগ্রহণ নিশ্চিত করার।
iliradewan@ইয়াহু ডট কম


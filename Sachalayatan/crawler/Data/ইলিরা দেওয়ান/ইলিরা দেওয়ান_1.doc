পাহাড়ে ভূমি বিরোধ নিষ্পত্তির আগে জরিপ নয় 



পার্বত্য চট্টগ্রাম ভূমি কমিশনের চেয়ারম্যানের ভূমি জরিপ ঘোষণায় পাহাড়ে আবার নতুন করে অনিশ্চয়তা দেখা দিয়েছে। ভূমি বিরোধ পার্বত্য চট্টগ্রামের প্রধান সমস্যা। সাম্প্রতিক একটি ঘটনার কথা উল্লেখ করা জরুরি মনে করছি। 
খাগড়াছড়ি জেলার সিন্দুকছড়ির এক প্রত্যন্ত গ্রামে ফনেমালা ত্রিপুরা (৫০) তার পরিবার নিয়ে থাকতেন। জুম চাষই তার আয়ের একমাত্র উৎস। ফনেমালার স্বামী বিভিষণ ত্রিপুরা একজন ভূমিহীন কৃষক। তাই ফনেমালার বাবা মেয়ের বিয়ের পর জামাইকে জুম চাষ করার জন্য একটি পাহাড় দিয়েছিলেন। তখন থেকেই ফনেমালা আর বিভিষণ এই পাহাড়ে জুম চাষ করে জীবিকা নির্বাহ করতেন। এটি প্রায় ৩৪/৩৫ বছর আগের ঘটনা। তারও আগে এই পাহাড়ে ফনেমালার বাপ-দাদারা জুম চাষ করতেন। কিন্তু গত ৩/৪ বছর ধরে এই পাহাড়ের মালিকানা দাবী করছে সিন্দুকছড়িতে বসতিস্থাপনকারী বাঙালি নওয়াব আলী, রুস্তম আলী, খাইরুল ইসলাম ও আফসার গাজী নামে চার ব্যাক্তি। এ জমি সংক্রান্ত বিরোধ নিয়ে স্থানীয়ভাবে সালিশ বসেছিল এবং ফনেমালা ত্রিপুরা মহালছড়ি থানায় একটি জিডি ও স্থানীয় সংসদ সদস্য যতীন্দ্রলাল ত্রিপুরার কাছেও বিচার চেয়েছিলেন। কিন্তু বিচার পাওয়ার আগেই ফনেমালা ত্রিপুরাকে জীবন দিতে হল। গত ৩ সেপ্টেম্বর তাকে তার জুমে হত্যা করা হয় (সমকাল, ২৯ সেপ্টেম্বর)। 
শুধু ফনেমালা নয়, পার্বত্য চট্টগ্রামে ভূমি জবর দখল নিয়ে আরও কতজন যে প্রাণ হারাবে তা নিয়ে পাহাড়িদের মধ্যে আতংক বিরাজ করছে। সম্প্রতি পার্বত্য চট্টগ্রাম ভূমি বিরোধ নিষ্পত্তি কমিশন ভূমি জরিপের ঘোষণা দিয়ে এই আতংককে আরও বাড়িয়ে দিয়েছে। তড়িঘড়ি জরিপের ফলাফল মোটেও শুভ হবে না। কারন জরিপের ফলে ভূমি সংক্রান্ত বিরাজমান সমস্যাসমূহ আরও জটিল করে তোলা হবে এবং হানাহানির পরিমাণ বেড়ে যাবে।
সংবাদপত্রের খবরে দেখা যাচ্ছে, ৮ সেপ্টেম্বর খাগড়াছড়িতে পার্বত্য চট্টগ্রাম ভূমি কমিশনের এক সভায় কমিশনের চেয়ারম্যান বিচারপতি (অব:) খাদেমুল ইসলাম চৌধুরী ১৫ দিনের মধ্যে ভূমি জরিপের পন্থা ও পদ্ধতি ঠিক করে ১৫ অক্টোবর’০৯ থেকে শুরু করে আগামী ২০১০ সালের মার্চের মধ্যে পার্বত্য চট্টগ্রামে ভূমি জরিপ সম্পন্ন করার ঘোষণা দেন। তাঁর এই ঘোষণার মধ্য দিয়ে পাহাড়িদের মধ্যে উদ্বেগ ও বিভ্রান্তি দেখা দিয়েছে। এমনকি চুক্তি বাস্তবায়নে সরকারের সদিচ্ছার বিষয়টিও প্রশ্নবিদ্ধ হয়ে পড়েছে। যে সভার মাধ্যমে ভূমি কমিশনের চেয়ারম্যান এ ঘোষণা দেন, সে সভায় আঞ্চলিক পরিষদের চেয়ারম্যান বা প্রতিনিধি, পার্বত্য জেলা পরিষদ (রাঙ্গামাটি ও বান্দরবান) এর প্রতিনিধি ও সার্কেল চিফদের অনুপস্থিতিতে গৃহীত সিদ্ধান্ত কতটুকু গ্রহণযোগ্য ও বিধিসম্মত হয়েছে তা নিয়ে পাহাড়ি জনগণের মধ্যে সংশয় ও উৎকন্ঠা  রয়েছে। কারণ পার্বত্য চুক্তি মোতাবেক গঠিত ভূমি বিরোধ নিষ্পত্তি কমিশনের অন্যতম সদস্য হিসেবে উল্লেখিত প্রতিনিধিরাও রয়েছেন।
আমরা মনে করি, পার্বত্য চট্টগ্রামে ভূমি জরিপের প্রয়োজনীয়তা অবশ্যই আছে। কিন্তু জরিপের ফলে সৃষ্ট সংকট মোকাবেলার জন্য জরিপের আগে সরকারকে কতকগুলো বিষয়কে গুরুত্ব সহকারে বিবেচনায় আনতে হবে। যেমন, জরিপের লক্ষ্য ও উদ্দেশ্য কি হবে, জরিপের টেকনিক কি ধরণের হবে অর্থাৎ জরিপ কোন্ পদ্ধতিতে করা হবে সে বিষয়ে সুনির্দিষ্ট নীতিমালা প্রনয়ন করতে হবে। যেহেতু পার্বত্য চট্টগ্রামে প্রথাগত আইন, রীতি ও পদ্ধতি অনুসরণ করেই ভূমি ব্যবস্থাপনা পরিচালিত হয়ে থাকে, সেহেতু ভূমি জরিপের ক্ষেত্রেও সে বিষয়গুলিকে অনুসরণ করতে হবে। এছাড়া যে বিষয়টি সবচেয়ে জরুরি তা হল জরিপের সময়কাল নির্ধারণ করা অর্থাৎ স্বাধীনতার পরে বাঙালি সেটেলার পুর্নবাসনের আগের সময়কালের ভূমির মালিকানাকে ভিত্তি (Base) ধরেই জরিপ কার্যক্রম পরিচালনা করতে হবে। 
কেননা পার্বত্য চট্টগ্রামের জনসংখ্যানুপাত পর্যালোচনা করলে দেখা যায়, ১৯৭৪ সালে পার্বত্য চট্টগ্রামের মোট জনসংখ্যার ২৬.২৯% বাঙালি ছিল। কিনন্তু ১৯৮১ ও ১৯৯১ সালে তা দাঁড়ায় যথাক্রমে ৪০.৯৩% ও ৪৮.৬৭%। সুতরাং এ পরিসংখ্যান থেকে এটি স্পষ্ট যে, আশির দশকের শেষের দিকে জ্যামিতিকহারে পার্বত্য চট্টগ্রামে বাঙালির জনসংখ্যা ও ভূমির অবৈধ দখলদারের সংখ্যা দ্রুত বেড়ে গিয়েছে । 
বর্তমান সরকারের নির্বাচনী ইশতেহারে পার্বত্য চুক্তি বাস্তবায়নের প্রতিশ্রুতি এবং চুক্তি বাস্তবায়নে প্রধানমন্ত্রীর দৃঢ় ঘোষণায় পাহাড়িদের মধ্যে আশার সম্ভাবনা দেখা দিয়েছিল। কিন্তু ভূমি কমিশনের তড়িঘড়ি এ সিদ্ধান্ত সরকারের সদিচ্ছাকেও প্রশ্নবিদ্ধ করে তুলেছে। কেননা পার্বত্য চট্টগ্রামের অন্যতম সমস্যা হল ভূমি সমস্যা। এ মৌলিক সমস্যাকে পাশ কাটিয়ে কেবল জরিপ করতে গেলে পার্বত্য সমস্যাটি আরো জটিল আকার ধারণ করবে। ভূমি জরিপ বিষয়ে আলোচনা করতে গিয়ে বান্দরবান জেলা পরিষদের চেয়ারম্যান ক্যশৈহ্লা মারমা এক আলোচনা সভায় বলেছেন, “ভূমি কমিশন পার্বত্য চট্টগ্রামে ১৫ অক্টোবর থেকে ভূমি জরিপ করার ঘোষণা দিয়েছে। কিন্তু জেলা পরিষদের চেয়ারম্যান হিসেবে আমি এ ব্যাপারে কিছুই জানি না। অথচ তিন পার্বত্য জেলা পরিষদ চেয়ারম্যান ভূমি কমিশনের সদস্য এবং আইন অনুযায়ী জেলার সব ভূমি জেলা পরিষদের আওতাভূক্ত”(প্রথম আলো, ৪ অক্টোবর)। কাজেই ভূমি কমিশন চেয়ারম্যানের জরিপ ঘোষণার এই সিদ্ধান্তের পেছনে কোন বিশেষ মহলের দূরভিসন্ধিমূলক উদ্দেশ্য আছে কিনা খতিয়ে দেখা দরকার।
এখানে আরেকটি প্রশ্ন থাকে যে, ভূমি জরিপের ক্ষমতা কমিশন বা চেয়ারম্যানের আদৌ আছে কিনা? ভূমি কমিশন আইনের ৬ নং ধারায় কমিশনের কার্যাবলী সর্ম্পকে স্পষ্ট বলা আছে, পার্বত্য চট্টগ্রামের প্রচলিত আইন ও রীতি অনুযায়ী ভূমি সংক্রান্ত বিরোধ নিষ্পত্তি করা, পার্বত্য চট্টগ্রামে প্রচলিত আইন বর্হিভূতভাবে কোন ভূমি বন্দোবস্ত দেয়া হলে তা বাতিলকরণ এবং বন্দোবস্তজনিত কারনে বেদখলকৃত জমি বৈধ মালিকের কাছে দখল পুনর্বহাল করে দেয়া। কাজেই এটি স্পষ্ট যে, ভূমি কমিশনের দায়িত্ব জরিপ চালানো নয়, এ দায়িত্ব সম্পূর্ণ ভূমি রেকর্ড ও জরিপ অধিদপ্তরের। কিন্তু কমিশনের চেয়ারম্যান তাঁর কর্মপদ্ধতির বর্হিভূতভাবে জরিপের ঘোষণা দিয়ে পাহাড়ের জনগণের মধ্যে বিভ্রান্তির সৃষ্টি করেছেন।
পার্বত্য চুক্তির মধ্য দিয়েই ভূমি কমিশন গঠনের পটভূমি তৈরী হয়েছে। তাই চুক্তি মোতাবেক কমিশনকে তার কর্মপদ্ধতি পরিচালনা করতে হবে। পার্বত্য চুক্তির ঘ খন্ডের ২ নং ধারায় স্পষ্ট উল্লেখ আছে যে, “সরকার ও জনসংহতি সমিতির মধ্যে চুক্তি স্বাক্ষর ও বাস্তবায়ন এবং উপজাতীয় শরণার্থী ও আভ্যন্তরীণ উপজাতীয় উদ্বাস্তুদের পুর্নবাসনের পর সরকার এই চুক্তি অনুযায়ী গঠিতব্য আঞ্চলিক পরিষদের সাথে আলোচনাক্রমে যথাশীঘ্র পার্বত্য চট্টগ্রামে ভূমি জরিপ কাজ শুরু এবং যথাযথ যাচাইয়ের মাধ্যমে জায়গা জমি সংক্রান্ত বিরোধ নিষ্পত্তি করত: উপজাতীয় জনগণের ভূমির মালিকানা চুড়ান্ত করিয়া তাহাদের ভূমি রেকর্ডভূক্ত ও ভূমির অধিকার নিশ্চিত করিবেন”। 
এখানে উল্লেখ্য, ভূমি কমিশন আইনের ২০টি ধারার মধ্যে ১৯টি বিষয়ই পার্বত্য চুক্তির সাথে সাংঘর্ষিক। তাই চুক্তির সাথে ভূমি কমিশন আইনের যেসব দিকগুলো সাংঘর্ষিক রয়েছে সেগুলো আগে সংশোধন করে  ভূমি বিরোধ নিষ্পত্তি করতে হবে। এরপরে পার্বত্য চট্টগ্রামে জরিপ চালানো যেতে পারে। কেননা ভূমি জরিপের অন্যতম উদ্দেশ্যই হচ্ছে ভূমির নকশা প্রস্ততকরণ ও মালিকানা নির্ধারণ।
পার্বত্য চট্টগ্রাম বিষয়ক আন্তর্জাতিক কমিশন গত আগস্ট মাসে তৃতীয়বারের মত পার্বত্য চট্টগ্রাম সফর করে সেখানকার স্থানীয় প্রশাসন, রাজনৈতিক দল ও পাহাড়ি-বাঙালি উভয় জনগোষ্ঠীর সাথে মতবিনিময়ের পর চিহ্নিত সমস্যাগুলো সমাধানের জন্য সরকারের নিকট কয়েকটি সুপারিশ পেশ করে। তন্মধ্যে উল্লেখযোগ্য হলধ:
(১) ভূমি কমিশন প্রথমে বিরোধপূর্ন সকল ভূমির মালিকানা সংক্রান্ত দাবী দাওয়ার একটি ডাটাবেইজ প্রস্তুত করবে এবং ভূমির দাবীদারদের হাতে ফরম তুলে দিবে যাতে করে ভূমির দাবীদাররা প্রয়োজনীয় তথ্যগুলো সেখানে লিপিবদ্ধ করে কমিশনকে সরবরাহ করতে পারে। এক্ষেত্রে ভূমি কমিশন আর্থিক ও কারিগরী সহায়তার জন্য ইউএনডিপির মতো আন্তর্জাতিক সংস্থাগুলোর সহায়তা নেয়া যেতে পারে বলে উল্লেখ  করে। (২) যেসব ভূমির উপর দ্বৈত মালিকানা রয়েছে সেসব জটিলতা নিরসনে ভূমি মালিকানার আপেক্ষিক অগ্রাধিকার নির্ধারনের জন্য কিছু সুনির্দিষ্ট নিয়মাবলী প্রনয়ন করা এবং (৩) শরণার্থী পুর্নবাসন বিষয়ক টাস্কফোর্স ও ভূমি কমিশনের মধ্যে কাজের বিভাজন ও পারস্পরিক সমন্বয়ের জন্য জরুরী ভিত্তিতে সরকারি দিক নির্দেশনা প্রনয়ন করা।
আমাদের বিশ্বাস, পার্বত্য অঞ্চলে শান্তি ও সম্প্রীতি বজায় রাখতে বর্তমান সরকার যথেষ্ট আন্তরিক। তাই অবিলম্বে যেন ভূমি কমিশনের এ স্বেচ্চাচারী সিদ্ধান্তকে স্থগিত করে চুক্তি মোতাবেক ভারত প্রত্যাগত শরণার্থী ও অভ্যন্তরীণ উদ্বাস্তুদের ভূমি বিরোধ নিষ্পত্তি করা হয় এবং পার্বত্য চট্টগ্রাম সংশ্লিষ্ট সকল প্রতিষ্ঠানসমূহের মধ্যে সমন্বয় সাধন ও ভূমি অধিকার নিশ্চিত করে পার্বত্য চট্টগ্রামে স্থায়ী শান্তি প্রতিষ্ঠায় সরকার গুরুত্বারোপ করবেন। 
iliradewan@ইয়াহু.কম


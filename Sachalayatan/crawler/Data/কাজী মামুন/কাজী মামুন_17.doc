ভীনগ্রহে ভিন্ন ঈদ




ভীনগ্রহের পরিচয়পত্র।
‘লুঙ্গীর সাইডপকেট’, ‘ঠেলাগাড়ির হেডলাইট’- এই শিরোনাম লেখার পরই অস্ট্রেলিয়া প্রবাসী এক বন্ধু’র এই দুই উপমা’র কথা মনে পড়ে গেল। এর আগে অবশ্য শিরোনাম নিয়েও ভাবছিলাম কিছুক্ষন, প্রথমে ভাবছিলাম ‘বিদেশে ঈদ’ নামে লিখি, এরপর মনে হলো, বিদেশে ঈদের অনেক মজার অভিজ্ঞতা’র কথা তো শুনেছি অনেকের, আমি যে ঈদের গল্প লিখতে যাচ্ছি তা এর সাথে বেমানান, সুতরাং ভীন গ্রহ’ই বরং মানানসই। আর আমরা তো এখানে বিদেশী নই আমরা হ’লাম ‘এলিয়েন’ অর্থাৎ ভীনগ্রহেরই প্রাণী। যারা জানেন না তাদের জন্য তথ্য- দক্ষিন কোরিয়াতে বিদেশিদের কে যে ‘temporary residence card’ দেয়া হয়, তাঁর উপরের দিকে সুস্পষ্ট অক্ষরে লেখা থাকে-“Alien Registration Card”. 
“প্রতিবছর ঈদে আমরা কোনো রকমে দুপুর পার হলেই, দাদার দোকানে (ভিক্টোরিয়া কলেজ রোড, কান্দিরপাড়, কুমিল্লায় আমাদের আড্ডা'র জায়গা) জড়ো হ'তাম। এক সাথে হিন্দু-মুসলমান ২০-৩০ জন বন্ধু, এরপর শুরু হতো শহরের এক পাশ থেকে হাটা শুরু, এক এক করে সব বন্ধু'র বাসায়। কখনো ২/৩ দিন কাটতো এভাবে! সন্ধার পর সারা বছরের স্মৃতির থলি নিয়ে বসে রানীর দীঘির পাড়ের আড্ডা।এখন কোনদিক দিয়ে ঈদ আসে কোনদিক দিয়ে যায় টেরই পাই না “ ফেসবুকে আমার এই স্টেটাসে  দশের উপর ‘লাইক’। মাঝে মাঝে ফেসবুক লাইকের কোনো মানে বুঝি না! 
“মামুন ভাই আইজকা তো চানরাইত”, দুপুরে এক্স-বুয়েটিয়ান ছোট ভাই নুভান এবং আমাদের এক চীনা বন্ধু ইউনি’র সাথে ক্যাফেটেরিয়া থেকে খেয়ে বের হ’বার পর ফেরার পথে দুঃখভরাক্রান্ত স্বরে নুভান মনে করিয়ে দিলো এই কথা।“আজ ঈদ, মদীনার ঘরে ঘরে আনন্দ”-এই কথাগুলো এখানে যন্ত্রণা’র। “হুম” বলে আমিও বিদায় নিলাম, কারণ ‘চানরাইত’ মানে এখনে বিশেষ কিছু নয়! ঈদ মানেই এখানে বিশেষ কিছু নয়। প্রথম ঈদের সময়টাতে পুরো ক্যাম্পাসে ৩০ হাজার ছাত্র-ছাত্রীর মধ্যে বাংলাদেশি আমরা তিনজন। বাকী দু’জনের সাথে আমার দুরত্ব যোজন যোজন, কারণ শুরুতেই জেনেছি তারা একজন রাজশাহী বিশ্ববিদ্যালয়ের সহকারী অধ্যাপক, জেলখাটা জামাত কর্মী, অন্যজন বিখ্যাত শিবির ক্যাডার দেশান্তরী দীর্ঘদিন ধরে। সুতরাং প্রথম ঈদটা ল্যাবেই কাটলো, আর ‘উইকডেইজ’ বলে ল্যাব ফাঁকি দেয়ারও উপায় নেই। সন্ধা’র পর বাসায় কিছুক্ষন কথা বলে বিষন্নতা আর অবসন্নতা গ্রস্থ হওয়া ছাড়া আর কোনো পার্থক্য তৈরী হয় নি। এরপরের ঈদটা একটু ভালো কাটলো কারণ ঐ দিনই ছিল মাস্টার্স এর গ্রেজুয়েশন টেস্ট, ব্যস্ততায় নিজেকে আর মনে করিয়ে দেয়ার সুযোগ হয়নি যে আজ ঈদ, রাতটা অবশ্য বন্ধুদের যন্ত্রণায় খুব একটা ভালো কাটে নি, কারণ নিয়মিত ফোন করে না এমন অনেক বন্ধুও বিশেষ দিনগুলোতে ফোন করে জানাতে ভুল করে না তারা কত আনন্দে আছে, আর আমি কত কষ্টে! করে হয়তো বন্ধু’কে মিস করে বলেই কিন্তু আমার কাছে এখন এই বিশেষ দিনগুলোতে কেউ ফোন করলে খালি মনে হয়, আমাকে উপহাসই করছে, ছোট বেলায় স্কুলে ধনী বন্ধু’রা যেমন করে নতুন জামা পরে এসে দেখাতো- দেখ আমার ‘লাল জামা’ বন্ধু’দের এইসব বিশেষ বিশেষ দিনে ফোন করাকে আমার অমন উপহাসের মতোই মনে হয়।
প্রথম দিকে এসে ভীষণ একা ছিলাম, সকাল থেকে রাত দুটা-তিনটা পর্যন্ত ল্যাবে থাকতাম, না কাজ যে খুব করছিলাম তা না, কাজ এখনো করি কিন্তু তখন আসে পাশে কেউ ছিল না। এরপর কিছু বন্ধুদের ‘পটলিয়ে পাটলিয়ে’ স্কলারশিপ এর ব্যাপারে সাহায্য করে নিয়ে আসা গেল, একাকিত্ব কিছুটা কাটলো।কিছু বিদেশী বন্ধুও জুটলো, ‘Alien’ জীবন উপভোগ করতে শুরু করলাম। কাটছে ভালোই। কিন্তু আবার ঐ বিশেষ দিনের যন্ত্রণা। একাকিত্ব নিয়ে কিছুটা অভ্যস্থ হয়ে ওঠেছি। লিখতে বসা’র পরও একজন ফোন করলো মনে করিয়ে দিলো, আজ চানরাইত, কালকের কি ‘প্লান’? ‘প্লান’ জানি না কিছুই, সকালে ওঠে ল্যাবে যাবো। কোনো কাজ হবে না, জানি, তবুও যাবো। কাজের ফাঁকে ফাঁকে প্রতিদিনকার মতোই সচলায়তনে ঢুঁ মারবো, ফেসবুকে পুরোনো ছবি দেখবো-  অন্তত দিনটা কেটে যাবে কোনোরকমে! পরশুদিন বাংলাদেশে ঈদ, আর আমার এখানে ‘উইকএন্ড’ অনেকে এটা সেটা প্লান করছে আমাকে নিয়ে, ‘হু’ ‘হা’ করছি সায় দিচ্ছি, করবো, করছি। শরীর করছে মন করছে ভিন্ন কিছু!
আজ থাকুক এখানেই, ভীনগ্রহের ঈদের গল্প দিয়ে আপনাদের ঈদের আনন্দ মাটি করতে চাই না।
যে যেখানেই থাকুক সকলের ঈদ কাটুক, সুস্থ-সুন্দর-ও আনন্দময়!
কাজী মামুন
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6b%61%7a%69%6d%61%6d%75%6e%40%67%6d%61%69%6c%2e%63%6f%6d%22%3e%6b%61%7a%69%6d%61%6d%75%6e%40%67%6d%61%69%6c%2e%63%6f%6d%3c%2f%61%3e%27%29%3b'))


ভিনগ্রহের দিনলিপি - এক



কানে বাজছে- আমি একদিনও না দেখিলাম তারে… বাইরে বৃষ্টি।
যাচ্ছি বাসে, শহরের দিকে ঘুরতে। আমরা গ্রামেই থাকি, কোরিয়ার দ্বিতীয় বৃহত্তম এই বিশ্ববিদ্যালয় টি গড়ে তোলা হয়েছে নিতান্তই গ্রামে। যদিও এখানকার গ্রাম আর শহরের পার্থক্যে এটুকুই যে, শুধুমাত্র বিল্ডিং এর ঘনত্ব আর উচ্চতা একটু কম আর বেশি। যা হলে স্কুল, কলেজ, হাসপাতাল, ইন্টারনেট ‘স্পীড’, ২৪ ঘন্টার দোকান, বার, পাব কোনো কিছুতেই কোনো পার্থক্য নেই। হোমোজিনিয়াস ডেভেলপমেন্ট এর এমন উদহারণ পৃথিবীতে বিরল। যাচ্ছি মাহমুদ কৃষি বিশ্ববিদ্যালয় এর শিক্ষক মাহমুদ ভাই এর বাসায়।আমারও দিন এখন অনেক বদলেছে। 
একটু পুরোনো দিনের স্মৃতিচারণ করা যাক-

ইয়ংনাম বিশ্ববিদ্যালয় এর একদিককার দৃশ্য
রাত দুটোয় ডরমিটরিতে ফেরার পর দেখি রুমমেইট, ইন্দোনেশিয়ান বন্ধু ইখওয়ান তখনো জেগে আছে, পরে বুঝতে পারলাম আমার জন্যই অপেক্ষা করছিল, সাধারনত করে না কারন তাকে আবার ভোর ৫টায় উঠতে হয়। ঢোকার সাথে সাথেই ইখওয়ান বললো- “কাজী, আমাদের কালই ডরমিটরি ছাড়তে হবে।” এখানে আসার প্রথম দিকে আমার রুটিন ছিল এরকম- রাত ২/৩টায় ল্যাব থেকে রুমে ফিরতাম। তখন হয়তো কোনো অর্ধ মাতাল মেয়ে গেইটে দাঁড়িয়ে অপেক্ষা করছে আমার মতো কেউ এসে ডরমিটরির গেইট খুলবে। নিয়ম অনুসারে গেইট বন্ধ হয়ে যায় ১২টায়। আমাদের জন্য অর্থাৎ ‘গ্রেজুয়েট স্টুডেন্ট’ দের জন্য ভিন্ন নিয়ম। আমাদের রিসার্স এর জন্য যেহেতু নির্দিষ্ট সময়সীমা নেই, আমরা যখন ইচ্ছে তখন কার্ড স্ক্যান করে ঢুকতে পারি বের হতে পারি। রুমে ফিরে রান্না খাওয়া দাওয়া…ফেসবুক, ব্লগ নাড়াচাড়া শেষে ঘুমাতে যেতাম ভোর ৫/৬টায়। ইখওয়ান তখন উঠতো, ওর তখন দিন শুরু আর আমার রাত।
ফরিদা থামলেন, আবিদা পারভিন গাইছেন পাঞ্জাবের ‘হীর’। আবিদা পারভিন, যার সম্পর্কে বলা হয়। সুফিবাদী গান গাইতে গাইতে নিজেই সুফী হয়ে গেছেন। বৃষ্টির প্রকোপ কিছুটা বাড়লো, বাসের জানালা ঘোলা হয়ে আসছে, আর আবিদা গাইছেন ‘হীর’।
স্বভাবজাতভাবে আমি চুপ করে ইখওয়ান এর দিকে তাকিয়ে রইলাম। ইখওয়ান আমার রুমে এসেছে অল্প কিছুদিন হলো, এর আগে আমি একাই ছিলাম। বড় হওয়ার পর জীবনে প্রথম একসাথে দুই তিন দিনের বেশি কারো সাথে রুম শেয়ার করছি।চমৎকার ছেলে ইখওয়ান আমার কোনো কিছুতেই তার কোনো আপত্তি নেই। এরমধ্যেই চমৎকার পড়তে শুরু করেছে আমাকে। আমি আরো বিস্তারিত শুনে মন্তব্য করবো বুঝতে পেরে ও বলতে শুরু করলো- “‘সামার ভ্যাকেশন’ শুরু হচ্ছে, ১০ দিনের জন্য ডরমিটরি ছাড়তে হবে, এ সময় ‘ক্লিনিং’ চলবে এবং এরপর যদি আমরা আরো থাকতে চাই তাহলে রেজিষ্টেশন করতে হবে।” আমি তা করবো না, খুব সুন্দর হলেও ডরমিটরি আমার পছন্দ হয়নি, সে কথায় পরে আসি, ইখওয়ান কে জিজ্ঞেস করলাম, এই এক দিনের নোটিশের কারণ কি? বললো নোটিশ আরো আগেই গেইটে দেয়া হয়েছে তবে যেহেতু সেটা কোরিয়ান ভাষায় ছিল আমরা কেউই বুঝতে পারিনি। 
আমি রান্না করতে পছন্দ করি, কিন্তু এখানে রুম এর সাথে কোনো ‘কিচেন’ নেই, রান্না করতে হলে কমন কিচেনে গিয়ে করতে হয়। ডরমিটরি পছন্দ না হওয়ার বড় কারণ এটা, ভিয়েতনামের মেয়েগুলোর কিচির মিচির শুনতে শুনতে দাঁড়িয়ে দাঁড়িয়ে কমন কিচেনে রান্না টা অসহ্য লাগে। এরমধ্যেই কোরিয়ান খাবারে অভ্যস্থ হয়ে ওঠেছি কিন্তু মেয়েগুলোর রান্নায় সময়ই যে বিচ্ছিরি গন্ধ নাকে লাগতো, তা আমাকে আর কোনোদিন ভিয়েতনামিজ খাবার এর প্রতি আগ্রহী করে তুলবে বলে আমার মনে হচ্ছে না। একদিন দেখলাম গরম পানিতে ২/৩ টুকরা মাংশ এক হাড়ি গরম পানিতে দিয়ে কিছুক্ষন সেদ্ধ করলো, এরপর ছীড়ে দিল কয়েকটা মুলা’র টুকরা, এরপর লবনের মতো কিছু একটা ছিটিয়ে তুলে নিল, হয়ে গেল রান্না। খাবার এর ব্যাপারে আমার একটু নাক উচু স্বভাব আছে, যে কোনো খাবার গলা দিয়ে নামতে চায় না তবে কোরিয়ান প্রায় সব খাবারই খেয়ে ফেলেছি এর মধ্যে। এমনকি কোরিয়ান বন্ধু সু’র খালার অনুরোধে ঢেকি গিলতে গিয়ে ‘সী স্কোয়ার্ট’ এর রক্তমাখা কাচা মাংশের দলাও গিলেছি হাসি মুখে এরপর আবার ‘মাসিচছ্যয়ো’(খুব মজা) বলে আহ্লাদও দেখিয়েছি। কোরিয়ান ভদ্রতা, বড়দের কথা শুনতে হয় বিনয় সহকারে।
সু কে একটা কল দিলাম, তখন আমার ঘনিষ্টতম বন্ধু, পুরো নাম হোয়াং দক সু, আমার উচ্চারনের কষ্ট দেখে শুধু সু বলে ডাকতে বলেছে, আমি তাই ডাকি। ফোন ধরলো না, ঘুমিয়ে পড়েছে মনে হয়। কয়েকঘন্টা পর আমি যখন গভীর ঘুমে তখন সু কল ব্যাক করলো।তখন সকাল। কথা বলতে বলতে রুমের সাথে লাগোয়া বারান্দায় চলে এলাম।প্রতিদিন ভোর দেখে ঘুমাত এগেলেও অনেকদিন পর সকাল দেখা। ডর্মের সামনের লতানো গোলাপগাছগুলো এমন ভাবে রেলিংটাকে জড়িয়ে ধরে আছে আর এত বেশি ফুল এসেছে যে পুরো রেলিংটাকে একটা বিশালাকার ফুলের তোড়া বলে মনে হচ্ছে। সকালের সোনা রোদ, গোলাপের লাল আভা, দৃষ্টি সরাতে দিচ্ছে না কিছুতেই। কিন্তু আমি এখন কঠিন এক সমস্যায় আমার এখন প্রকৃতি দেখার সময় না, কয়েক ঘন্টার মধ্যেই রুম ছাড়তে হবে, বিদেশ বিভুইয়ে ধারে কাছে স্বজন কেউ নেই। অবশ্য ‘মুশকিল আসান’ বন্ধু সু যীহেতু আছে, আমি অতটা চিন্তিত নই, কারো উপর চিন্তার ভার ছেড়ে দিয়ে নির্ভার হওয়ার মধ্যে এক বিশেষ আনন্দ আছে বৈকী, সিলেট শাহজালাল এ পড়ার সময় ছিল জাভেদ, যখন যা করতে ইচ্ছে করবে, শুধু বললেই হতো জাভেদ এটা দরকার বা, এটা করবো… এখানে আছে তেমনি একজন সু, যদিও সু অনেক নিরিহ কিন্তু ভালোবাসার কমতি নেই। সমস্যার কথা শোনার পর সে বললো, তুমি ব্যাগ গুছিয়ে রেডি হও আমি দুই ঘন্টার মধ্যেই আসছি।
নিচে গাড়ি পার্ক করে আবার ফোন করলো, ঠিক দু-ঘন্টা পরই। দুজন মিলে ব্যাগ নিয়ে গাড়িতে ওঠার পর জিজ্ঞেস করলাম, “কোথায় যাবো?” বললো- “আমার রুমে।” আমি বললাম- “তুমি না জাপান যাচ্ছো?” বললো,”তিন দিন পরই ফিরবো, ফিরে তোমার জন্য বাসা ঠিক করে দেবো” সু’র রুমটা ভালো, সুন্দর সাথেই কিচেন, এরমধ্যেই আসলো ওর আরো এক বন্ধু। ফিলোসফিতে মাস্টার্স করছে।ছেলেটা কথা কম বলে, দুই কোরিয়া একত্রীকরনে কাজ করছে এমন একটা সংঘটনের নেতৃত্ব দেয়। দুপুরে ওরা দুজন মিলে একটা কোরিয়ান খাবার তৈরী করলো, আমি বাংলাদেশের মশলা দিয়ে আমার নিজস্ব স্টাইলে একটা মুরগী রান্না করলাম। ঝাল একটু বেশি হয়ে গেছে, তবে হু হা করতে করতে ওরা আস্ত মুরগীটাই চেটে পুটে খেল। ‘লাঞ্চ’ সেরে গেলাম ল্যাবের দিকে, বিশ্ববিদ্যালয়ের প্রকৃতি এখন খুবই সুন্দর, চারদিকে নানা ফুলে সেজে আছে ক্যাম্পাস। নানা রঙ এর বাহার। দুই/তিন রাত ল্যাবেই ঘুমালাম, রাত গভীর হলে ডেস্কের উপর পা তুলে দিয়ে ঘুম দিতাম, সকালে উজবেকিস্থান এর ল্যাবমেইট ফারুহ ইশিমানভ এসে ঘুম থেকে ডেকে তুলতো। সু’র আসার সময় হয়ে এসেছে।
বাস জানিয়ে দিলো সামনের স্টপেজেই নামতে হবে, বৃষ্টি হচ্ছে তখনো, আবিদা’র হীর শেষে বেগম আক্তার গাইছেন –কোয়েলিয়া গান থামা...মধু রাতি বয়ে যায়!
কাজী মামুন
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6b%61%7a%69%6d%61%6d%75%6e%40%67%6d%61%69%6c%2e%63%6f%6d%22%3e%6b%61%7a%69%6d%61%6d%75%6e%40%67%6d%61%69%6c%2e%63%6f%6d%3c%2f%61%3e%27%29%3b'))


ছিন্নকথন - দুই



অ.
ধানমন্ডি ৩২ নং এ, বঙ্গবন্ধুর বাড়ির উল্টোপাশে চা বিক্রি করতো একজন পঙ্গু মুক্তিযোদ্ধা, এখন করে কিনা জানি না। বাড়ির ঠিক সামনেই না, ওখানে তো বসতে দেয় না, তাই একটু পশ্চিমে সরে গিয়ে বসতেন। বঙ্গবন্ধুকে ভালোবেসেই কি বসতেন? সম্ভবত না, কারণ বঙ্গবন্ধুকে তিনি ভালোবাসতো, এটা সত্যি, তবে বসতেন মনে হয় পেটেরই টানে।
মাঝে মাঝেই গল্প হতো। তিনি যে পঙ্গু এটা জেনেছি অনেক পরে। জানার পর থেকে “চাচা একগ্লাস পানি দেন” বলে চিৎকার করার চাইতে নিজেই উঠে পানি নিয়ে খেতাম। হঠাৎ দেখলাম তিনি স্ট্রেচারে ভর দিয়ে দোকান থেকে নেমে আসলেন, এক পা উরু থেকে বিচ্ছিন্ন। প্রশ্নে প্রশ্নে জানলাম অনেক কিছু। ভদ্রলোক গল্প করতেন বেশ রসিয়ে। আমুদে প্রকৃতির ছিলেন, জিজ্ঞেস করেছিলাম, “একে মুক্তিযোদ্ধা তার উপর পঙ্গু আপনি, চা বিক্রি করে সংসার চালাচ্ছেন…” প্রশ্ন শেষ করার আগেই উত্তর দিয়েছিলেন, “যখন যুদ্ধ করার দরকার ছিল করছি, এখন চা বিক্রি করা দরকার করতাছি, যুদ্ধ করছি তো কি হয়েছে”।
প্রকৃত মুক্তিযোদ্ধারা হয়তো এমনই। ভীষণ হতাশ লাগলো! ভাবলাম আমরা কি করছি তাদের জন্য! ৬০ বছর আগের কোরিয়ান যুদ্ধের জীবিত যোদ্ধাদের এখনো এরা যে পরিমান সম্মান ও সামাজিক, অর্থনৈতিক সুবিধাদি দেয় তার কানাকড়িও যদি আমরা দিতাম! 
আ.
সাধারণের মাঝেই কেন জানি অসাধারণকে খূঁজে পাই চিরকাল! আর অসাধারণ ‘লেবেল’ আঁটাদের কাছে গেলে দেখি অন্তঃসার শূন্য!
ই.
শীতের হিমেল হাওয়া বইতে শুরু করেছে। হঠাৎ নেমে আসা ঠান্ডায় পূর্ণচাঁদও যেন বিমর্ষ কিছুটা। ‘মাইনাস’ ১৫ ডিগ্রি পর্যন্ত তাপমাত্রা নামে আমার এই শহরে। তৃতীয় বছর চলছে, ঠান্ডায় কিছুটা অভ্যস্থ হয়ে উঠেছি এখন। শুভ্র তুশার এর উপর জোৎস্নার প্রতিফলন যে একবার দেখেছে, সে এই ঠান্ডার প্রয়োজনীয়তা জানে। প্রতিদিনকার অভ্যাস মতো রাত্তিরের হাটাচলাটা একটু কঠিন হয়ে যায়, এই এক সমস্যা!
ঈ.
Arirang TV দেখছিলাম আজ, ৬০ বছর আগে কোরিয়া যুদ্ধের পরপর জাতিসঙ্গ ঘোষণা করেছিল, এই কোরিয়া আগামী একশ বছরেও উঠে দাঁড়াতে পারবে না। মাত্র ৫৭ ইউ এস ডলার বাৎসরিক মাথাপিছু আয় ওদের তখন। মাত্র ৩০ বছরেই ঘুরে দাড়িয়েছে ওরা। ২৭০০০ ডলার বাৎসরিক মাথাপিছু আয় নিয়ে ওরা এখন এশিয়ায় দ্বিতীয় এবং পৃথিবীর অন্যতম দাতা দেশ। এর চেয়ে বড় ব্যাপার হলো এরা সবাই মিলে ধনী, দুই একজন বিল গেটস এর কারণে নয় কিম্বা অন্যের তেল-কয়লা নিয়ে খবরদারী করে নয়। এরা ধনী পরিশ্রম এবং সততা দিয়ে। 
উ.
কিছুদিন আগে গোজে দ্বীপ ভ্রমনের সময় একজন লোক বাংলাদেশ নেভীর অফিসারদের বেশ প্রশংসা করলো। বাংলাদেশ নেভীর কাছে জাহাজ বিক্রির সময় লোকটা দাইও শিপিং এ কাজ করতো। বললো আমরা ইংরেজীতে ভালো। মনে মনে ভাবলাম, কী লাভ এতে! আমাদের মাতৃভাষাওতো পৃথিবীর পঞ্চম সংখ্যাগরিষ্ট জনসংখ্যার ব্যবহৃত ভাষা, এতেই বা কি লাভ হয়েছে! মানুষের মূল্যমান এখনতো আর মাথাগুনে হয় না, হয় টাকা গুনে। ৩০ কোটি বাঙালির চাইতে এ কারণে ৩ লক্ষ আইস্লেন্ডিক দের ভাষার মর্যাদা অনেক বেশি। এখন কোরিয়ান শিখছি, আবার দরকার পড়লে আইসল্যান্ডিকও শিখবো। আমরা গরীব।
ঊ.
'পি এইচ ডি' টা এখন অনেক বেশি দীর্ঘ মনে হচ্ছে। কবে যে শেষ হবে! শরত এবার বেশ দেরি করে নামছে। যদিও তাপমাত্রা ১০ এ নেমে গেছে তবুও গাছের পাতা এখনো সবুজই আছে। লাল, হলুদ, কমলা, খয়েরী, মেজেন্টা এমন নানা রঙের পাতায় বহু বর্নিল হয়ে উঠবে চারপাশ, অপেক্ষায় আছি! চার ঋতু’র পার্থক্য এখানে এত স্পষ্ট! 

গৃষ্ম মানেই যেন সবুজ 

শীত মানে শুভ্রতা

শরৎ মানে নানা রঙের সমারোহ

বসন্ত মানে নানা ফুলের সমারোহ, বিশেষত চেরি!
এ.
এই বেশ ভালোই আছি!
তবু খালি মনে হয় কবে ফিরবো!
শাবিপ্রবি ছেড়ে আসার আগে বন্ধু পলাশ দেখা হলেই জিজ্ঞেস করতো, “ওই কবে যাবা?” বলতাম- “যাবো না!” বলতো এমন টোনে যেন তাড়িয়ে দিতে চাইছে। আসলে প্রশ্নটা ছিল, “কেন যাবা!” এখন কেউ কেউ জিজ্ঞেস করে “কবে আসবা?”
ঐ.
ছিন্নকথন মানেই আমার এলোমেলো বকবকানি। পাঠকদের প্রশ্রয় পেয়ে আবার লিখলাম। আআমদের এক বন্ধু ছিল খামোকাই বকবক করতো, আর আমরা ক’জন মিলে কোরাসে বকের নামতা পড়তাম।
পাঠকদের এখন বকের নামতা পড়ার সময়-(আমার বকবকানি শুনে:P)
বক একে- বক
বক দুগুনে- বক বক
তিন বকে- বক বক বক
চার বকে- বক বক বক, বক
পাঁচ বকে- বক বক বক, বক বক
…
(চলবে)
বানানযোদ্ধাদের স্বাগতম 


বেসরকারী বিশ্ববিদ্যালয়ে সাহিত্য-সংস্কৃতি চর্চা



বনানীতে এক বিল্ডিং এ একসাথে তিনটি বিশ্ববিদ্যালয় দেখেছিলাম, এর মধ্যে একটা থেকে আবার পি এইচ ডি ডিগ্রিও দেয়া হতো বলে শুনেছিলাম। এখন আছে কিনা জানি না। যাই হোক বাংলাদেশের বিশ্ববিদ্যালয়গুলো (পাবলিক/প্রাইভেট সব) আসলেই যে বিশ্ববিদ্যালয় নয়, এ নিয়ে আগে আলোচনা করেছিলাম “ছাল নাই কুত্তার বাঘা নাম” নামের এক লেখায়। আজ আর সে বিশ্লেষণে যাবো না। 
সম্প্রতি- ‎ব্র্যাক ইউনিভার্সিটির ‘ইংরেজী ও মানববিদ্যা’ বিভাগ ২৯ ও ৩০ জুলাই ২০১০, এই দু’দিন বাংলা সাহিত্য নিয়ে একটি আন্তর্জাতিক সেমিনার আয়োজন করে। করতেই পারে কিন্তু কতটা ডংকা বাজলো, কতটা যুদ্ধ হলো, লাভ-ক্ষতি হলো এই প্রশ্ন থেকেই যায়! তবুও মন্দের ভালো! আমাদের দেশের নামকরা বিশ্ববিদ্যালয়গুলোতে ক’টা সেমিনার হয়? ক’টা ইন্টারন্যাশনাল কনফারেন্স হয়? হোক ওয়েবমেট্রিক্স তবু কেন সদ্য জন্মানো একটি এক বিল্ডিং এর বিশ্ববিদ্যালয় শত বছরের সবচেয়ে পুরোনো সবচেয়ে ভালো ছাত্রগুলোকে নিয়ে ঢাকা বিশ্ববিদ্যালয় রেঙ্কিং এ পিছিয়ে যাবে! কেন আমার ইলেক্ট্রিক্যাল ইঞ্জিনিয়ারিং পাশ করা বুয়েটিয়ান বন্ধুটি ২০০৬ সাল পর্যন্ত  পেন-ড্রাইভ/ইউএসবি চিনলো না! বেসরকারীর ছেলেমেয়েরা গড়্গড় করে ইংরেজীতে কথা বলে, সরকারীর ভালো ভালো ছাত্রছাত্রীরাও ইংরেজীতে ভয়ে কথা বলতে পারে না। তুলনা আছে, আসবে আরো। আজ থাক! 
   আজকে বাংলাদেশের বিশ্ববিদ্যালয়গুলোরই একটা স্ট্যান্ডার্ড ধরে নিয়ে সরকারী-বেসরকারী বিশ্ববিদালয়ের পার্থক্যের একটি অভিজ্ঞতা শেয়ার করবো। আমি ভালো মন্দ বিশ্লেষনে যাবো না, এটা শ্রেফ অভিজ্ঞতার গল্পঃ
আমার অবস্থা হলো দশবার মেট্রিক ফেইল করে মেট্রিকে অভিজ্ঞ হওয়ার মতো। ঠিক ফেইল করে না হলেও অবস্থা-অবস্থান নানাবিধ কারণে আমাকে বারবার বিশ্ববিদ্যালয় পরিবর্তন করতে হয়েছে। আরো তো দিন আছেই, এখনো ছাত্রত্ব শেষ হয় নি।
যাই হোক, ব্র্যাক বিশ্ববিদ্যালয় আমার পা মাড়ানো চারটি বিশ্ববিদ্যালয়ের মধ্যে একটি, আমার সম্পাদনায় একটি সাহিত্যের ছোট কাগজ বের করেছিলাম ওখানে থাকার সময়। সম্ভবত বাংলাদেশের যে কোনো বেসরকারী বিশ্ববিদ্যালয় থেকে প্রকাশিত প্রথম ছোট কাগজ ছিল ওটা। ছোট কাগজের নাম 'আকিঞ্চন'। উদ্দেশ্য ছিলো- ছাই ঘেটে সোনা খূঁজে বের করা। কয়েকজন বন্ধুবান্ধব মিলে বিশ্ববিদ্যালয় কর্তৃপক্ষের কাছে গেলাম।
বিশ্ববিদ্যালয় বললো- “কারো স্পন্সর নিতে পারবে না, আমরা টাকা দিয়ে দেবো।“
আমি বললাম- “না, তাহলে ওটা আর ছোট কাগজ থাকে কি করে? সেখানে আমাকে আপনার মর্জি অনুসারে কাজ করতে হবে। বরং আমি এক কাজ করতে পারি, আমি ছাত্রদের কাছ থেকে টাকা নিয়েই কাজটা করতে পারি। এতে ছাত্রদের কন্ট্রিবিউশান বাড়বে, ছাত্ররা ছোট কাগজটাকে নিজেদের করে নিতে পারবে, কর্মী তৈরী হবে, আমি চলে গেলেও কাজটা বন্ধ হবে না।“
কাজ শুরু করলাম, গল্পকার মঞ্জুরুল স্যার, এবং ঢাবির আরেক অধ্যাপক ফেরদৌস আজীম ম্যাডাম তখন ব্র্যাক এর ইংরেজী ডিপার্টমেন্টে, তাদের কাছে এবং আরো কয়েকজন শিক্ষকের কাছে সাহায্য সহযোগীতার জন্য গেলাম, কেউ করলেন, কেউ বললেন, “পড়াশোনা করতে এসেছ, পড়াশোনা করো, সিজিপিএ কত?”
মনে মনে বললাম- “সিজিপিএ’র খ্যাতা পুড়ি আমি”। পুড়তে পুড়তেই এসেছি, কোনো সমস্যা হয় নি। মুখে বললাম- “জি স্যার/ম্যাডাম”
ভালোয় মন্দে কাজ শেষও করলাম। ম্যাগাজিনটা দেখতে বেশ অন্যরকম সুন্দর হয়েছিল, পুকুরে ইলিশ মাছ হয় না জানেনইতো (এখন নাকি তাও হয়!)। 
'আকিঞ্চন' এর মোড়ক উন্মোচন করছেন অধ্যাপক জামিলুর রেজা চৌধুরীবিশ্ববিদ্যালয় বললো- “এটার মোড়ক উন্মোচন করতে হবে! ছবি তুলতে হবে”
আমি মনে মনে বলি- “লে হালুয়া, এটা নিয়েও বানিজ্যিক ফন্দি!”
মুখে বললাম- “ঠিক আছে আমরা আয়োজন করছি”
যথা সময়ে অনুষ্ঠান হলো, তখনকার ভিসি জামিলুর রেজা চৌধুরী স্যার এসে মোড়ক উন্মোচন করলেন আমাদের দু-পয়সার আকিঞ্চন।‘কেক্কুক’ খাওয়া হলো, এটাও হয়তো কোনো ছোট কাগজের ভাগ্যে এই প্রথম। কাজ শেষ। 
না শেষ না! 
সম্পাদক এর বক্তব্য দিচ্ছিলাম আমি।
'আকিঞ্চন' মোড়ক উন্মোচনে বক্তব্য রাখছেন অধ্যাপক জামিলুর রেজা চৌধুরী
এবার অবঃ মেজর জেনারেল রেজিষ্টার স্যারকে একটা কপি দিতে হবে।
গেলাম তাঁর কাছে, জিজ্ঞেস করলো- “কত টাকা খরচ হয়েছে?”
মনে মনে ভাবলাম- “এতে আপনার কি! আপনার কাছ থেকে তো টাকা নেইনি!”
মুখে বললাম- “এত টাকা স্যার।“
জিগেগস করলো- “টাকা কোথায় পেলে?”
বললাম- “আমরা বন্ধুরা মিলেই টাকাটা দিয়েছি- ছোট কাগজটা বিভিন্ন জনের কাছে বিক্রি করে বাকী টাকাটা তুলে নিচ্ছি আমরা।“
বললো- “না, কত টাকা খরচ হয়েছে আমাকে একটা হিসাব দাও, আমি বিশ্ববিদ্যালয়ের ফান্ড থেকে তোমাদের দিয়ে দিচ্ছি। আর যাদের কাছ থেকে টাকা নিয়েছ- ফেরত দাও। এখানে বিক্রি বাট্টা চলবে না!”
আমি অনেক ভাবে বোঝানোর চেষ্টা করলাম- “দেখুন স্যার ছোট কাগজ নিছক একটা প্রকাশনা নয়, এটা একটা আন্দোলন, এটা একটা সংগঠন, এখানে ব্যবস্থাপনা থেকে শুরু করে বিজ্ঞাপন সংগ্রহ, লেখা সংগ্রহ ইত্যাদি নানা কাছে ছাত্ররা সম্মিলিত ভাবে অংশগ্রহনের মাধ্যমে অনেক কিছু শিখতে পারে। আজকে এই টাকাটা আপনি খরচ করতে আপত্তি করছেন না, কাল আমি চলে যাবো আপনার টাকা থাকবে, আপনি কাজ করার লোক পাবেন না!”
অবঃ মেজর জেনারেল সাহেব কি বুঝলেন তিনিই জানেন- বললেন- “স্কুল ম্যাগাজিন কি! তুমি আমাকে শেখাতে এসেছ!”
আমি বললাম- “স্যার এটা স্কুল ম্যাগাজিন না! এটা ছোট কাগজ! লিটিল ম্যাগাজিন! আর এটাই আমার প্রথম ছোট কাগজ নয়, আমি জানি কি হয়, এজন্যই বলছি স্যার!” 
অবঃ মেজর জেনারেল সাহেব আরো ক্ষেপে গেলেন। এরপর দেখলাম এর বেশি কথা বলতে গেলে আমার ছাত্রত্ব নিয়ে টানাটানি শুরু হয়ে যাবে। অবঃ মেজর জেনারেল রেজিষ্টার এর নাম সাহুল আফজাল। দুষ্ট ছেলেরা তাকে ফাউল আফজাল বলে ডাকে। ডাকে বিশ্ববিদ্যালয়ের বাইরে সিগারেট বিক্রি করা সেলিম ছেলেটাও।
একদিন আমাকে বলে- “মামুন ভাই ফাউল স্যার আমরে ডাকছিল!”
জিজ্ঞেস করলাম- “ক্যান? তোরে আবার কি কয়?”
বললো- “আমারে ডাইকা কয়- আর এখানে সিগারেট বিক্রি করবে না!”
সেলিমও 'ঘাড়ত্যাড়া'! বলে- “স্যার আমি তো আপনার বিল্ডিং এ বেচি না, বেচি রাস্তায়! হে কয়- নাও তোমাকে ৫০০০ টাকা দিলাম তুমি এখান থেকে চলে যাও। আমি কইলাম স্যার- তাইলে ৫০০০ টাকা শেষ হইলে খামু কি!”
সাহুল আফজাল রগচটা লোক, যেখানে সেখানে ছাত্র-শিক্ষকদের ধমকের উপর রাখে, সরকারী বিশ্ববিদ্যালয়ে থাকার সময় কোনো রেজিষ্টারকে এতদিকে নাক গলাতে দেখিনি। সিড়ি দিয়ে উঠানামার সময়ও কোনো ছাত্রছাত্রীকে বাংলায় কথা বলতে দেখলে ধমক দেয়- “তোমরা জানো না এই ইউনিভার্সিটিতে বাংলা বলা নিষেধ!”
এই ধমকটাও আবার সে দেয় বাংলাতেই। যাই হোক আমরা ছোট কাগজের জন্য সংগ্রহ ও বিক্রি করা টাকা সবাইকে ফেরত দিলাম।
সবদিক থেকেই অতিষ্ট হয়ে উঠেছিলাম, কেমন যেন দমবন্ধ একটা পরিবেশ। এরপর খুব বেশিদিন ওই বিশ্ববিদ্যালয়ে থাকিওনি! এরপর আর ছাত্রদের উদ্যোগে কোনো ছোট কাগজ ওখানে বের হয়েছি বলে শুনিনি। 
একাডেমিক দিক থেকে অনেক বেসরকারী বিশ্ববিদ্যালয়ই এখন অনেক ক্ষেত্রে সরকারী বিশ্ববিদ্যালয়ের চাইতে ভালো ফলাফল করছে। কিন্তু আমাদের প্রাচ্যে সামাজিক সাংস্কৃতিক পরিমন্ডলে বিশ্ববিদ্যালয়ের যে একটা স্ট্যান্ডার্ড আমরা চিন্তা করতে পারি, বেসরকারী বিশ্ববিদ্যালয়গুলো কি এর ধারে কাছেও যেতে পেরেছে? ব্র্যাক বিশ্ববিদ্যালয়ে এখন ত্রিশের বেশি বিভিন্নরকম ক্লাব, সবগুলো বেসরকারী বিশ্ববিদ্যালয়েই এমন আছে। কিন্তু কার্যক্রম? হুম তাও হয়তো আছে। কিন্তু বাংলাদেশে  টাকা থাকলেই একটা মাইক ভাড়া করে রাস্তায় নামা যায়, মাইক দেখলেই আবার কিছু লোক জড়ো হয়ে যায়, একটা জনসভা করে ফেলা যায়। উল্লেখযোগ্য কোনো সাহিত্য সাংস্কৃতিক কার্যক্রম কি আছে? পরিবেশ কি আছে? থাকলে কিভাবে আছে? না থাকলে কেন নেই? কারা দায়ী এর জন্যে? কর্তৃপক্ষ নাকি ছাত্রছাত্রীরাই? আমাদের অভিভাবকরাই কি একটা সার্টিফিকেট এর চেয়ে বেশি কিছু প্রত্যাশা করে একটা বিশ্ববিদ্যালয়ের কাছে? 
 

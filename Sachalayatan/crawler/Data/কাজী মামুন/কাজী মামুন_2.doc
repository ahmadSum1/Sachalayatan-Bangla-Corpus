শিল্লা সাম্রাজ্যের কথা-উপকথার শহর গিয়ংজু; ভ্রমন ও ছবি ব্লগ



.দেশের নাম “দে হান মিন গুক” সংক্ষেপে ‘হানগুক’ শুনেছেন কখনো? এই নামেই নিজেদের দেশকে সম্মোধন করে কোরিয়ানরা।তাহলে কোরিয়া নামটি এলো কি করে? 
এই ইতিহাস খূঁজতে হলে আমাদের ফিরে তাকাতে হবে ২০০০ বছর আগের কোরিয়ার দিকে। তিন সাম্রাজ্যে বিভক্ত কোরিয়ার সবচেয়ে বড় সাম্রাজ্যটির নাম ছিল গোগোরিও, অপর দুটির একটি হলো ব্যাকজু অন্যটি শিল্লা। অনেক ভাঙা গড়ার পরে দশম শতাব্দীতে একত্রিত হয়ে শুরু হয় গোরিও সাম্রাজ্য। এই গোরিও থেকেই এসেছে কোরিয়া নামটি। কোরিয়ার তিন সাম্রাজ্যের বিস্তৃতি
তিন সাম্রাজ্যের এক সাম্রাজ্য হলো শিল্লা; অর্থে, বিত্তে, ঐতিহ্যে, সংস্কৃতিতে সম্মৃদ্ধ এক সাম্রাজ্য। ইতিহাস বিরক্তিকর, জানি, তারচে আসুন আমরা ভ্রমন করে আসি। 
[ছিন্নকথনের ৪র্থ পর্বে এই ভ্রমনের কথা উল্লেখ করেছিলাম, কয়েকটা ছবিও। পূর্বপাঠ জরুরী নয়]
গিয়ংজু আমার পাশের শহর, ১ ঘন্টার ড্রাইভ। প্রফেসর ফিলিপ এর গল্প শুনতে শুনতে ১ ঘন্টা কখন পার হয়ে গেছে টের পাই নি। প্রথম যাত্রাস্থল গিয়ংজু মিউওজিয়াম, সহকর্মী জাং অতি উৎসাহে আমাদের গাইড করছে। 

গেট পার হয়ে টের পেলাম মিউওজিয়ামটা ভিতরে সুবিশাল। 
শুরুতেই দেখতে এলাম মূল মিউওজিয়াম এর বাইরে ‘এমিলি বেল’। প্রায় ২০ টন ওজন ও সাড়ে তিন মিটার উচ্চতার এই সুবিশাল ঘন্টাটি তৈরী করা হয়েছিল সপ্তম শতাব্দীতে। কথিত আছে যে এই ঘন্টাটি বাজানো হলে ৪০ মাইল দূর থেকেও এর শব্দ শোনা যায়। মর্মান্তিক একটি উপকথা এই ঘন্টার সাথে জড়িয়ে আছে। বাংলাদেশে বড় বড় দীঘিগুলোর পেছনে এমন কিছু উপকথা জড়িয়ে আছে, কিন্তু ঘন্টার সাথেও যে এমন উপকথা থাকতে পারে সেটা এই প্রথম দেখলাম। এই এমিলি নামটাও এসেছে উপকথা থেকেই। শিল্লার ভাষায় এ-মী-লি টার্মে’র মানে হলো কোরিয়ান ভাষায় ‘অম্মা’, বাংলা মানে ‘মা’। প্রথম বার রাজা গিয়ংদক এই ঘন্টাটি বানানোর কাজ শুরু করেন, বানানোর পর প্রায় এক ফুট পুরুত্বের এই ঘন্টা থেকে শব্দ বের হলো না কিছুতেই। এরপর আরো কয়েকবার সেই ব্রোঞ্জ গলানো হলো পুনরায় বানানো হলো, শব্দ হলো না। রাজা মারা গেলেন তাঁর স্বপ্নের ঘন্টার এর শব্দ শুনতে পেলেন না। এরপর তাঁর ছোট পুত্র আবার ঐ কাজ শুরু করলেন, কিছুতেই কিছু হয় না। ব্রোঞ্জ গলানো হচ্ছে ঘন্টা তৈরীর জন্যএরপর একদিন একজন বৌদ্ধ মঙ্ক স্বপ্ন দেখলেন যদি একটি জীবন্ত শিশুকে ঐ ব্রোঞ্জ এর সাথে গলানো হয় তাহলে ঐ ঘন্টা থেকে শব্দ হবে। তাই করা হলো, গ্রাম থেকে এক নিস্পাপ শিশু কন্যাকে নিয়ে এসে জীবন্ত গলানো হলো ঐ ২০ টন ব্রোঞ্জের সাথে। বানানো হলো ঘন্টা, প্রথমবার আঘাত করার সাথে সাথেই চমৎকার মিহি এক সূর ভেসে গেলো দূর দূরান্তে। কিন্তু সেই শব্দের সাথে মিশে গেলো সেই শিশুটির অম্মা বলে চিৎকারের ডাক। এখনো ঐ ঘন্টা বাজানো হলে শিশুটির অম্মা ডাক শুনতে পাওয়া যায়।
.

এত সুন্দর ডিজাইনের এই বৃহদাকার বেল আমিও এই প্রথম দেখলাম।
এরপর মিউজিয়াম এর ভিতরটা ঘুরে দেখা- ট্যু বি অনেস্ট- মিউওজিয়ামটি বাইরে থেকে যতোটা সম্মৃদ্ধ মনে হয়েছে ভিতরে গিয়ে ততটাই হতাশ হয়েছি। আমাদের আঞ্চলিক জাদুঘরগুলোও (ময়নামতি বা বরেন্দ্র) এরচেয়ে অনেক বেশি সমৃদ্ধ, আমাদের নেই শুধু ভালো ব্যবস্থাপনা আর উপস্থাপনা। এরপরও কিছু জিনিশ ভালো লেগেই গেল- সোনা, গয়না, বুদ্ধ মুর্তি, ছোট খাটো কিছু ভাষ্কর্য।

মিউজিয়াম এর বারান্দায় আটকে আছে কিছু সবুজ, ছবির ফ্রেমের মতো।

মিউজিয়াম এর ভিতরে দেখা ছোট্ট একটি সোনার হাত।

গুহাচিত্র। আস্ত গুহার দেয়ালই তুলে এনে মিউজিয়ামে বসিয়ে দেয়া হয়েছে।
মিউজিয়াম থেকে বের হয়ে গাড়িতে করে আরো ৩০ মিনিট ড্রাইভের পর আমরা গেলাম বুলগুকসা টেম্পেল। ষষ্ট শতাব্দীতে তৈরীকৃত এই মন্দিরটিতে আছে কোরিয়ার বিখ্যাত দুটি প্যাগোডা। বেশ কিছু বিচ্ছিন্ন মন্দির, অপূর্ব কাঠের কারুকার্য। চারপাশের পরিবেশ মুগ্ধ হওয়ার মতো। ধর্মীয় উপসনালয়গুলো এমনিতেই গুরু গম্ভীর একটা পরিবেশের হয়, বুলগুকসাও ভিন্ন নয়। শরৎ এখানে নানা রঙে সেজেছে। 

বুলগুকসার শরৎ

প্যাগোডা

ছড়িয়ে ছিটিয়ে থাকা মন্দির

মন্দিরে কাঠের কারুকার্য
বুলগুকসা থেকে ঘুরে ফিরে আমরা গেলাম গিয়ংজু এবং কোরিয়ার ঐতিহ্যবাহী টম্বগুলো দেখতে। সোজা বাংলায় গোরস্থান দেখতে। গোরস্থানও যে দেখার মতো জায়গা এটা এই ছনমা টম্বে না এলে জানা হতো না। গোধুলীর আলোয় অদ্ভুত লাগছিল সবুজে ছাওয়া পাহাড়্গুলো। এই পাহাড়্গুলোই নাকি একেকজনের সমাধী। এগুলোও পঞ্চম-ষষ্ট শতাব্দীর। এর মধ্যে সবচেয়ে বিখ্যার পাহাড়টির পেটের মধ্যে আছে ছোট একটা মিউজিয়াম এর মতো। রাজার সমাধীস্থলে এখনো একই ভাবে পড়ে আছে রাজার মাথার স্বর্ণের মুকুট, বেল্ট ও অন্যান্য সরঞ্জাম, ঠিক পাশেই ছোট একটি স্তুপের মধ্যে রাজার প্রিয় এবং ব্যবহারের সব মূল্যবান জিনিশপত্র। এটাই নাকি নিয়ম ছিল, মৃতব্যক্তির সাথে সাথে তাঁর প্রিয় সবকিছু সমাধীতে দিয়ে দেয়া হতো।

ছনমা টম্ব
সন্ধ্যে ঘনিয়ে এলে আমরা গেলাম ট্রেডিশনাল একটা রেস্টুরেন্টে খেতে। POSTECH এর প্রফেসর ভদ্র মহিলা আমাদের জন্য আগেই খাবার অর্ডার করে রেখেছেন। খাবার মেন্যু হলো এক ধরনের সী ফুড স্যুপ। সয়াবিন এর সাথে ঝিনুক এবং চিংড়ি। মূল খাবারটির ছবি তোলা হয় নি, এখানে যা দেখছেন সবই হলো সাইড ডিশ। কোরিয়ান রেস্টুরেন্ট এর এই প্রথাটা আমার বেশ লাগে। মোটামোটি ভালো রেস্টুরেন্ট হলেই ২০/৩০ প্রকারের সাইড ডিশ দেবে- এর মধেয় থাকে, নানা রকমের সবজি, শুটকি, সী ফুড, প্রিজার্বড ফুড, বাদাম, সালাদ, আরো আরো অনেক কিছু, এবং এই সবকিছুই ফ্রি। মানে এগুলো যত পরিমানেই খান, আপনাকে কোনো পয়সা দিতে হবে না। 

রেস্টুরেন্টে মূল খাবারের অপেক্ষায় থাকা সাইড ডিশ।
আনাপজি পন্ড, পরবর্তী গন্তব্য। শিল্লা সাম্রাজ্যের প্রমোদ কেন্দ্র। এখন এর চারপাশ জুড়ে গিয়ংজু ন্যাশনাল পার্ক। জায়গাটির মোহনীয় সৌন্দর্যের বর্ননা ভাষায় প্রকাশ করা সম্ভব না। নানা রকম, খোলা মাঠ, সচ্ছ পুকুর, ঝর্ণা, ফোয়ারা, শান্ত পরিবেশ সবকিছু মিলিয়ে আমি এতটাই মোহিত ছিলাম যে, ফেরার পর টের পেয়েছি, বেশির ভাগ ছবি তোলার সময়ই আমি ফোকাস করতে ভুলে গেছি। একসাথে থাকার জোড় চেষ্টা করেও আমরা কয়েকজনকে হারিয়ে ফেললাম, এরপর অনেকক্ষন পরে ওদের খুঁজেও পাওয়া গেল। সঙ্গে থাকা সহযাত্রী, বন্ধু ও গাইড জাং বললো এরপর আমরা যাচ্ছি ছমছংদে অবজার্ভেটরিতে। ছমছংদে হলো সপ্তম শতাব্দীর শিল্লা সাম্রাজ্যের NASA; এখান থেকে হতো মহাকাশ গবেষণা। ছমছংদে হলো এখন পর্যন্ত টিকে থাকা পূর্ব এশিয়ার সবচেরে পুরোনো অবজার্ভেটরি। অন্ধকারে জ্বলজ্বল করতে থাকা তারা দেখার ঐ স্থাপনাটিকে অদ্ভুত সুন্দর লাগছিল।

আনাপজি পন্ডের পাশে খোলা মাঠ।

বহু বর্নিল আনাপজি পন্ড

শিল্লা সাম্রাজ্যের NASA

জিরিম জঙ্গলের পাশ দিয়ে হেঁটে হেঁটে ফিরছি আমরা। 

ফেরার পথে দেখা কোরিয়ান একজন মুক্তিযোদ্ধার বাড়ি। 
ততক্ষনে রাত নটা বেজে গেছে। আমাদের গাড়িগুলো পার্ক করা আরো দুই কিলোমিটার দূরে, জাং এর সিদ্ধান্ত অনুসারে আমরা বিখ্যাত জিরিম ফরেস্ট একপাশে রেখে ভিতর দিয়ে হাটা শুরু করলাম। গিয়ংজু ট্যুরিস্ট সিটি। খুব কম মানুষজন বাস করে এখানে, বেশরভাগই বেশি বিদেশি ট্যুরিস্ট। এ কারণে কোরিয়ার এ শহরটি অন্যান্য শহরগুলোর চাইতে অনেক বেশি সুন্দর। রাস্তা ঘাট, এমন কি জঙ্গলগুলোকেও এত চমৎকার আলো দিয়ে ওরা সাজিয়ে রেখেছে যে, একবার আসলে যে কেউ মনে রাখবে এই শহরের কথা।
ফেরার পথে গাড়িতে উঠে টের পেলাম একটা দিন কত দ্রুত কেটে গেল!
 

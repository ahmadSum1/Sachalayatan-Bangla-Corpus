গৃহভৃত্যের সংগঠন গড়ে উঠবে কবে?



কিছুটা ক্ষোভ কিছুটা আক্ষেপ থেকে একটা লেখা লিখেছিলাম গত পরশু। মোহাম্মদপুরের জনৈক ডিস ব্যবসায়ী মামুনের বাসার দুই গৃহভৃত্যা তার ৬ তাল বাসার স্যানিটারি পাইপ বেয়ে নীচে নেমে পালাতে চেয়েছিলো। তবে তারা পালাতে সক্ষম হয় নি, বরং পাশের  ৩ তলা বাসার ছাদের উপর লাফিয়ে পড়ে তারা গুরুতর আহত হয়।
তাদের হাসপাতালে নেওয়া হয় এবং পুলিশের কাছে তারা অভিযোগ করে গৃহস্বামী মামুন তাদের উপর যৌন নির্যাতন করেছে। ডিস ব্যবসায়ী মামুনের জন্য এই অপরাধ নতুন নয়। সে আগেও এমন কিশোরী একজনকে যৌন নির্যাতন করেছিলো। সেই আক্রান্ত মেয়েটি পুলিশের কাছে আইনী সহায়তার জন্য পৌঁছানোর সুযোগ পেয়েছিলো, তখন মামুনের বাসার গেট খোলা থাকতো।
তবে এই ঘটনার পরে সেই মেয়েটার ভবিষ্যত কি হয়েছিলো সেটা জানা যায় নি। মামুন সাবধানতার জন্য সার্বক্ষণিক দরজা তালাবদ্ধ রাখতো। এ কারণেই গৃহভৃত্যা দুজনকে ৬ তলার ছাদের উঠে পালিয়ে যাওয়ার মতো ঝুঁকিপূর্ণ সিদ্ধান্ত নিতে হয়েছিলো।
আমাদের গৃহভৃত্যার ইতিহাসের পাতা বলে আমাদের গৃহস্বামীদের ভেতরে একটা প্রবণতা বিদ্যমান, তারা সকল কাজের মেয়ের সাথে নিরাপদ সঙ্গমে লিপ্ত না হয়ে তাদের গর্ভবতী করে ফেলেন, তাদের পরিবারের কিশোর যুবক এবং বেড়াতে আসা মানুষের যৌন অভিজ্ঞতার ঋদ্ধ হতে থাকে আমাদের গেরোস্থালী শ্রমিক। কিশোরের প্রথম যৌন অভিজ্ঞতা সেটাও গৃহভৃত্যাই দিয়েছে।
আমাদের গৃহভৃত্যাদের কি বলে শ্রদ্ধা জানাবো আমি? তারা আমাদের উঠতি কিশোরদের হাতে কলমে যৌনশিক্ষা প্রদান করছে- যদিও নিরোধবিহীন সঙ্গমে তাদের অনেকেই গর্ভবতী হচ্ছেন, গর্ভপাত করতে বাধ্য হচ্ছেন। তবে তাদের এই নিরলস অধ্যাবসায়কে শ্রদ্ধা জানাতেই হয়।
এটা আলাদা কোনো ঘটনা নয়। বাংলাদেশের গেরস্থালী শ্রমিকের উপরে নির্যাতনের অনেক ঘটনাই প্রকাশিত হয় না। তাদের বাথরুমে আটকে রেখে নির্যাতন করা, তাদের পিঠে খুন্তির ছ্যাঁকা দেওয়া, নিয়মিত প্রহার এবং যৌনপ্রহারের ঘটনাগুলোও নিতান্তই বাস্তব। বাংলাদেশের সাধারণ মানুষ বৌ পিটালেও নিরব থাকে, সন্তানকে পিটিয়ে লাশ বানিয়ে ফেললেও নিরব থাকে। সেখানে অনাত্মীয় গৃহভৃত্যাকে নির্যাতন করলে প্রতিবেশীর বিবেকে বাধে তবে তারা প্রতিবাদ করে সেই নির্যাতিত গৃহভৃত্যাকে কোনো নিরাপদ আশ্রয় দেওয়ার ব্যবস্থা করতে পারে না।
এই ঘটনার পরে অনেকের কাছেই গৃহভৃত্যা নির্যাতনের গল্প শুনলাম, তাদের অর্থনৈতিক ভাবে বঞ্চিত করবার প্রচেষ্টা এবং তাদের পারিশ্রমিক তছরুপ করবার প্রবণতার কথাও জানলাম।
ঘটনাগুলো ঘটেছে অধিকাংশই সম্পন্ন পরিবারে, তাই অর্থসম্পদ বাঁচানোর ফিকির এটা নয়। যারা এই গৃহভৃত্যাদের নিয়মিত নির্যাতন করেন তারা সবাই অধিকতর স্বচ্ছল মানুষ। তাদের গৃহভৃত্যার মাসিক বেতনের ১০০০ টাকা মেরে বড় লোক হয়ে যাওয়ার সম্ভবনা ক্ষীণ। তবে এরপরেও তারা গৃহভৃত্যার পারিশ্রমিক দিতে গড়িমসি করে।
গেরোস্থালী শ্রমিক প্রসঙ্গে একটা অনুভুতিই জাগে, বঞ্চিতদের বঞ্চনার প্রামাণ্য দলিলগুলো এখানেই রচিত হয়। আমাদের সুশীল সুবোধ মানবিক মানুষেরা নিজেরাই নিজের বাসার শ্রমিককে ঠকাতে পারলে আনন্দিত হন। তারা বাসার কাজের ছেলে কিংবা মেয়েকে বঞ্চিত করেন, পুষ্টিবঞ্চনা- শিক্ষাবঞ্চনা, আর্থিক বঞ্চনা-
সামাজিক ক্ষমতার তলানিতে পড়ে থাকা এই মানুষগুলোর ভেতরেও বঞ্চনাবোধ রয়েছে- তারা যে অবস্থার কারণেই এই বঞ্চনার শিকার এই বোধটাও তাদের ভেতরে রয়েছে, তবে তাদের ভেতরে প্রতিরোধ নেই।
জন্তু যেমন নিজের প্রাণ আর নিজের আহার্য রক্ষার জন্য শঙ্কিত বনে ঘুরে বেড়ায়, আমাদের অধিকাংশ গৃহভৃত্যের বাস্তবতা এমনই। তাদের উপরে যৌন নির্যাতন যে একটা অন্যায়- একটা অপরাধ- তাদের শরীরের উপরে তাদের অধিকার যে সমাজ স্বীকৃত একটা অধিকার এই বোধটা তাদের নেই মনে হয়। তাদের আর্থিক বঞ্চনার বোধটা থাকলেও শরীরের অধিকার বিষয়ের বোধটা উবে যায়,
তারা ধর্ষিত হয় কিংবা যৌন নির্যাতনের শিকার হয়- তবে এটাকে তারা খাদ্য গ্রহন এবং নিত্য প্রহারের মতোই স্বাভাবিক মেনে নিয়েছে বোধ হয়- তাই তারা নিজের শাররীক অধিকারের বিষয়ে সোচ্চার হয়ে উঠতে পারছে না।
অবশ্য অধিকারের স্বীকৃতি কিংবা অধিকারের চর্চা না থাকলে অধিকার বোধ জাগ্রত হয় না। আমাদের গৃহভৃত্যারা নানাভাবে নির্যাতিত হলেও তাদের ভেতরে অধিকারবোধ জাগে না। নিয়মিত নিষ্পেষিত মানুষের প্রাণ বাঁচানোর তাগিদটাই যখন বড় হয়ে যায়, যখন বেঁচে থাকাটাই বিষম দায়ের বিষয় হয়ে যায় তখন সেখানে অন্য সব মানবিক অধিকার এবং এই অধিকার সচেতনতা কিংবা অধিকার রক্ষার তাগিদ বা লড়াই তাদের উদ্দীপ্ত করতে পারে না।
গত বছর মে মাসের শ্রমিক দিবস উপলক্ষে একটা লেখা লিখেছিলাম, বাংলাদেশের সর্ববৃহত শ্রমিক সংগঠন হতে পারতো যদি আমাদের গেরোস্থালী শ্রমিকদের কোনো সংগঠন থাকতো। আপন গৃহের বাইরে শ্রমে নিয়োজিত নারীদের সবচেয়ে বড় অংশই গেরোস্থালী শ্রমিক । এখানে নারী শিশু এবং নারী উভয়েই বিদ্যমান।
কাজের ছেলে আব্দুল এবং কাজের মেয়ে ময়নার মা কিংবা ফুলি যে নামেই পরিচিত হোক না কেনো দেশের শ্রমিকের একটা বড় অংশই গৃহস্থালী শ্রমিক। তাদের শ্রমিক হিসেবে মূল্যায়নের কোনো প্রকল্প নেই। সম্প্রতি কিছু এনজিও এই বিষয়ে নীতিমাল তৈরির সুপারিশ করছে। তাদের হঠাৎ করেই এই ক্ষেত্রকে প্রতিশ্রুতীশীল অর্থ উপার্জনের ক্ষেত্র মনে হয়েছে। গেরোস্থালী শ্রমিকের অধিকার আদায়ে যদি এরা কিছু অর্থ উপার্জন করেও ফেলে এর পরও আমরা যদি একটা গেরোস্থালী শ্রমিক নীতিমালা পাই সেটা এই নির্যাতন রোধে বড় অস্ত্র হতে পারে।
আমার ক্ষুদ্র দাবি ছিলো এই গেরোস্থালী শ্রমিকদের নির্দিষ্ট চুক্তি থাকতে হবে, সেখানে বলা থাকবে এই শ্রমিক ঠিক কি কি গেরোস্থালী কাজে সহায়তা করবে, তার চাকুরির বিধি কি, তার প্রতিটা কাজ, তার শ্রমঘন্টা নির্দিষ্ট থাকতে হবে।
তার নির্ধারিত কাজের বাইরে অন্য কোনো কাজ করালে তাকে সেটার জন্য পারিশ্রমিক দিতে হবে।
একটা বিধি থাকলে একটা সংগঠন থাকলে তারা সেখানে নিজেদের অধিকারের চর্চা করতে পারতো, তারা নিজের অধিকার সচেতন হলে হয়তো এই নিয়মিত যৌনদাসত্ব এবং শ্রমদাসত্ব করতে হতো না তাদের। 


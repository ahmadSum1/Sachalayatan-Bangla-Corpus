৯জনের আত্মহত্যা আর আমার অনুভব



এ বছরের একটা আলোচিত ঘটনা হলো ময়মনসিংহের কাছাকাছি একসাথে ৯ জনের আত্মহত্যা। বিষয়টা মর্মান্তিক বললে বলতে হবে আমাদের সামাজিক অবকাঠামোই এমন কঠোর যে এখানে সব বিশ্বাস ধারণ করবার স্বাধীনতা নেই- একটা অদৃশ্য সামাজিক চাপ সব সময়ই বিদ্যমান। আমাদের মৌলবাদী দলগুলো কিংবা আমাদের ভেতরে ধর্মীয় উগ্রতা ছড়িয়ে দেওয়ার অপচেষ্টার বিরুদ্ধে সোচ্চার সবাই একটা সময় এই মর্মান্তিক সত্যটা স্বীকার করতে বাধ্য হবে যে এই ৯ জন মানুষকে আত্মহত্যায় প্ররোচিত করবার কাজটা আমাদের সমাজ নামের সংগঠনটাই করেছে।
একটা পরিবারের ৯জনের মৃত্যুর ঘটনা নয় এটা- এটা বরং একদল মানুষের নিজস্ব জীবনযাপনের সংগ্রামে পরাজয়ের লজ্জাজনক ইতিহাস- আমাদের ধর্মীয় অসহিষ্ণুতার জলন্ত প্রমাণ এ ঘটনা। আমাদের দারিদ্র আমাদের ধর্মীয় খোলসে প্রতারণা করতে প্ররোচিত করে- এ সত্যা গন্ডগ্রামের নতুন ইমামের জন্য যেমন সত্য তেমন ভাবে সত্য সকল জঙ্গীদের জন্য- জঙ্গীরা প্রতারিত হয় এবং তাদের কঠোর বিশ্বাস যেটা অনেকাংশে ভ্রান্ত সেটার প্রভাবে তারা সামাজিক স্থিরতা নষ্ট করে- তবে অন্য সবাই এখনকার বিখ্যাত ও ধনাঢ্য পীরেরাও এই বিশ্বাসের মোড়কে রাখা সহজ ব্যবসা করে প্রভুত সম্পদের মালিক হয়েছে।
সেই ৯জনের পরিবারের প্রধান ব্যক্তি যখন হঠাৎ বেকার হয়ে গেলেন তখন তাদের আয়ের প্রধান উৎস ছিলো ঘরে তৈরি নিদ্রাকুসম তেলের মতো একটা তেল বিক্রী। এই আয় দিয়েই তাদের জীবন চলতো- আমরা রাষ্ট্রীয় অবকাঠামোতে এমন কোনো ব্যবস্থা রাখি নি,  তাইএখানে প্রান্তিক আয়ের মানুষ এবং তাদের প্রতিভা বিকশিত হওয়ার যথেষ্ট সুযোগ প্রচলিত ব্যবস্থায় অনুপস্থিত- এই পরিবারের প্রধান যখন সেই তেল বেচা আয়ে সংসার চালানোর কঠিন কাজটা সম্পাদন করছেন এবং এটা যখন পরিবারের সকলের একমাত্র অবলম্বন- তখন হঠাৎ করেই এই ব্যবসায় বিপর্যয়।
আয়ের একমাত্র সংস্থান চলে গেলে করুণার উপর নির্ভরশীল হয়ে যাওয়া ভিন্ন গত্যান্তর থাকে না কোনো- আমাদের এই পরিবার প্রধান একটা পর্যায়ে নিজস্ব ধর্মবিশ্বাসের নতুন কাঠামো তুলে ধরলেন সামনে- বাংলাদেশ ধর্মীয় ভিন্ন মত প্রকাশে অসহিষ্ণু এটা তেমন কঠিন সত্য হয়ে উপস্থিত হয় নি এখানে প্রাথমিক পর্যায়ে- তবে একটু আলাদা ধরনের বিশ্বাসের কথা বলা ধর্মগুরুদের অনুসারীদের সামাজিক শক্তিতে বলীয়ান হয়ে উঠে ধর্মগুরুরা- আমাদের এই পরিবার প্রধানের দুর্ভাগ্য পীর কাঠামোর অনুসারী ধনাঢ্য ব্যক্তিদের আনুকল্য পেতে ব্যর্থ হয়েছেন তিনি-
তার প্রচারিত বিশ্বাসের একটা অবস্থান ছিলো ধর্ম পালনের প্রয়োজন নেই- আমাদের বিশ্বাসের বলে আমরা পরিত্রান পাবো- নামাজ পড়বার কিংবা পূজার প্রয়োজন নেই আসলে ধর্মীয় আনুষ্ঠানিকতার অসারতার প্রচার ছিলো বলেই হয়তো এটা তেমন জনপ্রিয়তা পায় নি- তবে কিছু কিছু মানুষ যে এই বিশ্বাসকে গ্রহন করেছিলো তার প্রমাণ হলো এই ব্যক্তির দরবেশ উপাধী পাওয়া।
দরবেশ নিজস্ব বিশ্বাস প্রচার করছেন- অনুসারীরা তাকে উপহার দিয়ে যাচ্ছে- এই গল্পের সাজুয্য পাওয়া গেলেও যেহেতু দরবেশ নিজেই বলেছেন ধর্মীয় আনুষ্ঠানিকতা অর্থহীন তাই তিনি নিজের মৃত্যুর পরে তার লাশ দাফন না করে এমনি মাটিতে পুতে ফেলবার নির্দেশ দেন অনুসারীদের-
গুরুর কথা অবশ্য মান্য- তবে এই দরবেশ তার নিজস্ব মৃত্যু পরবর্তী আনুষ্ঠানিকতার কোনো সুযোগ পান নি- তার পরিবার অনেক ভাবে চেষ্টা করে তাকে জানাযা ছাড়া কবর দিতে- সে প্রচেষ্টা ব্যর্থ হয়- তার নির্দেশনা অনুযায়ী তার পা পাশ্চিম দিকে রেখে তাকে মাটিতে পুতে ফেলবার কাজটা পরিবারের সদস্য কিংবা তার অনুসারীরা করতে পারে নি-
কথা হলো মুর্দা কিংবা মৃত ব্যক্তির চুড়ান্ত ইচ্ছাকে আমরা সম্মান করবো কি করবো না? যদি তার পশ্চিম দিকে পা দিয়ে কবরে শোয়ার ইচ্ছা হয় সেটা শরীয়তের দৃষ্টিতে গ্রহনযোগ্য কি না এটা বিবেচনা করবার প্রয়োজন কি আছে? মূলত যখন এই ব্যক্তি নিজেই একটা ধর্মবিশ্বাসের প্রচারক- তার ধর্মীয় বিশ্বাস অনুযায়ী তাকে দাফন করবার সুযোগটা দেওয়া উচিত কি অনুচিত প্রশ্নটা এখানে এসে দাঁড়ায়।
তবে আমাদের ধর্মীয় অনুশাসনের প্রয়োজনীয়তা এবং এর আড়ম্বর প্রকাশিত হয় আমাদের মৃত্যু এবং বিবাহের সময়- এ ছাড়া অধিকাংশ মানুষের জীবনে ধর্মের প্রভাব খুব স্পষ্ট নয়।
তার পরিবারের সদস্যরা যখন তার অন্তিম ইচ্ছা অনুযায়ী তার দাফনের চেষ্টা করছে তখন সমাজের অন্যান্য মানুষ এসে নির্দেশনা দেওয়া শুরু করলো- এভাবে নয় ওভাবে- এটা নয় সেটা- অতএব পরিবারের সদস্যরা একটা পর্যায়ে তাদের কর্মকান্ডকে ভিত্তি দিতে বললো আমরা খ্রীষ্টান হয়ে গেছি- ওদের বিধানে এমনটা আছে যে পশ্চিম দিকে পা দিয়ে কবরে রাখা যায়-
যদিও বিষয়টার সত্যতা সম্পর্কে আমি সন্দিহান- তবে শুধুমাত্র বাংলাদেশ কিংবা এ অঞ্চলের প্রেক্ষিতে পশ্চিম দিকটা গুরুত্বপূর্ণ- যদি ইউরোপ কিংবা আমেরিকা কিংবা আফ্রিকা কিংবা মধ্যপ্রাচ্যের অন্য কোনো দেশ হতো তবে এই পশ্চিম দিকে পা দিয়ে মৃত ব্যক্তির অন্তিম ইচ্ছা পুরণে কোনো সমস্যা হতো না।
যাই হোক তাকে স্থানীয় গোরস্থানে ইসলামী বিধান মতে কবর দেওয়া হয়- তবে এই মিথ্যার যন্ত্রনায় ভুগতে হয় সমস্ত পরিবারকে- এমনিতেই তারা বিভিন্ন ধরনের সামাজিক চাপের ভেতরে ছিলো- তাদের মূলত এই মৃত ব্যক্তির প্রচলিত ধর্মবিশ্বাস আনুষ্ঠানিক ধর্মাচারণের বিরুদ্ধে যে বানী দেওয়া হয়েছিলো তা অনেকের কাছে গ্রহনযোগ্য মনে হয় নি বলে তারা নিয়মিত হুমকি দিতো এই পরিবারকে- একটা পর্যায়ে তাদের সামাজিক ভাবে বয়কট করা হয়- এবং মৃত্যুর পরে সমাজ বাড়ী এসে সহমর্মিতা প্রদর্শনের বদলে সামাজিক চাহিদা পুরণে তাদের বাধ্য করে- এবং এই ঘটনার পরে আবারও তাদের উপর আরোপিত নিষেধাজ্ঞা বলবত থাকে-
একদল মানুষ সমাজবিচ্ছিন্ন হয়ে আছে- তাদের সাথে কারো লেনদেন নেই- তারা জীবনযাপন করছে এবং চৌকোনা একটা ভূখন্ডেই তাদের জীবন সীমাবদ্ধ- তার বিবাহিত মেয়েরা কেউই এই বিশ্বাস ধারণ করতে পারে নি- যদি এমনও হয় যে তারা প্রাথমিক ভাবে এই ধর্মের অনুসারী ছিলো তবে শ্বশুর বাড়ীর চাপে তারা এই বিশ্বাস ত্যাগে বাধ্য হয়েছে-
তারা ঘটনার অন্তত ৫ বছর পরে আত্মহত্যার সিদ্ধান্ত নেয়- এবং ট্রেনের লাইনে ঝাপিয়ে পড়ে আত্মহত্যা করে-
এর পরে এই সামাজিক ঘটনা সামনে আসলেও স্থানীয় চার্চ থেকে জানানো হয়- তাদের রেকর্ড বলছে আত্মহত্যাকারীরা কোনো দিনও ধর্মান্তরিত হয় নি- বরং তাদের ধর্মবিশ্বাস ইসলামী উপাদানই ছিলো বেশী। আনুষ্ঠানিক ভবাে নামাজ রোজা করবার বিধান হয়তো ছিলো না তবে এটা ইসলামী বিশ্বাসের একটা রকমফের হতে পারতো যদি আমরা কষ্ঠিপাথরে এটাকে বিচার করতাম তবে-
আমরা সুফিজমকে আনুষ্ঠানিক ভাবে স্বীকৃতি দিয়েছি- আমরা ভাবগত উপলব্ধিকেও ধর্মবিশ্বাসের নাম দিয়েছি তবে বাউল ধর্ম কিংবা সুফিজমের অন্যান্য রকমফেরকে আমরা সব সময়ই সন্দেহের চোখে দেখছি এবং সময় সময় আমাদের শরীয়তপাগল মুসলিম জনতা এদের বিরুদ্ধে খড়গহস্ত হয়েছে-
আমাকে এই ঘটনা ব্যথিত করে না বরং আবারও চিন্তিত করে- আনুষ্ঠানিক ধর্মপালনের মত্ততার কারণে মৃত মানুষের অভিসম্পাত আমরা অনেক দিন ধরেই বহন করছি- এবং এই প্রকাশ্য ধর্মাচারণের মত্ততা দিন দিন বাড়ছে- সামাজিক ভাবে নিগৃহীত হওয়ার সম্ভবনাও বাড়ছে দিন দিন- আমরা এমন একটা সংগঠনের অন্তর্ভুক্ত হয়ে যাচ্ছি যেখানে সংখ্যাগরিষ্ঠের মূল্যবোধ আর ভাবনা সহিংস হয়ে উঠছে- এবং তাদের বিরুদ্ধাচারণের পরিনাম কখনও প্রাণঘাতী হয়ে যাচ্ছে।


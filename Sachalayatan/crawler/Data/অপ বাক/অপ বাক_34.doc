অবৈধ সম্পদ উপার্জনের রাষ্ট্রীয় বৈধতাকে সমর্থন করছি না



ট্রুথ কমিশন গঠিত হলো। দুর্নীতিবাজ মানুষদের অবৈধ পন্থায় উপার্জিত অর্থ এবং সম্পদের বৈধতা প্রদানের এই পন্থাকে আমি সমর্থন করতে পারছি না। কোনো ভাবেই একটা সমর্থনসূচক ভাবনা মনে আসছে না আমার।
বরং বারংবার মনে একটাই প্রশ্ন জাগছে,  সমাজে আইনের শাসন প্রতিষ্ঠার ক্ষেত্রে আমরা সামাজিক অসমতাকে অতিক্রম করতে ব্যর্থ হলাম কেনো?
আইনের চোখে সবাই সমান। আদালতের কাঠগরায় ধনী গরীব ভেদাভেদ নেই। সবাইকেই সুবিচার দেওয়া হবে। মানব আইনে সুবিচারের সংজ্ঞা আছে। প্রতিষ্ঠিত বিধি আছে , যে বিধিতে নির্দিষ্ট হয়ে আছে সামাজিক অপরাধ এবং সংশ্লিষ্ঠ অপরাধের শাস্তি।
 চুরি ডাকাতি ফৌজদারি অপরাধ। এই অপরাধের শাস্তি নির্ধারিত। তবে অপরাধগুলোর ক্ষেত্রে একটা বিষয় প্রতিষ্ঠিত, এই অপরাধগুলো জামিন অযোগ্য।
বিজ্ঞ বিচারক চুরির ঘটনা তদন্ত করে যে শাস্তির বিধান দেবেন, কিংবা যে জরিমানা ধার্য করবেন চোর কিংবা ডাকাতকে সেই শাস্তি স্বীকার করে নিতে হবে। সামাজিক সুশাসন প্রতিষ্ঠায় এই আইননিষ্ঠতাকে আমি সম্মান করি।
তবে সামাজিক সমতা কি নিশ্চিত হয় ট্রুথ কমিশনের ক্ষেত্রে। যে মানুষটা বদনা চুরির জন্য জেল হাজতে গেলো, জামিন অযোগ্য বলেই তাকে পুলিশ গ্রেফতার করবার পরে আদালতে সমর্পন করলো। আদালত তার জামিনের আদেশ দিতে পারবে না, বিধিতে নেই তাই। তার বিচার যদি প্রথম দিন আদালতে আনবার পর পর সমাপ্ত হয়ে যায় তাহলে ভোগান্তি নেই- নইলে কোর্টে ডেট পড়বার অপেক্ষা, কখনও কখনও সেই ডেট পড়তে পড়তে তার বিধিমোতাবেক প্রদত্ত শাস্তির হাজতবাসের সময়সীমাও অতিক্রান্ত হয়ে যায়।
যারা অবৈধ পন্থায় অর্থ উপার্জন করছে। যারা দুর্নীতির পৃষ্টপোষক এবং যারা দুর্নীতির পালক, তারা অবৈধ পন্থায় উপার্জিত অর্থের বিবরনি দিয়ে আবেদন করবে এবং তারা ছাড় পেয়েও যাবে।
সামাজিক ক্ষমতা এবং আইন প্রণয়নের ভার যাদের কাছে তারা নিজেদের মতো আইন তৈরি করে নিজেদের পিঠ বাঁচাবে এটা কোন ধরণের সাম্যতা।
আমরা আইনের শাসন প্রতিষ্ঠা করবো, ন্যায়ভিত্তিক এবং জ্ঞানভিত্তিক সমাজ গড়ে তুলবো। ন্যায় প্রতিষ্ঠা শুধুমাত্র আদালতে গিয়ে প্রদত্ত বিধিমালা মেনে শাস্তির ব্যবস্থা করা নয়, বরং অপরাধের গুরুত্ব বুঝে শাস্তির পরিমাণ নির্দিষ্ট করা। আমি যে অপরাধে একজনকে একবছর মেয়াদের জেল দিলাম, তার চেয়ে গুরুতর অপরাধে আমি যদি ১ মাস হাজত বাসের নির্দেশ প্রদান করি সেটা আইনের বিধিতে বিচারক হিসেবে আমি প্রদান করতেই পারি- তবে আমি এখানে ন্যায় প্রতিষ্ঠায় ব্যর্থ হলাম। 
আইনের চোখে সবাই সমান। আদালতের কাঠগড়ায় ধনী-গরীব ভেদাভেদ নেই। তবে আইনের বিধি তৈরির সময় একটা ফারাক রেখে দেওয়া, সেখানে কোনো সময়ই চুরির মতো ক্ষুদ্র অপরাধের জন্য জামিনটা বৈধ হবে না। কিন্তু ট্রুথ কমিশনের বিধি মেনে চললে সম্পদের বিবরনী এবং অবৈধ উপায়ে উপার্জিত অর্থ রাষ্ট্রীয় কোষাগারে জমা দিলে কোনো শাস্তি হবে না।
সংযুক্ত হিসেবে বলতে পারি- ৫০০০ টাকা ঘুষ নেওয়ার অভিযোগে একজনের ৩ বছরের জেল আর ১ লক্ষ টাকা জরিমানা হলো। রাজউককে ২০ লক্ষ টাকা ঘুষ দিয়ে প্লান পাশ করিয়ে নেওয়া মানুষগুলোর কোনো শাস্তি হলো না। শাস্তি হলো না এবং হবেও না বিভিন্ন সরকারী অফিসে ঘুষ খাওয়া বড় বড় আমলা এবং কর্মকর্তাদের।


'আওয়ামি চরিত্র'



জোনাথান ফ্র্যানজেন আমার খুব প্রিয় লেখক। বার্নস এ্যান্ড নোবেলস এর মিট দ্য রাইটার্স সিরিজে ফ্র্যানজেনের একটা ইন্টারভিউ দেখছিলাম। দেখলেই বোঝা যায় ফ্র্যানজেন কি পরিমান - 'সৎ' একজন লোক। বুকের ভিতর থেকে কথাগুলো বের হয়ে আসে। না, ফ্র্যানজেন সব কথা খুব দরদ দিয়ে বলেন সেটা না। কিন্তু সততার সাথে বলেন। এবসোলিউট এ্যান্ড ব্রুটাল ট্রুথ যাকে বলে, হয়তো।
এ কারণে ফ্র্যানজেনের পরিবার একটু চিন্তায় থাকে, ফ্র্যানজেন কখন কি বলে বসে? প্রচলিত সমাজে কিছু মিথ কাজ করে। প্রচলিত সমাজ ধরে নেয় আমাদের পরিবারের সাথে আমাদের সম্পর্ক গুডি-গুডি-ফাইন-ফাইন বা ওরকম কিছু থাকবে। সাধারণত মনে হয় ওরকম থাকে না। আমার নাই। মাইকেল ক্রাইটনের লেখায় দেখলাম ছিল না, তা-ও বোঝার চেষ্টা করেননি তা না। ফ্র্যানজেনও ওরকম একটি কাজই করেছেন।
ফ্র্যানজেনের ইন্টারভিউটা দেখার পর ফেসবুকে একটা স্ট্যাটাস দেখলাম - সেখানে আওয়ামী লীগ-বিএনপি ডিলিনিয়েশন বেশ পরিষ্কার। যারা লাইক মেরেছেন তাদের মধ্যেও। তখন হাজারো বারের মত আবার ঝলক মেরে উঠলো নিজের পরিবারের রাজনৈতিক এ্যালাইনমেন্ট।
ভদ্র সমাজে আলোচনায় আমরা রাজনীতি, ধর্ম ইত্যাদি বিষয় নিয়ে আলোচনা সহজে তুলি না। তুললেও গ্লস ওভার করে যাওয়ার প্রবনতা তীব্র। আমি আরো কিছুদূর যাই, বিশেষত ধর্মে, কিন্তু এগুলি আসলে শেষ পর্যন্ত মানুষের এতটাই নিজস্ব ব্যাপার যে প্রিমাইসে না মিললে আগানো ব্যাপক পন্ডশ্রম। তাই ছেড়েই দেই।
প্ল্যাটফর্ম হিসেবে সচলায়তনে এ নিয়ে লিখতেও আমার ভয় লাগে। প্রথমত, আমার পরিবারের দৃষ্টিভঙ্গী থেকে সচলায়তন একটা চরমভাবে বাম-লিনিং প্ল্যাটফর্ম। খেয়াল করেন, *আমার পরিবারের*, বিশেষত আমার ইমিডিয়েট পরিবারের, বিশেষত আমার বাবার দৃষ্টিভঙ্গী থেকে। ছোটবেলায় আমাকে মানুষ করেছেন আমার দাদী, মা আর ফুপু - কেউই ওরকম স্ট্রং ফিমেল ফিগার নন। আব্বু অনেক ডগম্যাটিক একজন মেল ফিগার, এবং আমার বেড়ে ওঠায় তার ভূমিকা শক্ত। ২৮ বছর ধরে আমার মাথার উপরে আমার বাপ। লাভ ইট অর হেট ইট (এবং আমি দুইটাই করি, পলিটিক্যাল কারেক্টনেসের বাইরেও মনে হয় বলাটা ঠিক হবে লাভটাই বেশি করি, কিন্তু সেটা বায়াসড স্টেটমেন্ট এবং আপনারা ডিসকাউন্ট করে নিতে পারেন) - আমার জীবনে ‌তার প্রভাব তীব্র।
তো যা বলছিলাম, সচলায়তনের শ্লোগানে যে বলে 'চিত্ত যেথা ভয়শূন্য মুক্ত যেথা শির' - একজন সচল হিসেবে আমি মনে করি সেটা অনেকাংশে সত্য হলেও পূর্নাংশে সত্য না। ট্রুথ কোয়োটিয়েন্ট-টা ভ্যারি করে আপনার ব্যাকগ্রাউন্ড বিবেচনায় - এগনস্টিক আওয়ামি পরিবার থেকে আসলে জিনিসটা খুব সম্ভবত অনেক বেশি সত্য। আমার মত অত্যন্ত ধার্মিক কট্টর বিএনপি পরিবার থেকে আসলে অতটা শক্তভাবে সত্য না। যাই হোক, তাই বলে যে সচলায়তনকে যে আমি ফাউ প্ল্যাটফর্ম মনে করি তা না। মনে করলে ২৭ পেজ জুড়ে ৩০০-এর উপরে (খুব সম্ভবত) লেখা লিখতাম না।
কিন্তু এই লেখায় কিছু সীমাবদ্ধতা থাকবেই। জোনাথান ফ্র্যানজেনের পরিবার খুব চিন্তায় থাকে জোনাথান ফ্র্যানজেন নন-ফিকশন লিখলে, যা বলছিলাম। ফ্র্যানজেনের 'দ্য ডিসকমফোর্ট জোন'-এ নিজের বাবাকে নিয়ে বিশাল একটা লেখা আছে। সেখানে অনেক অস্বস্তিকর সত্য আছে। দ্য কারেকশন্সের মূল চরিত্রও ফ্র্যানজেনের বাবার আদলেই - কিন্তু সেটাকে ফিকশন বলে চালিয়ে দেয়া যায়।
বাংলাদেশ রাজনৈতিক সমাজ। আমি জোনাথান ফ্র্যানজেন নই। আমি সামান্য ব্লগার, কর্পোরেট চাকরি করি। আমার বাবাও মোটামুটি সাধারণ মানুষ। আমরা সাধারন পরিবার। বড় কথা, এই লেখার চরিত্ররা জীবিত। সুতরাং আমার মনে যা আছে এবসোলিউট ট্রুথ (এখানে মজার ব‌্যাপার হল সচেতনভাবে এবসোলিউট ট্রুথটা মনে হয় কেমন যেন পলায়নপর মনে হয়; ওটা আনকনশাসভাবেই, কিচেন ডিসকাশনেই সঠিকভাবে বের হয়!) এখানে বলবো না। কারণ সহজ, এত গাটস নাই। তাছাড়া সচলায়তন সঠিক প্ল‌্যাটফর্ম বলে মনে হয় না। দুঃখের কিছু নাই, চেনা প্ল্যাটফর্মগুলির মধ‌্যে সচলায়তনেই তাও এদ্দুর বলতেসি, বাকিগুলিতে এদ্দুরও বলতাম না। প্রপার প্ল্যাটফর্ম মনে হয় এরকমই, আমার অফিসের কিচেন, বন্ধুদের সাথে মন্টানা ড্রাইভে - এরকম জায়গায়।  বাই দ্য ওয়ে, এখানে শুরু করার আগে বলে রাখা ভাল, 'ফর দ্য রেকর্ড' - যে এর আগে আমার বাবাকে নিয়ে 'পজিটিভ' লেখাও সচলে দিসি। ওহ, আরেকটা ব্যাপার আছে, আমার প্রচুর আত্মীয় ইদানিং সচল পড়ে (আমার খালাতো বোন সেদিন 'দ্য গার্ল হু সেডিউসড এভরিবডি' সিরিজটা নিয়ে অনুরোধ করছিল)। তাছাড়া, আমার বড়চাচার ছেলে, আপন চাচাতো ভাই, এখানে লেখেও (নাদির জুনাইদ)।  সুতরাং সীমাবদ্ধতা, বা আমার সাহসের অভাব - আছে। 
একটু বেশি ভনিতা করে ফেললাম বোধহয়। সরি। হালকা টেনশন লাগতেসে। 
*
'আওয়ামি চরিত্র' শব্দটা একটা রিপ্রেজেন্টেটিভ ফ্রেজ বলতে পারেন। আব্বার কাছে জিনিসটা ছিল মূলত এক রকমের গালি।
যদি আমি ফেজটাকে দুই ভাবে ভাগ করি, পঞ্চাশের আগে আব্বা ছিল একরকম। বয়স পঞ্চাশ আরকি। ডগমা অনেক বেশি ছিল। পঞ্চাশের পরে ডগমা কমে গেসে। সাথে আওয়ামি চরিত্র বলাও। যদিও আব্বাকে সরাসরি জিজ্ঞেস করলে আব্বা ইগোবশত এখনও বলবে হয়তো যে ও স্ট্যান্ডবাই করে এটায়। কিন্তু এখন দৃষ্টিভঙ্গী পাল্টাতে বাধ্যই। আমাদের ইমিডিয়েট পরিবারেই আওয়ামি লীগের এমপি আমার খালু, আব্বুকে নিয়মিত তার সাথে খেতে হয়।  তাছাড়া রাজনৈতিক পটভূমি, জেনারেশনাল আইডিওলজির ব্যাপার আছে।
আওয়ামি চরিত্র নিয়ে বলছিলাম। শঠতা, নামাজ না পড়া, মিথ‌‌্যা না বলা, জোরে কথা বলে - সবকিছুকেই আব্বু মোটামুটি 'আওয়ামি চরিত্র'-এর মধ‌্যে ফেলতো। এটা একটু কনফিউজিং ছিল মাঝে মধ‌্যে। আওয়ামি লীগ সমর্থন করে এরকম ধার্মিক লোকও আমরা দেখতাম। আবদুস সামাদ আজাদের দাড়ি ছিল। আমরাও বুঝতাম যে জিনিসটা একটু কনফিউজিং। আবদুস সামাদ আজাদ আবার ৯০ এর উপরে বয়সে বিয়ে করলেন? আব্বার বলা লাগে নাই, 'আওয়ামি চরিত্র'। 
বাংলাদেশে বিএনপি-আওয়ামি লীগ পোলারাইজেশন নানা কারণেই হয়। রাজনৈতিক, আদর্শগত, চাকুরিগত। লোক কাকে ভাল লাগে না। চাকরিচ্যুতি। সামাজিকও আছে। আমার আব্বার সমবয়সী অনেক ভাইয়েরাই অত্যন্ত কড়া বিএনপিপন্থী। এটা ডিকনস্ট্রাক্ট করা সম্ভব। আব্বার সাথে কথা বলে আমি অনেকদূর করসিও। কিন্তু সেটা এখানে দিবো না। অস্বস্তিকর লাগতেসে। আমার ধারনা আব্বার অধিকার ব্রিচ করা হবে। এই লেখা যে লেখতেসি সেটাও আব্বাকে বলি নাই। আমি আমার বাপ না। আমি নিজের কাজে লেখা লিখতেসি। সচলায়তনের যে আবহ, পরোক্ষভাবে আব্বাকে এমনিই ফ্ল‌্যাক নিতে হবে। আর দরকার নাই। তবে কিছু প্রশ্ন আন্দাজ করতে পারতেসি। আব্বা মুক্তিযুদ্ধ করসে, হ্যাঁ।
এখানে আরেকবার মনে করায় দেয়া দরকার - এই লেখার উদ্দেশ্য অনেকাংশেই নিজের চারপাশের সংস্কৃতি বুঝা। রাজনীতি সংস্কৃতির গুরুত্বপূর্ণ অংশ। সুপারচার্জড থাকায় রাজনীতি নিয়ে কথা বলতে আমরা চাই না। মানুষ এবং ব্লগার হিসেবে আমি 'লো ল‌্যাটেন্ট ইনহিবিশনে' ভুগি। এ ধরণের ওপেননেসের (আমার ধারণা আমি গড়ের থেকে বেশি ওপেন আর কি, ভুলও হতে পারি!) সুবিধা আছে, অসুবিধাও আছে। কিন্তু তাই বলে কি এগুলি কেউ আলোচনা করবে না?
তো সংস্কৃতি বোঝার কথাই যখন আসতেসে, তখন আমি আমার বাবাকে আর বাদ দিতে পারি না, কারণ সে পরিবারের কর্তা, এবং আব্বা আসলেই জাঁদরেল, টিপিকাল মেল রিলিজিয়াস এনফোর্সার ফিগার ছিলেন।
*
আমি বেশ কিছুবার বোঝার চেষ্টা করসি আমার এই ফ্যামিলি ইউনিটের আওয়ামি বিরোধিতার কারণ কি (আমার ব্যক্তিগত মত অনেক গ্রে, কিন্তু সেটা পরে কোথাও আসবে)। আমার ফ্যামিলি ইউনিট যখন বলি: আমি, আম্মু, আব্বু, বোন, ফুপু, কাজের মেয়ে (একসময় দাদী এবং আরো দুই ফুপু)।
এখানে নিয়ন্তা একজনই বড়সড় - আব্বু। আব্বুকে চ্যালেঞ্জ করার তেমন কেউ ছিল না আমি বেড়ে না ওঠা পর্যন্ত (লেখায় বায়াসনেস এসে যাচ্ছে হয়তো - আমি চ্যালেঞ্জ বলতে বোঝাচ্ছি না 'ইনহেরেন্টলি' আওয়ামি বিরোধিতা ভুল; মাইক্রো-ঐতিহাসিক এবং সচল কনটেক্সটে সেটা ভুল হতে পারে, কিন্তু *এখানে* চ্যালেঞ্জ বলতে বোঝানো হচ্ছে - ওয়েল, প্রতিআলোচনা - প্রশ্ন করা)।
যাহোক, আমি আব্বার সঙ্গে আলোচনা করে একেক সময় একেক সিগনাল পাইসি। আবারো বলি, আব্বুর পলিটিকাল ডগমার ইনটেনসিটি ক্রমহ্রাসমান।
১। "আওয়ামি লীগ বেসিকালি ইসলামবিরোধী একটা পার্টি"। এই লাইনটা লিখতে গিয়ে একটু থমকাইলাম। এখন যদি ছাত্রলীগের কোন ক‌্যাডার আমাকে হকিস্টিক দিয়ে বাড়ি মারে, থামাবে কে? 
যাহোক, আওয়ামি লীগকে অনেক রক্ষণশীল মুসলিম ইসলামবিরোধী মনে করে। এ বিষয়ে বহু আলোচনা করা সম্ভব - আমি এখানে এক লাইন লিখলেও কোয়ালিফায়ারের ধাক্কায় সেটা এক প‌্যারা হয়ে যাবে। এতটুকু বলতে পারি, আমার পরিমন্ডলে বহুলোককে দেখসি যারা আওয়ামি লীগকে ইসলামবিরোধী মনে করায় অন্য বিকল্প খুঁজে। এ নিয়ে আমার নিজস্ব কিছু চিন্তাভাবনা আছে, কিন্তু হয় পরে, নাহলে লিখতে নার্ভাস লাগে।
২। "ভারতের কাছে দেশ বেইচা দিসে।" - এটা কমন রিফ্রেইন। আওয়ামি লীগ ভারতঘেঁষা এটা জানা কথা।
৩। "তুমি জানো না কি ঘটসে। আমি এক্স কে বা এক্সের ছেলেকে চিনি/ চিনতাম!!" - আব্বু ব্যক্তিগতভাবে আওয়ামি লীগের সাথে হাইলি আইডেন্টিফায়েবল কিছু লোকের ঘনিষ্ঠ ছিল (বলে দাবী করে), এবং তাদের কীর্তিকলাপ তার কাছে সম্পূর্ণ আনএক্সেপ্টেবল লেগেছে। এখানে কিছু করোলারি প্রশ্ন থাকে, কিন্তু সেটাও আরেক আলোচনা।
৪। প্রশাসনিক ফেইলিউর। "এই দুর্ভিক্ষে আমি নিজের হাতে খাওয়াইসি, আমার সামনে লোকটা মারা গেল।" এটাকে স্বাধীনভাবে একটা পয়েন্ট বলা ঠিক কি না নিশ্চিত না। কিন্তু আওয়ামি লীগের প্রশাসনিক ফেইলিউর একটা ব‌্যাপার।
রাজনৈতিক বায়াসনেসের কার্ভটা আমার মনে হয় 'হকিস্টিক কার্ভ'। এবং যথারীতি খুব সুক্ষ্ম কারণেও এটা পাল্টায়। কারণগুলি খুব একটা প্রেডিক্টেবল বলে আমি মনে করি না।
*
পরিবার গুরুত্বপূর্ণ ইউনিট। পরিবারের সাথে আমরা বিশাল সময় কাটাই। পরিবারকে দায়িত্ব দেয়া হয় বটে সবকিছু নিউট্রালভাবে শেখাতে, শিশুর জীবনদর্শন ডেভেলপ করতে, কিন্তু কতগুলি পরিবার সেটা সফলভাবে করে কে জানে। পরিমন্ডল পরিবারকে প্রভাবিত করে - পরিবার নিজে যেটা সঠিক মনে করে সেটা করে। কিছু পরিবার প্রাধাণ্য দেয় ধর্মকে, কিছু শিক্ষাকে, কিছু মুক্ত উন্নয়নকে, কিছু অধর্মকে, কিছু ডগমাকে, কিছু মোল্ডেবিলিটিকে।
পরিবারের বাইরে থাকে স্কুল, কলেজ, বিশ্ববিদ্যালয় ইত‌্যাদি। সেখানে আরেকরকম এডজাস্টমেন্ট মেকানিজম কাজ করে। কিন্তু সেই প্রতিষ্ঠানগুলোতেও বায়াস নেই তা না। বায়াস খারাপ না। একরকম এডজাস্টমেন্ট ওখানেও করতে হয়। এখানে আমার পরিবারের কিছুটা কন্ট্রাডিকটরি ব‌্যবহার দেখি। আমি লেখাপড়া করেছি সেন্ট জোসেফ আর নটরডেমে, দুটাই মিশনারি স্কুল। সংখ্যালঘু। হালকা আওয়ামি-ঘেঁষা। তাহলে কি?! আনকনশাসলি পরিবার চাইসে আমি নিউট্রালিটি শিখি? স্কুল-কলেজের বায়াস বাসায় কমপেনসেট করার চেষ্টা করা হইসে? কারণ স্কুল কলেজও তো একরকম সাবকনশাস সোশ্যাল স্ট্রাটা সিলেকশন প্রসেস।
আইবিএ কোন আইডিওলজিকাল জায়গা ছিল না। এটা বিজনেস স্কুল। এখানে সেল্ফ-সিলেকশন প্রসেসটা এমবিশনের। সে তুলনায় সেন্ট জোসেফ-নটরডেম আরেকটু বেশি আইডিওলজিকাল ছিল, যদিও এগুলির মূল খ্যাতি ভাল স্কুল হিসাবে। প্রতিষ্ঠান - মানে কর্পোরেট, খুব সম্ভবত এদিক দিয়ে যতটা সম্ভব ততটা নিউট্রাল। তবে বায়াস থাকবেই, তবে সেটা আবার পারসেপশনেরও ব‌্যাপার। মানে আপনি বায়াস খুঁজতে চাইলে হয়তো খুঁজে পাবেন।
রাষ্ট্রীয় পর্যায়ে বায়াস থাকতে পারে। এ কারণে সম্প্রতি বাংলাদেশের রাজনীতি নিয়ে উইকিলিকসের কাহিনী পড়ে মজা পাচ্ছি। রাস্তার কট্টর আওয়ামি বা কট্টর বিএনপি-পন্থী বেআক্কেলে বায়াসড। ওনাদের নেতারা খুব সম্ভবত আরো 'ক্লোজ বাই'। কারণ সেখানে আরেকরকমের বৃহত্তর, আত্ম-স্বার্থ কাজ করে। অবশ্য তাহলে রাস্তার কট্টর আওয়ামি বা বিএনপি-পন্থীরও আদর্শ ঠিকই আছে। তাদের স্টেক কম। আমার ধারণা একটা বয়সের পর আমার বাবাও আরো - রাশনাল কস্ট-বেনিফিট এনালাইসিস করসে। হুঁম, নাহ, স্টেটমেন্টটা ভুল - বরং এটা এভাবে দেয়া উচিৎ - প্রতিনিয়তই সে কস্ট-বেনেফিট এ্যানালাইসিস করেছে। আমাদের কস্ট-বেনিফিট এ্যানালাইসিস নিয়ে সমস্যা একটাই - মনের দুনিয়ায় করবো না 'বাস্তব' দুনিয়ায় (আমি বলছি না আমার বাবার কস্ট-বেনিফিট এ্যানালাইসিস ভুল)।
সচলায়তনের আসছি আমি মূলত ইশতিয়াকের মাধ্যমে। ইশতিয়াক আমাদের ক্লাসে একটা বিশেষ জায়গা দখল করতো। সেই জায়গাটাকে অনেকে পছন্দ করতো, কেউ কেউ করতো না। ইশতিয়াকের এ‌্যালাইনমেন্ট নিয়ে আমি এখানে কোন বক্তব্য দিবো না, কারণ লেখাটা প্রকাশের আগে আমি ওকে কিছু বলি নাই। কিন্তু সচলায়তনে ঢুকে আমি প্রথমে ধাক্কা খাইসি। র রিঅ্যাকশন বললে - এরা এত 'অধার্মিক'? এত আওয়ামি? এত বাম?  আমার কন্ডিশনিং রক্ষণশীল বিএনপি ঘরানার। আমি তার মধ্যে কিছু প্রশ্ন জিজ্ঞেস করে একটা জায়গায় পৌঁছাইসি। সেই প্রশ্নগুলো ধর্ম এবং কিছু ক্ষেত্রে কতক রাজনৈতিক-সামাজিক। কিন্তু সেদিন আমার অফিসের এক নীরব সচলপাঠক বলতেসিলো আমাকে গাড়িতে (প্যারাফ্রেজ)- "হ্যাঁ সচলায়তন আসলে আওয়ামিঘরানার জন্য হজম করতে সুবিধা।" আমার প্রথম দিকে এই সাইকিটা বুঝতেই সময় লাগলো। এই সাইকিটার অংশবিশেষের সাথে আমি পরিচিত (আমি এখানে স্টেরিওটাইপ করছি তো বটেই, কিন্তু আমার ব্যক্তিগত স্টেরিওটাইপ)। "ও তুমি সচলায়তনে লেখো' সবসময় কমপ্লিমেন্ট না, যেটা নানা জায়গায়ই শুনছি একসময় (উল্টাও শুনছি - মানে উল্টা টোনে)। সাইকিটার যে অংশবিশেষের সাথে আমি পরিচিত সেটা হল লিবারেল থট, ওপেননেস, বিজ্ঞানে আগ্রহ। সাইকিটার কিছু ডগমা আমার কাছে এলিয়েন। এটা মেনে নেওয়া তখনই সহজ যখন সচলায়তনের থেকে ইনফিনিট আশা না থাকে। সচলায়তন পারফেক্ট না। আমার সাথে ব্লগিং শুরু করেছিলেন রাজর্ষিদা, মামুন ভাই। এরা চলে গেছেন। আমি টিকে আছি। ঝাড়ি-ঝুড়ি ইত‌্যাদি কম খাই নাই। ঝগড়া-ঝাটি করসি। সচলায়তন বুঝতে সময় লাগসে। বুঝছি যে পুরা সচল জুড়ে আমি অপারেট করতে পারবো না। এখানে তো কেবল রাজনৈতিক-ধর্মীয় এসপেক্টের অংশবিশেষ আলোচনা করলাম। আরো অনেক এসপেক্ট আছে। ইন্টারপারসোনাল। সামাজিক। গ্রুপ ডাইনামিক্স। আমি নিজের একটা নিশ খুঁজে নেওয়ার চেষ্টা করসি। আমার বড় একটা ধারণা সচলায়তন একদল সমমনা (অন্তত কিছু গুরুত্বপূর্ণ এসপেক্টে) মানুষের তৈরি একটি ফোরাম। এমনকি তাদের নিজেদের মধ্যেও মতের অমিল থাকতে পারে। আমি সচলায়তনের নেগেটিভ দিকগুলির দিকে তাকাতে পারি, কিংবা পজিটিভ। বলাই বাহুল্য আমার কিছু 'প্রবৃত্তির' এবং 'লিনিং'-এর সাথে সচলায়তনের ওভারল্যাপ আছে, সেটা হয়তো আমার জন্য সচলায়তনের পজিটিভগুলোর দিকে তাকানো সহজ করে দিসে। 
আজকে এটুকুই থাকুক। দেখেন পাঠক, লেখাটা লেখার সময় আমি নানারকম অনুভূতির মধ্য দিয়ে গেছি, কিন্তু এতটুকু বলতে পারি জেনেশুনে কাউকে অপমান করা বা রাগানো লেখার উদ্দেশ্য ছিল না। উদ্দেশ্য যদি থাকে, সেটা কিরকম, নিটশা বলুক:
"Poets are shameless with their experiences: they exploit them." - Friedrich Nietzsche।
আমি কবি না। ব্লগার। আর আমি নিজের অভিজ্ঞতা *এবং* আবেগকে এক্সপ্লয়েটই করলাম কিছুটা। আমি জানি লেখাটা লিখে আমি অস্থির থাকবো। সব লেখার 'ইভেন্ট গ্র্যাভিটি' সমান না। [ডেভিড ফস্টার ওয়ালেসের আত্মহত্যার সাথে সাথে তার উপন‌্যাসগুলির, মায় তার পুরো জীবনের অর্থবহতা অন্যরকম হয়ে যায়, লিখেছেন ইন্টারভিউয়ার ডেভিড লিপস্কি (যদিও ওয়ালেসের আত্মহত্যা মেডিকাল কারণে)। সেখান থেকে শব্দটা নিলাম।] লেখাটা বহুদিনের সাব/আনকনশাস ইচ্ছা থেকে লেখা। গত ঈদে তিন পৃষ্ঠার একটা লিখেছিলামও (সেখানে আমার চাচাদের কথাও ছিল), যেটা আংশিক ফেসবুকেই পোস্টিয়েছি, লেখা আর শেষও করিনি, খুব - অস্বস্তি এবং কষ্টকর এরকম লেখা লেখা। 
আচ্ছা, অনেক হল। এই একটু পেলেন আমার ব‌্যাকগ্রাউন্ড আর কি। 'আমার ব্যাকগ্রাউন্ড' বলে ইগো ব্লাস্ট করছি না, এটা হয়তো অনেকেরই। কিন্তু আমি কিভাবে দুনিয়া দেখা শুরু করেছি এবং কিভাবে তার বিবর্তন তা দেখলেন হয়তো একটু। আরো লিখতে চাচ্ছিলাম - 'কট্টর আওয়ামি' পরিবার নিয়ে, আজকের বাংলাদেশের রাজনৈতিক শক্তিগুলো নিয়ে, আগের প্রজন্ম আর আমাদের রাজনৈতিক-সামাজিক বিবর্তন নিয়ে, ধর্মের ভূমিকা নিয়ে, ফেসবুকের সেই স্ট্যাটাসটা নিয়ে, পশ্চিমবঙ্গ, ভারত, পাকিস্তান এবং পারলে বাকি দুনিয়াকে টান দিতে, কিন্তু লেখা ইতিমধ্যেই অনেক বড় হয়ে গেছে, টাটা।
যাওয়ার আগে - শ্রদ্ধেয় সরকার, পুলিশ এবং তাদের অঙ্গসংগঠন - এটি বিশ্লেষণের একটি টুলবিশেষ। আর কিছুই না। আমাকে কিছু করবেন না আমি ধরেই নিচ্ছি, কিন্তু কিছু যদি করতে চান, সেটা নিতান্তই সময়ের অপচয়। আমার এবং আমার পরিবারের ক্ষেত্রেও, অন্তত এখন। 


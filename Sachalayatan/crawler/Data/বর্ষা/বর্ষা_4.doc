এক ক্ষত্রিয়ের পরাজয়



১)
নায়লা হুট করেই বিদেশ চলে এসেছে মাস্টার্স করতে। কানাডার ঘোর শীতের সময় নায়লার জন্য তাই বাসা ভাড়া পাওয়া যায়নি। একটা বাড়ি পাওয়া গেছে যেটা দিন পনের পর খালি হবে। ভাগ্যিস বুয়েটের এক সহপাঠী ছিলো এই ইউনিভার্সিটিতে। তার বদৌলতে বুয়েট-বাড়ি (যেখানে ৮টি বুয়েটের ছেলে থাকে) নামে খ্যাত এক বাড়ির লিভিংরুমে আশ্রয় মিলেছে। বিদেশে সাধারণত কয়েকজন ছাত্র একসাথে একটা বাড়ি ভাড়া নিয়ে তারপর একেক রুম নিয়ে থাকে। এই বাড়ির প্রায় সবাই বুয়েটের  ছাত্র বলে এই বাড়ির নাম বুয়েট-বাড়ি।
দেশে নায়লা এক গ্লাস পানিও  মনে হয় না নিজে ঢেলে খেয়েছে। এখন এখানে এসে সিনিয়র ভাইদের এবং সহপাঠীর কাছ থেকে রান্নার প্রাথমিক ধারণা নিচ্ছে। তাকে একদিন ভাত রান্না শেখালো এক ভাইয়া। নায়লা বললো আজ রাতে সে সবার জন্য ভাত রাঁধবে। রাতে সবাই ক্ষুধার্ত পেটে খেতে এসেছে, দেখে নায়লা ২ রাইসকুকারে চাল আর পানি দিয়েছে ঠিকই কিন্তু রাইসকুকার সুইচ অন করতে ভুলে গেছে। সবচেয়ে সিনিয়র ভাইটি তখন নিয়ম জারি করলেন নায়লা আর রান্না ঘরে ঢুকতে পারবে না এবং তাকে নিজের বাড়িতেও রান্না করার দরকার নেই। নায়লার যেই পাখির মতো শরীর, সবার উচ্ছিষ্ট খাবার থেকে ওর খাবার হয়ে যাবে!!!
২)
ইউনিভার্সিটিতে এক মহিলা চাইনিজ শিক্ষক আছেন, অতিশয় বর্ণবাদী। সবাই তাকে ডাকে প্রফেসর ঝ্যাং বলে। চাকরী এখনো স্থায়ী হয়নি বলে মহিলা খুব ভয়ে ভয়ে থাকেন। এর ইংরেজী বোঝা দায়, ভালো পড়াতে পারেন না। কানাডিয়ানদের বেশী নম্বর দিয়ে দেন যেনো এরা তার খামতি নিয়ে কোনো  উচ্চবাচ্য না করে। খুব দরকারী কোর্স বলে এটা নায়লার নিতেই হলো। টার্মপেপার করার সময় সদ্য চীন থেকে আসা এক মেয়েকে পার্টনার করে নিলো। ওই মেয়ে মোটামুটি কোনো ইংলিশ পারেনা। একদিন নায়লাকে অনেকক্ষণ ধরে একটা শব্দ বোঝাতে চাইছিলো। তার চাইনিজ-ইংলিশ ক্যালকুলেটর সাইজের ট্রান্সলেটর দিয়ে, ছবি এঁকে, অনেকক্ষণ ‘guess what?’ গেইম খেলে শেষপর্যন্ত নায়লা যখন বলতে পারলো শব্দটি  'sand', চাইনিজ মেয়েটির চোখে সে রীতিমতো দেবী হয়ে গেলো। নায়লার মাথায় আইডিয়া ভালো খেলে, কিন্তু সে অনেক অলস। চাইনিজ মেয়েটি আবার বেশ খাটতে পারে। এই বিপরীত গুণের সমন্বয়ে তারা দুজন মিলে বেশ ভালো একটা টার্ম পেপার লিখে ফেললো, যেটা প্রফেসর ঝ্যাং এক কনফারেন্সের জন্য পাঠিয়ে দিলো। যেহেতু মূল আইডিয়া নায়লার, তাই মূল লেখক হিসেবে ওর নাম গেলো। কনফারেন্স কমিটি বললো পেপারটা খুব ভাল হয়েছে তাই অমুক জার্নাল পেপারে ছাপাতে দেয়া যেতে পারে। জার্নাল পেপারে জমা দেবার সময়  প্রফেসর ঝ্যাং টুক করে মূল লেখক হিসেবে নিজের নাম দিয়ে দিলো। নায়লা ইমেইলটি পেয়েই রেগেমেগে প্রফেসর ঝ্যাং এর রুমে গেলো।
- আমি জার্নাল পেপারে কেনো দু’নম্বর লেখক?
- কারণ জার্নাল পেপারের জন্য আমার বাড়তি খাটুনি গেছে।
- বটে!!! দু’টি পেপারের মাঝে তো কোনো পার্থক্য নেই— একদম একই রকম।
- তোমার নামে পেপার গেলে কেউ ছাপাবে না। তাই বাধ্য হয়ে আমাকে মূল লেখক করতে হয়েছে।
- সেটা তুমি আগে দিয়েই দেখতে!!! আমি কোর্সেও এ্যাসাইনমেন্টগুলোতে সবার চেয়ে মোট ১৩ মার্ক বেশী পেয়েছিলাম, আমার টার্ম পেপার তুমি পাবলিশ করছো, তারপরো তুমি আমাকে ‘এ’ দিয়েছো আর ‘এ+’ দিয়েছো দুই গাধা কানাডিয়ানদের।
বিশাল তর্ক বেঁধে গেলো দুজনের মাঝে।
............
..............
..................
প্রফেসর ঝ্যাং একসময় বললেন, ‘তুমি বাংলাদেশ হতে এসেছো, গরীব একটি দেশ, তোমরা খাটতে থাকো। দেখবে তোমরাও একসময় চায়নার মতো জায়গায়  চলে আসবে।’
একথার পর, চিৎকার চেঁচামেচিতে পুরো ডিপার্টমেন্টে জেনে গেলো নায়লা এবং প্রফেসর ঝ্যাং এর মাঝে  সাপে-নেউলে সম্পর্ক বিদ্যমান।
৩) 
ঠিক একবছর পর, নায়লা তখন নতুন ছেলেমেয়েদের বাসা ঠিক করে দিতে পারে। কোথায় মুড়ি ভালো পাওয়া যায়, সেই ব্যাপারে বুদ্ধি দিতে পারে। এমন কি পোলাউ হাঁড়ির নিচে না লাগার টেকনিকও মানুষকে শেখাতে পারে। ইউনিভার্সিটিতে তার প্রাণবন্ত হাসি দিয়ে আর সৎমানুষ হিসেবে বুড়ো জাঁদরেল প্রফেসরদের মন জয় করে নিয়েছে।
অনেক বাঙ্গালি বাংলাদেশে কাজ করা অবস্থায় কানাডার ইমিগ্রেশনের জন্য আবেদন করে, পরে ইমিগ্র্যান্ট হয়ে পরিবারসহ এখানে এসে বিপদে পড়ে। কারণ এখানে কানাডিয়ান ডিগ্রী ছাড়া চাকরীতে তেমন কাউকে পাত্তা দেয়া হয়না। তখন ওনাদের বাধ্য হয়ে মাঝবুড়ো বয়সে আবার পড়াশুনায় ফেরত আসতে হয়। আধাসমাজতান্ত্রিক দেশ বিধায় পড়াশুনা করার ঋণ সরকার হতে পাওয়া যায়। মোটের উপর, খারাপ না ডিলটা। যেহেতু আমাদের দেশে ইংরেজীতে কথা বলাটা তেমন ভালো করে শেখানো হয়না এবং তারা অনেকদিন পড়াশুনা হতে বিচ্ছিন্ন, তাই তা্দের মাঝে বেশিরভাগই ঠিক সবার সাথে তাল মেলাতে পারেননা। 
নায়লা একটা কোর্সে বাঙ্গালী এক মধ্যবয়স্ক লোককে দেখল। প্রথম এ্যাসাইনমেন্টে রীতিমতো ডাব্বা মেরেছেন। করুনাবশত গিয়ে, জিজ্ঞেস করলো সাহায্য লাগবে না কি? লোকটি পুরো আকাশের চাঁদ হাতে পেলো। কথাপ্রসঙ্গে জানা গেলো, ওনার নাম জামান এবং উনি এই  কোর্স ছাড়াও প্রফেসর ঝ্যাং এর কোর্স নিয়েছেন। তাই কুলিয়ে উঠতে পারছেনা। ইংরেজী পারেননা দেখে জামান ভাইকে প্রফেসর ঝ্যাং এর  অনেক কটু কথা শুনতে হয়। নায়লার পুরানো ক্ষোভ ফিরে এলো, দাঁত কিড়মিড় করে বললো, ‘তাই বুঝি!! আপনি আপনার এ্যাসাইনমেন্টগুলো আমাকে দেখাবেন, আমি আপনাকে সাহায্য করবো।’ 
ধীরে ধীরে খাতির বাড়লো। নায়লার বিষ্ময় বাড়লো শুনে যে উনি ঢাকায় মাস্টার্স করে ১০ বছর সরকারী চাকরী করেছেন। তারপরও কানাডায় চাকরী না পেয়ে এখানে আবার আন্ডারগ্রাজুয়েট করেছেন, এখন মাস্টার্স করছেন। এরমাঝে প্রফেশনাল ইঞ্জিনিয়ারিং হিসেবে কানাডায় কাজ করার লাইসেন্সটাও নিয়ে রেখেছেন।
ওনার বউ বাংলাদেশ মেডিক্যাল হতে এম,বি,বি,এস করে এসেছেন, কিন্তু এখানে শুধু হাউসওয়াইফ। ওনাদের নয় এবং ছয় বছরের দুই ছেলে আছে, বেশ সুখী পরিবার। নায়লাকে প্রায়ই ওনাদের বাসায় দাওয়াত দেন জামান ভাই। নায়লার সামনেই ভাবিকে আনস্মার্ট বলে খোঁটা দেন, ভাবীর দ্বারা এইখানের পড়াশুনা হবেনা বলে তার দাবী। নায়লা ভাবীর পক্ষ নেয়, ‘জামান ভাই, আপনিতো ঘরের কোনো কাজ করেন না। ভাবীতো একলা হাতে পুরো সংসার চালান। ভাবী কিভাবে পড়াশুনা আবার শুরু করবে?’ ভাইয়া ভুলে যান কানাডা আসার অর্থনৈতিক সাহায্য ভাবীর বড়োলোক বাবাই তাদের দিয়েছিলেন। এখন না হয় জামান ভাই কানাডিয়ান সিটিজেন হয়ে গেছেন, কিন্তু শ্বশুরআব্বার জোর না থাকলে, এইখানে আসা হয়ে উঠতো না তার। ভাবী কেনো যেনো সব দোষ নিজের ঘাড়ে নিয়ে নেন। শান্ত নিরীহ একজন মানুষ। নায়লাকে সে দুঃখ করে বলে, ‘তোমার ভাই আসলে একটু স্মার্ট মানুষ পছন্দ করে- আমি সংসার সামলে আর নিজেকে সাজিয়ে গুছিয়ে রাখার সময় পাইনা।‘
নায়লার নিজের কোর্সওয়ার্ক আর রিসার্চের কাজ করে রাতের আগে সময় করে উঠতে পারেনা।  জামান ভাইয়ের এ্যাসাইনমেন্টগুলোতে লেখালেখির কাজ প্রচুর, তাই অনেক সময় লেগে যায়। নায়লার বাসা ইউনিভার্সিটির কাছে দেখে ওর বাসায়ই রাতে কাজ করা হবে ঠিক করা হলো। দেখা গেলো উইকএ্যান্ডেই বেশী কাজ করা হয়। হাউসমেইটরা পার্টি করছে, আর নায়লা ও জামান ভাই ওর ঘরে ঘাড় গুঁজে কম্পিউটারে কাজ করছে। নায়লার বাসায় ৪ জন থাকে-- ও বাদে থাকে হলো মার্ক, স্টিভ এবং সারাহ। মার্ক গ্রীক দেবতার মতো সুন্দর সমকামী ছেলে, স্টিভ ম্যানিটোবার খনিতে অনেকদিন কাজ করে টাকা জমিয়ে এখন সিভিল ইঞ্জিনিয়ারিং এ আন্ডারগ্রাজুয়েট করতে এসেছে। সারাহ এক সুন্দরী যে তার ছেলেবন্ধুসহ থাকে। এবাসায় এসে প্রথম তিনদিনের মাথায় নায়লা সিদ্দিকা কবিরের রেসিপি বই পড়ে চটপটি বানাতে গেছে। শুকনা মরিচ গুঁড়ো ভাঁজতে গেছে সব দরজা জানালা বন্ধ এবং হিটিং চালুরত বাসায়। ফলশ্রুতিতে, নায়লাসহ বাকীরা কাশতে কাশতে বাসা থেকে বেরুতে হয়েছে মাইনাস পনের ডিগ্রী তাপমাত্রার মাঝেও। পুরো দেড় ঘন্টা বাসার সবাই বাইরে দাঁড়িয়ে ছিলো!! 
সবাই মিলে একদিন লিভিং রুমে টিভি দেখছে। মার্ক বললো ওই যে মাঝবয়সী লোকটা আসে, ও কি তোমার ছেলেবন্ধু? নায়লা বললো, ‘না তো!!!’ মার্ক বললো, ‘তাহলে উইকএ্যান্ডে তোমরা এতো কি করো?’ নায়লা উত্তর দেয়, ‘আমি ওকে এ্যাসাইনমেন্ট করতে সাহায্য করি।’ স্টিভ কথা কেড়ে নেয়, ‘ মার্ক, নায়লার দ্বারা এটা সম্ভব!!! আমি ওর ভয়ে একটা কোর্স ড্রপ করেছি এবার।’ মার্কের জিজ্ঞাসু দৃষ্টির উত্তরে স্টিভ বললো সে অংক ভুলে গেছে দেখে, একটু নায়লার কাছে সাহায্য চেয়েছিলো। এরপর থেকে নায়লা স্টিভের টিভিতে আইসহকি দেখা বন্ধ করে দিয়েছিলো।’ নায়লা মুখ ঝামটা দেয়, ‘তুমি সারাক্ষণ টিভি দেখলে পড়াশুনা করবে কখন?’ স্টিভ ভয়ার্তভঙ্গী করে বলে, ‘আমিতো কোর্স ড্রপ করে দিয়েছি, এবারতো দেখতে দাও।’ মার্ক উচ্চস্বরে হেসে উঠে বলে, ‘কিডো (সম্মোধনসূচক আদরের শব্দ)!!! তুমি ছেলে হলে আমি ঠিক তোমাকে বিয়ে করতাম!!’ এবার নায়লা গম্ভীরকন্ঠে উত্তর দেয়, ‘তুমি তোমার স্বাদ পাল্টালেই এখনো আমাকে বিয়ে করতে পারো।’ এবার সবাই একসাথে হেসে উঠে।
৪)
সামার চলে আসায় সবাই বাসা ছেড়ে ছুটিতে নিজের নিজের প্রদেশে চলে যাচ্ছে । সামার পুরোটা বাসায় খালি নায়লা একা থাকবে। সারাহ সবার শেষে গেলো, জড়িয়ে ধরে বললো সে বিয়ে করলে নায়লা যেন অবশ্যই যায়। ঐদিকে জামান ভাইও ‘এ’ পেয়েছে প্রফেসর ঝ্যাং কোর্সটায়। নায়লা নিজের কোর্সেও বেশ ভালো করেছে। জামান ভাই ফোন করে বললেন, ‘একটু কাজ আছে বাসায় আসতে চান।’ নায়লা বললো, ‘আচ্ছা, আসেন।’ জামান ভাই জিজ্ঞেস করলেন, ‘তোমার বাসার সবাই কি চলে গেছে?’ নায়লা বললো, ‘হু।’ জামান ভাই বললেন, ‘চলে আসো আমাদের বাসায়। তোমার ভাবী খুশী হবেন।’ নায়লা রাজী হলোনা।  জামান ভাই বললেন ঐদিন  সন্ধ্যা সাতটায় আসবেন।
জামান ভাই বাসায় এসে ঘুরে ঘুরে খালি ঘর দেখছেন। নায়লা অস্থির হয়ে উসখুশ করছে, টিভিতে তার প্রিয় শো শুরু হলো বলে। জামান ভাইকে সে বললো, ‘ভাইয়া, কি কাজ বললেন না তো?’ একটা কড়িডোরের কোনায় দাঁড়িয়ে ছিলো দুজনে। হঠাৎ উনি নায়লাকে জড়িয়ে ধরে তার ঠোঁটে চুমু দেবার চেষ্টা করলেন। নায়লা কোনোমতে মুখ সরিয়ে জামান ভাইকে  একটা লাথি দিয়ে ছুটে বাসা থেকে বের হয়ে গেলো। একদৌড়ে একি গলির  আরেক বাসার জুনিয়র সোমনাথের দরজায় কড়া নাড়লো। রাতে পোলাও খাওয়াবে প্রতিশ্রুতিতে টেনে নায়লা ওকে নিজের বাসায় নিয়ে আসলো। সোমনাথের নজরে পড়েনি নায়লার পায়ে কোনো স্যান্ডেল নেই। 
দুজনে এসে দেখে এখনো জামান ভাই বসে আছে। সোমনাথ না বুঝেই জামান ভাইয়ের সাথে গল্প করা শুরু করে দিলো। রাত একটার  দিকে জামান ভাই রণে ভঙ্গ দিয়ে চলে যাবার পর সোমনাথকে নায়লা সব ঘটনা খুলে বললো। এক নির্বাচনের সময় চাঁদপুরের বাসিন্দা সোমনাথের বোনদের মুখে রং মেখে কালো করতে হয়েছিলো ওদের নিরাপত্তার জন্যই। সে মেয়েদের অসহায় অবস্থা বেশ ভালোমতোই জানে। সোমনাথ রাগে পুরো ফেটে পড়লো, ‘আপনি আগে বললেন না কেনো? এইসব লোকদের দরকার শক্ত মার।’ সোমনাথকে নায়লা বললো, ‘দাঁড়াও, আমি  আইনিপথে যাবো। তুমি চিন্তা করোনা একদম।’ সোমনাথ ওকে অপরিচিত কাউকে দরজা না খোলার পরামর্শ দিয়ে চলে গেলো। ক্লান্ত নায়লা পায়ের রক্ত মুছে দেশে প্রেমিককে ফোন করে কিছুক্ষণ কান্নাকাটি করলো। তারপর ইউনিভার্সিটির ওয়েবসাইট খুলে হিউম্যান রাইটসের অফিসের ঠিকানাটা নিলো।
পরেরদিন নায়লা হিউম্যান রাইটসের মহিলা অফিসারকে গিয়ে পুরো ঘটনা বর্ণনা করল। মহিলা সব শুনে প্রথমেই বললো, ‘পানি খাবে?’
নায়লা বললো, ‘হু।’
মহিলা পানি এনে দিয়ে বললো, ‘শোনো, আমি খেয়াল করে দেখেছি, তোমাদের উপমহাদেশের মেয়েরা এইসব বিষয়ে একদম মুখ খুলতে চায়না। তাই প্রথমে কিছু বলেনা। পরে যখন মুখ খোলে, সব প্রমান নষ্ট হয়ে যায়। ব্যাপারটায় তোমার কিন্তু কোনো দোষ নেই। শরীরে কোনো আঘাত-টাঘাত থাকলে এখনি বলো।’
নায়লা তাকে আশ্বস্ত করলো তেমন কিছুই হয়নি। মহিলা বললেন, ‘আচ্ছা, তাহলে আমি সব লিখে নিচ্ছি। তুমি বলছো যে একজন সাক্ষী ঘটনার পর ঐ লোককে তোমার বাসায় দেখেছে?’ নায়লা সায় দিলো।
নায়লা জিজ্ঞেস করলো, ‘লোকটার কি শাস্তি হতে পারে?’ মহিলা লিখতে লিখতে জবাব দিলো, ‘ঐ লোকের ইউনিভার্সিটির ডিগ্রী ও প্রফেশনাল ইঞ্জিনিয়ার হিসেবে কাজ করার লাইসেন্স বাতিল হয়ে যাবে। কিন্তু পুলিশ কেস হয়তো হবেনা।’
মহিলা লেখা শেষে বললেন, ‘নাও, সাইন করো নীচে।’ নায়লা জিজ্ঞেস করলো, ‘কেউ জানবে না তো এই ঘটনা?’ মহিলা ওর কাঁধে হাত রেখে বললেন, ‘এই ব্যাপারে তুমি নিশ্চিত থাকতে পারো। পুরো ব্যাপারটি বন্ধ ঘরে করা হয়। শুধু লোকটির পরিবার এবং তুমি থাকবে।’
নায়লা তাও ইতস্তত করে বললো, ‘আমি কাল এসে সাইন করি?’
মহিলা বললো, ‘অবশ্যই। যতখুশী সময় নাও, কিন্তু লোকটাকে ছেড়ে দিওনা। আজ তোমার সাথে এইকাজ করেছে, কাল আরেক মেয়ের সাথে করবে। আর  আমার মনে হয় তোমার কাউন্সিলিং লাগবে। তোমাকে কিছু ঠিকানা দিচ্ছি। এরা বিনে পয়সায় এইসব সমস্যা সমাধানে  কাউন্সিলিং করায়। এইসব ঘটনা মনে খারাপ ছাপ ফেলে যায়।’ 
নায়লা বাসায় এসে চুপ করে বসে থাকে। চিন্তা করে কেইস ফাইল করলে ফলাফল কি হবে? লোকটির ইউনিভার্সিটির ডিগ্রী বাতিল হবে। তাতে তার কিছু যায় আসেনা। এই লোকের ইংলিশের যে অবস্থা, কানাডায় অড-জব করেই খেতে হবে। এর ইউনিভার্সিটির ডিগ্রী তেমন কাজে লাগবেনা। আর অন্যপ্রদেশে স্থানান্তরিত হলেই নতুন করে সব শুরু করতে পারবে। ঘটনা জানার পর ভাবীর মনের অবস্থা কি হতে পারে অনুমান করার চিন্তা করলো। ভাবীর কাছে দু’টি পথ খোলা আছে – প্রথমত, উনি জামান ভাইকে ছেড়ে দিতে পারেন। ঢাকায় বড়লোক বাবার বাড়িতে ভালোই থাকবেন উনি কিন্তু সারাজীবন একা থাকতে হবে। জামান ভাই এখন কানাডিয়ান সিটিজেন। ঢাকা থেকে আরেকটি কমবয়সি মেয়েকে বিয়ে করে আনা তার জন্য বা হাতের খেল হবে। নায়লার ধারণা মতে, ভাবী দ্বিতীয় পথই বেছে নেবেন, তা হলো---কিছুই করবেন না।  মেনে নেবেন সবকিছু।  ভাববেন, তার নিজেরই কোনো খামতি আছে, তাই স্বামী অন্য মেয়ের দিকে হাত বাড়িয়েছে। উনি কোনো প্রতিবাদই করবেননা— বরং বাকী জীবন আরো কুঁকড়ে গিয়ে সংসারের ঘানি টানবেন। 
সারাজীবন নায়লা  নিজের যোগ্যতা দিয়ে যুদ্ধ করে  সব কিছু অর্জন করেছে। অন্যায়ের প্রতিবাদ করতে গিয়ে কম ঝামেলা পোহায়নি।  তাই নিজেকে সে গর্ব করে ক্ষত্রিয় দাবী করে। এই মুহূর্তে নায়লা যতবারই  ভাবীর নিরীহ চেহারা এবং নিস্পাপ বাচ্চা দু’টির চেহারা মনে করছে, ততোবারই দোটানায় পড়ে যাচ্ছে। এই সত্য প্রকাশে ভাবী এবং বাচ্চা দুটির অপূরনীয় ক্ষতি হয়ে যাবে। সংসারে কিছু সত্য অপ্রকাশিত থাকাই সবার জন্য মঙ্গলজনক।
পরাজয়ের নিঃশ্বাস বুকে চেপে নায়লা তার মুঠোফোনটা টেবিল থেকে তুলে নেয়।
*******************************************************
উৎসর্গঃ বাংলাদেশে সেইসব শিশু এবং কিশোরীদের উদ্দেশ্যে; যারা নিজেদের বাসায় নির্যাতিত হয়েও মুখ  বুজে থাকতে বাধ্য হয়েছে, হচ্ছে এবং ভবিষত্যেও হবে। আবার পড়ুন, হিউম্যান রাইটসের মহিলা অফিসার ও নায়লার মাঝে কথোপকথনটি; বাংলাদেশে কবে নির্যাতিত মেয়েরা এই অধিকার পাবে?
এ সর্ম্পকিত লেখাঃ যৌন হয়রানি এবং ভিকটিমের পক্ষে আইন। 


রাতের কবিতা



"কবিতা কি? কবিতা অনেক রকম।" সেই ভরসায় আঙ্গুলের ব্যায়াম। এবং যথারীতি, দোয়াই কাম্য। সমালোচকদের জন্য মধ্যাঙ্গুলি...
========================================
রাত, তোমাকে যতই ঘৃণা করি
তুমি ততই আহ্লাদে আমার ঘাড়ে চড়ে বস।
তোমার ক্লান্তির ঘাম আমার গায়ের উপর
টপটপ করে ঝরে আর আমি ঘৃণায় মুখ বাঁকাই।
তুমি দেখেও না দেখার ভান কর, হে জমিদারের বাচ্চা!
রাত, তুমি বিকলাংগ।
তোমার বিচ্ছিরি ঘোলাটে আলো,
তোমার অসুস্থ হলুদ আলো আমাকে অন্ধ করে দিচ্ছে
আমি এখন চোখ বুঁজেও দেখতে পাইনা ছাই কিছুই।
রাত, তুমি বন্ধ কর তোমার একটানা গুণগুণ শব্দ
আমার খুলির ভেতর,
আমি বাস্তব পৃথিবীর নৈঃশব্দ্যে একটুখানি জিরিয়ে নিতে চাই।
কুয়াশা নামুক, আমার চোখে আরও কুয়াশার ঘুম;
সংশয় নাগাল পাবে না, পাবে না কোন নিপাট বিশ্বাসীর খোঁজ।
বাতাস অনেক ভারী আজকের ঝড়ে।
কেউ কি আছেন? কেউ কেউ কেউ?
রাত, তুমি এতই কুৎসিত আর বিরক্তিকর যে
নিজেকে ভাল না বেসে আমার আর কোন উপায় ছিল না।  


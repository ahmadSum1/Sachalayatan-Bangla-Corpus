তিন গোয়েন্দাঃ কে কোথায়?



আমাদের শৈশব ও কৈশোরের নায়ক তিন গোয়েন্দা। হাল্লো কিশোর বন্ধুরা, আমি রকি বীচ থেকে বলছি! আজ তারা কোথায়? কী করছেন? কেমন আছেন? আমরা খোঁজ নিয়েছি সম্প্রতি। লিখছেন অমুক রাশেদ-- লস এঞ্জেলেস থেকে। 
ইলেক্ট্রনিক্সের জাদুকর গোয়েন্দাপ্রধাণ কিশোর পাশা ভালোই আছে। ক্যালিফোর্নিয়া বার্কলে থেকে পদার্থবিদ্যায় পিএইচডি শেষ করে ওখানেই জ্যোতিপদার্থবিদ্যার অধ্যাপক হয়ে বসেছে। তবে মার্কিন দেশে তার মূল পরিচয় জনপ্রিয় বিজ্ঞান লেখক/টিভি উপস্থাপক হিসেবে। বিক্রয়তালিকার শীর্ষে থাকা কিশোরের 'দ্য মিসিং প্ল্যানেট এন্ড আদার মিস্ট্রিজ' কিংবা 'দ্য আর্ট অফ ডিডাকশন' এসব বইয়ের নাম তো আমরা জানিই। এছাড়া ন্যাশোনাল জিওগ্রাফিকের 'দ্য কসমিক স্লুথ' দেখেনি এমন বিজ্ঞানপ্রেমী খুঁজে পাওয়া মুশকিল। কিশোর বিয়ে থা করেনি, তার ওকল্যান্ড শহরের বাড়িতে একাই থাকে ল্যাব্রাডর 'স্নিচ'কে নিয়ে।
রবিন মিলফোর্ড তিন গোয়েন্দার অপর সদস্য, যার মুখ টিভি পর্দায় নিয়মিত দেখা যায়। কিশোরের মত জনপ্রিয় না হলেও বেশ কিছু মিউজিক/রিয়েলিটি শো উপস্থাপনার অভিজ্ঞতা হয়ে গেছে ওর। এই মুহূর্তে পিবিএসে চলছে ওর আন্তর্জাতিক গানের অনুষ্ঠান 'মিউজিক অন প্লেইন এয়ার'। খুব একটা জমছে না, সামনের সিজন বাতিল হয়ে যাওয়ার ভালো সম্ভাবনা আছে। রবিন থাকে ক্যালিফোর্নিয়ার এনাহাইম শহরে, তার ভিয়েতনামিজ বান্ধবী লাইনা এনগুয়েনের সাথে। লাইনা বিভিন্ন টিভি নাটকে টুকটাক অভিনয় করে। বিগ ব্যাং থিওরিতে শ্যালডনের ইন্টার্ন হিসেবে একটা ছোট রোল ছিল ওর।
ব্যায়ামবীর মুসা আমানকে চেহারায় না চিনলেও তার নামটা আমেরিকান টিভি দর্শকদের কাছে অজানা নয়! মার্কিন সেনাবাহিনীর তৃতীয় পদাতিক ডিভিশনের সাথে মুসা ইরাক যুদ্ধে অংশ নেয় এবং নাজাফ ও কারবালায় অসাধারণ বীরত্ব দেখিয়ে লাভ করে পার্পল হার্ট পদক। কিন্তু মুসার বীরত্বের কাহিনী সাধারণ আমেরিকানদের নজরে আসে স্পিলবার্গের এইচবিও মিনিসিরিজ 'দ্য ট্রি অফ ফ্রিডম'-এর বদৌলতে। মুসার ভূমিকায় অসাধারণ অভিনয় করে জেমি ফক্স এখন বিশাল তারকা! মুসা থাকে সাউথ ক্যারোলাইনার কলাম্বিয়া শহরে। সেখানকার বিশ্ববিদ্যালয়ের ফুটবল টিম ক্যারোলাইনা গেমকক্সের ফিটনেস ট্রেইনার হিসেবে কাজ করছে ও। মুসার স্ত্রী শওনা উইলিয়ামস একটা ব্যাংকে কাজ করে, আর মেয়ে মিশেল আমান পেশাদার দৌড়বিদ হবার প্রস্তুতি নিচ্ছে।     
আমাদের অনেকের কিশোর বয়েসের ক্রাশ জর্জিনা 'জর্জ/জিনা' পার্কার এখন শিকাগোতে থাকে। হার্ভার্ড ল' স্কুলের গ্র্যাজুয়েট জিনা তুখোড় সিভিল রাইটস এটর্নি, রাজনীতিতে ক্যারিয়ার গড়তে আগ্রহী। এ বছর বার্নি স্যান্ডার্সের প্রেসিডেন্সি ক্যামপেইনের প্রথম সারির কর্মী। রাজনীতির মাঠেই (জিনার ভাষায় সাউথ বেন্ডের কর্নমেজে) ওর পরিচয় এডওয়ার্ড কার্টিস (ইলিময় সিনেটর)-এর সাথে, সেই থেকে ওরা একসাথেই আছে, বিয়েটাও সেরে নিয়েছে ক'বছর আগে। এই রাজনীতিবিদ দম্পতির একমাত্র কন্যা মেরেডিথের বয়স গত মাসে পাঁচ হলো।
দুর্ধর্ষ মিশরীয় বৈমানিক ওমর শরিফের ওকিমুরো কর্পোরেশন-উত্তর জীবন খুব একটা মসৃণ যায়নি। আফঘানিস্থান-যুদ্ধ শুরু হলে মিলিটারি কনট্রাক্ট্রর হিসেবে   ওমর পাড়ি জমায় কাবুলে। ২০০৩ সালের মে মাসে হেলমান্দ প্রদেশের এক প্রত্যন্ত গ্রামে ওমর তালেবানদের হাতে বন্দি হয়। জুলাইয়ের ১২ তারিখে তালেবান যোদ্ধারা ক্যামেরার সামনে ওমরসহ ৩ জন আমেরিকান নাগরিকের শিরোশ্ছেদ করে। কাবুলের নিরাপদ এলাকা ছেড়ে চারশ মাইল দূরে তালেবান-অধ্যূষিত দক্ষিণ হেলমান্দে ওমর কি করছিলো সেটা আজো রহস্যাবৃত।
রাশেদ ও মারিয়া পাশাকে তাদের স্যালভেজ ইয়ার্ড নিয়ে অনেক ঝুযতে হয়েছে। শেষটায় আর না পেরে ব্যবসা গুটিয়ে তারা চলে আসেন ওকল্যান্ডে, কিশোরের কাছাকাছি। ওরা দু'জনে এখন একটা এস্কেপ রুম গেমিং আর্কেড চালাচ্ছেন। খেলোয়াড়দের একটা ঘরে নিয়ে তালা বন্ধ করে দেওয়া হয়। তাদের আধা ঘণ্টা সময়ের মধ্যে রুমের আনাচ-কানাচ থেকে ক্লু বের করে, ধাঁধা সমাধান করে ঘর থেকে বেরুতে হয়। রাশেদ পাশা নিজেই ডিজাইন করেন, কিশোরকে ধারেকাছে ঘেঁষতে দেন না। আর হ্যাঁ, আর্কেডটার নাম তিনি রেখেছেন 'পাশা স্যালভেজ ইয়ার্ড'!
রজার মিলফোর্ড রকি বীচেই আছেন। রকি বীচ ক্রনিকল নামের ছোট একটা পত্রিকা চালান। ক্যান্সারের সাথে ছ' বছরের লড়াই শেষে মিসেস মিলফোর্ডের মৃত্যু হবার পর তিনি ধর্মকর্মে ঝুঁকে পরেন। এখন চার্চ আর পত্রিকা অফিস করেই দিন কাটে। একাই থাকেন, রবিনের সাথে খুব একটা সম্পর্ক নেই।        
মুসার বাবা-মায়ের ছাড়াছাড়ি হয়ে গেছে বছর পাঁচেক হলো। রাফাত আমান পিক্সারে ১২ বছর এনিমেটর হিসেবে কাজ করার পর গত বছর মুভ করেছেন ইউটাহ অংগরাজ্যের সল্ট লেক সিটিতে। স্থানীয় বিশ্ববিদ্যালয়ের একটা গেম-ডেভেলাপমেন্ট স্টার্ট-আপে গবেষক হিসেবে কাজ করবেন তিনি। তবে এখানে আসার আসল উদ্দেশ্য সেটা নয়। পিক্সারে থাকতে রাফাত একজন সহকর্মীর প্রেমে পড়েন। প্রখর ব্যক্তিত্ববতী জার্মান নারী ক্রিস্টা মারিয়া জিলান্ড, এনিমেশন দুনিয়ার যার ডাক নাম 'সিএমএস'। এই সিএমএসের পিছু পিছু রাফাত আমানের এখানে আসা। 'বুড়ো বয়সের ভীমরতি' বলে যে কথাটা মুসা কিশোরের কাছে আগে শুনেছে, তার অর্থ এখন ওর কাছে পরিষ্কার হচ্ছে।   
টেরিয়ার 'শুটকি' ডয়েল স্যান হোসে'তে থাকে। পেশায় প্রযুক্তি-উদ্যোক্তা। ইতোমধ্যে দু' দু'টো সফল কোম্পানি দাঁড় করিয়েছে। প্রথমটা গুগল লুফে নিয়েছে। দ্বিতীয়টা নিয়ে ওর বহুদূর আগানোর ইচ্ছে। উত্তরাধিকার আর ব্যবসায়িক সাফল্য ছাড়াও আরেকটা কারণে টেরিয়ারের ছবি ট্যাবলয়েডের পাতায় দেখা যায়-- উঠতি গায়িকা  আম্যান্ডা নবস-এর সাথে তার ঘনিষ্ঠ সম্পর্ক। 
বাভারিয়ান দু'ভাই বোরিস-রোভার পাশা স্যালভেজ ইয়ার্ডের কাজ ছেড়েছে বছর পনের হলো। ওরা এখন থাকে ওয়াশিংটন অংগরাজ্যের ভ্যাংকুভার (কানাডারটা না কিন্তু) শহরে। ইন্টেলের মাইক্রোচিপ তৈরির কারখানায় টেকনিশিয়ান হিসেবে কাজ করে। বিরাট সংসার দু'জনের। বোরিস তো রীতিমতো নানা হয়ে বসেছে!  
চিত্রপরিচালক ডেভিড ক্রিস্টোফার মারা গেছেন বছর দশেক আগে, তার ম্যানশনের বাথটাবে পা পিছলে মাথায় চোট পেয়ে। তরুণ বয়সের একটা স্ক্যান্ডালের খবর ছড়িয়ে পড়ার পর ডেভিড বাইরের দুনিয়া থেকে নিজেকে অনেকটাই গুটিয়ে নেন। তার শেষ বছরগুলো নিয়ে আর খুব বেশি কিছু জানা যায়না। 
শোফার হ্যানসেন সম্পর্কে খোঁজ নিয়ে কিছু জানা যায় নি।
রকি বীচের পুলিশাধ্যক্ষ ক্যাপ্টেন ইয়ান ফ্লেচার অবসর জীবন কাটাচ্ছেন স্যান্টা বারবারায়, তার ছোট ছেলের সাথে। স্থানীয় একটা ফিশিং কোম্পানির সাথে যুক্ত আছেন, তা থেকে কিছু আয় হয়, ভালোই চলে যাচ্ছে তার। 
হ্যারিসন ফগর‍্যাম্পারকটের সেই সৌভাগ্য হয়নি। ক্যালিফোর্নিয়ার রিভারসাইড শহরে দায়িত্ব পালনকালে এক মাস-শুটারের মোকাবেলা করতে গিয়ে গুলিতে তার মৃত্যু হয়।


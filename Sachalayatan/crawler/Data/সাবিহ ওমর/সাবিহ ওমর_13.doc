বিজ্ঞান-কল্প-দ্রুমঃ ফার্মিওনিক অণুজীবেরা



সন্ধ্যার সময় ল্যাবের চ্যানেলে ঢুকে দেখি এলা এখনো কাজ করছে। আমার দেখে মায়াই লাগল। বেচারি গত তিন সপ্তাহ ধরে এই প্রায় ফার্মিয়নিক কালচার মিডিয়ামটা নিয়ে অক্লান্ত পরিশ্রম করে যাচ্ছে। 
অথচ আমরা ভেবেছিলাম আমাদের কাজ হয়ে গেছে। এলার তৈরি করা আগের মিডিয়ামটা যথেষ্ট স্থিতিশীল ছিল, একটা স্যাম্পল তো প্রায় সতের মিনিটের মত ভারসাম্য বজায় রাখতে পেরেছিল। এটা নিঃসন্দেহে আমাদের জ্ঞানভান্ডারে এক বিশাল সংযোজন। মূল তথ্যপ্রবাহে যুক্ত হলে হৈ চৈ পড়ে যাবে। 
আমাদের মূল লক্ষ্য ফার্মিওন জগতের অতি পারমাণবিক স্তরে ফার্মিওন কণাগুলো কিভাবে আর সবকিছুর সাথে মিথস্ক্রিয়া করে সেটা সম্পর্কে তথ্যসংগ্রহ করা। তাই আমরা যেটা করছি, একটা বস্তুজগত তৈরি করার চেষ্টা করছি যেখানে প্রচুর ফার্মিওন থাকবে। স্বাভাবিকভাবেই সেই জগতে ফার্মিওনভিত্তিক কিছু পর্যবেক্ষণশীল অণুজীব বিকশিত হবে। এই অণুজীবগুলো আমাদের জন্য প্রোবের মত কাজ করবে। কিন্তু এই অণুজীবগুলোকে কিছুতেই বুঝতে দেওয়া চলবে না যে ওরা একটা আবদ্ধ সিস্টেমের অংশ। তাহলে ওদের পর্যবেক্ষণ বাধাগ্রস্থ হবে, এলোমেলো সংকেত আসতে শুরু করবে, যেমন আমরা পেয়েছি।
কিন্তু পুরো সিস্টেমটা চালু করার সাড়ে পাঁচ মিনিটের মাথায় বাধ্য হয়ে আমাকে তথ্য গ্রহণ বন্ধ করে দিতে হল। না, আমার তথ্যগ্রহণ সিস্টেমে কোন সমস্যা ছিল না। গোলমালটা ছিলো তথ্য বিশ্লেষণ অংশটায়। প্রথমে বেশ কিছুক্ষণ খুব ভাল তথ্যপ্রবাহ পাওয়া গেলেও এর পর থেকে এমন জগাখিচুড়ি আসতে থাকলো যে আমরা ভাবলাম আমার বিশ্লেষক অংশটাই বুঝি বিগড়ে গেছে। কিন্তু পরে দেখা গেল নাটের গুরু আমাদের কালচার করা ছোট্ট অণুজীবগুলো। এত দ্রুত ওগুলো পুরো ঘটনসীমায় ছড়িয়ে পড়েছিল যে পুরো সিস্টেম ওভারলোড হয়ে যাচ্ছিল। মিডিয়াম থেকে যে এলোমেলো বিকিরণগুলো আসছিল, সেগুলো আমাদের স্বাস্থ্যের জন্য সত্যিই বিপজ্জনক হতে পারে। 
আমি খুব অবাক হয়েছিলাম। কারণ জিয়া (আমাদের অণুজীববিদ)বলেছিল যে প্রাণীগুলোর বিকাশ ঘটে খুবই ছোট্ট একটা গন্ডির ভেতর। সেখান থেকে একেবারে ইয়োক্টো পর্যায়ে ছড়িয়ে পড়ল? আমি জিজ্ঞেস করাতে ও বলল, অণুজীবগুলো মিশ্র প্রজাতির, তার মাঝে কিছু সংখ্যাবৃদ্ধি করে বেশ তাড়াতাড়ি। পারিপার্শ্বিকের ব্যবহারও ভালই জানে এরা। তার সাথে যখন তাদের শক্তিশালী অভিযোজন ক্ষমতার মিশেল ঘটে, অণুজীবগুলো আর সেই আদি বাসভূমিতে আটকে না থেকে পুরো মিডিয়ামে ছড়িয়ে পড়ে। মূল্যবান তথ্যগুলো তখনই পাওয়া যায়। কিন্তু যখনই এরা মিডিয়ামের শেষ সীমায় পৌঁছে যায়, ওদের হাবভাব আনপ্রেডিক্টেবল হয়ে ওঠে। আমাদের ক্ষেত্রেও হয়ত তা-ই হয়েছে।
জিয়া সহজ সমাধান দিল, মিডিয়ামের আয়তন বাড়িয়ে দাও। কিন্তু এলা তো একেবারে মুখ-টুখ কালো করে বসে থাকল, যদি তখন কাজ না করে? আসলে একটা কনফিগারেশন কাজ করলে সেটা বদলাতে তো কারো মন চায় না। 
গেলাম ঝাওয়ের (আমাদের সুপারভাইজার) কাছে। সে সব শুনে টুনে বললো প্রাথমিক বিস্ফোরণের সময় ব্যারিওনের পরিমাণ কমিয়ে দিতে। জিয়া হাঁ হাঁ করে উঠল, তাহলে তো কালচার তো দূরের কথা মিডিয়ামের বিকাশই হবে না। তারপর ঘণ্টাখানেক তর্ক-বিতর্কের পর সিদ্ধান্ত হলো যে ব্যারিওনের পরিমাণও কমানো হবে, মিডিয়ামের আয়তনও বাড়ানো হবে। আমি আড়চোখে দেখি জিয়া আর এলার পারিপার্শ্বিক ক্ষেত্রগুলো পুরোপুরি উলটো দিকে মুখ করে আছে। গ্রুপের মধ্যে এরকম বিরোধ থাকলে তো মহা সমস্যা। আমি মনে মনে ভাবলাম, ভাগ্যিস আমি কিছু জানি না এ ব্যাপারে।
এলা আর জিয়া বোধহয় মিডিয়ামটাকে অপটিমাইজ করে এনেছে প্রায়। কারণ অনেকদিন পর আজকে দেখলাম ওদের পারস্পরিক যোগাযোগ ক্ষেত্রে একটা সুষম অনুরণন। আমি আমি আর ওদের বিরক্ত না করে নিজের জায়গায় চলে এলাম। কিছু করার ছিল না, তাই ভাবলাম আগের ডাটাগুলো নিয়ে একটু নাড়াচাড়া করি। 
শুরুর দেড় মিনিট কোন সংকেত নেই। মানে কোন অণুজীব নেই বা থাকলেও তারা পর্যবেক্ষণক্ষম হয়ে ওঠেনি। তারপর ক্ষীণ একটা সংকেত, পর্যবেক্ষণ শুরু হয়েছে।আস্তে আস্তে বাড়ছে, দুই মিনিট সাত সেকেন্ডে অর্থবহ সংকেত আসা শুরু হল। আসছে, আসছে। ধীরে ধীরে শক্তিশালী হয়ে উঠছে। দুই মিনিট একচল্লিশ সেকেন্ড থেকে ব্যাকগ্রাউন্ডে আরেকটা সংকেত যুক্ত হল। এগুলো আমাদের মার্কার থেকে আসেনি, মনে হচ্ছে যেন অণুজীবগুলো নিজেরাই এই বিকিরণ তৈরি করছে। জিয়ার কথা অনুযায়ী এগুলো অণুজীবগুলোর দেহজ কিছু না, পারিপার্শ্বিক অন্য কণাগুলোকে ব্যবহার করে এরা এটা করছে। ভালই বুদ্ধিমান বলতে হ্য়।
ধীরে ধীরে সংকেত বাড়তে থাকল। আমাদের মার্কার থেকে এখনো ভাল ডাটা আসছে, বেশ উঁচুস্তরের ডাটা, কিন্তু অনেক নয়জি। আস্তে আস্তে অণুজীবীয় বিকিরণটা আমাদের মার্কারের বিকিরণকে একেবারে ঢেকে দিল। যদিও আমি তথ্যগ্রহণ বন্ধ করেছি পাঁচ মিনিটের মাথায়, চার মিনিট একুশ সেকেন্ডের পর থেকে আসলে কোন তথ্যই পাওয়া যাচ্ছিল না। আচ্ছা এমন তো নয় যে অণুজীবগুলো নিজেদের মধ্যে যোগাযোগ করছে?
মার্কারের সংকেত থেকে ওদের সংকেতগুলোকে আলাদা করতে আমাকে বেশ বেগ পেতে হল। ওদের সংকেতগুলো মিশ্র ধরণের, তাই কোনটা অর্থবহ আর কোনটা না তা বোঝা দুষ্কর। মার্কারের জন্য যে ধরণের ডিকোডিং করছিলাম তা দিয়ে চেষ্টা করে দেখলাম কিছু বোঝা যায় না। প্রচলিত অন্য পদ্ধতিগুলো ব্যবহার করেও লাভ হল না। এখন কি করি?
আমার রোখ চেপে গেছিল। আমি মূল তথ্যপ্রবাহ থেকে খুঁজেপেতে নুহাশ ডিকোডিং নামে একটা সার্বজনীন ডিকোডিং ভাষা বের করলাম। মিনিট পনের পরিশ্রমের পর আমার সিস্টেমের জন্য সেটাকে ব্যবহারোপযোগি করে তুললাম। এবার দেখা যাক। 
তথ্যবিশ্লেষক চালু করে দেখি যেই কে সেই। এলোমেলো সংকেতের ছড়াছড়ি। আমি সবকিছু বন্ধই করে দিচ্ছিলাম, হঠাৎ মনে হল, উচ্চ শক্তির তরংগগুলো সরিয়ে দেখিনা কেন? অণুজীবগুলো হয়ত কম শক্তির তরংগ নিয়ে কাজ করে। 
এই বুদ্ধিটা কাজে লাগলো। এবার ঠিক দুই মিনিট আটচল্লিশ সেকেন্ডে আমি একটা সংকেত পেলাম। ওটা বলছে, “দুই তিন পাঁচ সতেরো…” এরকম কিছু একটা। মানে কি এসবের? 
আস্তে আস্তে সংকেতগুলো জটিল হয়ে উঠছে। ‘বন্ধুত্ব’, ‘সম্প্রীতি’, ‘যোগাযোগ’ এরকম কয়েকটা শব্দ বারবার দেখতে পাচ্ছি। আমার বিরক্তি ধরে গেল। এরা এসব অপ্রাসঙ্গিক সংকেত কেন পাঠাচ্ছে? কাকে পাঠাচ্ছে? 
ধীরে ধীরে সংকেতগুলো দুর্বোধ্য হয়ে উঠছে। আমার মনে হচ্ছে ওদের সংকেতগুলোই একটা আরেকটার সাথে জড়িয়ে যাচ্ছে। ‘দুই তিন পাঁচ সতেরো…’ এখনো পুরোপুরি বন্ধ হয়নি, কিন্তু ‘বন্ধুত্ব’, ‘সম্প্রীতি’ এসব আর বলছে না এরা। বেশি শুনতে পাচ্ছি ‘বিনিময়’, ‘দখল’, ‘চুক্তি’, ‘সাম্রাজ্য’ এই সব হাবিজাবি। মনে হচ্ছে পুরো সময়টাই নষ্ট হচ্ছে।
আমি তাড়াতাড়ি সময় পরিবর্তন করে শেষের দিকে চলে এলাম। এখন সংকেতগুলো অনেক শক্তিশালী, অনেক জটিল। সেরকমই হবার কথা। এরা মিডিয়ামের শেষ সীমার কাছাকাছি চলে এসেছে নিশ্চয়ই। এখনো ‘বিনিময়’, ‘যুদ্ধ’ এসব আবোলতাবোল বলেই যাচ্ছে। আমি বন্ধ করে দিব-দিব করছিলাম, হঠাৎ সব চুপচাপ। আমি ভাবলাম ডিকোডারটাই বিগড়ে গেল নাকি। চেক করতে যাব কিনা ভাবছি, তখনি প্রবল শক্তিশালী, বিকট এক সংকেত ভেসে আসলো, 
“হে ঈশ্বর!”
আমি বিরক্ত হয়ে বন্ধ করে দিলাম।     


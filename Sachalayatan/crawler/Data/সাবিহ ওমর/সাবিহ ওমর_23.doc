সবার উপরে হুজুর সত্য



কিওয়ার্ড কি দিব ঠিক করতে পারলাম না। মিথলজি? রূপকথা? নাকি মহাকাশবিজ্ঞান? তবে আমাদের হুজুরের জ্ঞানের সীমা যে এর সবকয়টাকে পার করে যায়, এ ব্যাপারে আমি অবশ্য নিঃসন্দেহ। 
হুজুর চাল্লু লোক, অনেক কিছু জানেন। কোন দেশে নারী-পুরুষের অনুপাত কেমন, কোথায় বদলোকের নজর লেগে সব কলাগাছ পড়ে গেছে, কোন দেশে অন্ধলোক কুরান শরিফ পড়ে পড়ে চোখ ঠিক করে ফেলেছে, আধুনিক সাইন্স কোথায় কোথায় কুরান শরিফের চোথা মেরেছে -- সব খবর রাখেন। তবে আজকে জুমার নামাজে উনি যা বল্লেন তা এখনো হজম হয় নাই, হজম হওয়ার কোন সম্ভাবনা আছে কিনা তাও শিওর করে বলতে পারছিনা।  খালি মনে রাখবেন, ঘটনা পুরাটাই সত্যি।
ব্যাপারটা এমন কিছু মহামারী ভাবে শুরু হয় নাই। আমি গিয়ে দেখি মাসালা নিয়ে বোরিং আলোচনা হচ্ছে, চুল কতটুকু লম্বা রাখা দরকার, গোঁফ না ছাটলে কি প্রব্লেম এইসব। আমরা ধৈর্য ধরে বসে আছি কখন সুন্নত পড়তে বলে। হঠাৎ শুনি হুজুর বলছেন, বাচ্চাদের মাথা কামানো নাকি ভাল না, ব্রেইন এফেক্ট করে। আমি ফিক করে হেসে দিলাম। আমার মত আরো কয়েকজন নাফরমান বোধহয় একই রকম বেয়াদবী করেছিল, কারণ হুজুর দেখলাম হঠাৎ সিরিয়াস হয়ে গেলেন, "আপনারা মনে করতেসেন আমি এমনে এমনে বলতেসি। এসব নিয়ে বিস্তারিত আলোচনা আছে। এগুলা সবই কুরানপাকে আসছে। আমরা তো কুরান শরিফ পড়িনা, তাই অন্ধ হয়ে আসি।" তারপর হুজুর শুরু করলেন তার 'বিস্তারিত আলোচনা'।
আমার যট্টুকু মনে আছে সেটা মোটামুটি এই --
আল্লাহপাক তার চারজন মেইন ফেরেস্তাকে নিয়ে মাঝে মাঝে মিটিং করতে বসেন। সেখানে আল্লাহ নির্দেশ দেন, কোথায় কতটুকু বৃষ্টি হবে, কার কার জান কবজ হবে এইসব। এদিকে এটা তো সবাই জানে যে ইবলিশ শয়তান বেহেস্ত থেকে বের হওয়ার সময় আল্লার কাছ থেকে কিছু পাওয়ার চেয়ে নিয়েছে। সেরকম একটা পাওয়ার হচ্ছে সে যখন যেখানে খুশি গিয়ে হাজির হতে পারে। তো শয়তান করে কি, আল্লাহ যখনি ফেরেস্তাদের মিটিং ডাকেন, ঐখানে গিয়ে আড়ি পাতে। কিন্তু এই মিটিং এ ক্লাসিফাইড সব ইনফো লেনদেন হয়, শয়তান এগুলা জেনে গেলে তো মুশকিল। তাই শয়তানকে দেখলেই ফেরেস্তারা দূর দূর করে ব্যাটাকে তাড়িয়ে দেন। কিন্তু শয়তান কি এম্নি ভয় পায়, সে তো বিরাট সাহসী লোক, আদমকে পর্যন্ত মিডল ফিঙ্গার দেখায় আসছে। এই জন্য আল্লাহ ফেরেস্তাদের কিছু তারা বানিয়ে দিলেন, শয়তানকে ঢিল দেবার জন্যে। হুজুর এখানে এসে জোকার নায়েক স্টাইলে কুরান শরিফের কোন একটা আয়াতের রেফারেন্স দিয়ে দিলেন, আমরা হাঁ করে শুনে গেলাম।
কিন্তু একেকটা তারা (হুজুর বলছিলন নক্ষত্রমন্ডলী) তো বিশাল বড় ব্যাপার, ফেরেস্তারা হ্যান্ডেল করেন কেম্নে? 
উনারা পারেন, কারণ উনারা তারাগুলার চেয়েও বিশাল। জিব্রাইল (আ) নাকি এত বড় যে তার মাথায় পৃথিবীর সব পানি ঢেলে
দিলেও নাকি কোন কোনাকানা দিয়ে এক ফোঁটাও মাটিতে পড়বে না। আর ইস্রাফিল (আ) তো এত পাওয়ারফুল যে উনি শিঙ্গাটা হাত বদল করলেই পৃথিবীতে ভূমিকম্প শুরু হয়ে যায়! উনারা যে তারা ছোঁড়াছুড়ি করতেপারবেন তাতে আর কি সন্দেহ?
তো মাঝেমাঝেই বেহেস্তে মিটিং হয়, মাঝেমাঝেই শয়তান খেদানোর দরকার পড়ে, আর তখনি উল্কাপাত হয়। শয়তান তো চাল্লু পাবলিক, সে ম্যাট্রিক্স স্টাইলে অধিকাংশই ডজ করে যায়। কিন্তু যখনি একটা তারা হিট করে, শয়তান নাকি এমনি ব্যথা পায় যে সে প্যান্ট খারাপ করে ফেলে। শয়তান নিঃসৃত সেই নাপাক তরল পদার্থ যখন পৃথিবীতে নেমে আসে, তখনি ঘন কুয়াশায় চারদিক ঢেকে যায়। এই কুয়াশা কিন্তু ভয়াবহ জিনিস, জমিনে পড়লে জমিন বন্ধ্যা হয়ে যায়, গাছে পড়লে গাছ মারা যায়, বাড়ির ছাদে পড়লে কার্নিশে আগাছা গজায়। আপনারা হয়ত ভাবছেন এসবের সাথে মাথা কামানো বা ব্রেইন ডিফেক্টের কি সম্পর্ক। আমিও ভাবছিলাম, তখনি হুজুরের পরিতৃপ্ত কন্ঠস্বর কানে আসলো, "এই কুয়াশা যখনি কোন কামানো মাথায় পড়ে..."


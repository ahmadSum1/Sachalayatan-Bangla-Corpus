কাঁকড়াদ্বীপের জলদস্যুরা



এদিকে সুরেশ্বর মানিকচাঁদকে নিয়ে হয়েছে বিশাল আপদ। ব্যাটাকে বেঁধে রেখেছিলাম মাস্তুলের সাথে, সকালবেলা উঠে দেখি মাস্তুলের অর্ধেকটাই নাই। লিকলিকে পল্টু সোম গিয়ে তাকে চার্জ করলো, “ব্যাটা মাস্তুল কি করেছিস?” 
মানিকচাঁদ ঘোঁক করে ঢেঁকুর তুলে বলে, “মনে হয় বাতাসে উইড়ে গেছে কাকা!“
“তাহলে তুই উড়ে গেলিনা কেন?”
“সবই তাঁর ইশারা।“
আর যায় কোথা? পল্টু সোম ঝাঁপিয়ে পড়ে দমাদম চারটা লাগিয়ে দিল ওটার পিঠে। আর উজবুকটা ফ্যাঁচফ্যাঁচ করে কাঁদতে লাগলো।
আমি বললাম, “এবার সত্যি করে বল, মাস্তুল কি করেছিস।“
মানিকচাঁদ ফড়ড়ড় করে নাক টেনে বলে, “সইত্যি বলছি, আমি জানিনে কাকা! আমি তো ঘুমাইয়ে ছিলাম। কিচুই টের পাইনি।”
পল্টু সোম আবার দুমদাম করে কয়েকটা চড়-থাপড় লাগিয়ে দিল, “ফের মিথ্যে কথা? এত বড় একটা জিনিস গায়েব হয়ে গেল, আর তুই কিছুই টের পেলি না?”
“নাগো কাকা, বিশ্বেস কর, আমি কিচুই টের পাইনি। আমিতো একটা সবন দেকছিলাম। গোলমাল শুইনে উঠে দেকি সব ভাঙ্গাচোড়া।“
পল্টু সোম কতক্ষণ কি চিন্তা করে মানিকচাঁদকে বলে, “কী সবন দেখছিলি ক’তো দেখি?”
মানিকচাঁদের চোখ বড় বড় হয়ে যায়, “সে বড় আজিব সবন কাকা। আমি গাঙ্গের পানিতে ভাইসতে ভাইসতে ভাইসতে ভাইসতে ভাইসতে…“
পল্টু সোম দিল কষে এক চড়। মানিকচাঁদ খাবি খেয়ে বলে, “আর ভাইসতেছিলাম না কাকা।“
আমি বিরক্ত হয়ে বললাম, “এটাকে গাঙ্গের পানিতেই ভাসাবো আজকে। সমানে মিথ্যা কথা বলে যাচ্ছে।“
মানিকচাঁদ ডাক ছেড়ে কেঁদে ওঠে, “না না কাকা ওকথা বইলেন না গো। আমি মিথ্যা বইলছি না। আমি সত্যি সত্যি অমন একটা সবন দেকছিলাম। আমি ভাইসতে ভাইসতে একটা অচিন দ্বীপে গিয়া উঠিলাম। বড়ই আজিব জায়গা। পুরা দ্বীপ ভর্তি মেয়ামানুষ, কোন পুরুষ মানুষ নাই। মানে আমি ছাড়া আর একটাও নাই। মেয়াগুলা আমারে পেইয়ে কি খুশি! “
পল্টু সোম চোখ পাকিয়ে বলে, “হারামজাদা…” 
“নাগো কাকা সত্যি করে বইলছি। মেয়াগুলান বড়ই চমৎকার। যেমন সুন্দর চেহারা, তেমন সুন্দর স্বভাব। আমারে কাকা-কাকা ডাইকে অনেক আদর-যত্ন কইরলো। আর কি খাওয়া! পোলাও-কোরমা তো বেশুমার, তারপর আবার হেই বড় বড় মুরগির রান, দুই হাত দিয়া বেড়াই ধরা যায় না, এতই বিশাল। ওই রান আধাখান খেইয়েই পেট ভইরে গেল। আর কিছু খাইতেই পারলাম না। আর কী আজিব ব্যাপার দেখেন, এখনো ঢেঁকুর উঠতেসে…” 
মানিকচাঁদ ঘোঁক করে একটা ঢেঁকুর তুললো।
পিতল কস্টা এতক্ষণ চুপ করে ছিল। এখন সে বলল, “হুম।“
আমি বললাম, “হুম মানে কি?”
পিতল মাথা চুলকে বলে, “হারামজাদাকে ভাত দিতে ভুলে গেসিলাম কালকে রাত্রে।“
দেখি পল্টু সোম ঝাঁপিয়ে পড়েছে মানিকচাঁদের উপর। আমিও হাত লাগালাম।


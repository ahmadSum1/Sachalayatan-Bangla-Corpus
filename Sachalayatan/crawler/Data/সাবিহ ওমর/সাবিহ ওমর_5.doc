দিগ-বিদিগ



আমি রাস্তাঘাট চিনি না। একই রাস্তা দিনের একেক সময় একেক রকম লাগে আমার কাছে।  তার উপর আমি, বাংলায় যাকে বলে, দিগ্বিদিজ্ঞানশূণ্য। স্কুলের বাংলা বইয়ে  বেগম রোকেয়ার একটা লেখায় ছিল, এক ছাত্রকে জিজ্ঞেস করা হলো তোমার দক্ষিণ  হস্ত পূর্বে আর উত্তর হস্ত পচ্চিমে থাকিলে তোমার মুখ কোনদিকে থাকিবে?  ছাত্রের উত্তর ছিল, আমার পশ্চাত দিকে (আমার ধারণা সে ‘মুখ’ ব্যাপারটা ভালমত  ধরতে পারে নাই)। যাই হোক, আমার অবস্থা এর চেয়ে সামান্য ভাল। অন্তত  অগ্র-পশ্চাত-আপ-ডাউনে কোন সমস্যা নাই। কিন্তু নর্থ-সাউথ, ইস্ট-ওয়েস্ট?  ইস্ট-ওয়েস্ট মহাখালিতে জানি, চাকরি খুঁজতে গেছিলাম একবার; নর্থ-সাউথ  দর্শনের সৌভাগ্য হয় নাই।লোকজন বলে আকাশে সূর্যের পোজিশন দেখে নাকি দিশা ঠিক করে নেওয়া যায়। কিন্তু আমি তো সূর্য সবসময় এক জায়গাতেই দেখি...উপ্রে।
 
তাই  আর হলো না। সব মিলিয়ে একটা দুষ্টচক্রের মধ্যে পড়ে গেছি। রাস্তাঘাট চিনি না  বলে ঘর থেকে বের হই না, আবার বের হই না বলে রাস্তাঘাটও চিনি না। দুই একবার  চেষ্টা করি নাই তা-না, কিন্তু তিনটা মোড় ঘুরলেই আমার মাথায় পেজগি লেগে  যায়। দেশে থাকতে দোকানের সাইনবোর্ডে রাস্তার নাম দেখে হাতড়ে হাতড়ে কোনভাবে  রাস্তা খুঁজে নিতাম। আর মামা-চাচার তো অভাব নাই। কিন্তু আম্রিকা এসে দেখি  মহা মুশকিল। সব বাড়ি একরকম, সব রাস্তা, দোকানপাটও। এমনকি ম্যাপ দেখেও কিছু  চিনি না। ম্যাপটা সোজা করে ধরেছি, না উল্টো করে সেটা বুঝতে পারলেও হত।  মামা-চাচা-খালারও খুব যে অভাব তা-না, বরং সাহায্য চাইলে দরকারের চেয়ে বেশিই  পাওয়া যায়। তারপরও সাইফুর’স এর কোচিং করা নাই বলেই কিনা কে জানে,  মাতৃভাষায় বাৎচিত করার সময় যে ইংরাজি পেটের ভিতর ভুটভুট করে, সায়েবদের দেখা  মাত্র সেটা পেটের ভিতরেই শুকিয়ে যায়, জিভ পর্যন্ত আর আসে না। দেশোয়ালি  গাড়িয়াল ভাইরা না থাকলে তাই একেবারে আক্ষরিক অর্থেই মাঠে মারা যেতাম। এখন  পর্যন্ত তাদের ঘাড়ে চড়েই এদিক-ওদিক ঘুরে নিচ্ছি। রবিগুরু বোধহয় এরকম  সিচুয়েশনে পড়েই লিখেছিলেন, “এমনি করে যায় যদি দিন, যাক না!” 
 
তারপরও  মনে বেজায় দুষ্ক। বাসার মেনি বেড়ালটাকে বস্তাবন্দি করে ফেলে আসলে সে-ও তো  পথ চিনে ফিরে আসতে পারে। আমি কেন পারি না? যাকে বলে রীতিমত পৌরুষে আঘাত!  আবার ব্লগে উষ্টুম-ধুষ্টুম লেখার সময় মাঝে মাঝে এও মনে হয় যে ভাল গল্প-টল্প  লিখতে হলে, মানে সুহান রিজওয়ানের মত সিরিকাস গল্প লিখতে গেলে, রাস্তাঘাট  চেনা খুব দরকার। অলিগলি তস্যগলি না চিনলেও চলে, কিন্তু কমন কিছু জায়গা চেনা  অতি জরুরি। যেমন ধরেন, আপনি যদি রাস্তাঘাট ভাল চেনেন তাহলে পূর্ণিমা রাতের  বর্ণনা দিবেন এইভাবে, "অপূর্ব অমুক জায়গা থেকে এত নম্বর বাস ধরে এসে নামল  শাহবাগে। শাহবাগের মোড়ে, যেখানে দুপুর বেলা ক্লান্ত ট্রাফিক পুলিশ অমুক  পরিবহনের টিকেট কাউন্টারের ছাতার নিচে জ্বরছাড়া রুগীর মত একটানা ঘেমে যায়,  ঠিক সেখানটায় দাঁড়িয়ে আমি আকাশের দিকে চোখ ফেরালাম। পশ্চিম আকাশের এক কোণে  সদ্য ছুঁয়ে দেওয়া লজ্জাবতী পাতার মত জবুথবু হয়ে আছে কাঁপা কাঁপা এক ফালি  চাঁদ, জাদুঘরের কার্নিশে তার প্রতিফলন এক চতুর্মাত্রিক স্পেসের দ্যোতনায়…”  ইত্যাদি ইত্যাদি। কিংবা মহামতি সুহানকেই কোট করি,    
 
"আরামবাগের  সবুজ রঙের একটা মেসবাড়ির তেতলার কোণার ঘরে থাকা সেই লোকটা। সকাল বেলার  ইঁদুর দৌড়ে যখন শহর ব্যস্ততায় জাগতে চায়, তখন ভীড় ঠেলে আরামবাগ থেকে  নিউমার্কেটের বাসে ওঠার পর অপরিষ্কার শার্টের যে লোকটাকে আপনি প্রায়ই  সহযাত্রী হিসেবে খুঁজে পান-এই গল্পের আরম্ভ হতে পারতো সেই লোকটার কথা  দিয়ে।লোকটার সাথে আপনার আরো সাক্ষাৎ হতে পারে নিউমার্কেট ডাক অফিসের  করণিকের টেবিলের সামনে দাঁড়িয়ে, সাক্ষাৎ হতে পারে অলস বিকেলে লালবাগ  দূর্গের বাগানে, সাক্ষাৎ হতে পারে সাপ্তাহিক ছুটির দিনে টিএনটি কলোনীর  বাদামের খোসা ছাড়ানো রাস্তায়।"     
 
এইটা  তো আমার পক্ষে সম্ভব না।আমি সারা জীবন বাসে ওঠার দুই মিনিটের মধ্যেই  ঘুমিয়ে পড়েছি, শীত-গ্রীষ্ম-বর্ষা-তেলাপোকা-বমি-পকেটমার কোন কিছুই তাতে বাদ  সাধতে পারেনি। রাস্তাঘাট খেয়াল করব কোত্থেকে? আরামবাগ বা টিএন্ডটি কলোনি যে  কোন দুনিয়ায় আমার কোন আইডিয়াই নাই। যদি কোনদিন আরামবাগ যাওয়াই লাগে, আসাদ  গেটে গিয়ে ‘আরামবাগ’ লেখা একটা বাসে চড়ে বসে দে ঘুম। আর শাহবাগের মোড়ে  দাঁড়িয়ে (আসলে ওখানে কোথায় ‘দাঁড়ানো’ যায় সেটাই এতক্ষণ ভেবে বের করতে  পারলাম না) পশ্চিম দিক কোনটা সেটা বের করতে আমার রীতিমত কম্পাস লাগবে।  শাহবাগের মোড় বাদ দেন। আমি বেনামাজি মানুষ, নিজের বাসাতেই এক গেস্ট পূর্ব  দিক কোনটা জিজ্ঞেস করায় হ্যাং হয়ে গেছিলাম (পৃথিবীকে গ্রাফোসম্যানের  মানচিত্রের বইয়ের মত ফেলেট ধরলে মক্কা বোধহয় এখান থেকে উত্তর-পূর্বে হয়,  ঠিক পূর্বে না)।   
 
পরে  গুগল আর্থে নিজের বাসা বের করে জুম আউট করে দেখে নিয়েছিলাম যে আমার  বিছানায় শুলে আটলান্টিক ওশান পড়ে হাতের ডানে, আর প্যাসিফিক বামে।কিন্তু  আজকে আবার মনে করতে গিয়ে দেখি বিছানার কোন দিকে মাথাটা পেতেছিলুম সেটাই  বেমালুম ভুলে বসে আছি! গররর…



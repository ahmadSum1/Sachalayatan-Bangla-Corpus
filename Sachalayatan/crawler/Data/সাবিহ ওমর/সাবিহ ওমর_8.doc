ঘ্যানঘ্যান



আমার স্মৃতিশক্তি জঘন্য। মুখস্থনির্ভর পড়াশোনার মাশুল। কিন্তু মুখস্থ কাজে দেয়। সেজন্য জাফর ইকবালের ব্যাপক অপপ্রচারণার মধ্যেও ওটা ধরে রেখেছিলাম। পরে ব্যাপারটা এমন দাঁড়ালো যে শুধু মাত্র অনুভূমিক (নাকি আনুভূমিক?) কোন জায়গায় কোন লেখা পড়লে সেটাই খালি মনে থাকে। আর কিছু মনে থাকে না। যেমন ধরেন কম্পিউটার স্ক্রিনে কিছু পড়লে মনে থাকে না। এ তো মহাবিপদ। কারণ বুয়েটে ঢুকতেই সি প্রোগ্রামিং-এ বসিয়ে দিয়েছে। কোড মুখস্থ করি টেবিলে আনুভূমিকভাবে রাখা বই থেকে, কিন্তু যেই উলম্ব স্ক্রিনে দেখে সেটা টাইপ করতে যাই, সব হাওয়া! 
কী করা যায়, কী করা যায়...বুদ্ধি করে বইগুলা চোখের সামনে তুলে ধরে পড়া শুরু করলাম।  
কিন্তু এইবার আরো বড় ধরা।
টার্ম ফাইনাল দিতে গিয়ে দেখি পুরা ব্ল্যাকআউট। বাসায় ফিরে ভান করলাম আমার ভীষষণ শরীর খারাপ। এহহু এহহু করে কাশি, আর বালিশে হেলান দিয়ে হরলিক্স খাই। 
যথাসময়ে রেজাল্ট দিল। আমি বুঝতে পারছিলাম না, রেজাল্টটা কতটা খারাপ হয়েছে। চারপাশের লোকজনের বিকারহীন চেহারা দেখে ভাবলাম, চলে। আর ইউনিভার্সিটি লেভেলে এসে গ্রেড নিয়ে কিসের এত লাফালাফি? পাশ, নাহয় ফেল। ফেল যখন করি নাই, তখন নিশ্চয়ই পাশ করেছি। তাও বহুকালের অভ্যাসমত ভ্যান্দামার্কা একটা ছেলের কাছে গিয়ে বললাম, "মন খারাপ নাকি বস? রেজাল্ট কী?" 
পোলা ঠোঁট উল্টায় বলে, "নাইন এইট।"
আমি প্রথমে ভাবলাম আমার কোশ্চেন বুঝতে পারে নাই বোধহয়। খাবি খেয়ে আবার জিগ্যেস করি, "কত?"
পোলা আবার সেই অশ্লীল মুখভঙ্গি করে বলে, "নাইন এইট, নাইন এইট। তোমার কত?" 
আমি মনযোগ দিয়ে আকাশ-বাতাস দেখতে লাগলাম।
যাই হোক, মুখস্থবিদ্যাজনিত এই ব্রেন ডেমেজের কারণে আরো অনেকবার ভুগতে হয়েছে। এই যেমন রাস্তাঘাট কিছুই চিনিনা। কোথাও যেতে হলে ম্যাপ খুলে মুখস্থ করে নিই...পিকেন্স-ওয়েলি-সামটার-মেইন, পিকেন্স-ওয়েলি-এ্যাঁ এ্যাঁ এ্যাঁ...
আরেকটা প্রবলেম, ঝগড়া করতে পারি না। আমার ধারণা একটা সাক্সেস্ফুল গিয়াঞ্জাম করতে প্রায় ইনফাইনাইট মেমোরি লাগে। কে কবে কাকে কী বলছিল, কোন কনটেক্সটে বলছিল, সে কী বোঝাতে চেয়েছিল এবং কী বোঝাতে চায় নাই, এইসব নিয়ে ভাল আইডিয়া থাকা লাগে। আমার মাথা তো ফাঁকা কলসি, বাড়ি দিলে খালি টং করে একটা আওয়াজ দেয়।
মেমোরির অভাবে ঝগড়া যেমন করতে পারি না, আড্ডাও দিতে পারি না। কারণ যেকোন আড্ডার মেইন টপিক হচ্ছে পরচর্চা, যেটা কিনা বেশ ভালই একটা চর্চার ব্যাপার। যেমন ধরেন আমার খালি মনে আছে একটা মেয়ে একটা ছেলেকে ক্যাফের সামনে চড় দিয়েছিল। আমি তাদের চেহারাও দেখি নাই, খালি ফটাস করে একটা শব্দ শুনেছি। আর অন্যরা? কোন ছেলেকে কোন মেয়ে চড় দিয়েছিল, ছেলে কোন হলের, মেয়ের বাসা কোথায়, তাদের মধ্যে কী প্রবলেম, সেই প্রবলেমে নজরুল হলের অমুক ভাইয়ের কী ভূমিকা, মেয়ের কয় বোন বুয়েটে পড়েছে, তারা আরো কী কী কাহিনী ঘটিয়েছে, সেই কাহিনীতে অমুক স্যারের কী ভূমিকা ছিল এবং তার পেছনে তাঁর কী স্বার্থ লুকানো ছিল-- সব জানে। এদের সাথে আড্ডা দেওয়া সম্ভব?
আমি তাই সমমনা কিছু লোকজনের সাথে ঘুরতাম। আমাদের আড্ডার বিষয়বস্তু ছিল এরকম।
"টম এন্ড জেরি ভুয়া হয়ে গেসে রে..."
"আগেরগুলাই তো দেখায় খালি। নতুন বানায় না মনে হয়।"
"হুঁ যে বানাতো সে মরে গেছে বোধহয়। ওগি এন্ড দ্যা কক্রোচেস দেখস নাকি? বিকালে দেখায়, ভাল আছে।"
"কবে কবে দেখায়?"
"কে জানে, আমি মাঝে মাঝে বিকালে টিভি খুলে দেখি।"
"আমি বিকালে হানা মন্টানা দেখি।"
"হানা মন্টানা কোনটা, মাইলি সিরাস?"
"কে জানে, সব তো একরকম দেখতে..." 
সেন্স এন্ড সিম্পলিসিটি। সুখী হতে স্মৃতিশক্তি লাগে না...অকাট্য প্রমাণ।


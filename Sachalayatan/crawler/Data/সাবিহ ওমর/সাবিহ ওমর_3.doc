বঙ্গদেশে হলি গ্রেইল



নেপোলিয়ন তখন জেসিকা থুড়ি এলবা দ্বীপে আটকা। অন্যদিকে তার ছোট শালা আর্টেরিও ডি ব্যালন পড়েছে মহা ফ্যাসাদে। এমনিতেই লন্ডন শহরে এসে ইংরাজ সেজে দুই বেলা ফিশ এন্ড চিপ্স খাওয়া লাগছে, তার উপর এই হলি গ্রেইলের পোটলা। পুরা জিনিসটা আটলান্টিকে ছুঁড়ে ফেলে আসার প্রবল ইচ্ছা হলেও বদদোয়া লাগার ভয়ে তা করা যাচ্ছে না।
এদিকে পাশের বাসার এক ইন্ডিয়ান নবাবপুত্তুরের সাথে তার নিদারুণ মাখামাখি। একদিন অমুকশায়ারের সাথে তমুকশায়ারের খেলা দেখতে দেখতে আর্টেরিও মুখ ফস্কে তাকে বলেই দিল, যে এরকম এরকম একটা জিনিস, খুব দামি, কিন্তু এটারে কই লুকায় রাখি বুঝতেসিনা। কাউরে যে দুইটা পয়সা দিয়া বলবো রাখতে সেই ভরসাও পাই না। দিনকাল যা পড়সে। তো পয়সার কথা শুনেই নবাবপুত্তুর লাফিয়ে উঠলো, “পাঠায় দাও ইন্ডিয়া! আমার লোক আছে। আমি রাখবো“
আর্টেরিও মুখ বেঁকিয়ে বললো, “হ্যাহ, হলি গ্রেইল যাবে ইন্ডিয়া? হলি গ্রেইল বানান করতি পারো?” 
দ্বারকানাথ মুখ গোমড়া করে বলে, “এইটা কি কও মিয়া, ঘরে রীতিমত মাস্টার রেখে ইংরাজি শিখলাম। হলি হইল হেইচ ওকারে হো আর লি, হো-লি আর গিরেইল…”
“হইসেরে বাপ, মাফ চাই। বুঝলাম তোমরা বানান করতে পারো। কিন্তু ভাইডি, সমস্যা ওইখানে না।“
“সমস্যা কোথায়?” 
“এইই, মুরুব্বিরা আছেন, তাদের একটা say আছে না? আর রিস্কেরও ব্যাপার…“
দ্বারকানাথ মনে মনে 'বোলপুরের দিকের জমিটার হিল্লে হয়ে গেল' এসব ভেবে খুবই এক্সাইটেড হলেও একটু ড্যামকেয়ার ভাব নিয়ে নিয়ে কাপড় থেকে বাদামের খোলা ঝাড়তে ঝাড়তে বললো, “তুমি জিকাও তাদের। আমার লোক আছে, তোমার গিরিল দেখে রাখবোনে।“
 ***
দুইদিন পর আর্টেরিও এসে টোকা দিল নবাবপুত্তুরের দরজায়, “ইয়ে সেদিন যে একটা জিনিসের কথা বলছিলাম…”
দ্বারকানাথ একগাল হেসে বলে, “তোমার হলিগলির ব্যবস্থা হয়ে গেছে আর্টেরিও! আমার ছেলেকে তার করেছিলাম। সে আজ সকালে জবাব দিয়েছে, “$ok?s&” মানে পেমেন্ট ওকে হয়ে গেলে নিশ্চিন্তে সেন্ড করে দাও। ওদের কীসব ক্লাবটাব আছে, ওরা সব ব্যবস্থা করে রেখেছে।“ 
আর্টেরিও আমতা আমতা করে, “কিন্তু মানে, ছেলেছোকড়ার ব্যাপার, টাকাপয়সার লেনদেন, আগে একটু খোঁজখবর নিয়ে দেখলে…”
দ্বারকানাথ তাকে থামিয়ে দিয়ে বললো, “ছেলে আমার হীরার টুকরা। বন্ধুবান্ধবগুলাও, হুঁহুঁ, আগুনের গোলা একেক্টা। এইযে এটা পড়ে দ্যাখো, আমার ছেলের বন্ধুরা মিলে ছাপায়।“                        
আর্টেরিও পত্রিকাটা হাতে নিয়ে নামটা পড়ার চেষ্টা করলো, “তক-তা-বো-ধনি…”
 
“তত্ত্ববোধিনী, তত্ত্ববোধিনী! নাম পড়তেই দাঁত নড়বড় করছে তোমার, ভেতরের লেখা পড়লে তো মারাই পড়বে। এই যে এটা দেখো, ‘সতীদাহ বনাম গাত্রদাহ’ কিংবা এইযে ‘কুলবিধবার প্রণয়াখ্যান’…আহাহা কী লেখা!”   
"হুঁ তা বেশ শক্ত শক্ত লেখাই বটে। কিন্তু গ্র্যান্ডমাস্টার হুগো বলছিলেন একটু খোঁজখবর করে নিতে। পার্টিফার্টি কিছু করে কিনা এসব আরকি, পলিটিক্যাল ঝামেলায় আমরা নাই। ছেলেরা ক্লাব করে ঠিকাছে, কিন্তু তলে তলে কম্যুনিস্ট নাতো আবার?“     
“আরে না, ওসব কিছু না। ছেলেছোকড়াদের ক্লাব, বসে বসে তাস পেটায় আর চটি বইটই পড়ে হয়তো।নামটা তো ভুলে গেলাম, ব্রহ্মচারী সমাজ না কি জানি। গুগল করে দেখে নিও।“


পুনশ্চঃ লেখা মাথার উপর দিয়া গেলে কর্তৃপক্ষ দায়ী নহে।
 
 


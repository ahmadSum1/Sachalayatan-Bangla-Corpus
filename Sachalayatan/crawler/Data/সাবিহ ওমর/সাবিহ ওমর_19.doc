কবিতাঃ সুহানের দুঃস্বপ্নের দ্বিতীয় প্রহর



এইটা একটা সিরিয়াস কবিতা, হিজিবিজি না। সেজন্য পোস্টে ঢুকে পড়তে হবে। উপরে যে একটা শিরোনাম লেখা আছে তার সাথে কবিতার কোন সম্পর্ক নাই। কবিতাটার ভাল কোন নাম দিতে পারলাম না বলে দুঃখিত। আর যতদিন একটা শাওন বা গুলতেকিন ওমর না জোটে, সে পর্যন্ত সর্বস্বত্ত্ব লেখকের। আমি চাইনা আমার লেখা নকল করে কেউ পুরস্কার-টুরস্কার পেয়ে যাক।  
=======================================
আমরা জেগে থাকি।
কান পেতে শুনি নিশাচর রাতের খুটখাট শব্দ আর
ভেবে নিই, “ওইতো!
লক্ষ্মীপ্যাঁচারা এখনো ডানা ঝাপ্টায় মেঠো ইঁদুরের খোঁজে!“
শুনি শহুরে কবিদের ব্যর্থ দীর্ঘশ্বাস
কোন এক কল্পিত মানবীর তরে,
যে কথা রাখেনি কোন।
আর শুনি গুমোট অন্ধকারে বাতাসের আস্ফালন,
দেখি তারা নিভে যায়
স্বপ্নের বুদবুদ
কিংবা রাতের বৃষ্টির ফোঁটার মত।
গল্প ফুরায়,
অনিঃশেষ জোছনার জল
ঝরে পড়ে আমাদের চোখের পাতায়,
মুছে দেয় ফেলে আসা বর্ষার স্রোতচিহ্ন।
আর আমরা ক্রমশ আরো গভীর বিষণ্নতায়
ডুবে যেতে থাকি।


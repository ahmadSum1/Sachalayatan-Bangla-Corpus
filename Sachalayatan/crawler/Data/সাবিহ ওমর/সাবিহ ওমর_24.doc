আততায়ী



আমার কাজ সোজা।
আমি নিরালা কোন জায়গা বেছে নিই
তার বাড়ির আশেপাশেই।
আর অপেক্ষা করি।
মাঝে মাঝে খালি করি বাদামের ঠোঙ্গা
অথবা সুগন্ধী পান পসন্দ।
পায়ে খিল ধরে যাবার আগেই সে আসে,
নিশ্চিন্তে হেলেদুলে।
কখনো হোৎকা, কখনো পাতলা
কখনো ছোটখাট, কখনো ইয়াব্বড়,
আমার অবশ্য কিছু যায় আসে না তাতে।
আমি ধীরস্থিরভাবে এগিয়ে যাই,
বলি আসসালামু আলাইকুম।
তারপর যন্ত্রটা ঠেঁসে ধরি ওর
কপালের মাঝখানে।      
রক্তের নেশাধরা গন্ধ আর
উপপত্নীদের কান্নার শব্দ গায়ে মেখে মেখে
আমি সটকে পড়ি।


ব্লগরব্লগর



ব্লগরব্লগর শব্দটার মানে কি? কে জানে? বা জানলেও কী আসে যায়? কী আসলো, কী গেল তাতেই বা কী আসে যায়? কিচ্ছু আসে যায় না। কারণ আসা যাওয়া ব্যাপারটা আপেক্ষিক। 
এইটা কিন্তু একটা ভাল ভিলেইনাস ডায়লগ। আপনাকে বেন্ধে রেখে একজন পিটাচ্ছে আর চেঁচাচ্ছে, "বল, কে পাঠিয়েছে তোকে, ইয়া ভুশিমাইক"। তখন আপনি সাইড গ্ল্যান্স দিয়ে বলবেন, "কে কাকে কোথায় পাঠায় সেটা একটা আপেক্ষিক ব্যাপার।" আবার এইটা একটা জ্ঞানী ডায়লগও হতে পারে। যেমন নায়ক একজন জ্ঞানী বুড়োকে জিজ্ঞেস করল, "মহাত্মন! কোথা গেলে পাইব সে অমূল্য রতন?" তখন বুড়ো একই রকম সাইড গ্ল্যান্স দিয়ে বলবে, "সেটা একটা আপেক্ষিক ব্যাপার।" মহামতি সবুজ বাঘ এটাকেই বলেন ভ্রান্ত ধারমা। কিন্তু এস্থলে তাঁর নাম নেওয়া মানা। কারণ পরিচিত কারো নাম পেলেই সচলেরা একজন আরেকজনকে টিপাটিপি করে। যেমন ধরেন আমি বললাম, "হৈমন্তিকা, এসো, এসো।" তখন একজন এসে বলবে, "মাথার উপ্রে দিয়া গেল।" আরেকজন বলবে, "ফাডায়ালাইসো মামু, কিন্তু বুঝতারলাম্না কে বাঁশ খাইল।" আরেকজন বলবে, "আমি বুঝতে পারসি আপনি কি বুঝাইতে চান নাই, নেক্সট টাইম থেইকা খোলাসা করে লিইখেন, পাঁচ দিমুনে।" 
কিন্তু খোলাসা করে লিখা বিশাল হ্যাঙ্গামের কাজ। কিচ্ছু না করার জন্য যেহেতু বেতন পাওয়া যাচ্ছে, খামাখা কিছু করে মূল্যবান সময়ের শ্রাদ্ধ করা কেন? শ্রাদ্ধ করি আর না করি, সময় তো চলেই যাবে। কিছুতেই সময়ের কিছু যায় আসে না। কবি বলেন, "
সময় ছিল হাতের মুঠোয়
আর কব্জিতে একটা ঘড়ি টিক টিক
সময় থাকেনা হাতে, হাতের সময়
শুকিয়ে মারা যায় হাতের উপর
ইলিশ মাছের চে'ও দামি সে সময়
মাগুর মাছের চে'ও খতরনাক
ইবলিশের ভাইয়ের চে'ও বেতমিজ সে বদমাশ
ডিম ছাড়ে আগানে বাগানে ঝোপে-ঝাড়ে
এদিকে আমরা পাণ্ডবেরা লেজটেজসমেত
বুড়ো হয়ে যাই তা' দিতে দিতে
সময় মরে যায়
হয় না একটুও বুড়ো
বিপ্লব-টিপ্লব গলেপচে কাদা
আবার তাতে নতুন ঘাস কিংবা মাছি
সময়ের চুলে তবু পাক ধরে না
গায়ের চামড়া এনি হ্যাথাওয়ের মতই আছে দেখি
হাত ছোঁয়ালে শুধু পাওয়া যায় টের
সে মরে গেছে, মরিয়া গেছে বহুকাল আগে"
এইতো সত্য, এইতো জীবন, এইতো দর্শন, আর এইতো ব্লগরব্লগর...


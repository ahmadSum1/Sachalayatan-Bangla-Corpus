অনিশ্চিত, অসংলগ্ন দিনপঞ্জি



আজ ৫ই মার্চ। বাবলুর জন্মদিন। বাবলু জানে আজকে আব্বু ওকে একটা ক্রিকেট ব্যাট গিফট করবে। কারণ আব্বু ওকে কথা দিয়েছিল যে পরীক্ষায় ফার্স্ট হতে পারলে ওকে জন্মদিনে ব্যাট কিনে দেওয়া হবে। গত বছরের ফাইনাল পরীক্ষায় বাবলু ফার্স্ট হয়েছে। এখন থেকে তাকে আর ঝগড়াটে কায়সার আলির ব্যাট দিয়ে ব্যাটিং করতে হবে না। 
আজ মার্চ মাসের ৫ তারিখ। লাইলি কাজে যায়নি। আজকে ওদের নতুন ঘরের জায়গা দেখতে যাওয়ার কথা। উত্তেজনায় তার বুক ঢিপঢিপ করছে। মনসুর তো টেনশনে ঘুমাতেই পারে নাই কাল রাতে। কিন্তু কাজে না যাওয়ায় লাইলির মনটা খচখচ করছে। ঐ বাসায় বলে যেতে পারলে ভাল হত। খালাম্মা বকবে খুব, কিন্তু এখন গেলেই কাজে আটকে যেতে হবে, সারাদিন মাটি।
আজ ৫ই মার্চ। জয়িতা কাঁটাবন থেকে একটা সাদা ফুলের তোড়া কিনেছে। ফুলটার নাম দোকানদারকে জিজ্ঞেস করা হয়নি বলে মনের মধ্যে একটা খুঁতখুঁতানি কাজ করছে। শুভ্রকেই জিজ্ঞেস করতে হবে, জয়িতা ঠিক করে। গত বছর এই দিনে শিরোনামহীনের একটা চ্যারিটি কনসার্টে শুভ্র জয়িতাকে প্রপোজ করেছিল। প্রচন্ড ভীড়, স্পীকারের কানফাটানো আওয়াজ, তার মাঝে শুভ্র চিৎকার করে বলছে সেই প্রিয় ক’টা শব্দ। সে এক কাণ্ড!
৫ই মার্চ। আজ থেকে চার বছর আগে এই দিনে, ঠিক এরকম  সময়ে আসাদ গেটের কাছে আবসার আলিকে ছুরি মেরে চলন্ত ট্যাক্সি থেকে ফেলে দিয়েছিল ছিনতাইকারীরা। আবসার আলির স্ত্রী আজ এসেছেন তার কবর জিয়ারত করতে। ভদ্রমহিলা তার দুই কন্যাকে নিয়ে অথৈ সমুদ্রে পড়েছেন, বিচার চাওয়ার বা মামলা-মোকদ্দমায় যাওয়ার আর ফুরসত হয়নি।
মার্চ ফাইভ। ইমন পিসির সামনে বসে মনে মনে লাইলাহা ইল্লা আন্তা সুবহানাকা পড়ছে। আর বারবার ডিউক ইউনিভার্সিটির ড. শেরি হাওয়েল রেডমন্ডের ওয়েবপেজটা রিফ্রেশ করছে। এখানে ভোর ছ’টা মানে আমেরিকায় সন্ধ্যা সাতটা, এত রাতে কি আর মেইল দেবে? ইমনের বুকটা ধক করে ওঠে। টেলিফোন ইন্টারভিউতে তেমন কিছু তো জিজ্ঞেস করেনি। পজিটিভ কিছু হলে তো আজকেই মেইল করার কথা। এমএসের জন্য কি তাহলে ফান্ড নাই? 
আজ মার্চের ৫ তারিখ। অফিসে জহির সাহেবের শেষ দিন। জহির সাহেব প্রতিদিনের মতই তার ডেস্কে বসেছেন। তিনি ভেবেছিলেন, জীবনে কি পেয়েছেন, কি দিয়েছেন এ ধরণের গুরুতর চিন্তাভাবনা করে দিনটা কাটাবেন। কিন্তু অফিসে এসে দেখলেন মোটেও সেরকম কিছু হচ্ছে না। কলিগরা একটু পর পর এসে শুভেচ্ছা জানিয়ে যাচ্ছে। মোবাইলে অনবরত ফোন আসছিল বলে এখন সেটাও বন্ধ করে রেখেছেন। এখন মনে হচ্ছে এই সামাজিক ঝামেলাটা মিটিয়ে বাসায় ফিরতে পারলেই তিনি বাঁচেন। 
৫ই মার্চ। রেদোয়ান গোল দাগ দিয়ে রাখে ক্যালেন্ডারে। আজকে সে ঢাকার পথে রওনা হচ্ছে। ফরিদ ভাইয়ের মেসে ওঠার কথা, কিন্তু তাকে মোবাইলে পাওয়া যাচ্ছে না। এদিকে পরীর সাথে দেখা করাও জরুরি। খুব জরুরি কিছু কথা বলার আছে তাকে।
আজ ৫ই মার্চ। কিন্তু আমার কিছুই যায় আসে না। আমি কি নিজের অস্তিত্বকে অস্বীকার করছি, নাকি আমার নিজের কোন অস্তিত্বই নেই? আমি জানি না। আমি অন্যদের কথা জানি, অন্তত জানার ভান করতে পারি। কিন্তু নিজের জীবনের সামনে দাঁড়াতে আমার শুধু ভয় করে।


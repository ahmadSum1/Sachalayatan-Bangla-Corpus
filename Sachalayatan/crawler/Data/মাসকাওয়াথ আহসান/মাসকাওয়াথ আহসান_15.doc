হতে পারতেন বিনয় বাদল দীনেশ, হয়েছেন দিলীপ-বাদল-মেনন



 
দক্ষিণ এশিয়ার রাজনৈতিক দুর্বৃত্তায়ন গণতন্ত্রকে ক্ষমতা আঁকড়ে রাখার ঘৌড়দৌড়ে পরিণত করেছে। কিন্তু সামরিক শাসনের শনি বা রাহু খাঁড়ার মতো ঝুলে থাকায় গণতন্ত্রকেই মন্দের ভালো অপশন হিসেবে মেনে নিতে হচ্ছে। বাম রাজনীতির জন্য লাতিন আমেরিকার মতই উপযোগী বাতাবরণ দক্ষিণ এশিয়ায় আছে। কিন্তু গণতন্ত্রের বড়েমিয়ারা দক্ষিণ এশিয়ার দূর্গটি এমনভাবে পাহারা দিয়ে রেখেছেন যে বামপন্থাকে এখন চরমপন্থা হিসেবে বিজ্ঞাপিত করা হয়, মিডিয়ায়,প্রেসনোটে।
 
বৃটিশ শাসনের অবসানে ভারতবর্ষ মুক্ত হয়েছে,এরকম কথা জাতীয় দিবসগুলোর প্রধানমন্ত্রীদের বক্তৃতা ছাড়া আর কিছু পুনর্বাসিত রাজনীতিবিদ আর চুঁইয়ে পড়া উন্নয়নের শরিকেরা বলে থাকেন।
 
দক্ষিণ এশিয়ার আমজনতা মুক্তি শব্দটি বহুবার শুনেছে, কিন্ত জল-হাওয়ায় তা কখনো স্পর্শ করতে পারেনি।
 
দক্ষিণ এশিয়ার কড়া বামদের একটি অংশ সংসদগুলোর অলংকার হিসেবে রয়ে গেলেন,কংগ্রেস-আওয়ামী লীগ-পিপলস পার্টি ক্ষমতায়, যে কারণে রাষ্ট্রীয় ভোজসভায় বামেরা দাওয়াত পাচ্ছেন বেশী।এই তিনটি দল মন্দের ভালো,সেক্যুলার অন্তত বিজেপি-বিএনপি-মুসলীম লীগ(এন)এর চেয়ে।
বাজপেয়ীর বিজেপি, জিয়ার বিএনপি আর নওয়াজ শরীফের মুসলীম লীগ হিন্দু-মুসলমান জঙ্গীবাদের পুনর্বাসন ও পৃষ্ঠপোষকতার কারণে কুখ্যাত। তবুও দক্ষিণ এশিয়ার মানুষের অর্থনৈতিক, রাজনৈতিক ও নৈতিক হতাশার কারণে এরা অতীতে ক্ষমতায় ছিল, এখন বিরোধীদলে।অসংখ্য নিরন্ন মানুষের জীবন কুশলতা অর্জনে বর্তমানের সেক্যুলার সরকারগুলো অদক্ষতাজনিত কারণে ব্যর্থ হলে আবার আমজনতা শাড়ী-টাকা-সোয়েটার ও ফেনসিডিল-ভাং-চরসের লোভে জঙ্গী রাজাদের ক্ষমতায় নিয়ে আসবে।
 
ভারতে আরএসএস, পাকিস্তানে ও বাংলাদেশের জামাতী ভাতৃকুল বিজেপি-বিএনপি-মুসলীম লীগ এনকে ক্ষমতায় আনতে ছাত্রদের বৃত্তি দেয়, গ্রামে বুভুক্ষু মানুষকে ভাতের বিনিময়ে বোমা কার্যক্রমে যুক্ত করে, সাইদীর ওয়াজমুজরা  বা কুম্ভমেলা  আয়োজন করে,জিকিরে ফিকিরে যুদ্ধ মডেল লাদেনকে দার্শনিক নেতা মানার ভান করে, আসল প্রণোদনা পেট্রোডলার বলাই বাহুল্য।ঢাকা ইসলামাবাদের নিজামী-ফজলুকূল দিল্লী-মুম্বাই গেলে বাজপেয়ী-আদভানির সঙ্গে বসে একটু তাম্বাকুওয়ালা পান খেয়ে আসেন।তাদের এই সেক্যুলার প্রেমের আখ্যানটি সাংবাদিকেরা হোটেল লবিতে বা বাজপেয়ীর বাসার লনে সচক্ষে দেখেছেন,জঙ্গীবাদ রসুনের বটমটী ধর্ম ব্যবসা সূত্রে গাথা।হিন্দু বা ইসলাম নয়, ব্যবসাই ঐ রাজনৈতিক মাফিয়াদের ধর্ম।
 
আর দক্ষিণ এশিয়ার বামদের মাঝে একদল ঘামপন্থী হয়ে ক্ষমতার আঁচ পেতে বিএনপি-বিজেপি মুসলীম লীগ এনএর বক্তৃতা লিখে দেবার কাজটি নিলেন। ভূপেন হাজারিকা, ভিক্টর বাড়ুজ্যে-শফিক রেহমান-ফরহাদ মযহার সেইসব প্রতীক যাদের ধরে ঘামপন্থীদের ওয়াজজলসায় উঁকি দেয়া যায়।
 
আরেকদল বাম আছেন যারা ক্ষমতাসীন সেক্যুলার দলগুলোর সফট কর্ণার হয়ে সংসদগুলোর প্রান্তে বসে থাকেন অনেকটা হতে পারতেন বিনয় বাদল দীনেশ, হয়েছেন দিলীপ-বাদল-মেনন।এরা আমাদের স্নেহ করেন,ডাকলে সভা-সেমিনারে আসেন, কিন্তু দর্শন আলোচনার বাইরের কোন এক্টিভিজমে যুক্ত হতে পারলেন না, ছাত্র সংসদের সাহিত্য সম্পাদকের মত।
 
পাকিস্তানের বামেরা নাস্তিক,হতাশ, অনেকে পানাসক্ত তবে শের শায়েরী নিয়ে ব্যস্ত থাকে আর্টস কাউন্সিলে।সিভিল সোসাইটির তাপানুকূল আড্ডা ছাড়া বামেরা নিজভূমে পরবাসী, চারপাশে শস্যের চেয়ে টুপি বেশী ধর্মের আগাছা বেশী। 
 
ভারতের বামপন্থা তুলনামূলক ভাবে সফল, তবে পশ্চিমবঙ্গে যে স্ট্যালিনী কাজ কারবার করলেন তারা তাতে যে যায় লঙ্কায় সেই হয় রাবণ প্রবচনটি প্রমাণ হয়ে গেল। বামদের মধ্যে হিংসা ব্যাপারটা প্রবল, এটাকে তারা দর্শন দিয়ে আড়াল করে। তা না হলে আগের টার্মের এনডি এ সরকারে  জ্যোতি বসু যখন ভারতের প্রথম বাম প্রধানমন্ত্রী হবার প্রস্তাব পেলেন তখন হিন্দীভাষী পলিট বুড়োরা হিংসা কাতর হয়ে নিজেদের নাক কেটে জ্যোতির যাত্রা ভঙ্গ করলেন, জ্যোতি ভাল হতেন কী খারাপ হতে সেটা পরের ব্যাপার, কিন্তু বামদের সম্ভাব্য বড় অর্জনটিকে বামেরাই নষ্ট করলেন।
 
আশ্চর্যজনক হলেও সত্যি আমাদের মেধাসমাজে বামভাবনার সেক্যুলার মানুষদের মধ্যেও এই জ্যোতিকে বড় হতে না দেয়ার ল্যাং মারা সংস্কৃতিটি চালু রয়েছে। তবে বামদের সুবিধা একটাই তারা ভদ্রলোক, অন্তত সমালোচনা শুনে হাসতে আর মেনে নিতে জানেন,নাহিদ বা দিলীপ বড়ুয়ার কথা বলছি। শেখ সেলিমের সমালোচনা করলে উনি চড় কষে দেবেন, দেলোয়ারের সমালোচনা করলে ক্ষিপ্ত হয়ে হুংকার দেন, এরা কারা? নিজামীকে যুদ্ধাপরাধী বললে উনি বলেন এটা মিডিয়ার সৃষ্টি।
 
যে কারণে বার্লিন প্রাচীর ভেঙ্গে পড়ার পরে বা সোভিয়েত শক্তি মুখ থুবড়ে পড়ার পরেও হুগো চ্যাভেজ (শ্যাভেজ) জাতিসঙ্ঘ ভাষণে গিয়ে যখন লাতিন আমেরিকার বাম শক্তির শোডাউন করেন,যুদ্ধবাজ বুশের মুখোশ খুলে দিতে তাকে লুসিফেরার সাথে তুলনা করেন,আমরা সেই অডিও বা ভিডিও ক্লিপটা প্রায় বুশের ভাষণের সমান ডিউরেশনে বাজানোর রোমান্টিক নিউজরুম বিদ্রোহ করে ইউটোপিয়া আর ডিলিরিয়াম নিয়ে চে গুয়েভারা পাবে চলে যাই।বামন মানুষের এইটুকু ভাবনা বিলাস,প্রেমের ক্ষেত্রে মানুষ যতটা ভোগায়নি ততটা ভোগালো বামপ্রেমপন্থা।
 
তার মানে বোধ হয় বাম ভাবনা এখন অক্ষমতার আশ্রয়।আবার সক্ষমেরও বিজ্ঞাপনের পান্ডুলিপি। যে কারণে পুঁজিবাদী গোলকের রাজা হতে বারাক ওবামা ইক্যুইটি শব্দটিকে বিজ্ঞাপিত করলেন।
 
হয়তো দক্ষিণ এশিয়ার বাম মানেই হিজড়ে লাগিয়ে দিয়ে পদ্য লেখা সুশীল সমাজ যারা গ্রোথ উইদ ইক্যুইটির পাওয়ার পয়েন্ট প্রেসেন্টেশনের পরেই এনজিওর প্রাডো নিয়ে বেরিয়ে পড়েন দূতাবাস পাড়ায়। বিনয় বাদল দীনেশ নিয়ে যারা মধুর ক্যান্টিন কাঁপিয়ে দিতেন এখন তারা ল্যাপ্টপ নিয়ে দারিদ্র্য আর প্রজেক্ট প্রোফাইল ফেরি করছে দূতাবাঁশ পল্লীতে। বামপন্থা সফল হয়নি এখনো, কিন্তু সফল হয়েছে বামপন্থীরা। এখন তারা দারিদ্র্য বিষয়ক সেমিনারের পরে ‘স্ট্যাচু অব লিবার্টির সামনে দাঁড়িয়ে লেখক’ ক্যাপশন দেয় হাসি ফেসবুকে।


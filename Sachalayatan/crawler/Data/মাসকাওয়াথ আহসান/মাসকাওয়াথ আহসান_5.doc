ভিক্ষা চাইনা রাষ্ট্র, কুত্তা সামলাও



আমজনতা সাইদুল,কৃষিকর্মী,থাকে আড়ানীতে।নিজের অল্পকিছু জমি আর অন্যের জমি।ফসল ফলিয়ে দিনমান আনন্দে কেটে যায়।সাইদুলের সঙ্গে বাংলাদেশ রাষ্ট্রের সম্পর্ক নির্ধারণ, আজকের নাগরিক বনাম রাষ্ট্র দুইপাক্ষিক চুক্তি উপপাদ্যের ক্যাচালের বিষয়।
 
এই সাইদুল প্রাইমারী স্কুলের পর দারিদ্র্যের চাপে আর এগোতে পারেনি। পৈতৃক কৃষি পেশা থেকে অন্ন বস্ত্র আসে। সরকারী হাসপাতালে ডাক্তার নেই,ওষূধ নেই,শুধু চোখ রাঙ্গানী।তাই গ্রামের হাতুড়ে ডাক্তার শেষ আশ্রয় রোগে শোকে।বাসস্থান পৈতৃক ভিটা। রাষ্ট্রের কাছে শিক্ষা চিকিতসা সুবিধা চেয়ে প্রত্যাখ্যাত হয়েছে।এই সাইদুল বারোমাস কৃষিকাজে শরীরের রক্ত মিশিয়ে দেয় প্রিয় মাটিতে,মাটি খুশী হয়ে যা দেয় তাতেই দুবেলা খেয়ে পরে বেঁচে থাকে। সাঝের পরে চাখানায় বসে ডিভিডিতে হিন্দী ছবি দেখে। সরোয়ার ফারুকীটারুকী চেনেনা সে।বাংলাদেশ রাষ্ট্রের খায় না পরে না,ঢাকার সুশীল সমাজের নির্বোধ টক শো দেখেনা সে। সাইদুল বিচ্ছিন্ন এক মানুষ,সে কাউকে ঘাঁটাতে চায় না,কিন্তু কেউ ঘাটালে তার মাথায় সিধু কানুর মতো খুন চেপে যায়।
 
সাইদুল এরকম ছিল না, বিএনপির পাড়াত ভাইয়েরা তার জমি দখলের চেষ্টা করার পর সাইদুল এরকম বেপরোয়া হয়েছে,তাকে কাউন্সেলিং করা সম্ভব,তাতে তার ক্ষতি। রাজনীতির ডাইনোসরদের জুরাসিক পার্কে বাঁচতে গেলে এখনো সিধু কানুদের বল্লম নিয়ে বাঁচতে হবে,হয়ত মুক্তিযুদ্ধ এখনো শেষ হয়নি।
 
সাইদুল রাজনীতি করে না। কারণ সতভাবে দুটো খেয়ে বাঁচার সুযোগ আছে তার। সাইদুলের এই কৃষি কর্মের সুখ সহ্য হয় না পাড়াত বিএনপি গ্রামসন্ত্রাসীর।সে রামদা নিয়ে বসে থাকে আড়ানী ব্রীজের পাশে,সাইদুল অনিল কাপুরের নায়ক ছবি দেখে ফেরার পথে ওই হাওয়াগ্রামসন্ত্রাসী হা রে রে রে করে তেড়ে আসে। মাসে পিঠে একটা রামদার কোপ সাইদুলের সহ্য হয়ে গেছে।
 
এই গ্রামে কী পুলিশ নেই। আছে ,ঝামেলা বাড়ানোর জন্য। বিএনপি আমলে সাইদুলকে পাড়াত হাওয়া ভাইয়ের ঈশারায় পুলিশ ধরে নিয়ে গিয়ে রাজশাহী চালান করেছে,ওর বড় ভাই গিয়ে ছাড়িয়ে এনেছে রাজশাহী থেকে পুলিশের ঘুষ-উকিলের ফি ইত্যাদি আক্কেল সেলামী দিয়ে। কারণ রাষ্ট্রের কাছে সিধু-কানু-সাইদুল তাদের আনুগত্য বন্ধক রেখেছে। তার পরিবর্তে রাষ্ট্র অন্ন-বস্ত্র-বাসস্থানের নিরাপত্তা না দিলেও শিক্ষা-চিকিতসা-পথঘাট, যেগুলো ব্যক্তিগত উদ্যোগে করা কঠিন সেগুলো রাষ্ট্র নিশ্চিত করবে।রাষ্ট্র ঘুরেও তাকায়নি।
 
রাষ্ট্র সাইদুলকে চেনে না,বিএনপিক্যাডার বা পুলিশ চেনে।ফলে সাইদুলের জন্য রাষ্ট্র কিছু না করলেও রাষ্ট্রের কাছে একপেশে আনুগত্য জমা দিয়ে সাইদুল রাজনীতি আর পুলিশের জামাই আদরে আছে।
সাইদুলের ভোগান্তি এখানেই শেষ নয়। সাইদুলের হিন্দু বন্ধু রণোর জমি আওয়ামীলীগ ক্ষমতায় আসার পর এক বণিক হিন্দু দখল করতে চেষ্টা করেছে লীগের ক্যাডার নিয়ে। সুতরাং রণোকেও সাইদুলের সাহায্য নিয়ে ঐ গ্রামে বেঁচে থাকতে হচ্ছে। কারণ এরা রাজনীতি নিরপেক্ষ দলিত। যে যখন ক্ষমতায় আসছে সিধুকানুর পাছার ওপর ঘর তুলতে চাইছে।
 
এই প্রান্তিক ক্যাডাররা প্রকাশ্যে তাদের এমপি বা নেতার দিব্যি দিয়ে ভয় দেখায়।আগে একটা রামদা বা কিরিচের ঝলকানি দেখলে আমজনতা ঘরে ঢুকে খিল তুলে দিত,এখন ধীরে ধীরে ঘুরে দাঁড়াচ্ছে।সাইদুল রণোর আত্মপ্রত্যয় দেখে আশা করতে ইচ্ছা জাগে এইবার সন্ত্রাসীদের বিরুদ্ধে আমজনতার রুখে দাঁড়ানোর একটা সাহস তরুণদের মধ্যে মাথা চাড়া দেবে। ন্যায়ের পক্ষে,সত্যের পক্ষে বাঙ্গালীর রুখে দাঁড়ানোর মুজিবীয় হুজুগে বাঙ্গালী হাজার বছরের পরাধীনতার শেকল ছিঁড়েছিল, সে এক অসাধ্য সাধন।। মুজিবকে হত্যা করার পর রাজনৈতিক দুর্বৃত্তায়ন আর সর্বস্ত্ রে দুর্নীতি চালু করার যে কল যুদ্ধাপরাধীদের নিয়ে দুই জলপাইনায়ক বসালেন,তা আবার আমজনতাকে নিজভূমে পরবাসী করেছে।পুলিশের ঘুষমানসের বলি ভাই পলায়নে যায়,বোন তার বাসনা হারায়।
 
রাষ্ট্র সাইদুল-রণোকে কিছুই দে্যনা,উল্টো রাষ্ট্রের ভূমি অফিসে নিজের বাপের জমির খাজনা দিতে গেলে পোকা খাওয়া দাঁতের কেরানী ঘূষ নিয়ে নেয়।  আবার জমি দখলের জন্য রাজনীতির পেশী ব্যবহার করে ক্ষমতার গুয়ে মাছিরা।
 
ভোটের আগে দাঁত কেলিয়ে সাংসদ প্রার্থীরা আসে। সাইদুল রণোকে বুকে জড়িয়ে ধরে।রাজার সাথে কোলাকুলিতে সিধু-কানুদের আর আগ্রহ নেই কারণ,এদের নাম ভাঙ্গিয়ে জমিজমা দখল হয়,উনারা সেগুলো দেখেও না দেখার ভান করেন।তাই কারো কাছে আর কিছু চাওয়ার নেই রণো-সাইদুলের।কিন্তু ওদের প্রশ্ন ধর্ম-রাষ্ট্র এগুলো ঝামেলায় গিয়ে কী লাভ,আমাদের তো পেটের ভাতের কথা ভাবতে হয়।তবে দেশের প্রয়োজনে আরেকবার মুজিবীয় মুক্তির হুজুগে মুক্তিযুদ্ধে যেতে রাজি তারা। কারণ মাটিকে ভালবাসে তারা,মাটি যে অন্ন দেয়। আর স্থানীয় আওয়ামী লীগ সাংসদ আর বিএনপি বৃদ্ধ নেতার কাছে তাদের ভোটার সাইদুল এবং রণোর আকুল আবেদন, রাষ্ট্রের কোন দয়া ভিক্ষা চাইনা,শুধু টেন্ডার আর দখলবাজ কুত্তা সামলাও। 
 
ছবি, ফিল্ম স্কুল রিজেক্টস


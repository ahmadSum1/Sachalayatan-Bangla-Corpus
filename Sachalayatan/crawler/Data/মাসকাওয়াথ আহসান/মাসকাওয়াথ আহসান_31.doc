প্রতি প্রতিক্রিয়া, আদমচরিত



বিখ্যাত লোকদের নিয়ে রম্যরচনা সবসময়ই হয়েছে। সচলায়তন এর আদম চরিতের লেখককে যে কোন সাহিত্যের শিক্ষক দশে ছয় দিতে বাধ্য, সেখানে পাঠক আরো বেশী দিয়েছেন।আমি সেই পাঠকদের একজন। একজন তির্যক লেখককে আরেকজন তির্যক লেখক দ্রোণ ছুঁড়েছেন।অনেকদিন পর ভারতের দেশ পত্রিকার সাতের দশকের মত আজকাল সচলায়তনে কিছু দ্রোণাচর্যের দেখা পাওয়া যাচ্ছে।নীলক্ষেত থেকে আজ অবধি যারা দেশ পত্রিকা পড়েন, তারা নিশ্চয়ই খানিকটা মাথা চুলকে তারপর সাঁয় দেবেন।
যে লেখককে নিয়ে সাম্প্রতিক আদমচরিত, তিনি আমার পরিচিত, লেখক হিসেবে তার লড়াইএর দিনগুলোর খানিক সহগামী বলে তরুণ পাঠকদের সংগে সে সময়ের কিছু কথা ভাগাভাগি করতে চাই।
আনিসুল হক(ভোরের কাগজের মিটুন ভাই) রংপুর থেকে ঢাকায় আসেন কবি হতে। বুয়েটের ছাত্র হলেও সাহিত্য ছিল তার সবকিছু।আজকের কাগজকে ঘিরে সংবাদপত্রের যে নবায়ন ঘটেছিল, সেখানে লিটল ম্যাগাজিন আন্দোলন থেকে এসে জাতীয় পত্রিকার খোলনলচে বদলে দেয়া তরুণদের একজন তিনি।পত্রিকা থেকে সরকারী চাকুরীতে গিয়ে তিষ্টাতে না পেরে ফিরে আসেন পত্রিকায় কিংবা তার কবিতার কাছে। নিজের কবিতার বই বাঁধাই করিয়ে রিকশা করে প্রেমিকা মেরিনা সমভিব্যহারে, বইমেলাই ঢুকতেই কবি হুমায়ূন রেজা আর আমি লিটল ম্যাগাজিন এলাকায় বসে কাঁচা বইএ মিটুন ভাইয়ের অটোগ্রাফ চাইলাম। তিনি তখন নতুন কাগজের গন্ধ নিচ্ছিলেন, সব প্রথম বইএর লেখকের কাছেই সম্ভবত সেরা গন্ধ সেটা।ওইদিন তার চোখে যে লেখকের দ্যুতি দেখেছিলাম তিনিই আজকের আনিসুল হক।আপাদমস্তক লেখক। তিনি আজকের শোবিজের একজন বলেই সবাই একজন তারকা আনিসুল হককে দেখে।সেটা কোন ভুল দেখা নয়।
হুমায়ুন আহমেদ বিটিভির পথ ধরে যখন পাঠক রাজ্য শাসন করছেন, আনিসুল হক তখন সরোয়ার ফারুকীকে নিয়ে তখনকার অল্টারনেটিভ মিডিয়ায় নাটক দেখাতে শুরু করলেন।এছাড়া আর কোন পথ ছিলনা। তখন তো আর ব্লগ বা ইউটিউব নেই, ফলে লেখক হিসেবে বেশী পাঠক পেতে টিভি নাটক ছাড়া আর কোন উপায় ছিলনা।প্রথম প্রথম বইমেলায় তারকা সমাদরে তিনি খুশী হতেন, বই বিক্রি নিয়ে টেনশন করতেন, কিন্তু ২০০৮ এর বইমেলায় দেখা হতেই কবিতার কথা বললেন। কবি হতেই তো তার ঢাকা আসা। আবুল হাসানের কবিতার সঙ্গে আমাদের পরিচয় মিটুন ভাই-ই করিয়ে দিয়েছিলেন,মিটুন ভাই রোমান্টিক কবি ছিলেন, তাই নির্মাণ কবিরা একটু নিরুতসাহিত করতো তাকে,গদ্য কার্টুনের প্রশংসাই বেশী আসতো,সামরিক জান্তার স্যাটায়ার তাকে জনপ্রিয়তার জলসার দিকে টানতে থাকে। তাই কবিতা যেন লাবণ্য হয়ে গেল। অমিত গাঁটছড়া বাঁধল গদ্যের সাথে।প্রথম আলো জড়িয়ে গেল তার জীবনের সমান্তরালে।বদলে যাও বদলে দাও প্রচারণাতেও অংশ নিতে হয়।সুনীল আনন্দবাজারে যেমন ছিলেন।হয়ত এই নিরাপত্তা মধ্যবিত্তকে খুঁজতে হয়। নইলে জীবনানন্দের মত অদ্ভুত আঁধার কিংবা আবুল হাসানের মত হিরণদাহ হতে হয়। যেখানেই যায়, তাদের  কেবল রাত হয়ে যায়…
 আনিসুল হক আবার কবিতা লেখার প্রস্তুতি নিচ্ছেন। কারণ নব্বুইএর বইমেলায় আবুল হাসানের কবিতার বই খুঁজে না পেয়ে হতাশ হয়ে তারপর মনে হয়েছিল এই জন্যই হয়ত মানুষ লেখে, তার মারা যাবার এতবছর পরেও এখন তরুণ পাঠকেরা ভর দুপুরে বইমেলা তন্ন তন্ন করে খোঁজে আবুল হাসান।তিনি মৃত্যুর বিছানায় শুয়ে বলেছিলেন মিলনই মৌলিক।


পিলখানা ষড়যন্ত্রের রেসিপি



 
বিডি আর বিদ্রোহের টান টান উত্তেজনার মুহূর্তগুলোতে ধানমন্ডি আর রাইফেলস স্কোয়ার সংলগ্ন এলাকায় ঘুরতে ঘুরতে এর কোন কারণ খুঁজে পাচ্ছিলাম না। একটা নতুন সরকারের যাত্রানাস্তির এই রেসিপি কোত্থেকে এলো কিছুতেই মেলাতে পারছিলাম না।
 
বিদ্রোহীদের দাবীদাওয়ার ফর্দটি তারা ফ্যাক্স করেছিলেন, এতে ডাল-ভাত কর্মসূচীর ওভার টাইম ডিউটির ভাতা মনোপুত না হওয়া, ছুটি-ছাটার অসন্তোষ, অফিসারদের দুর্ব্যবহার এই সব মিলিয়ে জওয়ানদের জব স্যাটিসফেকসনের অভাব চোখে পড়ে।কিন্তু এই দাবীনামার মধ্যে এতজন সেনা কর্মকর্তা হত্যার কারণ খুঁজে পাওয়া যায়নি, যৌক্তিকতা শব্দটি অনুপস্থিত সেই কারণেই।
 
বিদ্রোহে সক্রিয়দের ধর্মীয় শিক্ষা প্রতিষ্ঠানে তৈরি করা হয়েছে, কয়েকবছরের রিক্রুটমেন্ট প্রবণতায় এর প্রমাণ খুঁজে পাওয়া যাবে।
 
জিগাতলার দিকের বিডি আর গেট অভিমুখে দাড়িটুপি মেকাপ পরা ধর্মীয় রাজনীতির উলুখাগড়ার মিছিলটিতে এই বিদ্রোহের পক্ষে তাদের অবস্থান স্পষ্ট করেছে।
 
টিভি মিডিয়া দশ বারো বছরের শিশু বলে বিদ্রোহীদের পক্ষে অবস্থান নিয়ে জার্নালিজম থেকে একটিভিজমে জড়িয়ে পড়েছিলো। তবে পেশাদার সাংবাদিকেরা রিপোর্টিং করেছে, কোন পক্ষ নেয়নি সঙ্গত কারণেই।
 
বিডি আর পেছন দিকের গেটে শ্লোগানের নেতাটির আব্বাজান ধর্মীয় রাজনীতি ছেড়ে বছর খানেক আগে আওয়ামী লীগে ঢুকে পড়েছে।আওয়ামী লীগ সেজে বিদ্রোহীদের লিফলেট ছাপার কাজ হয়েছে তাদের এক কোচিং সেন্টারে।বিডি আর বিদ্রোহের কোচিং সেন্টারটি ধর্মব্যবসায়ীদের সেবায় নিবেদিত।
 
কেন ধর্মব্যবসায়ীরা এত বড় কান্ড ঘটালো।তাদের কী এমন রাগ ঐ সেনা কর্মকর্তাদের ওপর।মি গুলজারের জঙ্গীবিরোধী অপারেশনের ভিডিও ফুটেজ দেখলে এই রাগের কারণ খুঁজে পাওয়া যায়।
মি শাকিলকে একটা বাজার পর্যবেক্ষণ অনুষ্ঠানে সাক্ষাতকার নিতে গিয়ে টের পেয়েছি উনি নিয়মিত অনলাইনে ক্লিক করে নিজেকে হালনাগাদ করতেন।আর আমাদের সমসাময়িক যারা মারা গেলেন তাদের বেশ কয়েকজনকে স্কুল-কলেজ জীবন থেকে মারা যাওয়ার আগে পর্যন্ত দেখেছি,অনেকের সাহিত্যে ঝোঁক ছিলো, গোয়েন্দা দপ্তরে কাজ করতেন এমন একজন ক্যাডেট কলেজের সিনিয়রকে বিষণ্ণতার শহর পড়ে ভাবালুতাগ্রস্ত হতে দেখেছি, আমার ধারণা প্রজন্মের পালাবদলে এখন সেনা বাহিনী-পুলিশ-আনসারে অনেক সৃজনশীল ভাবালুতাগ্রস্ত যুবক খুঁজে পাওয়া যাবে।ঐদিন উদ্ধার অপারেশনরত মনখারাপ মুখ নিয়ে দাঁড়িয়ে থাকা একজন সেনাকর্মকর্তা একসময় রাজশাহী কলেজের হকিফিল্ডের কাঠের গ্যালারীতে বসে গিটার বাজিয়ে গাইতেন, ইমাজিন দেয়ার ইজ নো হেভেন।
 
চল্লিশের নীচের তরুণেরা অনলাইন আর তথ্যপ্রযুক্তি জ্ঞানে সনাতন জ্ঞানীদের চেয়ে অনেক এগিয়ে।
পিলখানায় নিহত সেনা কর্মকর্তাদের কয়েকজন ছিলেন সেই পয়ত্রিশের বা চল্লিশের।কাজেই এরা জঙ্গিবিরোধী অপারেশনে ইঙ্গ-মার্কিন সেনাদের চেয়ে বেশী সফল হয়েছেন।
 
অনেকে নতুন পোস্টিং পেয়ে এসেছিলেন, গুজবপ্রিয়রা অতিরিক্ত রঙ চড়িয়ে সরকারের দিকে সন্দেহের আঙ্গুল তোলে, এদেরকে কি মেরে ফেলতেই এখানে আনা হয়েছে, এগুলো কলতলার ষড়যন্ত্র সূত্র।
 
এদের বিডি আরে এনে ক্রস বর্ডার জঙ্গি যাওয়া আসা নিয়ন্ত্রণের চেষ্টা করার মাঝ দিয়ে জঙ্গি নির্মূলের মিশনটি শেষ করার সংকল্প ছিলো অনেকের।
 
মি গুলজার এই কাজটি শেষ করতে পারেন নি।তার আগেই তাকে মেরে দেয়া হয়েছে।
 
এই বিদ্রোহের পেছনের খেলাটি ছিলো, ডমিনো এফেক্টের প্রতীক্ষায়, সরকার-সেনাবাহিনী সম্পর্ক তিক্ত করে ফেলা, বিডি আর জওয়ানদের বিদ্রোহের আগুন, সেনাবাহিনীর জওয়ানদের মধ্যে ছড়িয়ে যাওয়া ইত্যাদি।
 
সরকারের দিকে সন্দেহের আঙ্গুল তোলা হয়েছিল বিরোধী বুদ্ধিজীবী শিবির থেকে, মি শাকিল, মি গুলজার এস ও এস কল দেবার পরেও র‌্যাব বা সেনা অপারেশন কেন চালানো হল না।
 
বিডি আর দপ্তরটির চারপাশে লোকালয়,ছাত্র-ছাত্রীদের হোস্টেল। অভিযান চালালে বেসামরিক প্রাণহানি ঘটতো, রামাল্লা হয়ে যেত ঢাকার ঐ অংশটি।সেনা কর্মকর্তারাই এটা আরো ভালো বুঝবেন আমাদের চেয়ে।
 
সেনা কর্মকর্তারা এনিয়ে ঐ ভয়াবহ শোকের হতাশায় প্রধানমন্ত্রীর সঙ্গে রীতিমত ঝগড়া করেছে। ইউটিউবে সেটা শুনলে প্রধানমন্ত্রী আর সেনা বাহিনীকে কাছে নিয়ে এসেছে ঐ পারিবারিক শোকের মাতম এটা অনুভব করা যায়। দুই পক্ষের দেশপ্রেমের প্রমাণ পাওয়া যায় ঐ গুড উইল জেসচার ঝগড়ার মধ্যে।কিছটা পুড়ুক পোড়া ভালো, তাতে কেটে যাবে খানিক অন্ধকার খানিক কালো।
 
পিলখানার ঘটনায় ডাল-ভাত-ছুটি-ভালোব্যবহারের দাবীর নির্দোষ জওয়ানরা দুর্ভাগ্যবরণে বাধ্য হল।রাজায় রাজায় যুদ্ধ হয়ে উ্লুখাগড়ার প্রাণ যাওয়া নিয়তির কী কোন দিনই পরিবর্তন আসবেনা।
 
বিএমএর প্রথম ব্যাচের সমাবর্তনে বঙ্গবন্ধু নতুন সেনা কর্মকর্তাদের বলেছিলেন, জওয়ানরা সারাজীবন তাদের কথায় প্রাণ দিতে প্রস্তত থাকবে, তাই তাদের সঙ্গে ভালো ব্যবহার করতে হবে। শাসন করা তারি সাজে সোহাগ করে যেগো।
 
গুরুজনদের কিছু উপদেশের একটা চিরন্তন আবেদন থাকে। যে কারণে বঙ্গবন্ধু এখনো প্রাসঙ্গিক।
 
এই ঘটনায় যুদ্ধাপরাধীরা সরকার পরিবর্তন ও সেনাঅভ্যুত্থানের আশা করেছিলেন। হয়নি, কারণ প্রজন্মের পালাবদল। ঐ এইচকিউ ঝগড়ার অডিও ফুটেজে একজন তরুণ সেনা কর্ম কর্তা বলছেন, সেনা বাহিনীতে রাজনীতি ঢুকিয়ে একে নষ্ট করা যাবেনা।এই বিষয়ে প্রধানমন্ত্রী খুব সচেতন থাকবেন আশা করা যায়, ইউটিউবে গিয়ে এটা কয়েকবার শোনা উচিত উনার।উনার আশেপাশে চল্লিশের নীচের কেউ অবসর সময়ে ওটা বাজিয়ে শোনাবেন আশা করি। কারণ ভবিষ্যতে যুদ্ধাপরাধীদের সমর্থনে ধর্ম ও অস্ত্রব্যবসায়ীরা এই ধরণের জেহাদের রেসিপি যেন তৈরি না করতে পারে সেইজন্য সরকার-সেনাবাহিনী পেশাদার আন্ডারস্ট্যান্ডিং থাকা জরুরী।
 
 
 
 


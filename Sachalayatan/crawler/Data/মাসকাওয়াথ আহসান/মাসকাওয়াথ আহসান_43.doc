সুলতানার স্বপ্নডানায় বাংলাদেশ



মাসকাওয়াথ আহসানঃ
 নারী তুলে ধরবে অর্ধেক আকাশ। এ আজ স্বপ্ন নয়-সত্য বাস্তব। মহীয়সী নারী বেগম রোকেয়া বাঙালি নারী জাগরণের পথিকৃৎ। গত শতাব্দীর সূচনায় বাঙালি নারীর দুরাবস্থা দেখে তিনি রচনা করেছিলেন অবরোধবাসিনী। বাঙালি নারী জাগরণের স্বপ্ন দেখে রচনা করেছিলেন সুলতানার স্বপ্ন। সেই সুলতানার স্বপ্ন ডানায় ভর করে যেন চলেছে একবিংশ শতাব্দীর বাংলাদেশ। 
বেগম রোকেয়ার স্বপ্নই যেন আজ সত্য হয়েছে। কয়েক দশকের ব্যবধানে ধর্মীয় দেয়াল ভেদ করে ও সামাজিক বেড়া ভেঙ্গে নারী আজ বাঙালি সমাজের রাষ্ট্র ও সমাজ ব্যবস্থার সর্বত্রই বিজয়ের পতাকা উঁচিয়ে ধরেছে। রক্ষণশীল বাঙালি সমাজের সর্বত্রই এখন নারীদের জয়জয়কার। নারীরা এগিয়ে চলেছে স্ব-মহিমায়। বিশেষ করে বাংলাদেশের রাজনীতিতে নারীদের সরব উপস্থিতি বাঙালি নারী সমাজের চিত্রকে আমূল বদলে দেবে এ আশা করছেন সবাই। এখানে নারীদের হাতে গুরুভার দিয়েও সবাই যেন নিশ্চিত হয়েছেন। 
সদ্য সমাপ্ত জাতীয় সংসদ নির্বাচনে এবারে হাসিনা-খালেদাসহ ২৩ আসনে বিপুল জনসমর্থনে জিতেছেন নারীরাই। এবারের নির্বাচনে দেশের ইতিহাসে সর্বাধিক ৫৬ জন নারী প্রার্থী অংশ নেন। তার চেয়ে বড় চমক হলো-নতুন মন্ত্রী সভায় নারীদেরই জয়জয়কার। এ যেন ঘরে নারী, বাহিরে নারীর মত অবস্থা। ৩২ জনের মন্ত্রী সভায় গুরুত্বপূর্ণ পদগুলোতে নারীদের অবস্থান জ্বলজ্বল করছে। দেশের প্রধানমন্ত্রী শেখ হাসিনার পাশাপাশি প্রধান বিরোধী দল বিএনপির প্রধান খালেদা জিয়াও নারী। দেশের গুরুত্বপূর্ণ এই দুই নারী পালাক্রমে দুদশক দেশ শাসন করছেন। শেখ হাসিনা এবারে দ্বিতীয়বারের মত দেশের প্রধানমন্ত্রীর পদে আসীন হলেন। এদিকে নতুন সরকারের সর্বাধিক গুরুত্বপূর্ণ পাশাপাশি সম্মান ও মর্যাদাপূর্ণ স্বরাষ্ট্র ও পররাষ্ট্র মন্ত্রণালয়ের দায়িত্ব পেয়েছেন দুই নারী। প্রধানমন্ত্রীর পর ক্ষমতাধর স্বরাষ্ট্র মন্ত্রণালয়টির পেয়েছেন অ্যাডভোকেট সাহারা খাতুন। তিনি শক্ত হাতে সামলাবেন দেশের আইন-শৃঙ্খলা পরিস্থিতি। এ এক কঠিন ব্রত। 
অতি সম্মানজনক পররাষ্ট্র মন্ত্রী হয়েছেন আরেক নারী ডা. দিপু মণি। মানুষের অধিকারের প্রশ্নে তিনি সোচ্চার থেকেছেন সর্বক্ষণ। এই নারী বাংলাদেশকে বিশ্বের দরবারে তুলে ধরবেন মর্যাদার আসনে। বাংলার অগ্নিকন্যা খ্যাত বেগম মতিয়া চৌধুরী অলংকৃত করেছেন কৃষি মন্ত্রীর পদটি। আজীবন লড়াকু এই নারীর নিষ্ঠা, সততা অন্য নারীরও মর্যাদার প্রতীক। আবহমান বাংলার কৃষকদের কল্যাণে এই নারী তার সফলতা আবার প্রমাণ করবেন। নতুন মন্ত্রী সভায় আরেক লড়াকু নারী বেগম মুন্নুজান সুফিয়ান পেয়েছেন শ্রম ও কর্মসংস্থান প্রতিমন্ত্রীর দায়িত্ব। শ্রমিক আন্দোলনের এই নারী আপোষহীন থেকেছেন অধিকারের প্রশ্নে। 
বেগম রোকেয়া গেল শতাব্দীর গোড়ায় বঙ্গদেশের নারীদের বঞ্চনা লাঞ্ছনা আর গৃহান্তরীণ অবস্থা নিয়ে রচনা করেছিলেন তার কালজ্বয়ী গ্রন্থ অবরোধবাসিনী। তিনি পুরুষতান্ত্রিক সমাজে তৎকালীন নারীর অমানবিক অসম অবস্থান ফুটিয়ে তুলেছিলেন। যেখানে নারীর শিক্ষার অধিকার বলতে ছিল শুধু গৃহান্তরে বসে আরবি ও উর্দু শিক্ষার। আধুনিক শিক্ষায় নারীর ছিল না অধিকার। বেগম রোকেয়া ধর্মের নামে নারীর প্রতি অবিচারের বিরুদ্ধে লেখালেখির মাধ্যমে সোচ্চার থেকেছেন। তিনি বাঙালি নারী সমাজের মুক্তির জন্য আধুনিক শিক্ষার কথা বারবার বলেছেন। অতপরঃ তিনি স্বপ্ন দেখেছেন বাঙালি নারী একদিন দীপ জ্বালাবে রাষ্ট্র সমাজের সবখানে। সুলতানার স্বপ্ন দেখেছেন বাঙালি নারীর চোখে। 
বাঙালি নারী সমাজের অবস্থার উন্নতির জন্য আজীবন সংগ্রাম করেছেন এমন আরো দুই বাঙালি নারী বেগম সুফিয়া কামাল ও শহীদ জননী জাহানারা ইমাম। তাদের অবদান বাঙালি নারী সমাজ চিরদিন স্মরণ করবে। তারা নারীর অবস্থান উঁচু রাখতে বহুমুখী লড়াই করেছেন। 
নানা হিসেবে বাংলাদেশে নারীর অবস্থান খুব উজ্জ্বল না হলেও এখন দিন বদলের স্রোতে যেন ভেসে চলেছে নারীর ভেলা। সবার আশা- নারীদের হাত ধরেই দিন বদলের ভেলা একদিন কুলে ভিড়বে। নারীর অবস্থান শুধু বদলে যাওয়া নয়, দেশের মানুষের অবস্থাও বদলে যাবে এই নারীদেরই হাত ধরে। নারীদের এই এগিয়ে যাওয়া দেখবে দেশের কোটি কোটি জনগণ অপলক প্রশ্নহীন চোখে। 


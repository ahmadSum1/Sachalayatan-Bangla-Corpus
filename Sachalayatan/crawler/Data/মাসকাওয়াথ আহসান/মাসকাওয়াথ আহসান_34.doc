অভ্র বনাম বিজয়



বেশ কিছুদিন ধরে অভ্র বনাম বিজয় এই নিয়ে অনলাইন বিতর্ক চলছে।এই বিতর্ক আদালত অবধি গড়িয়েছে। যদিও এই অমোঘ সত্য জানতে চন্দ্র গবেষক হওয়া প্রয়োজন হয়না; যে অভ্র অনলাইনে বাংলা ভাষাকে মুক্ত করে দিয়েছে, কোন আদালত তাকে ঠেকাবে! বিজয়ের গৌরব ভেবেছিলাম যাদুঘরে জমা আছে—সে যাদুঘর থেকে নেমে আদালত, মিডিয়া পাড়া আর শাসক কাঠামোতে দেন দরবার করছে অভ্রকে ক্রস ফায়ারে দেয়ার অভিলাষে।
বিজয় সফট ওয়ারটিকে তার নির্মাতা সেই রাইট ভ্রাতাদের প্রথম খেলনা বিমান অথবা গ্রাহাম বেল সাহেবের প্রথম খেলনা ফোনের পর্যায়ে রেখে সভা সেমিনার নিয়ে এত ব্যস্ত হয়ে পড়লেন যে প্রায় ভুলেই গেলেন বিজয়ের কথা।যখন মনে পড়ল, ততদিনে সে প্রতিবন্ধি হয়ে গেছে অবহেলায়। অন্যদিকে অভ্র বেড়ে উঠেছে আলোর অজান্তে।অফিস আদালতে বিজয় নিয়ে ভোগান্তি যখন চরমে, অভ্র তখন সবকিছু সহজ করে দিল।মেহেদি আর তার বন্ধুরা থ্রী ইডিয়টসের মত নড়িয়ে দিল ভাইরাসের অহংকারের ভিত।বিজয়ের তাসের ঘর খোলাম কুচির মত উড়ে গেল।
যে সফট ওয়ার বিনাপয়সায় পাওয়া যায়, বাংলা লেখাকে সহজ করে দেয়, তরুণদের জন্য সেটা ডিজিটাল ডিভাইডের বিপরীতে তার ভাষার অধিকার।সেখানে বিজয় বর্গীদের মত আচরণ করে বাংলা ভাষার শত্রু হয়ে দাঁড়িয়েছে।আদালত এখানে অপ্রাসঙ্গিক। বিজয়ের চোখে অভ্র সফট ওয়ার সন্ত্রাসী, জনমানুষের চোখে অভ্র সফট ওয়ার মুক্তিযোদ্ধা।
তর্কের খাতিরে ধরে নিলাম অভ্র বিজয়ের কী বোর্ড লে আউট অনুসরণ করেছে।কিন্তু অভ্র না এলে আজ আমাদের খাবি খেতে হতো আদিম বিজয় নিয়ে।অনলাইনে বাংলা চর্চা থমকে যেতো। অভ্র এখানে জন অধিকারের প্রতীক। অভ্রের কাছে মেধার প্রতিযোগিতায় হেরে গিয়ে বিজয় এখন তার লে আউটের কঙ্কাল নিয়ে আদালতে, বিজয়ের প্রেতাত্মা যদি আইনের সুযোগে জিতে যায়, কাল থেকে কি বিজয় বিক্রি শুরু হবে।
মাঝখান থেকে বিজয়পিতা তারুণ্যের বিপরীতে দাঁড়িয়ে পাকিস্তানি শাসক বা বাংলাদেশের সামরিক শাসকদের মত ওদের তুড়ি মেরে উড়িয়ে দেয়ার কথা ভাবছেন।অতীতে সেটা সম্ভব হয়েছে কারণ সনাতন মিডিয়া মেধা হত্যার খবর হত্যা করেছে।অনলাইন সামাজিক যোগাযোগ মাধ্যম না থাকলে অভ্র হত্যা ষড়যন্ত্র রয়ে যেত অজানা।অভ্র-বিজয় লড়াইএ প্রথাগত মিডিয়া সেই ভূমিকা ধরে রাখলেও অনলাইন মিডিয়া লড়ে চলেছে অভ্র কিংবা বাংলা ভাষার জন্য।ভেঙে দিয়েছে মিডিয়ার মনোপলি।ফলে সত্য লুকিয়ে রাখার কোন জারিজুরি আর কাজে আসছে না।
অভ্রের শক্তি তার দেশপ্রেম, ভাষার প্রতি ভালবাসা,নির্বাচন কমিশনে অভ্র কাজ করেছে বিনা পয়সায়, সে পুরস্কার চায়নি, ডিজিটাল বাংলাদেশ টেন্ডারে বিজয়দের মত সুফল কুড়াতেও যায়নি। অভ্র চেয়েছে লন্ডন বা তেতুলিয়ায় বসে একজন তরুণ যেন তার ভাবনাগুলোকে মুক্তি দিতে পারে বাংলায়।তাই অভ্রের এই কাঠগড়ায় দাঁড়ানোর ঘটনাটা যেন দেশপ্রেমের এসিড টেস্ট।বিজয় পিতা হয়ত জানেন না অভ্রর শরীরটাকে হয়ত কারাগারে পাঠানো যাবে, কিন্তু তার আত্মাটা রয়ে যাবে মুক্ত, সে প্রতিনিয়ত বাংলা ভাষীদের কীবোর্ডে ঝড় ওঠাবে, আর তাতেই পতন ঘটবে আধ মরাদের বাস্তিল দূর্গের। 


তারেক রহমানের কাছে অরণ্যে রোদন



রাজনীতি সেই যাদু দোলনা যা একজন জনপ্রিয় নেতাকে মুহূর্তেই ফুলবৃষ্টি থেকে কাঁটার লু হাওয়ায় নিয়ে যেতে পারে।এই মুহূর্তে তারেক রহমান একজন খলনায়ক বাংলাদেশের পরাজিত মেঘদলের চোখে।
 
তারেক রহমানকে একবার দেখেছি। বঙ্গভবনে ২০০১ সালে।সফল তারেক দলকে ব্রুট মেজরিটি এনে দেবার পর একজন পরিণত কিং মেকারের ভূমিকায়।  এতো অল্প বয়েসে তারেক টিভি সাংবাদিককে বলছেন,আমি তো বিএনপির কোন বড় পদে নেই, দেশের একজন সাধারণ নাগরিক।
তারেক একটু চেষ্টা করলেই ঐ সন্ধ্যার কথা মনে করতে পারবেন।
 
তারেক সম্পর্কে বাংলাদেশ বেতারের দাপুটে আধিকারিক শামীম আপার কাছ থেকে জেনেছিলাম।শামীম আপার সঙ্গে তারেক,স্কুল ব্রডকাস্ট প্রোগ্রামের সেতু-শিশির আর পরে সহকর্মী হিসেবে আমি, এই চারজন মানুষের গভীর সম্পর্ক। বিএনপিকে তিনি পছন্দ করেন,কিন্তু বিএনপি থেকে পাঁচ পয়সা নিতে যাননা,আমার মুক্তিযুদ্ধমুখী অসাম্প্রদায়িক ভাবনাকে তিনি আমার পাশের ডেস্কে বসে উতসাহিত করেছেন, সংগীত বিভাগে রবীন্দ্র সংগীত বন্ধের জাসাস ততপরতাকে রুখে দিয়েছেন ঋজুতার সঙ্গে।
 
শামীম আপার কোন বায়োলজিক্যাল সন্তান নেই। তারেক এবং স্কুল ব্রডকাস্টের শিশুরাই ছিল তার একমাত্র আশ্রয়। তার সেই ক্ষুদে তারকারা এখন নেতা,আইনজীবী,সংবাদপাঠক অথবা সাংবাদিক।সবাই অনাবাসের আরামদায়ক জীবনে। শামীম আপা এলিফ্যান্ট রোডে একটা স্টুডিও এপার্টমেন্টে একা থাকেন,তারকারা সবাই ৩৬ চৌরঙ্গীলেনের সফল মানুষ। সম্ভবত তারেক-সেতু-শিশির ফোনে একটা কর্তব্য পালন করেন। আমি করিনা,কারণ লাভ নেই। নিজেকে বরং এলিয়েনেশনের সুতো ছেঁড়া ঘুড়ি হিসেবে মেনে নিয়েছি।আমি জানি টপগানদের আর সময় নেই শামীম আপার খোঁজ রাখার,রেডিওর সহকারী প্রযোজক মুশাররফি হয়তো তাকে ডাক্তারের কাছে নিয়ে যায়।
 
তারেক যখন স্কুলে পড়তেন তখন শামীম আপা কিচেনের জানালায় একটু সুজির হালুয়া রুটিতে জড়িয়ে টিফিনবক্স একজন স্কুল ড্রেস পরা পাখির জন্য রেখে যেতেন।টিফিন আওয়ারে সংসদ এলাকার লাল সিরামিক জানালায় পাখিটা আসতো প্রায়ই। মাঝে মধ্যে শামীম আপার  মন্দ্র এপার্টমেন্টের শিশু আড্ডা থেকে  তারেক ভাইকে খালেদা আন্টি নিজেই সন্ধ্যে হবার আগে নিয়ে যেতেন। তারেক হাওয়া দূর্গের আওরংজেব হবার পর আর পাখি হয়ে শামীম আপার জানালায় উড়ে আসতে পারেননি।শামীম আপার জানালাটা বাজপাখিদের জন্য খুবই ছোট।
 
লালু-ভুলু-কালু-দুলুর কথা শুনে বিচৌধুরী আর মাহীবিকে বিএনপি থেকে সরিয়ে দেয়া আপনার প্রথম ভুল।
 
লালু-ভুলু-কালু-দুলুর কুপরামর্শ শুনে বাংলাভাই-শায়খের তালিবানীকরণ প্রকল্পে মৌন সম্মতি দেওয়ায় এখন আর চাকর-বাকরের দোষ না খুঁজে আপনার মুখোমুখি পরাজিত মেঘদল।
 
লালু-ভুলু-দুলুর কথায় শুনে ব্যবসায় জড়িয়ে যাওয়া একটা ব্লান্ডার ,রাজনীতিবিদ ব্যবসা করলে আর তার ক্রেডিবিলিটি থাকেনা।
 
২১অগাস্ট আইভীরহমান হত্যা ও শেখ হাসিনা হত্যা চেষ্টার আসামীর বয়ানে আপনার নাম উচ্চারিত হওয়া আতঙ্কজনক।দশট্রাক মামলায় আপনার আইএস আই বান্ধব মনোভঙ্গীর একটা অভিযোগ উঠে আসে।
 
ইয়েলো জার্নালিজম আর ট্যাবলয়েড কুতসায় কান দিয়ে হ্যামলেট হয়ে ওঠা খুব সম্ভব আপনার সমস্ত ভুল চিন্তার ল্যাবিরিন্থ।ইউটিউবের ফুটেজে একজন মায়ের কান্নায় ভেঙ্গে পড়ার দৃশ্য দেখার পর আমি ঘৃণা করি কুতসাপ্রবণ বর্বর সুশীল সমাজকে।কোন রিক্সাঅলাকে কখনো কারো মায়ের কাসুন্দি ঘাঁটতে দেখিনি।
 
আপনি জেলখানায় গান্ধীর জীবনী পড়ছিলেন শুনে খুশী হলাম।আওরংজেব থেকে সরে আসার একটা ইঙ্গিত, যদি সেটা আবারো ২০০১ এর বঙ্গভবনের ওই আমজনতাকে বোকা বানানোর  আলেয়া না হয়।
 
জামাত-শিবিরের যুদ্ধাপরাধীদের থেকে দূরে থেকে যুদ্ধাপরাধের বিচারচলাকালে অন্তত নিরপেক্ষ না থাকতে পারলে, রাজনীতিতে আপনার ফেরা সত্যিই কঠিন হবে।
 
মুক্তিযুদ্ধ এবং জাতিরজনকের শত্রু শিবিরে ইফতার খেতে গেলে আমজনতা দেখে। পান অলা ভাবে,আরে তারেক ভাই রাজাকারগো লগে। এটা সুইসাইডাল।
 
২০০১এর বঙ্গবিজয়ের পর হিন্দুনাগরিকদের নির্যাতন-উতপাটন-ধর্ষণে আপনার দেখেও না দেখার ভান কাল হয়েছে।টিভি ফুটেজে ইসলামের উদাহরণ টেনে উন্নয়নের জন্য শক্তি প্রয়োগ জাতীয় নাতসী বক্তব্য রেখেছেন। ধানের শীষের সমর্থকদের হাতে কাস্তে থাকে তা দিয়ে বিরোধীদের মানে মুক্তিযুদ্ধের পক্ষের মানুষের গলা নামিয়ে দেবেন।কী সাংঘাতিক ডিলিরিয়াম। এটাতো তেতাল্লিশের বার্লিন নয় যে হিটলারের জাতিস্মর হবেন।
 
টিভিতে আপনার এই হিটলার বা বিনকাসেম হয়ে ওঠা দেখে অনেকেই হিজরতের সিদ্ধান্ত নিল।দেশের সেরা মেধাগুলো দেশসেবার আগ্রহ হারিয়ে ব্যক্তিগত আরাম-আয়েশে মন দিল অনাবাসের কোযি এপার্টমেন্টে,আপনি নিজেও একি আরামে। আমার ধারণা ঐ আরাম ছেড়ে আসা কঠিন।
 
খুশওয়ান্ত সিং এর জীবনীগ্রন্থের ইন্দিরা-সঞ্জয় গান্ধী পর্ব পড়ুন,আর বরুণ গান্ধী সেই মুসলমানদের হাত কেটে ফেলার ঘোষণা দিয়ে আপনার মতোই গ্যাঁড়াকলে পড়ে গেল কিভাবে ইউটিউবে তা দেখুন। আসলে রাজনীতিতে ইউফোরিয়ার পরিণতি হিটলারের পরিণতি বা বুশের পরিণতি।
 
আপনি বগুড়ায় এক জনসভায় একজন অসাম্প্রদায়িক সাংবাদিকের দিকে আঙ্গুল তুলে সবাইকে বলেছিলেন,ঐ লাল ব্লেজার পরা সাংবাদিক থেকে দূরে থাকতে। সে আপনার দুসম্পর্কের চাচা।বাংলাভাই রিপোর্টিং-এর সেক্যুলার সৈনিক হাসিবুর রহমান বিলু। এইভাবে আপনি জনবিচ্ছিন্ন হয়ে পড়লেন।অশিক্ষিত স্তাবকদের নিয়ে প্রমোদে মন ঢেলে দিলে এই হয় যা হলো,যা হচ্ছে কিংবা যা হবে।
 
সেক্যুলার রাজনীতিতে অনাস্থা,আওয়ামীলীগের মুক্তিযুদ্ধের ক্রেডিবিলিটির বিপরীতে ভবিষ্যতমুখী পরিকল্পনার মেনিফেস্টো তৈরির বুদ্ধিবৃত্তিক দারিদ্র্য আজ হাওয়া ভবনকে প্রায় ক্ষয়ে যাওয়া প্রত্ন প্রাসাদ করে তুলেছে। যেখানে একজন বিভ্রান্ত মা সন্তানের অপেক্ষায় দূর্গ সামলায়।
 
সম্ভবত মাহীবির সঙ্গে ঘন্টার পর ঘন্টা আড্ডা দেয়া উচিত আপনার। আপনার একজন ব্যাটিং পার্টনার দরকার,আর টাকার লোভে ধেয়ে আসা লালু-ভুলু-দুলু-কালু-বাংলামামুর গুয়ে মাছি নয়। মাহী বি চৌধুরী।অবশ্য উচ্চ শিক্ষার প্রতি আপনার ঘৃণা আছে। আপনি শিল্পপতিদের নিয়ে সংসদে বসতে চান, তা দেখলাম ইউটিউবে এনটিভির সাক্ষাতকারে।
 
ওদিকে রাজনীতিতে আপনাকে একজন রাহুল গান্ধীকে সামলাতে হবে অথবা সজীব ওয়াজেদ জয়কে।খুব টাফ।কঠিন পরীক্ষা।
 
 


আর ব্লগের আমজনতাকে ফেস করতে হবে। কারণ এদের সফল পেশাদারী আয়েশীজীবন। আইকিউ শুয়ে থাকলে বাড়ে তাই এদের সঙ্গে শঠতা করলেই তা ধরে ফেলে।সেকেন্ডে লাখখানেক লোক জেনে যায় অপরাজনীতির জারিজুরি। তাই থার্ড আম্পায়ারদের দৌরাত্ম যত দিন যাচ্ছে ততই বাড়ছে।তাই এবার একজন ভালো বিরোধী দলীয় নেতা হয়েই দেখান যে আপনি পারেন। নইলে শুধু পারতামের গল্প করে ভাবী আর শিশুটাকে বিরক্ত করতে হবে সারা জীবন।


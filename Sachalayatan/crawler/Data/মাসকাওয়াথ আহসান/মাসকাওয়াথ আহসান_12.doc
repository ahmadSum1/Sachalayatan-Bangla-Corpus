যুদ্ধাপরাধীদের বিচারে আমজনতার পক্ষের আইনজীবীরা প্রস্তুত তো?



যুদ্ধাপরাধীদের বিচার এখুনি, নইলে কোনদিন নয়, এই একদফা দাবীটি ২০১০ এর প্রধান দাবী। এর পক্ষে-বিপক্ষে আর বিতর্কের কোন অবকাশ নেই। এখন সময় আছে তিনবছ্রর।এই তিনবছরের মধ্যে তাদের শাস্তি নিশ্চিত করতে হবে। নইলে বাংলাদেশ আর কোনদিন মাথা তুলে দাঁড়াতে পারবে বলে মনে হয়না।
 
আমজনতা বনাম যুদ্ধাপরাধী মামলা আমজনতার পক্ষে আইনীলড়াইয়ের স্কোয়াডটির জন্য একটা বিরাট চ্যালেঞ্জ।তাদের দক্ষতার ওপর নির্ভর করছে বাংলাদেশের ভাগ্য।যতদূর জানি খুব ভালো একটা আইনজীবী টিম আছে। যুদ্ধাপরাধীদের পক্ষের আইনজীবীদের স্কোয়াডটি এখন লন্ডনে টোয়েন্টি টোয়েন্টি ম্যাচের প্রস্তুতি নিচ্ছে।তাদের নিবিড় প্রশিক্ষণে অনলাইন চর্চা রয়েছে। সেটা টের পাওয়া যায়। সম্প্রতি এদের একজন ব্লগে এসে আমার একটা এলোমেলো পোস্টের মন্তব্যে যে মেধার ছাপ রেখেছেন তাতে এই আশংকা নিশ্চিত হয়েছে, যুদ্ধাপরাধীদের বিচার যুদ্ধটা ২০১০এর আরেক মুক্তিযুদ্ধ হয়ে দাঁড়িয়েছে।এখানে ৭১র চেয়ে অনেক মেধাবী শত্রুর মোকাবেলা করতে হচ্ছে। আসিফ নজরুল বনাম হাসান মোরশেদ ও শুভাশীষ তর্কে দুই পক্ষের মেধার লড়াই প্রত্যক্ষ করা গেলো।
 
জামায়াতে ইসলামীর প্রত্যক্ষ সহযোগিতায় একটা আইনী থিঙ্কট্যাঙ্ক গ্রুপ তৈরী হয়েছে মুলত লন্ডন ক্লাবে।তারা আধুনিক পোশাক আশাক পরে , কিন্তু ভেতরে ভেতরে খুব রক্ষণশীল।এদের সঙ্গে লিবারেলদের দেখা সাক্ষাত হয় কিন্তু বন্ধু হওয়া কঠিন কারণ এরা দুই মেরুর মানুষ।
 
কারণ এদের সঙ্গে ইউনিভার্সিটিতে একবার দুবার দেখা হয়েছে। হাই হ্যালোতে একজন মানুষের কিছুই বোঝা যায়না। তবে এরা দক্ষতার সাথে বিএনপির হাওয়াদূর্গ সামলে দিয়েছে,যুদ্ধাপরাধীদের বিচারের পরেও এই রক্ষণশীল থিঙ্কট্যাংক গ্রুপ বিএনপির পক্ষে কাজ করবে সেটাও একটা বাস্তবতা। কারণ অন্তত দুটো দল থাকবেই, আওয়ামী লীগ বনাম বিএনপি।
 
যুদ্ধাপরাধীদের পক্ষের আইনজীবী দলটিকে মোকাবেলার জন্য আমজনতার পক্ষের আইনজীবীরা কতটা প্রস্তুত তা তারাই ভালো বলতে পারবেন। ৭১র মুক্তিযুদ্ধের সময় যারা দখলদার পশ্চিম পাকিস্তানী সামরিক জান্তার পক্ষে খুন-ধর্ষন-লুন্ঠন-সন্ত্রাসের মাধ্যমে মানবাধিকার লংঘন করেছে,তাদের মাস্টার মাইন্ডদের বিচারে ৭১সালে প্রকাশিত রাজাকার মুখপাত্র পত্র পত্রিকায় অপরাধীরা নিজেরাই তাদের অপরাধের প্রমাণ রেখে দিয়েছে।মুক্তিযুদ্ধকালীন রাজাকার মুখপাত্র পত্র-পত্রিকায় রাজাকারেরা তাদের গণহত্যার প্রমাণ রেখে দিয়েছেন। জামাতের (টপটেনের) যুদ্ধাপরাধীদের বিচারে শুধু পেপার কাটিং দিয়েই প্রমাণ করে দেয়া যায় তাদের যুদ্ধাপরাধ। কারণ অপরাধী যেখানে নিজেই তার মানবাধিকার লঙ্ঘনের রোজনামচাটা দিয়ে দিচ্ছে, তখন আপনাকে নিশ্চয়ই তা প্রমাণের জন্য এভারেস্টে উঠতে হবে বলে মনে হয়না।
 
তবে সরকারী দপ্তরের নথি প্রস্তুতের গতি ও আধুনিকতার ওপর আমার আস্থা নেই।হাসান মোরশেদের মতো যারা মেধাবী, সরকারি চাকরীতে তাদের গত বিএনপি-জামাত শাসনামলে রাজনীতির পরিভাষায় সাইজ করা হয়েছে। আসলে ডাউনসাইজ করা হয়েছে।কাজেই আমজনতার পক্ষের নথিপত্র ব্লগের মতো সুলিখিত হবে না আমি এটা চোখ বন্ধ করে বলে দিচ্ছি। কারণ এই নথি প্রস্তুতের অচলায়তনে আমি সাড়ে ছয় বছর কাটিয়েছি।পিএটিসি ট্রেনিং এ যেসব মেধাবী কর্মকর্তার দেখা পেয়েছি, তাদের অধিকাংশকেই সাইজ করা হয়েছে। সেক্যুলার কর্মকর্তাদের আওয়ামীলীগ ট্যাগিং করে নানারকম অপমানজনক পরিস্থিতিতে ফেলা হয়েছে। আমার সামনে এক চাকমা ব্যাচমেট এবং এক হিন্দু জুনিয়র কর্মকর্তাকে রক্ষণশীল বিএনপি থিংকট্যাংক কলতলীয় ভাষায় মালাউন বলে গালি দিয়েছে ২০০২ এর মে মাসে,সরকারি চাকরিতে আমার মেন্টররা যেহেতু মুক্তিযোদ্ধা এবং বাম ঘেষা লোকজন,বিএনপি থিংকট্যাংকরা আমার সামনে তাদের আওয়ামীলীগ ট্যাগিং করে শাস্তিমুলক পোস্টিং দিয়েছে।এরকম পরিবেশে এখন পর্যন্ত উদার মনের মেধাবি সরকারি কর্মকর্তাদের ঠিক কয়জন এই বিচার প্রক্রিয়ার জন্য নিজেদের হালনাগাদ রাখতে পেরেছেন জানিনা, বা সরকারি আইনজীবী নিয়োগে আওয়ামীলীগ কতোটুকু ট্যালেন্টহান্টিং করেছে বা কতোটুকু দলীয় নির্বোধ পুনর্বাসন করেছে, যুদ্ধাপরাধীদের বিচার তার এসিড টেস্ট।তবে এই টেস্টে আমজনতার মর্যাদা রাখতে গেলে আইনকর্মীদের অস্ট্রেলীয় ক্রিকেট টিমের মত টিমওয়ার্ক দরকার হবে। আবেগ-উত্তেজনার চেয়ে ঠান্ডামাথায় ডকুমেন্টেশন করা দরকার। কারণ শত্রু পক্ষের মাথা শীতল যুদ্ধের জন্য প্রস্তুত বলেই মনে হয়। যেসব লিবারেল আইনজীবী এই টিমের বাইরে আছেন তারা যদি ভলানটিয়ার করেন তাহলে সরকারী আইনজীবিরা ইমেইলে যোগাযোগ রেখে আইনী পরামর্শ,ডকুমেন্ট বিশ্লেষণে সাহায্য নিতে পারেন। 
 
যুদ্ধাপরাধীদের বিচার হবে তথ্যমুক্তিযুদ্ধের আদলে, আমার ধারণা। বলপ্রয়োগের চেয়ে বুদ্ধিপ্রয়োগ এখানে বেশী দরকার।বলপ্রয়োগ দরকার হলে সুপারী দিয়ে মার্সি কিলিং করাতে বাহাত্তর ঘন্টা সময় লাগে। বঙ্গবন্ধুহত্যার বিচার প্রক্রিয়ায় শেখ হাসিনা বলপ্রয়োগের সুপারী অপশন নাকচ করে দিয়েছিলেন।যুদ্ধাপরাধীদের বিচারে তিনি আন্তর্জাতিক মান বজায় রেখে আইনি পথে যেতে চেয়েছেন।এই আন্তর্জাতিক মান আবার অনেকটা গোলক রাজনীতির ছায়ানর্তকদের রংমহল।গরীব দেশগুলোর জন্য ইন্টেলেকচুয়াল ফাঁদ।বাভারিয়ার বাদেন বাদেনের অবকাশ প্রাসাদে বা সেন্ট পিটার্সবার্গের পাহাড় প্রাসাদে বসে রয়টার্সের মালিকপক্ষ আফঘানিস্তান,প্যালেস্টাইন,পাকিস্তান এবং বাংলাদেশের অপারেটিভদের রক্ষাকবচের ঘোষণাটি মানবাধিকারের মোড়কে চূড়ান্ত করে থাকে। তাই পশ্চিমা মানবাধিকার মোড়লদের বাংলাদেশের যুদ্ধাপরাধীদের বিচারে নাকগলাতে দেখে ঢাকার আইনমন্ত্রী প্রশ্ন রেখেছেন, একাত্তুরে তিরিশ লাখ গণহত্যা,ধর্ষণ,লুন্ঠনসঞ্জাত মানবাধিকার লংঘনের সময় মানবাধিকারের এই এলিট মোড়লেরা কোথায় ছিলেন।বলে রাখা দরকার, এই রয়টার্স মালিকপক্ষ চার্চিল এবং হিটলার দুজনকেই যুদ্ধের হাতখরচা দিয়েছিলেন।
 
তাই যুদ্ধাপরাধীদের আইনজীবীদের মধ্যে যুদ্ধবাজ সিন্ডিকেটের ইঙ্গ-মার্কিন আইনজীবী রয়েছে, আশা করছি সেটা লন্ডনের ব্লগাররা খোঁজ নিয়ে আরো নিশ্চিত হতে পারেন।তবে যে কোন ম্যাচের আগে একটা গাট ফিলিং সমর্থকদের থাকে, যেমন ছিল স্পেনের সমর্থকদের মধ্যে। যুদ্ধাপরাধীদের বিচার ও শাস্তি হবে এটা সমর্থকরা নিশ্চিত।আদালত কক্ষে আমজনতার আইনজীবীরা যদি স্পেনের মতো বল পজেশনে রেখে জিততে পারেন তাহলে তারা তাদের অমরতার আয়োজন করবেন। কারণ আমজনতার চোখে তারা ২০১০এর মুক্তিযোদ্ধা।  
 
 


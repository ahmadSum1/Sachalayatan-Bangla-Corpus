ভোট ফর বাংলাদেশঃ 'পরিবর্তন আমাদের অত্যাবশ্যক'



একটা সময় ছিলো যখন দেশের ছাত্র রাজনীতিতে অপেক্ষাকৃত উজ্জ্বল ছাত্ররা যোগ দিতো। ছাত্র রাজনীতির সেই সময়টা ছিলো গৌরবময়। সেই গৌরবময় রাজনীতির ঐতিহ্য এখন ইতিহাস।
আমাদের দেশের (মূল ধারার) রাজনীতিতে পঁচন ধরেছে সেই বহুবছর আগেই। এরই ফলশ্রুতিতে দেশের সেরা সন্ত্রাসীকেই বরং 'রাষ্ট্রযন্ত্রের ডমেস্টিক চীফ' হিসেবে পেয়েছি আমরা।
বর্তমান বৃহৎ রাজনৈতিক দলগুলো নিজেদের স্বার্থে কেউ সাথী হয়েছে আমাদের মহান মুক্তিযুদ্ধের দালাল ঘৃণ্য রাজাকার জামাতের, আর কেউ সঙ্গী করেছে ডা. মিলন হত্যাকারী স্বৈরাচারকে। উদ্দেশ্য সেই একই, বিগত আঠারো বছরের ইতিহাসের পুনরাবৃত্তি। ক্ষমতার মোহ, নিজের ব্যাংক এ্যাকাউন্টের পুষ্টতা বাড়ানো, দেশের খেটে খাওয়া মানুষের সঙ্গে আবারো প্রতারণা। 
শুধুই আরেকজন তথাকথিত রাজনীতিকের এখন বোধকরি আমাদের দেশে দরকার নেই। আমরা বহু দেখেছি বিগত বছরে। আমাদের এখন দরকার তাঁদের-
* যাঁরা এগিয়ে আসবে কণ্ঠহীনের কণ্ঠে শব্দ নিয়ে,
* যাঁরা তরুণ প্রজন্মকে সাথে নিয়ে আগামীর বাংলাদেশ গড়বেন ক্ষমতার মোহকে ঝেড়ে ফেলে,
* যাঁরা বাংলাদেশের মানুষের-মানচিত্র গঠনে সচেষ্ট হবেন,
* যাঁরা ক্ষয়ে যাওয়া রাজনীতির ছোবলে আক্রান্ত দেশপ্রেমিক তরুণদের দেশপ্রেমে উদ্বুদ্ধ করবেন-
 আমরা একই রাজনীতির ঘেরাটোপে বন্দী থাকতে চাইনা। পরিবর্তন আমাদের অত্যাবশ্যক। এই পরিবর্তনের জন্যই আমাদের দরকার এখন তাঁদের। এবার ২০০৮ এর সংসদ নির্বাচনে, নয়তো আর কখনোই নয়! 
আমাদের "চেইঞ্জ" আনার এই সুযোগ। মার্কা নয়, ভোট দিন মার্কার পেছনের মানুষটাকে। আর দলমত নির্বিশেষে ঘৃণাভরে বর্জন করুন রাজাকার ও তাদের দোসরদের। 
রাজশাহী-৬ (বাঘা-চারঘাট) এলাকা থেকে আমি নির্বাচন করছি আমাদের বহুল আকাঙ্ক্ষিত ও প্রত্যাশিত "চেইঞ্জ" নিয়ে আসতে। কারণ- পরিবর্তন আমাদের অত্যাবশ্যক; হয় এখন নয় কখনোই নয়!"


মিডিয়ার ম্যাকিয়াভেলি বনাম ব্লগের সক্রেটিস 



গত কয়েকদিন ধরে ব্লগের পাতায় চোখ রেখে ভবিষ্যতের মিডিয়া কেমন হবে তা খানিকটা বুঝতে চেষ্টা করলাম।পাশাপাশি সনাতন মিডিয়ার দিকেও চোখ রাখতে গিয়ে মনে হচ্ছে সনাতন মিডিয়া ব্লগের শক্তিটাকে আর ফেলে দিতে পারছে না।অভ্র বনাম বিজয় বিতর্কে সনাতন মিডিয়ার বার্তা সম্পাদকদের ব্লগের পাতায় চোখ রাখতে হয়েছে।মুসা বনাম সজল বিতর্কের কথা উদ্ধৃত হয়েছে সনাতন মিডিয়ায়। 
একবিংশে নোবেল পুরস্কার যেখানে বিতর্কের উর্ধে নয় সেখানে তরুণ প্রজন্ম বিনা সংশয়ে আর কোন অর্জন নিয়ে আইসিসি ট্রফি বা নোবেল আনন্দে মাতবেনা।চুন খেয়ে এতবার মুখ পুড়েছে, এখন দই দেখলে ইচ্ছাও জাগে আবার ভয় হয়।কাজেই সনাতন মিডিয়া রেডিও বাংলাদেশ বা বাংলাদেশ টেলিভিশনের মত (ব্র্যান্ডিং ছাড়া আর কোন তফাত নেই সুসংবাদ প্রচারের ক্ষেত্রে) স্টেরিও টাইপের দিকে গেলেও ব্লগ খবরটাকে পাকা জহুরীর মত কষ্টিপাথরে যাচাই করে নেবে।অভ্রের প্রতি বিজয়ের অথবা মুসার প্রতি সজল মুন্তাসিরের ব্যক্তিগত ঈর্ষা ব্লগের দেখার বিষয় নয়।ব্লগ সত্যের অনুসন্ধান করে, আসল সত্যিটা জানতে চায়। তারপর সত্য নিয়ে গর্বিত হতে চায়।
সুনামির পর সিএনএন বিবিসি যখন সব ভালো ফুটেজ পেল পর্যটক অসাংবাদিকদের কাছ থেকে, তখনি তারা বুঝতে পারে মিডিয়ার ভবিষ্যত।আর ইউটিউবের হিটস দেখে বড় বড় টিভি স্টেশনের সম্পাদকেরা অপেক্ষাকৃত নিরাপদ চাকরি খুঁজছেন।
আমি নিশ্চিত ঢাকার সাহিত্য সম্পাদকেরা একুশে বইমেলার সময় ব্লগারদের বই প্রকাশনার শক্তি দেখে এক একজন হিরক রাজার মত আতংকগ্রস্ত হয়েছেন।বিউটি বোর্ডিং কিংবা রেক্সের আড্ডাটা এভাবে শহিদ কাদরি বা আবুল হাসানের প্রেতাত্মা হয়ে ফিরে আসে কিভাবে।হাসান হাফিজুর রহমান বা সিকান্দার আবু জাফরদের সম্পাদকীয় যুগের অবসান হলে আবুল হাসানের কাছে পরাজিত নির্মাণ কবিদল তাদের বামন সাম্রাজ্য গড়তে অনাগত কবিতার ভ্রূণ হত্যা করে, কবিতার যুগ নির্ধারণের ঠিকাদারি নেয়।ডক্টর ফস্টাসের মত নার্সিসিজম তাড়িত হয়ে ঘোষণা করে কবিতার মৃত্যু হয়েছে।
সেই কবিতার আত্মা ব্লগ তোলপাড় করছে, ওয়ালিউল্লার গদ্য, মুজতবার রসবোধ, ঠোঁট কাটা মন্তব্য,একেবারেই ভবিষ্যতগামী লেখার উদ্ভাস অতর্কে গুঁড়িয়ে দিয়েছে সাহিত্যের সমুদয় মনোপলি।
মিডিয়া তার পারফরমার আর দর্শকের মাঝে যে রবিনসন ক্রুসো-ফ্রাইডে সম্পর্ক দেখতে চেয়েছিল অনলাইন মিডিয়া এসে তা হাস্যকর প্রমাণ করল, একজন অখ্যাত মাঝবয়েসি মহিলা মঞ্চে এলে সনাতন মিডিয়া জবুথবু মহিলাকে নিয়ে ঠাট্টা শুরু করতেই সে গান শুরু করে। সেই অনুপম অপেরার সুর ইউটিউব হয়ে অযুত হিটস পেলে সেলিব্রেটির ডেফিনিশন বদলে যায়।রুপার্ট মারডাক সাহেবরা টের পাচ্ছেন,সম্ভবত মিডিয়ার রেডকার্পেট রাজতন্ত্রের অবসান ঘটতে চলেছে।
ভূমিসংলগ্ন গণতন্ত্রের প্রত্যাশা হয়ত আরও কিছুদিন অধরা থাকবে, কিন্তু নেটিজেনদের জন্য সভ্যতার এই আন্তর্জাল বাস্তবতা একটা নান্দনিক সরাইখানার মত, পশ্চিমা গেম থিউরি বনাম পুবের জঙ্গিবাদ,মিডিয়া বাস্তবতা বনাম সত্য বাস্তবতা, বর্ণ অথবা ধর্মবাদের বোঝা কাঁধে  সভ্যতার পেছন দিকে হাঁটার যে প্রবণতা, সেখান থেকে প্যারোলে মাঝে মধ্যে সেই সরাইখানায় ঢুকে অক্সিজেন নিয়ে আসা, ম্যাকিয়াভেলির ইড ইগো সুপার ইগোর রাজপ্রাসাদ থেকে পালিয়ে সক্রেটিসকে খুঁজে বেড়ানোর ফাঁকে ফাঁকে।  


আমজনতা পেঁপেঁ কিনবে না বাংগী কিনবে 



সবাইকে ঈদের দিনে পাঠক হিসেবে পাওয়া যাবে না। ফলে এই অফলাইন সামাজিকতার দিনে অনলাইনে যিনি লগ ইন করবেন,বুঝতে হবে তার জগতটা বদলে গেছে,অন্তত জানালা।ফলে তাদের সঙ্গে ভার্চুয়াল রকে বসে ঈদের আড্ডা হতেই পারে।
 
আজ আমজনতার বিরুদ্ধে কিছু কথা বলা দরকার,কারণ আজ আমজনতা ব্যস্ত। ভার্চুয়াল নির্বাণ পাওয়া কয়েকজন আমভার্চুর সঙ্গে সাহস করে আমজনতার ব্লান্ডার নিয়ে কথা বলা দরকার।
 
৯৬ থেকে ০১ আওয়ামীলীগের পাঁচবছরের উন্নয়ন-অনুন্নয়নের ডিএফপির গোটা পনেরো রুটিন সরকারের ঢোল বাজানো প্রকাশনার সম্পাদনার কাজে যুক্ত ছিলাম মাস তিনেক। তখন তথ্য ক্যাডারের সেবক হিসেবে আমাকে ডিএফপিতে সংযুক্তি দেয়া হয়েছিল।
 
 ওই কাজে কোন তেল না দিয়ে কাজটা ক্রিটিক্যালি করে দেখেছিলাম জয়নাল-হাজারি,শামীম ওসমানদের সুনাম ছাড়া কৃষি-শিক্ষা-গ্রাম উন্নয়ন-অবকাঠামো উন্নয়ন এসব ক্ষেত্রে সরকার যন্ত্রের শ্লথ গতি এড়িয়ে মোটামুটি একটা চেষ্টার ছাপ ওতে আছে।আমি বলবো চলে।ডিএফপিতে এর কপি আছে,কেউ সময় পেলে গিয়ে খোঁজ করতে পারেন। ডিএফপির পরিবেশ বেশ বন্ধুভাবাপন্ন।
 
তাহলে ২০০১ এ আওয়ামীলীগের ভরাডুবি কেন হলো।কী বাজটা মাথায় ভেঙ্গে পড়েছিল যে আমরা গিয়ে জামাত বলয়ে ভোট দিয়ে এলাম।ঠিক কী আশা আমাদের মনে ছিল?
আমার কাছে ঐ নির্বাচনের আগে গ্রাম পর্যায়ে গিয়ে মনে হয়েছে,ভোট ব্যাপারটাতে আমজনতার সিরিয়াসনেসের অভাব আছে।
 
আওয়ামী লীগ দেখলাম,এইবার একটু অন্যদের দিয়ে দেখি।
এইটাকে নানা আঞ্চলিক ভাষার অনুবাদে শুনতে হয়ে ছিল।
সরজমিন পর্যবেক্ষণ শেষে ফেরার সময় কানের কাছে বাজছিল এতোদিন হুইল সাবানে কাপড় কাচ্ছিলাম এখন আলমের পচা সাবানে কেচে দেখি। অথচ এর ওপরে দেশ-গণতন্ত্রের ভরসা।
 
৯৬-০১ সরকারের পারফরমেন্স যাচাই নথিতে একটি বাড়ি একটি খামারের মতো খুব মাইক্রোলেভেলের ম্যাসিভ প্রজেক্ট ছিল। যেগুলো আর বছর চারেকে দারিদ্র্য নিরসনে ভালোই কাজে আসতো। বিশেষ করে মতিয়া চৌধুরী তখন খাদ্য নিরাপত্তা গ্যারান্টিড করেছিলেন। তার মন্ত্রণালয়ের কাগজ পত্র খুব বাগাড়ম্বরে না গিয়ে কিছু পরিসংখ্যান তুলে দেয়া। কারণ যেখানে এরকম খাদ্য মজুদ আছে যে কোন মানুষের অনাহারে মরার কারণ নেই,সেখানে আর বক্তৃতা দেবার দরকার কী।
 
চ্যানেল আইয়ের জন্য মুক্তিযুদ্ধে বিধবাদের গ্রাম ডকুমেন্টারী সুটিং এ গিয়ে আমি এবং কবি হুমায়ুন রেজা মতিয়া আপার গ্রামের মানুষের একটু মাতবর গোছের লোকের উনার বিরুদ্ধে অভিযোগ শুনে প্রথমে মিনিট দশেক হেসেছি,তারপর মনখারাপ নিয়ে ঢাকা ফিরেছি। মতিয়া আপার বিরুদ্ধে একমাত্র অভিযোগ উনি কড়া,কোন তদবিরের ধার ধারেন না। এই যদি এখন পর্যন্ত আমজনতার বুঝ হয় তাহলে বাংলাদেশের রাজনীতি কিম্ভুতকিমাকার আরব্যরজনীর গল্পের মতো হয়ে যেতে বাধ্য।
 
২০০৮এর নির্বাচনে সাংসদ প্রার্থী হিসেবে অংশ নিতে গিয়ে শুনি একি কথা।
 
গতবার ধানের শীষ দিছিলাম এবির নৌকাত দি দেকি।
 
মানে আমরা কিছু আমজনতা যেসব রাজনীতি অর্থনীতি বিজ্ঞান দর্শন এফোঁড় করছি প্রতিমুহুর্তে ভাবছি কিভাবে দেশটা একদিন ইউরোপের দেশ গুলোর মতো একটু নির্ঝঞ্ঝাট হবে, ওই সময় কিছু আমজনতা কিন্তু সি স খেলছে ,যেন বাজারে এসে পেঁপেঁ কিনবে না বাংগী কিনবে ,গতকাল বাংগী খেয়েছি,আজ পেপে।গণতন্ত্রের জন্য যে সচেতনতা দরকার আমজনতার তা আছে। শিক্ষাতো শুধু স্কুল থেকে হয়না,প্রতিদিনের যাপিত জীবন থেকেও মানুষ শিখে। কিন্তু আমার কাছে অবাক লেগেছে যে আমজনতা এইটাকে একটা বানর খেলা ভেবে বসল কীনা। আমজনতা কিছুই পায়নি দেশ থেকে তাতো নয়,যা সে পায়নি,তা সে নিজের কারণেই পায়নি।এইরকম নির্বাচন নিয়ে সি স খেললে বাংলাদেশ যে বানরের তৈলাক্ত বাঁশে ওঠার অংকভূমি হবে বলাই বাহুল্য।আমি কিন্তু দশজনে দুজনার কথা বললাম যারা এরকম সি স খেলছেন।
দশজনে একজন আছে সারাজীবন বাঙ্গী খাবে। আর একজন একগুয়ে পেপে ভক্ত। সেখানে দলের প্রতি অন্ধ আনুগত্য,কট্টর কমুনিস্ট বা জঙ্গীর চেয়ে একটু কোমল কিন্তু ঋজু।
দশজনে দুজন নির্বাচনী ব্যবসায় কিছু টাকা পয়সা উপার্জনের চেষ্টা করেন,এদের মধ্যেই থাকে সেই ঘোড়েল লোকগুলো যারা ভোট ব্যংকের সুপার ভাইজার। মানে রুস্তমপুরের বাজার সংলগ্ন বিশটি পরিবারের ভোট কেনা-বেচায় সুত্রধারের কাজটি করবে।এই বিশঘরে পেপে গেলে বলবে বাঙ্গীকে ঈমান দিয়েছি ভাই। পেপে বোঝে এইখানে বোঝাপড়া হয়ে গেছে।
কিন্তু বাকী যে চারজন,সেইখানেই মিরাক্যল। এই চারজনের বয়স চল্লিশের নীচে ১৮ থেকে ৩০ বললে আরো কনফিডেন্ট। এরা মুক্তিযুদ্ধের চেতনায় আস্থা রাখে। এই চারজনের অন্তত তিন জনের বঙ্গবন্ধুর প্রতি শ্রদ্ধা আর একজনের বিনয়ী নিরবতা দেখেছি। যেটা গোটা তিনেক আড্ডায় মেরামতযোগ্য। এই চারজনের দেশপ্রেমে কোন ফাঁকি দেখিনি।সাদাকালো ফুটেজে বা ছবিতে দেখা মুক্তিযোদ্ধাদের মত মুখ। পরনে অবশ্য টিশার্ট,ট্রাউজার(লুঙ্গির চেয়ে দাম কম )মোবাইল ফোন,হেয়ার স্টাইলে কিছু একটা,খুব অনায়াসে কথা বলে,ইউরোপের ১৮ থেকে তিরিশের সঙ্গে এদের অভাবনীয় মিল পেলাম আচরণে,নন ভারবাল কিউজে।আমি এই চারজনের পেছনেই বেশী সময় দিয়েছি।আসলে কনফার্ম হতে চেষ্টা করেছি শিবিরের বা জামাতের সঙ্গে কেউ আছে কিনা। আশার কথা এই চারে তারা নেই। থাকলে তাদের আগের যে বয়েসী ভোটব্যবসায়ী ক্যাটেগরী করা হয়েছে সেইখানে জামাত শিবির রাখলেও ভোটারের হিসেবে কোন গড়বড় হবেনা।
 
নির্বাচনের নিয়তি নির্ধারণ ২০০৮এ এই চারজনি করেছে।এখন এই চারজনকে যদি কর্মসংস্থানের সুযোগ করে দেয়া যায়,তাহলে এরা সেই মালয়াশিয়া বা জাপানের উন্নয়ন যাত্রার তরুণদের মতোই আগ্রহী মনে হয়েছে।আর কর্মসংস্থান না বাড়িয়ে তেলে মাথায় তেল দিয়ে সময় নষ্ট করলে,এই চারজনের দুজন যে উপায়হীন হয়ে সি স হয়ে যাবে না বা আরো খারাপের দিকে যাবে না বলা মুশকিল।
গ্রামে ভোট বেচাকেনা হয়,পদ্মানদীর মাঝির সেই হুসেন আলীর সর্ণগ্রামের মতো গুয়ানতানামো আছে,যেখানে ভোটের ক্ষেত্রে দাস প্রথা।জঙ্গী প্রবণতা খুবি ঝুঁকিপূর্ণ।খুব চালাক প্রকৃতির লোক এরা।আমজনতাকে বোকা বানানোর সব কৌশল জঙ্গীরা জানে। চরমপন্থী আছে,কিন্তু এ এলাকার মানুষ সচ্ছল হোলেও মিলিওনিয়ার নয়।ফলে কার কাছে চাঁদা নেবে/
 
আর এই এলাকার বৈশিষ্ট্য হল ঐসব নেতা,পাণ্ডা,পুলিশ,ডিসি,এমপি,মন্ত্রী দেখে কেউ ভয় পায়না।শুধু হাসে। বেশ কিছু প্রশ্নোত্তরে বুঝলাম,এরা পলিটিকস নিয়ে বলিঊডের ছবি গুলো দেখে।ভারতীয় সীমান্তবর্তী বলে হিন্দী সংস্কৃতির বাজার আছে।ঢাকা ভাইবেরাদাররা থ্রী ইডিয়েটস মান ও মননের কমার্শিয়াল ছবি বানাতে না পারলে,বাঘা চারঘাটের বাচ্চাদের চোখে আবেগের ঠুলি দিয়ে বলিউড দেখা থামানো মুশকিল। আড্ডার সময় কার নাটক দেখতে বলবো,সেলিম আল দীন নেই কিন্তু দেবাশিস কাঁকনদের বয়েসী কয়েকজনের নাটক দেখতে বললাম।ঢাকায়ো পয়ত্রিশের নীচের মেকার বলিউড-হলিউড লেভেলে যাবার কিছু ঈশারাও চোখে পড়েছে। 
 
নির্বাচনী পর্যটনে বাঘা-চারঘাটের গ্রাম গুলোতে কুয়াশায় ডুবে থাকা পথে ঘুরতে ঘুরতে বাংলাদেশকে খুব কাছ থেকে দেখার সুযোগ পাওয়া গেছে।খুব কাছ থেকে মিশে আমার মনে হয়েছে বাংলাদেশের গ্রামের মানুষ অনেক স্মার্ট অনেক স্ট্রেইট।যত নৈরাশ্য,কাদাছোড়াছুড়ি,মানসিক বৈকল্য,হীন্মন্যতা শিক্ষিত লোকজনের মধ্যে। শিক্ষাব্যবস্থার গলদ আজকাল খুব স্পষ্ট আমাদের আচরণে।
 
বাঘা চারঘাটে বড়াল আর পদ্মা নদীতে রিভার টুরিজমের ব্যবস্থা করলে,এই জায়গাটা প্রচুর রেভিনিউ নিয়ে আসবে।ঐ চার তিরিশের দেশ প্রেমিক তরুণদের ঘরের কাছে কাজ জুটবে। উপজেলা স্কুল গুলোতে কম্পিউটার আছে,শিক্ষক আছেন,তারা খুব উদ্যোগী তিরিশের। কম্পিউটার ট্রেনিংসেন্টার আছে,রাজশাহী থেকে একঘন্টারো কম সময় লাগে। এইখানে আইটিভিলেজ করা গেলে তথ্যশ্রমিক পেতে সমস্যা নেই,এই এলাকার তরুণেরা প্রস্তুত।
 
কিন্তু উদ্যোগ নেবে কে।এতো সুখী এলাকা,মোটামুটি খেয়ে পরে বেঁচে থাকার অবস্থার সবার আছে।টেনিসনের লোটাস ইটার কবিতায় লোটাস গাছের নীচে বসে থাকা সুখী মানুষ বলবো না টাইমলেস ল্যান্ড বলবো বুঝতে পারিনা। তবে এলাকাটা রূপকথার মতোই সুন্দর।গরীবী বেশ কম।মানুষ সামাজিক,সাহায্য প্রবণ।
 
যে কারণে কারো মধ্যে কোন বাড়তি উদ্যোগ নেই।
 
এলাকার সাংসদ খুব ভালো লোক।ঊদ্যোক্তা ব্যবসায়ী। আমজনতার আশা ছিল,সে রিভার ট্যুরিজমটা অন্তত করবে। কিন্তু উনি চলে গেলেন বাঘার পদ্মানদীতে ঝাপ দিয়ে মুঘল প্রত্ন-দালান উদ্ধার করতে। বিদ্যাসাগরো পানিতে ঝাঁপ দিয়েছিলেন।এই বেচারার দোষ কী। কিন্তু বিদ্যাসাগর টিভি মিডিয়ায় কাভারেজ পাননি। এই বেচারা পেয়েছেন। তবে আমার ধারণা নদী পর্যটন চালু করতে পারলে উনার টিভি কাভারেজের জন্য পানিতে ঝাঁপ দেবার প্রয়োজন হবে না। ঈদের শুভেচ্ছা।
 
  ছবি কৃতজ্ঞতা, আহমদ শরীফ


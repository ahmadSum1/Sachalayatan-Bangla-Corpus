 আমরা কোথায় কার কাছে যাবো!



০৮ সালের শীতকালীন নির্বাচনী উতসবের এভারেস্ট বিজয়ের পর মহাজোট নেত্রী শেখ হাসিনা এত পরিমিত এবং পরিণত রাজনীতিকের মত কথাবার্তা বলছিলেন যে আমরা প্রায় ভাবতে শুরু করেছিলাম উনি আসলেই পরিবর্তনে আগ্রহী।
পরিবর্তন মানে একটু সভ্য রাজনৈতিক সংস্কৃতি, যা জনগণকে তাদের প্রতিদিনের জীবনে অযথা হয়রানি করবে না।আব্দুল মাল মুহিত, নুরুল ইসলাম নাহিদ, মতিয়া চৌধুরীকে দেখে আশা জাগছিলো, হাসিনার সঙ্গে কিছু সৎ মানুষ আছেন যারা রাজনীতিকে জনসেবা ভাবেন ব্যবসা ভাবেন না।
সারা দেশে আওয়ামী লীগের টেন্ডার সন্ত্রাসী আর ছাত্রলীগের শিক্ষাবিনাশী কাজ দেখে ভেবেছি, আশরাফুল ওবায়দুল কাদের এদের ধীরে ধীরে সামলাবেন।অন্তত হাওয়া ভবনের মত কোন প্রশ্রয়দাতাতো নেই।সে সব অতি আশাবাদ ছিল, হয়তবা।
অনাবাসী যারা, যারা বাংলাদেশের দরিদ্র অর্থনীতিতে ভাগ না বসিয়ে রেমিট্যান্স পাঠায়, তাদের কাছে আওয়ামী লীগ মুক্তিযুদ্ধের দল, এরা ক্ষমতায় থাকলে দেশটাকে অসাম্প্রদায়িক বলে বিদেশী বন্ধুদের কাছে একটু বড় গলা করা যায়।ফেসবুক বন্ধের খবর বিদেশী মিডিয়ায় আসার পর তাদের সংগে যাতে দেখা না হয়, যাতে কোন অপ্রিয় সত্য মুষড়ে না দেয়, এরকম একটা টম এন্ড জেরী চলছে তাদের। আরিফ কিংবা রডিনের কথা জানতে চাইলে বলতে হয় আমাদের সরকার কিংবা তদীয় পুলিশ খানিকটা মাইকেল জ্যাকসন, চাইল্ড মলেস্টিং এর বিকারগ্রস্ত।
বঙ্গবন্ধুর খুনীদের ফাঁসি আর যুদ্ধাপরাধীদের বিচার প্রক্রিয়া শুরুতে তরুণরা উজ্জীবিত হয়েছে, এইবার হয়ত আমরা সভ্যতায় পদার্পণ করবো।বাঙালী আশাবাদী বলেই তারা শ্যামলীর বস্তিবাসী রমিজার স্বামীর মত নির্লোভ,  বঙ্গবন্ধুর ভক্ত হতদরিদ্র হাসমত আলী এতিম শেখ হাসিনার জন্য এক টুকরো জমি কিনেছিলেন।যারা রাজনৈতিক বিবেচনায় ঢাকা শহরের জমিজমা দখল করে তাপানুকূল জীবনের দম্ভে সবসময় গম্ভীর হয়ে থাকেন, তাদের জন্য কালের কন্ঠের রমিজা উপাখ্যান একটি জুতোর বাড়ি, যদিও গন্ডারের ঘুম ভাঙাতে এই জুতো প্রায় অকার্যকর।
যুদ্ধাপরাধীদের বিচার প্রক্রিয়ায় বিতর্কিত লোকজন ঢুকে পড়ায় এই বিচারে সরকারের আন্তরিকতার ঘাটতি চোখে পড়েছে।এটা দক্ষতার অভাবে বা ব্যক্তি বিশেষের অসততার কারণে ঘটলেও তরুণদের জন্য তা আশা ভঙ্গের বেদনা নিয়ে এসেছে এরই মাঝে।
আওয়ামী লীগ নির্বাচনী প্রচারণায় একটি পোস্টারে সহনীয় বাজার দরের অঙ্গীকার করেছিল।বিদ্যুত,পানি,গ্যাস সংকট মোকাবেলায় এখন আলাদীনের চেরাগের অপেক্ষায়।বিচার বহির্ভূত হত্যাকাণ্ড চলছেই।
নুরুল ইসলাম নাহিদ শিক্ষানীতি দিয়েছেন, মাল মুহিত অর্থনীতির মেরামতের কাজ করছেন, মতিয়া চৌধুরী কৃষিতে বাম্পার ফলন দিয়েছেন, আর বাকিরা কি করে সময় কাটাচ্ছেন, নানান টিভি চ্যানেলে উস্কানিমূলক কথাবার্তা বলে। যেন বাজে কথা বলার জন্য আমরা ওদের বেতন দিই।
খালেদা জিয়া যেহেতু জানেন, বিএনপির আর নিজে থেকে উঠে দাঁড়ানোর শক্তি নেই তাই ব্যাপারটা আওয়ামী লীগের ওপর ছেড়ে দিয়েছেন।হরতাল করলে ভোট কমবে, কিন্তু তার দলেওতো উস্কানি দাতা আছেন যারা কুবুদ্ধি দিতে ওস্তাদ।কথা বলার মুখ ম্যাডামের নেই, কারণ আওয়ামী শাসনামলে বেগুনবাড়ীর বে আইনী দালান ধসে শ্রমজীবীমানুষের মৃত্যু হলেও তিনি জানেন এসব বিএনপি আওয়ামী যৌথ দুর্নীতি পৃষ্ঠপোষকতার ফলাফল।অসহায় মানুষ জীবন দিয়ে সে সত্যের উদঘাটন করে চলেছে।
বিএনপির বিরুদ্ধে প্রতিশোধমূলক কাজ আওয়ামী লীগের অনেক মন্ত্রীর কাছে তার মন্ত্রণালয়ের কাজের চেয়ে বেশী জরুরী; তাই চ্যানেল ওয়ান এবং আমার দেশ বন্ধ করে নিজেদের স্যাডিজম বশত আজ খলনায়ককে সাংবাদিকতার নায়ক বানিয়ে ফেললেন, এগুলো রেসলিং এর মত সেট গেম যেন, আমজনতার আর খেয়ে দেয়ে কাজ নেই এই বর্বর কুস্তি দেখে হাততালি দেবে!
দেশ চালানোর যোগ্যতা আওয়ামী লীগ বা বিএনপি কারো যে নেই সেটা গত বিশ বছরে প্রমাণিত। বামদল বা জাতীয় পার্টি বা অন্য দল উপদল গুলো ক্ষমতা বৃক্ষে পরগাছার মত। ধর্মব্যবসায়ী দলগুলোকে তরুণ প্রজন্ম একবিংশে আর দেখতে চায় না।জলপাই শাসনকে যে কোন আধুনিক মানুষ ঘৃণা করে।
তাহলে আমরা কোথায় কার কাছে যাবো!অনেকবার ভেবেছি, কী এসে যায় এসবে আর, তার চেয়ে ঢাকার নব্য এলিটদের মত নির্লিপ্ত হয়ে যাই।ট্রাফিক জ্যামে টিন্টেড গ্লাসের বাইরে বুভুক্ষু মানুষের দিকে না তাকিয়ে সেল ফোনে শূয়োরের মত ঘ্যোঁত ঘ্যোত করতে করতে এগিয়ে যাই,কিন্তু বিজয় সরণিতে ঠিক আমার ছেলের বয়েসী এক শিশুকে বৃষ্টিতে ভিজে পপকর্ণ বিক্রী করতে দেখে নিজের ছেলে নিয়ে আর আদিখ্যেতা করতে রুচিতে বাধে।
আমরা তো আর রাজবংশে জন্মাইনি বা ক্যানিবাল নই যে নিজের দেশের অনাহারী শিশুদের ট্রাফিক জ্যামে ঘাস ফুলের মত মাড়িয়ে গিয়ে সেনানিবাস বা গণভবনে বসে চিকেন ব্রোস্ট খাবো।


প্রসঙ্গঃ সোহেল তাজ এবং তাজউদ্দীন



 দিন বদলের মন্ত্রীসভা থেকে সোহেল তাজের প্রস্থান, দিন যে বদলায়নি বা বদলাবে না তার একটা অশনি সংকেত বলে মনে হলো। মুক্তিযুদ্ধের অন্যতম অগ্রনায়ক তাজউদ্দীনের মুক্তিযুদ্ধ পরবর্তীকালীন মতা কাঠামো থেকে সরে যাওয়ার ঘটনার পুনরাবৃত্তি এত দ্রুত কেউই আশংকা করেছিল বলে মনে হয় না।
 তাজউদ্দীনের সরে যাওয়ার নৈপথ্যের ঘটনা অনেকেই জানেন। সে নিয়ে আলোচনার চেয়ে তাজ উদ্দীনের সরে যাওয়ার  ফলাফল অনেক বেশি গুরুত্বপূর্ণ। তাজ উদ্দীনের মত মেধাবী দেশপ্রেমিক দূরদৃষ্টি সম্পন্ন নেতাকে বঙ্গবন্ধুর কাছ থেকে দূরে সরিয়ে দেয়ার ষড়যন্ত্র যারা করেছিল তাদের ব্যক্তিগত স্বার্থসিদ্ধি যে পুরোপুরি হয়েছিল তা প্রমাণিত। রাজনৈতিক দুবৃত্তায়নের বাংলাদেশে স্টাইল তৈরীর তৎকালীন অশুভধারাটিই এখন শাখা প্রশাখা ছড়িয়ে এক অনড় বিষবৃক্ষ। তাজউদ্দীনকে বঙ্গবন্ধুর ভালবাসার উঠোন থেকে সরিয়ে নিয়ে বঙ্গবুন্ধুকে যারা ঘিরে রেখেছিল তারাই বাংলাদেশের ভবিষ্যতযাত্রাকে পিছিয়ে দিয়েছিল এবং তার অশনি ফল ভোগ করছে জনমানুষ আজ পর্যন্ত।
বঙ্গবন্ধুর ক্যারিশম্যাটিক নেতৃত্বের পাশে তার রানিং মেট তাজউদ্দীনের প্রশাসনিক কুশলতা বাংলাদেশকে মালয়েশিয়ার সাফল্য কিংবা কিউবার আত্মনির্ভর উন্নয়ন কৌশলের পথে নিয়ে যেত সেটা পাটীগনিতের হিসাব। এটাকে হাইপোথিসিস ভাবার কোন সুযোগ নেই। কারণ বঙ্গবন্ধুর নির্দেশে ও পরিকল্পনা বাস্তবায়নের কুশলতা তাজউদ্দীন মুক্তিযুদ্ধের সময় পুরোপুরি প্রমাণে সক্ষম হয়েছিলেন এটা বিতর্কের অতীত।
তাজউদ্দীনের অপরাধ ছিল তিনি শিক্ষিত, সৎ, দেশপ্রেমিক এবং দূরদৃষ্টিসম্পন্ন ছিলেন। তিনি রাজনীতির ঝাঁকের কইদের সঙ্গে বসে হালুয়া রুটির রুচিহীন জলসায় শামিল হতে পারতেন না।  রুচিহীন তল্পিবাহক, মোসাহেব কিংবা পরগাছা গোত্রের রাজনীতি ব্যবসায়ীরা ভিলেজ পলিটিক্সের কানভারী করা কিংবা কানপড়া দেয়া বংশগতিলব্ধ দক্ষতায় শিকার করেছিল সুরাজনীতির শিক্ষক তাজউদ্দীনকে।
বঙ্গবন্ধু এবং তাজউদ্দীনের মাঝে দাঁড়িয়ে থাকা কতিপয় অসাধু রাজনীতিকের দেয়ালই হয়ে দাঁড়ালো বাংলাদেশের নিয়তি। আজো ঐ অশুভ মানুষদের বিছিন্ন করে রাখার ভিলেজ পলিটিক্সের প্রতীক হয়ে। ঐ দেয়ালটি যতদিন থাকবে বাংলাদেশ ততদিনই নিজভূমে পরবাসী হয়ে থাকবে। ইতিহাস আমাদের তেমনটাই বলছে। 
মহাজোটের মহাবিজয়ের রথে চেপে যে নতুন মন্ত্রীসভার অভিষেক হলো সেখানে বেশ কয়েকজন সৎ সাদাসিধে মানুষকে দেখে আমরা বেশ আশান্বিত। ছয়মাসে তারা মি‌রাকল ঘটাবেন তেমনটাও আমরা ভাবিনি। একটি সরকারের পারফরমেন্স যাচাইয়ের জন্য ছয়মাস যথেষ্ট সময় নয়।
 তবে সততা, জনপ্রিয়তার পাশাপাশি সমকালীন রাজনৈতিক নেতৃত্বে আরেকটি বিষয় জরুরী হয়ে দাঁড়িয়েছে সেটা হলো পেশাদারিত্ব। পনের কোটি মানুষের ভাত, কাপড়, শিক্ষা, বিদ্যুৎ, বিশুদ্ধ পানি, গরীবী হ্রাস, নিরাপত্তা এগুলো আর ভাইসব ভাইসব বলে চেচালেই আরব্য রজনীর দৈত্য এসে হুকুম করুন জনাব বলে হাজির করবে না। জরুরী গুরুত্বপূর্ন বিষয়গুলো এই মুহুর্তে ব্যবস্থাপনার পেশাদারিত্ব কৌশলের ওপর নির্ভরশীল। মাত্র পাঁচ মাস সময়ে সোহেল তাজ সেই পেশাদারিত্বের ছাপ রেখেছিলেন বা সেই পেশাদারিত্বের ইঙ্গিত তার মাথায় ও কাজে পাওয়া গেছে। এটা স্বরাষ্ট্রমন্ত্রনালয় বিটে যে রিপোর্টাররা কাজ করেছেন তাদের বেশ কয়েক জনের সঙ্গে আলাদা আলাদাভাবে কথা বলে মনে হয়েছে। পুলিশ প্রশাসনের সংস্কারের ক্ষেত্রে ভবিষ্যতমুখী পরিকল্পনা তৈরীতে তার প্রত্যক্ষ ভূমিকা লক্ষ্যনীয় ছিল। আধুনিক সময়ে অপরাধ প্রবনতার মধ্যে যে নতুন অনুষঙ্গ যুক্ত হয়েছে তা দমনে পশ্চিমা নিরাপত্তা বাহিনীর কৌশল সম্পর্কেও সোহেল তাজ পড়াশোনা ও খোজ খবর করেছিলেন। এটিএন বাংলায় প্রচারিত একটি একান্ত সাক্ষাৎকার দেখে তা ধারণা করা গেছে।  জঙ্গীবাদ মোকাবেলায় তার  মনোভাব ও প্রত্যয় অবশ্যই প্রশংসার দাবী রাখে। সব মিলিয়ে সোহেল তাজকে একবিংশ মন্ত্রীসভার একজন মন্ত্রী বলে মনে হয়েছে। কারণ তারুণ্য সততাই দিন বদলের প্রতীক। 
কিন্তু আমাদের মত আমজনতা সোহেল তাজকে দশে সাত কিংবা তাজউদ্দীনকে দশে নয় দিয়ে লাভ কী। এমনকি সৈয়দ আশরাফুলের মত আরেকজন রুচিবান রাজনীতিক ও পারেননি সোহেল তাজের প্রস্থান ঠেকাতে।  জানিনা শেখ হাসিনা এবং সোহেল তাজের মাঝে সেই দুষ্টচক্রের দেয়ালটি তাদের ভিলেজ পলিটিক্স নিয়ে সক্রিয় ছিল কিনা। বাংলাদেশের কানভারী করা প্রাসাদ ষড়যন্ত্রের নজির সঙ্গে নিয়ে ভাইসব বলে গলা খাকারী দেয়া চাটুকার রাজনীতি-ব্যবসায়ীরা সব সময়ই খরগোশের মত এগিয়ে থাকে। এই সব নষ্ট চক্র তাদের পোষা সাংবাদিকদের নিয়ে নানা রকম হলুদ গল্প ফাঁদবে। কারন তাদের বংশগতিতেই রয়ে গেছে তিলকে তাল করা এর কথা ওকে লাগানোর এক রুচিহীন পরচর্চার সংস্কৃতি।
কিন্তু মোদ্দা কথা হলো তাজ উদ্দীনকে যেমন করে নিষ্ক্রিয় করে দেয়া হয়েছিল। সোহেল তাজকে ও ঠিক তেমনি করে সরিয়ে দেয়া হলো।  তাজউদ্দিন  তার অভিমান নিয়ে নিজভূমে পরবাসী হয়েছিলেন।  আর সোহেল তাজ সত্যিই পরবাসে। কারণ এখনকার ভাইসব বলে গলাখাকারী দেয়া রাজনীতির নষ্টজনেরা সত্তর দশকের চেয়ে অনেক বেশী অশ্লীল রুচিহীন কিংবা সুশিক্ষাবর্জিত। যেমন করে বাংলাদেশের বেশীর ভাগ মানুষ জানতে পারেনি রাজনীতিতে শুভমানুষদের বিছিন্ন রাখার সেই সত্তর দশকের দুষ্টচক্রের  দেয়ালটির কথা- একবিংশের এই পূনারাবৃত্তির কথাও হয়তো আড়ালে থেকে যাবে। এই স্ট্র্যাজেডী হয়তো বা বাংলাদেশের রাজনীতির এক অমোঘ নিয়তি। 


আইফেল টাওয়ার বিক্রির মানস



সারা পৃথিবীতেই আইফেল টাওয়ার বিক্রির জোচ্চুরিকলা সক্রিয়।ফ্রড এবং ফ্রয়েড হাত ধরাধরি করে স্ট্রবেরি বা আমজনতাকে বাকরা বা বোকা বানিয়ে চলেছে।ওশান বা ওয়ান ইলেভেনের হাইটেক জোচ্চুরি শিল্প আমাদের বিনোদনের অংশ।কতিপয় চালাক মানুষের আমজনতাকে কলা প্রজাতন্ত্রের অধরা কল্পনার আসক্তির মধ্যে ফেলে রাখার ইতিহাসই সম্ভবত সভ্যতার ইতিহাস।
চোখের সামনে লাদেন টুইন টাওয়ার গুঁড়িয়ে দেয়, বুশ বাগদাদকে মাটিতে মিশিয়ে দেয়, আমরা সবাই কফি আনানের অসহায় আক্ষেপের দর্শন ক্লাসের ছাত্র হয়ে রইলাম।
ঈশ্বরদী থেকে রাতের ট্রেনে চেপে ভোরবেলা কমলাপুর নামলে বা বাউফল থেকে রাতের লঞ্চে করে সকালে সদর ঘাটে নামলে চালাকেরা বোকাদের পারলে কাপড় খুলে নেয়, এটা মাদ্রিদের ট্রাম স্টেশনেও ঘটে,সম্ভবত এইসব কারণে গান্ধীজি এমন কাপড় পরতেন যাতে কেউ খুলে নেবার আগ্রহ বোধ না করে।নেহেরু-জিন্নাহ সুট পরে লন্ডনে গিয়ে সদরঘাট ট্রাজেডির দেখা পেয়েছেন। গান্ধীজির পোশাকে হতাশ হয়ে বৃটিশ ফ্রড এবং ফ্রয়েডেরা তাকে হাফ নেকেড বলে গালি দিয়েছে। গালিতে কী এসে যায়, সে তো ব্লগেও দেয়া হয় আকসার।
৮৭ সালে রাজশাহীর পাঠ চুকিয়ে কমলাপুরে নেমেছিলাম ঢাকা ইউনিভার্সিটিতে সাহিত্য পড়ার জন্য।ছোট নানা বলে দিয়েছিলেন ফ্রড এবং ফ্রয়েডদের কথা।তাই তাদের সার্কাসগুলো খুব মজা করে দেখেছি,মজা করে লিখেছি, ভবিষ্যতেও লিখবো।এসময়ের পাঠকদের জন্য বা নিজের জন্য।উত্তরাধুনিক লেখক বা সমালোচকদের খুশী করতে গেলে গাধাটাকে পানিতে ফেলে দিতে হবে, বাপ-বেটা দুজনেই হেঁটে বাড়ি ফিরতে হবে।তাই ছিদ্রান্বেষী সমালোচকদের পানিতে ফেলে দেওয়াই নিরাপদ।
৮৮ সালে যারা টিএসসিতে বসে রবি ঠাকুরের আলখাল্লা খুলে নিতো বা ইংলিশ ডিপার্টমেন্টে জীবনানন্দ দাসকে ভাবালুতাগ্রস্ত বলে বুলি করত, তারা ঢাকার শিল্পসাহিত্যের আইফেল টাওয়ারটি বেচে দিতে চেয়েছিল।
এখন তারা কোথায়, আজকে যে মুখে মারে বিশ্ব চুপচাপ হয়ে যাবে কাল সে।কবিতা, গল্প, শিল্প সমালোচনা, ফিল্ম-নাটক, দেশপ্রেম সবকিছু যারা তাদের ফ্রড এবং ফ্রয়েডীয় রাজত্বের অংশ ভাবতো, তাদের আর দেখা পাইনা।কিংবা এসব ট্র্যাশ দেখার সময় পাইনা।অনলাইন মিডিয়ার এত অপশনের মাঝে কে আর শিল্প সাহিত্যের কলতলায় ঝগড়া দেখতে যাবে।
ব্লগে এতো অনায়াসে এতসব ভালো লেখা আসছে, সাহিত্যপাতা বা জাতীয় দৈনিকের আমলাতন্ত্রের যুগে সম্ভবত এইসব প্রচেষ্টাকে সম্পাদকের পিকদানিতে ফেলা হয়েছিল।কিছু ভালো লেখা লিটল ম্যাগাজিনে ছিল,তবে লিটল ম্যাগ ছাপাটাও ছিলো এক কষ্টকর ব্যাপার।সেসব অতীত।এখন ভালোলাগার ফসল দেখে খুশী হবার সময়।
প্রথম বা শেষ আলো প্রসঙ্গে কিছু বলা দরকার।আজকের কাগজ বা ভোরের কাগজে লিটল ম্যাগ আন্দোলন থেকে যারা এসেছিলেন, তারা প্রথম আলোতে গিয়ে আনন্দবাজারের অভীক সরকার এবং তদীয় কুচুটে পরগাছাদের মত হয়ে যাবেন, এটা আশংকা করেছিলাম,কারণ গরীব বিপ্লবীর গাড়ী হলে গায়ে চর্বি বাড়লে,এলিট রিমলেস চশমায় বিজ্ঞাপন মডেলের মতো দেখালে ঈশ্বরদীর কবি হাসান চিশতিকে গ্রাম থেকে সচিবালয়ে আসা অসহায় ক্লায়েন্ট মনে হয়, সিলেট থেকে আসা ব্লগারকে সময় দেয়া সময়ের অপচয় মনে হয়।জিন্স-টিশার্ট-তাতে অ আ ক খ লেখা থাকলেই ট্রেন্ডি হ ওয়া যায় না।আধুনিক হতে গেলে প্রথমে মানুষ হতে হয়।প্রত্যেক মানুষের গুরুত্ব থাকে তা সে অখ্যাত কবি-ব্লগার-চিত্রকর বা যে কোন মানুষ।এই যে বাংলা ছবির মত জাতে উঠলেই গ্রামের গরীব আত্মীয়কে গেট থেকে বিদায় করে দেবার যে জীনগত বা চর্চিত বিকৃতি লালন করছি আমরা এর মধ্যেই আমাদের মলকীট মৃত্যুর আয়োজন সম্পন্ন হয়।
একুশে পদক, বাংলা একাডেমী পুরস্কার,ধানমন্ডিতে আপার্টমেন্ট, স্টারপ্লাস মেকাপের বউ অথবা খেলনা জীবন,গরীব মানুষ তো আর স্টারপ্লাস মেকাপ নিতে পারেনা, তাই এই নব্য এলিটরা তাদেরকে আর নিজেদের কমেডি নাটকে কাস্ট করে না।তাতে অসুবিধা নেই, কবি চিশতির এখন নিজস্ব ব্লগ আছে তবুও জনান্তিকে একা।প্রথম থেকে শেষ আলো সব মিডিয়ার মনোপলি ভেংগে পড়ছে।
এখন মঙ্গলপান্ডে বা সূর্যসেনের মত মধুর প্রতিশোধ নেবার সময়।নিজেদের অক্ষমতা লুকাতে যারা বিভিন্ন ক্ষেত্রে ট্যালেন্ট গণহত্যায় সক্রিয় হয়েছে তারা নাতসী বা একাত্তুরের ঘাতক দালালদের মতই ঘৃণ্য।এদের জন্য ভার্চুয়াল আদালতই যথেষ্ট।
সুতরাং কোন কর্পোরেট মিডিয়া যদি মনে করে বারো লাখ টাকা খরচ করে টেক্সট বইএ ইতিহাস লেখাবে, যেটা গত চল্লিশ বছর ধরে সম্ভব হয়েছে কারণ ঢাকা তখন ছিলো বিচ্ছিন্ন গ্রাম,তখন রাজনীতিবিদ-জেনারেল-সম্পাদক-নাট্যনির্মাতা-বিজ্ঞাপন-নারীব্যবসায়ী-এনজিওরাজা স্পন্সর করেছেন টেক্সট বা যাপিত জীবনের ইতিহাস,শহীদ মিনারে সাংস্কৃতিক জোট কিংবা বায়তুল মোকাররমে জিহাদ সংস্কৃতি জোট একি রকম প্রতিক্রিয়াশীলতার নাটক করে জনমানুষের আবেগসঞ্জাত ব্যবসা করেছেন।সরদার ফজলুল করিমদের আগুণ নেভানো হয়েছে কর্পোরেট উত্তরীয় পরানো সাঁঝে।ফ্রড এবং ফ্রয়েডের সম্মিলিত জোটের রাজনীতি-সংস্কৃতিমনস্কতার অভিনয় এখন ইউটিউবের যুগে অশ্লীল থ্রী নট থ্রী যাত্রার মতই হাস্যকর।
মুক্তিযুদ্ধ এবং বংগবন্ধুকে আওয়ামীলীগের দেশপ্রেম ব্যবসার ফ্রড এবং ফ্রয়েডের বাইরে নিয়ে এসে চর্চার জন্য প্রস্তুত সময়। বিএনপির কলতলার ঘোষক বিতর্ক-ধর্ম কিংবা গোরখোদকদের খাম্বা ব্যবসার রুয়ান্ডাও আর আজকের ঢাকা নয়।সি আই এ বৈঠকের ফ্রি ওয়াইন, র বৈঠকের ফ্রি লুচি-রসগোল্লা বা আইএস আই বৈঠকের ফ্রি ম্যাংগোজুস খাবার ইউফোরিয়া অন্তত থ্রীইডিয়েটসদের আর টানেনা।আওয়ামী লীগ যুদ্ধাপরাধীদের বিচারে ব্যর্থ হলেও ফ্রড এবং ফ্রয়েডের বাইরে যাদের বয়েস তিরিশের নীচে, যারা ঢাকায়, সারা দেশে এবং বাংলাভাষী পৃথিবীতে ভার্চুয়াল মুক্তির মিছিলে সওয়ার তারা এবিচার করবেই।
ডিজিটাল বাংলাদেশের কাগু বা প্রথম আলোর আনন্দবাজারীয় হেজিমনির গজদন্তের মিনার নড়িয়ে দেবার শক্তি যাদের তর্জনিতে তাদের শক্তিকে হেসে উড়িয়ে দেয়ার বোকামিটা ফ্রড এবং ফ্রয়েডেরা করবেই। কারণ তাদের মলকীট মৃত্যুর অবিচ্যুয়ারী লেখার বা শেষকৃত্য আয়োজনের প্রস্তুতি এখনও শেষ হয়নি।
সংবিধিবদ্ধ সতর্কীকরণ,সচলায়তনের প্রথম পৃষ্ঠায় সোমবার পোস্ট করা লেখাটা এখনও রয়ে গেছে। নিয়ম মানলে এলেখাটা পোষ্ট করা ঠিক হচ্ছেনা। আজ না হয় একটা নিয়ম ভাংগার নিয়মের দিকে গেলাম, কাঞ্চনজঙ্ঘার ছবিটিও মুস্তাফিজ ভাইয়ের আর্কাইভ থেকে চুরি করা। মডারেটরদের সিদ্ধান্তই চূড়ান্ত।মুছে দিলেও আমাদের সম্পর্কের সুষমা অক্ষুণ্ণ থাকবে আশা করি।


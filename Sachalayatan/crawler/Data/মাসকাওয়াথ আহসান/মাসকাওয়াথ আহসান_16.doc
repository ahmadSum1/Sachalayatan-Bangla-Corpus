প্রাইভেট ইউনিভার্সিটির শিক্ষক ও অভিভাবক সমীপে



সম্প্রতি টিউশন ফির ওপর ভ্যাট আরোপের প্রতিবাদে প্রাইভেট ইউনিভার্সিটির ছাত্ররা সড়ক অবরোধ করে মহাখালী-বনানী অচল করে দেয়।বাংলাদেশের পুলিশরা আর কবে শিখবেন যে অন্তত বাচ্চাদের সঙ্গে নিষ্ঠুরতা দেখালে তা আইন বা কোন অজুহাত দিয়ে জাস্টিফাই করা যায়না। রোমান পোলানস্কি বা মাইকেল জ্যাকসনের মত তারকারা শিশু নিপীড়নের দায় এড়াতে পারেনি। তাই পুলিশের ঘাড়ে এই দায় পড়বেই।
 
এই দায় আরো নিতে হবে বেসরকারী ইউনিভার্সিটি কতৃপক্ষ,শিক্ষক ও ছাত্রছাত্রীদের অভিভাবকদেরো, কারণ আপনাদের বাচ্চাদের সড়ক অবরোধের কারণে জনভোগান্তির দায় আপনাকেই নিতে হবে।
 
এতদিন মিডিয়ায় এবং সাক্ষাতে ধারণা দিয়েছেন, প্রাইভেট ইউনিতে নো ননসেন্স। নর্থসাউথের শিক্ষিকা বান্ধবী এবং আইইউবির শিক্ষক বন্ধু গত জুনমাসে বড়গলা করে বললেন আমাদের ছেলে মেয়েরা খুব ভালো করছে,কারণ ওরা ছাত্র রাজনীতির নামে কোন বাজে কাজের সঙ্গে জড়িত নয়,শুধু পড়ে, সেমিনার করে,আর এতো ভাল লেখাপড়া যে চট করে চাকরী পেয়ে যায়। আমার কয়েকজন ভাগ্নে ভাগ্নী এই যাদু আমাকে দেখিয়েছে। ফলে মানতেই হবে আমার বন্ধু বান্ধবীর হাতে যাদু আছে।তবে তাদের বয়ানকে বা চাকরীকেন্দ্রিক যাদুসাফল্যকে প্রায় ভুল প্রমাণ করলো তারা সড়ক অবরোধ করে। দুইহাজার দশ সালের তিনটি কর্মঘন্টা ঢাকার প্রায় অর্ধেক নাগরিকের জীবন থেকে কেড়ে নিলো ঐ শিশুরা তাদের শিক্ষক-অভিভাবকের অসচেতনতা বশত।
 
অবশ্য তারা এটাকে ভবিষ্যতে ফরাসী বিপ্লবের শুভ সূচনা বললে তাদের যে আর্থিক ও সামাজিক অবস্থান তাতে ইতিহাসে কয়েকদিনের জন্য জায়গা পেয়ে যেতে পারে।শহুরে মোবাইল কোম্পানী এই ফুটেজ ব্ল্যাক এন্ড হোয়াইট করে,ডেট লাইন ঢাকা, ডিজুস স্টুডেন্টস মুভমেন্ট দ্যাট লেড টু সিভিল লিবার্টী বলে বিজ্ঞাপন ছেড়ে দিলে, মোবাইল কানেক্টস ইঊ টু দ্য রোড ফর চেঞ্জ। কথা বলুন বিপ্লবী ফ্রি টকটাইমে।ব্যাস চে হ্যাড আ সিগার, ইও হ্যাভ আ সেল ফোন লেখা চের ছবিসহ টিশার্ট আর আ সিম ফর রেবেলস বিক্রি শুরু  হয়ে গ্যালো। বনানীতে শহুরে ফোনের স্পন্সরশীপে ডিজুস মুভমেন্টের ভাস্কর্য এডুকেশন ইয়েস, ট্যাক্স নো পর্দা তুলে ইইউ রাষ্ট্রদূত ভাঙ্গা ভাঙ্গা ইংরেজীতে বলবেন, দিস ইজ দ্য বিগিনিং পয়েন্ট অফ সিভিল রাইটস মুভমেন্ট বেওন্ড পার্টিজান বাংলাদেশ।
 
ধরুন যুদ্ধাপরাধীদের গ্রেফতার ও রাষ্ট্রীয় নিরাপত্তার তাগিদে পুলিশকে একই বেতনে ২৪/৭ অনেকটা একপায়ে দাঁড়িয়ে থাকতে হচ্ছে। অন্তত মহাপরিদর্শককে তো বটেই। এই সময় কথিত সবচেয়ে নিয়মতান্ত্রিকভাবে বেড়ে ওঠা বাচ্চাগুলো রাস্তায় নেমে আসে, মহপরিদর্শককে ঐ তিন ঘন্টা ব্যস্ত থাকতে হয়েছে ফোন,টেনশন ইত্যাদিসহ।সেটা একটি স্পর্শকাতর ইস্যুর প্রতি কথিত সচ্ছল নাগরিকদের নির্লিপ্ততা ও সামাজিক বিচ্ছিন্নতার বা ঔদাসীন্যের ছাপ রেখেছে। আমার পকেট থেকে কিছু বাড়তি পয়সা যাবে সুতরাং রাস্তায় বসে পড়ো। 
 
কথিত সচ্ছল শ্রেণীর শিশুদের বাবামায়ের ওপর সরকার কর আরোপ করেছে কেন সরকার বলতে পারবে,সেটা ন্যায় কী অন্যায় বোঝার না বোঝার আমি কে।অবশ্যই বিষয়টির যৌক্তিক সমাধান দ্রুত করতে হবে। কিন্তু নিয়মতান্ত্রিকভাবে বেড়ে ওঠা বাচ্চারা কেন বাবা-মার অর্থনৈতিক ক্ষতির প্রতিবাদে নাগরিক জীবন ও কর্মঘন্টা আটকে দেবে। ঐ তিনঘন্টায় দেশের যে মাইক্রো-অর্থনৈতিক ক্ষতি হলো তা ঐ বর্ধিত টিউশন ফির ম্যাক্রো-অর্থনৈতিক ক্ষতির চেয়ে বেশী। নর্থ-সাউথের অর্থনীতির শিক্ষকেরা গাণিতিকভাবে উপলব্ধি করতে পারেন।
 
 এই বাচ্চারা ইভেন্টম্যানেজমেন্টে খুব ভালো। তাদের পক্ষে নর্থ সাউথে একটা রাউন্ডটেবিল ডাকলে সেখানে ইউনিভার্সিটি গ্র্যান্ট কমিশনের  প্রধান বা তার প্রতিনিধি, বা যে কতৃপক্ষের জন্য তারা বনানী-মহাখালী সড়কে গেল, তাদের কেউ না কেউ সি আই পি কানেকশন ছাড়াই একটা বাচ্চার ফোন বলেই সেখানে আসবেন। ওই বয়েসে আমরা ফোন করে টিএসসিতে ওই রকম কতৃপক্ষকে সহজেই আনতে পেরেছি, তাই নিজেদের অভিজ্ঞতা থেকে বলছি, নর্থ সাউথ অত্যন্ত দক্ষতার সঙ্গে শিক্ষা বিষয়ক  ইভেন্ট করেছে অসংখ্য। শিক্ষক বা কতৃপক্ষ তাদের নিয়মতান্ত্রিক রাস্তায় প্রতিবাদ জানানোর আধুনিক উপায়গুলো শিখিয়েছেন তা আমি জানি। তাহলে আমাদের সবার অপছন্দনীয় কাজটা কেন তারা করলো।
 
নর্থ-সাউথ, আইউবিসহ বেসরকারী ইউনি কতৃপক্ষকে এই প্রশ্নটা করছি, অভিভাবকেরা এই ব্লগ পড়লে একটু কথা বলুন। আপনাদের বাচ্চারা আমার অফিস যাওয়ার পথে গোঁ ধরে বসে থাকায় পুলিশ আইন শৃংখলা রক্ষার বৃটিশ-পাকিস্তানের শিক্ষায় প্রেসনোটের ভাষায় মৃদু লাঠি চার্জ করতে গিয়ে শিশু অধিকার লঙ্ঘন করেছে, মহাপরিদর্শক আশা করছি একটি শোকজ লেটার দেবেন ঐ এলাকার ইনচার্জকে।এই প্রসঙ্গে বাচ্চাদের সঙ্গে কথা বলতে চাইনা। আমার বাচ্চার বন্ধু ঢিল মেরে আমার গাড়ীর কাঁচ ভাংগলে আমি বাচ্চাটাকে একটা ধমকও দেবনা কিন্তু বাচ্চার বাবা মা কে ফোন করে এটুকু বলতে পারি, আমার গাড়ীর কাঁচ না হয় আমিই লাগিয়ে নিলাম কিন্তু যে সামাজিক অসাম্যের শিকার গরীব মানুষেরা তিনঘন্টার অর্থনৈতিক ক্ষতির বলি হলেন আপনার বাচ্চাদের উত্তেজনার কারণে, তাদের ভোগান্তি হলো সেই উপায়হীনদের জন্য আপা-দুলাভাই আপনাদের লিখতে হল। আপনারা এবারো আমাকে উদাহরণ দিলেন দেশে পড়ালে বাচ্চাকে নর্থসাউথে পড়াতে।তখন ভাগ্নে ভাগ্নীদের প্রথম বেতনের ডিনারে বসে জীবনে এই প্রথম আপনাদের সঙ্গে একটা তিক্ত সন্ধ্যা কাটালাম। আমার ছেলেকে ওচাইলে ঢাকা ইউনিভার্সিটিতে পড়াবো কারণ সত্যিই বছর দশকে সেরকম পরিবেশ তৈরী হতে হবে,তা নাহলে আমরা জাতিগত বৃহন্নলার অক্ষমতার কষ্টে হারিকিরি করবো, বা করা উচিত।
 
আপনারা সরাসরি আমাকে বাস্তব বোধ বিবর্জিত বললেন। ঐদিন আমার একমাত্র যুক্তি ছিলো আমার ভাগ্নে ভাগ্নীদের দেশ এবং মানবিক স্পর্শকাতরতার অভাব।আপনাদের সঙ্গে বাংলা বা ইংরেজিতে কম্যুনিকেট করতে ব্যর্থ হয়ে ডিনার টেবিলের নান্দনিক পরিবেশ হারিয়ে ফেললাম।আমার ছেলের ব্যাপারে ও,আমি আর ওর মা সিদ্ধান্ত নেবো, ইঙ্গ-মার্কিন সুপারপাওয়ারের মতো আমাদের ব্যক্তিগত বিষয়ে হস্তক্ষেপ করবেন না বলে নীটশের বা সাওতালের অহংকার দেখিয়ে বেরিয়ে এলাম।
 
আপা একটা প্রশ্ন করেছিলেন, ছেলেকে ঢাকা ইউনিতে পড়ালে মিছিল করবে গাড়ী ভাংচুর করবে রাস্তায় নামবে। কারণ এক ঢাকা ইউনি মানে আপার চোখে কুরুক্ষেত্র, দুই আমার ছেলে আমার চোখে রেস্টলেস, উনার চোখে হাইপার একটিভ।ফলে উনার মতে গোলাম ফারুক অভি ওর রোলমডেল হবে,আপার আমাকে চোখেই পড়লো না, আমার  ঢাবি বন্ধুদের সঙ্গে, বা এসময়ের তরুণ বিতার্কিকদের সঙ্গে আমার বাসার অনুষ্ঠানে দেখা হওয়ার পরেও আপা দুলাভাই অনড়।
 
আজ কি বলবেন, ছেলেকে কোথায় পড়াবো।যাই হোক আর সরকারী বেসরকারী ইউনির ক্লিশে তর্কে সময় নষ্ট না করে প্রত্যেকটা শিক্ষা প্রতিষ্ঠান এবং অভিভাকেরা আশা করছি বাচ্চাদের বোঝাবেন। এটা একবিংশ, জঙ্গলের আইন এখন আছে কিন্তু শিক্ষা প্রতিষ্ঠান তো জঙ্গল নয়,প্রতিবাদের মিডিয়া অনলাইন বা অফলাইন বৈঠক বা প্রতিবাদ সভা, রাস্তা নয় অন্তত ছাত্রদের জন্য সংলাপ-সমঝোতার পথ সবসময়ি খোলা থাকে।ইউনিভার্সিটি  ছাত্রের যে ক্ষমতা থাকতে পারে তা মন্ত্রী হয়েও অর্জন করা যায়না, সেটা ভাংচুর বা অবরোধের ক্ষমতা নয়। অন্যকিছু সেটা ছাত্ররা নিজেরা খুঁজে না পেলে খুঁজে দেবার  কথা কিন্তু বেসরকারী ইউনিভার্সিটির কতৃপক্ষ, শিক্ষক এবং রাস্তা অবরোধী ছাত্র-ছাত্রীদের অভিভাবকের।সে দায় তারা এড়াতে পারেন কী?
 
কৃতজ্ঞতা, আলোকচিত্রী খোরশেদ আলম রিংকু ও কালেরকন্ঠ
 


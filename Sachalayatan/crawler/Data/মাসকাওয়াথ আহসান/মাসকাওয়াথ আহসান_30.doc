ক্ষমতা এখন আমজনতার তর্জনীতে



ভারতবর্ষে ব্রিটিশ বিরোধী আন্দোলনে গতি সঞ্চার করেছিলো রেল যোগাযোগ।ভারতবাসীর ক্ষোভের মশালটাকে রেলগাড়ীতে করে সারা ভারতে বয়ে বেড়িয়েছেন গান্ধীজী।শিক্ষিত সচেতন সমাজ রেল যোগাযোগের দ্রুতিকে কাজে লাগিয়ে দেশপ্রেম আর জাগরণের বার্তা পৌঁছে দিয়েছিলেন জনসমুদ্রে।
র্যা ডক্লিফের পেন্সিলের খোঁচায় ভারত বিভাজিত হলে ট্রেন টু পাকিস্তান বা ইন্ডিয়ার ট্রাজেডী নেমে আসে।ব্রিটিশ বিরোধী  বিপ্লবে ব্যবহৃত রেলগাড়ীতেই সঙ্ঘটিত হয় ভারতবর্ষের স্প্যানীশ বেদনাগাথা।
ব্রিটিশ আমলারা যেভাবে রাণীমাতাকে অজনপ্রিয় করে তুলেছিলো, সেই প্রায় আদিম কৌশলের প্রেতাত্মা আজো দৃশ্যমান ভারত-পাকিস্তান-বাংলাদেশের আমলাতন্ত্রে। ফেসবুক ইস্যুতে লর্ড ক্লাইভ ইসলামাবাদ এবং ঢাকায় দুরাত কাটালেন।সেনাকর্মকর্তা তথ্যনিয়ন্ত্রক আমলাদের দিয়ে কাজটা করিয়ে নিলেন। এখনো তার আক্ষেপ রেলযোগাযোগ বন্ধ করে দিলে ওই প্রতিক্রিয়াশীল মধ্যবিত্ত নিজের খেয়ে বনের মোষ তাড়াতে পারতো না। কিংবা শিক্ষা প্রতিষ্ঠানগুলো বন্ধ করে দিলে আরো ভাল।আহ যদি কেবল অল ইন্ডিয়া রেডিওটাই থাকতো।বিলেত ফেরত নেটিভরা চারুলতার বাড়ির নীচতলায় পত্রিকা ছাপাতে শুরু করেছিল। রেল গাড়িতে করেই সেগুলো সারা ভারতে ছড়িয়ে গিয়েছিল।পাকিস্তানের আমলাকে ক্লাইভ বল্লেল, তোমার তো কোন অসুবিধা নেই মোল্লার দেশ।কাজটা অনেক সহজ।বাংলাদেশ নিয়ে ঝামেলা আছে। জাযগাটা ব্রিটিশ আমল থেকেই ভারতের অন্য এলাকার তুলনায় অসাম্প্রদায়িক।খানিকটা মিস্টিক।বাংলাদেশে মোল্লাদের মিছিলটা আকারে অনেক ছোট।তাই রাণীমাতার অবমাননা ইস্যুটাকেই কাজে লাগাও।
বাংলাদেশ জনপ্রশাসনে অনেক দক্ষ দেশপ্রেমিক কর্মকর্তা আছেন। কিন্তু যোগ্যলোকের পদায়ন যে হচ্ছে না, সেটা যে সরকারের জনপ্রিয়তার সূচক রাতারাতি নামিয়ে দেবার মত সুইসাইডাল হতে পারে তা বোঝার মত বুদ্ধাংক আওয়ামী লীগের নেই, ভাবতে হতাশ লাগে।
কিংবা লর্ড ক্লাইভ বুঝিয়েছে ফেসবুকে মধ্যবিত্ত সংগঠিত হচ্ছে, গরীব মানুষের মিডিয়া হয়ে যাচ্ছে অনলাইন।আত্মকেন্দ্রিক উচ্চবিত্ত যখন গোল্ড কার্ড খরচ করে অনলাইন ফ্রয়েড নিয়ে ব্যস্ত মধ্যবিত্ত ছোকরা গুলো তখন এক ধরণের দেশপ্রেমের নেশায় বুঁদ।সূর্যসেন কিংবা মঙ্গল পান্ডের মত প্রোফাইল ছবি।গরীব মানুষগুলো কোন কম্যুনিটি সাইবার ক্যাফের হাত ধরে এই পরিবর্তনের মিছিলে যোগ দিলে রক্তপাতহীন রেশমী বিপ্লব ঘটে যেতে পারে।
ডিজিটাল বাংলাদেশ সম্ভবত অভিমন্যুর অগ্নি ল্যাবিরিন্থ, ঢোকার পথটাই শুধু জানা ছিল তার।এই শ্লোগানের মশাল নিয়ে ব্রুট মেজরিটির মখমল অভিষেক নেবার সময় লর্ড ক্লাইভ আক্ষেপ করে মেইল করেছিলেন, রেলগাড়ির মত সর্বনাশা হতে পারে ইন্টারনেট।
খুব বেশীদূর নয়, ফেসবুকের অনুপস্থিতিতে sachalayatan.com বা e-bangladesh.org ক্লিক করে লর্ড ক্লাইভ সূর্যসেন, প্রীতিলতাদের দেখতে পায়।আন্তর্জালের পথ ধরে একটা মিছিল চারপাশ থেকে ক্ষমতা কাঠামোকে ঘিরে ফেলেছে।রাজনীতিক কিংবা আমলা শূণ্যে মাউস তুলে যখন ক্লিক করতে চেষ্টা করছেন, লাখ লাখ তরুণ তরুণী তখন আস্থা এবং ঐক্যের সামাজিক যোগাযোগের মিছিলে যোগ দিচ্ছে।শাসক এবং ব্যবসা সফল গোষ্ঠীর বিচ্ছিন্নতার সূত্র কিংবা লুটপাটের ষড়যন্ত্রের আলোছায়া স্পষ্ট হয়ে যাচ্ছে প্রতিদিন।
স্কুল পালানো ছেলে বিলগেটস কী বাত্তি লাগাইলো যে রাষ্ট্রগুলোর শাসকদের সাজানো পাশার চালগুলো খেলাঘরে শিশু দাবাড়ুদের কাছেই হাস্যকর লাগছে।এতোদিন রাষ্ট্রীয় বা কর্পোরেট মিডিয়ায় যে নিরন্তর বামন সাফল্যগাথা দেখানো হয়েছে, তা আজকাল যেন সার্কাস বিনোদন ।
একদিন ঝড় থেমে যাবে, পৃথিবী আবার শান্ত হবে, বসতি আবার উঠবে জেগে, জীর্ণ মতবাদ সব ইতিহাস হবে, এই ভাবালুতাগ্রস্ত জীবন মুখী গানটি আর যেন অপ্রাসঙ্গিক নয়, আন্তর্জালে লাখ লাখ পৃষ্ঠায় যেখানে পরাজিতের ইতিহাস লেখা হচ্ছে, সেখানে আয়োডিনের অভাবগ্রস্ত ভাড়া করা ভাঁড় বুদ্ধিজীবী, দালাল সাংবাদিক, ইতিহাসবিদ মুহুরী আর পরগাছা আমলা গোমেস্তাদের দিয়ে আর কী লেখাবেন শাসকেরা।
এবার বরং তারা সার্টিফিকেটগুলো জাদুঘরে জমা দিয়ে বিজয়পিতাদের দিয়ে কাজের বিনিময়ে খাদ্য কর্মসূচীতে কম্পিউটার শিখুন।তার পর আপনাদের প্রিয় মোল্লাদের নিয়ে পরাজিতের ইতিহাস পড়ুন।পবিত্র কুরআনের প্রথম শব্দটাইতো ইকরা।বিদ্যা অর্জনের জন্য চীন দেশে না গিয়ে, আন্তর্জালে আসুন।আমি জানি সেটা ক্ষমতা হস্তান্তরের মত মনে হচ্ছে।ঠিকই ধরেছেন।রাণীমাতাযুগল!কেউ আপনাদের ঐটুকু ক্ষমতার পরোয়া আর করেনা। ।ক্ষমতা এখন আমজনতার তর্জনীতে।


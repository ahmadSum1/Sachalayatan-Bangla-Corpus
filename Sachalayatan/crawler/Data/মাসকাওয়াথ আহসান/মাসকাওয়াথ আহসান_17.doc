এখন যৌবন যার ছাত্ররাজনীতির শ্রেষ্ঠ সময়  



ছোটবেলা থেকেই অভিভাবকেরা ছাত্র রাজনীতিতে নিরুতসাহিত করলেন।এর কারণ আজো বোধগম্য হয়নি আমার কাছে।অথচ এই ছাত্র রাজনীতি না থাকলে আজ উর্দুতে ব্লগিং করতে হত,ইপিসিএস পাশ করে সিএসপির ধমকে বারান্দার রোদে দাঁড়িয়ে পাঞ্জাবী হাফরেড কলোনিয়াল বড়ে মিয়ার কাছে পোস্টিং-এর তদবির করতে হতো,নিজের ভাঙ্গা গাড়ীটা নিয়ে সিএসপির জন্য গোমাংস কিনতে ছাগলনাইয়া যেতে হতো।অথবা পাকিস্তান টাইমসে লেটার সেকশনে সাব এডিটর হয়ে বাঙ্গালীদের লেখা চিঠিগুলো বাস্কেটে ফেলে দিয়ে করাচী ইউনিভার্সিটির ইংরেজীতে থার্ড ক্লাস পাওয়া সম্পাদককে খুশী করতে হতো।
 
পূর্ব বাংলার ছাত্র রাজনীতি বাঙ্গালীর মুক্তিসনদটি রক্ত দিয়ে এনে দেবার পর মুক্ত দেশের সুফলভোগকারী সুশীল সমাজ বা আমার মত সুবিধাভোগীরা ছাত্র রাজনীতি বন্ধের জন্য স্কিজোফ্রেনিক হয়ে পড়েছে।কারণ পরিষ্কার ছাত্রলীগ-দল-শিবিরের ক্যাডারদের হাতে মেধাবী ছাত্রদের মৃত্যু ছাত্ররাজনীতিকে সপাপবিদ্ধ করেছে।
 
কিন্তু ছাত্র ইউনিয়ন-মৈত্রী-ফেডারেশন-ফ্রন্ট-জাসদ আজ অবধি ছাত্ররাজনীতির গর্বের চিহ্নগুলো লালন করে চলেছে।আমার সহপাঠীদের মধ্যে এইসব ছাত্র রাজনীতির অমল যোদ্ধারা আজ ঢাকার সবচেয়ে ভাল কাজগুলোর সঙ্গে সম্পৃক্ত।ছাত্র রাজনীতির সাংগঠনিক অনুশীলন চাকরী ক্ষেত্রে বা ক্ষুদ্র উদ্যোগে কাজে আসছে।বেশ কিছু ভালো বই-পুস্তক পড়তে হয়েছে তাদের। ফলে অসাম্প্রদায়িক আধুনিক জীবন যাপন করতে শিখেছে রাজনীতির চারুপাঠের মাঝ দিয়ে। নব্বুইএর গণ আন্দোলনে আরেক মুক্তিযুদ্ধ লড়েছিল তারা ছাত্রলীগ-দলের পাশাপাশি।
 
ছাত্রলীগ বা দল প্রধান ছাত্রসংগঠন হয়েও ক্ষমতার হালুয়া রুটি ভাগে অংশ নিতে গিয়ে সমাজে ছাত্ররাজনীতিকে খারাপ ছেলেদের কাজ এরকম একটা ব্র্যান্ডিং এ রসদ যুগিয়ে চলেছে। এই দুটো দলেও ভালো ছেলে-মেয়ে আছে কিন্তু তারা লোভের গ্রহণকালে সংখ্যাগরিষ্ঠের রক্তপাত,টেন্ডার বা চাঁদা সন্ত্রাসের বিপরীতে কিছুই করতে পারেনি। তাই লীগ বা দলের সমালোচনায় ঐসব দলের ভালো ছেলেমেয়েরা অফেন্ডেড বোধ করলেও লিখতেই হচ্ছে প্রধান দুই ছাত্র সংগঠনের অছাত্রসুলভ কাজগুলোই আজ ছাত্ররাজনীতি্র এবং বড় দলদুটোর বিষফোঁড়া হয়েছে।
 
ছাত্রশিবির নব্যনাতসীদের মত রগকাটা ধর্ম ব্যবসায়ীদের তরুণ উইং।দেলোয়ার হোসেন সাইদীর আদি রসাত্মক ইন্টেলেকচুয়াল হাইট আর নিজামীর বুজুর্গ ময়ূরপুচ্ছ দিয়ে তারা যতই একে নিয়ম তান্ত্রিক বা আদব লেহাজের সংগঠন হিসেবে রাঙ্গানোর চেষ্টা করুক, রগকাটার হিংস্রতা বা ঠান্ডা মাথার পাশবিকতার জন্য তারা ঘৃণাসঞ্জাত অমরতার আয়োজন করেছে।
 
এই তিনটি দলের ছাত্র রাজনীতির অপব্যবহার অভিভাবকদের ছাত্ররাজনীতি সম্পর্কে ভীত করেছে।এর অর্থ কী এই আমরা গ্রন্থকীট তৈরী করব,বিসিএস বা এমবিএ বা জি আর ই গাইড মুখস্ত করবে আমাদের ছেলে বা ছেলে বউ।আত্মকেন্দ্রিকতার শিক্ষা দেবার পর ছেলে যখন বউকে নিয়ে টাসকানি আইল্যান্ডসে ঘুরতে গিয়ে অসুস্থ মাকে ফোন করার সময় পাবেনা,তখন বাবা ধূসর চোখে বসে থাকবেন হাসপাতালের বারান্দায়, তখন ছেলেটাকে জানু জানু বলে অস্থির করে তোলা ইংলিশ মিডিয়ামের বৌমা বা বোমাটিকে দোষ দেবেন।
 
কোন রকম রাজনীতি বা সামাজিক সংগঠন না করে যে ছেলেটিকে সাফল্যের বই মুখস্ত করা মানদন্ডটি হাতে তুলে দিচ্ছেন তখন এই আত্মকেন্দ্রিকতার পান্ডুলিপি করে আয়োজন নিজের শেকড় ভুলে আমি আমি এবং আমি আর প্রগলভ প্লাস্টিক জানু।
 
মধ্যবিত্তের ধারণা গরীবের ছেলেরা রাজপথে গুলি খাবে, আর তার নন্দলাল টোফেল কোর্স করবে,ইংরেজী ককনিতে অস্থির করে তুলবে অশিক্ষিত জনপদ।
 
সোরোয়ার্দী,শেরে বাংলা,বঙ্গবন্ধু,তাজউদ্দীনের বাবারা যদি এতোটা আত্মকেন্দ্রিক হতেন তাহলে আজ কোন হিন্দী বা উর্দুভাষী বসের গোলাম হতে হতো আপনার ইংরেজীর জাহাজটিকে।মুক্ত বাংলাদেশ পেয়েছেন ঐ ছাত্র বা শ্রমিক আন্দোলনের নেতাদের কারণে।বাচ্চাকে কমরেড মনি সিং, ইলা মিত্র,বিনোদ বিহারী দাসদের মতো বোকা বানাতে চাচ্ছেন না আর কেউ। ট্রাফিক জ্যামে ভিক্ষুকের অত্যাচারে সরকারকে গালাগাল করছেন,মনে হচ্ছে এই দেশে সাংসদ পদে নির্বাচন করা মানে নন্দঘোষের টাইটেল জেতার রেসে যোগ দেওয়া।ইংলিশ মিডিয়ামের অবিস থলথলে বাচ্চার কিট ক্যাট খাওয়া দেখছে গাড়ীর জানালার দলিত শিশুটি, পারলে টিন্টেড গ্লাস তুলে দিচ্ছেন, পাছে আপনার ছোট হাতিটি প্রিন্সটনে না গিয়ে ময়মনসিং হের জেলে বিদ্রোহে চলে যায়।বাস্তবতাকে আড়াল করে বিজ্ঞাপনের ঝকঝকে গজদন্তের জীবন দেখিয়ে যখন বলছেন বেছে নাও, ও বেছে নিচ্ছে মাচুপিচু ভ্রমণ আর ধবল জানু।সুতরাং যে রকম ক্যাকটাস বনসাই তৈরী করছেন, বৃদ্ধনিবাসে বসে তার হাওয়া খাবেন বলাই বাহুল্য।
 
আমাদের শিক্ষকেরা নানাভাবে অছাত্র ক্যাডারদের হাতে লাঞ্ছিত হওয়ায় ছাত্রদের রাজনীতিতে নিরুতসাহিত করেন। আর রঙ্গিন প্যানেলের দলীয় অশিক্ষকেরা তার দলে টানেন বলিবর্দ ছেলেদের।
ফলে ছাত্র রাজনীতিতে সহসা ছাত্রসুলভ বাতাবরণ তৈরী হবে বলে মনে হয়না।যদিনা ছাত্ররাই উদ্যোগী হয়।
 
তাহলে কী হবে, আমরা রাজনীতিমুক্ত প্রাইভেট ইউনিভার্সিটি করে সেখানে বাংলায় কথা বলতে বারণ করব। বৃটিশ আমলে দিল্লী-কলকাতায় এরকম একটি ইংরেজীর বাতাস লেগেছিলো। বৃটিশের নেটিভ ঠিকাদারেরা ছেলেদের কনভেন্টে পাঠিয়ে ডালহৌসি সাহেবদের হৃদয় হরণ করেছিলেন।আমরাও মরিয়ার্টি সাহেবদের ইমপ্রেস করতে এনভায়রনমেন্ট ক্লাব করে ইংরেজীর মত শব্দ করে কী যেন বলে সেরা ইউনির তকমা লাগাচ্ছি কানাছেলেদের পদ্মলোচন ব্লুজ পরিয়ে।দুর্নীতি না করে সৎ উপার্জনে ঐ সেমিস্টার ফি দেয় যে সব ইঙ্গ-মার্কিন-আরব নেটিভ ঠিকাদার তাদের ছেলেমেয়ের এডমিশন ফর্মের ঠিকানা ধরেই তাদের সততার অম্ল না হলেও ক্ষার পরীক্ষাটি আমরা করতে পারি।
 
ঢাকা শহরের অস্ট্রিচ প্রজন্মটি নব্য এলিট বলে ভাবে নিজেদের,টরান্টো বা ন্যুইয়র্কে ক্যাবলা হয়ে বসে থাকে,ভাব দেখাতে হলে আবার তাদের ঢাকার অন্ধকার গ্রামেই আসতে হয়। এই হচ্ছে আই হেট পলিটিক্স-আই লাভ ম্যাকডোনাল্ডস অপদার্থদের অর্জন।এফ এম চ্যানেলে বা বিবিসি জানালায় পশুপাখির ভাষায় কথা বলে শোবিজে তাক লাগিয়ে দিচ্ছে নদী মানুষদের। মানে না বুঝলেও বোঝা যায় ইংরেজির মতো কিছু একটা। ওরাং ওটাংদের বাহিরী চটক দেখে সৎ মানুষেরা দিশেহারা হয়ে বাচ্চাদের মাস্টার মাইন্ডে ভর্তি করে আমার ভাষায় পশ্চাদদেশ বা হিমুর ভাষায় পাছা বা আমাদের বাচ্চাদের ভাষায় বাটস বা বটোম অরক্ষিত করছেন।এই মাস্টার মাইন্ড যে রাজনীতিবিমুখ প্রজন্ম তৈরী করে ছায়ানর্তকদের মনপছন্দ সরকার বসিয়ে বিনা বাক্যব্যয়ে নৌবহর,কালো-পানি ঠিকাদারির বন্দোবস্ত, তা আমরা আর না বুঝলেও চলে।চলুন আমরা পুঁজিবাদ-সমকামিতাকে বা ধর্ম ব্যবসা গেলমান সংস্কৃতিকে আরো জনপ্রিয় করে তুলি।
 
এখন একটা কুবুদ্ধি দেয়া ছাড়া আর কোন উপায় নেই। কড়াবাবা-মা বা অভিভাবকদের কথা শিরোধার্য, তাদের কথা শুনলে নিশ্চিত সফল বর্ণহীন জীবন, আর মাত্র দুই শতাংশ কথা না শুনে ছাত্র বা সমাজ সংগঠন লুকিয়ে করতে পারলেও সত্যিকার সফল এবং বোধের রঙ্গিন জীবন। আমাদের প্রজন্মে যারা অভিভাবকদের শতভাগ কথা শুনে ক্যারিয়ারের ইঁদুর দৌড়ে গিয়েছিলো, তাদের শৈশব চুরি হয়ে গ্যাছে,ফেসবুকে তাদের জীবনের অন্তসারশূণ্যতার দীর্ঘশাস দেখে আমি নিশ্চিত আমার ছেলেটিকে আমি সক্রিয় ছাত্ররাজনীতি বা সমাজসংগঠনে ঠেলে দেবো যাতে সে ফেসবুকে এসে স্ট্যাটাস দেয় উই ডোন্ট নিড নো এডুকেশন।
 
 
 


ভাসানী ড্রেসিং রুমে রিটায়ার্ড হার্ট। অতএব ব্রাশ-ফায়ার।



 ১৫ আগস্ট,১৯৭৫,রেডিওতে ডালিম বলে কেউ একজন বারবার বলছিলেন শেখ মুজিবকে হত্যা করা হয়েছে।আমার বয়েস তখন পাঁচ,থাকি ঈশরদী বাবুপাড়ায়, জাসদ তখন আমাদের প্রতিবেশী।এখন বুঝতে পারি কেন আমাদের পাড়াতে বঙ্গবন্ধু হত্যার কোন প্রতিক্রিয়া দেখলাম না। আমার আব্বার কাছে তার ছাত্ররা এসে পরিস্থিতি নিয়ে আলোচনা করছিল।আব্বাকে খুব স্তম্ভিত মনে হলো।আব্বা বললেন, উনি অযথা সবার ওপর সরল আস্থা রেখেছেন। যদিও আমার আব্বা, আম্মার চেয়ে সরল আস্থাপ্রবণ এখনো।কিন্তু পাঁচবছর বয়েসে, রেডিওতে একজন আর্মি অফিসার দম্ভের সঙ্গে বার বার বলছেন তারা দেশের প্রধানকে হত্যা করেছে।আর আব্বা বলছেন মুজিব বিশাস করে ঠকেছেন।
এই দুটো বিষয় মাথায় ছিলো।
 
সিভিল সার্ভিস সূত্রে রেডিও বাংলাদেশে যোগ দিই ঠিক পঁচিশে।মাঝে বিশ বছর চলে গেছে।ঢুকেই খটকা লাগলো বাংলাদেশ বেতার নামটি নেই।বঙ্গবন্ধু হত্যার পর নাম হয়েছে রেডিও বাংলাদেশ। রেডিও পাকিস্তানের সঙ্গে নামের মিল পাওয়া গেলো।ঘুরে দেখলাম সেই স্টুডিও যেখানে ডালিম বসে মুজিব হত্যার ঘোষণা দিয়েছিলেন। পুরোনো আমলের সেই চ্যাপ্টা মাইক্রোফোন দেখে একটা ভয় ঢুকে গেলো।মনে হলো এই মাইক্রোফোন মানেই হত্যা কিংবা ক্ষমতা দখলের এবং দখলে রাখার অস্ত্র।
 
এক বেঁটে হিটলারের মতো স্মার্টলোক, হিটলার ছবি আঁকতেন, ইনি গান করেন, যিনি বঙ্গবন্ধুকে গান গেয়ে মুগ্ধ করে স্টাফ আর্টিস্ট থেকে আধিকারিক হয়েছিলেন একলাফে।ডালিম সাহেবকে স্টুডিওর পথ দেখিয়ে নিয়ে যাবার ফলে তার প্রমোশনের উল্লম্ফন গত বিএনপি-জামাত সরকার পর্যন্ত বহাল ছিল।এই লোক গান গেয়ে মুক্তিযোদ্ধাদের অনুপ্রাণিত করেছেন, তাই বত্রিশ নম্বরে তার গান শোনাতে যাবার অনুমতি ছিল। বঙ্গবন্ধুর দরোজা সবার জন্য খোলা ছিল। উনি খুব পছন্দ করতেন গুণী মানুষ বা মেধাবী তরুণদের, একটু অন্যরকম যারা।তার মানে উনি রেডিওর গায়কটাকে স্নেহ করতেন তার গুণের জন্য। রেডিওর গায়কটি স্মার্ট প্রেসেনটেবল, তাই উনি জাতির জনকের সামনে তার আধিকারিক হওয়ার আকাঙ্ক্ষার কথা বলেছিলেন। বঙ্গবন্ধু তাকে যোগ্যবলেই সুপারিশ করেছিলেন।এই গায়কটিকে বিশাস করে ৩২নম্বরে ঢুকতে দিয়েছিলেন। সেই লোক ডালিমকে স্টুডিওতে প্রটোকল দিলেন, তারপর জিয়ার জন্য গানগাইলেন,এরশাদের জন্য গান গাইলেন, তারেকের জন্য গান গাইলেন, মাইক্রোফোনে তাদের দখল জারী রাখতে।
 
তবে ওই গায়কটি মাইক্রোফোনের সামনে গেলে তার হাতগুলো কাঁপতে থাকে এখনো টিভিতে দেখি।৯৬এর পর আওয়ামী লীগের সময় অফিস কক্ষে বসে আক্ষেপ করতেন আমার গানটা সেরা দেশের গান, সেটা তথ্য প্রতিমন্ত্রী বাজাতে দিচ্ছেন না। আমি কোন উত্তর দিইনি। কারণ তাকে নিয়ে আমার অনুসন্ধান তখনো শেষ হয়নি।
 
শেখ হাসিনার একটা ফোন ইন অনুষ্ঠান মডারেট করে উনাকে আগারগাঁও বেতার ভবন থেকে বিদায় দিয়ে আমি আমার ভাঙ্গা গাড়ীতে উঠতে যাচ্ছিলাম।তথ্যপ্রতিমন্ত্রী  ভদ্রলোক তাই ওই সেই গায়কটি ওএসডি হলেও তাকে একটি তাপানুকূল গাড়ী ব্যবহার করতে দিয়েছিলেন, ওই গায়ক বলেই। তাই গায়কটি জোর দিয়ে বললেন চলো আমি তোমাকে ইস্কাটনে পৌঁছে দিই।উঠে পড়লাম। উনি পিঠ চাপড়ে বললেন, তুমি তো দেখছি খুব ঠান্ডা মাথার ছেলে,প্রধানমন্ত্রী-মাইক্রোফোন-কলার হ্যান্ডলিং,কোন কাঁপাকাপি দেখলাম না।সরকারী চাকরি করি,এই গায়ক আমার বস তাই উত্তরটা দিলাম না, শুধু বললাম, বিতর্কের প্র্যাকটিসের কারণে সাহসটা বেশী, আপনার যেমন গানের সাহস।মনে হল এবার উনি আমাকে খোঁচাতে চান।
 
সরকারি চাকরীতে আমার মেন্টর ছিলেন একজন বামঘেঁষা মুক্তিযোদ্ধা। উনি ওই গায়কটির ১৫ আগস্টের ভূমিকা্র কথা জানিয়েছিলেন। এটা ওপেন সিক্রেট হলেও আমি ওইদিন কর্মরত ইঞ্জিনিয়ার,লজিস্টিক স্টাফদের কাছ থেকে উনার উত্থানগাথা জেনে নিয়েছিলাম।২০০১এ বিএনপি জামাত ক্ষমতায় আসার পর উনি বিএনপির তরুণ মন্ত্রীদের সাথে গান গাইতে কক্সবাজার যেতে শুরু করেন।আমার মেন্টর মুক্তিযোদ্ধা এবং আওয়ামী লীগের শুভাকাংখী (কোন দলীয় সংশ্লেষ ছাড়া), সুতরাং ওই গায়কের উদ্যোগে সেই খুব সফল একজন মুক্তিযোদ্ধা আধিকারিককে ঢাকা স্টেশন থেকে সরিয়ে বিএনপি সমর্থিত একজনকে বসানো হল।দলে দলে জাসাস কর্মী তখন বেতার ভবনে ঢুকছে, আওয়ামী সাংস্কৃতিক কর্মীরা আর ঢুকছে না।আমি একটা সম্মানজনক এক্সিট খুঁজছি, বিটিভির মোস্তফা কামাল সৈয়দ আমাকে বিটিভিতে নেবার কথা বলতেই ওই গায়ক তথ্য সচিবের সামনে উত্তেজিত হয়ে বলেন, আমি ওকে রিলিজ করবো না।
 
একদিন সাতসকালে ওই গায়কের ফোন পেলাম,উত্তেজিত,আমার বিদেশে যাওয়ার ছুটির আবেদন পেয়ে।উনি বললেন তোমার ঢাকার বসরা কিছু করতে পারলো না, তাই জার্মানির বস ধরেছো। তোমার বসেরা কেউ মুসলমান না, সব হাফ হিন্দু। আমি তখন জানি এটা একটা যুদ্ধ তাই বললাম, একজন গায়কের মুখে ধর্মের কথা শুনতে চাইনা। তারপর বললেন, তোমার ছুটির সুপারিশ আমরা সচিবালয়ে পাঠাচ্ছিনা।আমি বললাম স্যার আমি চাকরি খুঁজি না বস খুঁজি,যার কাছে কিছু শেখা যাবে।
 
এই যুদ্ধে আমি জিতেছিলাম,কারণ সরকারী চাকরীতে ইউনিভার্সিটির কিছু বড় ভাই ছিলেন তারা বিদেশে যাওয়ার অনুমতি বের করে দেয়।
 
যেহেতু ঐগায়ক বঙ্গবন্ধুর হত্যাকারীদের মিডিয়া সহযোগি ছিলেন,উনাকে বিশাস করা যায়নি। বঙ্গবন্ধু অন্তত এইটুকু শিক্ষা রেখে গেছেন আমাদের জন্য যে কবি বা গায়ককেও বিশাস করতে নেই।কারণ আওয়ামী লীগের এক বেতার আধিকারিক ৭৫এর পর থেকে নির্যাতিত হয়ে অবশেষে ৯৬এর পরে প্রকাশ্যে বঙ্গবন্ধুর আত্মীয় পরিচয় দিয়ে বেহালা বাজাতে বাজাতে হিটলার হয়ে উঠেছিলেন খুলনায়। উনি বঙ্গবন্ধুর ভাস্কর্য বানিয়ে তার নন্দন ও বৈষয়িক ভাবনার সংশ্লেষ তৈরী করেছিলেন।বিএনপি ক্ষমতায় এসে উনাকে ঢাকায় নিয়ে এল, খুলনার রাজা ঢাকার স্টুডিওতে করুণ বেহালা বাজাতে বাজাতে আমাকে বললেন, আমি কিছু নাটক বানাতে চাই, আর আমার ফেরার পথে গাড়ীটা পাই কীনা।। উনার গাড়ীর ব্যবস্থা করা গিয়েছিল, নাটকের ব্যবস্থাও।
 
আবার সেম সাইডো হয়।  আওয়ামী তথ্যপ্রতিমন্ত্রীর গ্রামে নিজামীর গণহত্যার কবর খনন রিপোর্টিং এ গিয়ে দেখি কবরের মধ্যে দাঁড়িয়ে একজন আওয়ামী টিভি রিপোর্টার রাজশাহি বেতারের মুক্তিযোদ্ধা পরিচালককে যাতা ভাষায় গালাগাল করে টান্সফারের ভয় দেখাচ্ছে। মুক্তিযোদ্ধা বেতারকর্মী গাড়ীতে বসে কাঁদলেন। আমি সঙ্গ দিলাম। আওয়ামী টিভি রিপোর্টার ইউনিতে আমার ইংরেজী বিভাগের বড় ভাই, তাকে বললাম উনি মুক্তিযোদ্ধা আওয়ামীলীগের আমলে উনার অপমানিত হবার কারণ দেখিনা। উনি বললেন প্লিজ এটার বাইরে থাকো। আই উইল টিচ হিম আ লেসন।মুক্তিযোদ্ধার বদলী হয়েছিলো,ভোগান্তি হয়েছে অনেক।
 
তো মোটামুটি ওপরের ঐ বিএনপির গায়ক, আওয়ামী লীগের বেহালা বাদক বা টিভি আর্মস ক্যাডার,নিগৃহীত মুক্তিযোদ্ধা এদের মাঝেই জাতির পিতা হত্যার কারণ লুকিয়ে আছে।
 
বঙ্গবন্ধু পাকিস্তানের কারাগার থেকে যেদিন ফিরলেন,ঢাকা বিমানবন্দরে নামতেই, তাজউদ্দীনের সঙ্গে কথা বলার আগেই চার-পাঁচ যুবক,সবাই চেনেন তাদের, বঙ্গবন্ধুকে এক কোণায় নিয়ে গিয়ে তাজউদ্দীনের বিরুদ্ধে বোঝালেন। মুজিব-তাজউদ্দীনের মাঝে একটা  মানব-দেয়াল তুলে দিলো হালুয়া রুটি লীগ।এরা বিএনপির রুদ্ররোষ ঠেকাতে যুদ্ধাপরাধীদের সঙ্গে ছেলে মেয়ের বিয়ে দিয়ে রাষ্ট্রীয় হালুয়া-রুটি গণতন্ত্রের রেসটিকে উভয়পক্ষের জন্য নিরাপদ করে তুললেন। তাজউদ্দীন একটি প্রতীক।ওইদিন থেকে সমাজের সৎ শিক্ষিত মানুষদের তাজউদ্দীনের নিয়তি সঙ্গী হলো রক্ষণশীল বিএনপি বা সেক্যুলার আওয়ামীলীগের বিখন্ডিত দেশে।
 
ঢাকার গায়ক,খুলনার বেহালা বাদক,টিভি আর্মস ক্যাডারেরা তাজউদ্দীনদের দলীয় পেশীর প্রাচীরে আটকে দিয়ে নির্বাসন দন্ড দিলেন।তারেক রহমান দেখলাম বোলছেন, রাজনীতিতে কখনোই উচ্চশিক্ষিত লোক ছিলনা। মানে রাজনীতিটা পেশী-গলাবাজী-ক্যাডার পোষা আর ছদ্ম বুদ্ধিজীবীদের জায়গা হয়ে গেলো তাজউদ্দীনের রাজনৈতিক মৃত্যুতে।
 
বঙ্গবন্ধু বিদেশী শত্রুর মোকাবেলা করেছেন,যুদ্ধ জিতেছেন, কিন্তু দেশীয় রক্ষীবাহিনীর অপকর্ম বনাম দেশজ সেনাবাহিনী-যুদ্ধাপরাধী-বাম ছায়া নর্তকদের পরাজিত করতে পারেননি।যাদেরকে বিশাস করে ৩২নম্বরে থেকে গেলেন,তারা সবাই মিলে প্রত্যক্ষ ও পরোক্ষভাবে ইন্ধন জুগিয়ে রিসালদার পাঠিয়ে তাকে মেরে ফেললো,তারপর তাকে লুকিয়ে রাখতে ইতিহাসের-সংবিধানের-রাষ্ট্রের কী উপর্যুপরি রিরংসা।মুজিবের ব্যাটিং পার্টনার তাজউদ্দীনকে সরিয়ে দিয়ে চারপাশে যখন বল কুড়ানি খেলোয়াড়রা ভন ভন করতো,মুজিব মিস করতেন ব্যাটিং কারণ লোভী পার্টনাররা অসততার কারণে রান আউট হচ্ছিল নিয়মিত ডাক মেরে।মুজিব তখনও ক্রিজে টিকে। খন্দকার মুশতাক মুজিবকে রান আউট করানোর চেষ্টায় বেটিং মিটিং করলেন কুমিল্লার বার্ডে।মুজিবকে রান আউট করতে আর রাজনীতির ক্রিকেট বল নয়। ভাসানী ড্রেসিং রুমে রিটায়ার্ড হার্ট। অতএব ব্রাশ-ফায়ার।

 


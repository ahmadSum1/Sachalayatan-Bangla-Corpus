এভাবে আর হবে না ম্যাডাম!



আবার অনেকদিন পর হরতাল দেখল বাংলাদেশের মানুষ। চট্টগ্রাম সিটি করপোরেশন নির্বাচনে জ়েতার পরে এর আর কোন প্রয়োজন ছিলনা।তবুও বিরোধীদলের শরীরে হরতালের নেশা নিশপিশ করে, জনগণকে একটু কষ্ট না দিলে, কর্মীরা পুলিশের লাঠির বাড়ি না খেলে, এদেশে রাজনীতির আর কোন মজাই নেই।ম্যাডামের নাতনীরা বিলেতে পড়েন, সেখানে বিরোধী দলের হরতালের মাদকাসক্তি নেই।আমজনতার নাতিরা ম্যাডামের হরতালে স্কুলে যেতে না পারলে ম্যাডামেরি লাভ, একসময় তারা বাপমাকে কাঁদিয়ে ম্যাডামের বুকের বল হয়ে যাবে।
ম্যাডামের ছেলে বিলেতে থাকেন, ডাক্তার দেখাতে যেতে হরতালের বাধা নেই।আমজনতার ছেলেরা ডাক্তারের কাছে যেতে না পারলে ম্যাডামের কী।হরতাল ডেকে ম্যাডাম খিঁচুড়ি ভুনা গোশ খেতে খেতে  নাতনীর সংগে লং ডিস্টেন্স কলে রূপকথার গল্প শোনাতে পারেন।হরতালে রোজ এনে রোজ খাওয়া রিক্সাচালকের মা নাতনী অনাহারিনীদের প্রবোধ দিতে চুলায় পাথর জাল দিতে থাকেন। ক্ষমতাসীন রাণীমাতা আসবেন এরকম দুরাশায়, কিন্তু রূপকথা কেবল সত্যি হয় রাজপ্রাসাদে, বস্তিতে রাজারা আসে কেবল ভোটের আগে।
হরতালে পুলিশের চুমু খেতে বড় নেতারা রাজপথে যায়, যাত্রার বিবেকের মত পকেটে লালরং নিয়ে, টিভি ক্যামেরায় সেটা রক্তের মত দেখাবে, টিভি পর্দায় ম্যাটাডোরের ষাঁড়ের লড়াই দেখে ম্যাডাম একজন বীর মন্ত্রী বাছাই করবেন ২০১৪র জন্য, তোমাকে খুঁজছে বাংলাদেশ,জরদগব জুরীরা যারা বয়েসের কারণে ষাঁড়ের লড়াই থেকে অবসর নিয়েছেন, তারা ম্যাডামের সাথে বসে দার্জিলিং চা খেতে খেতে নম্বর দেন ২০১৪র তরুণ মন্ত্রীদের।
হরতাল প্রতিহত করতে আপা কাউকে আর পেলেন না, কারণ তাদের টেন্ডার বানিজ্যে গায়ে চর্বি জমেছে,অনেকেই রাজাকার বংশে আত্মীয়তা করেছে, ফলে শরীর টানলেও মন টানে না,যুদ্ধাপরাধীদের পক্ষে ডাকা হরতালে বাধা দিতে। তারপরেও পশ্চিমা মানবাধিকারের সারমেয় দৃষ্টি রাজপথে, ৭১এর তিরিশ লাখ জীবনের দাম নেই, জাঢ্য খুনীদের মানবাধিকার যেন লঙ্ঘিত না হয়।
বিজনেস লিডাররা চিকেন ব্রোস্ট চিবাতে চিবাতে হরতালের বিপক্ষে সুশীল সমাজীয় বয়ান দেন বারোয়ারী টিভি চ্যানেলে, অথচ শ্রমিকের পাঁচ হাজার টাকা মজুরী নির্ধারণে নির্বাক হয়ে থাকেন।
পুলিশ জানে আজ সে যে শার্দুলটির লেজে পা দিচ্ছে সে ২০১৪ তে রাষ্ট্রমন্ত্রী হবে।
সুতরাং বাংলাদেশের আমজনতার জীবন থেকে একটি কর্মদিবস ছিনতাই করে নিলো বিএনপি।আওয়ামীলীগ জনগণকে কাজে যাবার নিরাপত্তা দিতে পারলো না।অর্থনীতিবিদেরা দিবস অর্থনীতির ক্ষতির অংকটি কষে দিলে ক্যানিবাল বিজনেস লিডাররা আমজনতার দিনের মজুরীটি কেটে রাখবেন।
উপার্জনহীন বিনোদন ছুটি অনাহার, আক্ষেপ, আশঙ্কা আর অনিশ্চয়তার হরতাল হয়ে গণতন্ত্রের অলংকার পরিয়ে দিলো রাণীমাতা ম্যাডামের গলায়, টিভি নিউজে আপার গলায় কোন অলঙ্কার না দেখে ম্যাডাম ফিস ফিস করে বলেন দু হাজার তেরো…।


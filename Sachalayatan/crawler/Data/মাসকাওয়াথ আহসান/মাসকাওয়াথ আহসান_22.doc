গজদন্ত



ঢাকা ইউনিভার্সিটিতে নব্বুইএর গণ আন্দোলনের বছর খানেক আগেই ঢুকে পড়ার পর নানারকম দম্ভের সঙ্গে পরিচয় ঘটতে শুরু হলো।
প্রথম ইংলিশ মিডিয়াম দম্ভ, কতোগুলো বার্গার বা হড্ডগ প্রিয় বাদামী রঙের ছেলে মেয়ে করিডোরে আমেরিকান সিটকম বলয় তৈরী করে ককনী করত, গ্রাম থেকে আসা ছেলে মেয়েদের বুলি করত, রাজশাহী ক্যাডেট কলেজের আডজুটেন্ট বা হিরো ক্যাপ্টেন তৌহিদুজ্জামান শিকদার আর কলেজিয়েট স্কুলের প্রবাদপ্রতিম রমজান আলী স্যারের ইংরেজীর ককটেল পকেটে ছিলো,তা লুকিয়ে রেখে জীবনানন্দ বা আবুল হাসানের বই দিতাম বাংলিশ গ্রুপকে।এই ওষুধে কাজ হয়েছে,মধুরেণ সমাপয়েত, কিন্তু ইংলিশ মিডিয়াম লেনন-ললনাদের দম্ভটা আজ পর্যন্ত অটুট।বুঝলাম যে আমার মাতৃভাষা বোঝেনা তার সঙ্গে যোগাযোগ তৈরি করা কঠিন।
এরপর দেখা হলো জ্ঞানী ছেলেমেয়েদের সঙ্গে,খায় কম, বলে বেশী, শীর্ণ শরীর চিন্তার ভারে, এরা কেউ ম্যাক্স-ওয়েবার-হামজা লাভীর নীচে কোন নাম বলে না। আব্বা উনার কিছু বইপুস্তক দিলেন, ওদের আড্ডায় কিছু সম্পূরক প্রশ্ন করার জন্য, মধুরেণ সমাপয়েত। কিন্তু তাদের দম্ভ অটুট। দ্য এডিটরের সম্পাদক হবার পরে আমার টিএসসির জ্ঞানী বন্ধু মালিক পক্ষকে বললো , ওকে কেন সম্পাদক বানালেন,ওকে তো আমিই আঁতেল বানিয়েছি, আমাকে প্রধান সম্পাদক করেন। এরকম পদ মিডিয়ায় থাকা উচিত নয়, অনেকে হয়তো প্রধান সামরিক আইন প্রশাসকের অনুকরণে কার্ডে এই পদ ছাপেন। ফলে দ্য এডিটরের বোর্ড অব ডিরেকটরস গজজ্ঞানীর কথায় ক্ষেপে গেলো।আমি ডয়চেভেলের ফারুক ভাই ওরফে ঋষির প্রশিক্ষণবশত, চোপায় না বসিয়ে, হাসিমুখে জ্ঞানীবন্ধুকে ট্যাক্সিতে বসিয়ে এলাম, দম্ভঠাকুর গাল ফুলিয়ে চলে গেলেন।বুঝলাম দুর্জন জ্ঞানী হলেও পরিত্যাজ্য।
জাসদের প্রতি আগ্রহ ছিল, আব্বার রাজনীতির প্রতি ঘৃণা ছিলো, আম্মা বললেন এক আধটু ভাবতে পারো, ইউনিয়নে চারুকলার সৌম্য বন্ধুরা ছিলো, কিন্তু জাসদের বন্ধুদের দম্ভের বাগাড়ম্বর ছিলো, শুধু দম্ভ না থাকলে আজ ওরা সংসদে থাকতো, কিন্তু ব্যবসা বানিজ্যে খুশী হয়ে যাওয়ায় আর এগলো না।বন্ধু হিসেবে একশোতে একশো, রাজনীতিতে গোল্লা।বুঝলাম ব্যবসা আর রাজনীতি একসাথে নয়।
সুতরাং বিতর্ক রাজনীতি, আলোর অলক্ষে বেড়ে উঠেছে লিটল ম্যাগাজিন আন্দোলনের মতো সমাজ-রাজনীতির এই মতপ্রকাশের ডিসকোর্স।গ্রামে গ্রামে বিতর্ক কর্মশালার মাঝ দিয়ে তৈরি হয়েছে একটি প্রতিবাদী প্রজন্ম। দম্ভ সেখানেও আছে, এটা জীন ও ঊপনিবেশগত, তবে সেটা নেহাত উপজাত।দম্ভহীন বিতার্কিক বন্ধু পেয়েছি অনেক।আর বিতার্কিক শত্রু নৃশংস ক্যাডার বা মাদকনির্ভর বন্ধুর চেয়ে ভালো, আমার মনে হয়।
কেন এই দম্ভ বা কিব্বা হনুরে চলে আসে মানুষের মধ্যে! এটা বাদ দিলেইতো সভ্যজীবন।বৃটিশেরা দম্ভ শিখিয়ে গেলো, আর ওদের প্রধানমন্ত্রী পাড়ার দোকান থেকে পাঁউরুটি কিনে হেঁটে বাড়ি ফেরে, আর এদিকের কতিপয় ফকিন্নী(পেশাটি অলস তাই)সাংসদ কল্পিত সম্মান না পাওয়ায় একে ওকে চড় দিয়ে বেড়াচ্ছে, আমি নিশ্চিত ওর বাবাও রাগী ছিলেন, চড় দিতেন একে ওকে হয়তো ওকেই বেশী।বুঝলাম চড় খাওয়া ছেলেদের দিয়ে রাজনীতি হবেনা বেশীদিন।
পুরাতন মিডিয়া ও শোবিজে ইড-ইগো-সুপারইগোর কারণে মেধার দুর্ভিক্ষ দেখা দিলো, কর্তাদের দম্ভের ঠ্যালায় অস্থির সবাই, অন্তর্মুখী মেধাবী তরুণেরা স্যার বলেও তাদের মানভঞ্জন করতে পারে না, যেভাবে অনলাইন মিডিয়া ধেয়ে আসছে তাতে আর বেশীদিন তাহাদের স্যার বলা লাগবে না।বুঝলাম অহংকার পতনের মূল।
ডয়চেভেলের বন্ধু সঞ্জীব বর্মন নিজে রাত দিন খেটে ২০০২ সালের অক্টোবর নাগাদ আমাকে অনলাইনের জন্য প্রস্তুত করেছিলো, পরে এভারেস্ট ব্যর্থ সজল(চলচ্চিত্র সফল হতে পারে) আর ব্লগকুমার ধূসর গোধুলীর কাছে আইটি পঠন এই মাধ্যমের নেশা জারিত করেছে আড্ডা দিতে দিতে। এইসব আইটি মানবের কোন দম্ভ দেখিনি কখনো।তাই ভাবলাম এতোদিনে গজদন্তহীন বন্ধু পাওয়া গেলো, পরে ধূগোর সাদালাঠি নিয়ে ব্লগে এসে দম্ভহীন বন্ধু পাওয়া গেল বেশ কিছু।তারপর অভ্রের মুসার লাঠিটার কথা দম্ভের নয়, অভ্রের অর্জনের।শুধু দম্ভ-অতিরিক্ত আত্মবিশাসের অন্ধ উঁই পোকাগুলো এসে প্রভাবিত না করলে বন্ধুগুলো শেষকৃত্য পর্যন্ত স্থায়ী হবে, আশা করা যায়।কারণ যোগাযোগ বা বন্ধুতাই ভবিষ্যতের মিডিয়ার গন্তব্য-নদীমানুষের খোঁজে যারা বাংলায় কথা বলে—একবিংশের যোগাযোগভাবনা হাত বাড়ালেই বন্ধু কথাটিকেই একাডেমিক পরিভাষায় নানাভাবে বলছে,তাই এই নতুন মিডিয়ার আধমরা বা ব্যর্থ হবার কোন কারণ আপাতত দেখছিনা।


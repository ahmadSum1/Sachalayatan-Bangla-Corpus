আমরা হণ্যে হয়ে খুঁজছি...



 সোভিয়েত পতনের মাধ্যমে বামবিশ্বের পতন ঘটেছে এমন একটা বদ্ধমূল ধারণা নিয়ে আমরা বসে আছি। সোভিয়েত পতন, পূর্ব ইউরোপে বামবিশ্বের ভাঙ্গন বার্লিন প্রাচীরের ভেঙ্গে পড়া,এইসব চিত্রকলা বামপন্থার কফিনে কতিপয় শেষ পেরেক হিসেবে  উদযাপিত। তার মানে কী এই যে পুঁজিবাদ ই সর্বশ্রেষ্ঠ মতবাদ হিসেবে তার চরম উৎকর্ষের ঠিকানা খুঁজে পেয়েছে। এর উত্তর সম্ভবত চিরন্তন; রাজনীতিতে শেষ কথা বলে কিছু নেই। 
আমরা শীতলযুদ্ধ বলে বহু ব্যবহারের প্রায় জীর্ণ একটি শব্দবন্ধের সঙ্গে খুব পরিচিত। যে যুদ্ধ ভিয়েতনাম বা ইরাকযুদ্ধের মত উত্তপ্ত নয় অথচ যুদ্ধ, তাই কি শীতলযুদ্ধ! এই যুদ্ধ কী ধরণের যুদ্ধ সম্ভবত পরিপক্ক বুদ্ধিজীবীরা সেটা সংজ্ঞা, পাদটীকা ইত্যাদিসহ প্রায় দুর্বোধ্য অ্যাকাডেমিক গবেষণায় বহুবার লিখে গেছেন। কিন্তু ব্যাপারটা আমার কাছে তেমন খোলাসা হয়নি, সম্ভবত অ্যাকাডেমিক পেপারের স্টেরিওটাইপ সম্পর্কে অণীহার কারণে।
তবে বামবিশ্বের ধ্বংসস্তুপের মাঝ দিয়ে একজন প্রায় নির্বোধ টুরিস্টের মত ঘোরাঘুরি করতে গিয়ে মনে হয়েছে, বাম বিশ্ব সম্পর্কে কৈশোরের রোমান্টিকতা থেকে যা জেনেছি, কিংবা মিডিয়ার আমদর্শক হিসেবে যা দেখেছি তার পুরোটাই একটা সৃষ্ট বাস্তবতা। বাস্তবতা থেকে এর দুরত্ব সম্ভবত নিজেকে বাছুর বামপন্থী কিংবা এমটিভির রিয়ালিটি শো’র ছাগল হিসেবে উদঘাটনের সমান্তরাল। 
কম্যুনিস্ট মানেই ধর্মহীন, নাস্তিক এ রকম একটা ঢালাও ধারণা কোত্থেকে পেয়েছিলাম জানিনা। সোভিয়েত ইউনিয়ন, পূর্ব ইউরোপের বামব্লক, পূর্ব জার্মানী এসব জায়গায় খৃষ্টধর্মের অর্থোডক্স ধারার ঐতিহ্য স্পষ্ট। নাস্তিকের সংখ্যা যে কোন সমাজের সংশয়বাদীদের সংখ্যার মতই। কম্যুনিজমের সঙ্গে নাস্তিকতার প্রতিশব্দগত সম্পর্ক তৈরীর কোন প্রমাণ বামবিশ্বের ধ্বংসস্তুপে খুঁজে পাওয়া গেল না। 
আয়রন কার্টেন বা লৌহপর্দার ছিন্ন অংশগুলো খুঁজতে গিয়ে আবারো ঐ একই ব্যাপার। বাইরের বিশ্ব থেকে বাম বিশ্ব নিজেকে আলাদা করে রেখেছিল লৌহ পর্দা দিয়ে, ঢেকে রেখেছিল তাদের যাপিত জীবন; অর্থ্যাৎ এখন ইরান সম্পর্কে, কিছু দিন আগে ইরাক সম্পর্কে (ওয়াশিংটন যাকে অপছন্দ করবে) অথবা ২৪/৭ কিউবা সম্পর্কে যে রকম একটা সৃষ্ট বাস্তবতা পুঁজিবাদী বিশ্বের মিডিয়া আমাদের মধ্যে তৈরী করতে থাকে।
বামবিশ্বের ভাঙ্গনের পরে পুঁজিবাদের শো-রুম, ফ্যাশান হাউজ, সেক্সশপ (পেরেন্টাল গাইডেন্স প্রার্থনীয়), কফিশপ অথবা ম্যাকডোনাল্ডস্ দেখে যারা হুমড়ি খেয়ে পড়েছিল; তারা এখন বিশ্ব অর্থনীতির মন্দাগ্রস্থ পুঁজিগণতন্ত্রের স্বপ্নভঙ্গ নিয়ে আহাজারি করছে। এ অনেকটা গ্রামের ছোট্ট সুন্দর জীবন ছেড়ে ঢাকায় এসে ছিনতাইকারীর হাতে অপদস্থ হয়ে প্রাণ নিয়ে গ্রামে ফেরার উপক্রম। 
এখন কথিত শীতল যুদ্ধটিকে ছাপোষা (বুর্জোয়া) বুদ্ধিজীবীদের মত পুঁজিবাদ বনাম বামবাদ এ রকম বিমূর্ত না রেখে , ওয়াশিংটন বনাম মস্কো মিডিয়া যুদ্ধ বললেই তো মিটে যায়। বাগদাদ পতনে পদাতিক বিছানায় শুয়ে যে সাংবাদিকতা, মস্কো পতনে ওয়াশিংটনের নিউজ রুমে বসে সাংবাদিকতা অনেকটা হলুদ সাংবাদিকতা। কতকষ্টে আছে সোভিয়েত ইউনিয়নের মানুষেরা, তার অনুসারী পূর্ব ইউরোপের দেশগুলো আর পূর্ব জার্মানীতে অবরুদ্ধ মানুষ, অন্য দিকে মার্কিন যুক্তরাষ্ট্রে এবং তদীয় গণতন্ত্র বলয়ের মানুষেরা যেন ব্যক্তি স্বাধীনতার ঘুড়ি উৎসবে বাক-বাকুম বাক-বাকুম করছে। মিডিয়া সৃষ্ট এই রিয়্যালিটি অনেকটা মাদকাসক্তির মত যেখানে কল্পনা এবং বাস্তব মিলে মিশে একাকার। বারাক ওবামার সময়েই একজন কৃষ্ণাঙ্গ বিশ্ববিদ্যালয় শিক্ষকের ওপরে স্বেতাঙ্গ পুলিশ সার্জেন্টকে যেভাবে চড়াও হতে দেখা গেলে, ওবামা সেটাকে পুলিশের বোকামী বলতেই মিডিয়া তার ওপর যেভাবে চড়াও হলো, মিডিয়া সৃষ্ট রিয়্যালিটি ওবামার জনপ্রিয়তার দূর্গে যেভাবে ধস নামিয়ে দিলো কারণ মতামত জরিপও এখন মিডিয়ার মনোপলি। এতক্ষণে নিশ্চয়ই ধারণা করা যাচ্ছে শীতল যুদ্ধে ওয়াশিংটন কেমন কামান দেগেছিল মস্কোর প্রতি।
ওয়াশিংটন মিডিয়া যখন তখন কিউবার অবরুদ্ধ জীবনের ছবি আঁকতে কিউবা থেকে ভাগ্যান্বেষণে পালিয়ে আসা দু’জন আর কিউবার বাসিন্দা দুজনের আলোছায়াযুক্ত সাক্ষাতকার দিয়ে প্রমাণ করে দেবে "দ্যাখো কী নিষ্ঠুর বামপন্থা"! অথচ কিউবায় সরজমিন তদন্তে চোখে পড়বে একটা স্থিতিশীল মধ্যবিত্ত জীবন, শিক্ষা চিকিৎসার বাস্তবসম্মত ব্যবস্থা। পাবে ডিসকোতে আড্ডারও কমতি নেই। পশ্চিমবঙ্গের মানুষ যেমন অল্পে তুষ্ট অথচ শিক্ষিত, বামপন্থী মুখ্যমন্ত্রী এখনো দুই কামরার ছোট অ্যাপার্টমেন্টে থাকেন, সুযোগ পেলেই ধুতির কোচাটা পকেটে গুঁজে ট্রামে উঠে পড়েন। ঢাকা দিল্লী কিংবা ইসলামাবাদের গণতন্ত্রীদের মত সাইরেন আতংক তৈরী করে ভোটারদের ট্রাফিক জ্যামে অবরুদ্ধ রাখেন না। তার মানে এই নয় যে বাপন্থাই স্বর্গের ঠিকানা। যে কোন পন্থার গোড়ার কথা হলো তা জনমানুষের কল্যাণে কতটুকু কাজে আসছে। যেমন ওয়াশিংটন আশ্রিত ইলেক্ট্রনিক কিংবা সাইবার উঞ্চযুদ্ধে গণতন্ত্র সম্পর্কে এমন কিছু ইউটোপিয়া রচনা করে, যেন গণতন্ত্র মানেই জান্নাতুল ফেরদাউস। 
আমরা জানি ক্যাটারিনা আহত( ঘূর্ণিঝড়, বলিউডের ক্যাটরিনা কাইফ নয়) মার্কিন মুল্লুকে কী দুর্দশায় মানুষের জীবন কেটেছে। অথচ বাংলাদেশ এর চেয়ে বেশী দক্ষতার সঙ্গে দুর্যোগ মোকাবেলা করে থাকে। আর গণতান্ত্রিক আদর্শের মোড়কে এগিয়ে যাওয়া পূঁজিবাদ যা অর্থনৈতিক প্রবৃদ্ধির সঙ্গে জনমানুষের কোন সম্পর্ক রচনা করে না। পাঁচ হাজার সম্পদশালী মানুষ অর্থ লগ্নি করে কয়েকশ সাংসদ তৈরী করে কোটি কোটি মানুষকে শাসন করার জন্য; সেটাতো কতিপয়তন্ত্র।
বুদ্ধিজীবীরা টকশোতে বলেন ‘গণতান্ত্রিক প্রক্রিয়া’ কী সেই প্রক্রিয়া, পাঁচ বছর পর পর আমজনতাকে কিছু ক্যাচওয়ার্ড বা ভোট শিকারী শব্দমালা বা টাকা পয়সা শাড়ী লুঙ্গি টিন (জনমানুষের সম্পদ লুন্ঠন করে অর্জিত সম্পদের পুনর্বিনিয়োগ বা রিসাইক্লিং) ভোট দিতে নিয়ে যাওয়া। ভোটের পরেই শুরু হয় গণতন্ত্রের রেসের ঘোড়া সাংসদদের ওপরে লগ্নি করা টাকার কয়েকগুন তুলে আনা। 
মহাক্রান্ত গণতান্ত্রিক বিশ্বের ক্রেডিটকার্ডের শিহরণে আপ্লুত কর্পোরেট ম্যানেজাররা যখন দুবাই বিমানবন্দরে গাড়ী ফেলে দিকবিদিক উড়াল পলায়নে ব্যস্ত; তখন প্রমাণিত হয় কফিশপে টাই পরে বসে থাকা গণতন্ত্র কপচানো স্বচ্ছল কর্পোরেট সৈনিকেরাও আসলে শ্রমিক। তাদের যে কোন সময় হায়ার এবং ফায়ার করা সম্ভব। আসল মুনাফার অংশীদার গণতন্ত্রের ক্যাপসুল কারখানার কাছাকাছি ওঁৎপেতে বসে থাকা পাঁচ হাজার বড় জোর পাঁচ লাখ ব্যবসায়ী। এই ক্ষমতা-ব্যবসায়ীরাই অর্থনীতি এবং বিশ্বজনমানুষের ভাগ্য নিয়ন্তা। কাজেই বারাক ওবামাকে আবার গ্রোথ উইদ ইক্যুইটি কিংবা ইক্যুয়ালিজমের কথা বলতে হচ্ছে। কার্লমার্কস "দাস ক্যাপিটালে" যে কথা লিখে গেছেন, চে গুয়েভারা তার জীবন কাব্যে যে মানবিক কবিতার কবি। সেটাকে বামপন্থার তকমা না লাগিয়ে মানবিক পন্থা বলাই ভালো। বার্ধক্য বিছানায় শুয়ে ফিদেল ক্যাস্ত্রো যখন বাঁচবার স্বপ্ন দেখেন, চীন যখন পূঁজিবাদী বিশ্বের ঘোড়দৌঁড়ে টিকে থাকতে দলীয় গণতন্ত্র আর সাম্যবাদের মিশেলে বিশ্ব অর্থনীতির দুরন্ত সহিস হয়ে এগিয়ে থাকে; তখন বুঝতেই হবে গণতন্ত্রই শেষ কথা নয়- যেমন ছিল না বামতন্ত্র। যে ব্যবস্থায় মানুষ খেয়ে পরে বেঁচে থাকে , বাচ্চা স্কুলে যায়, চিকিৎসা পায়, একটু মানবিক সম্মান থাকে সে রকম অধরা কিছুই আমরা হণ্যে হয়ে খুঁজছি।


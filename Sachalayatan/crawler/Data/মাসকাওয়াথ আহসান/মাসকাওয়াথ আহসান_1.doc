আলো আমার আলো সে যে আলোয় ভুবন ভরা



আজ গভীর ক্ষোভে সবিনয় প্রতি আক্রোশে এই কথাগুলো। নৌপরিবহণ মন্ত্রী এ টি এম শামসুজ্জামানকে দুটো কথা বলা দরকার,যিনি মতি সাংবাদিককে কাচারীবাড়ীর সালিশে একনায়কতন্ত্রের গামছা দিয়ে ধরে নিয়ে আসতে চান।
মতিউর রহমানের বিরুদ্ধে একজন ব্যবসায়ী এবং আওয়ামীলীগের এটম শামসুজ্জামান গ্রুপ যারা ৭২-৭৫সালে ভিলেজ পলিটিক্স করে আমাদের জাতির জনকের হত্যাকান্ডের ষড়যন্ত্রতে ঘৃতাহুতি দিয়েছে, তারাই সংঘবদ্ধ হয়ে শায়েস্তা করতে চাইছেন ঢাকা মিডিয়ার ভলতেয়ারকে। বঙ্গীয় সমাজে মতিভাইকে ভলতেয়ার বলায় ঢাকার অর্থ সংশয় সমাজ ভাববে আমার লণ্ড্রীর বিলটা হয়তো মতি ভাই দিয়ে দিচ্ছেন।
আর যারা আজকের কাগজ –ভোরের কাগজ হয়ে প্রথম আলো ঘুরে বিডিনিউজটোয়ন্টিফোর বা কালের কন্ঠে আছেন, তারা প্রত্যক্ষ করেছেন মতিউর রহমানের একগুয়ে দেশপ্রেম।
ঢাকা সাংবাদিকতার এই ক্ষত্রিয়কে বধের যে উদগ্র অভিলাশ নৌ শামসুজ্জামানের দেখছি তাতে সাদা কালো বাংলাছবির কথা মনে পড়ে।
মতির কন্যা প্রথম আলো ডাগুর ডুগুর হইছে,মিডিয়া পাড়াময় ফাল দিয়া দিয়া বেড়াইতছে। নৌমিয়া লতিফ মাতবর কে কনুই দিয়া গুতু দিয়ে বলে ,সম্মুখ দিয়া উইড়া যায় পক্ষীডা ক্যাডারে?
লতিফ মিয়া মতি মিয়ার ভিডায় ঘুঘু চরাইতে চায়। তাই তথ্যটা দিয়ে দেয়।
চিনলানা নৌমিয়া মতি মিয়ার মাইয়া প্রথম আলো।আহারে।
মতিরে আইতে কস। কতা আছে।
মতি মিয়ার ভাগ্য এই মাইয়াডা ডাগর হইয়া ঊডোনের লগে লগে মসজিদের হুজুর,স্মাগলার বসু মিয়া ইউপি চেয়ারম্যান সবার চোখ প্রথম আলোর দিকে।মতি মিয়ার টিনের চালে ঢিল পড়ে। মেম্বরের ট্যান্ডলরা মুখে টাঙ্গাইলের গামছা বেঁধে আসে।
মতি মিয়া বাড়ীর সামনে বৈঠক খানায় স্কুল খুলছে। সেইখানে বাচ্চারা অংক শেখে।
মেম্বররা ভয় পায়,বেবাগে অংক শিইখালাইলে প্যাচ দেওন যাইবো না।
মতি মিয়ারে থামান দরকার। সেতো চেরম্যানরেও পাত্তা দেয়না। হ্যারে একটা শিক্ষা দেয়া দরকার।
অগ্নিপথ নামের বলিউড ছবিতে একজন যৌনকর্মী পড়ার আগ্রহ দেখিয়ে গ্রামের এক শিক্ষককে ঘরে ডেকে মাতবরদের খবর দেয়। ব্যাস কলংক দিয়ে নিরাপরাধ মানুষটাকে গ্রামছাড়া করা।
মোটামুটি ভিলেজ কন্সপিরেসি থিওরী গোটা পাঁচ রকম হয়। মতি ভাইয়ের বিরুদ্ধে ষড়যন্ত্রের কেসস্টাডিতে উপরের দুটি উদাহরণ আপাতত যথেষ্ট।
আওয়ামী লীগের চাওয়াজীরা বঙ্গবন্ধুর কোন আগামীমনস্ক নির্দেশ বুঝতে না পেরে কম্বল চুরি করেছে। বঙ্গবন্ধু জিজ্ঞেস করেছেন ঐ চোর আমার কম্বল কই। তখন অদৃশ্য সাবানে হাত কচলাতে কচলাতে ৩২নম্বর থেকে বেরিয়ে গেছে। এখনো প্রধান মন্ত্রীর অধিকাংশ কথা এরা বোঝে না। গাইহারা বাছুরের মতো টিভি ইন্টারভিউতে ব্লান্ডার করে প্রতিদিন ভোট কমায়। প্রধান মন্ত্রী শেখ হাসিনা, সুরঞ্জিত সেন গুপ্ত আর জাসদের বাদল ভাইকে নিয়ে বসে আপনার কয়েকজন হাফরেড বাছুরের টিভি ইন্টারভিউয়ের ফুটএজ দেখলে বুঝবেন এরা কীভাবে আওয়ামীলীগকে ডুবাচ্ছে।তবে প্যারাসিটামল বা টাইলানল হাতের কাছে রাখবেন।
একটা পুচকে ছেলে টিভি ডান্ডা দেখালেই মন্ত্রীর স্কুলের হারিয়ে যাওয়া প্রেমিকার কথা মনে পড়ে যায়। যদি একটার পর একটা টিভি ইন্টারভিউ দেখে জ্যোতস্না ফিরে আসে। আর এই দিকে ভোট কমে আওয়ামীলীগের। মন্ত্রী এমপি মুখ খুললেই ব্লান্ডার।
সাংবাদিক আওয়ামীলীগের নয়,বিএনপির নয়,মিডিয়া মালিক পক্ষের নয়,কারো নয় এমনকি নিজেরো নয়। সে আমজনতার। চতুর্থ রাষ্ট্রের ক্ষত্রিয়। বাংলাদেশে বিরোধীদল যখন ক্ষমতার ইঁদুর দৌড়ে ব্যস্ত।সংবাদপত্রই তখন বিরোধী দল। মতিউর রহমান সেই বিরোধী দল। আমরা মিডিয়া মুক্তিযুদ্ধের মৃত্যুঞ্জয়ী স্কোয়াড। আমরা রোমান্টিক অভিযাত্রী দল। আমরা মুক্তির পথ খুঁজছি যাতে ঢাকা ক্রমশ কুয়ালালামপুর বা বারবেডোস হয়ে ওঠে।
 একটু লাতিন বামপন্থার ঢেউ থাকে,মানুষের মৌলিক অধিকার গুলোর কথা নৌমিয়ারা ভুলে না যান। লঞ্চডুবিতে নিয়মিত মানুষ মরছে,সে ব্যাপারে কিছুই করতে না পেরে মতিউর রহমানের ছিদ্র খুঁজে বেড়াতে হবে নৌমিয়াকে।
দুর্বল মন্ত্রীদের কর্মশালা করে সুরঞ্জিত-তোফায়েল-রাজ্জাক-মেনন-বাদল-মতিয়া প্রশিক্ষক দলকে দিয়ে বাছুরদের কমনসেন্স বাড়ানো জরুরী।আর নিয়মিত আয়োডিনযুক্ত লবণ পানি।তাহলে ২০২১ পর্যন্ত আওয়ামীলীগের ক্ষমতায় না থাকার কোন কারণ পাবেনা আমভোটার।
 আর এখন যুদ্ধাপরাধীদের বিচারের মাহেন্দ্রকাল এখন ঐক্যের প্রয়োজন। ফালতু প্যাচাল বন্ধের অফিস অর্ডার জারী করা জরুরী। কারণ অর্থমন্ত্রী কথা-বার্তার ওপরে ভ্যাট নির্ধারণ না করায়,সর্বত্র কথার খই। কাজ কম-কথা বেশী।স্পীকার অবশ্য ভুল প্যাচালে একশো টাকা,খিস্তিতে পাঁচশো টাকা ধার্য করলে সংসদ ভবন শান্তিনিকেতন হয়ে যাবে। কারণ এটিএম শামসুজ্জামান তা পেঙ্গুইন হোক আর সানগ্লাস হোক কৃপণ অতিশয়।আমরা তাদের ফরেন টুরে পয়সা আর পেট বাঁচাতে চিঁড়ে খেতে দেখেছি। 
আর মুজিব কোট পরে ঢোকার সময় দুইশো টাকা কস্টিউম ফি নেয়া দরকার।শিম্পাঞ্জী আমার জাতির পিতার কোট পরে বেড়াচ্ছে,খুব কষ্ট হয়। 
মতিউর রহমানের প্রথম আলোর রেডকার্পেট প্রীতি সম্ভবত আজকে মতি ভাইয়ের জনপ্রিয়তা কিছুটা সংশয়াপন্ন হবার মূল কারণ। প্রথম আলো তো যাত্রার দল নয়। ভলতেয়ারের পাঠশালা। মেরিল মুলানরুশ যাত্রার নায়ক মতি ভাই হবেন এটা ভালো লাগেনা। কারণ সেলিব্রিটির সংগা বদলেছে। এখন মতি ভাই বা সাগর ভাই তারকা কারখানা বন্ধ করে তাদের সিরিয়াস কাজ করা আমজনতার জন্য প্রয়োজন। আর মতি ভাই কড়া বাম থেকে এখন সোশ্যাল ডেমোক্র্যাট উনি জানেন,রাজতন্ত্র বিলুপ্ত হয়েছে,তাই বিলিগেটস তার মেয়েকে যেমন সামান্য টাকা দিয়ে সচ্ছল রেখেছেন কিন্তু রাজকন্যা হতে দেননি,সেটা আমরা ঢাকার লোক বুঝবো কবে।
প্রথম আলোর মাঝে কলকাতার আনন্দবাজারীয় দম্ভ চোখে পড়েছে। মতি ভাইকে কখনো কখনো অভীক সরকারের মতো ধমক দিতে দেখেছি আমার বন্ধু মুনির রানাকে। অকারণে। অবশ্য আমাদের বাপেরাও ঐ রকম অযৌক্তিক ধমক দিয়ে আমাদের বড় করেছেন। নইলে হয়তো আমরা অভি ভাই হতুম সবাই।
মতিউর রহমান আর তার প্রথম আলোর মিডিয়া হেজিমনির বিরুদ্ধে সতত লড়াই ব্লগে জারি থাকাটাই আলোকিত সমাজের সূচক। কিন্তু মন্ত্রীদের মতিউর রহমানকে দেশদ্রোহী প্রমাণের এই ষড়যন্ত্র অন্ধকার সমাজের প্রমাণ।আওয়ামীলীগের খলনায়কেরা কিছু সাংবাদিককে ফ্রিলোডার হতে দেখেই হয়তো ভেবেছেন মতিউর রহমানো সাংবাদিক,আমার পায়র কাছ হুইস্কির জন্য হুইস্কিং করা ম্যাডছাগু রোগগ্রস্ত লোকজনো সাংবাদিক,তাইলে একটা টোকা দিয়া দ্যাখন যায় বোধ হয়।
সাংবাদিকদের শান্তিপ্রিয় বুদ্ধিজীবী বা দুধভাত ভাবেন তারা দিন বদলের মুখস্ত কোরাস গেয়েছেন,এর মানে বোঝেননি। আমরা যেমন না বুঝেই গাই আলো আমার আলো সে যে আলোয় ভুবন ভরা।
ছবিঋণ,বিডিনিউজটোয়েন্টিফোরডটকম।


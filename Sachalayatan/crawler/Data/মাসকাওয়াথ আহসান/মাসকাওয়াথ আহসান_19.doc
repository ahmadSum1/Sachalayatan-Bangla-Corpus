কেন এই ভারত বিরোধিতা



 
ছোটবেলা থেকে ভারতজুজু দেখতে দেখতে বুড়ো হলাম, আমার নানীকে ভারতবিরোধী ফিমেল বিচিং করতে দেখে নানা আর সহ্য করতে না পেরে বলেছিলেন এতো বিশাল একটা দেশ, চাইলে যা খুশী করতে পারে, কিন্তু পারলে সাহায্যই করে, যুদ্ধের বছর বছরখানেক গুষ্টি সুদ্ধো খেয়ে এলে, এখন নুন খেয়ে উলটা গুণ গাইছো।ঐদিন খান আতার খাঁচাটা ভেঙ্গে ফেললেন নানা।
 
ফারাক্কা ইস্যুতে ভাসানী পদযাত্রা করেছেন।ফারাক্কা বাঁধ ইস্যুতে ভারতের নিষ্ঠুরতা পাওনাদারের নিষ্ঠুরতা। ৭১ সালে ভারতের যে খরচ হয়েছে আমাদের খাওয়াতে তা বহনের ক্ষমতা তাদের ছিলো না, নিম্নমধ্যবিত্ত মামাবাড়িতে দশমাস থেকে তারপর আমার এক ছাত্র আমাকে তার মামার সঙ্গে বর্তমান
সম্পর্কের নিম্নচাপের অভিজ্ঞতা জানালো।বঙ্গবন্ধু পশ্চিমা কোন খাদ্যসাহায্য না পেয়ে দিশেহারা।ভুট্টো মার্কিন মামাকে ফোন করে বারণ করতেন।বঙ্গবন্ধু ইন্দিরার সঙ্গে ফোনে কথা বলতেও কুন্ঠা বোধ করতেন।এতো বড় গলা করে ভারতীয় সেনা প্রত্যাহার করতে বললেন। অথচ পুরোটাই মুফতে চালিয়ে দেয়া যায়, বাঙ্গালী তা পারেনা।এটা আমাদের জীন মানচিত্রে নেই। আমরা খাওয়াইন্যা জাত।
 
বাংলাদেশের কাছে ভারত কী চায়। চায় পাকিস্তান যাতে দশট্রাক আমপাঠিয়ে বাংলাদেশের ক্রসবর্ডারগুলো দিয়ে সাতবোনের দুষ্টুছেলেগুলোর কাছে পৌঁছাতে না পারে।ভারতকে অশান্ত করে তোলে পাকিস্তানের আমগুলো।
 
দেশ বিক্রী হয়ে গেলো এই মাতম তোলা দেশপ্রেমিকেরা কী জানেন ভারতের বর্তমান ভূ-রাজনৈতিক অবস্থান।পাড়ার ভালো ছাত্র (মুখস্থ নির্ভর নয়) সিরাতকে নিয়ে আপনি যত খিস্তি করবেন, আপনি ততই হাস্যকর হতে থাকবেন।
 
ভারতের গণতন্ত্রে ফাঁক ফোকর আছে, জেলখানা থেকে নির্বাচিত হয়েছেন কয়েকজন মর্কট, গত ৫বছরে বিপুল সম্পদ লুন্ঠন করেছেন কয়েকজন।পাকিস্তানের গণতন্ত্র এখনো সামন্ত মাশাআল্লাহ ভবনগুলোতের আমখাচ্ছে,কালো ছাগল ছদকা দিচ্ছে, কাল সকালের সকালটা দেখবো কী-এই শঙ্কায়।
 


ভারতীয় গোয়েন্দা সংস্থার সরল বা বোকামানুষগুলো আফঘানিস্তানের পাকিস্তান সীমান্ত জুড়ে কন্স্যুলেট খুলে (১৬-১৭টা হবে)ঐদিক থেকে পাকি গোয়েন্দাদের কাতুকুতু দিচ্ছে। র আই এস আই সম্পর্কটা একদম টম এন্ড জেরী সম্পর্কের মতো লাভ হেট রিলেশনশীপ।কাশ্মীরের দুষ্টুমি বোরিং তাই আফঘানিস্তানে গিয়ে র বাংলাদেশ হয়ে আইএস আই আম পৌঁছে দিতে যায়।মনমোহন কাকা গিলানী চাচ্চুকে আম পাঠিয়েছেন। গিলানী দারাশিকো বংশলতিকার নাতি বলে ভারত তাকে পছন্দ করে, আর জারদারীর দিকে তাকানো যায়না, হাসি দেখলে মনে হয় যেন ইভটিজার।সামনে ১৪-১৫ অগাস্ট কাশ্মীর সীমান্ত জুড়ে টম এন্ড জেরী মিলন মেলা করবে,সিদ্ধি খাবে,রং খেলবে,একে ওকে জড়িয়ে ধরে নেশার ঘোরে কাঁদবে। তারপর আবার আমষড়যন্ত্রে ফিরে যাবে,চুলকানোর বা সুড়সুড়ি দেবার চাকরী যখন।


 
বাংলাদেশকে এইটুকু করতে হবে,এই আম যাতে সেভেন সিস্টারে যেতে না পারে, তাতে ভারত পাকিস্তান সিভিল সোসাইটি শান্তি প্রক্রিয়াটি দ্রুতি পাবে।কারণ ওদের এই নির্বোধ ইগোর লড়াই আমাদেরো অতীতে ক্ষতিগ্রস্ত করেছে।পাকিস্তান ভাবতেই পারেনা, এতো আগে চলে গেছে ভারত,তবে বুঝতে পেরেছে অনেকেই, রাষ্ট্র মানে ক্রিকেট খেলা নয়।ক্রিকেটে একই সার্কাস দেখে বোঝা যায় পাকিস্তান বাজী হেরেছে। ভারত জিতে গেছে সবদিক থেকে।
 
তবে ভারতের যেসব গ্রামে শিশুরা মাটি খাচ্ছে সেখানে মতিয়া আপা দয়া করে তার বাম্পার ফলনের কিছু ভাত পৌঁছে দেন, বঙ্গবন্ধুকে ৭১র শরণার্থী সেবার ইন্দিরা ঋণ কিছুটা দায়মুক্তি হয়।আন্ত রাষ্ট্রিক সম্পর্কে এটা মমতাদির জন্য বেইলী রোড থেকে শাড়ী কিনে নেবার মতোই সুন্দর দেখাবে।
 
যারা টান্স-এশিয়ান রেলপথ বা হাইওয়ে টু ইউরোপ টাকে ভয় পেয়ে, দেশ গেল বলে আত্মাহুতি দিচ্ছেন তাদের হজ্জে যাবার বা কার্লমার্ক্সের ট্রিয়ার দর্শন কতো সহজ হয়ে যাবে হয়ত বুঝতেই পারছেন না।কলকাতায় ডাক্তার দেখাতে যাওয়াটা যেমন সহজ হয়ে গেছে।আম্মা বলছিলেন, কলকাতার ডাক্তারেরা বয়সোচিত সম্মান দেয়, কথা বলে, আমাদের ডাক্তার সাহেবেরা গম্ভীর।
 
ভারত-নেপাল যেই বন্দর ব্যবহার করুক, ভাড়া দিয়েই করবে,রাস্তা বা রেলপথ করলে আমাদেরি লাভ,বৃটিশের রেলপথ আমাদের কাজে লেগেছে।সব কিছুর মাঝে ষড়যন্ত্র খুঁজে আর লাভ নেই।বরং ৪৭ সালে যাদের ধর্মের নামে ঘাড় ধরে বের করে দিয়েছিলাম, তাদের নাতি নাতকুরেরা পূর্ব পুরুষের ভিটে দেখতে এসে যে আত্মীয়তা পর্যটন করবে তাতে ক্ষতির কোন কারণ নেই একবিংশের পর্যটন সংস্কৃতিতে।
 
আওয়ামী লীগ সরকার তার পারফরমেন্সে আমজনতাকে খুশী না রাখতে পারলে তারা ব্যালট পেপারে রায় দেবে।কিন্তু এই ভারত জুজু দেখিয়ে কতিপয় বুদ্ধিজীবী বার বার জাতিকে পিছিয়ে দিয়েছে।এখন ভারতকে দেখে শেখার অনেক কিছুই আছে।অনাবাসের দাওয়াত খেয়ে এসে কলকাতার বৌদির বিচিং করে আর এগোনো যাবে না।কটাক্ষ করে ভালো ঘুম হয়ত হয়, আর নিজের কূপমন্ডুকতার দেয়ালটা উঁচু হতে থাকে।
 
ভারতের কাছ থেকে সম্ভ্রম আশা করতে গেলে এখন এম আইটিতে হার্ভার্ডে কিছু করে দেখাতে হবে,জনহপকিনসে দেখাতে হবে, ফিল্মে-টিভিতে কিছু দেখাতে হবে, দেখাতে হবে জার্নালে, তথ্যপ্রযুক্তিতে,ক্রিকেটে, এটা কোন রেস নয়, কিন্তু সমান গুণ বা অনুভূতির বা সংস্কৃতির না হলে মানুষের বন্ধুতাই টেকে না আর রাষ্ট্রিক সম্পর্ক।
 
তবুও একগুয়ে ভারত বিরোধী যারা তারা কাসুন্দি ঘেঁটে ভারতের শঠতার উদাহরণ আনবেন,পাকিস্তানের লোকেরা এইসব উদাহরণ দিতে আরো ওস্তাদ, কেউ নিজের শঠতার দিকে না তাকিয়ে অন্যের শঠতার কথা তোলে কোন ব্যবসা থাকলে ,নির্বোধ ইগো-প্যারানয়া বা আলসাইমার বশত।তালগাছটা আমাদের, আমগাছটা পাকিস্তানের কিন্ত বোধিবৃক্ষটা ভারত অর্জন করেছে।একদম ব্যক্তিগত পর্যবেক্ষণ,ভিন্নমত পোষণে সহমত সহ।
 
 


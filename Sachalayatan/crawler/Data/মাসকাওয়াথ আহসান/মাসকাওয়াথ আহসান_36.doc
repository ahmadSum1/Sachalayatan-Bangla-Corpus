কূপমন্ডুকতার অচলায়তন



নোবেল শান্তি পুরস্কার বিজয়ের পর অধ্যাপক মুহম্মদ ইউনুস এবার যুক্তরাষ্ট্রের সর্বোচ্চ বেসামরিক সম্মানে সম্মানিত হলেন। আন্তর্জাতিক পরিসরে অধ্যাপক ইউনুসের অর্জন বাংলাদেশের অর্জনের সমার্থক হিসেবে সূচিহ্নিত।
একাত্তরে রক্তক্ষয়ী মুক্তিযুদ্ধের মাধ্যমে স্বাধীনতা অর্জনের পর থেকে জাতির জনককে হত্যা, জিয়া হত্যা, একাধিক রাজনৈতিক ও সামরিক হত্যাযজ্ঞ, সামরিক শাসন, প্রাকৃতিক দুর্যোগে অগণন মৃত্যু, রাজনৈতিক অস্থিতিশীলতা, হরতাল, নৈরাজ্য, দলীয় স্বার্থে বহির্বিশ্বে বাংলাদেশর ভাবমূর্তি হনন, দুর্নীতিতে ধারাবাহিক চ্যাম্পিয়ানশীপ, উগ্র জঙ্গিবাদ, পৌনপুনিক ইতিহাস বিকৃতি, প্রান্তিক দরিদ্র জনগোষ্ঠীকে আরো প্রান্তে ঠেলে দেয়া, ক্ষমতা দখলের উগ্র লড়াই-এ বহির্বিশ্বকে দেশের অভ্যন্তরীণ রাজনীতিতে হস্তেক্ষেপের সুযোগ করে দেয়া; এইসবের মাঝ দিয়ে থেকে গ্রামীণ ব্যাংক এবং অধ্যাপক ইউনুসের নোবেল পুরস্কার লাভ বাংলাদেশকে সুনামের একটি জায়গায় নিয়ে গেছে।
বৈশ্বিক পরিসরে যে কোন ফোরামে কিংবা অনানুষ্ঠানিক আলোচনায় বাংলাদেশ সম্পর্কে ইতিবাচক একটি মনোভঙ্গী ধারণের জায়গা তৈরী হয়েছে অধ্যাপক ইউনুসকে ঘিরে। 
কিন্তু অধ্যাপক ইউনুস রাজনীতিতে যোগ দেয়ার ঘোষণা দেবার পর থেকেই বাংলাদেশের সনাতন রাজনৈতিক সংস্কৃতির বিবেচনায় শীর্ষ রাজনৈতিক নেতাদের অপছন্দের পাত্র হয়ে পড়েন তিনি। রাজনীতিতে জড়ানোর সিদ্ধান্তটি ভুল ছিল এটি দ্রুত উপলব্ধি করে দ্রুত তিনি তার নিজের জগতে ফিরে যান। কিন্তু কেন তিনি রাজনীতিতে নামার ঘোষণা দিলেন, কেন বাংলাদেশের  রাজনৈতিক সংস্কৃতির সমালোচনা করলেন, এই অপরাধ ক্ষমতা কাঠামোর কাছে ক্ষমার অযোগ্য। যেমন অযোগ্য নোবেল জয়ী শিরীন এবাদী তেহেরানের রাজনৈতিক ক্ষমতা কাঠামোর কাছে। 
বারাক ওবামা ঘোষিত যুক্তরাষ্ট্রের সর্বোচ্চ বেসামরিক স্বীকৃতি ও সম্মাননা পদক বিতরণ আনুষ্ঠানিকতায় বাংলাদেশের রাষ্ট্রপক্ষ থেকে কোন প্রতিনিধি না থাকায় ; এমনকি অধ্যাপক ইউনুসের ওয়াশিংটন অবস্থানকালে দূতাবাসের অনুশীলিত নিস্ক্রিয়তা একটি রাষ্ট্রের দলীয় মনোভঙ্গী প্রকাশ করেছে। 
যদিও ওবামার স্বীকৃত বিশালতার পাশে অধ্যাপক ইউনুসের জন্য তার মাতৃভূমির চাকুরে দূতদের অনুপস্থিতি ব্যক্তিগত আবেগের জায়গা বাদ দিলে বর্হিবিশ্বের চোখে পড়ার মত কোন ঘটনা নয়।
যদিও পুরস্কারপ্রাপ্ত অন্যগুণীজনদের প্রত্যেকেরই মাতৃভূমির রাষ্ট্রীয় প্রতিনিধিরা উপস্থিত ছিলেন। ইরানের কেউ পুরস্কৃত না হওয়াই এ যাত্রা একটি মাতৃভূমির রাষ্ট্রীয় প্রতিনিধিদের অনুপস্থিতি একটি বিস্ময়কর দৃষ্টান্ত হিসেবে রয়ে গেল। 
রবীন্দ্রনাথ ঠাকুর, অর্মত্য সেন ভারতীয় নাগরিক বলেই বোধ হয় এ ধরনের দলীয় অসম্মানের হাত থেকে বেঁচে গেছেন। ভারতের টিপাইমুখ বাঁধ নির্মাণ নিয়ে দেশজুড়ে যে বিক্ষোভ চলছে সেখানে ভারতীয় রাজনৈতিক সংস্কৃতির সুনাম করতে ভয় হচ্ছে। তবে সত্য প্রকাশে সাহসী হওয়াই শ্রেয়। 
জার্মানীতে ভারতের রাষ্ট্রদূত মীরা শঙ্করকে বছর দুয়েক কাছ থেকে দেখার সুযোগ হয়েছিল। ফ্রাঙ্কফূট বইমেলা, বন থিয়েটার উৎসব, লাইপসিগ বইমেলা, বার্লিন চলচ্চিত্র উৎসব; যেখানেই ভারতীয় গুণীজনদের আমন্ত্রিত হতে দেখেছি, সেখানেই মীরা শঙ্কর রাষ্ট্রপক্ষের উঞ্চতা নিয়ে হাজির হয়েছেন। ঐসব গুণীজনদের মধ্যে কে কংগ্রেস সমর্থক, কে বামপন্থী, কে বিজেপি এইসব বিষয় নিয়ে তাকে মাথা ঘামাতে দেখিনি। কেন্দ্রের তীব্র সমালোচক ঠোঁটকাটা  মহাশ্বেতা দেবীর হুইল চেয়ার ঠেলে নেয়ার উদ্যোগে একজন রাষ্ট্রদূতের সক্রিয় হতে দেখেছি। সিঙ্গুর নন্দীগ্রাম আন্দোলনের নেতৃত্ব দিয়ে আসা মহাশ্বেতা দেবীর প্রটোকল করতে গিয়ে তাকে ভাবতে হয়নি এই অপরাধে নতুন দিল্লী তাকে ডেকে পাঠিয়ে ওএসডি করে দেয় কিনা।
যদিও ভারতীয় সাবেক পররাষ্ট্রমন্ত্রী যশওয়ান্ত সিং একটি  বিতর্কিত গ্রন্থ লেখার সুবাধে বিজেপি থেকে বহিস্কৃত হলেন, কংগ্রেসও প্রায় কিংকর্তব্যবিমূঢ়; কিন্তু ভারত যেহেতু একটি বৃহত্তর ও প্রতিষ্ঠিত গণতন্ত্রের দেশ কাজেই ক্ষমতা কাঠামো তাকে যে কোন অসম্মানজনক পরিস্থিতিতে সমর্থন জুগিয়ে যাবে; অবস্থাদৃষ্টে তেমনই মনে হচ্ছে। 
বাংলাদেশে একটি বিতর্কিত গ্রন্থ লেখার অপরাধে অধ্যাপক হুমায়ুন আজাদ জঙ্গী নিগ্রহের শিকার হলে রাষ্ট্র নিস্ক্রিয়তা দেখায়, তাঁর অকাল মৃত্যুর পর পরিবার অসহায় জীবন যাপন করে। ক্ষমতাসীন সেক্যুলার সরকারের হাতে সময় নেই একজন মৃতপন্ডিতের পরিবারের খোঁজ খবর নেয়ার। 
স্বৈরাচারী সরকারের মন্ত্রী হওয়ার দায়ে কিংবদন্তীর কবি আবু জাফর ওবায়দুল্লাহকে জাতীয় কবিতা উৎসবে ডেকে এনে অপমান করা হয়। অপমান সইতে না পেরে তিনি স্ট্রোকে মারা যান। পরে সেই স্বৈরাচারী পুনর্বাসিত হন গণতন্ত্রের ‘বড় ভাই’ হিসেবে। অথচ 'আমি কিংবদন্তীর কথা বলছি’র কবির মৃত্যু বিস্মৃতিতে হারিয়ে যায়। অমর কথাশিল্পী সৈয়দ মুজতবা আলী জার্মাণী, বরোদা, কায়রো, কাবুল ঘুরে বগুড়া আজিজুল হক কলেজে এসে স্থানীয় মাতবরদের হাতে নিগৃহীত ও অপমানিত হন। সৈয়দ ওয়ালি উল্লাহর ট্র্যাজেডী একই রকম। অপারেশনে পা হারানোর পর আখতারুজ্জামান ইলিয়াসকে ঢাকা কলেজের দোতলায় ক্লাস নিতে উঠতে বাধ্য করা হয়। 'সোনালী কাবিন'-এর কবি আল মাহমুদকে দাড়ি টুপি পরিধান করে প্রতিক্রিয়াশীলতার দিকে ধাবিত হলে সেইটিই প্রধান বিবেচনার বিষয় হয়ে দাঁড়ায়, তার কবিতার কিংবদন্তী তখন আর বিবেচনার বিষয় নয়। 
একই অপরাধ করে ভূপেন হাজারিকা ভারতে এখনো তার শিল্পী প্রতিভার জন্যই আদৃত। 
সদ্য পান্ডিত্য খ্যাতি পাওয়া এক উত্তরাধুনিক সমালোচক সেদিন দেখলাম শামসুর রাহমানকে নিয়ে যা-তা লিখেছেন একটি অন লাইন সাহিত্য পাতায়। জানিনা সেটা সাহিত্য সমালোচনা কিনা। আমাদের দোজখের কড়াই এ বাড়তি পাহারাদার লাগে না। আমরাই পা ধরে একে ওকে নামাই। নীচ থেকে টেনে ধরে রাখি। আমরা কেন এমন কুৎসা প্রবণ; প্রতিহিংসা পরায়ন আমি জানি না। কথাশিল্পের আরেক কিংবদন্তী হাসান আজিজুল হক মৌলবাদের বিরুদ্ধে সোচ্চার হওয়ায় রাজশাহীতে নানা অপমানজনক পরিস্থিতির শিকার হয়েছেন। আরেক গুণী কথাশিল্পী আবু বকর সিদ্দিকের একটি লেখাও না পড়ে তাকে বিদিশার পিতা হিসেবেই চিহ্নিত হতে হয়। কারণ তাঁর লেখার শক্তিমত্তার চেয়ে বিদিশার পিতা পরিচয়টিই আমাদের আদিম প্রবণতাকে শিহরিত করে। বিদিশার স্বামী কিন্তু গণতন্ত্রের ডাইনোসর হিসেবে, মহাজোটের ট্রামকার্ড হিসেবে ক্ষমতা কাঠামোতে জামাই আদর পেতে থাকেন। শুধু কদর নেই আন্তর্জাতিক অঙ্গনে আইনজ্ঞ হিসেবে স্বীকৃত ডঃ কামাল হোসেনের। কিংবা সূচিকিৎসক বদরুদ্দোজা চৌধুরীর। কারণ তারা অধ্যাপক ইউনুসের মত ক্ষমার অযোগ্য।
জার্মান নোবেল বিজয়ী গুল্টার গ্রাস তরুণ বয়সে হিটলারের অনুসারী ছিলেন। এ নিয়ে গণমাধ্যমে একাডেমিক বিতর্ক হয়েছে। কিন্তু কোন সাহিত্য উৎসবে ডেকে এনে অপমান করা হয়নি। ফলে কোন হার্টস্ট্রোকের শিকার তাকে হতে হয়নি। অধ্যাপক ইউনুসকে যেমন অনায়াসে ‘সুদখোর’ বলে দেয়া যায়, গ্রাসকে তেমন করে কেউ ‘ইহুদীখোর’ বলার কথা তার দেশে কেউ স্বপ্নেও ভাববে না। আমাদের এই উগ্র প্রতিক্রিয়াশীলতা লাগামহীন জিহ্বাচর্চা কোন আলোকিত সংস্কৃতির পরিচায়ক আমি জানি না। 
তবে একটি প্রত্যাশাই বুকে বেঁধে রাখি একটি স্বশিক্ষিত নতুন প্রজন্ম বৈশ্বিক সংস্কৃতির জানালা খুলে রেখে বিকশিত হচ্ছে।
কুৎসা নির্ভর বদ্ধ অচলায়তনের কূপমন্ডুকতার বাইরে গিয়ে তারা নিশ্চয়ই সত্য, সুন্দর আর মঙ্গলকে চিহ্নিত করবে নৈর্ব্যক্তিকভাবে। 


নজরুলের বোবাত্ব



 ১৯৪২ সাল। বিশ্বজুড়ে তখন দ্বিতীয় বিশ্বযুদ্ধের ডামাডোল বাজছে। সবাই কথা বলছেন কিন্তু বাকরুদ্ধ নজরুল। যার সবচেয়ে বেশি কথা বলার কথা তিনি তখন ফ্যালফ্যাল করে তাকিয়ে চারপাশে। তার জন্য চলছে হোমিওপ্যাথি আর আয়ুর্বেদিক চিকিৎসা।  
এ সময় তিনি মানসিক ভারসাম্যও হারিয়ে ফেলেন। নিভৃতে কাটতে থাকে নজরুল-এর জীবনের সুবর্ণ সময়। এভাবেই পার হয় ১০টি বছর। বাহান্ন সালে   নজরুল চিকিৎসা কমিটি এবং তৎকালীন ভারতের প্রখ্যাত রাজনীতিবিদ শ্যামা প্রসাদ মুখার্জি সহযোগিতায় কবিকে পাঠানো হয় রাঁচির এক মানসিক হাসপাতালে। কবি চার মাস এখানে চিকিৎসাসেবা নেন। কিন্তু অবস্থার কোন উন্নতি না হওয়ায় ৫৩ সালের মে মাসে নজরুলকে লন্ডন পাঠানো হয় উন্নত চিকিৎসার জন্য। লন্ডনে বিশেষজ্ঞ চিকিৎসক রাসেল ব্রেইন, উইলিয়াম সেজিয়েন্ট এবং ম্যাককিস্ক  তার রোগ নির্ণয়ের চেষ্টা করেন। 
রাসেল ব্রেইনের মতে নজরুলের রোগটি ছিল দুরারোগ্য। তিনি তখন "ইনভল্যুশনাল সাইকোসিস" রোগে ভুগছিলেন। লন্ডনের লন্ডন ক্লিনিকে তাঁর এয়ার এনসেফালোগ্রাফি করানো হয়। জানা যায় তার মস্তিষ্কের নার্ভ ক্ষতিগ্রস্থ হয়েছে। ড: ম্যাককিস্কের মত বেশ কয়েকজন চিকিৎসক ম্যাককিস্ক অপারেশনের সিদ্ধান্ত নিলেও ড: ব্রেইন এর বিরোধিতা করেন।
নজরুলের মেডিকেল রিপোর্ট ভিয়েনার বিখ্যাত চিকিৎসকদের দিয়ে যাচাই করানো হয়। জার্মানির বন বিশ্ববিদ্যালয়ের নিউরোসার্জন অধ্যাপক রোঁয়েন্টগেন ম্যাককিস্ক অপারেশনের বিরোধিতা করেন। ভিয়েনার চিকিৎসকরাও এই অপারেশনের ব্যাপারে আপত্তি জানান। 
কবির শুভার্থীদের সিদ্ধান্ত অনুযায়ি তাকে ভিয়েনার চিকিৎসক ডঃ হ্যান্স হফের অধীনে ভর্তি করানো হয়। ১৯৫৩ সালের ৯ ডিসেম্বর তার পরীক্ষা করানো হয়। পরীক্ষক ড. হফ-এর মতে, কবি পিক্‌স ডিজিজসে ভুগছিলেন। যার থেকে মুক্তি ছিলো অসম্ভব। ফলে নজরুলকে দেশে ফিরিয়ে আনা হয়।  কবি আর কথা বলেননি। বোবার মতো তাকিয়ে দেখেছেন তার দেখানো স্বাধীনতার পথে সবাই চলছেন নিরাপদে অথচ যে যার মতো। 


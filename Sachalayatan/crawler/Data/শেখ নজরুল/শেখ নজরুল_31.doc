তোরণ-তোরণ মন; আমার তোরণ-তোরণ মন



তোরণের কথা বলিতেছি। ইহা অতিশয় তৈলাক্তহৃদয় উতসারিত একপ্রকার জলীয় ভালোবাসার বার্ষিক ফলাফল। তবে ইহার চরিত্রের মধ্যে পিচ্ছিল স্বভাব নাই। ইহা অতিশয় রূচিকর সুস্বাদু এবং আত্মীয়জাত প্রক্রিয়ার সংরক্ষণ করা হইয়া থাকে। রাজধানী, মফস্বল শহর কিংবা গ্রামের পথে-প্রান্তরে ইহাকে দেখিয়া মন মহামারীর চেয়ে ভয়ংকর রূপ ধারণ করিতে পারে। 
পথে নামিলেই মনে হইতে পারে, তোরণ আপনাকে স্বাগত জানাইতে বুকের ফিটফাট চেইন খুলিয়া আসুন-আসুন বলিয়া স্মিতবদন প্রদর্শন করিতেছে। ইহার চকচকে তোষণের আড়ালে ঢাকা পড়িয়া যাইতেছে বুদ্ধিজীবী দিবস কিংবা বিজয় দিবসের মতো গুরুত্বপূর্ণ আরও আরও দিবসের মর্মার্থ। সারা দেশের সড়ক মহাসড়ক এখন পছন্দের নেতানেত্রীকে শুভেচ্ছা জানাইতে প্রাণে প্রাণে স্পন্দন তুলিতে মরণপ্রাণ চেষ্টা করিতেছে। 
রাস্তাজুড়িয়া শতসহস্র তোরণরাজী অপরূপ শোভাবর্ধন করিয়া চাঁদাবাজিসহ বিভিন্ন অপরাধমূলক কর্মকাণ্ডের সঙ্গে হাত মিলাইতেছে। যেখানে মূল ভাবের বিপরীতে আপনাকে জাহির করিবার জয়-জয়কার ধ্বনি উচ্চারিত হইতেছে। ইহাতে কোন মুখ রাখিয়া কোন মুখ ধরিবেন তাহা অনুমান করাও কষ্টকর হইবেই হইবে।
আসুন আপনাদের লইয়া একবার রাজধানীর শ্যামলী থেকে মিরপুর বুদ্ধিজীবী কবরস্থান পর্যন্ত ঘুরিয়া আসি। আপনারা একটু গুণিয়া দেখুন; ১০টিরও অধিক হইয়াছে কিনা? চলুন এবার  আমিনবাজার থেকে সাভারের বিশমাইল পর্যন্ত মাত্র ১৭ কিলোমিটার ঘুরিয়া আসি। কষ্ট করিয়া আবার একটু গুণিতে থাকুন। কয়টি হইয়াছে? ৩৮টিরও বেশি হইয়াছে কিনা! 
আপনারা তো বুদ্ধিমান? তোরণে তোরণে কাহাদের নাম শোভা পাইতেছে তাহাও কি আমাকে বলিতে হইবে? আপনারা কি বুঝিতে পারিতেছেন?- দলীয় প্রধান, স্থানীয় সাংসদ কিংবা উঁচুদরের নেতাদের আকৃষ্ট করিবার জন্য নানা রঙ ও আবক্ষ কিংবা সুবক্ষচিত্র প্রদর্শন করাইয়া কেন ইহা করা হইয়াছে? বুঝিলেন না? পাতিনেতারা ক্ষমতাশীনদের কৃপাদৃষ্টি আকর্ষণ করিতে চাহিতেছে। 
ইহারাই কিন্তু আগামী নির্বাচনে কেউ কাউন্সিলর কেউ মেয়র প্রার্থী হইবার খায়েস জানাইবেন। কারণ যাহারা  তোরণ নির্মাণ করিতেছেন তাহারা সৌজন্যে কোন ঘাটতি রাখিতেছেন না। ফলে ইহার সঙ্গে নিজের নামটি কি কৌশলে না যুক্ত করিতেছেন! 
ধীরে, মাহাশয় ধীরে! এই তো তোরণের বাঁশে ধাক্কা খাইয়া পড়িয়াছিলেন প্রায়! আর সামনে অগ্রসর হওয়া যাইবে না। ওইখানে গতবছরের পুরাতন বাঁশ-কঞ্চি পড়িয়া রহিয়াছে। রক্ত ঝরিতে পারে। আমি-আপনি তো আর ভোট করিতে যাইবো না; খামোখা রক্ত ঝরাইতে যাইবো কেন? 
চলুন এবার একটু  গ্রামে-গঞ্জের দৃশ্য দেখিয়া আসি। ওখানে অবশ্য তোরণের তোষামোদি কিঞ্চিত কমই হইবে। তবে সুদৃশ্য পোস্টারে  ভরিয়া রহিয়াছে বিভিন্ন স্কুল-কলেজ কিংবা ঘর-বাড়ির দেয়াল। কেউ কেউ পোস্টারগুলোকে আরেকটু উঁচুতে তুলিয়া নিজেদের নির্মল বাতাসে দোলাইতেছে। গেল ঈদে এইসব কর্ম করা হইয়াছে। সামনে আবার আসন্ন ইউনিয়ন পরিষদ ও পৌরসভা নির্বাচন।  তাই সম্ভাব্য প্রার্থীরা এলাকার জনগণকে তথাকথিত মূর্খ ভাবিয়া বর্ণিত ক্রিয়ায় প্রাণঢালা শুভেচ্ছা জানাইয়া রাখিয়াছেন।
আপনারা কি কিছু বুঝিলেন? নাকি আগামী বছরের জন্য অপেক্ষা করিবেন?- ভাবিতে থাকুন। আমার আবার বেলা থাকিতেই শহরে ফিরিতে হইবে। 


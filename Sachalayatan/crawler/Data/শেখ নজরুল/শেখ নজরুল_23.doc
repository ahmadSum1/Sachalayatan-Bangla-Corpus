এ্যড মি অ্যাজ এ্য ফ্রেইন্ড



বোকামী কোরো না বালক
জেনে খুশি হবে- বালিকা আমার শক্র নয়
আমিও ফেইসবুকে যাই
ব্লগে ব্লগে চার ফেলি
বরশির হুইল থেকে সুতো ছাড়ি
জেনে খুশি হবে- বালিকা আমার শক্র নয়
সুন্দরীনিক আমারও ভীষণ প্রিয়
ভুল বুঝো না যুবক
আমিও তোমার মতো বালিকা খুঁজি
শেখ, সৈয়দ, চৌধুরী, পরিবারের-
দুধে আলতায় রোশনাই বালিকা
অনলাইনে চ্যাটাং চ্যাটাং আমারও ভীষণ প্রিয়
আমিও পার করেছি অনেক বসন্ত
দারুণ শীতে আমিও উষ্ণ হয়েছি আগামীর ওমে
সব উষ্ণতায় আগুন জ্বালিয়ে অবশেষে বুঝলাম :
পুরুষও নিয়েছে কুমারীর অনাঘ্রাতা নিক
চতুর হাসিতে বলছে- ঘুরবই চারমাখা হুইলে।
তখন চশমার মুখোমুখি মনিটর, কী উষ্ণ আমি
ডানহাতে মাউসের অবিরত ক্লিক- এই তো প্রেম!
প্রোফাইল খুঁচিয়ে লিখেছি কত 'এ্যড মি অ্যাজ এ্য ফ্রেইন্ড'
বন্ধু, বন্ধু, হায় বন্ধু! জানি না কোথায় বন্ধু আমার!! 
জানি না ফেইসবুকে জমানো কত সম্ভাবনাহীন আয়ুস্কাল।


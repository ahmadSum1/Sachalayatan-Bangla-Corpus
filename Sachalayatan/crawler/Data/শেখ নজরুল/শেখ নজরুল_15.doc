তৃতীয় বিশ্বের রোদেপোড়া এই আমির ম্যুরাল



তোমার প্রশ্নের উত্তরে বলতে পারতাম সোনারগাঁওয়ের মালিকানা চাই
সংসদ অধিবেসনের ভেতরে কিচিরমিচির করা অসংখ্য পুরুষ্ট সন্তান চাই
সহজেই বলতে পারতাম উন্নয়ন খাতের পনের কোটি টাকা নগদেই চাই।
তুমি ভালোবাসা দেবে না বলে চন্দ্রিমা উদ্যানের পুরোটাই লিখে দিলে
শাপলা চত্ত্বরে বানিয়ে দিলে তৃতীয় বিশ্বের রোদেপোড়া এই আমির ম্যুরাল
তুমি একটু ছুঁতে দেবে না বলে জোছনার প্লাবণ বইয়ে দিলে আধপাকা ঘরে
তিন নেতার মাজারের পাশে ব্যবস্থা করে দিলে শেষ যাত্রার রাষ্ট্রীয় আয়োজন।
তোমার নিঃশর্ত প্রদানিক আয়োজনে নিশ্চয়ই চাইতে পারতাম সব অস্ত্রাগার
বলতে পারতাম সেনানিবাস ভেঙে বানাবো এশিয়ান হাইওয়ের টার্মিনাল
তোমার নিদারুণ উদারতার সুযোগ নিয়ে লিখে নিতে পারতাম গণভবন
বলধা গার্ডেনে চরাতে পারতাম নির্বোধ মন্ত্রকসকল- সূর্যদয় থেকে গোধূলি
কেন্দ্রীয় ব্যাংকের সব ডলার নিয়ে শুরু করতে পারতাম নাগরিক একাডেমী।
কিন্তু না, আমি তা কবরো না, আমি কখনই লৌকিক অমরতায় বিশ্বাসী নই
তাই তো তোমর সব স্থাবর অস্থাবর ইচ্ছার বিরুদ্ধে অনড় দাঁড়িয়ে আছি সারাক্ষণ
তোমার অলৌকিক আঙুল ছুঁতে দাঁড়িয়ে থাকবো আজীবন, চোখ পড়বো আমৃত্যু
তোমার কুকিয়ে ওঠা ঠোঁটে আমার অলৌকিক নির্লোভ ঠোঁট রেখে জাগবো পৃথিবী
শরীরের রাজনৈতিক শিষ্টাচার ভেঙে বলবো বারবার- ভালোবাসি, ভালোবাসি।


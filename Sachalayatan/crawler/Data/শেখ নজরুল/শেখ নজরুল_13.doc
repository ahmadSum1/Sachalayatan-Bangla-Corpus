পোড়ার প্রতিশ্রুতি রেখে আমি পৃথিবীতে এসেছি



ঈশ্বর পারেননি, আমি পারি ক্যামনে। ঈশ্বরের ঘুম নেই; তাই আমার ঘুমও বিধিসম্মত নয়। যার বিষ নেই  তার কামড়ে যদি লোশনঘন মাংস খসে পড়তে পারে; তবে আমি বিষ ঢাললে বিচার হবে কেন?
সূর্য পুড়িয়েছে আমাকে। খুব কি সহজে হয়েছি তার সন্তান! আমি যখন আগুনের খেলা শিখেছি তখনও প্রমিথিউস ছিলেন দুগ্ধ শিশু। আমি আগামেনন নই- হেলেনকে ছেড়ে দেবো অন্য হাতে।  অবাধ্য আফ্রোদিতি আর সাইকির জন্য একটি নির্দেশ দিতে জিউস ভুল করতে পারেন; আমি পারি না। 
আমাকে বারবার বলা হয়েছে, সূর্যের বীর্য নেই তবুও আমি তার সন্তান। পোড়ার প্রতিশ্রুতি রেখে আমি পৃথিবীতে এসেছি; তাই পুড়তেই পারি শুধু; উহু উহু করতে পারি না।


হাইতি থেকে বাংলাদেশ- কী ভাবছি আমরা?



ভূমিকম্পে বিধ্বস্ত ক্যারিবীয় দ্বীপরাষ্ট্র হাইতি এখন মৃত্যুপুরী। গত মঙ্গলবারের শক্তিশালী ভূমিকম্পে দেশটির প্রায় ৫০ হাজার মানুষ প্রাণ হারিয়েছেন। আশংকা করা হচ্ছে এর পরিমান একলক্ষ ছাড়িয়ে যেতে পারে। প্রতিদিন ধ্বংসস্তূপের নিচ থেকে বের হচ্ছে অসংখ্য মৃতদেহ।
হাসপাতালের  মর্গে লাশের স্থান সংকুলান না হওয়ায় রাস্তার ওপরে  রাখা হয়েছে সেইসব মৃতদেহ। পাশাপাশি চাপাপড়া ধ্বংসস্তূপ থেকে ভেসে আসছে বেঁচেথাকা মানুষের আর্তনাদ। তাদের খুঁজে বের করতে হিমসিম খাচ্ছে সরকার ও ইতোমধ্যে সেখানের পৌঁছানো উদ্ধার কর্মীরা। ভূমিকম্পে আহত হয়ে কিংবা অক্ষত থেকে যারা বেঁচে আছেন তাদের জন্যও নেই খাবার, বিশুদ্ধ পানীয়জল। প্রচণ্ড শীতে সম্পূর্ণ খোলা আকাশের নিচে রাতের পর রাত কাটাতে হচ্ছে  তাদের। 
স্থানীয় রেডক্রস তাদের সহায়তা দিচ্ছে। বড় ধরনের প্রাকৃতিক দুর্যোগে কাজ করতে অভ্যস্ত হলেও তারাও এ ধ্বংসলীলার ধাক্কায় যেন নির্বাক! অন্যদিকে এত বড় দুর্যোগে উদ্ধার কাজ চালানোর মতো ভারী যন্ত্রপাতি ও চিকিতসা সহায়তা প্রদানে যথেষ্ট দক্ষ জনবলও নেই এই দরিদ্র দেশটির।
ভূমিকম্পের সময় দেশটির প্রেসিডেন্ট বাসায় না থাকায় তিনি প্রাণে বাঁচলেও হাইতির ক্যাথেড্রাল ধসে পড়েছে এবং প্রধান ধর্মযাজকের কার্যালয়ে পোর্ট অব প্রিন্সের আর্চবিশপ জোসেফ সার্জ মিওর মৃতদেহ পাওয়া গেছে। পোর্ট অব প্রিন্সের বিখ্যাত হোটেল 'দি মন্টানা'র ধ্বংসস্তূপের নিচে চাপা পড়ে মারা গেছেন হোটেলটির মালিক। এমন অসংখ্য মৃত্যুর ঘটনা প্রতিনিয়ত উম্মোচিত হচ্ছে। 
এই হৃদয় বিদারক ঘটনার পূর্বাপর হয়তো সবার জানা। অনেকে তাকিয়ে আছেন টিভির পর্দায় আর আহত হচ্ছেন। অন্তর থেকে সমবেদনা জানাচ্ছেন। 
অভিজ্ঞমহল জানেন, ভূমিকম্পপরবর্তী উদ্ধারে ততপর হওয়া, চিকিতসা ও খাদ্যসহায়তা প্রদান ছাড়া তেমন কিছু করার থাকে না। পুর্নবাসেনের বিষয়টি বেশ পরের অধ্যায়। ঠিক সেইসব সমস্যার মুখোমুখি এখন হাইতি। যেখানে ধ্বংস্তূপের নিচে বেঁচেথাকা মানুষগুলোকে তাদের পক্ষে উদ্ধার করা প্রায় সম্ভব হচ্ছে না। 
হাইতির এ ভূমিকম্পের সঙ্গে বাংলাদেশের ভূমিকম্প প্রবণতার বিষয়টি একটু মিলিয়ে দেখার চেষ্টা করা যায়। জাতীয় ও আন্তর্জাতিক বিশেষজ্ঞদের মতে, বাংলাদেশ বর্তমানে ভূমিকম্পপ্রবণ জোনে অবস্থান করছে। গত তিন বছরে দেশের ভেতরে ও আশপাশের প্রায় ৩০০ কিলোমিটারের মধ্যে প্রায় ২৭ বার ভূমিকম্প অনুভূত হয়েছে। এর মধ্যে সিলেট ময়মনসিংহ ও চট্টগ্রাম এলাকায় রিখটার স্কেলে সর্বোচ্চ ৬ মাত্রা এবং ঢাকাসহ দেশের বিভিন্ন অঞ্চলে মৃদু ভূমিকম্পের সর্বনিম্ন মাত্রা ছিল ২.৪। ২০০৮ সালের ৬ জানুয়ারি সিরাজগঞ্জ এলাকায় ভূকম্পনের মাত্রা ছিল ৪.৭। ঢাকার আশপাশের ১০৮ কিলোমিটার এলাকায় যে মৃদু ও অতিমৃদু ভূমিকম্প অনুভূত হয় তার মাত্রা ছিল ২.৮ ও ২.৯। 
বাংলাদেশ আর্থকোয়েক সোসাইটির এক প্রতিবেদন থেকে জানা যায়, দেশে বর্তমানে ঘন ঘন মৃদু ভূমিকম্প অনুভূত হচ্ছে। বিশেষজ্ঞদের মতে, ঘন ঘন মৃদু ভূমিকম্প থেকে এক সময় ভয়াবহ ভূমিকম্পের সৃষ্টি হতে পারে। বর্তমানে যে ভূখণ্ডে বাংলাদেশ অবস্থান করছে সেখানে অষ্টাদশ শতাব্দীতে দুবার এবং ১৯১৮ সালে একবার বড় মাত্রার ভূমিকম্প সংঘটিত হয়। অনেক বছর বিরতির পর ১৯৬০ সাল পরবর্তী এ দেশে ভূমিকম্পের প্রবণতা বাড়তে শুরু করে। একবিংশ শতাব্দীতে এসে তার মাত্রা আরও বেড়ে যায়। 
প্রতিবেদনে উল্লেখ করা হয়, নিকট অতীতে বাংলাদেশে ছোট থেকে মাঝারি মাত্রার বেশ কিছু ভূমিকম্প অনুভূত হলেও তাতে কোনো দুর্ঘটনা ঘটেনি। বিশেষজ্ঞদের আশঙ্কা, ঘন ঘন মৃদু ও মাঝারি মাত্রার ভূমিকম্প আগামী ২০১৫ থেকে ২০২০ সালের মধ্যে বাংলাদেশে শক্তিশালী কোন ভূমিকম্পের কারণ হতে পারে। ভূতাত্ত্বিক বিশেষজ্ঞদের মতে, ১৭৬২ সালে সংগঠিত বেঙ্গল আরাকান ভূমিকম্পের প্রত্যাবর্তনের সময় ২৫০ বছর পর। অথ্যাত ২০১২-২০২০ সাল। 
আবহাওয়া বিশেষজ্ঞরা ইতিমধ্যে দেশের উত্তর ও উত্তর-পূর্ব এবং দক্ষিণ-পূর্বাঞ্চলকে ভূমিকম্পের ডেঞ্জার জোন হিসাবে চিহ্নিত করেছেন। দ্বিতীয় জোন হিসেবে দেশের মধ্যাঞ্চল এবং তৃতীয় জোন হিসেবে দণি ও দক্ষিণ-পশ্চিমাঞ্চলকে চিহ্নিত করা হয়েছে। তাদের মতে, এর মূল ভূখণ্ড ও উত্তর-পূর্ব সংলগ্ন অঞ্চলের ভূগর্ভে বেশকিছু ফাটল চিহ্নিত হয়েছে। এসব ফাটলগুলোই ভবিষ্যতে বড় ধরনের ভূমিকম্পের কারণ হতে পারে। 
ভূমিকম্পের দুটি বলয়- সার্কাম প্যাসিফিক এবং এলপাইডের মধ্যে বাংলাদেশ বর্তমানে এলপাইড বলয়ে অবস্থান করছে। বলয়টি ইন্দোনেশিয়ার সুমাত্রা দ্বীপের উত্তর দিক হতে হিমালয়ের হিন্দুকোষ, ককেসাস পর্বত থেকে আটলান্টিক অজর দ্বীপপুঞ্জ পর্যন্ত বিস্তৃত। ভূমিকম্পের এলপাইড বলয়ের দুইটি অংশ ইন্দো-অস্ট্রেলিয়া এবং বার্মিজ পয়েন্টঘেষে বর্তমানে বাংলাদেশ জোনে অবস্থান করছে। 
বাংলাদেশে বিভিন্ন অঞ্চলে ছোট ছোট বেশ কিছু ফাটল আছে। এর মধ্যে যমুনা বহুমুখী সেতুর প্রায় ৬০ কিলোমিটার দূরে অবস্থিত ফল্টটি বগুড়া পর্যন্ত বিস্তৃত। কুষ্টিয়া ও পাবনার মধ্যদিয়ে টাঙ্গাইল হয়ে ময়মনসিংহের ফল্টও বিপদজনক হিসেবে চিহ্নিত। পার্বত্য চট্টগ্রাম ও সিলেটের জাফলং জিরো লাইনের বড় ফাটল বাংলাদেশে ভূমিকম্পের জন্য হুমকিস্বরূপ। আবহাওয়া দফতরের রেকর্ডমতে, ১৮৯৭ সালের ১২ জুলাই ৮ দশমিক ৮ মাত্রার ভূমিকম্প অনুভূত হয়। এর উতপত্তিস্থল ছিল ভারতের মেঘালয়ের রাজধানী শিলংয়ে। সে সময় বর্তমান সিলেট বিভাগের অর্ধেকের বেশি এলাকা ধ্বংসস্তূপে পরিণত হয়। পাহাড়ি এলাকা হলেও সিলেটে ছোট-বড় অসংখ্য হাওরেরও সৃষ্টি হয়। ১৯৫০ সালের ১৬ আগস্ট ভারতের অরুণাচল প্রদেশে উতপন্ন ৮ দশমিক ৮ মাত্রার ভূমিকম্প ব্রহ্মপুত্র নদের গতিপথই পরিবর্তন করে দিয়েছিল।
বেশ কিছুদিন যাবত বৃহত্তর ঢাকার মধ্যাঞ্চল ডেঞ্জার জোনে অবস্থান করছে মর্মে বিশেষজ্ঞদের আশংকা করছেন। ১৯৩৫ সালে জিওলজিক্যাল সার্ভে অফ ইন্ডিয়া কর্তৃক সিসমিক জোনিং ম্যাপ প্রণয়নের পর ১৯৭২ সালে বাংলাদেশও অনুরূপ একটি মানচিত্র প্রণয়ন করে। সে অনুযায়ী বাংলাদেশকে ৩টি অঞ্চলে ভাগ করা হয়। সর্বাধিক ঝুঁকিপূর্ণ এলাকা হিসেবে চিহ্নিত করা হয় সিলেট-ময়মনসিংহের প্রায় সবঅংশ এবং চট্টগ্রাম বিভাগের বেশ কিছু এলাকা। এর পরের অবস্থান হিসেবে ঢাকা, দিনাজপুর, বগুড়া, পাবনা প্রভৃতি জেলাগুলোকে চিহ্নিত করা হয়। 
দুর্ভাবনার বিষয় হচ্ছে, যে হাইতিতে এমন একটি মারাত্মক ভূমিকম্প ঘটে গেল সেখানে কিন্তু বাংলাদেশের মতো সে ধরণের কোন আশংকা প্রকাশ করা হয়নি। তবে কি এর চেয়ে বড় ধ্বংসযজ্ঞ বাংলাদেশের জন্য অপেক্ষা করছে? আশা করি না, নিশ্চয়ই সৃষ্টিকর্তা তাঁর সৃষ্টদের রক্ষা করবেন। তারপরও প্রকৃতি যদি তার ওপর অত্যাচারের প্রতিশোধ নিতে উন্মুখ হয়- তবে কী করার থাকবে আমাদের; মৃত্যু, চীতকার পার হয়ে কেবল উদ্ধার ততপরতায় অংশগ্রহণ কিংবা নির্বাক দর্শক হওয়া ছাড়া!
তাই বলতে চেষ্টা করছি, পরিস্থিতি বিবেচনায় সতর্কতামূলক ব্যবস্থা গ্রহণ ভীষণ জরুরি। এখনই প্রয়োজন দুঘর্টনাপরবর্তী উদ্ধার কর্যক্রম সম্পর্কে ব্যাপক প্রস্তুতি গ্রহণ করা। ভূমিকম্পপ্রবণ এলাকা চিহ্নিত করা গেলেও কি মাত্রায় এটি আঘাত হানবে সেই পূর্বাভাস দেওয়া কঠিন। ফলে দুর্যোগ সম্পর্কে সচেতনতা এবং আধুনিক বসবাস পদ্ধতিতে ঢাকাসহ বিভিন্ন শহরের বিল্ডিং নির্মাণ প্রয়োজন। জীবন ও সম্পদ বাঁচাতে শহরাঞ্চলে নতুন ইমারত নির্মাণকালে বিল্ডিং কোড অনুসরণ করা বিশেষ জরুরি। ইতিমধ্যে নির্মিত বিল্ডিং যা ভূমিকম্প সহনীয় নয়, তা চিহ্নিত করে দ্রুত সংস্কার করা না হলে যে কোন ছোট আকারের ভূমিকম্পেও অসংখ্য প্রাণহানীর ঘটনা ঘটতে পারে। 
আমাদের দেশের সবচেয়ে বড় সমস্যা ভূমিকম্পপরবর্তী উদ্ধার কার্যক্রমের উপকরণ স্বল্পতা। সামান্য অগ্নিকাণ্ডের উদ্ধার ততপরতা যেখানে অপ্রতুল সেখানে ভূমিকম্পের মতো এত বিশাল ধংস্বযজ্ঞ মোকাবেলা আধুনিক উদ্ধার উপকরণ ছাড়া অসম্ভব। ভূমিকম্প রোধ সম্ভব না হলেও উদ্ধার কার্যক্রমের পূর্বপ্রস্তুতির ওপর সবচেয়ে বেশি গুরুত্ব দেয়া প্রয়োজন। ভূমিকম্প-প্রবণ এলাকায় মানুষকে ভূমিকম্প পূর্বাপর প্রাথমিক করণীয় সম্পর্কে সচেতন করার বিষয়ে শিক্ষামূলক কর্মকাণ্ড গ্রহণে গুরুত্বারোপ জরুরি। পাশাপাশি শিক্ষাঙ্গণের ছাত্রছাত্রীদের এ বিষয়ে সচেতনতামূলক শিক্ষাদানে গুরুত্ব দিতে হবে। 
প্রাকৃতিক পরিবেশ বিপর্যয় ভুমিকম্পের অন্যতম প্রধান কারণ চিহ্নিত। অথচ বাংলাদেশের প্রাকৃতিক পরিবেশ রক্ষা কিংবা উন্নয়ণে যথাযথ পদক্ষেপ লক্ষ্যণীয় নয়। পাহাড় ধ্বংস গাছকাটা, নদীশাসনের মতো পরিবেশ বিরুদ্ধ ঘটনা অহরহ ঘটছে। এ নিরোধে কঠোর শাস্তির বিধান থাকলেও প্রয়োগ নেই। ফলে ভূমিকম্পের পূর্বেই আমরা বহু দুর্যোগের মুখোমুখি হয়েছি। প্রাণ ও সম্পদহানীর ঘটনাও আমাদের অজানা নয়। অন্যদিকে উদ্ধার ততপরতার অপ্রতুলতায় বিপন্ন জীবন স্বাভাবিক রূপ নিতে পারেনি। 
তাই ভূমিকম্পের মতো বিশাল ধ্বংসযজ্ঞ থেকে প্রাণ ও সম্পদ বাঁচাতে উদ্ধার কার্যক্রমের ব্যাপক প্রস্তুতি গ্রহণ ছাড়া জনগণের স্বাভাবিক জীবনে ফিরে আসা প্রায় অসম্ভব হবে; এটি নিঃসন্দেহে বলা যায়। বন্যা, প্রলয়ঙ্করী ঝড় সম্পর্কে বাংলাদেশীরা সম্যকভাবে অবগত থাকায় এ জাতীয় দুর্যোগ মোকাবিলা করার জন্য জনগণ ও সরকারি মহলে বাস্তবমুখী পদক্ষেপ ও উদ্যোগ নিতে দেখা যায়। ঢাকাসহ দেশের বিভিন্ন শহরের ভবনাদি মধ্যম মাত্রার ভূমিকম্প সহনযোগ্য নয় বলে মনে করেন বিশেষজ্ঞগণ। বাংলাদেশ বর্তমানে ভূমিকম্পপ্রবন এলাকা হিসেবে চিহ্নিত হওয়ায় দ্রুত জনসচেতনতা বৃদ্ধি ও দুর্যোগ মোকাবিলার ব্যবস্থা নেয়ার পাশাপাশি বহুতলভবন ডিজাইন ও নির্মাণের ক্ষেত্রে যথাযথ নিয়ম মানা অবশ্যজরুরি। বিশেষকরে বিল্ডিং কোড অনুসরণ করা দরকার। ভূমিকম্পপ্রবণ এলাকা চিহ্নিত করা সম্ভব হলেও তার মাত্রা যেহেতু নির্ধারণ যায় না সে ক্ষেত্রে দুর্যোগ সম্পর্কে জনসচেতনতা ও নিরাপদ বসবাস পদ্ধতি অবলম্বন করারও কোন বিকল্প নেই। তবে অবশ্যই ভূমিকম্পপরবর্তী উদ্ধার ততপরতার পূর্বপ্রস্তুতি থাকতেই হবে। 


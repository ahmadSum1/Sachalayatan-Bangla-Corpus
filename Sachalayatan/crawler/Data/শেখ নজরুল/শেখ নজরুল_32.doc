একটি গোলাপ খুঁজছি সারাদিন



একটি গোলাপ খুঁজছি সারাদিন
বুদ্ধিদীপ্ত মেধাবী একটি সন্ত-গোলাপ
অসাম্প্রদায়িক কোন সিঁড়ির পাশে
যে আজও ফুটেছে নিজস্ব নিয়মে!
কোন মন্ত্রকের সরকারী বাগানে নয়
নয় কোন নেতার চিত্তের তত্ত্বাবধানে
কোন বিচারকের বাগানবাড়িতেও নয়
নয় কোন জাত অভিনেত্রীর আদর-যত্নে।
একটি গোলাপ খুঁজছি সারাদিন
টকটকে রক্তলাল তাজা একটি গোলাপ
যে সারাদিন তাকিয়েছিলো সূর্যের দিকে
পাঁপড়িতে জড়িয়েছে বিজয়ের আবাহন।
যে শোনেনি সংসদ ভবনের কর্কশ চীতকার
যে দেখেনি পতাকাশোভিত গাড়ির মিছিল
শোনেনি কোন নিরাপত্তারক্ষীর ব্যস্ত হুইসেল।
একটি গোলাপ খুঁজছি সারাদিন
শহরের পুষ্পবিতানে, মফঃস্বলের বীজালয়ে
একটি গোলাপ খুঁজে হয়রান, ক্লান্ত ভীষণ
তবু বধ্যভূমির জন্য আরও ক্লান্ত হতে চাই। 


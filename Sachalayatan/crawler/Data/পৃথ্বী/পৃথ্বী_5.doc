দেশপ্রেমের কারনিভ্যাল




১
নিজেকে কখনও দেশপ্রেমিক দাবি করি না। দেশের জন্য এখন পর্যন্ত স্বার্থ ত্যাগ করে কিছু করার রেকর্ড নাই, ভবিষ্যতেও হবার সম্ভাবনা কম, নিজেকে যতটুকু চিনি। এরপরেও কোথায় যেন একটা তাড়না বোধ হয়। সামাজিক কিংবা মূলস্রোতের মিডিয়ায় যখন সুশীল চর্বিতচর্বণে মুক্তিযুদ্ধের কোনও এসপেক্টকে লঘুকরণ করা হয়, নিহতের সংখ্যা কিংবা মুক্তিযুদ্ধের “নিরপেক্ষ” বয়ান, তখন কেন যেন ব্যক্তিগতভাবে আক্রান্ত বোধ করি। পিয়াস করিম কোনও টকশোতে কী বলল, বামায়াত ইসলামের কোনও রুকন মুক্তিযুদ্ধের “আওয়ামী” ন্যারেটিভের বাইরে গিয়ে “বিকল্প” ন্যারেটিভ ত্যাগ করতে বসল, তাতে আমার কিছু যাওয়া আসার কথা না; আর দশটা অরাজনৈতিক, নিরপেক্ষ মানুষের মতো আমিও ঢাকা শহরের কোনও নতুন শৌখিন food cart-এ গিয়ে সেলফি তুলে ভোগবাদিতায় মেতে উঠতে পারতাম, সামাজিক মিডিয়ায় সতীর্থদের এপ্রুভালের কাঙাল হতে পারতাম। কিন্তু ইউরোপীয় ফুটবল, হঠাৎ হঠাৎ চাগিয়ে ওঠা কোনও অনলাইন হুজুগ, কিংবা হ্যাংআউট-সেলফির চেয়ে আমার কাছে বেশি আগ্রহোদ্দীপক লাগে ৪৩ বছর আগের ঘটনা, আর বর্তমানে সেই ঘটনাকে পুনঃলিখনের প্রত্যক্ষ এবং পরোক্ষ অপপ্রয়াস। আশেপাশে কোনও ঘটনাকেই বিচ্ছিন্নভাবে দেখতে পারি না, আপাত বিচ্ছিন্নতার পর্দা ফুঁড়ে ঐতিহাসিক লেগ্যাসির অদৃশ্য তন্তুগুলো দৃশ্যমান করতে চাই। সহজভাবে বললে, খেলার সাথে রাজনীতি না মেশালে আমার ভাত হজম হয় না।
শিবিরের রগ কাটা উপেক্ষা করে মাঠে সক্রিয় থাকা, কিংবা গণজাগরণের প্রতিটা দিন অগণিত মানুষের মাঝে নির্ঘুম রাত কাটানোর মতো দেশপ্রেমিক নই। তবে জামায়াতি প্রবৃত্তির অপরাধে রক্তের বন্ধনকে হালকা করে ফেলার মনোভাব ধারণ করি, একসাথে বেড়ে ওঠা মানুষদেরকে দূরে ঠেলে কখনও না দেখা অনলাইনে সমমনা মানুষকে বরং আপন মনে হয়। 
নিজেকে দেশপ্রেমিক দাবি করি না, কিন্তু কোথায় যেন একটা তাড়না বোধ করি।
 

২
ভাষা দিবস, স্বাধীনতা দিবস, বিজয় দিবস প্রভৃতি দিবসগুলা এখন খুব চাকচিক্যের সাথে উদযাপন হয়। সরকারের ব্যয়ক্ষমতা বেড়েছে, মানুষেরও। ফেসবুকে প্রফাইল পিক বদলানোর ইভেন্ট হয়, জাতীয় সঙ্গীত গেয়ে বিশ্বরেকর্ড গড়ার ইভেন্ট হয়। হ্যাশট্যাগের বিষ্ফোরণে দেশ ও মুসলিম উম্মাহর সকল শত্রু ছিন্নভিন্ন হয়। দেখতে ভালই লাগে যে জীবনযাপনের পাশাপাশি প্রযুক্তি দেশপ্রেমকেও সহজ করে দিয়েছে। 
গাড়িতে-বাড়িতে বাংলাদেশের পতাকা লাগানো, দেশাত্মবোধক গান-কবিতা শেয়ার দেওয়া, রাষ্ট্রীয় দিবস উদযাপনের কারনিভ্যালে সেলফি তোলা – এসবই মানতে পারতাম, যদি কারনিভ্যালে আগত পর্যটকরা ইতিহাসটাকেও একটু বুকে ধারণ করতেন। মুক্তিযুদ্ধের ইতিহাস “রাজনীতিকরণ” হয়েছে, সরকারবদলের সাথে সাথে পাঠ্যপুস্তক বদলানোতে আপনে “কনফিউজড” হয়ে গেছেন – এ ধরণের হাউকাউ আপনার প্রদর্শিত দেশপ্রেমের সাথে যায় না। হয়ত আমারই ভুল, দেশপ্রেম প্রদর্শনের কারনিভ্যাল স্পিরিটের সাথে হয়ত ইতিহাস ও রাজনীতিসচেতনতা মানানসই নয়। সারা বছর যাদেরকে “ইতিহাস ভুলে সামনে আগাও” ফতোয়া মাড়াতে দেখি, জামায়াতবান্ধবদের সাথে ভারসিটি কানেকশন-পাতানো ভাই-বিজ্ঞানপ্রেমী-কবিসাহিত্যিক-ধর্মবেত্তা প্রভৃতি দোহাই দিয়ে একই প্লাটফর্মে সহাবস্থান করতে দেখি, ছাগু পেইজের যাবতীয় গুজব ও “জাফর ইকবাল আর শাহবাগীরা এখন কুথায়” মার্কা কনটেন্ট ছড়াইতে দেখি, রাষ্ট্রীয় দিবসগুলাতে তাদের জাতীয়তাবাদী আহ্লাদ দেখলে বিবমিষা হয়। আপনি নিজেকে একটা কমিউনিটির সদস্য ভাবতাছেন কিন্তু সেই কমিউনিটিটা ইতিহাসের পরিক্রমায় কীভাবে উদ্ভূত হলো তার সম্পর্কে আপনার বিন্দুমাত্র ধারণা নাই, পাঠ্যপুস্তকের বাইরে পদার্পণের তীব্র অনীহা থেকে আপনি কথায় কথায় ইতিহাস বিষয়ে “কনফিউজড” হয়ে যান – এ ধরণের মনোবৃত্তি নিয়ে জাতীয়তাবাদী আহ্লাদ করাটা আমার কাছে তীব্র আপত্তিকর ঠেকে। 
হয়ত মনে হচ্ছে আমি আরেকজনের ব্যক্তিগত গণ্ডিতে অযাচিত হস্তক্ষেপ করছি, দেশপ্রেমের “সহিহ” প্রকাশভঙ্গি নিয়ে মোড়লগিরি করছি। দেশপ্রেমের হয়ত কোনও “সহিহ” প্রকাশভঙ্গি নেই, মারদাঙ্গা একটিভিজম না করেও ব্যক্তির মাঝে দেশপ্রেমের কিছুটা নির্যাস থাকতে পারে। তবে একমাত্র সহীহ প্রকাশভঙ্গি না থাকলেও কিছু ব্যাপার নির্দিষ্টভাবেই অগ্রহণযোগ্য। যেমন – একটা মানুষ নামাজকালাম না করেও খোদাভীরু হতে পারে, কিন্তু যেই লোক মসজিদে গিয়ে ইচ্ছাকৃতভাবে বায়ূদূষণ ও কোলাহল করে বেড়ায় তাকে সেকুলার মানদন্ডেও ভদ্রলোক আখ্যা দেওয়া যায় না। রাষ্ট্রীয় দিবসগুলাকে কারনিভ্যালে রুপান্তর করা মানুষগুলোকে আমার এই কল্পিত অবমাননাকারীর প্রতিবিম্ব মনে হয়। 
রাজনীতিবহির্ভূত, ইতিহাস-অচেতন দেশপ্রেম একটা অমূলক ধারণা। এই উদ্ভট ধারণাটির অবধারিত পরিণতি হলো একদিকে রাষ্ট্রীয় দিবসে হইহল্লা করা, আরেকদিকে মুক্তিযুদ্ধে নৃশংসতার মাত্রা কিংবা জামায়াতবান্ধবদের ব্যক্তিগত জীবনে-শিক্ষাজীবনে-কর্মজীবনে বর্জন করার প্রশ্নে সক্রেটিস বনে যাওয়া। জামায়াতিদের সবক্ষেত্রে বর্জন করা(বিশেষ করে পারিবারিক মণ্ডলে, রক্তের বন্ধনের প্রতি মানুষের দুর্বলতাকে অস্বীকার করা অনুচিত হবে) হয়ত সম্ভব হয়ে উঠে না, কিন্তু জামায়াতিদের বর্জন করার ব্যাপারে অন্তত নীতিগতভাবে দ্বিমত থাকা উচিত নয়। অরাজনৈতিক, ইতিহাসমূর্খ ব্যক্তির ন্যায় ফাঁপা কলসিতেই মুক্তিযুদ্ধপ্রীতি ও শুয়োরের সাথে সহবাসের এরুপ পরস্পরবিরোধী অবভাস সহাবস্থান করতে সক্ষম হয়। 

৩
প্রোফাইল পিকচার বদল আর বিশ্বরেকর্ড গড়ার এই কালে নাহয় আমরা একটা ভিন্ন প্রত্যয় করি – “এখন থেকে বাংলাদেশের রাজনীতি ও ইতিহাস নিয়ে পড়াশুনা করার চেষ্টা করব”। কাজটা খুব কঠিন না; মূলধারা ’৭১ কিংবা বঙ্গবন্ধু হত্যাকান্ড:ফ্যাক্টস এন্ড ডকুমেন্টস জাতীয় বইয়ের গ্রন্থপুঞ্জি ঘাঁটলেই ইতিহাসের খোঁজে পথের সন্ধান মিলবে। ইতিহাস ও রাজনীতি নিয়ে তর্ক-বিতর্কেও বহু দলিলের হদিস মিলে। সদিচ্ছাটাই মুখ্য।
মানুষের বেসিকটা আগে ঠিক হোক, তারপর প্রকাশভঙ্গির বৈচিত্র্যে কিংবা হুজুগের জোয়ারে কে কোথায় ভেসে গেল তাতে কারও কিছু যায় আসবে না।


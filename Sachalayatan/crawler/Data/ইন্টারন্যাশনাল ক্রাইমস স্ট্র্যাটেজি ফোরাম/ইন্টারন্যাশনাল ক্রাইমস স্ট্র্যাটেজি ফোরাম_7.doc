১৯৭১ এর কর্মী এবং সংগঠকদের জন্য আইসিএসএফ এর ধারাবাহিক কর্মশালা সিরিজ



"Discuss -  Analyse -  Strategise -  Get Active" এ শ্লোগানকে সামনে রেখে ইন্টারন্যাশনাল ক্রাইমস স্ট্রাটেজি ফোরাম (আইসিএসএফ) এর ধারাবাহিক কর্মশালার প্রথম কর্মশালাটি হয়ে গেল শনিবার ২৩শে মার্চ ২০১৩ লন্ডনের মন্টিফিওরি সেন্টারে। বাংলাদেশ হাইকমিশন লন্ডনের সম্মানিত হাই কমিশনার জনাব মিজারুল কায়েস, লন্ডনের প্রিন্ট-বেতার-টিভি মিডিয়ার কর্মী এবং সঞ্চালকবৃন্দ, এবং নানা পেশা নানা বয়সের এক ঝাঁক কর্মী এবং সংগঠকের উপস্থিতি এবং সক্রিয় অংশগ্রহণ তথ্য ও বিশ্লেষণ সমৃদ্ধ এই অনুষ্ঠানকে আরো প্রাণবন্ত করে তোলে। ভিডিও কনফারেন্সের মাধ্যমে এতে আরও যোগ দেন জার্মানী, যুক্তরাষ্ট্র, কানাডা ও অস্ট্রেলিয়াসহ বিশ্বের বিভিন্ন শহরের কর্মী ও সংগঠকবৃন্দ যারা শাহবাগ পরবর্তী বিভিন্ন উদ্যোগগুলোর সাথে সংশ্লিষ্ট রয়েছেন।
কর্মশালার প্রথম অধিবেশনটি ছিল সাম্প্রতিক ঘটনাবলীর আপডেট ও সে সবের কৌশলগত বিশ্লেষনের ওপর। দ্বিতীয় অধিবেশনটি ছিল বহুল ব্যবহৃত "আন্তর্জাতিক মানদন্ড" এবং একে ঘিরে বিভিন্ন বিভ্রান্তি এবং অপপ্রচারের ওপর। উপস্থিত অংশগ্রহনকারীরা এর নানান দিক এবং এ বিষয়ে ১৯৭১ এর পক্ষের কর্মীবৃন্দের করণীয় নিয়ে আলোচনা করেন। তৃতীয় এবং সর্বশেষ অধিবেশনটি ছিল কর্মী এবং সংঘটকদের সুনির্দিষ্ট কিছু একটিভিজমের পন্থা নিয়ে। কর্মশালা সিরিজের এই প্রথম পর্বে আলোচ্য বিষয় ছিল ১৯৭১ এবং আন্তর্জাতিক অপরাধের বিচারকে সমুন্নত করার লক্ষ্যে সামাজিক মিডিয়ার অংশ হিসেবে টুইটারের ব্যবহার নিয়ে। প্রতিটি অধিবেশনেই থাকে প্রশ্নোত্তর পর্ব। উপস্থিত আলোচক এবং অংশগ্রহণকারীরা ছাড়াও এই প্রশ্নোত্তর পর্বগুলোতে মাননীয় হাই কমিশনার জনাব মিজারুল কায়েস অত্যন্ত সক্রিয়ভাবে অংশগ্রহণ করেন এবং সবার সাথে মত বিনিময় করেন। কথা প্রসঙ্গে তিনি এই জাতীয় উদ্যোগগুলো আয়োজনের প্রয়োজনীয়তা তুলে ধরেন এবং আয়োজকদের বিশেষভাবে ধন্যবাদ দেন। তিনি বলেন, "আজ সন্ধ্যায় আমি এখানে বাংলাদেশের নিযুক্ত হাই কমিশনার হিসেবে না, এসেছি মুক্তিযোদ্ধা শহীদ বদির ভাই হিসেবে যিনি ১৯৭১ সালে কিশোর বয়সে ক্র্যাক প্লাটুনের সদস্য ছিলেন"। তিনি বলেন, "শহীদ পরিবারের একজন হিসেবে আমিও বিচারপ্রার্থীদের একজন"।  
আয়োজক সংগঠন আইসিএসএফ এর পক্ষ থেকে জানানো হয় "মূলত কর্মী ও সংগঠকদের ক্যাপাসিটি বিল্ডিং" এর লক্ষ্যে ধারাবাহিক এই কর্মশালা সিরিজটি এখন থেকে অব্যাহত থাকবে এবং বিভিন্ন শহরের সংগঠকদের সহায়তায় প্রয়োজনে তা পর্যায়ক্রমে বিশ্বের বিভিন্ন শহরে আয়োজন করা হবে।
১৯৭১ সালে সংগঠিত মহান মুক্তিযুদ্ধকালে যুদ্ধাপরাধীদের বিচার প্রক্রিয়ার আওতায় আনার লক্ষ্যে সক্রিয় কর্মী ও সংগঠনের সংঘবদ্ধ জোট হিসেবে কাজ করে ইন্টারন্যাশনাল ক্রাইমস স্ট্রাটেজি ফোরাম (আইসিএসএফ)। যে ১৩ টি সংগঠন এবং প্রধানতম ব্লগ প্ল্যাটফর্মগুলোকে নিয়ে আইসিএসএফ গঠিত, সেগুলো হল - সচলায়তন, আমার ব্লগ, মুক্তাঙ্গন, আমরা বন্ধু ব্লগ, মুক্তমনা, ক্যাডেট কলেজ ব্লগ, ই বাংলাদেশ, নাগরিক ব্লগ, জেনোসাইড বাংলাদেশ আর্কাইভ, বাংলাদেশ সেন্টার ফর জেনোসাইড স্টাডিজ, লন্ডন লইয়ারস ফোরাম, নিউজ বাংলা এবং রেডিও হৈ চৈ।


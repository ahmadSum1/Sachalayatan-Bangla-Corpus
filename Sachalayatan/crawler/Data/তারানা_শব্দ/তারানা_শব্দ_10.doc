আমাদের "কাকা" বাবু



আমাদের বাসায় ২টা বেড়াল ছানা আছে!! যদিও ২টাই মানুষের ছানা, তাও আমার কাছে বেড়ালের ছানাই মনে হয়!বড়টা আস্তে আস্তে মানুষের ছানা হয়ে যাচ্ছে...তবে পিচ্চিটা এখনো গুব্লা গুব্লা বিল্লি ছানাই রয়ে গেছে!
বড়টার নাম হাসিব,ছোট্টটা সাহিক। আমার আপু অফিসের কাজে পুরা বাংলাদেশ ঘুরে বেড়ায় আর মিটিং করে!!! তাই এই পিচ্চি দুইটা আমার আম্মুর কাছেই বড় হচ্ছে বলা চলে!
বড়টা যখন ছোট ছিল, বেশ শান্ত ছিল, মজার মজার কথা বলতো, তবে কাউকে জ্বালাতন করতো না- যাকে বলে লক্ষী আব্বুটা!
ছোটটা ঠিক তার বিপরীত।হেন দুষ্টামী নেই যেটা সে করে না!!আর মার্কামারা ডায়ালগ সারাদিন দিতেই থাকে!শিশুদের জন্য “হ্যাঁ” বলুন --মনে হয় ওকে দেখেই প্রথম চালু করার সিদ্ধান্ত নেওয়া হয়েছিলো!! তার কোন আবদারে কিছুতেই না উচ্চারণ করা যাবে না!
যদি বলি, “মাটিতে ঠাণ্ডা, বসো না”-- সে হাত পা ছড়িয়ে মাটিতেই বসবে...আর কেউ বাঁধা দিলে ফ্লোরে মাথা ঠুকা শুরু করে দেয়! (কী ভয়ংকর) পারতপক্ষে কেউ তাকে আর ঘাটায় না!
ইদানিং সে আরেকটু চালাক হয়েছে! যাই পায় হাতের কাছে বারান্দা দিয়ে ফেলে দেয় আর সুন্দর করে আমার আম্মুকে এসে বলে “ ‘অমুক জিনিস’ হালায় দিসি” 
এমনিতে সে খুব সুন্দর করে কথা বলে!!পরিষ্কার শুদ্ধ ভাষায়! শুধুমাত্র কিছু ফেলে দিলে বলে “হালায় দিসি ” 
এই নিয়ে অনেক কিছুই ফেলে দিয়েছে!!যতটুকু মনে পড়ে তার লিস্ট এ আছে ঃ
        	তার নিজের ৪ জোড়া জুতো, এর মধ্যে ৩ জোড়া উদ্ধার করা গেলেও বাকি এক জোড়ার আর কোন হদিস নাই!
        	আমার একটা খুব প্রিয় পুতুল!
        	চাবির গোছা ( ২বার তার মায়ের আলমারির আর ২ বার আমাদের মেইন গেইট এর চাবি)
        	নিজের অসংখ্য জামা
        	খুব সুন্দর একটা শো পিস
        	আমার টাওয়াল...
ইত্যাদি।
যাইহোক, ইদানিং সে নতুন উৎপাত শুরু করেছে!সবাইকে কাকা বলে ডাকে!!!
এই যেমন সেদিন রাতে আম্মু আমাকে দায়িত্ব দিলেন এই ২টা কে ঘুম পাড়াতে!আমি ঘুমে উল্টে যাচ্ছিলাম, কিন্তু দুই জনের খেজুরে আলাপ কিছুতেই শেষ হয় না!!
বড়জনঃ তুমি কি করো?
ছোটজনঃ আমি কাজ করি...আর হচ্ছে আর হচ্ছে...(চুপ)
বঃ কী কাজ করো?
ছোঃ লেখালেখি করি ( কী জিনিয়াস!!! লেখা পড়া করে না...সে এখন থেকেই লেখালেখি করে!!)
বঃ কোথায় লেখালেখি করো?
ছোঃ কেনো?ইশকুলে?
বঃ কোন স্কুলে?
ছোঃ টাইনি টটস! ( পুরাই বানানো কথা!তার জন্মের পর পর ই তার বড় ভাই এই স্কুল থেকে “সানিডেল” এ শিফট করে! কাউকে হয়তো শুনেছিলো ভাইয়ের আগের স্কুলের নাম বলতে!! )
বঃ টাইনি টটস কই?
ছোঃ স্কুলে !
বঃ স্কুল কই?
ছোঃ টাইনি টটস এ
বঃ স্কুলে কে পড়ায়?
ছোঃ মেডাম ( ম্যাডাম না কিন্তু)
বঃ ম্যাডাম এর নাম কী?
ছোঃ মেডাম কাকা! ( এই পর্যায়ে এসে আমি আর বড়জন খিক খিক করে হেসে ফেলি!! আমাদের হাসি শুনে ছোটজন চিৎকার করে বলতে থাকে “ মেডাম কাকা...মেডাম কাকা...মেডাম কাকা...)
ইদানিং প্রায় সব কথাতেই সে কাকা নিয়ে আসে!
আম্মুকে ডাকে “নানুকাকা” খালামুনিকে ডাকে “ ছোট আপু কাকা”
নিজের ভাইকে ডাকে “ ভাইয়া কাকা”, বাবা আর মাকে “বাবাকাকা আর মাকাকা”...
আর সত্যিকারের কাকা “ জসিম কাকা” কে সে এখন ডাকে “ জসিম ফুপি” 
কেমন ফাজিল!!!
তার সব অদ্ভুত প্রশ্ন !! সেইদিন আমাদের বাসায় এক মেহমান এলেন! উনি নামাযের ওযু করতে বাথরুমে ঢুকতেই সে দরজা ধরে দাঁড়িয়ে জিজ্ঞেস করলো  “এখন কী তুমি ইমারজেন্সী করবা??” 
খুবই ভদ্র বাচ্চা!!তাই "হা* করা" কে সে ইমারজেন্সী বলে!  
ছোট বাচ্চারা নাকি অনেক প্রশ্ন করে ! কিন্তু তাই বলে এতো প্রশ্ন?  
মাঝে মাঝেই দেখা যায় ছোটজন একা একা গুন গুন করে গান গাইছে “ বসে আছি একা আমিইইইইই...”  ---মিনার এর গান মনে হয়!
কিংবা “ আমি চিৎকার করে কাঁদিতে গিয়েও করিতে পারিনি চিৎকার !!! কতটুকু অশ্রু গড়ালে তাকে তুমি ...”
আমার নিজের ও মনে নাই!!এটা হচ্ছে হায়দার হোসেন এর গাওয়া কোন একটা গান! 
আমার যখন খুব মন খারাপ হয়, তখন এই পিচ্চিটা হচ্ছে আমার মন ভালো করার টনিক! ওকে দেখলে আর কিছুতেই মন খারাপ করে থাকা যায় না!! একটা গুব্লা আমার!!
ছোট বাচ্চারা এত্তো কিউট কেনো হয় কেউ কী বলতে পারেন ?? 
আমার দুই বিল্লি ছানা
 

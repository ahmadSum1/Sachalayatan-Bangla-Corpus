সচলে অচলের সচল হওয়া 



যন্ত্রণা ব্যাপারটা দেওয়া যত সহজ, সহ্য করা ততটাই কঠিন!
আমি সহজ-সরল মানুষ, তাই সহজ কাজটাই বেছে নেই সব সময়!
সকালে ঘুম থেকে উঠেই আম্মুকে যন্ত্রণা দেই।বেশিক্ষন দিতে পারি না, বাস ধরার জন্য ছুটতে হয়! তাই আরামের ঘুমটা হারাম করে শেষ পর্যন্ত উঠতেই হয়!এরপর আম্মু কিছুক্ষন পিছনে পিছনে ঘুরে “ আর এক চুমুক দুধ খেয়ে নে...আর একটা কামড় রুটি খা ......” আমি ব্যাগ এ পানির বোতল ঢুকাতে ঢুকাতে আম্মুকে লজিকালি ব্যাখ্যা দিতে থাকি - “ এক চুমুক দুধ কিংবা এক কামড় রুটিতে তেমন কিছুই যাবে আসবে না, তাই এটা খাওয়া আর না খাওয়া একই কথা!” বলতে বলতে কোন মতে চৌকাঠটা পেরোতে পারলেই শান্তি!যাক, আজকের মত রেহাই পাওয়া গেলো!!
এরপর বাস এর কিউ এর দিকে তাকিয়ে ভাবতে থাকি -সকালে উঠেই কি কোন পাপ করেছিলাম? না হলে কিউ এতো লম্বা ক্যান ?  
নয়টি সিট মহিলা, শিশু ও প্রতিবন্ধীদের জন্য বরাদ্ধ -বাসের পাদানিতেই দাঁড়াতে পারি না, এতো ভীড়, আর বরাদ্ধ!!তাও হয়তো ঠেলে ঠুলে একটু মহিলা আসনের আশে পাশে দাঁড়ানোর ভাগ্য হয় কোন কোন দিন!
বোরিং ক্লাসগুলোর সবই বান্দরামী করে কেটে যায় , হয় সামনের সারিতে বসেই স্যার এর ছবি আঁকি, না হয় যা মন চায়, তাই আঁকি !!পিছনে কোন ছেলে বসলেই চেয়ার ধরে গুতোগুতি না করা পর্যন্ত তাদের শান্তি নাই! আর আমরা মেয়েরা সামনে থেকে চোখ রাঙ্গিয়ে ওদেরকে কটাক্ষ করি! ভাবখানা এমন “ আর এক বার করে দ্যাখ, আগুন দিয়ে ভস্ম করে দিব!”
কোন এক অদ্ভুত কারনে আমাদের ব্যাচে ছেলের সংখ্যা অতি সামান্য, মোটে ৪ জন।এর মধ্যে ২ জনের আবার “ মেয়ে বন্ধু” আছে ! বাকি দু’জনের এক জন অতি লম্বা, এতোই লম্বা যে আশেপাশের ক্লাস থেকে মানুষজন এসে তাকে ডেকে নিয়ে যায় “ একটু মাল্টিমিডিয়া অন করে দিবেন ভাইয়া? ” বলা বাহুল্য, মাল্টিমিডিয়া গুলো এতো উঁচুতে!!কোন আহাম্মক যে ওইগুলা এমন পাহারের চূড়ায় সেট করেছে!! 
রইলো বাকি এক! সেই এক জনকে আমরা আমাদের “অনেকের মধ্যের এক” জনের সাথে ( যে কিনা সিংগেল এন্ড রেডী টু মিঙ্গেল ) “কিছুমিছু” ঘটিয়ে দেওয়ার আপ্রাণ চেষ্টা চালিয়ে যাচ্ছি!
বেচারী লজ্জায় লাল হয়ে যায়!আমাদেরই বা কী দোষ? স্যার তার নামের আদ্যাক্ষর আর “রইলো বাকি এক” এর পদবী এক করে ডাকার পর থেকেই না আমাদের এহেন প্রচেষ্টা! খিক খিক!
যাইহোক, তারপর ও ক্লাসগুলো প্রচন্ড বোরিং লাগে! খালি ভাবতে থাকি বাসায় থাকলে কী আরাম করেই না ঘুমাতাম!!
দীর্ঘক্ষনের যাত্রা বিরতি দিয়ে কখন যে বাসায় ফিরবো, এরপর সেটাই কেবল একমাত্র দুশ্চিন্তা!
বাসায় এসেই “খোমাখাতা” খুলে বসি! ইয়াহু মেসেঞ্জারে উঁকিঝুকি দিতে থাকি কারো বা অপেক্ষায়! দেখা মিল্লেই বকর বকর!এরপর পিসির সামনেই ডিনার সেরে আবার বকর বকর! রাত ১/২টায় মনে পড়ে সকালে ক্লাস আছে, ঘুমাতে যাওয়া উচিত! আম্মু পাশ থেকে বকতে থাকে “এই কারনে তোর স্বাস্থ্যের এই হাল!না আছে খাওয়া, না আছে ঘুম ”...আমি রোজ আম্মুকে আশ্বাস দেই “কাল থেকে লক্ষী মেয়ে হয়ে যাবো” 
আমার “কাল” আর আসে না!
যেই যন্ত্রনা দিয়ে শুরু করেছিলাম,সেটা দিয়েই শেষ করি!সচল এর মডু ভাইয়া/আপুদের অনেক যন্ত্রণা দিলাম! আসলে সেই কথার বয়ান লিখতেই এই এতো ছাইপাস ( ???) লেখা! 
আমাকে সচল করার বার্তা জানি মডুরা চিঠি দিল! আমি মহানন্দে নাচতে নাচতে “শুধু মাত্র একবার লগ ইন করতে পারবেন” এর লিঙ্ক এ গিয়ে মাত্র পাসওয়ার্ডটা পাল্টালাম, তখনো “সংরক্ষণ” করিনি, ঠিক ওই মুহূর্তে আমার বিদ্যুত ব্যাটা ভেগে গেলো!! ( দুঃখ আর দুঃখ )
সচল এর নিয়ম অনুযায়ী ওই লিঙ্ক দিয়ে আর প্রবেশ করতে পারলাম না!আমার ও আর সচল হওয়া হলো না!
এরপর মডুদেরকে যন্ত্রনা দেওয়ার পালা এলো! চিঠি আর চিঠি -- আমাকে আবার সুযোগ দেওয়া হোক!!
অবশেষে আজ সুযোগ পেলাম, আর তাই এই লেখার উতপত্তি!
সচলের সবাই ভালো থাকুন, এই কামনা করেই শেষ করছি!


ইচ্ছে করে হারিয়ে যেতে...



এখন--
আমার কেবল ইচ্ছে করে, লাল ঘুড়িটার লেজের সাথে-
ইচ্ছেগুলো মাখিয়ে দিয়ে, অনেক দূরে হারিয়ে যেতে।
হঠা\--
তোমায় দেখে ইচ্ছে হলো, সারা জীবন চুপটি থেকে-
তোমার চোখের তারার মাঝে, রঙ্গিন কোন স্বপ্ন পেতে।
আবার--
যখন ছিলেম নিজের মতন, একা একাই লাগতো ভালো,
মন খারাপের দুপুর বেলা, প্রজাপতি করতো আলো।
হয়তো--
ছোট্ট বেলায় ইচ্ছে ছিল, অবুঝ কোন বিকেল বেলায়,
তোমার মত কাউকে পেলে, কাটবে সময় নানান খেলায়। 
মানছি,
এখন তোমায় খুব প্রয়োজন, অ-প্রয়োজনের নানান ভীড়ে,
তোমায় আমি ডাকছি-দেখো, আমার তোমার অন্য নীড়ে।
তাই--
যখন তোমায় চাইছি কাছে, তুমি তখন অনেক দূরে,
আমার কথা ভেবেই বোধহয়, উদাস মনে রইলে পড়ে!
আজ--
ভীষণ কড়া রোদ উঠেছে, কিন্তু কোন বাতাস নাই,
চারিদিকে খুঁজছি আমি, তোমায় এখন কোথায় পাই?
তাই --
এখন কেবল ইচ্ছে করে, লাল ঘুড়িটার লেজের সাথে-
ইচ্ছেগুলো মাখিয়ে দিয়ে, অনেক দূরে হারিয়ে যেতে।


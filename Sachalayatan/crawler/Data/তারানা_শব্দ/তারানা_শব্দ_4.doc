মোল্লার সাথে প্যারিস ভ্রমণ। পর্ব- ০




শিরোনাম পড়ে ভড়কে যাবেন না যেন। এই মোল্লা কাঠমোল্লা নহে। মোল্লা আমার স্কুল জীবনের প্রাণের বন্ধু, একদম ছোট্টবেলার বন্ধু। ওর ডাক নাম মল্লিকা, মল্লিকা থেকে মোল্লা। স্কুলে আমরা পাশাপাশি বসতাম ক্লাস ফাইভ পর্যন্ত। মোল্লা ছিল আমার ‘শেষ ভরসা’ যাকে বলে। তার বাবা বেশ কড়া ছিলেন পড়াশুনার ব্যাপারে। সেটা আমার জন্য বেশ ভাল ছিল।  কেমন করে? কারণ উনার কড়াকড়ির বদৌলতে স্কুলের প্রথম সাময়িক পরীক্ষার আগেই মোল্লার দ্বিতীয় সাময়িকের সিলেবাস প্রায় শেষ হয়ে যেত বললেই চলে। অন্যদিকে আমার পড়াশুনা নিয়ে কেউ তেমন মাথা ঘামাতো না, আর আমার নিজের তো প্রশ্নই ওঠে না। তবে পরীক্ষা নিকটে আসতে থাকলে একটু আকটু টেনশন হতো বৈ কী! তখনই আমি শেষ ভরসা মোল্লার খাতার দিকে সমস্ত মনোযোগ ঢেলে দিয়ে বেঁচে যাওয়ার পায়তারা করতাম। ভাগ্যিস মোল্লা আমাকে সব দেখাতো! পাজি মেয়েগুলোর মতন প্লাস্টিকের পেন্সিল বক্স দিয়ে খাতার লেখা অংশটুকু ঢেকে রাখতো না। 
ক্লাস সিক্সে আমরা স্কুলের নতুন বিল্ডিং এ গেলাম। কী সুন্দর আমাদের নতুন স্কুল বিল্ডিং! রোজ স্কুলে যেতে ইচ্ছে করতো তখন। তখনো ক্লাস তেমন শুরু হয় নি, শুরুর দিকের স্পোর্টস চলছে, এরই মাঝে এক দিন দুঃসংবাদ পেলাম, মোল্লা ভিকারুন্নেসা স্কুলে চলে যাচ্ছে। বান্ধবী হারানোর ব্যথার চাইতেও বুকের মধ্যে টনটন করে উঠলো এখন আমার ইংরেজি ‘essay’ লেখার কী হবে? কারটা দেখবো আমি? 
যাইহোক, সেটা আজ থেকে ১৪ বছর আগের কথা। মোল্লা চলে গেল, আমার আর ঘাড়ে হাত দিয়ে মাঠময় ঘুরে বেড়ানোর কোন বন্ধু হলো না সারা স্কুল লাইফ। মাঝে মাঝে মোল্লাকে মনে পড়তো। কিন্তু আগের মতন ফোন দেওয়া হতো না, আস্তে আস্তে যোগাযোগ বিচ্ছিন্ন হয়ে গেল। আমাদের বন্ধুত্বটা তুমি থেকে তুই এ নামার আগেই আমাদের বিচ্ছেদ ঘটে গেল! দোষ আমারই ছিল। আমি সহজ হতে পারতাম না, পারতাম না ফট করে ‘তুই’ বলতে। এখন অবশ্য উল্টা, সবাইকেই পারলে তুই করে বলি 
এরপর কেটে গেল এতোগুলো বছর। গেল বছর মোল্লা আমাকে খুঁজে পেয়ে ফেইসবুকে অ্যাড করলো। এতোদিন পর ওকে পেয়ে কী যে ভালো লাগলো। টুকটাক কথা হতো, দেখা করবো করবো করেও সময় কুলাচ্ছিল না। এদিকে আমার অনার্স শেষ করতে না করতেই হল্যান্ড চলে আসা হলো। আসার কিছুদিন আগে ফেইসবুকে স্ট্যাটাস দিলাম এই বিষয়ে। এরপর পরই মল্লিকা আমাকে নক করে বললো, ‘তুই কী ইরাস্মাস নিয়ে হল্যান্ড যাচ্ছিস?’ আমি সায় দিতেই সেও লাফিয়ে উঠলো, আরে আমিও তো ইরাস্মাস এক্সচেইঞ্জ স্কলারশিপে ইটালী যাচ্ছি! প্রায় একই সময়ে, ১০/১৫ দিন এদিক ওদিক।
এরপর আমি হল্যান্ডে এসে আমার অপ্রিয় কাজ পড়াশুনা নিয়ে এতো ব্যস্ত হয়ে গেলাম যে হল্যান্ডটাই দেখা হলো না ঘুরে ফিরে। খুব মন খারাপ করে ফেইসবুকে ঘুরে বেড়াচ্ছিলাম। একটা ছুটি পেয়েছি ক্রিসমাসের, যেমন করেই হোক এটা কাজে লাগিয়ে ঘুরে আসতে হবে কোথাও থেকে। একা একা ঘুরতে ইচ্ছে করে না। তখনি শুনলাম মল্লিকা আর তার ২ বন্ধু ইউরেইল পাস নিয়ে কয়েকটা দেশ ঘুরতে বেরুচ্ছে। আমি বললাম আমিও জয়েন করবো। এরপর নানা হিসেব নিকেশ করে দিনক্ষণ ঠিকঠাক করে টিকিট কাটতে নিলাম এই মর্মে যে ২৬ তারিখে জার্মানির মিউনিখে ওদের সাথে যোগ দেব। সেখান থেকে জার্মানীর কয়েকটা শহর ঘুরে প্যারিস হয়ে রটারডাম। ২২শে ডিসেম্বর এই প্ল্যান করে আনন্দে দাঁত কেলিয়ে ক্লিক করে করে যাচ্ছি ইউরেইল পাস এর ওয়েব সাইটে। বুকিং দিতে গিয়ে দেখি বিধিবাম! ২৯ তারিখের আগে কোন ডেলিভারি নেই। কী বিপদ। আমার তো এই দিকে ১ তারিখে ফিরতে হবে। দুঃখে বুক ফেটে কান্না এলো। তারপর এমন অসংখ্য ঝামেলা পেরিয়ে ঠিক করলাম শুধু প্যারিস যাবো। তাও ট্রেনে না, বাসে। রটারডাম থেকে বাসে গেলে ৬ ঘন্টার মতন লাগে, টিকিটের দামও চলনসই, যাওয়া আসার টিকিট মোট ৭৭ ইউরো। ২৮ তারিখ রাত ১১টায় বাস। পৌঁছাবো ভোর ৬ টায়। প্যারিসে থাকবো মল্লিকার এক বন্ধু প্রিয়াঙ্কা আপুর বন্ধুর বাসার। এরই মধ্যে আমার রিসার্চ প্রপোজাল লিখে শেষ করতে হবে। প্রেমের প্রপোজাল হলে একটা কথা ছিল, হিতম বিতম করে একটা কিছু লিখে দিতাম। আদা জল খেয়ে লেগে গেলাম প্রোপজ করার কাজে। টাইম মিলাতে হিমশিম খেতে খেতে যেদিন সন্ধ্যা ১১টায় বাস সেদিন সন্ধ্যা ৭টায় লিখে শেষ করলাম। তারপর দৌঁড়ে কিছু কাজ সেরে ব্যাগ গোছানোর কাজে লেগে গেলাম। যারা বলে মেয়েদের রেডি হতে ঘন্টার পর ঘন্টা লাগে আর ব্যাগ গোছাতে কয়েক দিন তাদের মুখে ঝাঁটা মেরে আমি ১ ঘন্টায় সব রেডি করে নিজেও রেডি হয়ে গেলাম। খুব ভয় লাগছিল। রটারডাম থেকেই অন্য শহরে আমি একা কখনো যাই নি। এইখানে এক বাঙালী ভাইয়া আছেন, তারেক নাম। (তারেক পরমাণু না আবার  ) সব সময় উনার সাথেই যাওয়া আসা করেছি, তাও আমার অনেক কঠিন মনে হতো এই সব ট্রাম, মেট্রো, বাস, ট্রেন ধরে কারো বাসায় যাওয়া। সারাক্ষণ মনে হতো এই বুঝি হারিয়ে গেলাম। তারেক ভাই প্রায়শই আমার ছোট খাটো টেস্ট নিতেন রাস্তা চেনার ব্যপারে। বলা বাহুল্য, প্রতিবারই টেনে তুনে পাশ মার্ক তুলে বেঁচে যেতাম। তো যা বলছিলাম, একা একা এতো দূর যাওয়াই না কেবল, তারপর আবার আমার বন্ধুদেরকে খুঁজে বের করা! যাওয়ার আগে শুনলাম প্যারিস অনেক বড় একটা শহর, প্যারিসে ফ্রেঞ্চ ছাড়া কেউ ইংরেজি বলে না। কয়েকটা ফ্রেঞ্চ ওয়ার্ড শিখে নিলাম যাওয়ার আগ মুহূর্তে। বন্ধু ইনান আর রাহিন সাহস দিল এই বলে যে, অনেক সোজা প্যারিসের মেট্রো, একটু চোখ কান খোলা রাখলেই নাকি ঠিকঠাক মতন পৌঁছে যাবো। আর ইংরেজি যে একদম বলে না তা কিন্তু না। অনেকেই বলে। যাই হোক, এদের দু’জনকে এতো প্রশ্নবানে জর্জরিত করেছিলাম যে শেষ পর্যন্ত তারা বলতে বাধ্য হলোঃ “তারু, তোর যাওয়ারই দরকার নাই। ঘরে বসে টেনশন কর। সেইটাই ভালো হবে। আরাম করে টেনশন করতে পারবি”। রাগে দুঃখে আমি জবাব দিলাম, “আমাকে এইভাবে অপমান করলি! এর জবাব আমি দিবই দিব!” 
দুরুদুরু বুকে ঘরের লাইট নিভিয়ে দিয়ে দরজা লক করে ট্রলি ব্যাগ টানতে টানতে রাস্তায় নেমে এলাম। প্রচণ্ড বাতাস, তবে ঠাণ্ডা তেমন নেই। ট্রাম আসতেই উঠে বসলাম। আগের দিন তারেক ভাই এর সাথে গিয়ে দেখে এসেছি বাস কোন জায়গা থেকে ছাড়বে। সেইখানে গিয়ে অপেক্ষা করতে লাগলাম। বাস এলো যথা সময়ে। উঠে বসলাম একদম সামনের সারিতে। আর কোন জায়গা অবশিষ্ট ছিল না। কত জল্পনা কল্পনা ছিল, একটা এলো চুলের ডাচ ছেলে এসে পাশে বসবে! আর তারপর ...
কিন্তু কোথায় কী?! এক মেয়ে এসে বসলো! ধুর! সে মুখ ঢেকে নাক ডেকে ঘুম দিল। আমার আর ঘুম হলো না। আমি চলন্ত গাড়িতে ঘুমাতে পারি না। এইখানে সব রাস্তা একমুখো। তাই অতো টেনশন হয় না যেমনটা হয় বাংলাদেশের হাই ওয়েতে জার্নি করার সময়। কানে হেডফোন লাগিয়ে গান শুনতে শুনতে ঘড়ি দেখছি, আর কতক্ষণ? মাঝে একাধিক যাত্রা বিরতিতে বাস থামলো। বাংলাদেশের কথা মনে পড়ে গেল, কতবার মিয়ামি কিংবা নূরজাহানে আমাদের যাত্রা বিরতি হতো দেশের বাড়ি যাওয়ার সময়। একটা যাত্রা বিরতিতে বাস দেখি আর নড়ে চড়ে না। বসতে বসতে বিরক্তি ধরে গেল। কী হচ্ছে কিছু বুজছি না। কী কী সব ডাচ ভাষায় বলে গেল কিছুই বুঝলাম না। প্রায় দেড় ঘন্টা পর বুঝতে পারলাম এই ড্রাইভার আর চালাবে না। আমি আগেই সন্দেহ করেছিলাম অবশ্য, কেমন যেন ঝিমাচ্ছিলো চালানোর সময়। অতঃপর নতুন ড্রাইভার আসতেই পুনরায় যাত্রা শুরু হলো। আমি মনে মনে বেশ বিরক্ত হলাম, ৬টায় পৌঁছানোর কথা, এই দিকে এইখানে এতোটা সময় নষ্ট করলো ব্যাটারা! কিন্তু অবাক হয়ে দেখলাম ঘড়ির কাটা ৬ ছুঁই ছুঁই করছে, ভোর হচ্ছে প্যারিসের আকাশে আর বাস এসে থামলো প্যারিসের গালিয়েনি স্টেশনে। বাহ, তাহলে এইসব আগেই হিসেব করা ছিল! বাস থেকে নেমে ব্যাগটা বের করে নিয়ে মেট্রোর উদ্দেশ্যে হাঁটা ধরলাম। সবাই যেই দিকে যাচ্ছে সেই দিকে চলা শুরু করলাম। ম্যাপে দেখে নিলাম ক’টা স্টেশন পর আমাকে নামতে হবে। আমাকে যেতে হবে সন্তিয়ের স্টেশনে যেখানে আমার ছোট্টবেলার বান্ধবী আমাকে নিতে আসবে। ওকে ফোন দিয়ে জানিয়ে দিলাম, ও আমাকে জানালো ও বেরিয়ে পড়েছে। তবে ও যেখান থেকে আসবে সেটা অনেক দূরে, তাই বেশি সময় লাগবে। যাই হোক, দেয়ালে দেয়ালে নির্দেশনা দেয়া আছে কোন দিকে গেলে কোন মেট্রো পাওয়া যাবে। আমি জানি আমি ঠিক দিকের লাইনেই দাঁড়িয়ে আছি, তবুও উঠার আগে একজনকে জিজ্ঞেস করে নিলাম। নিশ্চিত হয়ে উঠে পড়লাম। সন্তিয়েরে নেমেই একটা ভুল করলাম। স্টেশন থেকে বের হয়ে আসলাম। সাথে সাথে প্যারিসের ঠান্ডা কনকনে হাওয়া আমার হাড় কাঁপিয়ে সুস্বাগতম জানিয়ে গেল। সাথে করে কিছু খাবার নিয়ে এসেছিলাম, এক জায়গায় দাঁড়িয়ে সেইটা দিয়ে নাস্তা সেরে নিলাম। তারপর বান্ধবীর জন্য অপেক্ষা। এই অপেক্ষার আর যেন শেষ নেই...


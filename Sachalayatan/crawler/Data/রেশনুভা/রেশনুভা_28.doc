অতীত - ৩




তোমায় নিয়ে অনেকদিন হাঁটা হয় না। সেই যে মনে আছে, কার্জন হলের পদার্থ বিজ্ঞান বিভাগের নিচে বসে তুমি অপেক্ষা করতে। আমি বাসে করে এসে হাইকোর্টের সামনে নেমে রুদ্ধশ্বাসে আসতাম। এসে দেখতাম রোদের আলো থেকে বাঁচার জন্য তুমি ওড়না মাথায় দিয়ে বসে আছো। কতদিন তোমার ওড়নার গন্ধ নেয়া হয় না।
তারপর সেখান থেকে উঠে সুইমিং পুলের পাশের ফুটপাত ধরে হেঁটে যাওয়া। ঐ যে, ঐখানে একটা কোক-ফান্টার গাড়ী সবসময় থাকতো। একটা কোক কিনে ভাগ করে নিতাম আমরা। ওড়নাটারও এক ভাগ আমার মাথায় এসে পড়ত ঐ দুপুর রোদে। এখন আমরা আর কিছুই ভাগ করি না। কিছুই না।
শহীদ মিনার অবধি এসে একটু জিরিয়ে নিতাম গাছের ছায়ায়। মনে পড়ে, ওরাও ওখানে বিশ্রাম নিত। মনে নেই? ঐ যে, একদিন হালিম নামের সেই ছোট্ট ছেলেটার সাথে তোমার কত গল্প। আমি তো রীতিমতন ঈর্ষা করা শুরু করে দিয়েছিলাম হালিমকে। ওর ছেড়া গেঞ্জী দেখে তুমি ওকে ফার্মগেটের একটা ‘খালি চল্লিশের’ দোকান থেকে গেঞ্জী কিনে দিয়েছিলে। ও জানে না; তুমি-আমি কখনোই আর একত্রে যেয়ে ওর জন্য কিছু কিনে নিয়ে আসতে পারবো না।
সেখানে থেকে বাদাম খেতে খেতে যেতে থাকি টিএসসির দিকে। যাওয়ার পথেই তোমার গাড্ডা খেতে হয় মাথায়, আমার চোখটা একটু বেয়াড়া হয়ে এদিক ওদিক যেতে চায় বলে। তুমি ফিরে যেতে চাও। আমি পথ আগলে রাখি। খানিক বাদে তুমি আবার আমাকে আগলে নিলে আমরা এগিয়ে যাই। তোমাকে হাওয়াই মিঠাই কিনে দেই গোলাপী রঙের। কে জানতো তখন, আমাদের সম্পর্কটাও এরকম হাওয়াই মিঠাই এর মতন চুপসে যাবে একসময়।
টিএসসিতে বসে থাকি আরো অনেকের সাথেই। একটা বিড়ি ধরানোর চেষ্টা করতেই তুমি ধমকে ওঠো। মাঝেমাঝে দাবী করতে তুমিও খাবে আমার সাথে সাথে। আমি হাসতাম। তুমি রাগ করে মুখ ফিরিয়ে নিতে। আমি দেখতাম তোমাকে। কপালের পাশের অল্পক'টা চুল অবাধ্য হয়ে তোমার নাকে মুখে খেলা করে। নাকটা ঘেমে ওঠে অল্প করে। তুমি আরো একটু দূরে সরে বস। আমি চুলটা সরিয়ে দিতে যেয়ে আলতো করে স্পর্শ করি তোমাকে। ঠোঁটের এক কোণা দিয়ে হেসে ওঠ তুমি। সাথে সাথেই ললি আইসক্রীম খাওয়ার বায়না করে বস। তুমি এখন আর কোন বায়নাই কর না আমার কাছে।
এভাবেই হেঁটেছি তোমার সাথে অনেকদিন। অনেক অনেক দিন। 
পথ থেকে আমাদের পায়ের ছাপগুলো মুছে গিয়েছে অনেক আগেই। আমাদের দু’জনের পায়ের ছাপ আর কখনোই পড়বে না একসাথে। পথ তা জানে না।

 অতীত - ১
অতীত - ২



এনস্কেডের দিনপঞ্জি - ৩




অনেকদিন পর নীড়পাতার প্রথম চারটা পোস্ট অচলদের (অতিথি লেখক)। দেখে ভালো লাগলো এই ভেবে যে মাঝে সচলের নীড়পাতাই প্রায় অচল হয়ে পড়েছিল। আমার অখাদ্য পোস্টও তিনদিনের বেশী সময় ধরে নীড়পাতায় ছিল। দেখে আমারই ব্যাপক মেজাজ খারাপ লাগতো, অন্যদের কথা আর না বলি। অতিথি লেখকদের লেখা দেখলে খুবই সাগ্রহে ঢুকি। কিছুদিন আগে ব্লগ ইম্প্রেশনের কথা বলেছিল কিংকর্তব্যবিমূঢ় (এত বিদঘুটে নিক নিয়ে মানুষরে পেইন দেওয়ার কারণ আজ ঝাতিকে বলতেই হবে তোমার)। আসলে খুবই ঠিক বলেছে ও। অতিথি লেখকের নাম না থাকায় ঐ ইম্প্রেশনটা কাজ করে না; আর ঐটাই মজা লাগে আমার। 
এখন বাংলাদেশের ঘড়িতে ভোর ৪টা ৪৯। কিছুদিন আগে দেখলাম জ্বালানি উপদেষ্টা বললেন ঘড়ির কাঁটা আর পেছানো হবে না। ডিএসটি নিয়ে সচলায়তনে পোস্টও দেখেছি। আমি আর নতুন কিছু যোগ করতাম না কিন্তু একটা চিন্তা মাথায় ঢুকছে। দেশে যাচ্ছি মনে হয় ডিসেম্বরে। তখনও এই অবস্থা থাকলে তো মহা বিপদ। পাঁচটা বাজতে না বাজতেই সন্ধ্যা। আমার বান্ধবীদের সাথে আড্ডায় ব্যাঘাত ঘটার সমূহ সম্ভাবনায় আমি খুবই মর্মাহত। জ্বালানি উপদেষ্টার আইপি সহ ব্যাঞ্চাই।
এই লেখাটারে দিনপঞ্জী ক্যাটাগরীতে ফেলা ছাড়া উপায় নাই। এখনও যাঁরা অপেক্ষা করছেন নতুন কিছু জানবার বা শিখবার আমারে কইষ্যা মাইনাস দিয়া দেন পড়া শেষ না করেই। আর যাঁরা থাকবেন, আমরা ছোট্ট একটা বিড়িপান বিরতি শেষে আবার ফিরে আসব। নিয়ে যাব আপনাদেরকে সরাসরি এনস্কেডেতে।
চলেন একটু ঘুরে আসি পার্কে পার্কে, রাস্তায় রাস্তায় এনস্কেডের ফল (Fall) দেখতে। এই ছবিগুলো সপ্তাহখানেক আগে তোলা। এখন আর তেমন দেখার কিছু নাই। সব পাতাই প্রায় ঝরে গেল বলে। এই জায়গাটা একেবারে আমার বাসার পাশে। বাঁয়ের হলদে গাছটা এখন প্রায় ন্যাড়া।
ছবি-১

এই ছবিটা মনে হয় সিটি সেন্টারের কাছাকাছি কোথাও তোলা।
ছবি-২

কাছেই এক পার্কে তোলা। এই গাছটার অবস্থা খুবই খারাপ। অকালেই বুড়া।
ছবি-৩

ঐ পার্কেই। এ এখনও বেশ আছে।
ছবি-৪

এবার আরেকটা বিরতি। বিরতির পর স্থানীয় সংবাদ।
খবর খুবই খারাপ। পিএইচডি শুরু করে এ’কদিন গায়ে বাতাস লাগিয়ে বেরিয়েছি বেশ। দুর্মুখেরা এও বলেছে আমি কী পড়াশোনার লাইন পরিবর্তন করে সাহিত্য বা নারীদের মন জাতীয় কোন কিছু নিয়ে পড়ছি কী না। প্রথমটা আমারে দিয়ে হবে না; তবে দ্বিতীয়টা নিয়ে ঘাটাঘাটি করে বেশ মজা আছে। এক ধরনের মাইন্ড গেম বলতে পারেন। এখনই আমার সম্পর্কে যাচ্ছেতাই কোন সিদ্ধান্তে উপনীত হয়েন না। আমি ছেলে ভালু, লুক এট্টু খারাপ। যাই হোক, পড়াশোনা নিয়ে ব্যাপক ব্যস্ত। এইটা লিখেই একটা প্রেজেন্টেশন বানাতে হবে। এইটা লিখে সময় নষ্ট করার কারণ জানতে চান নিশ্চয়ই। বলুম না। 
এবার খেলার খবর ক্রিকেট। আমাদের সাথে আছেন চৌধুরী ভাই। চৌধুরী ভাই শুনতে পাচ্ছেন?
“মিরপুরের আকাশে বাতাসে ধ্বনিত হচ্ছে তোরা সব জয়ধ্বনি কর। একটু আগেই আমরা ইতিহাসের সাক্ষী হয়ে প্রত্যক্ষ করেছি বাংলাদেশের দামাল ছেলেরা কীভাবে কঠিন এবং বন্ধুর পথ পাড়ি দিয়ে প্রতিপক্ষের কাছ থেকে নির্মমভাবে জয় ছিনিয়ে নিয়ে আসলেন। সাকিব নামক এক কালবৈশাখী ঝড়ে মাস্তুলবিহীন জাহাজের মতই টলে উঠল প্রতিপক্ষ। জীবন্ত কিংবদন্তী, বাংলাদেশের ক্রিকেটের এক উজ্জ্বল নক্ষত্র সাকিব আল হাসান যেভাবে নিজেকে উজাড় করে দিয়েছেন, টেম্পারেমেণ্ট ধরে রেখে দলের কল্যাণের জন্য হিট থ্রু দ্যা লাইন ব্যাট করেছেন তা অনুকরণীয় হয়ে থাকবে পরবর্তী প্রজন্মের কাছে। আপনারা দেখেছেন তিনি কত চমৎকারভাবে দৃষ্টিনন্দন সব শট খেলেছেন; স্কয়ার অব দ্য উইকেট, ইন ফ্রন্ট অব দ্য উইকেট, ইন ফ্রন্ট অব দ্য ব্যাট, ইন ফ্রন্ট অব দ্য প্যাড সবরকমের শট খেলে এক গৌরবময় শতরানের … … …”
এবার আবহাওয়া। দিনের শুরুতে আশা করতে পারেন এরকম আকাশ।
ছবি-৫

আবহাওয়া বার্তা যদি সঠিক বলে প্রমাণিত না হয় তাহলে দিনের মধ্যভাগে পাবেন এরকম।
ছবি-৬

আর শেষভাগে হালকার উপর ঝাপসা মেঘের সাথে থাকতে পারে এক ছটাক রোদ অথবা বজ্রসহ বৃষ্টি। মানে...আমি ঠিক সিউর না।
ছবি-৭

আজ যাই, আসব আরেকদিন।









     Get this widget 
|
     Track details  
|
 		eSnips Social DNA    







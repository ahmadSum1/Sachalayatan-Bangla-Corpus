আলোকময়




বিকেল পেরিয়ে যাচ্ছে বলে প্রায়। বাইরে এখনও বেশ আলো। আলোটুকু আটকে যায় জানালা দিয়ে ঢোকার পথেই। ভারী পর্দাগুলো ভিতর থেকে কেউ সরিয়ে দেয় না বলেই বোধহয়। রুমের ভিতর তবুও কিছুটা আলো-আঁধারী খেলা করে খানিকটা শূন্যস্থান পর্দার পাশে থেকে যায় বলেই।
হঠাৎই খুট করে শব্দ পাওয়া যায়। কী-হোলে চাবি ঢুকিয়ে মোচড় দেওয়ার আওয়াজ। দরজা খুলে ভিতরে ঢোকে কেউ একজন। চেয়ার টানার শব্দ। তারপর কিছু ইতস্তত এদিকে ওদিকে হালকা পায়ের আওয়াজ। দেয়ালে ঝোলানো ঘড়ির কাঁটার টিকটিক শব্দ অবশ্য পাওয়া যায় না ওরকম কোন ঘড়ি এ ঘরে নেই বলেই। নিস্তব্ধতা মনে হয় পছন্দ নয় ঘরের বাসিন্দার। টেলিভিশন থেকে যান্ত্রিক শব্দ পাওয়া যায় তাই একটু পরই। নীরবতা কেটে যায় সুন্দরী উপস্থাপিকার কৃত্রিম মুখরতায়।
এভাবেই সময় চলে যায় সূর্যটাকে ডুবিয়ে দিয়ে। রাতের আঁধারেও বাতি জ্বলে না। শুধু আবছা একটা আলোর উপস্থিতি টের পাওয়া যায়। পর্দাগুলো এখনও টানাই থাকে। মৃদু শব্দ আসে বৈদ্যুতিক কেতলি থেকে। টিভিটা কথা বলেই যায়। ভ্রুক্ষেপ নেই সেদিকে লোকটার। আলোর উৎস অবশ্য খুঁজে পাওয়া যায়; যে আলোতে পুরো অন্ধকার কেটে যায় না।
ঐ আলোটুকুও একসময় হারিয়ে যায়। তেমন কোন শব্দও নেই আর চারপাশে। 
প্রতিরাতেই এই সময়টা বড্ড নীরব হয়ে যায়। প্রতিটা রাতই কেটে যায় অন্যরকম একটা দিনের সূচনার প্রত্যাশায়। হতে পারে তা আগামী সূর্যেই। অথবা হয়ত কোনও দিন নয়।
তারপরও আবছা একটু আলো সবসময় থেকেই যায় মনের কোণায়। আঁধারটুকু হয়ত কোনদিন সরেই যাবে কোন এক প্রাপ্তির ক্ষণে অথবা হয়ত সময়গুলো মেঘ হয়ে ঢেকে দেবে আবছা আলোটুকুও।
জীবনের গল্পতো এরকমই, আলো-আঁধারের লুকোচুরি। তবুও প্রত্যাশা বর্ণিল দিনের, নতুন বছরের শুরুতে।
শুভ নববর্ষ।  



পথে পথে...দিনান্তে-২:প্যারিসের টুকিটাকি




নাহ। সিরিজের নামকরণের সার্থকতা শূন্যের কোঠায় পৌঁছে গেল। ভেবেছিলাম এই সিরিজ নিজগৃহে বসে লিখব না। কি করব বলেন? ওদের পিছু নিয়ে আর লেখা হয়ে ওঠেনি। তবে কিছু দরকারী তথ্য এবেলায় দিয়ে রাখি যাঁরা প্রথমবারের মতন প্যারিস যাবেন তাঁদের জন্য।
১। যাতায়াতঃ
যদি আপনাকে প্যারিস যেয়ে 'পাবলিক ট্রান্সপোর্ট' ব্যবহার করতে হয়, তবে কিনে ফেলতে পারেন বাস, ট্রাম, মেট্রো, সারফেস ট্রেনের (RER) পাঁচমিশালী টিকিট। প্যারিসকে ৬টি বিভিন্ন জোনে ভাগ করা হয়েছে। দর্শনীয় স্থানগুলো অধিকাংশই ১ থেকে ৩ এর মধ্যে। জোন ১ থেকে ৩ এর ৫ দিনের পাঁচমিশালী টিকিট পাওয়া যাবে ২৮ টাকায় (পড়ুন ইউরো)। দিন হিসেবে কিনতে চাইলে পড়বে ৮ টাকার মতন। আর পুরো জোন ১ থেকে ৬ এর ৫ দিনের টিকিটের দাম ৪৬ টাকার কাছাকাছি।
হাতের কাছে অনেক মানচিত্র পাবেন। নিয়ে নেবেন ইচ্ছামতন। বলা তো যায় না কখন কি কাজে লাগে ... 
২। খাওয়া-দাওয়াঃ
অসংখ্য খাবারের দোকান। কিছু কিছু খোলা পাবেন রাত ১ টা পর্যন্তও; বিশেষ করে তুরস্ক, তিউনিসিয়া, মরক্কোর দোকানগুলো। একেবারে কম খরচে খেতে চাইলে সাড়ে ৫ টাকায় পেট ভরবে বলে আশারাখি; থাকবে কেবাব, দুরুম, পানিনি (যে কোন একটা) এবং কোমল পানীয়। আর পেট যদি না ভরে? ব্যতিক্রম তো কিছু থাকবেই ... 
৩। ডিজনীল্যান্ডঃ
যেতে চাইলে উঠে পড়ুন সকাল সকাল। পুরো ১টা দিন লাগবেই। ডিজনীল্যান্ড পার্ক আর ওয়াল্ট ডিজনী স্টুডিও; প্রবেশমূল্য ৬২ টাকা। আপনি যদি জোন ১ থেকে ৩ এর টিকিট কিনে থাকেন, বাড়তি আরো ৮ টাকা যাওয়া-আসার জন্য। ও আর একটা কথা। ইয়ে মানে ... বেশ চমৎকার নাচ-গান হয় কিন্তু ওখানে। "একটু খিয়াল কইরা" ... 
ছবি ১ : ডিজনীল্যান্ড পার্ক

৪। লুভ মিউজিয়ামঃ
চাইলে সারাটা জীবন কাটিয়ে দিতে পারবেন ওখানেই। আর যদি হন আমার মতন অগারাম তাহলেও নিদেনপক্ষে আধবেলা। পুরো এলাকা হাঁটতেও এর থেকে বেশী সময় লাগে। আর আমার মতন দুষ্টু হলে হাজার হাজার দুষ্টু ছবির সামনে দাঁড়িয়ে অথবা বসে দিবাস্বপ্ন দেখে নিতে পারবেন। ১৪ টাকায় থাকতে পারবেন ওখানে পুরো একদিন। আপনি যদি শিল্পরসিক হন, কিনে নিতে পারেন প্যারিসের অন্যান্য জাদুঘর দেখার প্যাকেজ টিকিট। অবশ্যই বেশ কম দামে। দাম শুনিতে চাহিয়া লজ্জা দিবেন না; আমি তখন অন্য কিছু দেখায় ব্যস্ত ছিলাম ... 
ছবি ২ : লুভ মিউজিয়াম

ছবি ৩ : মোনালিসা

৫। রাতের প্যারিসঃ
বের হতেই হবে, দেখতেই হবে। একটু সীন নদীতে নৌ-বিহার ও করে ফেলতে পারেন। দয়া করে একা নৌ-বিহার করে পয়সা নষ্ট করবেন না; আমি যেমন করি নাই। ... আফসোস ... 
৬। সংবিধিবদ্ধ সতর্কীকরণঃ
"মানিব্যাগ পিছনের পকেটে রাখাটা দৈহিক ও মানসিক যন্ত্রণার কারণ হতে পারে।"
প্রস্তুত তো তাহলে? চলেন যাই।



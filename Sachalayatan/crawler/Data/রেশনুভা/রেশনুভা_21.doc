শেকড়ের কাছে




জানালাটা অনেক বড়। পর্দাটা দু’পাশে সরিয়ে রাখলে অনেকখানি প্রকৃতি ধরা দেয়। ন্যাড়ামাথার গাছপালা, পাশের রাস্তা ধরে ছুটে চলা চারচাকার হেডলাইটগুলো আর সবুজ মাঠ। কিন্তু সব কিছুই বড্ড অস্পষ্ট। আকাশটা যে কেঁদেই চলেছে অবিরাম। অনেকটা ছোট বাচ্চাদের আহলাদী কান্নার মত; কিছুতেই কান্নার শেষ নেই। বোধকরি, আকাশের সাথে আজ ঈশ্বরের অনেক রাগারাগি হয়েছে। দু’জনেই কাছাকাছি থাকেন কী না। তাইতো এই আকাশ ভেঙ্গে পড়া ইলশেগুঁড়ি বৃষ্টিতে আমার মত লোকদের বেহাল অবস্থা। যাবো এক বন্ধুর জন্মদিনে; আর ঘটনার ঘনঘটায় যে কারণটা ঢাকা পড়ে আছে সেটাও বলি। খবর পাওয়া গেছে পোলাও রান্না হচ্ছে। বৃষ্টিও ঠেকিয়ে রাখতে পারবে না আমাকে; তা সে যতই ইনিয়ে বিনিয়ে কাঁদুক না কেন।
এরকম একটা সন্ধ্যায় দেশে থাকলে কী করতাম জানেন? উত্তরটা জানেন আপনারা। তারপরও বলি, নইলে যে লেখা এখানেই থামিয়ে দিতে হয়। মা নিশ্চয়ই গরম গরম পিঁয়াজু ভাজতেন; সাথে হয়ত আর কিছু থাকতো। আপাতত আমার বড্ড পিঁয়াজু খেতে ইচ্ছে করছে। নিজেদের বাসার ব্যালকনিতে সবাইকে নিয়ে মাদুরে বসে। সাথে থাকত বড় এক গামলাভর্তি মুড়ি মাখানো। মাঝে মাঝে মা আবার আচারের তেল দিত তার মধ্যে। বিশ্বাস করেন আমি সেই আচারের তেলের সুবাস আর সরিষার তেলের ঝাঁজ নাকে পাচ্ছি এখন। 
মানুষের মন, কল্পনা, চিন্তাভাবনা কিন্তু আলোর গতিকেও হার মানিয়ে দেয়। আপনি যখন কোন কিছু নিয়ে বা কাউকে নিয়ে চিন্তা করেন, নিশ্চয়ই আপনি সেই দৃশ্যগুলো দেখতে পান। যদি হয় তা ভবিষ্যতের, কখনও কখনও ঘটে যায়; আবার কখনও একদমই না। কী বা আসে যায়; ঘটন-অঘটনে। ঐ সময়টুকুর জন্য তো আপনি আপনার প্রিয় মুখগুলো কে কাছে পান; তাঁদের দেখতে পান। আবার যখন আপনি ফেলে আসা দিনগুলোর কথা ভাবেন তখনও তা ধরা দেয় এক নিমিষে; পৌঁছে যাবেন আপনি সেই মায়াঘেরা দিনগুলোতে; ঐ মায়াময় মানুষগুলোর কাছে।
এখন লিখতে লিখতেই আমার পিচ্চি বোনটার কথা খুব মনে পড়ছে। সে অবশ্য এখন আর মোটেই পিচ্চি নয়। ইন্টার পড়ছে। ও খুব ছোট থাকতেই আমি ক্যাডেট কলেজে চলে যাই। ওর ছেলেবেলার স্মৃতিতে আমার স্থান খুব বেশি নেই। আব্ব-আম্মুর লেজ ধরে সে আসতো ক্যাডেট কলেজের ‘অভিভাবক দিবসে’। চারটা ঘন্টা সময় বরাদ্দ করা ছিল সন্তানদের এক ঝলক দেখে নেওয়ার জন্য। ওকে যদি আমার কোন বন্ধু তখন জিজ্ঞেস করতো কোথায় এসেছ তুমি, ও উত্তর দিত ‘বুইশাল ক্যাডেজ কলেজ’। একবার এসে সে শুধু ‘নক্কম নক্কম’ করছে। আমি বুঝতে না পেরে মা’র দিকে তাকাতে মা বলল, ওর গরম লাগছে। ছুটিতে যখন আসতাম, ‘বাইয়া বাইয়া’ করত সবসময়। তখন আমি একটু বিরক্তও হতাম মাঝে মাঝে। ছুটিতে আসলে আমার চেষ্টা থাকতো অহর্নিশ কীভাবে আরেকটু সময় লোকাল বন্ধুদের সাথে থাকতে পারবো; কীভাবে আরেকটু রিকশায় ঘুরে, তামাক পুড়িয়ে, পাশের বাড়ীগুলোর ছাঁদের দিকে চোখ মেলে মিষ্টি একটা হাসি দিতে পারব। বন্ধুদের মধ্যে অবশ্য ভাগাভাগি করা ছিল কে কার ভাবী তাই নিয়ে। এখন এতটা পথ এসে মনে হয় বোনটাকে আরেকটু সময় দিলে ওর সাথে আমার স্মৃতিগুলো আরো বেশি জমাট হতো।
যাঁর সাথে সবচেয়ে বেশি স্মৃতি ছিল, সে চলে গেছে। যাওয়ার আগে আমাকে বলে যায়নি ও; আমার ক্ষুদ্রতা কোথায় ছিল। এখন ভাবি ওর সাথে কাটানো আমার সময়গুলো নিয়ে। বের করতে চাই, কোথায় হেরে গেলাম আমি। পেরে উঠি না; কারণ আমি যে বড্ড স্বার্থপর। নিজের দোষগুলোকে স্বীকার করে নিতে বড্ড অনীহা আমার। ওটাই কী তবে আমার ক্ষুদ্রতা ছিল? কখনও আর দেখা হলে জেনে নেব ওর কাছ থেকেই। 
আর মাত্র ক’টা দিন। এত এত স্মৃতিগুলোর জন্মস্থানে ফিরে যাবো; যে আমাকে লালন করেছে সেই ছোট্টটি থেকে, যাঁর হাওয়া বাতাসে এত বড় হয়ে উঠলাম আমি। আর আমি এখন তাঁকে মনের এক কোণায় ঠেলে রাখি। নির্বিকার চিত্তে কাজ করে যাই। কলিগদের করা কৌতুকে অট্টহাসিতে ফেটে পড়ে যেন সবাইকে বুঝাতে চাই, আমি খুব ভালো আছি। আর তারপর? খুবই অসতর্ক কোন মুহুর্তে সে বেরিয়ে আসে, ছড়িয়ে পড়ে সবগুলো রক্তনালীতে। জাগ্রত হয় আমার সত্ত্বায় আর সে আমাকে টানে। অনেক দূরে এক আলো-আঁধারী ঘেরা রুমে বসে আমি লিখি তাঁর কথা। 
অনেক অপেক্ষা করে আছি; সেই স্মৃতিঘেরা জায়গাগুলো একনজর দেখবার জন্য। দেখবো তখন আমার মত আরো অনেককেই। কারোর জীবন হবে একেবারেই অন্যরকম। কিন্তু একটা জায়গায় বড্ড মিল রয়ে যাবে আমাদের। উৎস যে একই, আমাদের স্মৃতিগুলোর।



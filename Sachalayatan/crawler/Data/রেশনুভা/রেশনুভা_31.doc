শুধুই প্রশ্ন, উত্তর নেই




আমার জীবনের লক্ষ্য কী? ছোটবেলায় রচনা আসলে লিখতাম ডাক্তার বা প্রকৌশলী। কোনদিনই কিন্তু লিখিনি ভালোভাবে থাকতে চাই।
ঐ বয়সে মনে মনে সাধ ছিল মেরিন ইঞ্জিনিয়ার হওয়ার। যদিও ভালো করে বুঝতামই না কাজটা কি। ক্যাডেট কলেজে পড়লাম ৬ বছর। ঐ সময়টার মাঝপথে এসে লক্ষ্য পরিবর্তন হল। চোখে স্বপ্ন সেনাবাহিনীতে যাব, দেশের সেবা করব। এসএসসি পরীক্ষার পর আবার লক্ষ্যচ্যুত হলাম। 
আমাদের সময়ে কম্পিউটার প্রকৌশলী/বিজ্ঞানী হওয়ার ধুম লেগে গিয়েছিল। তখন থেকেই আমার চিন্তা ভাবনা খুব সাধারণ মানের। আমিও গা ভাসিয়ে দিলাম গড্ডলিকা প্রবাহে। এইচএসসির ফল বের হল। ভালো। ভর্তি যুদ্ধে অবতীর্ণ হলাম। তড়িৎ প্রকৌশলে সুযোগ পেয়েছিলাম বুয়েটে। কিন্তু পড়িনি। কারণ একটা অবশ্যই আমাদের দেশের অস্থির রাজনীতি। আমার বের হতে হতে হয়ত ৪ এর জায়গায় ৬ বছর লেগে যাবে। আর আমার বাবা অবসরকালীন ছুটিতে যাবেন আর ৪ বছর পরেই। আর একটা কারণ জীবনের তৎকালীন লক্ষ্য পূরণ। সুতরাং, স্থান হল আইইউটির কম্পিউটার বিজ্ঞান বিভাগে।
তখন থেকে ৯ বছর পরে আজ পিএইচডি করছি। মানেটা হল আমি আমার জীবনের লক্ষ্যে হয়ত আর কিছুদিন বা কিছুবছর পরেই পৌঁছে যাব। কিন্তু আজই হঠাৎ করে চিন্তাটা একেবারে মাথায় চেপে বসল। আমি কী সত্যি আমার লক্ষ্যে পৌঁছতে পেরেছি? পেশাগতভাবে হয়ত পৌঁছে যাব কোন একদিন। কিন্তু একজন পরিপূর্ণ মানুষ হিসেবে মনে হয় পারিনি। কেন, আর কী চাই আমার? আমি জানিনা।
এক বন্ধুর সাথে কথা হচ্ছিল। ও বলল, এত চিন্তা করার দরকার নাই। যখনকারটা তখন দেখা যাবে। হয়ত ঠিকই বলেছে। কিন্তু এই অ্যাডহক বা Greedy এলগরিদমে কী আমরা আমাদের ভালোলাগার কাজগুলো বা মানুষগুলো থেকে দূরে সরে যাইনা আরো? আর এটাতো জানা কথাই যে Greedy এলগরিদম কোনসময়ই সবচেয়ে ঠিক ফলাফল প্রাপ্তির নিশ্চয়তা দেয় না। কোন কোন সময় ফলাফল একেবারে খারাপটাও হতে পারে। নিজেকে খুঁজে পেতে পারি চার দেয়ালের মধ্যে; কোন এক কোণায়, ল্যাপটপের সামনে। নির্জলা একাকীত্বের মাঝে।
তাহলে কীভাবে এই সমস্যার সমাধান করা যেতে পারে? Backtracking এলগরিদমে? এই এলগরিদম অনুযায়ী জীবনটা ডালপালা পাতাসহ একটা গাছের মতন। এক শাখা ধরে যেতেই থাকবেন। হোঁচট খেলেই আবার আগের জায়গায় ফিরে এসে অন্যভাবে শুরু করবেন। কোন এক সময় পেয়ে যাবেন আপনাকে অতি কাঙ্ক্ষিত সেই জায়গায়। এই সুযোগটা আমরা করে দিয়েছি বোধ শক্তিহীন প্রোগ্রামগুলোকে; আমাদের কেউ দেয়নি।
এই জীবনটা কী তাহলে কোন একদিন নিজের মতন করে সব পাবো সেই আশাতেই কাটিয়ে দেব? কোন কোন সময় কী আশাগুলোও আমাদের ত্যাগ করে হতাশায় রূপ নেয় না? 
স্বপ্নই তো বাঁচিয়ে রাখে আমাদের। সেই দিনটির স্বপ্ন।



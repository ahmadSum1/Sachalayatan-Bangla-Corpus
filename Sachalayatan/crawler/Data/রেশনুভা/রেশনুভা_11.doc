২০০ রান, ১০ উইকেট আর ২টি সেশন 




৪র্থ ইনিংসে ২০০ বা ততোধিক রানের লক্ষ্য নিয়ে খেলতে নেমে জ়েতার ঘটনা উপমহাদেশের স্লো-লো ট্র্যাকে গত দশ বছরে কয়টি মনে করতে পারবেন? এরকম বিদঘুটে প্রশ্ন বিরক্তির উদ্রেক করতেই পারে। উত্তরটা শুনুন এবার। মাত্র ৯ বার যার ৫টিতেই প্রতিপক্ষ দলের নাম ছিল বাংলাদেশ। এখন নিশ্চয়ই বুঝে গেছেন কেন জিজ্ঞেস করেছিলাম এই প্রশ্ন। 
সাদা চোখে এই পরিসংখ্যান একেবারেই আশা জাগানিয়া নয়। এখনই নিরাশ হবেন না দয়া করে। টেস্ট ক্রিকেটে সময়ের হিসাবটা যে এখনও বাকী রয়ে গেছে। আসুন একটু দেখে আসি বাংলাদেশের জন্য ঐ পাঁচটি দিন কেমন ছিল।
সর্বশেষ ঘটনাটা এই তো বছর দেড়েক আগে চট্টগ্রামে। নিউজিল্যান্ড ৪র্থ ইনিংস শুরু করে প্রায় দেড়দিনের ও বেশি হাতে রেখে আর ৪র্থ দিন শেষে ১৪৫/২; লক্ষ্য ৩১৭। শেষ দিনে খেলতে নামার আগে বাংলাদেশের দরকার ছিল ৮ উইকেট আর নিউজিল্যান্ডের ১৮২ রান। ঐ বছরের শুরুতেই মিরপুরে দক্ষিণ আফ্রিকাও ভুগেছিল বেশ আমাদের কাছে। শেষ ইনিংসে দরকার ছিল ওদের ২০৪ রান আর হাতে ছিল অফুরন্ত সময়; প্রায় আড়াই দিন। এবার চোখ ফেরাই সেই বিখ্যাত ফতুল্লা টেস্টের দিকে। অস্ট্রেলিয়ার দরকার ছিল ৩০৬ রান, সময় ছিল প্রায় সাড়ে পাঁচ সেশন। ৫ম দিনে ওদের দরকার ছিল মাত্র ৯৫ রান, হাতে ছিল ৬টি উইকেট। আর বাকী দু’টো ঘটনাতো ২০০৩ এর পাকিস্তান সফরের। যেই সিরিজেই কী না ক্রিকেট বিশ্ব দেখেছিল ক্রিকেট শুধু ভদ্রলোকের খেলাই নয়, পাকি চোররাও এখানে হরহামেশাই উপস্থিত থাকে। মুলতান টেস্টে পাকিস্তানের লক্ষ্য ছিল ২৬১ আর সময় ছিল প্রায় আড়াই দিন। ৩য় দিন শেষে পাকিস্তানের সংগ্রহ ছিল ১৪৮/৬। করাচী টেস্টটা অবশ্য এ সবক’টা থেকেই একটু আলাদা। কারণ, এর আগের সবগুলোতেই বাংলাদেশের প্রথম ইনিংসে লিড ছিল। শুধু করাচীতেই বাংলাদেশ দ্বিতীয় ইনিংস শুরু করেছিল ৫৮ রান পিছিয়ে থেকে। পাকিস্তানের জেতার জন্য দরকার ছিল ২১৭ রান আর শেষ দিনের শুরুতে স্কোরবোর্ডে জমা ছিল ওদের ১১২/১।
একটা মিল কিন্তু বড্ড লক্ষণীয়। এই সব কয়টি টেস্টের কোনটিতেই কিন্তু শেষ দিন সকালে বাংলাদেশের হাতে ব্যাট দেখা যায়নি। সবগুলোতেই প্রতিপক্ষ লক্ষ্য পূরণের জন্য পেয়েছিল অনেকটুকু সময়। আর অবশিষ্ট যে চারটি টেস্টে ৪র্থ ইনিংসে ২০০ এর বেশি রান তাড়া করে জয় পেয়েছে, সেই দল দু’টো হল ভারত তিনবার আর শ্রীলংকা এক বার। প্রত্যেক টেস্টেই বিজয়ী দলের কাছে গড় পড়তায় সময় ছিল প্রায় পাঁচ সেশন; আর গড় লক্ষ্যমাত্রা ছিল ৩০০ রানের একটু বেশি।  
এবার চলুন একটু শত্রু শিবিরের রেকর্ডের দিকে নজর দেই। গত দশ বছরে উপমহাদেশের মাটিতে ৪র্থ ইনিংসে ২০০ এর বেশি লক্ষ্যমাত্রা নিয়ে খেলতে নেমে ইংল্যান্ডের কোন জয়ের নজির নেই। হেরেছে ১টিতে, অবশিষ্ট সবগুলো ড্র। এই ছয়টি ইনিংসের মধ্যে সবচেয়ে দ্রুত রান তোলার অংকটা হল প্রায় সাড়ে তিন কিন্তু হারাতেও হয়েছিল ৬টি উইকেট ৪৮ ওভারের মধ্যে। সবগুলো টেস্টেই ইংল্যান্ডের জয়ের জন্য দরকার ছিল ৩০০ রানের উপরে শুধু একটি বাদে। ২০০০ সালে ফয়সালাবাদে ৪র্থ দিন শেষে পাকিস্তান এগিয়েছিল ১৬০ রান, হাতে ছিল ৮টি উইকেট। ইংল্যান্ডের সামনে চ্যালেঞ্জ ছিল ২৪৪ রানের, সেশন ছিল দুইটি; ফলাফল ড্র, ইংল্যান্ড ১২৫/৫।  
অতীত নিয়ে অনেক ঘাটাঘাটি হল। বর্তমানের দিকে চোখ ফেরাই এখন। বাংলাদেশ আজকের দিনের শেষে এগিয়ে ৯৫ রান, হাতে আছে ৪ উইকেট। ক্রিজে সাকিব-শফিউল, অপেক্ষায় নাঈম, রুবেল, রাজ্জাক। এই সিরিজের আগের ৩টি ইনিংসে শেষ ৪ উইকেটে বাংলাদেশের সংগৃহীত গড় রান ১১৮ এর উপরে। এই হিসাব অনুযায়ী সাকিব এণ্ড কোং এর কাছ থেকে আমরা আরও ১০০ রানের বেশি আশা করতেই পারি। তাহলে আগামীকাল লিডটা যেয়ে দাঁড়াবে দুইশো ছুঁইছুঁই। যদি ওভারপ্রতি তিন রান করেও হয়, পার করে দিতে পারবো আমরা সকালের সেশনটা। 
তাহলে? গেম অন। আগামীকাল লাঞ্চের পরে ব্যাট করতে যাওয়ার সময় ইংল্যান্ডের দরকার ২০০ রান। আমাদের ১০টি উইকেট আর সময় প্রায় ২ সেশন, ওভার ষাটেক এর মতন। ওভারপ্রতি সাড়ে তিন করে রান তুললে খুবই সম্ভব তবে উইকেট হারানোর ঝুঁকিও অনেক বেশি। আর উইকেটে আজ থেকেই বল বেশ ঘুরেছে। সকালে রাজ্জাকের পাওয়া উইকেট দু’টো আর শেষ বিকালে সোয়ানের ক্লাসিক্যাল অফস্পিনে জহুরুলের আউট সে কথাই বলে। ২০০ রানের পুঁজি যদি বাংলাদেশ পেয়েই যায়, আমাদের স্পিনাররা কী আরো একটু বেশি বিষাক্ত হয়ে উঠতে পারবে না? 
কেমন হতো যদি আগামীকাল বিকালে শেষ ড্রিংকস ব্রেকের আগে ইংল্যান্ডের দরকার পড়তো শ’খানেক রানের মতন আর বাংলাদেশের শেষ ৪/৫টি উইকেট!  
স্বপ্ন দেখতে মানা নেই, একটু অন্যরকম একটা দিনের জন্য।

 পরিসংখ্যানঃ ক্রিকইনফো স্ট্যাটসগুরু


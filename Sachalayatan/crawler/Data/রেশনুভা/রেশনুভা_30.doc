অসমাপ্ত খুচরা গল্পগুচ্ছ




১
ফারহানা বরাবরই বলে এসেছিল সম্পর্কটা বন্ধুত্বের চেয়ে বেশি কখনও নয়। অনিকই কখনও বুঝে উঠতে চায়নি। আর বুঝে উঠাটাও একটু কষ্টকর ছিল হয়ত ওর জন্য এই কারণে যে এই নোটটা বা ঐ স্যারের সাজেশনটার দরকার হলে ফারহানা সবার প্রথমে অনিকেরই দ্বারস্থ হত। যদিও সে পড়াশোনায় বরাবরই অনিকের চেয়ে ভালো ছিল। বোকা অনিকও তাই ভেবেছিল ফারহানা হয়ত ওকেই ভালোবাসে, বলছে না ওর চারপাশ ঘিরে রাখা গাম্ভীর্যের অনিবার্য পতন হবে দেখে।
এ-লেভেল পরীক্ষা দেওয়ার পরে অনিক বন্ধুদের নিয়ে বেরিয়েছিল ঘুরতে। আর ঐ সময়ে ফারহানা কী করছিল? স্যাট (SAT) এর প্রস্তুতি নিচ্ছিল। অনিক ঘুরে আসার বেশ কিছুদিন পর ওদের দেখা হয় কোন এক বন্ধুর জন্মদিনের উৎসবে। ততদিনে অবশ্য অনিক জেনে গিয়েছিল ফারহানা হয়ত বিদেশ চলে যাচ্ছে। অনিকের তাই ইচ্ছা ছিল শেষবারের মতন ফারহানাকে জিজ্ঞেস করবে ওদের সম্পর্কের ব্যাপারে। জিজ্ঞেস করেছিল অনিক। কোন এক বান্ধবীর ডাকে ফারহানা উঠে চলে গিয়েছিল উত্তর না দিয়েই।
অনেকদিন পরে ওদের সাথে আবার দেখা হয়ে যায় দুবাই এয়ারপোর্টে। ফারহানা নিউইয়র্ক থেকে বাংলাদেশে যাচ্ছে ছুটি কাটাতে আর অনিকের গন্তব্য ইউরোপের কোন শহর এমএস করার জন্য। ফারহানা একটু বদলেছে; চোখে চশমা। তারপরও অনিকের চিরচেনা সেই চোখের দীপ্তি এখনও আগের মতই আছে। আর অনিক? একটু মোটা আর বেয়াড়া ভাবটা আরো প্রকট চেহারায়। 
অনিক কী আবারও একই প্রশ্ন জিজ্ঞেস করবে? আর ফারহানা? ও কী বলবে?
২
অরণী খুব অবাক হয়। রাগও লাগে ওর। কোথাকার কে, চিনিনা জানিনা; ফেসবুকে ফ্রেন্ড রিকোয়েস্ট। এটা অরণীর রাগের কারণ। আর অবাক এই ভেবে যে লোকটা আবার একটা কবিতাও লিখে পাঠিয়েছে এবং কবিতার একটা বিশেষ প্যাটার্ন দেখে বোঝা যায় এটা কোথাও থেকে চোতা মারা নয়। রাগ আর বিস্ময়ের প্রাথমিক ধাক্কার পরে অরণীর মজাই লাগে। এইসব আগ-পিছু ভাবতে ভাবতেই কলিং বেলের আওয়াজ। ও চলে এসেছে, ঠোঁটে এক চিলতে হাসি নিয়েই দরজা খুলতে যায় অরণী।
কবিতাটা লিখে পাঠিয়ে দিয়ে বেশ একটা তৃপ্তির ভাব রেহানের চোখেমুখে খেলা করে। নিজেই নিজের প্রতিভায় বিস্মিত। কোন এক বন্ধুর দেয়া লিংক ধরে একটা ভিডিওতে ও দেখে প্রথম অরণীকে। চমৎকার নাচে মেয়েটা। কী যে একটা সরলতা মেয়েটার চোখদুটোয়। আর হাসিটাও কী সুন্দর। কোন এক সময় ও শেষের কবিতা পড়েছিল। বুঝে উঠতে পারেনি তেমন। তা নিয়ে ওর বিন্দুমাত্র খেদ নেই। শুধু লাবণ্যর জায়গায় এখন অরণীকেই দেখতে পাচ্ছে ও। যদিও প্রতি মাসেই এই লাবণ্যর স্থানটা মিউজিক্যাল চেয়ারের মতন বদল হয়।
অরণী রেহানের ফ্রেন্ড রিকোয়েস্টটা ফেলে দেয়নি। কিছুদিনের মধ্যেই বেশ কিছুটা সময় ওরা কাটাতে থাকে একত্রে টুকটাক কথাবার্তা বলে। সম্পর্ক গাঢ় হয়; একইসাথে দু’জনের ব্যস্ততাও বাড়ে। তারপর কোন একদিন রেহান আসে অরণীদের শহরে এক কনফারেন্সে যোগ দিতে। রেহান অপেক্ষা করে কোন একটা কফিশপে অরণীর জন্য। অরণী আসে একটা মেরুন রঙের শাড়ী পরে; চুলগুলো কাঁধের কাছে ছড়িয়ে আছে আর কপালে ছোট্ট একটা টিপ।
দূর থেকেই কী যেন একটা ঝিকমিক করে উঠে; অরণীর অনামিকার আংটিটা।



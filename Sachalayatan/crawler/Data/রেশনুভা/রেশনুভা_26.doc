বন্ধু তুমি, একটু কথা বোলো




আমার অনেক কথা। হুড়মুড়িয়ে সব বেরিয়ে আসতে চাচ্ছে। বেশ বুঝতে পারছি, কিছুই বলা হবে না গুছিয়ে। আজ একটু না হয় অগোছালোই থাকলো।
সন্ধ্যার পরের সময়টা খুব অলসভাবেই কেটে যায়। চিন্তা করছিলাম আমরা একা থাকতে পারি না কেন? যদিও জানি একা থাকার সুবিধা অনেক। ঝামেলামুক্ত জীবন। এখানে অবশ্য আমি একা থাকা বলতে কিন্তু একেবারে ‘মৃত পুরুষ’ হয়ে যাওয়ার কথা বলছি না। এই যে ধরেন, ইউনিভার্সিটিতে যতক্ষণ থাকি, একটু পরপরই ব্রাউজারের ঐ অমোচনীয় ট্যাবগুলোয় ঢু দেই। দেখি কার কী অবস্থা। কোন স্ট্যাটাস আপডেট বা নতুন কোন অ্যালবাম দিল কী না বন্ধুরা। মাঝেমাঝে তো কাজকর্ম বাদ দিয়ে গল্পই শুরু করে দেই কোন কোন বন্ধুর সাথে। কী বলতে চাচ্ছেন? আপনি এমনটা করেন না? হতেই পারে। তবে সেক্ষেত্রে নিশ্চয়ই আপনি যে একা এটা বোঝার মত যথেষ্ট সময় আপনার থাকে না অথবা আপনার হাত ছোঁয়া দূরত্বেই আছেন একাকীত্ব দূর করে দেওয়ার মত বন্ধুরা।
বাসায় আসলে পরে তো কথাই নেই। গৃহস্থালির টুকটাক কাজকর্ম শেষ করেই ঝাঁপিয়ে পড়ি আবার অন্তর্জালের পাতায়। টুকটুক করে অনেকের সাথে কথা হয়। একটু ঘনিষ্ঠ কারো সাথে হয়তবা অডিও/ভিডিও চ্যাট বা ভিওয়াইপি দিয়ে গুতোগুতি। তবে এগুলো বাদ দিয়ে আজ এইসব চিন্তা কেন মাথায়? আজ আমার দিনটা খারাপ। বন্ধুরা সবাই ফাঁকি দিয়েছে আর কেউ কেউ না বলেই হঠাৎ উধাও। দেখেন না, স্কাইপে কীরকম একা একা আছি। হাসছেন? মানে আপনার কী এরকম হয় না? তবে বলি, আপনি হয়ত জানেন আপনার জন্য বিশেষ কেউ পথ চেয়ে আছে। ঐ অনুভূতি টুকুই আপনার আর আমার মাঝে একটা সরলরেখা টেনে দিয়েছে। 
আর যদি দেশে থাকেন তাহলে তো একাকী বোধ করার ঐ বিলাসিতাটুকু করার সময়ই হয়ত আপনার  হয়ে ওঠে না। আর তারপরও যদি আপনি নিতান্তই ভাগ্য বিড়ম্বিত হন তাহলে আপনিও নিশ্চয়ই হাঁপিয়ে ওঠেন। অক্সিজেনের জন্য এসে নিঃশ্বাস নেন Web 2.0 এর ধারক বাহক এসব পাতায় অথবা কোন এক চ্যাট ইঞ্জিনে। জেনে শুনে কী কেউ একা থাকতে চায়?
এখন আসেন একাকীত্ব দূর করার উপায় নিয়ে কথা বলি। প্রাণের বন্ধু না হলেও গ্যাঁজানোর বন্ধু যোগাড় করতে হবে। অনেক সহজ; অন্তত এই ডিজিটাল যুগে। ধরে নিলাম আপনার কোন বন্ধু নেই তবে ইন্টারনেট আছে। তাহলে ঐ ইন্টারনেটই কিন্তু আপনাকে বন্ধু এনে দিতে পারে। এখন অবশ্য আমি একটু শ্রেণী বিভাজন করব; নারী আর পুরুষের মধ্যে। তবে মনে রাখুন আমি কিন্তু বর্ণবাদী নই। পৃথকীকরণটার কারণ আমার কিছু চিন্তা আপনাদের সাথে ভাগ করে নেওয়ার জন্য। বলছি।
আপনি যদি ছেলে হয়ে থাকেন, বন্ধু পাবার জন্য আপনাকে অনেক কাঠখড় পোড়াতে হবে। ধরে নিচ্ছি এই ‘বন্ধু’টা হবে বিপরীত লিঙ্গের। প্রথম বুঝতে হবে তিনি কীরকম। একটু প্যাতুপ্যাতু কথা শুনতে ভালোবাসেন না কী সোজাসুজি কথাবার্তা। তাঁর ফেসবুক প্রোফাইল দেখে কিছুটা আন্দাজ পেতে পারেন। যেমন ধরেন যদি লেখা দেখেন এরকম “ami ekta lokkhi pokkhi meye” ধরে নিতে পারেন গদগদ ভাবটা আপনাকে বজায় রাখতেই হবে। বা এরকম “get busy living”; একটু সামলে। আপনিই তাঁর প্রথম নন; শেষটা হতে পারলে আমার অগ্রিম অভিনন্দন। কিন্তু একটা ডিসক্লেইমার দিয়ে রাখি এ যাত্রায়; নারীর মন সর্বদাই রহস্যময়ী। এই রহস্যের মীমাংসা হোক তা প্রকৃতি চায় না।
তবে একটা সহজ উপায় বাতলে দিতে পারি। উপায়ের নাম ‘অতিরিক্ত খেলোয়াড়’। এমন কারো সাথে কথা বলবেন যাঁর উনি বহাল তবিয়তে জিন্দা আছেন। তবে এসব ক্ষেত্রে প্রাথমিকভাবে আপনাকে হয়ত আরও অনেক বেশি সময় ব্যয় করতে হবে তাঁর মনের প্যাটার্ণ ধরার জন্য। তবে ধরতে পারলে কিন্তু মন্দ হবে না। তিনি মাঝেমাঝেই আপনাকে পোক করবেন। আপনি দেনা-পাওনার হিসেবের ঊর্ধ্বে উঠে তাঁর সাথে কথা বলুন। শুধু দিয়ে যাবেন; আপনার সময় আর কথার ফুলঝুরি। বিনিময়ে? নগদ নগদ চমৎকার সময় কাটিয়ে ফেলুন। তবে একটু খেয়াল করে। নিজের অস্তিত্ব বিপন্ন হতে দেবেন না কিন্তু। “সে যে কেন এল না, কিছু ভালো লাগে না” এই টাইপের চিন্তা ভুলেও মাথায় আনবেন না। এবং সর্বোপরি আপনার নিজের জন্যও ‘অতিরিক্ত বন্ধু’ রাখুন।
মেয়েদের সবচেয়ে বড় সুবিধা ওটাই; একটু প্রশ্রয় দিয়ে কথা বললেই হল। শতশত বন্ধু জুটে যাবে এক নিমিষেই; আপনার সময় কাটানোর জন্য। আপনার উনি যদি থেকেও থাকেন কুছ পরোয়া নেহি। উনি যখন ব্যস্ত থাকবেন বা বিশ্রাম নিবেন, তখন আপনি অনায়াসেই আপনার বাকীটা সময় কাটিয়ে দিতে পারবেন আমাদের মতন ‘অতিরিক্ত খেলোয়াড়’দের সাথে। না না। খারাপ অর্থে নেবেন না দয়া করে। আমরা নির্দোষ গ্যাঁজানোর কথাই বলছি। আর আপনি নিশ্চয়ই বুদ্ধিমতী। একটু এদিক ওদিক হলেই লাগাম টেনে ধরবেন। 
বাহ, আমি কিন্তু কখনই ভাবিনি লেখার শেষে এত চমৎকার একটা win-win অবস্থার সৃষ্টি হবে। তবে আসুন শ্রেণী বিভাজন ভুলে এখন একত্রে বলে উঠি-
“বলব কথা তাঁহাদের সনে; মন দিব না, মন দিব না”। 
মন নিতে কিন্তু আমার আপত্তি নাই। আপনাদের?



যারা ছিল আমার স্বপনচারিণী  




ইউ.এস ওপেন দেখছিলাম। অনেক কাজ আছে কিন্তু কোনটাই করতে ইচ্ছে করছিল না বলে বসে বসে টেনিস দেখা। জোকোভিচের খেলা দেখাচ্ছিল। তাচ্ছিল্যভরে দুয়েকবার তাকিয়ে আবার খোমাখাতায় মন দিলাম। হঠাৎ করেই বিশেষ একটা নাম শুনে সম্বিৎ ফিরলো। আমার এককালের অতি প্রিয় টেনিস কন্যা শারাপোভার নাম শুনে। 
শারা-পোভার(!) সাথে কার যেন খেলা। আগে কখনও নামও শুনিনি। সে না কী আবার এক নম্বর বাছাই এবারের। তাহলে তো দেখতে হয়। এই দেখতে বসেই আবার নতুন করে প্রেমে মজলাম।
এই কন্যার নাম ক্যারোলিনা ভোজনিয়াকি। খুব সম্ভবত ডেনিশ কন্যা। ভাসা ভাসা দেখেছিলাম মনে হয় পত্রিকায়। সে এক ব্যাপক সৌন্দর্য। মিনিটে দল বদলে ফেললাম। শারাপোভার পাগুলো মনে হতে লাগলো অনেক লম্বা। গলাটা জিরাফের মতন। বড্ড বেশি চিল্লাপাল্লা করে শারাপোভা কোর্টে। আর তুলনায় সে, সে তো অপরূপা। হলদে রঙের স্পোর্টসওয়্যার আর উপরে কালো একটা গেঞ্জি। আর ঠিক বুকের উপরে লেখা ... এডিডাস; নেইল পলিশের রঙও হলুদ। এই হলুদ রঙটাকে না কখনও এতটা মোহনীয় লাগেনি আজকের মতন। যখন সার্ভ করে তখন দেহটা ঠিক যেন ধনুকের মত বেঁকে যায়। কোর্টে যখন চঞ্চল পায়ে এদিকে ওদিকে যায়, তখন আমার চোখ দুটোও পলকহীন হয়ে পালকের মতই ওর সাথে সাথে ঘুরে বেড়ায়। টেনিস কন্যাদের নিয়ে স্বপ্নগাথা যেন অনেকদিন পর প্রাণ পেল।
শুরুটা হয়েছিল কবে মনে নেই। তবে ছোটবেলাতেই বুঝে গিয়েছিলাম টেনিসের মেয়েরাই অনেক বেশি গ্ল্যামারাস। ছোট্ট বেলার স্মৃতিতে আছে স্টেফি গ্রাফ। তখন কেবলই ঐ বুড়ো মহিলা নাভ্রাতিলোভার যুগ শেষ। গ্রাফের ভক্ত যখন আমি, তখন ঠিক হ্যালির ধূমকেতুর মত মাঝে মাঝে উঁকি দিয়ে যেত সাবাতানি। সে তো আরেক প্রায় 'পরম' সৌন্দর্য। মনিকা সেলেস অবশ্য তখন ভালোই খেলত। কিন্তু কেন জানি ঐ মহিলার নাকটা একটু বোঁচা লাগতো আমার কাছে। বেচারীর তো পিঠে ছোড়া খেয়ে ক্যারিয়ারটাই প্রায় শেষ হয়ে গেল।
ক্লাস নাইন-টেনে পড়ার সময় তুমুল প্রেমে পড়েছিলাম একজনের। তার অফিসিয়াল ফ্যান ক্লাবে পর্যন্ত যোগ দিয়েছিলাম। নামটা কী বলে দিতে হবে? আনা কুর্নিকোভা। কোর্টের আসল কাজটাতে অবশ্য সে ছিল যাচ্ছেতাই। কিন্তু আমার ঐ একই কথা। এত্ত সুন্দর একটা গ্ল্যামারাস চেহারা থাকলে টেনিস খেলে কী লাভ বল? এগলেসিয়াসের সাথে সেই গানটার কথা মনে আছে? ওহ ... সি ইজ চো চুইট।
অকালেই কুর্নিকোভার 'এস্কেপ' কোর্ট থেকে, বিশাল দাগা দিয়েছিল এই নিষ্পাপ হৃদয়ে। সে যাকগে। ছেড়া-ফুটো মনটাকে কোন রকমে জোড়াতালি দিয়ে আবার চেষ্টা চালালাম। কিন্তু ততদিনে এই উইলিয়ামস বোনেরা টেনিসটাকে আমি যেমনটা চাই তেমনটি আর রাখেনি। স্বপ্নগুলো বর্ণ হারাতে থাকলো। সাথে যোগ হল হেনিন-হার্ডিন, কিম ক্লাইস্টার্সরা। কই যাই বলেন? তখন টেনিস শুধুই পেশীময়। সে কোর্টে হোক কিংবা কোর্টের বাইরের কিছু হোক। 
অন্ধকারের পরেই তো আলো। তেমনই এক সময়ে নতুন করে আবার ভোর হল। শারাপোভার খেলায় আর সৌন্দর্যে, দুটোতেই মুগ্ধ আমি। তখনতো আবার পাশের বাড়ির মেয়েটাও টেনিস খেলে কিছু নাম কামিয়েছে। আমি কিন্তু সানিয়ার খেলাও বেশ আগ্রহ ভরে দেখতাম। দুষ্টু চোখে মিষ্টি জিনিস। টক-ঝাল-মিষ্টি মিলিয়ে ভালোই যাচ্ছিল সময়টা। 
তারপর কিছু ব্যক্তিগত ব্যস্ততায় আর তেমন সময় দিতে পারিনি। মাঝখানে অনেক টেনিস কন্যাকেই পছন্দ হলো। এই যেমন হানতুচোভা বা ইয়েলিনা ডকিচ। কিন্তু এদের খেলার অবস্থা এতই খারাপ যে একটা খেলা লাইভ দেখতেই হয়ত অপেক্ষা করতে হবে এক বছর। বছর খানেক আগে বেশ মজেছিলাম বারতোলি প্রেমে। মারিয়ন বারতোলি। সার্ভের ভঙ্গীটা খুবই অদ্ভূত। ফরাসী মেয়ে বোধকরি। বেশ কমনীয়। 
আর আজ কি হল তা তো বললামই। আপাতত আমার কিছু দিবাস্বপ্নে ক্যারোলিনা ভোজনিয়াকির বেশ বিচরণ থাকবে বুঝতে পারছি। ভাগ্যিস, আমাদের মত সাধারণ মানুষের স্বপ্ন দেখার উপর কর দিতে হয় না। চলুন, স্বপ্নে প্রাইভেট জেটে অথবা ঐটা আমদানী যদি নিষিদ্ধ করে দিয়ে থাকে তবে প্রাডো বা নিদেনপক্ষে ল্যান্ড ক্রুজারে করে যার যার স্বপনচারিণীর সাথে এই একটু ... ।
[বিঃদ্রঃ খুবই সাধারণ চিন্তা-ভাবনা আর নিতান্তই 'ফান' মুডে লেখা। কাউকে হেয় প্রতিপন্ন করার জন্য নয়। একটু খিয়াল কৈরা!]
[সম্পাদিত]



অতীত - ১



আলমারির এই ড্রয়ারটা শুধু হাবিজাবি কাগজে ভরা। চিরুনি অভিযান চালানো দরকার। অভিযানের শেষ পর্যায়ে বিপত্তি ঘটল। হাতে ঠেকল বেশ কিছু পুরোনো ছবি ঠাসা এক অ্যালবাম। বিপত্তি বললাম এই কারণে যে এখন এইটার পিছনে আমার কিছু সময় নষ্ট হবে। পাতা উল্টালাম। জানতাম তোমার ছবি চোখে পড়বেই। হয়তবা তোমাকে দেখার জন্যই পাতা উল্টাচ্ছিলাম। 
সেদিন তোমার কলেজের পুনর্মিলনী ছিল। দিন দশেক আগেই চিঠি লিখে জানিয়েছিলে আমায়; ঢাকায় আসতে পারব কি না? তখন ইন্টারের রেজাল্ট দেয়া হয়ে গেছে। বুয়েট, ঢাবির ভর্তি পরীক্ষার রেজাল্টও দিয়ে দিয়েছে। আব্বাকে কি বলে ঢাকায় যাব চিন্তা করছিলাম। শেষে মনে হয় ঢাবির চয়েস ফর্ম তোলার উছিলাতেই এসেছিলাম। 
তোমার কলেজের কাছাকাছিই দাঁড়িয়েছিলাম। শাড়ী পড়েছিলে। রঙটা ভুলে গিয়েছিলাম। ছবিটা দেখেই মনে পড়ল। মেরুনে তোমাকে সবসময়ই মানাতো। রোমান্টিক ভাষাজ্ঞান এখনও কম; তখনও এর চেয়ে ভাল কিছু ছিল না। কিছু কি বলেছিলাম তোমাকে সেদিন? না বলে থাকলে আজ বলি। সুন্দর লাগছিল তোমাকে। অনেক ঘুরেছিলাম সেদিন রিকশায়। ঘুরতে ঘুরতেই কলেজগেটের হানিফের কাউন্টার থেকে আমার রাতের ফিরতি বাসের টিকেট কিনেছিলাম। কাউন্টারের লোকটা দু’টা টিকেট কেঁটে ফেলেছিল প্রায়। তুমি করুণ মুখে বলেছিলে, “শুধু সে যাবে”। পৌঁছে দিয়ে এসেছিলাম তোমাকে কলেজের কাছে। আমাকে একটু দাঁড়াতে বলে, এক বান্ধবীকে সাথে নিয়ে এলে ক্যামেরা সহ। তোমার ঐ বান্ধবীটিই এই ছবিটা তুলে দিয়েছিল। বিদায় নিয়ে চলে গেলে ভিতরে। আমি কিছুক্ষণ দাঁড়িয়ে থেকে চলে এসেছিলাম।
ছবিটা দেখে অনেক স্মৃতি ভেসে উঠল এক নিমেষে। কাগজের খড়খড় শব্দে পলকেই তা মিলিয়ে গেল। লোডশেডিং শেষ; ফ্যান ঘুরছে; অ্যালবামের নিচে পড়ে থাকা কাগজ়গুলো উড়ে পালানোর চেষ্টা করছে। একটা কাগজ দেখার জন্য হাতে নিতেই পুরোপুরি তোমার ঘোর থেকে বের হয়ে আসলাম আমি।
তোমার পাঠানো ডিভোর্স নোটিশ ছিল ওটা।
/
রেশনুভা
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%64%2e%72%65%7a%77%61%6e%2e%68%75%71%40%67%6d%61%69%6c%2e%63%6f%6d%22%3e%6d%64%2e%72%65%7a%77%61%6e%2e%68%75%71%40%67%6d%61%69%6c%2e%63%6f%6d%3c%2f%61%3e%27%29%3b'))


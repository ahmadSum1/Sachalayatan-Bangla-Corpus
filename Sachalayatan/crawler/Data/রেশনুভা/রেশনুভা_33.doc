ওদের গল্প




করুণ চোখে সিংকের দিকে তাকিয়ে থাকে রেহান। রান্না শেষে এই হাড়ি-পাতিল এখন কে পরিষ্কার করবে? ওগুলো ওভাবেই রেখে এসে ল্যাপির সামনে বসেই একটা বিড়ি ধরায়। অন্তর্জালে এদিক-ওদিক যায়। মেইলের ইনবক্স খুলে পুরোনো মেইলগুলো পড়ে, ফেসবুকের মেসেজগুলো দেখে। নিমিষেই যেন ঐ দিনগুলো সামনে চলে আসে। আর ঐ দিনটা …
রেস্টুরেন্ট থেকে বেরিয়ে বাইরে দাঁড়াতেই দীপি বলে ওঠে,
	“যাই”।
টিপটিপ বৃষ্টি পড়ছিল তখন। মোটেই রোমান্টিক ঝুমঝুম বর্ষা নয়; রীতিমত বিরক্তিকর। উত্তরে শুধু মাথা নাড়িয়েছিল ও। দীপি কিছুটা হেঁটে রিকশা নেয়। হুডটা টেনে দেওয়ার ঠিক আগে চারচোখের মিলন হয়েছিল। রেহান ভাবে হয়ত ওটাই শেষ দেখা ছিল; হয়তবা নয়। ঐ দিন রাতেই রেহান উড়াল দিয়েছিল বিদেশ।
.........
একা একা অনেকক্ষণ ধরেই ডেস্কটপের সামনে বসে দীপি। ঘরের সব বাতি নিভানো। মনিটরের পর্দা থেকে যে আলো আসছে তাতে অবশ্য বেশ ভালোই দেখা যায়। দিশানটা আজকে বোনের কাছেই ঘুমাচ্ছে। রেহান দেশে থাকার সময় ওর ছোটভাইটা ওকে অনেক জ্বালিয়েছে। ও যখন রাত জেগে রেহানের সাথে কথা বলত তখনই ঘুম থেকে উঠে দিশানের যত আবদার। সকাল হলেই আব্বু-আম্মুর ভয় দেখিয়ে আবদার পূরণ। দিশান অবশ্য ইদানীং খুব বিরক্ত। আপুটা আর তো রাতে কথাই বলে না।
রেহানের উপর মাঝে মাঝে খুব রাগ হয় দীপির। বেটা ভালোবাসছ, বলছ না কেন? আমি কি এখন তোরে হাঁটু গাইড়া প্রপোজ করুম! আর এখন তো না জানি কত স্বর্ণকেশীর ভীড়ে বেটার কালা চুলই আর দেখা যাবে না…
দীপি ওর খুব প্রিয় একটা গান আস্তে করে ছেড়ে দেয়। কি মনে করেই যেন কী-বোর্ডটা টেনে নেয় ও।
.........
এক বন্ধুর সাথে অনেকক্ষণ ধরেই গ্যাজায় রেহান। ওর এই বন্ধুটারে প্রায়ই জ্বালায় ও। ঐ বন্ধুটাই জিজ্ঞেস করে রেহানকে দীপির কথা। বলার মত কিছুই ছিল না রেহানের।
	“আছে আর কী…”
	“কেন? তুই খোঁজ নেস না?”
	“খোঁজ নিয়া কী করুম? সে তো সবই বুঝে কিন্তু কিছু বলে না”।
এর পরে আর ঠিক কথা আগায় না। 
রেহান এক বন্ধুর দেয়া লিঙ্ক থেকে আর্জেন্টিনা আর পেরুর খেলার বিশেষ বিশেষ মুহূর্তগুলো দেখে। ম্যারাডোনার ডাইভ দেওয়াটা দেখে বারবার। হঠাৎই খেয়াল করে জিমেইলের ইনবক্সে মেইল আসছে একটা। এটাচমেন্টে একটা গান।
.........
কিছুক্ষণ বারান্দায় দাঁড়িয়ে থাকে দীপি। শুয়ে পড়তে হবে। কাল ক্লাস সারাদিন। একেবারেই ফালতু একটা রুটিন এবার। দুইদিনে ক্লাস শেষ; সকাল-সন্ধ্যা। ঐ দু’দিন আর জানে পানি থাকে না। কম্পিউটার বন্ধ করতে যেয়েই চোখ যায় হটমেইলের ইনবক্সে।
.........
রেহান পড়ে আর হাসে। অনেক দিন আগের পাঠানো ই-মেইল। পিছনে চুড়ির টুংটাং শব্দ পায় ও।
	“ঐ, কী কর তুমি?”
	“আরে, আমার এক প্রেমিকারে অনেক আগে পাঠানো একটা মেইল পড়তেছি।”
	“শয়তান। কই কই, দেখি?”
ও পড়ে।
        “তুই আর কতদিন অভিমান করে থাকবি?
         হাতটা বাড়ানোই আছে … শুধু তোর অপেক্ষা”
হেসে ওঠে ওরা দু’জনেই।
দীপি রেহানের হাত ধরেছিল, ধরে আছে। হয়ত থাকবে সারাটা জীবন।



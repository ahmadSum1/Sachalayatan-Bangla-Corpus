দেশে ফেরা - ৩ : সুন্দরবনে ৭২ ঘন্টা



সুন্দরবন নিয়ে সচলায়তনের পাতায় আমার পড়ামতে এর আগে লিখেছেন মোস্তাফিজ ভাই, নজরুল ভাই, লীলেন’দার মত গুণী লেখকেরা। আমার নিশ্চয়ই ডিসক্লেইমার দেওয়ার কারণটুকু আর ব্যাখ্যা করে বুঝানোর দরকার নেই। গিয়েছিলাম তিনদিনের সৌখিন ভ্রমণে। তেমন কোন উত্তেজনাময় গল্পও নেই আমার। ভাবছেন, তবে কেন লিখলাম? ভালো-খারাপের সহাবস্থানটা মনে করিয়ে দেওয়ার জন্যই হয়ত।
মুঠোফোনের কর্কশ শব্দে ঘুম ভেঙ্গে গেল। আর এরপর ঘরের মধ্যে কিছুটা সময় কেবল ধুপধাপ শব্দ। অবশেষে সেই শব্দ একসময় বাসার সিঁড়ি বেয়ে রাস্তায় মিলিয়ে গেল।
গন্তব্য বাস স্টপ। বাসা থেকে গলা বাড়িয়ে দিলেই দেখা যায়। তাড়াহুড়োয় গলা বাড়ানো দূরত্বটুকুই গেলাম রিকশায়। নামার আগেই দেখলাম ঈগল পরিবহনের এক RM2 বাসের সামনে দুই পরিচিত মুখ। ১৫ মিনিট দেরী করিয়ে দেওয়ার জন্য ক্ষমাপ্রার্থনা আর করলাম না; একটু হাসিতেই তা উড়িয়ে দিলাম।
আমাদের সুন্দরবন যাওয়ার দিন সকালবেলার ঘটনা ওটা। দিনটা ছিল আমাদের বিজয় দিবস। রাতের বাসে করে বন্ধুরা ঢাকা থেকে তখন খুলনায়। আমি খুলনা এসেছিলাম আগের দিন। পরিকল্পনা মাফিক আমার সক্কালবেলা ওদের সাথে বাস স্টপে দেখা করার কথা। ওখান থেকে বাসই আমাদের পৌঁছে দিয়ে এল লঞ্চ ঘাটে। সহযাত্রীদের সবারই তখন এক রাতের বাস ভ্রমণে তথৈবচ অবস্থা আর আমি সুন্দর করে ঘুমিয়ে এসে পুরোপুরি টিপটপ।
প্রায় সাড়ে সাতটার পর লঞ্চ ছেড়ে গেল। চারদিকে বেশ ঘন কুয়াশাই ছিল। সূর্য তখন কেবল দেখা যায়। কুয়াশায় ডেক ভিজে আছে। ওর মধ্যেই ক্যামেরার চোখ খুলে বসলাম। এবং কিছুক্ষণ পরেই একটা মজার একটা কান্ড ঘটালাম। লঞ্চ তখন রূপসা সেতু প্রায় অতিক্রম করে যাচ্ছে। ছবি একটা তুললাম বটে সেতুর, আর উপরে সূর্য নিয়ে। কিন্তু মনঃপুত না হওয়ায় ভাবলাম, লঞ্চের ও প্রান্তে যেয়ে আবার ভাল করে তুলে আসি। যেই ভাবা সেই কাজ। ঘুরে দাঁড়াতেই দেখি, সেতু অনেক দূরে চলে গেছে। ভুলে গিয়েছিলাম, যে লঞ্চ সামনে আগাচ্ছে। এক জায়গায় থেমে নেই। কিন্তু অনেকগুলো বন্ধু আমার এই যুগান্তকারী চিন্তা বুঝে ফেলায় পরবর্তী ক’টা দিন বেশ চড়া মাশুল দিতে হয়েছিল। একটা সুঁই বা টেপের তখন খুব অভাব বোধ করছিলাম।
ছবি ১ - ঘন কুয়াশা আর আকাশেও দেখা যায় ইটের ভাঁটার ধোয়া 
ছবি ২ - কুয়াশার কারণে হঠাৎ লঞ্চ একেবারে থেমে পাড়ের কাছে যেয়ে নোঙর করে রাখে

ছবি ৩ - সুন্দরবনের শুরু

ছবি ৪ - মাছ ধরা নৌকা

প্রথম দিনের যাত্রায় তেমন কোন উল্লেখযোগ্য ঘটনা আর নেই। চারদিকে থৈথৈ পানি আর কিছুক্ষণ পরে দেখা মিলল সুন্দরবনের। আবহাওয়াও ছিল মেঘলা। প্রথমদিনের ছবিগুলো তাই তেমন সুবিধা হয়নি। সন্ধ্যাটা কাটিয়েছিলাম লঞ্চের আপার ডেকে আড্ডা মেরে যদিও আড্ডার মাঝেই আমি ঘন্টাখানেক ঝিমিয়ে নিয়েছিলাম। নোঙর করলাম কটকার কাছে। 
ছবি ৫ - সন্ধ্যা

বেশ সকালে আশেপাশের হইচইয়ে ঘুম ভাঙ্গলো। সবাই প্রস্তুতি নিচ্ছে কটকা নামার। আমিও মুখটা ধুয়ে, চুলে হালকা জেলের পরত দিয়ে শামিল হলাম। লঞ্চের পিছন দিকে গতকালই দেখেছিলাম একটা ছোট নৌকা বাঁধা ছিল। আজ সেটার ব্যবহার বুঝতে পারলাম। চারদিকে তখনও বেশ কুয়াশা তবে গতকালের চেয়ে অবস্থা ভালো। আশেপাশে তাকিয়ে দেখি আরো কতগুলো লঞ্চ পর্যটক নিয়ে এসেছে। তাড়া লাগালেন সাগর ভাই আমাদের। সাগর ভাই আমাদের দলনায়ক। আগে আগে না পৌঁছলে যে অল্প একটু বন পাবো হাঁটাপথে, তাও গ্রামের মাটির রাস্তার চেয়ে বেশি কিছু মনে হবে না বলে। আমাদের আগেই পৌঁছে গেল অন্য লঞ্চের একটা নৌকা।
ছবি ৬ - কটকার পথে

সবার আগেই নামলাম নৌকা থেকে। একটা সময় দেখি পিছিয়ে পড়েছি বেশ, ছবি তোলার কারণে বার বার থেমে যেতে হওয়ায়। আমাদের লঞ্চে ছিলেন ৩০/৩৫ জন। আমাদের গ্রুপে ১৪ জন। এর মধ্যে আমরা ১০ জন প্রায় সমবয়সী। প্রায় বলার কারণ আমি ওদের চেয়ে বছরখানেকের সিনিয়র। কার্যকলাপে অবশ্য সমবয়সী বা ছোট সাজার চেষ্টার আমার কোন কমতি ছিল না। একপাশে বন আর একপাশে সমতল বিরানভূমি নিয়ে হেঁটে গেলাম প্রায় দেড় কিলোমিটার এর মতন। সূর্য তখন কেবল উঠি উঠি করছে। বেশ একটা সময়। একটু কান পাতলে পাখিদের মৃদু কল-কাকলী ও শোনা যায়। কিছুক্ষণ পর দু’পাশেই বন শুরু হল। তারপর হঠাৎ করেই সমুদ্র।
ছবি ৭ - কটকা নেমে, বনভূমি আর সূর্য

ছবি ৮ - বনের পাশ দিয়ে সৈকতের পথে যাত্রা

কটকা সমুদ্রসৈকত। আমার মতে, বাংলাদেশের সবচেয়ে সুন্দর সমুদ্রসৈকত সেন্ট মার্টিন। তবে সমুদ্রের ডাকে সাড়া দেওয়ার জন্য কক্সবাজার এর চেয়ে মাতাল করা কোনটা আর নেই মনে হয়। রাতের বেলা সমুদ্রের গর্জনটা এখনও বড্ড মিস করি। কটকাতে সৈকতে তেমন বালি নেই। কাদার ভাগটাই বেশি। তাতে কী? বন দেখতে এসে সমুদ্রসৈকতের স্বাদ পাওয়া; এ যেন রথ দেখতে এসে কলা বেচার মত অবস্থা। দু’বার চিন্তা না করেই নেমে পড়লাম হাটু পানিতে। নিজেকে মৃদু ধমক লাগালাম জিন্সের প্যান্টটা ভিজিয়ে ফেললাম বলে। বন্ধুদের পোট্রেট করার অপচেষ্টা করলাম। সেই সব ছবি দিয়ে বিরক্তি উদ্রেককারী এই পোস্টটাকে আরো বীভৎস করতে চাই না। ফিরে যখন আসবো ঠিক তখনই ঘটল ঘটনাটা।
ছবি ৯ - কটকা সমুদ্র সৈকত

ছবি ১০- সূর্যের আলোতে ঝিকিমি০কি

ভাবছেন বাঘ দেখেছি কী না? এরকম স্বল্প দিনের সৌখিন ভ্রমণে সে সৌভাগ্য হয়নি। তবে মজা হল হঠাৎ সৈকতের কাছেই বাঘের পায়ের ছাপ পাওয়া গেল বলে। অমূল্য সেই পায়ের ছাপ ঘুরে ফিরে দেখতে লাগলাম আর তুলে নিলাম বেশ কটা ছবি। পরে আবারও বাঘের পায়ের ছাপ দেখেছিলাম নীল কমল বা হিরণ পয়েন্টে। বন বিভাগের প্রহরীরা বলেছিলেন ওটা বেশ তাজা ছাপ ছিল; ঘন্টাখানেক আগের। কিন্তু বাঘ মামা স্বয়ং আর ধরা দেননি আমাদের সামনে। ওখানে বেশ কিছুটা সময় কাটিয়ে ফিরে চলা আবার নৌযানে। ঐ সময় চোখে পড়ল সিডরের সাক্ষী কিছু গাছ আর ডালপালা।
ছবি ১১ - সিডরের ছাপ এখনও যায়নি

ছবি ১২ - বাঘের পায়ের ছাপ

এবারের গন্তব্য দুবলার চর। নাস্তা করতে না করতেই দেখি আবার নামার তাড়া। পুরোটা সময়ই আমাদের খাওয়া-দাওয়া ছিল দারুণ। চাইনীজও খেয়েছিলাম একদিন। আর ছিল মাছ ভুনা, নানারকম ভর্তা। একদিন বিকালের নাস্তা হিসেবে ছিল ছোলা-মুড়ি। আমার ভীষণ প্রিয় জিনিস। পাইনি গোসলের লাইন দিয়েছিলাম বলে। শুধু চা খেয়েই কোন আরাম পাইনি। যাক গে। দুবলার চরে যেয়ে দেখা মিলল মাঠ ভরা শুটকির। নানা জাতের, নানা পদের; চিংড়ি, লইট্টা, ফাইসা, রূপচাঁদা। আর দেখতে পেলাম সমুদ্র সৈকতে থাকা বড় বড় কাঁকড়ার। আমার দুর্বল লেন্স দিয়ে ছবি তোলার আগেই ওরা ঢুকে যায় মাটির মধ্যে। অগত্যা দুই সহযাত্রীকে কাঁকড়া সহ দাঁড় করিয়ে তুলে ফেললাম ছবিটা। এখানে আমি একটা ভুল করে ফেলেছিলাম যেটা ঐ সময় স্বীকার করিনি। নামার আগে সাগর ভাইকে দেখলাম স্যান্ডেল খুলে ফেলতে। আমিও মনে মনে ভাবলাম বালিতে তো স্যান্ডেল খুলে নামাই ভালো। চিন্তা করিনি তখন প্রায় মধ্যদুপুরে বালি কতটা তেতে থাকতে পারে। 
ছবি ১৩ - চিংড়ি শুটকি

ছবি ১৪ - লইট্টা শুটকি

ছবি ১৫ - কাঁকড়া ও তার দল

দুপুরে খাওয়া হল। ঐ সময়টায় লঞ্চ গেল খাঁড়িগুলোর পাশ দিয়ে। দেখতে পেলাম বক। আর আমার কিছু বন্ধু দেখেছিল বাঁদর। আর সারাটা পথ জুড়েই ছিল শঙ্খচিল আর গাংচিল এর আনাগোনা। আমাদের হাতে ক্যামেরা দেখেই হয়ত পাশে পাশে ঘুরে বেড়াচ্ছিল। আমার লেন্স দুর্বল হওয়ায় আরো একবার আপনাদেরকে হতাশ করলাম।
ছবি ১৬ - উড়াল দিল আকাশে

ছবি ১৭ - শঙ্খচিল

বিকালের দিকে পৌঁছে গেলাম হিরণ পয়েন্টের কাছে। যথারীতি নৌকা দিয়ে পাড়ে যেতে হবে। ছোট্ট একটা বিপত্তি হল এবার। হঠাৎ করেই নৌকার তলা ধাক্কা খেল মাটিতে। আমরা যারা দাঁড়িয়ে ছিলাম পড়ে গেলাম সামনের দিকে। আমি পড়লাম মধ্যবয়সী এক ভদ্রমহিলার উপর। উনি যথেষ্ট দশাসই ছিলেন বলেই হয়ত আমার দিকে ঘুরেও তাকাননি। কিন্তু দুই তরুণী পড়লেন তাঁদের সামনে দাঁড়ানো বাচ্চা একটা ছেলের উপর। তেমন কিছু হয়নি। তবে হতে পারতো যদি ঐ বাচ্চা ছেলেটার জায়গায় আমি দাঁড়িয়ে থাকতাম। নিয়তি আমাকে নিয়ে খেলতে সবসময়ই মজা পায়। আমিও অবশ্য এখন সবকিছুই নিয়তির উপর ছেড়ে দিয়েছি। এবার দেখি কে জেতে?
ছবি ১৮ - হরিণই তো মনে হয়

এসে পৌঁছলাম ৭৯৮তম বিশ্ব ঐতিহ্য স্থান, নীল কমল বা প্রচলিত নাম হিরণ পয়েন্টে। বেশ সাজানো গোছানো বন বিভাগের অফিস আর চমৎকার একটা পুকুর। পুকুর পাড়ের কাছেই হিরণ পয়েন্ট ওয়াচ টাওয়ার। টাওয়ারে একবারে তিনজনের বেশি ওঠার নিয়ম নেই। আমরা নিয়ম দেখলে তা ভঙ্গ করতেই অভ্যস্ত। কিন্তু এই টাওয়ার তো নড়ে রীতিমত। দ্রুতগতিতেই সবাই নেমে এলাম জীবন বাঁচানোর তাগিদেই। বনের মাঝের রাস্তা দিয়ে কিছুদূর যেতে না যেতেই আবার দেখা মিলল বাঘ মামার। দুঃখিত, ওনার পায়ের ছাপের। রাতে খাওয়া দাওয়া ওনার একটু বেশি হয়ে গেয়েছিল বলেই হয়ত যত্রতত্র দেখলাম তার পায়ুপথ থেকে বের হওয়া বর্জ্য পদার্থের উপস্থিতি। নিজেকে ধন্য মনে করলাম আর সেই ছবি ক্যামেরাবন্দী করলাম। শুচিবায়ুগ্রস্ত সচলদের কথা ভেবেই এ যাত্রা ক্ষান্ত দিলাম সেই ক্লাসিক ছবি এখানে দেওয়ার অদম্য ইচ্ছাটাকে।
ছবি ১৯ - নীল কমল

ছবি ২০ - ওয়াচ টাওয়ারের উপর থেকে

ছবি ২১ - সেই নড়বড়ে (দুলন্ত) ওয়াচ টাওয়ার

ভেতরে বেশ কিছুদূর গিয়েছিলাম আমরা। ফেরার পথে দেখলাম এখানেও গ্যাস পাওয়া গেছে। সেই আগুনের সদ্ব্যবহার করতে বিন্দুমাত্র ইতস্তত বোধ করলাম না। দূরে দেখলাম বেশ কিছু হরিণ। আমার এই সুপার স্লো লেন্স দিয়ে ঐ ছবি কিছুতেই তোলা যাবে না। এখানে হরিণের যে ছবিটা দেখছেন সেটা নৌকা দিয়ে হিরণ পয়েন্ট যাওয়ার সময় তোলা।
ছবি ২২ - নতুন পাওয়া গ্যাস

ফিরে আসতে আসতে লঞ্চে একেবারেই অন্ধকার। সারাদিন ঘোরাফেরার জন্যই রাতের খাবারের পর প্রায় সবাই বাঘের মতন নাসিকা গর্জন শুরু করলেন। জেগে থাকলাম আমি, শাহীন ভাই আর দুই আপু। ঢাকা থেকে আমাদের এই ভ্রমণের যাবতীয় ব্যবস্থা উনিই করেছেন। ওনার সাথে আমরা গত মার্চে কেওক্রাডং ও ঘুরে এসেছিলাম। ওনার সাথে গল্পেও মজা। উপরি হিসেবে দুই আপুতো ছিলেনই। তো আমরা সেই সিনিয়র চারজন রাতভর আড্ডা দিলাম। এবং একটা সময় ঘুমন্ত জনতার রোষের শিকার হয়ে আড্ডাস্থল পরিবর্তন করতে বাধ্য হলাম। ঘুমাতে গেলাম অনেক রাতে। আফসোস ছিল একটাই; নদীবক্ষে রাত্রিযাপনের সময় চাঁদটা নিয়েছিল ছুটি।
পরদিন বিকাল নাগাদ আমাদের খুলনা পৌঁছে যাওয়ার কথা। তার আগে ঘুরলাম আরো দু’টো জায়গা। হাড়বাড়িয়া ইকো-ট্যুরিজম সেন্টার প্রথমে। চমৎকার জায়গা। বেশ সুন্দর একটা পুকুর আছে বন শুরু হওয়ার আগে। সেই পুকুরের মাঝ বরাবর একটা সেতু চলে গেছে যার শেষ মাথায় বসার জায়গা। এত্ত মানুষের ভীড়েও আমি একা বলে আবার আফসোস হল। বেশিক্ষণ অবশ্য আফসোস করিনি যাতে পরেও আবার আফসোস করতে পারি এই ভেবে। বেশ কয়েকটা গ্রুপ ছবি তোলা হয়েছিল এখানে। শেষের এই দিনটাতেই রোদ ছিল অকৃপণভাবে।
ছবি ২৩ - হাড়বাড়িয়া ওয়াচ টাওয়ার

ছবি ২৪ - বনের ভিতরে চলে যাওয়া রাস্তা

ছবি ২৫ - মুগ্ধ করা রোমান্টিক পুকুর

শেষ নামলাম আমরা করমজলে। সুন্দরবনে ঢোকার সময়ই পরে। মংলা থেকে যন্ত্রচালিত নৌকা নিয়েও চলে আসা যায়। এখানে অবশ্য বনের সৌন্দর্যটা ম্লান; একেবারেই পরিকল্পিতভাবে ছোট চিড়িয়াখানা বানিয়ে ফেলার জন্য। সেই চিড়িয়াখানায় মানুষ নামের অতি সুলভ জীবই সবচেয়ে বেশি দেখলাম। ২০০২ সালের দিকে এসেছিলাম একবার এদিকটায়। তখনও এবারের মতন এতটা যান্ত্রিক হয়ে পারেনি।
ছবি ২৬ - করমজলের হরিণ বিস্কিট, বাদাম সব খায়

ছবি ২৭ - মিস লাস্যময়ী

ছবি ২৮ - করমজলের কাঠের সেতু, বেশিদূর যায়নি

লঞ্চ যতই এগোতে থাকে ততই লোকালয় বাড়তে থাকে। উজ্জ্বল দিনের আলোটাও ম্লান হতে থাকে; আর সেই ম্লান আলোয় আমাদেরকে আরো ম্রিয়মাণ দেখায়। বিকেলে পৌঁছে যাওয়ার পর ঠিক করি হাতে যেহেতু সময় আছে তবে খানজাহান আলী সেতু বা রূপসা ব্রীজটা ঘুরে আসি। আমার গত পোস্টে সেতুর বেশ কিছু ছবি থাকায় এখানে আমাদের গ্রুপেরই একটা ছবি দিয়ে দিলাম। সংগত কারণেই আমি নেই আর নেই যুবায়ের। ছবি তুলছিল ও, অন্য অ্যাঙ্গেল থেকে।
ছবি ২৯ - খুলনার পথে, আবার লোকালয়ের শুরু

ছবি ৩০ - রূপসা সেতুতে গ্রুপ ছবি

ঢাকার ওদের ফিরে যাবার বাস ছিল রাত সাড়ে এগারোটায়। আরো খানিকটা আড্ডা দিয়ে আমি ধরলাম আমার বাসার পথ। এতগুলো ঘন্টা একত্রে থেকে বেশ ভালো লাগছিল। কিন্তু সময়তো চলেই যায় একসময়।
আমিও তাই আর পিছু ফিরে তাকায়নি আর আমি জানতাম আমার ফিরে যাওয়ার পথের দিকেও ওরা কেউ তাকিয়ে নেই। জীবন আমাদেরকে শুধুই সামনে এগিয়ে নিয়ে যায়; পিছু ফেরার সুযোগ দেয় না।



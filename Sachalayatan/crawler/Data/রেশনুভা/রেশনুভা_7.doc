যেমন দেখলাম প্রথম রাউন্ড




পোস্টটির ভিতরে যাওয়ার আগে কিছু কথা এখানেই বলে নেই। প্রথমতঃ, আমি একদমই ফুটবল বোদ্ধা নই। আমার কিছু ভালো আর মন্দলাগা নিয়েই এই পোস্ট। আর সবচেয়ে গুরুত্বপূর্ণ মনে করছি আমি যে আর্জেন্টিনার সমর্থক এটা জানানো। আমার ভালোলাগায় তাই আকাশী-নীলের ভাগটা অনেক বেশিই থাকবে। যদিও প্রকাশের বাড়াবাড়িটাকে বেড়ি পরিয়ে রাখার চেষ্টা জারি থাকবে পোস্টের হিট বাড়ানোর জন্য। 


পত্র-পত্রিকার খবর আর খোমাখাতায় বন্ধুদের মানসিক খোমার প্রকাশ দেখে বেশ বুঝতে পারছি তেমন একটা দেখতেই পারেননি বিশ্বকাপের মাত্রই শেষ হয়ে যাওয়া প্রথম রাউন্ড। অবশ্য প্রবাসী হলে ভিন্ন কথা। তবে তখন আবার সময়ের হেরফেরে খেলাগুলো হতে পারে খুবই বেরসিক সময়ে। তারপরও যদি ফুটবল অনুরাগী হয়ে থাকেন খোঁজ তো রেখেছেনই। আমিও খোঁজ রেখেছি, দেখেছি সাধ্যমতন।  
শেষ থেকেই শুরু করি। প্রথম রাউন্ডের শেষ ম্যাচেই ঘটল সবচেয়ে বড় অঘটন। স্পেনের মত দলের সাথে সুইসরা যে রক্ষণাত্মকই খেলবে এটা জানা কথা। তারপরও এরকম হাস্যকরভাবে টেনে-হিঁচড়ে সুইসরা যে বলটা স্পেনের জাল পর্যন্ত নিয়ে গেল তা মেনে নেওয়া এবং মনে নেওয়া দুটোই কষ্টকর। স্পেনের আক্রমণভাগকে অনেক বেশি মন্থর মনে হয়েছে। অধিকাংশ বলই ভিয়াকে খুঁজে পাওয়ার আগেই সুইস ডিফেন্ডারদের পায়ে লেগে ফিরে গিয়েছে। আর টোরেসকে দেখেই মনে হয়েছে এক গোলে পিছিয়ে থাকা অবস্থা থেকে দলকে উদ্ধার করার মত মানসিক শক্তি তার নেই। প্রত্যাশা রইল স্পেন খুব শীঘ্রি খুঁজে পাবে প্রতিপক্ষের জালের ঠিকানা আর পরের পর্বের টিকেট।
ব্রাজিল কিন্তু স্পেনের মত অবস্থাতে থেকেও খেলা বের করে নিয়ে এসেছে। আমি যতদূর বুঝি উত্তর কোরিয়া জোনাল মার্কিংয়ে রক্ষণ সাজিয়েছিল এবং সেই রক্ষণ ছিল ৮/৯ জনের সমন্বয়ে। ডি-বক্সের বামপ্রান্ত ঘেঁষে মাইকনের সেই দৌড়টাই ফাটল ধরিয়ে দিল। অসাধারণ একটা গোল। এশিয়ার ওয়েন রুনি খ্যাত উত্তর কোরিয়ার স্ট্রাইকার জং তে সে’র খেলা দেখে যারপরনাই হতাশ। শুধু রক্ষণ আর কাউন্টার অ্যাটাক নির্ভর উত্তর কোরিয়া প্রথম রাউন্ডের বাঁধা পার হতে পারবেনা বলেই আমার মনে হয়।
দক্ষিণ কোরিয়া কিন্তু প্রথম খেলাতেই অনেকের মন জয় করে নিয়েছে গতিময় ফুটবল উপহার দিয়ে। ইউরোপিয়ান যে কোন ফুটবল শক্তিকেই বিশ্বকাপের মঞ্চে হারানো এশিয়ার দলগুলোর জন্য একটা বিরাট প্রাপ্তি। ওদের পরের খেলা আর্জেন্টিনার সাথে। 
আমার ধারণা আর্জেন্টিনা খেলা ধরে রেখে গতি কমিয়ে দক্ষিণ কোরিয়ার ছন্দপতন ঘটাতে চাইবে। নাইজেরিয়ার সাথেও এই কৌশল অবলম্বন করতে দেখা গেছে। আর হঠাৎ চমক হিসেবে থাকবে মেসির যাদুকরী দৌড়। উপভোগ করতে চাই মেসির ছন্দময় ফুটবলের পুরোটা এই খেলায়। গোলও নিশ্চয়ই অধরা হয়ে থাকবে না মেসির জন্য। মাঝমাঠে ভেরনকে অনেক ধীর মনে হয়েছে। মাসচেরানোর সৃজনশীলতার অভাব দলকে কিছুটা ভোগাতে পারে। মিলিতোকে রাখা উচিত হবে শুরু থেকেই। কোন অঘটনের আশাই করছি না।
নিজেদের মহাদেশের বিশ্বকাপে আফ্রিকার দলগুলোকে কিন্তু নিষ্প্রভই মনে হচ্ছে এখন পর্যন্ত। জয় পেয়েছে শুধু ঘানা। হেরে গেছে নাইজেরিয়া, আলজেরিয়া আর ক্যামেরুন। প্রথম নাম দুটো প্রত্যাশিত হলেও অঘটনের শিকার ক্যামেরুন, এশিয়ার পরাশক্তি জাপানের কাছে হেরে। ঐ খেলাটার শেষ ২৫ মিনিট দেখেছি শুধু। পুরোটা সময়ই জাপান ব্যস্ত ছিল এক গোলের ব্যবধান রক্ষা করতে। ফুটবলে এই কৌশল নতুন কিছু নয়। মাত্র কিছুদিন আগেই চ্যাম্পিয়নস লীগের সেমিফাইনালে ইন্টার মিলান প্রতিপক্ষের আক্রমণ ধ্বংস করার কাজটা কত নিখুঁতভাবে করা যায় তা দেখিয়ে দিয়েছে। তবে আমাদের মত দর্শকরাই শুধু বঞ্চিত হয় সেক্ষেত্রে।
ইউরোপিয়ান দলগুলোর মধ্যে জার্মানী নিজেদের উপস্থিতি জানান দিয়েছে অস্ট্রেলিয়াকে উপর্যুপরি, বারংবার, পুরোটা সময় জুড়ে ______ দিয়ে। নেদারল্যান্ডস জয় পেলেও খেলায় আমি খুব একটা পরিকল্পনার ছাপ খুঁজে পাইনি খেলায়। ভন পার্সি উদভ্রান্তের মত ঘুরে বেড়িয়েছে। বাকী প্রতিষ্ঠিত শক্তিদের সবাইকেই ড্র নিয়ে সন্তুষ্ট থাকতে হয়েছে। এই কথা বলতে বলতেই ইংল্যাণ্ডের গোলরক্ষক গ্রিনের তেল মাখানো হাতের কথা মনে পড়ে গেল। হাস্যকর এবং লজ্জাজনক। 
অনেক কথাই বলে ফেললাম। এবার আপনাদের জন্য ছোট্ট একটা প্রশ্ন। বলুন তো, সবার আগে দ্বিতীয় রাউন্ড নিশ্চিত করবে কোন দল এই বিশ্বকাপে? 
দেখতে থাকুন।



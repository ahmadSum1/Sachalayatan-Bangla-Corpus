গান, আমরা আর আমি




কোন গান নিয়েই দু'কলম লেখার মত এলেম আমার নেই। যদিও আমি গান শুনি এবং তা হাতে গোনাই কিছু। একই গান বারবার শোনার বদভ্যাসটা তীব্র মাত্রায় বিদ্যমান। নতুন গান বের হলে কখনই নিজে থেকে শুনি না। কেউ যদি ভালো বলে তবেই শোনা হয়। বুঝতেই পারছেন গান শোনার দিক থেকে আমি বোধহয় অধিকাংশের চেয়েই অনেক পিছিয়ে। তবু আজকের বগরবগরের খানিকটা এই গান নিয়েই।
ইন্টার পরীক্ষা শুরু হওয়ার কিছুদিন আগের কথা। পরীক্ষার আগের এক মাস থেকে খুব জোরেশোরেই সবাই পড়াশোনা করে। আর তখন ক্যাডেট কলেজের নিত্য নৈমিত্তিক ঝুট-ঝামেলাও কম থাকে। অধিকাংশ সময়ই হাউসে শুয়ে বসে পড়াশোনা করা হয় আর খাওয়ার সময় কোন মতে মোজা ছাড়া জুতো অথবা পিটিশু টা পায়ে গলিয়ে আর মোচড়ানো শার্টটা কিঞ্চিত পরিমাণ প্যান্টের মধ্যে গুঁজেই ডাইনিং হলে যাওয়া। আমাদের কলেজের তিন হাউসেই তখন ছেলেদের মনোরঞ্জনের জন্য একটা করে ক্যাসেট প্লেয়ার ছিল। বলছি ২০০০ সালের কথা। সিডি প্লেয়ার বোধকরি তখনও এতটা বাজার দখল করেনি। জৈষ্ঠ্য শ্রেণীর ক্যাডেট হওয়ায় ও জিনিস হাউস অফিসে তালাবদ্ধ না থেকে আমাদের রুমে রুমেই ঘোরাফেরা করতো। তখনই কোন এক রাতে পরিচয় হল দলছুটের ‘হৃদয়পুর’ এর সাথে।
কী যে এক ভালোলাগা নিয়ে শুনে গেলাম গানগুলো। একটার পর একটা। কিছুক্ষণ পরে কোন একভাবে অন্য বন্ধুদের বুঝিয়ে শুনিয়ে আমি আর আমার রুমমেট সেই রাতের জন্য ওটা আমাদের রুমে রাখার বন্দোবস্ত করলাম। আর তার কিছুক্ষণ বাদে আমরা দুজনেই খেয়াল করলাম একটা গানই শুধু বেজে চলেছে। সঞ্জীব’দার লেখা আর গাওয়া, বাপ্পার সুর করা-
"আমি তোমাকেই বলে দেব,
কী যে একা দীর্ঘ রাত,
আমি হেঁটে গেছি বিরান পথে …
ছুঁয়ে কান্নার রঙ, ছুঁয়ে জ্যোৎস্নার ছায়া।"
কী মায়া তাই না কথাগুলোয়। ঐ বয়সে অবশ্য কথার মানে পুরোপুরি বুঝতে পারিনি তবে বিষণ্ণতাটুকু একেবারে সূর্যগ্রহণের মত করে অন্তরটুকুকে গ্রাস করে নিয়েছিল।
দিন কয়েক আগে সঞ্জীব’দার মৃত্যুবার্ষিকী গেল। সেদিনই মনে হয় কোন এক বন্ধুর ফেসবুকের স্ট্যাটাসে গানটার কয়েকটা লাইন দেখে এক নিমিষে ঐ দিনগুলোয় ফিরে গিয়েছিলাম। রাত অনেক গভীর হলে আমরা কয়েকজন গোল হয়ে ঘিরে বসে গানটা শুনতাম। অন্ধকারের মাঝে হঠাৎই দেখা যেত একটা ছোট্ট আগুনরঙা বিন্দু এদিক থেকে ওদিকে যাচ্ছে। চারিদিক একদম চুপচাপ আর আমরা শুনছি সেই কড়া নাড়ানোর শব্দ। দরজাটা আমাদের অনেকের জন্যই তখন বন্ধ ছিল বা একবারেই কল্পিত কিছু। তখন আমরা ছুঁতে চাই আমাদের মানবীকে অথবা তাঁর রেখে যাওয়া ছায়াটাকে। নিজেদেরকে বেশ বড়সড় কিছু মনে করা  একদল কিশোরের তখন আপ্রাণ চেষ্টা চলছে, বিষাদের মাঝে নিজেদের অস্তিত্বকে বিলীন করে দেওয়ার। 
খুব সহজে বের হয়ে আসতে পারছি না অতীত থেকে। বের হয়ে আসতে চাইলেই পেছন থেকে টেনে ধরে। আজ আবার একই গানের লাইন আরেক বন্ধুর জিটকের স্ট্যাটাসে। এ ক’দিনে অনেকবার শুনেছি গানটা। কোনবারই পুরোনো মনে হয়নি। আর এখন কিছু কিছু লাইনের অর্থ নিজের মত করে বুঝে নিয়েছি। সেই প্রথম শোনার পর থেকে জীবনের কিছু সময় যেমন পূর্ণ চাঁদে কারোর হাত ধরে থেকেছি শক্ত করে ঠিক তেমনি অনেক ঘোর অন্ধকার রাতও দুটো আঙ্গুলে আলতো করে ধরে রাখা ঐ আগুনরঙা বিন্দুটাকে নিয়েই কেটে গেছে। অনেকটা সময় কান্নার রঙও অনেক বেশি সুখের ছিল; আর কোন কোন সময় তা একবারেই বিবর্ণ করে দিয়েছিল পুরো পৃথিবীর রঙকে।
আজ সেই আমাকে নিয়েই ভাবছিলাম যে কী না একসময় প্লাবিত হয়েছিল ভালোবাসায়; আবার পরে তা খটখটে শুকনো হয়ে গিয়েছিল তাঁর অভাবে। কী এক বৈপরীত্য। এইতো মনে হয় আর একটি কথা তাঁর মুখে শুনতে পারলেই পৃথিবীর সবচেয়ে সুমধুর সুরটি কী তা বলে দিতে পারবো; আবার মনে হয় তাঁর ছায়াও যেন আমার ছায়াকে কখনও আর ঢেকে না দেয়। এক বন্ধুকেই বলছিলাম সেই জ্যোৎস্নার কথা আর তার কিছুপরেই মেঘের আড়ালে চাঁদের হারিয়ে যাওয়া নিয়ে। মেঘগুলো এবার বড়ই বেরসিক ছিল। একদমই সরে গেল না। চাঁদটাই শুধু ডুবে গেল কোন এক সময় আমাকে শূন্য করে দিয়ে, শূন্যতার মাঝে শুধু ওর চিহ্নগুলো রেখে যেয়ে। বন্ধুটা চুপচাপ শুনে গেল। নিজের দুঃখগুলো দিয়ে ওকে ভারী করে দিলাম আর নিজেকে মনে হল অনেক হালকা। সবসময় যে একা একা এই ভার বইবার সামর্থ্য থাকে না; তাইতো এই কষ্টের ভাগাভাগি চলে আপনজনদের সাথে।
টুকিটাকি কেনাকাটা করতে গিয়েছিলাম আজ দুপুরে। বেশ কিছু কেনাকাটা করে ফিরে আসার সময় কী মনে করে যেন ছোট ছোট টবে রাখা তিনটা গাছ কিনে ফেললাম। আমার বাসাটায় যে প্রাণের বড্ড অভাব তাই। সার বেঁধে ওদেরকে রেখেছি জানালার পাশে। মাঝে মাঝে তাকিয়ে দেখি ঐ জীবনগুলোকে; আমার চেয়েও অনেক জীবন্ত মনে হয় ওদের।









     Get this widget 
|
     Track details  
|
 		eSnips Social DNA    







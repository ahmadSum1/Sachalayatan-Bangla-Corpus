আহ্ বৃষ্টি! ঝুমঝুম বৃষ্টি!!



প্রেমের ঋতু হিসেবে বসন্ত নাকি বর্ষা, কোনটা বেশি উপযোগী, এ নিয়ে ধুন্ধুমার তর্ক চলছে। স্থান--শাটল ট্রেন। চট্টগ্রাম বিশ্ববিদ্যালযে পৌঁছতে ওটাই প্রধান ভরসা। প্রেমের ঋতু বর্ষা,এই ঘোষণা দিয়ে তর্কের সূচনা করে দিলেও, শেষ করার দায়িত্বটা অন্যদের ঘাড়ে চাপিয়ে দিয়ে ট্রেনে জানালার পাশের সিটে বসে আমি বৃষ্টি উপভোগ করছি।
ট্রেন চলছে ঢুলে ঢুলে--কী জানি কিসের মাদকতায়! রেল লাইনের দুধারে বিস্তীর্ণ ধানক্ষেত। তাতে অবিরাম বর্ষণ। কী অপূর্ব! জানালা গলে বৃষ্টির ছাঁট আমাকে ভিজিয়ে দিচ্ছে। আহা বহুদিন পর বৃষ্টি নেমেছে এমন! তীব্র গরমে ঝিমিয়ে থাকা প্রকৃতিতে নেমেছে প্রাণের জোয়ার। বিশ্ববিদ্যালয় স্টেশনে ট্রেনটা যখন পৌঁছালো তখন বৃষ্টির ছোঁয়ায় ঝকঝক করছে সবুজ সজীব ক্যাম্পাস। পাহাড়গুলো স্নিগ্ধতা মেলে ধরেছে। কদমের সারি সারি গাছ ফুলে ছেয়ে গেছে। এতদিন তো লক্ষই করিনি, কখন কুঁড়ি আসলো, পাঁপড়ি মেললো!
ছোট এক পথশিশু হাতে কদম ও চালতার ফুল নিয়ে ঘুরছে বিক্রি করবে বলে। আমি আগে কখনো চালতার ফুল দেখিনি। খুব সুন্দর তো ফুলটা! এমন বৃষ্টির দিনে কী আর ক্লাস করতে ভালো লাগে! 
বন্ধুদের বলা হলো, যার যার ক্লাস শেষে অতি দ্রুত ঝুপড়িতে জড়ো হতে। আমাদের ক্যাম্পাসে  জারুলতলার ছোটো ছোটো চায়ের দোকানগুলো ঝুপড়ি নামেই পরিচিত। যাই হোক, মনের ভেতর বৃষ্টিতে ভেজার তুমুল আকাঙ্খা নিয়ে ক্লাসের দিকে ছুটলাম। ক্লাসে বসে দেখি ঘন কালো মেঘ আরো ঘন হয়ে এল। অল্পক্ষণ পরেই ঝুমঝুমিয়ে বৃষ্টি নামলো।  ক্লাসরুমের জানালার সাথে লাগোয়া পাহাড়্। মুগ্ধ হয়ে পাহাড়ের গায়ে বৃষ্টি ঝরা দেখছি...!
একটু পর স্যারের কথায় সম্বিত ফিরে পাই। স্যার চরম বিরক্তি নিয়ে নাক মুখ কুঁচকে একবার বৃষ্টির দিকে তাকিয়ে বললেন, কী বিশ্রী বৃষ্টি! বন্ধ করো জানালাগুলো।
আমাদের এই মধ্যবয়সী শিক্ষক বৃ্ষ্টির সৌন্দর্য্য উপভোগের মনটাও হারিয়ে ফেলেছেন! ভাবতেই খারাপ লাগছে।
ক্লাস শেষ করে যখন বের হলাম, তখন বৃষ্টি থেমে গেছে। ঝুপড়িতে গিয়ে দেখি প্রায় সবাই হাজির। কজন তো  ক্লাসেই যায় নি। ঝুপড়িতে বসে চা আর বৃষ্টি একসাথে চুমুকে চুমুকে উপভোগ করছে! 
ঝুপড়ি থেকে বেরিয়ে সবাই মিলে লাইব্রেরির কার্নিশের নিচে গিয়ে বসলাম। লাইব্রেরিটা টিলার ওপর হওয়াতে চারপাশটা ভালোভাবে দেখা যায় এখান থেকে। সামনে জারুল বাগান, বেগুনি ফুলে রঙিন। সবুজ ক্যাম্পাসটা যেন বেগুনি চাদর জড়িয়েছে গায়ে! তুমুল তোড়ে বৃষ্টি নামলো আবার। সবাই মিলে গান ধরি এবার-...মন হারাবার আজি বেলা/ পথ ভুলিবার খেলা...।
এরমধ্যে একজন এসে খবর দিল, খেলার মাঠের ওদিকে প্রচুর সোনালো ফুল ফুটেছে। এবার তুমুল বৃষ্টির মধ্যেই দল বেঁধে ছুটলাম ওদিকে। জারুল ফুলের বেগুনি চাদরের মুগ্ধতা না কাটতেই  আরকেবার মুগ্ধ হই; সোনালু ফুলে ছেয়ে আছে খেলার মাঠের আশপাশ। যেন হলুদ ওড়না জড়িয়েছে স্নিগ্ধ সবুজ তন্বী! গাছে যতগুলো ফুল ঝুলে আছে,তার চেয়ে বেশি ঝরে পড়েছে মাটিতে। পিচ ঢালা রাস্তাটি যেন হলুদ কার্পেটে মোড়ানো!
বর্ষায় আমাদের ক্যাম্পাসের সৌন্দর্য্য উথলে ওঠে। ইচ্ছে করছে বিশাল এই ক্যাম্পাসে উড়ে বেড়াতে! ওড়াওড়ির ইচ্ছেটা স্থগিত হয়ে যায়, যখন দেখি ফিরতি ট্রেনের সময় হয়ে গেছে।
আকাশের দিকে তাকিয়ে বেলা বোঝার উপায় নেই। তবু বিকালের ঘ্রাণ পাই। স্টেশনে পৌঁছলাম। ট্রেনের ভেতর-বাহির বৃষ্টিতে মাখামাখি। আর ট্রেনের চালের অসংখ্য ফুটো আমাদের ভেজার সুবন্দোবস্ত করে রেখেছে। ট্রেনে উঠতে যাব, এমন সময় এক বন্ধুর ডাকে পেছন ফিরে তাকাই। সে অনেকগুলো পদ্মফুল নিয়ে এসেছে গোলপুকুর থেকে। ফুলগুলোতে জড়িয়ে আছে পবিত্র এক  সৌন্দর্য্য! হাতে নিতেই স্বর্গীয় অনুভূতি!
ঝুমঝুম্ বৃষ্টিতে ভিজে ভিজে আমাদের ট্রেন বিশ্ববিদ্যালয় ক্যাম্পাস ছেড়ে ছুটে চলে...। ট্রেনের বগি চাপরে গান ধরে কিছু ছেলেমেয়ে। বৃষ্টির গান। এক কোনায় বসে বন্ধু কবিতা লেখে-
রাস্না আর ফলসা পাতার বন ভিজে গেছে
ভেজানো জোছনায়
শেষ সীমানা অবধি বয়ে বয়ে গেছে যে মন
সে কি আর ভিজবে কোনোদিন?
সদূরে সেই ক্ষণগুলো
মিছে আশায় ভোলানো প্রতিশ্রুতি
যখনই ‘আসবো’ বলে কিছু কথা ছিলো
তখনই ‘আশা’, ‘ভালোবাসা’, ‘স্বপ্ন’
এসব কিছু শব্দও কি ছিলো না?
রাস্না আর ফলসা পাতার বন ভিজে যায়
কিছু মানুষ তবু বসে থাকে
‘যন্ত্রণা’, ‘অন্ধকার’,তবুও ‘ভালোবাসা’, তবুও ‘স্বপ্ন’
এইসব আপাত কিছু অর্থহীন শব্দ নিয়ে।


গণহত্যা: ফটিকছড়ি



২১ নভেম্বর, ১৯৭১। লেলাং স্তব্ধ হয় পাকস্তানী বাহিনীর গণহত্যায়। চট্টগ্রামে ফটিকছড়ির কয়েকটি স্থানে চলে গণহত্যা। এরমধ্যে আছে লেলাং ইউনিয়নের শাহনগর গ্রাম, কাঞ্চননগর, নানুপুর বিনাজুড়ি খাল, হাসনাবাদ, আজিমনগর, নিউ দাঁতমারা চা বাগান।
মুক্তিযুদ্ধের সময় পাক-সেনারা নাজির হাট কলেজ ও রেল ষ্টেশন দখলে নিলে বাঙ্গালী মুক্তিযুদ্ধারা ফটিকছড়ির প্রত্যন্ত এলাকায় পাক-বাহিনীর বিরুদ্ধে অনেক প্রতিরোধ ক্যাম্প গড়ে তোলে।  এরমধ্যে লেলাং ইউনিয়নের শাহনগর গ্রাম অন্যতম। 
১৯৭১ সালে ২১ নভেস্বর ছিল ঈদুল ফিতর। ঈদের নামাজ শেষে বাঙ্গালী মুসলিম-হিন্দু-বৌদ্ধ সবাই যখন ঈদের আনন্দ ভাগা-ভাগি করছিল, তখন পাক-বাহিনী রাজাকারদের সহায়তায় সাদা পোশাকে শাহনগর নাথ পাড়াসহ আশ-পাশের পুরো এলাকা ঘিরে সাধারণ জনতাকে মুক্তিযোদ্ধাদের খোঁজ দিতে বলে। কেউ যখন খোঁজ দিচ্ছিল না, তখন গণধর্ষণ, লুণ্ঠন ও নির্যাতন চালায় তারা। হত্যা করার জন্য বেছে বেছে সুঠাম দেহের অধিকারীদের ধরে নিয়ে যায়। ১৭ পরিবারের ২৯ বাঙলীকে সারিবদ্ধ ভাবে ব্রাশফায়ার করে হত্যা করে। এই বর্বর হত্যাকাণ্ডে শহীদ হন মোঃ জহুরুল ইসলাম, শহীদ মোঃ ইউনুছ, মোঃ জমিল উদ্দিন, নুর মোহাম্মদ, মোঃ এয়াকুব, মোঃ নুরুল আলম, তোফায়েল আহম্মদ, রুহুল আমিন, ফয়েজ আহমেদ, জাগের আহমেদ, আবছার আহম্মদ, নুরুল ইসলাম, চিকন মিয়া, জহুর আহম্মদ, ইদ্রিস, শহীদ সোলাইমান, রফিকুল আলম, বজল আহম্মদ,  ক্ষেমেশ চন্দ্র ভট্টাচার্য্য, রমেশ চন্দ্র নাথ, কৃষ্ণ হরি নাথ, শুধাংশু বিমল নাথ, হরিপদ নাথ, হরি লাল নাথ, বিপিন চন্দ্র নাথ, শহীদ সুবেন্দ্র লাল নাথ,  হরিধন নাথ, নগর বাঁশি নাথ ও গৌর হরি নাথ।

ফটিকছড়ির লেলাং ইউনিয়নের শাহনগরের বধ্যভূমিতে নির্মিত স্মৃতিসৌধ
সেদিনের অপমান সইতে না পারে আত্মহত্যা করেছিলেন নির্যাতনের শিকার অনেক নারী। অনেকে স্মৃতির ক্ষতচিহ্ন নিয়ে বেঁচে আছেন!
একই দিন ফটিকছড়ির সীমান্তবর্তী দুর্গম ইউনিয়ন কাঞ্চন নগরে পাক-বাহিনী চালায় আরেক হত্যাযজ্ঞ। এই গ্রামের  যুবক হেদায়তুল ইসলাম চৌধুরী এবং অজ্ঞাত নামা এক যুবককে রক্তছড়ি খালের পাড়ে ব্রাশফায়ার করে হত্যা করে পাকবাহিনী ও রাজাকারেরা। সেখান থেকে এসে পাক-বাহিনী দক্ষিণ কাঞ্চনপুরের গোমস্তা পুকুর পাড়ে নিরীহ ৯  বাঙ্গালীকে এক রশিতে বেঁধে ব্রাশফায়ার করলে ৭ জন তৎক্ষনাৎ মৃত্যু বরণ করেন। ভাগ্যক্রমে বেঁচে যান  দুইজন। আর এসময় শহীদ হন নুরুল আলম, ভোলা, বানু হোসেন,  জেবল হোসেন, ইসলাম ও কালা মিয়া।    
এ ছাড়া ফকিছড়িতে আরেকটি গণহত্যা হয়েছিল ১৯৭১ সালের ২ জুন। ফটিকছড়ির নানুপুর ইউনিয়নের তৎকালীন চেয়ারম্যান নুর আহম্মদের বাড়ী থেকে তার বৃদ্ধ বাবা ও অসুস্থ স্ত্রীকে পাক বাহিনী আটক করে বিনাজুড়ি খালের পাড়ে নিয়ে যায়। মির্জা আবু পরিবারের সন্তান মির্জা মনসুরকে না পেয়ে তাদের ম্যানেজার হিরেন্য কুমার দত্তকেও  এখানে ধরে আনে। এছাড়া এই ইউনিয়নের বিভিন্ন স্থান থেকে আরো ৫/৭ জনকে এখানে আটকে রেখে নানা প্রকার নির্যাতন করে পাক-বাহিনী। পিতা ও স্ত্রীকে আটকের খবর পেয়ে তৎকালীন সড়ক ও জনপথ বিভাগের কর্মকর্তা চেয়ারম্যান নুর আহম্মদ চট্টগ্রাম শহর থেকে ছুটে আসেন। নানুপুর এসে পাক-সেনাদের কাছে পিতা ও স্ত্রীকে আটক করার কারণ জানতে চাইলে তাকে আটক করে তার পিতা ও স্ত্রীকে ছেড়ে দেওয়া হয়। এ দিকে বিনাজুড়ি খালের পাড়ে হিরেণ্য কুমার দত্ত, প্রদীপ দত্ত ও জসিমকে আটক করে চরম নির্যাতন চালাতে থাকে পাক বাহিনী। একসময় চেয়ারম্যান নুর আহম্মদ সহ ৬ জনকে  বিনাজুড়ি খালের পাড়ে সেতুর নীচে নামিয়ে বেয়নেট দিয়ে খুঁচিয়ে-খুঁচিয়ে এবং পানিতে চুবিয়ে হত্যা করে পাক বাহিনী।

বিনাজুরিখালের সেতুর নিচে হত্যা করা হয়েছিল ৬জনকে। এখানে নেই কোনো স্মতিফলক
গণহত্যার স্থানেই বিনাজুড়ি সেতু। এখানে নির্মিত হয়নি  কোন স্মৃতি সৌধ । অনেকটা নীরবেই কেটে যায় দিবসটি। অনেকে জানেনও না দিবসটি সম্পর্কে। বধ্যভূমির স্মৃতি সংরক্ষণে তেমন কোনো উদ্যোগ নেয়নি কেউ।
১৯৭১ সালের ২৯ এপিল হাসনাবাদ  গ্রামে পাকিস্তানী সেনারা নারকীয় উল্লাসে মেতে হত্যা করেছিল ২২ জন মানুষ। সেই সাথে আগুনে ঘরবাড়ী পুড়িয়ে, গণধর্ষণ চালিয়ে স্তব্ধ করে দিয়েছিল শান্ত জনপদ হাসনাবাদ গ্রামটি। 

দাঁতমারা ইউনিয়নের হাসনাবাদে গণহত্যার স্থানে জীর্ণ  সাইনবোর্ড       
ছবি: সংগৃহীত
তথ্যসূত্র: দৈনিক আজাদী, দৈনিক সুপ্রভাত বাংলাদেশ


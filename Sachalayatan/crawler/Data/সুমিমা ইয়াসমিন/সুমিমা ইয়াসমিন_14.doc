চুইস্যা তারপর দিছি



স্বপন গাঙ্গুলি। আমাদের অফিসের পিয়ন। এই প্রতিষ্ঠানে কাজ করছে অনেক বছর ধরে। পত্রিকা অফিসে সম্পাদক থেকে শুরু করে সবার আচরণই বন্ধুসুলভ। কিন্তু গাঙ্গুলি যেন এই পত্রিকা অফিসে বস। সবার সাথে চলে তার ধমকাধমকি। তাকে কোনো কাজের কথা বললেই ধমক! তবু তার আচরণে কেউ কিছু মনে করে না। তার মাথায় সামান্য দোষ আছে, এটা সবাই জানে।
একদিন বার্তা সম্পাদক বললেন, গাঙ্গুলি এক গ্লাস পানি আনো। সে শুনলো কি শুনলো না, বোঝা গেল না। স্বভাবমতই কোনো জবাব না দিয়ে চলে যায়। বার্তা সম্পাদক আবার পানির কথা বললে, সে এক ধমক লাগিয়ে বলে, চিল্লান কেন্, আমি কি দিমু না কইছি?
একদিন সম্পাদক তাকে বললেন, যা তো একটা  কফি নিয়ে আয়। এক ঘন্টা পর গাঙ্গুলি বাজার থেকে একটা ফুলকপি এনে সম্পাদকের টেবিলে দিল। এর কদিন আগে তাকে ‘সন্দেশ’ পত্রিকাটি আনার জন্য পাঠানো হলে সে মিষ্টির দোকান থেকে একপিস সন্দেশ নিয়ে হাজির।
সহ সম্পাদক মেরী সেন একবার পরিচিত একটা দোকানে পাঠালেন গাঙ্গুলিকে। সে ফিরে এসে বলে, আপনার জিনিস দেয় নাই। ওরা আফনেরে চিনে না।
এবার মেরী সেন নিজে ওই দোকানে গিযে বললেন, কী ব্যাপার, পিয়ন পাঠালাম, দিলেন না কেন?
দোকানদার বললো, সে তো কইলো, মীর হোসেন তারে পাঠাইছে...! এই নামে তো আমি কাউরে চিনি না।
মেরী সেনের নাম বরাবরই সে 'মীর হোসেন' উচ্চারণ করে।
যে কোনো খাবার আনতে তাকে দোকানে পাঠানো হলে, সে অর্ধেক পরিমান আনে। বাকিটা তার পকেস্থ। দুকাপ চা আনতে পাঠালে এককাপ চা এনে গরম পানি ঢেলে দুই কাপ করে। একবার তাকে মিষ্টি আনতে পাঠালেন এক প্রতিবেদক। মিষ্টি খেয়ে ওই প্রতিবেদক অফিস থেকে বেরুচ্ছিলেন। পিয়ন রুমের কাছাকাছি যেতেই শুনলেন, আরেক পিয়ন গাঙ্গুলিকে বলছে, দাদা, আজ তো একটা মিষ্টিই আনতে দিছে, আপনার বুঝি কোনো ইনকাম হলো না! গাঙ্গুলি বললো, আজ শুধু রসটুকুই ইনকাম। মিষ্টি চুইস্যা তারপর দিছি! 
বহুবার গাঙ্গুলির চাকরি গেছে। প্রতিবারই সে কাউকে না কাউকে দিয়ে সুপারিশ পত্র লিখিয়ে ফেলে। এবং আমরা যারা তার যন্ত্রণায় অতিষ্ঠ, আমরা সবাই তাতে স্বাক্ষর দেই। আর এটা সে অফিসের ম্যানেজারকে জমা দিয়ে চাকরি ফিরে পায়। পুনরায় পুরোদমে সে আগের কাণ্ডগুলোই চালিয়ে যায়।
কিছুদিন আগে ম্যানেজার তাকে একটা ব্যাপারে খুব বকাঝকা করে। এর কিছুক্ষণ পর তাকে চায়ের কথা বলা হয়। গাঙ্গুলি চা বানিয়ে তাতে একদলা থুতু ছিটিয়ে দেয়। এই দৃশ্য ম্যানেজার দেখে ফেলেন। আর যায় কই, এবার ফাইনালি চাকরি নট্।
সুপারিশ পত্রে আমাদের স্বাক্ষর এবার আর কোনো কাজে আসে না।
যাওয়ার সময় গাঙ্গুলি বিড়বিড় করে বলে যায়, লুলা হইবো, গজব পড়বো...!


ফ্রেন্ড রিকোয়েস্ট



মানুষ দেখতে বড় ভালো লাগে আমার। ভিড় অপছন্দ, তবু ভিড়ের মুখগুলোতে বৈচিত্র্য খুঁজতে ভালো লাগে। বিজয় দিবসের বিকেলে শাহবাগ,  জাদুঘর,  পাবলিক লাইব্রেরি, ছবিরহাট, টিএসসি, বাংলা একাডেমি ঘুরলাম। ঢাকার সব মানুষ যেন এই এলাকায় জড়ো হয়েছে! সেজেগুজে পুরো পরিবার নিয়ে ঘুরছে মানুষ। উৎসব-উৎসব আমেজ চারিদিকে! প্রায় সবার পরনে কিছুটা হলেও লাল-সবুজের ছোঁয়া। রিকশাওয়ালা, ফল বিক্রেতা, চুড়ি বিক্রেতা, পথশিশু এবং গার্মেন্টস শ্রমিকদের অনেকেও পোশাকে লাল-সবুজ ধারন করেছে। এতো সুন্দর লাগছিল! আমাদের বিজয় উৎসবের রং লাল-সবুজ। এই রং সর্বজনীন।
টিএসসিতে মানুষ আর যানবাহনের বিশাল জট। ভিড় ঠেলে রিকশা এগুচ্ছে একটু একটু করে। রিকশায় বসে ছবি তুলছিলাম। এমন সময় পাশের রিকশা থেকে দুজন মধ্যবয়সী ভদ্রমহিলা হাত নাড়িয়ে আমার দৃষ্টি আকর্ষণ করলেন। বললেন, এই তুমি যানজটের এতো ছবি তুলছো! আমাদের ছবি তোলো? আমরাও তো যানজটে আটকে আছি। আমি হেসে তাদের ছবি তুললাম। কী খুশি তারা! মানুষ এতো অল্পতে খুশি হতে পারে দেখলে ভালো লাগে।
এরমধ্যে আমার রিকশা এগিয়ে গেল কিছুটা। একটু পর সেই ভদ্রমহিলাদ্বয়ের রিকশা আবার আমার কাছাকাছি এলে, একজন বললেন, ফেসবুকে দিয়ো। আমি কিছু না বলে হাসলাম। মহিলা নাম জানতে চাইলেন। আমি নাম বলতে না বলতেই তাদের রিকশাটা এগিয়ে গেল সামনে। রিকশা থেকে পেছন দিকে গলা বাড়িয়ে বললেন, কীঈঈঈ...। আমি আবার নাম বললাম মৃদু স্বরে। এদিকে আমার অতি উৎসাহী রিকশা ওয়ালা টিএসসি-বিদারী চিৎকার দিয়ে বললো, সুমীঈঈঈ...। আশেপাশের মানুষ একবার ঘুরে তাকালো।
ওদিক থেকে মহিলা চিৎকার দিয়ে বললেন, ফেসবুকে খুঁজে নেব...।
সেই ভদ্রমহিলাদ্বয় খুঁজে না পেলেও রিকশাওয়ালা আমাকে খুঁজে পেয়েছে ফেসবুকে। আজ সকালে তার ফ্রেন্ড রিকোয়েস্ট পেলাম!


হাসুক নতুন দিন




সময়গুলো উড়ে যাচ্ছে। পেছনে ফেলে স্মৃতির পালক। বছরের শেষদিনে অস্তগামী সূর্যটার দিকে তাকাতেই মন কেমন যেন করে ওঠে! ওই সূর্যটার সাথে সাথে যেন বছরের সব হাসি-কান্না-আনন্দ-বেদনা ডুব দিচ্ছে। মনে হয়, হারিয়ে যাচ্ছে, ফুরিয়ে যাচ্ছে সব। এভাবেই তো যায়...। সুখ যায়...। দুঃখ যায়...। হারায় কতকিছু। আবার পাওয়া হয় নতুন কিছু। প্রাপ্তির কথা তেমনভাবে গেঁথে থাকে না মনে, যেমন ভাবে গেঁথে থাকে অপ্রাপ্তির বেদনা।
ছোটবেলায় বর্ষবরণ ও বর্ষবিদায় মনে হতো বিশাল এক ঘটনা। দায়িত্ব মনে করে বছরকে বিদায় জানাতাম, বছরের শেষদিনের অস্তগামী সূর্যের দিকে চেয়ে চেয়ে। যে করেই হোক সেই সূর্য ডোবা আমাকে দেখতেই হবে। সূর্যটাকে আমি বিদায় না জানালে যেন বছরটার বিদায় হবে না। নববর্ষের কার্ড কেনার ধুম ছিল তখন। সুন্দর সুন্দর কার্ড দিয়ে বন্ধুদের নববর্ষের শুভেচ্ছা জানানোতে সে কী আনন্দ! আর বন্ধুদের কাছ থেকে কার্ড পাওয়ার আনন্দতো আছেই। কার কত কার্ড সংগ্রহ হলো, কার কার্ড কত বেশি সুন্দর, এটা নিয়েই চলতো প্রতিযোগিতা। অনেক সময় ঘরেই তৈরি হতো নানারকম কার্ড। 
সে-সময় বছর শেষ ও শুরুর সময়টা ছিল সবচেয়ে আনন্দের। বার্ষিক পরীক্ষা শেষ। পড়ালেখা নেই। প্রত্যেক শ্রেণিতে শ্রেণিতে বৃত্তি পরীক্ষা নামক দৈত্যটা তখনো গজিয়ে ওঠেনি। বৃত্তি পরীক্ষা ছিল শুধু পঞ্চম ও অষ্টম শ্রেণিতে। এখনকার শিশুদের পরীক্ষা শেষ বলে কিছু নেই। বার্ষিক পরীক্ষা শেষে তারা দেখি এখন নানা প্রকার বৃত্তি পরীক্ষা অথবা ভর্তি পরীক্ষা নিয়ে ব্যস্ত।
স্কুল জীবন পেরুনোর পর অন্য অনেক অনুভূতির মত হারিয়ে গেছে বর্ষবিদায় ও বরণ নিয়ে যাবতীয় উচ্ছ্বাস! বছরের শেষ আর শুরু এখন আর বিশেষ কোনো আনন্দ নিয়ে আসে না। কার্ড নিয়ে হুড়োহুড়ি নেই। শেষ সূর্যের বিদায় নিয়ে কোনো আয়োজন নেই, প্রথম সূর্যোদয় নিয়েও কোনো আনন্দ নেই। প্রতিটি সূর্যোদয় আর সূর্যাস্ত ফিরে যায় একইরকম নিরেট দৈনন্দতায়। এখন অবশ্য নিষ্প্রাণ ইমেইল আর এসএমএসের হিড়িক আছে। মানুষ এখন বড় বেশি যন্ত্র নির্ভর হয়ে পড়েছে। অন্যের জন্য শুভ কামনার প্রকাশগুলোও আজ যন্ত্রবন্দী। ইন্টারনেটের মাধ্যমে একটা মেইল লিখে পৌঁছে দেওয়া যায় হাজারজনের কাছে। কিংবা মোবাইল ফোনে একটা বার্তা লিখে ছুঁড়ে দেওয়া যায় অনেকজনের দ্বারে। সবার জন্য  এক বার্তাই যেন যথেষ্ট। হাতে লেখা কার্ডে মমতা ভরা কথা সাজিয়ে শুভেচ্ছা জানানোর দিন যেন হারিয়ে গেছে। সশরীরে গিয়ে স্বজনের সাথে কুশল বিনিময়ের দিন ফুরিয়েছে আগেই। এখন বিশেষ বিশেষ দিবসে একটা গণ এসএমএস ছুঁড়ে দিয়েই দায়িত্ব শেষ। এভাবেই দিন বদলায়, মানুষ বদলায়। মানুষগুলো যন্ত্র হতে থাকে। তারপরেও কোথায় যেন থেকে যায় অপরিবর্তনীয় কিছু মানবীয় স্ফুলিঙ্গ। তাই আজো মানুষ ভালোবাসে মানুষকে।
এসেছে নতুন বছর। ধুলোমলিন দিনগুলোকে সরিয়ে হাসুক নতুন দিন। যে-দিন গেছে, সে-তো চলেই গেছে। এবার দৃষ্টি প্রসারিত করবো সামনের দিনগুলোর দিকে, এ-ই তো নিয়ম। কথায় বলে, যায় দিন ভালো, আসে দিন খারাপ। তবু নতুন দিন নিয়ে স্বপ্ন দেখতে ভালোবাসে সবাই। ভাল কিছু হবে, এই আশাতেই মানুষ পথ চলে, স্বপ্ন বোনে। মানুষ স্বপ্ন দেখতে জানে বলেই এগিয়ে যেতে পারে। স্বপ্নহীন জীবন তো মৃত্যুর সমান।


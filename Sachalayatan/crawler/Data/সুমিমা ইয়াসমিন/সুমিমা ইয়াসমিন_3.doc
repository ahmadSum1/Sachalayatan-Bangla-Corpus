শৈশব



বুকের ভেতর লুকিয়ে থাকা মধুময় শৈশব ডাকে— আয়, ফিরে আয়…। আহা ফেলে আসা শৈশব; জীবনের সুবর্ণ সময়! 
লাটিম ঘোরানো, ঘুড়ি ওড়ানো দুরন্ত শৈশব ফিরে আয় একবার! তোকে দেব সোনায় গড়া পঙ্খীরাজ ঘোড়া; তুই ফিরিয়ে দে আমার মাঠে-মাঠে ছোটা ধুলো-মাখা রোদ্দুর, আর কুয়াশামাখা রাতে ঝিঁঝিঁ'র সঙ্গীত আসর। চুমুক দিয়ে পান করবো শিশির-ঝরা ভোর।
তোকে দেব মুঠো-মুঠো নাগরিক ঝংকার; শুধু ফিরিয়ে দিস ছেলেবেলার সেই আনচান দুপুরের ছোঁয়া, পুকুরের জলে মাছেদের সাথে ডুবসাঁতারের বেলা। তোকে দেব একতাড়া রঙিন আল্পনা— ফিরে পেতে চাই শুধু কালো শ্লেটে আঁকা সাদাকালো শৈশব। 
আমার সব রঙ মিশে আছে জানি, ওই সাদাকালো শৈশবে। বৃষ্টির ঘ্রাণ আর মাতাল হাওয়ার সুর— তাতেই বেঁধেছিলাম ছেলেবেলার যত গান। মাটির ওই সোঁদা গন্ধ জানে জীবনের সব সজীবতার গল্প। 
পালতোলা নৌকা ভেসে যায় যে-নদীর কূল ছেড়ে, সে-নদীর কোলে পড়ে রয় উচ্ছল ছেলেবেলার সব দূরন্তপনা! 
কতশত পথ পেরিয়ে হারিয়ে যায় জীবনের দোতারাটা। তবু শৈশবের উঠোনে ওই পেখম মেলে ময়ূর নাচে...! 
১

২

৩

৪

৫

৬

৭

৮

৯

১০

১১

১২

১৩

১৪

ক্যামেরা: SONY DSC H-50


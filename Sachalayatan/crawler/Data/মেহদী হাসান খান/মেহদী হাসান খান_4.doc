বিতর্কিত 'পেপার স্প্রে' নিষিদ্ধ হোক



পেপার স্প্রের নাম প্রথম শুনি প্রায় বছরখানেক আগে। ২০১১ সালের নভেম্বরে ইউনিভার্সিটি অফ ক্যালিফোর্নিয়া, ডেভিসে টিউশন ফি বৃদ্ধির কারণে শান্তিপূর্ণ প্রতিবাদে অংশ নেয়া শিক্ষার্থীদের উপর পেপার স্প্রে নিক্ষেপ করা হয়। মুখ ঢেকে বসে থাকা নিরীহ ছাত্রছাত্রীদের উপর হেঁটে হেঁটে নির্বিকারভাবে পুরো এক ক্যানিস্টার পেপার স্প্রে খালি করছে ইউনিভার্সিটি পুলিশ, এই ভিডিওটা ভাইরাল হয়ে ছড়ায় ইন্টারনেটে। 

এরপর আর এটাকে "Excessive Force" স্বীকার না করে উপায় থাকে না। স্প্রে ছিটানোর জন্য ভিডিওতে পরিচয় প্রকাশিত হওয়া পুলিশ লেফটেনেন্ট জন পাইক-ই শুধু না, তার সাথে বাধ্যতামূলক অবসর দেয়া হয় পুলিশ চীফকেও (সূত্র)। সেইসাথে ক্ষতিগ্রস্ত ২১ ছাত্রকে মোট ১ মিলিয়ন ডলার ক্ষতিপূরণ দেয়া হয় (সূত্র)।
উল্লেখ্য, ঘটনাটার অমানবিক দিকটাই ছিল মুখ্য, এখানে কোন মৃত্যুর ঘটনা ঘটেনি।
বাংলাদেশে বেসরকারি স্কুল শিক্ষকদের উপর এবার একই ঘটনা ঘটাল বাংলাদেশী পুলিশ। এই ঘটনায় সেকেন্দার আলী নামে একজন শিক্ষক অসুস্থ হয়ে মারা গেলেন। মাননীয় স্বরাষ্ট্রমন্ত্রী বলেছেন, “আগে থেকে জ্বরা না থাকলে পেপার স্প্রেতে কোনো ব্যক্তির মরার সম্ভাবনা নেই। যে শিক্ষকের কথা বলা হয়েছে, মৃত্যুর পর যদি ময়নাতদন্ত করা হত, তাহলে তা নিশ্চিত হওয়া যেত।” (সূত্র)

(ছবিসূত্র: ফেইসবুকে কল্লোল মুস্তাফার প্রোফাইল থেকে)
একজন স্কুল শিক্ষক তার সারাজীবনের অবদান শেষে রাস্তায় কুকুরের মত লাথি-গুঁতা আর পেপার স্প্রে খেয়ে মারা গেলেন, এই লজ্জা কোথায় রাখি?
আমাদের শিক্ষকদের চিৎকার করে পড়াতে হয়, তারপরেও তারা নিজের চাওয়াটা জোর গলায় বলা শিখেননি কখনো। সরকার তাদের বেতনের দায়িত্বটা নিক এটা বলতে এদের বেশিরভাগ হয়তো জীবনে এই প্রথম এবং শেষবারবারের মত সোচ্চার হয়েছেন। এইসব দুস্থ-দরিদ্র মানুষ, একদিন রোগে-শোকে যারা নিজ থেকেই মারা যেতেন, এভাবে পোকামাকড়ের মত এদের স্প্রে ছিটিয়ে মারার খুব কি দরকার ছিল? ক্ষমতার দম্ভে সরকার যে আপদ এদেশে আমদানি করলেন, কোনদিন বিরোধীদলে গেলে সেটা উনাদের উপরই প্রয়োগ করা হবে না সেই গ্যারান্টি স্বরাষ্ট্রমন্ত্রী মহোদয়ের আছে তো?
এরপর মৃত শিক্ষক সেকেন্দার আলীর পরিবারের জন্য ক্ষতিপূরণ চাওয়া যেত, এ ঘটনায় দায়ী পুলিশ অফিসারদের বিচার চাওয়া যেত, কিন্তু স্বরাষ্ট্রমন্ত্রী বক্তব্যে সরাসরি অস্বীকারের পরে এই পেপার স্প্রে'ই যে আদৌ নিষিদ্ধ হবে সেটুকু আশা করাও কষ্টকর হয়ে গেল। শিক্ষকদের দাবী কতটা যৌক্তিক, মাসে প্রায় ৬০০০ টাকার বেতনে এই বাজারে সংসার চালানো যায় কিনা, ১০০ টাকার বাড়িভাড়া ভাতায় কোন বস্তিতেও থাকা সম্ভব কিনা অথবা এসব ঘরোয়া সমস্যার সমাধান না করে সেনাবাহিনীর জন্য ৮ হাজার কোটি টাকার সমরাস্ত্র কেনা কতটুকু যৌক্তিক সেসব অন্য কোথাও আলোচনা করা যাবে, এখন মূল প্রশ্ন হয়ে দাঁড়িয়েছে- এই ঝুঁকিপূর্ণ, বিতর্কিত, অমানবিক অস্ত্রটি আমাদের আইন-শৃংখলা রক্ষাকারী বাহিনীর সত্যিই প্রয়োজন আছে কিনা।
পেপার স্প্রে কতটুকু নিরাপদ বা এর ব্যবহার কতটুকু সীমাবদ্ধ হওয়া উচিত এটা নিয়ে প্রচুর বিতর্ক আছে। আমেরিকার বিচার বিভাগের রিপোর্ট পড়লে মনে হয় তুলশী পাতা ধোয়া পানিও হয়তো পেপার স্প্রে থেকে বেশি বিপজ্জনক। আবার লস অ্যাঞ্জেলেস টাইমস পত্রিকার এক রিপোর্টে ১৯৯০ থেকে ১৯৯৫ সাল পর্যন্ত ৬১টি মৃত্যুর কারণ হিসেবে উল্লেখ করা হয়েছে পেপার স্প্রেকে। যুদ্ধক্ষেত্রেও এর ব্যবহার নিষিদ্ধ, কারণ এটাকে রাসায়নিক অস্ত্র হিসেবে গণ্য করা হয়। হংকং-এ পেপার স্প্রের ব্যবহার আগ্নেয়াস্ত্রের সাথে তুলনীয়, লাইসেন্স ছাড়া কারো কাছে পেপার স্প্রে পাওয়া গেলে ১৪ বছরের জেল পর্যন্ত হতে পারে। ফিনল্যান্ডেও একই অবস্থা, লাইসেন্স ছাড়া এর ব্যবহার করা যাবে না। বেলজিয়াম, ডেনমার্ক, হাঙ্গেরি, আইসল্যান্ড, নেদারল্যান্ড, নরওয়ে এসব দেশে সাধারণ মানুষের পেপার স্প্রে ব্যবহার বা বহনের অনুমতি পর্যন্ত নেই। (সূত্র)
হ্যাঁ, অন্যরকম উদাহরণও আছে, আমেরিকায় সাধারণ নাগরিকেরা আত্মরক্ষায় যত্রতত্র পেপার স্প্রে ব্যবহার করছেন, কিন্তু তাই বলে সেটা অনুসরণীয় হতে হবে এমনটা ঠিক নাও হতে পারে। আমেরিকাতে তো আগ্নেয়াস্ত্র বহনের আইনগত বাধাও আমাদের হিসেবে কল্পনাতীত শিথিল, আমরা, বাংলাদেশের সাধারণ মানুষেরাও যদি সেটা অনুসরণ করে এখন হাতে হাতে অস্ত্র তুলে নেই, কেমন হবে ব্যাপারটা?
Pepper Spray Update: More Fatalities, More Questions শিরোনামে একটা লেখায় ভীতিকর কিছু তথ্য উল্লেখ করা আছে। কিছু চুম্বক অংশের অনুবাদ তুলে দেয়া যায় এখানে:
১) পেপার স্প্রে নিক্ষেপ করার প্রতি ৬শ' ঘটনায় একজন মারা যাওয়ার পরিসংখ্যান আছে। এরকম ২৬ জনের ময়নাতদন্তের পরে বলা হয়েছে, পেপার স্প্রে সম্পর্কে আমরা এত কম জানি, ময়নাতদন্তে কী দেখে নিশ্চিত হওয়া যাবে সেটা পেপার স্প্রেতে মৃত্যু এ সম্পর্কে মেডিকেল এক্সামিনারদের ধারণা না থাকা খুবই স্বাভাবিক।
২) পেপার স্প্রে প্রস্তুতকারক প্রতিষ্ঠান ডিফেন্স টেকনোলজি কর্পোরেশন তাদের নিজেদেরই একটা রিপোর্টে উল্লেখ করেছে কারো উপর মাত্র এক সেকেন্ডের বেশি স্প্রে করা হলে সেটাই মাত্রাতিরিক্ত ডোজ এবং স্বাস্থ্য ঝুঁকি বাড়াতে পারে।
৩) ইউএস আর্মির একটা গবেষণাপত্রে বলা হয়েছে পেপার স্প্রের মূল উপাদান কার্সিনোজেনিক (ক্যান্সার ঝুঁকি বাড়ায়), নিউরোটক্সিক (স্নায়ুতন্ত্রের জন্য বিষ), সেই সাথে হৃৎপিণ্ড এবং ফুসফুসে বিষক্রিয়া ঘটাতে পারে। সাথে মৃত্যুঝুঁকিরও আশংকা আছে।
৪) আগের থেকে অ্যাজমা বা শ্বাসকষ্ট থাকলে পেপার স্প্রেতে ক্ষতির ঝুঁকি বেড়ে যায় আরও বেশি।
এত কিছুর পরেও একজন মন্ত্রী কিভাবে দাবি করেন পেপার স্প্রে ক্ষতিকর না, সেটা আমার বোধের বাইরে। ভুলটা স্বীকার করে নিলে মহাভারত অশুদ্ধ হতো না, যেদেশ থেকে এই পেপার স্প্রের বোতল তারা আমদানি করেছেন, চাক্ষুষ উদাহরণ তো সেখানেই আছে। নাকি ক্যানিস্টারটাই শুধু আনতে পারি আমরা, সাথে শুভবুদ্ধিটুকু না?
সন্ধ্যার খবরে জানা গেল ২৪ ঘণ্টার মধ্যে পেপার স্প্রে বন্ধ করার জন্য স্বতঃপ্রণোদিত হয়ে সরকারের কাছে লিগ্যাল নোটিশ পাঠিয়েছেন সুপ্রিম কোর্টের এক আইনজীবী, কৃতজ্ঞতা থাকলো তার প্রতি। সেকেন্দার আলী আর ফিরবেন না, হতভাগা এই শিক্ষক মরে গিয়ে শেষ শিক্ষাটা দিয়ে গেছেন এই দেশের চোখ বুজে থাকা নীতিনির্ধারকদের। তারপরও কি আরো বেশি ক্ষতি হবার জন্য বসে থাকবেন তারা?


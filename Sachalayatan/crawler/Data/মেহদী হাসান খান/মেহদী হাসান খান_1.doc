জেগে আছে শাহবাগ



শাহবাগ আন্দোলনের ১৭তম দিনে পুরো ২৪ ঘণ্টা প্রতি ৩০ সেকেন্ড পরপর ছবি তুলে বানানো হয়েছে প্রায় দুই মিনিটের এই টাইম-ল্যাপস ভিডিওটা। শাহবাগ আন্দোলনের বিশালত্বকে ধরে রাখার আরেকটা প্রচেষ্টা বলতে পারেন।
কাজটা ধার করে আনা একটা ডিএসএলআর আর ভাড়া করা লেন্স নিয়ে বঙ্গবন্ধু মেডিকেল ইউনিভার্সিটির ছাদের উপর বসে বসে ধৈর্য পরীক্ষা দেয়া থেকেও ছিল বেশি কিছু। মহাসমাবেশের সময় ইয়া বড় বড় টিভি ক্যামেরা, সাংবাদিক, র‍্যাব, ডিবি পুলিশের সাথে ক্রমাগত ঝগড়া করে ছাদের উপর ফ্রেমের পাঁচটি হাত অমূল্য জায়গা হাতে হাত ধরে আগলে রেখেছে যত বন্ধুবান্ধব, তাদের নাম নিতে পারিনি এই স্বল্প দৈর্ঘের ভিডিও ক্লিপে। ক্ষমাপ্রার্থী সেজন্য। আমার ময়মনসিংহ মেডিকেল কলেজের বড় ভাই তার বন্ধুবান্ধবসহ হোস্টেলের পুরো রুমটাই ছেড়ে দিয়েছিলেন আমরা যেন প্রয়োজনে বিশ্রাম নিতে পারি, সেকথাও মনে থাকবে। কাজটা দলগত, সরাসরি যারা সাথে ছিলেন, তাদের নাম ভিডিওতে কৃতজ্ঞতার সাথে উল্লেখ করা আছে।
টাইম-ল্যাপস ভিডিওর সমস্ত কারিগরি দিক চিন্তা করলে এটা একেবারে নিখুঁত কাজ হয়েছে এমন দাবী করা যাবে না। রাতের কয়েকটা ফ্রেম ওভার এক্সপোজড হয়ে গেছে, সকালে আকাশে ওড়া কিছু কাক হঠাৎ চলে এসেছে ফ্রেমে, এক নাছোড়বান্দা ডিবি পুলিশ ফ্রেমের একেবারে কোনায় জোর করে এসেছেন মুহুর্তের জন্য। এসব ফ্রেম বাদ দেয়া যেত, ইচ্ছা করেই দিলাম না। শাহবাগ যা ছিল না, সেটা প্রমাণ করার ইচ্ছা নেই। সমস্ত ছোটখাট ভুলত্রুটি নিয়েও এখন যেমন জেগে আছে শাহবাগ, সেভাবেই জেগে থাক এ প্রজন্মের চেতনায়।


ভালো কোয়ালিটির জন্য HD ভার্শনটা দেখতে ভিমিওতে যেতে হবে, ফ্রি অ্যাকাউন্টের হ্যাপা। দেশেবিদেশে প্রচারের কথা মাথায় রেখে লেখাগুলো ইংরেজিতে দেয়া হয়েছে। সরাসরি ভিডিওর লিংক টুইট করতে চাইলে এই লিংকটা ব্যবহার করুন: http://vimeo.com/60279807
----------
ভিডিওটা ডাউনলোড করে নিতে পারেন এখান থেকে: http://www.mediafire.com/?x3jhhccux956ubu


প্রেসের কাজে বাংলা লিখুন ইউনিকোডেই



অভ্রতে "আসকি" সাপোর্ট দিতে হবে, এই অনুরোধটি বেশ জোরেশোরে শুনছি গত কয়েকদিন থেকেই। নিতান্ত প্রয়োজন না হলে আমরা সেটা করতে চাই না। বাংলাকে তখন বরং আরেকধাপ পিছিয়েই নেয়া হবে। আরো হাজারখানেক ডকুমেন্ট আপনি বানিয়ে ফেলবেন আসকিতে, সেগুলো কনভার্ট করার ঝামেলায় আসকিও ছাড়াটা তখন আরো কঠিন হবে।
প্রেস এবং প্রিন্ট মিডিয়া ছাড়া বাকি সব জায়গাতেই এখন ইউনিকোডের জয়জয়কার। মজার ব্যাপার এখানেই, আমাদের বেশিরভাগের অলক্ষে কিন্তু সেখানেও ইউনিকোড সাপোর্ট আছে, এবং অনেক দিন থেকেই আছে। সরাসরি সেখানে অভ্র দিয়ে লিখতে পারবেন, কোন কনভার্শনের প্রয়োজন নেই। যারা এখনও জানেন না, এই পোস্ট তাদের জন্য। আপাতত ফটোশপ সিএস৪ নিয়ে লিখছি।
ফটোশপের যে ভার্শন সচরাচর সবাই ব্যবহার করেন, সেটাতে সরাসরি বাংলা লেখা যায় না (সেখানেও লিখতে চাইলে এই পোস্ট দেখুন: http://www.sachalayatan.com/mahbub/31616)। এটা ছাড়াও ফটোশপের আরেকটা বিশেষ সংস্করণ আছে Middle Eastern নামে, যেটা বিতরণ করে উইনসফট ইন্টারন্যাশনাল। অ্যাডব সেখানে বাংলা সাপোর্ট থাকার কথা অফিশিয়ালি বলে না, কিন্তু বাংলা লেখা যায়, সব যুক্তাক্ষরসহ এবং সরাসরি। সাথে যুক্ত করা ছবিটা দেখুন। বাংলা লিখতে এখানে আমার অতিরিক্ত একটা কাজও করতে হয়নি।
ফটোশপ সিএস৪ মিডল ইস্টার্ন এডিশনের সাইটঃ 
http://www.winsoft-international.com/en/store/adobe-photoshop.html
ট্রায়াল ভার্শন নামিয়ে দেখতে পারেন এখান থেকেঃ 
http://www.winsoft-international.com/en/downloads/trials/?marque_id=102&produit_id=50
আপনি আরো যা করতে পারেন:
১) ইলাস্ট্রেটর মিডল ইস্টার্ন এডিশনের ট্রায়াল ভার্শনটাও নামিয়ে ফেলুন। তারপর আপনার অভিজ্ঞতা নিয়ে পোস্ট দিন।
২) কোয়ার্কএক্সপ্রেস ৮ (http://www.quark.com/index2.html) ইউনিকোড সাপোর্টের কথা বলে। ট্রায়াল ভার্শনটা নামিয়ে পরীক্ষা করুন বাংলা কেমন লেখা যায়।  তারপর আপনার অভিজ্ঞতা নিয়ে পোস্ট দিন।
৩) তথ্যগুলো ছড়িয়ে দিন ইন্টারনেটে। 



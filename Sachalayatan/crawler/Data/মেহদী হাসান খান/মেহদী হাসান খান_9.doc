ফটোব্লগ – বান্দরবান



স্কুলে পড়ার সময়ে আমার প্রাণের বন্ধু  ছিল অনিক চাকমা। প্রথম যেদিন ক্লাসে আসল ওকে আমরা ঠেলেঠুলে ডায়াসে উঠিয়ে দিয়েছিলাম, গণদাবী - চাকমা ভাষায় কথা বলতে হবে। ধবধবে ফর্সা ছেলেটা লজ্জায় টমেটোর মত লাল হয়ে একটা কথাই বলতে পেরেছিল, “মুই ভাত হাং” (আমি ভাত খাই)। আমার ধারণা পার্বত্য চট্টগ্রাম আর আদিবাসীদের সম্পর্কে আমার সব ভালবাসা, কৌতুহল ওর কাছ থেকে পাওয়া।
সেই ভালবাসাকে কাছ থেকে ছুঁতে পেরেছিলাম সাজ্জাদের জন্য। কবে গিয়েছিলাম সালটা মনে নেই (খুব বেশি আগে না, কিন্তু আমার স্মৃতি-শক্তি একেবারে প্রশংসা করার মত)। তখন আমার ক্যামেরা ছিল না। যা-ই দেখি, নিজের একটা ক্যামেরার জন্য দীর্ঘশ্বাস বের হয়। শীতের সময়, বান্দরবান ঘাট থেকে রুমা বাজার পর্যন্ত প্রায় ১৮ কিলো সাঙ্গু নদীর উপর দিয়ে হেঁটেই চলে গেছি, সেখান থেকে গোড়ালি সমান পানির উপর হেঁটে হেঁটে আদিম ঝিরিপথ হয়ে বগা লেক, কত রহস্য চারিদিক! বগা লেক থেকে আবার কেওকারাডং। শহুরে উচ্চতাভীতি আর একটা ভদ্রস্থ টয়লেটের অভাব প্রথমদিকে খুব ভুগিয়েছে, কিন্তু দার্জিলিংপাড়ায় প্রতিবেশি পাহাড় থেকে যখন রাশি রাশি কাশফুল উড়ে এসেছে, অবাক বিস্ময়ে ভুলে গিয়েছি সব। রাতে হয়তো আদিবাসীদের সাথে খেতে পেরেছি একবেলা, সারাদিন চলেছে লজেন্সের গ্লুকোজ আর বোতলের পানির উপর। লজেন্সের খোসাগুলো আমরা যত্ন করে ব্যাগে পুরে রাখতাম, টীম লিডার সাজ্জাদ আমাদের শিখিয়েছিল প্রকৃতিকে না ছুঁয়েও কিভাবে তার মাঝে বেঁচে থাকা যায়। 
দ্বিতীয়বার বান্দরবান যাওয়ায় সুযোগ হল ফ্লিকারের বাংলাদেশী গ্রুপ – “থ্রু দ্যা লেন্স, বাংলাদেশ” এর সাথে। এবারের যাত্রা অন্যরকম, সাফারির মত গাড়িতে ঘুরে ঘুরে বান্দরবান দেখা, নীলগিরির আলিশান রিসোর্টে থাকা, সেখান থেকে আবার গাড়িতে বগা লেক। এভাবে বান্দরবান ধরা দেবে না, জানি আমি, কিন্তু সুযোগটা ছাড়লাম না।
পৌছানোর পর বুঝলাম, হাজির হয়েছি ভুল সময়ে। জুম চাষ শেষ হবার পর আদিবাসীরা ফসলের প্রয়োজনীয় অংশটা কেটে নিয়ে আসে, তারপর পাহাড়ে আগুন জ্বালিয়ে দেয়। মাইলের পর মাইল ধূসর পাহাড়, প্রাণহীন, বাতাসে ছাই। আকাশে মেঘের চিহ্নমাত্র নেই, কাঠফাটা রোদ। ল্যান্ডস্কেপ তোলার জন্য সার্কুলার পোলারাইজার নিয়ে গিয়েছিলাম, ফেরত আসার পর দেখলাম ক্যামেরা বোঝাই শুধু আদিবাসীদের ছবি। ফ্লিকারে এখনও আপলোড করিনি সব, মুরং আদিবাসীদের পোশাক-আশাক ছাড়া কিছু ছবি কোথাও দেয়া ঠিক হবে কিনা সেটা নিয়ে আমি নিজেও বিভ্রান্ত, তার থেকে বেছেবুছে কয়েকটা এখানে দিলাম।
১. জুম ফসল কাটার পরে পাহাড়ে এভাবে আগুন লাগিয়ে দেয়া হয় -

২. পুরুষেরা জুম ফসল কেটে এনেছে, সেগুলো প্রস্তুত করছে মুরং কিশোরী -

৩. ফসল প্রস্তুতের আরেকটি ছবি -

৪. ব্যোম আদিবাসি। চলছে হাতেবোনা তাতের কাজ-

৫. উদাসী সন্ধ্যায় -

৬.

৭. মুরংরা একটু নিজেদের মত থাকতে ভালোবাসে, বাইরের মানুষরাও তাই তাদের খুব একটা ঘাটায় না। আমরা মুরং পাড়ায় ঢোকার পর এই বাচ্চার বিস্ময় ছিল দেখার মত -

৮. আরেকজন বিস্মিতা মুরং কিশোরী-

৯. কর্মাবসরে -

১০. দুই প্রজন্ম -

১১. শৈলপ্রপাত থেকে তোলা নিচের তিনটা ছবি-

১২.

১৩.

১৪. বগালেকে ছাগু! 

------------------------------------------------------------------
বান্দরবানের একটা অদ্ভুত ক্ষমতা আছে। আমি এখনও সমুদ্র পাগল মানুষ দেখিনি (অন্তত যতটা পাগল হলে পাগল বলা যায়), কিন্তু পঁচিশ-ত্রিশবার বান্দরবানে গিয়েছে এরকম অনেককে চিনি। সাজ্জাদ চাকরীতে ঢোকার আগ পর্যন্ত যেকোন সময় ওর খোঁজ নিলে দেখা যেত ভার্সিটি পালিয়ে বান্দরবানে জ্যোৎস্না দেখতে চলে গেছে। আমরা ঈর্ষায় পুড়তাম। এবার গিয়ে বুঝলাম, সাজ্জাদের সেই দিন শেষ হয়ে আসছে, দ্রুত বদলে যাচ্ছে সব। মাত্র ক’বছর আগে দেখা বান্দরবানের সাথে এই বান্দরবানের কোন মিল নেই। বগা লেকে এখন দোতালা কটেজ, সৌরবিদ্যুৎ আছে, মাটিতে ঘাসের চেয়ে বেশি বেনসন অ্যান্ড হেজেজের ফিল্টার,পাহাড় কেটে রাস্তা হয়েছে, একেবারে কেওকারাডং পর্যন্ত ফোর হুইলারগুলো (চাঁদের গাড়ি) চলে। এখন সেখানে লজেন্সের খোসাগুলো ছুড়ে ফেলে দিতে আর বাঁধে না আমাদের।
কে জানে, বদলানোটাই হয়তো নিয়ম। বদলাক সব, ইলেক্ট্রিক পোল বসুক, মোবাইলের টাওয়ার বসুক, ইংরেজী স্কুলে ভর্তি হোক আদিবাসী ছেলেমেয়েরা, পাকা রাস্তা দিয়ে কালো ধোয়া ছেড়ে এগিয়ে যাক সভ্যতার গাড়ি। 
ইলেক্ট্রিক তারে বসা পাখিদের মত এই ঘরপালানো পাগলগুলোও একদিন শিখে যাবে জানালার শিক ধরে জ্যোৎস্না দেখা, কী আসে যায়! 


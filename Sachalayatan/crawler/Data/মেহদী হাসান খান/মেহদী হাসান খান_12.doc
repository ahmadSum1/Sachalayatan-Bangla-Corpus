ওপেন সোর্সে অভ্র : মতামত প্রয়োজন



(প্রথমেই বলে নেই, এটা একটা আইডিয়ার খসরা, পরে কিছু পরিমার্জন হতে পারে।)
অভ্রর প্রথম দিকের ভার্শন শুরু হয়েছিল শুধু ইউনিবিজয় এর ফিক্সড কীবোর্ড লেআউট নিয়ে। সেটা ২০০৩ সালের কথা। উইন্ডোজে বাংলা ইউনিকোড ব্যবহার লেখার এটাই ছিল প্রথম প্রয়াস। অঙ্কুর আগে থেকেই বাংলা লিনাক্স নিয়ে কাজ করছিল, কিন্তু সেই সময় বাংলাদেশে "বায়োস" বাংলায় লিনাক্সের একটা ডেমো নিয়ে একুশে বইমেলাতে আসে। ওদের ইউনিবাংলা ফন্টটা উইন্ডোজে ব্যবহার করতে গিয়ে কোন উপায় না পেয়েই আমি প্রথম অভ্রর কাজ শুরু করি। অভ্রর প্রথম কিছু ভার্শন ছিল খুবই আনস্টেবল, হতাশাজনক ভাবে ".নেট ফ্রেমওয়ার্ক  ভার্শন ১" ব্যবহার করে তৈরী সেই অভ্র (সেই সময় অভ্রর নাম ছিল ইউনিবিজয়) আমার কম্পিউটার ছাড়া আর কোথাও কাজ করত না!  পরে প্রজেক্টটা ভিবি ৬ এ কনভার্ট করে স্টেবল করা হয়। যেহেতু ভিজুয়াল বেসিকের উন্নয়ন মাইক্রোসফট বন্ধ করে দিয়েছে, তাই এখন ভার্শন ৫ এর জন্য ভবিষ্যত প্রয়োজন মেটাতে প্রজেক্টটা আবার ডেলফিতে কনভার্ট করা হচ্ছে। এত কিছু বলার কারণ শুধু এটা ব্যাখ্যা করা যে এই ৫ বছরের কাজের মূল অনুপ্রেরণা ছিল বায়োস- একটা ওপেন সোর্স প্রজেক্ট। 
আমি ২০০৪ এর দিকে একবার বায়োস গ্রুপে অভ্রর ওপেন সোর্স করা নিয়ে আলোচনা শুরু করেছিলাম, দূর্ভাগ্যজনকভাবে নানা কারণে সেটা আর এগোয়নি। পরে অবশ্য বায়োসও অনেক নিষ্ক্রিয় হয়ে যায়।
ইদানিং আবারও চিন্তা করছি এই ব্যাপারে, এবং সিরিয়াসলি। ওমিক্রনল্যাব এর সাথে জড়িত ডেভেলপার রিফাত-উন-নবীর সাথেও এই ব্যাপারে দীর্ঘ সময় নিয়ে আলোচনা করেছি। আমাদের ইচ্ছা ছিল সম্পূর্ণ অভ্র প্রজেক্টকে ওপেন সোর্সের আওতায় নিয়ে আসা। কিন্তু প্রাথমিক আলাপে একটা প্রধান সমস্যা দেখা দেয়ঃ
সিকিউরিটি সংক্রান্ত সমস্যাঃ 
যেকোন ইনপুট মেথড এডিটরের মত অভ্রও কীবোর্ড হুক করে কাজ করে। দীর্ঘ ৫ ধরে প্রজেক্টটি মানুষের বিশ্বাস অর্জন করে নিয়েছে। এখন কারো অ্যান্টিভাইরাস বা অ্যান্টিস্পাইওয়্যার যদি সতর্কতা বার্তাও দেয় যে "সফটওয়্যারটি কীবোর্ড হুক করছে, এটা একটা কী-লগারও হতে পারে", ব্যবহারকারীরা হাসিমুখে সেই মেসেজ উপেক্ষা করেন। অভ্র ওপেন সোর্স হলে ফুল ফাংশনালিটি বজায় রেখে এটাকে একটা ক্ষতিকর প্রোগ্রাম হিসেবে দাঁড় করিয়ে ফেলা সম্ভব যে কারো পক্ষেই। ব্যবহারকারী ভাবলেন পরিচিত কেউ তাকে অভ্র দিয়ে গেছেন, কিন্তু হতে পারে সেটা একটা কী-লগার যা তার পাসওয়ার্ড/ক্রেডিট কার্ড নাম্বার ইত্যাদি গোপনে চুরি করছে। এটা যেকোন মূল্যে হতে দেয়া যায় না। ডিজিটাল সিগনেচার/সার্টিফিকেট ব্যবহার করা যেতে পারে,  কিন্তু ডিজিটাল সার্টিফিকেট কেনা এবং সময়ান্তে আপডেট করার জন্যও একটা বড় অংকের অর্থ প্রয়োজন। CRC চেক করা যেতে পারে। কিন্তু এইসব চেক যদি অভ্রই করে তাহলে সোর্স থেকে সেটাও বন্ধ করা সম্ভব। সব মিলিয়ে এ সমস্যাকেই বড় করে দেখছি আমরা।
সেক্ষেত্রে আইডিয়া যেটা আসে সেটা হল আলাদা ভাবে অভ্রর বিভিন্ন অংশের সোর্স উন্মুক্ত করা। এইদিকের আরেকটা সুবিধা হল ডেভেলপারদের জন্য একটা সম্পূর্ণ প্রজেক্ট বুঝতে পারার চেয়ে এর মূল অংশগুলো আলাদাভাবে অনুধাবন করা অনেকগুণ বেশি সহজ। 
যদিও অভ্রর শুরু ফিক্সড কীবোর্ড লেআউট থেকে, তারপরও সবাই জানেন অভ্রকে জনপ্রিয়তা এনে দিয়েছে এর ফোনেটিক মেথড (মতান্তরে ট্রান্সলিটারেশন মেথড), যেটা ভার্শন ৩ এ প্রথম অন্তর্ভূক্ত হয়। লিনাক্সের জন্য অভ্রর যে দাবী এখন উঠছে, সেটাও এই অভ্র ফোনেটিকের কারণে। অভ্র ফোনেটিক উন্মুক্ত করার মাধ্যমেই আমরা এই প্রক্রিয়া শুরু করব চিন্তা করছি।
যেভাবে শুরু করা হবেঃ
সম্পূর্ণ ডকুমেন্টেশন সহ অভ্র ফোনেটিক উন্মুক্ত করা হবে ৩টি প্রোগ্রামিং ল্যাঙ্গুয়েজে । উইন্ডোজ এর জন্য ভিবি, ডেলফি এবং প্লাটফর্ম ইন্ডিপেন্ডেন্ট হিসেবে জাভাতে। সম্পূর্ণ ডকুমেন্টেশন থাকবে। তারপরও ডেভেলপারদের ভালোভাবে বুঝার জন্য থাকবে ছোট ছোট ডেমো। উইন্ডোজ এর জন্য ডকুমেন্টেশন কম্পাইল্ড এইচটিএমএল (CHM) ফরমেটে এবং সব প্লাটফর্মের জন্য পিডিএফ আকারে দেয়া হবে। তবে এর ভাষা বাংলা/ইংরেজী না দুটোতেই হবে সেটা নির্ভর করছে সময়ের উপর।
প্রত্যাশা এবং সম্ভাবনাঃ
অভ্র ফোনেটিক মোটেই কঠিন কোন ব্যাপার নয়। কিন্তু দিকনির্দেশনা বা সোর্সের অভাবে সূক্ষ্ম ভুল থেকে যেতে পারে এই ভেবে অথবা সময়ের অপ্রতুলতার কারণে অনেকেই এটা নিয়ে কাজ করতে গিয়েও শেষ করেননি। উদাহরণস্বরূপ বলা যায়, অরূপ কামাল-মাহবুব মুর্শেদ ভাই এর bnwebtools এর কথা। মানচুমাহারা ভাইও এটার ওয়েব ভার্শনের কাজে হাত দিয়ে পিছিয়ে গেছেন। অপনা বাংলার ডেভেলপার আলমগীর ভাই তার প্রোডাক্টে ফোনেটিক সাপোর্ট যোগ করার ইচ্ছা প্রকাশ করেছেন, এটা তার সময় বাঁচাতে পারে। ওমিক্রনল্যাবে বাংলার পাশাপাশি হিন্দীতেও ফোনেটিক টাইপিং স্কেম বানানোর জন্য বেশ কিছু ডেভেলপার ভলান্টিয়ার হবার ইচ্ছা প্রকাশ করেছেন। লিনাক্সে ডেভেলপমেন্টের অভিজ্ঞতা আমার নেই, কিন্তু অনেকেই আছেন যারা এর লিনাক্স ভার্শন তৈরীর কাজে চাইলে সাহায্য করতে পারেন। একটু চেষ্টা করলে বাংলার পাশাপাশি অসমীয়া ভাষার জন্যও ফোনেটিক সাপোর্ট বর্ধিত করা সম্ভব। অভ্র ফোনেটিকের জাভা সংস্করনটা আপাতত লিনাক্স এবং ম্যাকেও বাংলা লেখার সুবিধা দিতে পারে, ভবিষ্যতে কোন উদ্যোগী হয়তো এটাকে নেটিভ ল্যাঙ্গুয়েজে বিল্ড করবেন। মোট কথা এর সম্ভাবনা এবং সুফল আসতে পারে অনেক দিক থেকে।
শেষ কথাঃ
অনুরোধ থাকবে যেন প্রয়োগের সময় অপ্রয়োজনীয় পরিবর্তন ফোনেটিক স্কেমটাতে করা না হয়। উইকিপেডিয়ার কথা উল্লেখ করা যেতে পারে, হসন্ত লেখার জন্য তারা অভ্রর ডাবল কমার (,,) পরিবর্তে স্ল্যাশ (\) ব্যবহার করেছেন। তাদের যুক্তিটাও ভালো, এতে একটা অক্ষর কম টাইপ করতে হয় এবং মনে রাখার জন্য বলা যায় হসন্তের (্‌) সাথে এই স্ল্যাশের (\) আকারগত মিল রয়েছে। (অভ্রর যুক্তিটা ছিল কমা দিয়ে আমরা বিরতি বুঝাই, হসন্তও উচ্চারণের সময় বিরতি আনে। একটা কমা যেহেতু ব্যবহার করা সম্ভব না এবং পরপর দুইটা কমা যেহেতু অন্য ক্ষেত্রে ব্যবহৃত হয় না, তাই এটা ব্যবহার করা হয়েছে)। এই ধরণের পরিবর্তন গ্রহণযোগ্য, আবার এক্সপেরিমেন্টও চলতে পারে (সেটাই কাম্য)। কিন্তু ভ্যারিয়েশন বেশি হয়ে গেলে বাংলা হাজারটা ফিক্সড লেআউটের মত এটাও মানুষের কনফিউশন সৃষ্টি করা ছাড়া আর কোন উপকারে আসবে না।
---------------------------------------
মতামত প্রয়োজন যেখানেঃ
প্রথমতঃ যে সমস্যার কথা উল্লেখ করলাম সেগুলোর সমাধান করা যেতে পারে কিভাবে এটা নিয়ে মতামত প্রয়োজন, তাহলে আমরা সম্পূর্ণ প্রজেক্টটির সোর্স ওপেন করতে পারতাম। 
দ্বিতীয়তঃ GPL, LGPL, Mozilla Public License, CC ইত্যাদি জনপ্রিয় লাইসেন্সগুলোর কোনটাতে যাওয়া যেতে পারে এবং এদের সুবিধা-অসুবিধা, রেস্ট্রিকশন ইত্যাদি নিয়ে একটা সুচিন্তিত মতামত আশা করছি।


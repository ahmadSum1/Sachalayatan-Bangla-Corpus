ক্ষত



আমরা যারা ড. জাফর ইকবালের বই পড়ে বড় হয়েছি, রাশেদের সাথে সেই যুদ্ধে আমরা সবাই ছিলাম। যুদ্ধে শহীদ হয়ে যাওয়া সব রাশেদ ছিল আমাদের বন্ধু, আমাদের ভাই। আমরা যারা ড. জাফর ইকবালের বই পড়ে বড় হয়েছি, তারা জানতাম সবসময়, একজন বিখ্যাত মানুষ দিয়ে কিছু হয় না, কিন্তু একশজন খাঁটি মানুষ দিয়ে একটা দেশ পাল্টে দেয়া যায়। আমাদের মধ্যে কখনো সাম্প্রদায়িকতার স্থান ছিল না, আদিবাসী থোয়াংসা চাই ছিল আমাদের প্রাণের বন্ধু। আমরা যারা ড. জাফর ইকবালের লেখা শিশুসাহিত্য এখনো পড়ি, আমরা জানি এখন তিনি লিখে যান ডরেমন আর হিন্দী আগ্রাসনের বিরুদ্ধে। দেশে গণিত অলিম্পিয়াড হয়, বিজ্ঞানমনস্ক একটা প্রজন্ম তৈরি হতে থাকে। দেশের মন্ত্রীরা যখন বিশ্ববিদ্যালয় পর্যায়ে ভর্তি পরীক্ষা হবে কি হবে না এই টালবাহানায় লাখ লাখ শিক্ষার্থীর ভবিষ্যৎ নিয়ে তামাশারত, সে অবস্থায় একদিন শাহজালাল বিজ্ঞান ও প্রযুক্তি বিশ্ববিদ্যালয় থেকে ঘোষণা আসে- আন্তর্জাতিক গণিত, পদার্থবিজ্ঞান অথবা ইনফরমেটিক্স অলিম্পিয়াডে পদকপ্রাপ্তরা কোন ভর্তি পরীক্ষা ছাড়াই তাদের পছন্দমত বিভাগে ভর্তি হতে পারবে। বেল অথবা ক্যালটেকে অনায়াসে যিনি নিজের জীবনটা কাটিয়ে দিতে পারতেন, সেই একজন ড. জাফর ইকবাল ক্ষ্যাপার মত এদেশে পড়ে থেকে প্রজন্ম গড়ার জন্য লড়াই করে যান।
প্রতি বছর ১৪ ডিসেম্বর আসলে এই কথাগুলো মনে হয়। কত অভাগা আমরা! এরকম একশজন খাঁটি মানুষ বেঁচে থাকলে কত সহজে এই দেশটা পাল্টে দেয়া যেত!


প্রজন্মবার্তা, শাহবাগ



শাহবাগের পোস্টার, ব্যানার আর দেয়ালচিত্র নিয়ে একটা সংগ্রহ তৈরি করছি। মনে হলো হঠাৎ, যে ইতিহাস তৈরি হচ্ছে চোখের সামনে, সেখানে "অ্যাসথেটিক্যালি অসাম" ছবির তোলার চেষ্টার চেয়ে এই আন্দোলনের দাবীগুলো সংরক্ষণ করা হয়তো বেশি গুরুত্বপূর্ণ।
এখানে দীর্ঘদিন আন্দোলনে অভ্যস্ত ছাত্র সংগঠনগুলোর নিপুণ দক্ষতায় লেখা প্ল্যাকার্ড যেমন আছে, তার চেয়ে শতগুণে বেশি আছে ভুল বানানে অনভিজ্ঞ হাতের সব লেখা, ছন্দমিলের ধার না ধারা আক্রোশ, সুশীলতার বাইরে এসে দেয়া "চুদির ভাই" গালি, চটপটিওয়ালার নিরীহ চেয়ারে আঁকা রাজাকারের মুখ। আমি কোনটাই বাদ দেইনি, সংগঠনের নাম আছে দেখে সেটাকে বিজ্ঞাপন ভাবলে অথবা পোস্টারের লেখা ভালো হয়নি বলে সেটাকে ফেলে দিলে ডকুমেন্টেশন হয় না। 
অক্ষর আর ছবির বাইরে এসে দেখলে এই পোস্টারগুলো সাক্ষী দেয়, কোনদিন আন্দোলন-সংগ্রামে না থাকা প্রজন্ম একদিন রাজাকারদের বিরুদ্ধে, জামাত-শিবিরের বিরুদ্ধে, তাদের সব প্রতিষ্ঠানের বিরুদ্ধে এইখানে পথে নেমেছিলো। যে জামাত-শিবির রাজনৈতিক ইন্ধনের গন্ধ দিয়ে এই আন্দোলনটাকে প্রশ্নবিদ্ধ করতে চাইছে, তাদের মুখের উপর জুতার বাড়ি হয়ে বেঁচে থাক এইসব প্রজন্মবার্তা। শাহবাগ সফল হোক।
 


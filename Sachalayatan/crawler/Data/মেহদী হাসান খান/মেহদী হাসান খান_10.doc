ফটোব্লগ - কক্সবাজার থেকে সেন্ট মার্টিন



আমি ভয়াবহ অলস মানুষ। লেখালিখিটা আমার আসে না, তাই সেটা নিয়ে এক্সপেরিমেন্ট করার দুঃসাহসও দেখাইনি। বলা যায় নীরব পাঠক হিসেবেই আছি। অরূপ ভাই আগে অনেকবার বলেছেন অন্তত ফটোব্লগ টাইপের কিছু একটা হলেও যেন করি। হিমু ভাই চেপে ধরলেন এবারে – কর ব্যাটা, করতেই হবে! 
সচলের অতিথি লেখকরাই এত মুগ্ধ করে দেবার মত লেখেন, সেখানে আমি গত ক’বছর যাবত একটা মৃতপ্রায় অ্যাকাউন্ট আঁকড়ে ধরে আছি, এইটা নিয়ে নিজের ভিতরও একটা অপরাধবোধ ছিল। হিমু ভাইয়ের সৈকতে সঞ্চরণ লেখাটা পড়ার পর মনে হল - গত বছর (২০০৮ সালে) চার বন্ধু মিলে আমরাও এমন কক্সবাজার থেকে টেকনাফ পদব্রজে বের হয়েছিলাম। ক্যামেরাও ছিল সাথে। এটা নিয়েইতো একটা কিছু নামিয়ে ফেলা যায়। সেই চিন্তা থেকেই এই অখাদ্য। 
-------------------------------------------------------------
শুরুর কথাঃ
ঘোরাঘুরিতে আমার উৎসাহ সবসময়েই ছিল। বন্ধু-বান্ধবকে বলে রেখেছি কোথাও যাওয়ার আগে যেন একবার জিজ্ঞেস করে নেয় আমি যেতে পারব কিনা। কিন্তু ঐ পর্যন্তই। ( খুব সম্ভবত) শুকনা-পটকা দেখে মারদাঙ্গা সব অ্যাডভেঞ্চারের আগে কেউই আর খবর নেয়না, চুপচাপ সটকে পড়ে। তাই শেষ পর্যন্ত বন্ধু সাকিব যখন ফোন করে জানাল তারা কক্সবাজার থেকে টেকনাফ পর্যন্ত পৃথিবীর সবচেয়ে বড় সমুদ্র সৈকতটা হেঁটে পার হতে চায়, আমি চাইলে যেতে পারি, তখন নিজের ভাগ্যকে বিশ্বাস করতে পারছিলাম না!
তখন মাত্র ক্যামেরাটা কিনেছি। কাপড়-জামা গোছানোর আগে শুরু হল ক্যামেরা গোছানো। একটা লেন্স সাথেই দিয়ে দিয়েছে। তাড়াহুড়ো করে সস্তা দামের আরেকটা পুরান লেন্স কিনলাম, এইটা দিয়ে নাকি “বোকে” ভাল আসে। 
যাই হোক, শেষ পর্যন্ত ভালোয় ভালোয় কমলাপুর থেকে রাতের ট্রেনটা ছাড়ার পর সবাই যখন নাক ডাকা শুরু করে দিল, তখন আবিষ্কার করলাম একা বিশাল রুকস্যাকটা কোলে জাপ্টে ধরে বসে আছি আমি। 
এর ভেতর জীবনের প্রথম ক্যামেরা – জীবন গেলেও যেটা হারানো যাবে না!
সমুদ্র দেখাঃ
জীবনে প্রথম সমুদ্র দেখেছিলাম পতেঙ্গায়। ঘোলা পানি, বালিয়ারি দূরের কথা, সিমেন্টের চাইয়ের ভীড়ে বালির দেখা পাওয়া যায় না। সৈকত ঘেষে সারি সারি দোকান। (কুয়াকাটায় যাওয়ার পর অবশ্য সমুদ্রটা আর হতাশ করেনি।) কক্সবাজারে এসে সেই বিতৃষ্ণা ফেরত আসল। যেইদিকে চোখ যায় শুধু মানুষ, হকার, ডাব আর দোকান। সৈকতে ঢোকার আগেই রোভার স্কাউটদের যেখানে সেখানে ময়লা না ফেলার একটা অনুরোধসূচক ব্যানার চোখে পড়ে, কিন্তু কে শোনে তার কথা! সেই বিরক্তি নিয়ে তোলা দুইটা ছবি –

(১ - “Come on, our Cox's Bazar is on sale!”)

(২ - “This place was clean, until you came”)
হতাশাজনক হলেও সত্যি- এতবড় বীচে আমার দেখা সুন্দর দৃশ্য মনে হয় এই একটাই (পরে ফেরার সময় তোলা)-

(৩ – “Inside the Mind of God”)
হাঁটুরেদের গল্পঃ
পরের দিন ভোরে কিছু না খেয়েই আমাদের হাঁটা শুরু হল। লোকালয় যতই পিছনে ফেলে যাচ্ছিলাম খালি পেট নিয়েও আমাদের পায়ে যেন অসুরের বল চলে আসছিল। এত সুন্দর! এত সুন্দর!! সেই পথের একটা ছবি –

(৪ - “আমার সকল নিয়ে বসে আছি সর্বনাশের আশায়”। ছবিটাতে একটু অতিপ্রাকৃত ভাব আছে। HDR করার চেষ্টা করেছিলাম, কিন্তু বিদ্যেটা আমার এখনও ঠিকমত বশে আসেনি)
পথে হিমছড়ি। সেখানে নাস্তা করা হল। সেইসময় সেখানে তেমন ভাল কোন ছবি পাইনি, ফেরার পথে একটা পেয়েছিলাম। সেটাই দিয়ে দিলাম এখানে –

(৫ – “Contrasty Minds”)
সারা দিন হেঁটে সন্ধ্যার সময় পৌছলাম ইনানী বীচ। কক্সবাজার থেকে প্রায় ৩০ কিলো দূরে। কপাল খারাপ হলে যা হয়, জোয়ার শুরু হয়ে গেছে। ইনানীর সবচেয়ে সুন্দর যেই সমুদ্রের বুকে জেগে থাকা পাথর - সেটাই আর নেই। কী আর করা! মুখ খারাপ করে গালি দিতে দিতে ক্যামেরা ব্যাগে ভরে ফেললাম। 
পরদিন ভোরে আবার ম্যারাথন হাঁটা শুরু। আজকে গন্তব্য আরো দূর – ৩৫ কিলো দূরে শ্যামলাপুর নামের একটা গ্রাম। সেই ভোরের আলোয় করা একটা HDR, বলতে দ্বিধা নেই, আমার সবচেয়ে পছন্দের ছবিগুলোর একটা এটা –

(৬ – “Sorcery”)
পথে এইটাও তুলেছিলাম, ছবির ভদ্রলোক আমারই বন্ধু নাফি –
 
(৭ – “There is only one journey - Going inside yourself”)
প্রথমদিনে হেঁটে কষ্টটা অনেকটা সয়ে এসেছিল। শ্যামলাপুর পৌছলাম সন্ধ্যার দিকে। পায়ের ব্যাথা নাকি বিস্ময়ে এখন মনে নেই, পা আর নড়ছিল না। এত মাছ একসাথে আমার চৌদ্দ পুরুষ কোনদিন জীবনে দেখে নাই! জায়গাটা একটা জেলে পল্লী। স্থানীয় মানুষজনের কাছে শুনলাম সারা বালিয়ারিময় ছড়ানো সেই মাছের দাম নাকি প্রায় আড়াই কোটি টাকা, শুটকির জন্য আলাদা করা মাছের কথা ছেড়েই দিলাম। আড়াই কোটি টাকার মাছ একসাথে যে না দেখেছে তাকে বোঝানো যাবে না সেটা কী হুলুস্থুল ব্যাপার! 
মাছের ছবিগুলো ভাল আসেনি দেখে সেগুলো আর ফ্লিকারে আপলোড করা হয়নি। এখানে তিনটা ছবি –

(৮ – “Tug-of-war!”)

(৯ – “Neither all closed eyes are sleeping, nor all open eyes can see”)

(১০ – “এখানে জীবন”)
সেই শ্যামলাপুরে একটা পরিত্যাক্ত শুটকীর কারখানায় ছারপোকা আর মশার সাথে শুয়ে শুয়ে যুদ্ধ করছি, এমন সময় শুনলাম যেই বালিশে মাথা রেখে আছি সেটা একজন যক্ষ্মা রোগির। আর কে ঘুমায়! সকাল হতে হতে একেজনের পা ফুলে কলাগাছ। আমি হাল ছেড়ে দিয়েছিলাম। এগুতে পারব, না ফিরে যেতে হবে চিন্তা করতে করতে সাকিবের উৎসাহে মুড়ির মত একগাদা প্যারাসিটামল খেয়ে হাঁটা ধরলাম – যা আছে কপালে। আজকে আর ৩০ কিলো গেলেই টেকনাফ। শেষ দেখে ছাড়ব!
ডাকাতঃ
শেষ দেখা আর হয়নি আমাদের।
একেবারে বিকালের দিকে স্থানীয় ৩ জন লোক আমরা কোথায় যাচ্ছি শুনেই পিছন পিছন আসা শুরু করল, একেবারে নির্লজ্জভাবে। আমরা থামলে তারাও থামে, আমরা হাঁটলে তারাও হাঁটে, দূরত্ব বজায় রাখে ঠিকমত। চাদর জড়ানো তিনজনই, নীচে কি থাকতে পারে সেই চিন্তাটা মাথা থেকে কেউই সরাতে পারছিলাম না। শেষ পুলিশের থানাটা ছেড়ে আসার সময় পুলিশও এই এলাকাটা সম্পর্কে সতর্ক করে দিয়েছে বারবার (পুলিশের ভাষায় “ডাকাতের গ্রাম”)। সাথে টাকা পয়সা তেমন নেই, গেলে ক্যামেরাটা যাবে। আমরা আর ঝুঁকি নিলাম না। নির্জন সৈকত ছেড়ে লোকালয়ের মধ্যে দিয়ে হাঁটা শুরু করলাম। 
জীবনে আর কখনো যাওয়া হবে কিনা জানিনা, কিন্তু একেবারে শেষে এসে সৈকতটা ছেড়ে আসতে হল, এই দুঃখ আমাদের জীবনেও যাবেনা। আমরা কেউই নিশ্চিত ছিলাম না কাজটা ঠিক হয়েছে কিনা, কিন্তু দেখেছি আমরা সৈকত ছাড়ার পর ঐ তিনজনও আর এগোয়নি, ফিরে গেছে। না জেনে গ্রামের সরল মানুষগুলোকে সন্দেহ করাটাও পীড়াদায়ক, আমরা এই নিয়ে পরে আর কথা বাড়াইনি।
সেই লোকালয়ের মাঝ দিয়ে হেঁটে আসার সময় তোলা একটা ছবি এখানে দিলাম। এটাও আমার খুব পছন্দের একটা ছবি। আর এক সেকেন্ড দেরী হলেই মুহূর্তটা ধরতে পারতাম না, মনে হয় সেজন্যেই –

(১০ - “...And he finally realized, he was not alone!” – বিপদের সময় গ্রামের অন্য মানুষগুলোর আন্তরিক সহযোগিতা পেয়েছিলাম আমরা। একজন বয়স্ক লোক হেঁটে এসে শেষ পর্যন্ত এগিয়ে দিয়েছিলেন সেই সন্ধ্যায়। ছবিটায় যদিও ছেলেটার একমাত্র সঙ্গী তার ছায়া, টাইটেলটা আমি সেই লোকের কথা চিন্তা করেই দিয়েছি।)
এরপরের গল্প খুব ছোট। টেকনাফ পৌছার পর আমি ছাড়া বাকিরা সেন্ট মার্টিনে চলে যায়, আমি আবার বাসে করে ফিরে আসি কক্সবাজার । আমার ৯০ জনের মত ক্লাসমেট তখন এসে পৌছেছে কক্সবাজার। সবাই একসাথে হইচই করতে করতে সেখান থেকে সেন্ট মার্টিন যাওয়া। হোটেলে শুয়ে বসে দিন কাটানো আর বিকাল বেলা একটু সৈকতে ঘুরাঘুরিকে আর যাই হোক অ্যাডভেঞ্চার বলা যায় না। সেটা নিয়ে তাই বকবক না করে সেন্ট মার্টিনে তোলা কয়েকটা ছবি দিয়ে দিলাম – 

(১১ – “Friends Forever”)

(১২ – “When we are hungry, Love will keep us alive” – ঈগলসের গান থেকে নেয়া টাইটেল)

(১৩ – “Learning to see differently :P”)

(১৪ – “God made the Earth, Man imposed the Maps”)

(১৫ – “Destined”)
শেষ কথাঃ
১) বেশিরভাগ ছবির ইংরেজী শিরোনাম দেখে যদি ভ্রু কুঁচকে যায়, তাহলে আগেই বলে রাখি – ফ্লিকারে বাংলাদেশি গ্রুপগুলোর মধ্যে বাংলার প্রচলন এখনও খুব বেশি হয়নি। আমি খোঁজ নিয়ে দেখেছি হাতে গোনা কয়েকজন ছাড়া বেশিরভাগের কম্পিউটারেই বাংলা পড়ার প্রয়োজনীয় ব্যবস্থা নেই। ব্যস্ত ফটোগ্রাফারদের “কী করিলে বাংলা পড়িতে পারিবেন” এই জ্ঞান দিয়ে আমি আর বিরক্ত করতে চাইনি, তারা যেভাবে পড়তে পারেন সেভাবেই আমি আমার ফটোস্ট্রীম সাজিয়ে নিয়েছি। 
২) প্রতিটা ছবি ফটোশপ হয়ে তারপর বেরিয়েছে। আমি ছবি সম্পাদনাকে ফটোগ্রাফারের একটা অতিরিক্ত যোগ্যতা হিসেবে দেখি, দূর্বলতা হিসেবে না। ছবি তোলা আর সম্পাদনা - দুটোই শেখার চেষ্টা করছি।
৩) কপিরাইট সংক্রান্ত যাবতীয় কথাবার্তা এখানে ফালতু হিসেবে গণ্য হবে। খবরের কাগজের নির্লজ্জ চুরি ঠ্যাকানোর জন্য জলছাপ বসিয়েছি (ব্যাটাদের দেখতে পারিনা। যদিও চুরি ঠ্যাকানো যায়নি তারপরেও)। কেউ ব্যক্তিগতভাবে/ছোট পরিষরে ব্যবহার করতে চাইলে আমার অনুমতি নেবার প্রয়োজন নেই। বড় পরিষরে/কমার্শিয়ালী ব্যবহার করলে শুধু কোথায় ব্যবহার করছেন এটা জানালেই হবে – সেই তথ্য শুধুমাত্র বন্ধু-বান্ধবের কাছে নিজের দাম বাড়াতে ব্যবহার করা হবে, এর বেশি কিছু না... 


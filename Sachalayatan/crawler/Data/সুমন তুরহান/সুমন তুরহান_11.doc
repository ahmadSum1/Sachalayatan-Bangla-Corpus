পাখিবন্যার রাতে




পাখিবন্যার রাতে
মুগ্ধ আকাশ, দুগ্ধ কপোত তোমার ব্যাকুল হাতে
ঋতুবতী মেঘ, পাখির প্রবাহ, শালিকের গ্রহলোক
পালক পুকুরে টলোমল করে তোমার গভীর চোখ
তোমাকে একাকী উড়তে দেখেছি নক্ষত্রের রাতে।
তোমাকে দেখেছি উদিত গৃহের বৃক্ষদিনের ছাতে
তাঁতের শাড়িতে খেয়ালি বালিকা একেছো অবাক ছবি 
নভোবালিকার সন্ধানে ফিরি রাঢ়বঙ্গের কবি
তোমাকে একাকী উড়তে দেখেছি শর্তবিহীন রাতে।
অচিনপুরের রুপোর থালায় জ্যোৎস্না ঝরানো ভাতে
তোমার মরাল গ্রীবার নেশায় রাত হয়ে গেছে পার
শনি, রবি, সোম, মঙ্গল শেষে এসেছে রৌদ্রবার
তোমাকে একাকী উড়তে দেখেছি বৃষ্টিবিলাসী রাতে।
দূর বাংলার নির্জন ফুল ঝরেছে পুষ্পপাতে
জলসিঁড়ি তীরে জীবনবাবুর চিলেরা তোমাকে খুঁজে
কবিতার ডালি পাঠিয়ে দিলাম - কবিতা কি কবি বোঝে?
তোমাকে একাকী উড়তে দেখেছি তোমারই রূপোলি রাতে।
দশটি আঙুল, দশখানি নোখ, তোমার ব্যাকুল হাতে
তাবৎ পৃথিবী, রৌদ্র-বৃষ্টি, জ্যোৎস্না ঝরেছে এসে
চলো তুমি-আমি উড়ে চলে যাই ধানশালিকের দেশে
আমরা দু'জন ভালোবাসা শিখি পাখিবন্যার রাতে।
---


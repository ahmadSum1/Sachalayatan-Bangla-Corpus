কবিতা : ভ্রমণীয়




শিলাইদহ
ঘন নরম ঘাসের চারিদিকে গাছের সংসার
তৈরি করে দৃশ্য, ভোরের ফেনায় ভেজা রোদ্দুর
মেঘেরা স্নান করে কালো চুলের বিছানো পথে
সূর্যকে কাছাকাছি টেনে এনে বন্দী করে প্রেম
তরুণ ফলের চোখে ধরা দেয় উষ্ণ অক্ষর ...
তখন রক্তে মাংসে ঘিরে ছায়াপথ, কাঁদে
কুঠিবাড়ির নি:সঙ্গ সাইনবোর্ড, যখন হাঁটেন
পাতা ছাওয়া বাড়িতে ধ্যানমগ্ন নি:সঙ্গ রবীন্দ্রনাথ;
পাকা রাস্তা হয়ে যায় অলৌকিক নিকোনো উঠোন
মনে পড়ে লগ্ন মাটি আমাদের পত্রালাপ।

কুষ্টিয়া
অনাত্মীয় দীর্ঘ বুকের যন্ত্রণা নিয়ে, অদ্ভুত সুখ
হাতে করে যখন বাড়িতে এলাম ফিরে গায়ে মেখে
ফুলের নি:শ্বাস, আর সব সতর্ক মালির ফুরফুরে
তাজা বাগানের পরিচর্যা, তখন কে জানতো
ঘরে সেঁকা রুটির পাঁজরের কালো দাগে
রুপোলি পূর্ণিমা বড়ো হতে পারে না কখনো, আয়তনে তবু 
সমুদ্র গভীর বুকে ধরে রাখি গোপনে চাঁদের কারুকাজ।

মনু ব্যারেজ
আজ ভালোবাসা আমার তৃতীয় পক্ষ এসে গেছে।
পেছনে সিঁড়ির যে ধাপগুলো এক সময় সোচ্চার ছিলো
আমার জিজ্ঞাসা আর পায়ের প্রতিজ্ঞা
যার বুকে চুমু খেয়ে খেয়ে, নতুন নতুন পথে
ইতস্তত ঘুরে হতো নিরুদ্দেশ, কবিতার লুকোচুরি দেশে
ওই স্মৃতির স্মারক মাঝে মধ্যে কলিংবেল টিপে
আজো জাগিয়ে রাখে আমাকে, কবিতার অন্দরে
ভালোবাসা আমার তৃতীয় পক্ষ
দুর্দান্ত ঘোড়ার পায়ে সৃষ্টির মমতা দেখে ...
--- 
পূর্বের লেখাগুলো: 
১। আমাদের গল্প, ২। ভোরের রৌদ্র এসে, ৩। শিলং শিলং, ৪। নাইটিংগেলের প্রতি/ জন কীট্স, ৫। পাখিবন্যার রাতে, ৬। জাফলং, ৭। কবিতাংশ।


একটি সংলাপ




পুরুষ:
বোকাসোকা ডাকবাক্স থেকে মুক্তি পেয়ে
এখন তুমি আমার হাতের আঙুলে
খামের ভেতর তুমি, চিরদিনের তুমি
যেনো তেজী গাছের বাতাস হয়ে আবার
আমাকে ওলোটপালোট করে নিয়ে যাচ্ছো সেই
পুরনো গাছের নিচে, যার মুকুলের গন্ধ
একদিন আমাদের খুব প্রয়োজন ছিলো।
আসলে শিলঙের শৈত্যে, এখন আমার
ঘরের সব লোহায় ধরেছে গভীর মরিচা,
এই আমন্ত্রণী লোফালুফি চিঠি, আপাতত
শব্দের ঝর্ণায় ডাকঘর ছুঁয়ে হোক বহতা নদী-
হোক বিকেলের স্নেহে তাজা ভোরের ব্যবহার।

নারী:
সারাদিন আমি তোমার হৃদয়ে হাঁটাহাঁটি করে 
এক সময় ঘুমে আচ্ছন্ন হয়ে পড়ি, আমার আকাশ
সমৃদ্ধ হয়ে ওঠে অসংখ্য তারায়। আমি একটি একটি করে
কষে ভেজা তারার শরীর থেকে গন্ধ বুকে পাতি
শুয়ে পড়ি মগ্ন চরাচরে।
এই যে তোমার আশ্চর্য বোধ পাহাড় ছাড়িয়ে আমাকে
অসীম মন্ত্র দিলো শুভ্রতার, আর শেখালো 
তোমার শব্দ, তার পঙ্কজ কলি
সূর্যের উল্লাস হয় তীব্রতর রঙের খেলায়
তাই আমাকে একটু নির্জনে ঘুমোতে দাও
উমখ্রা নদীর বর্ণনামগ্ন ক্যাকটাস গৃহে, একটু নির্জনে
কাঞ্চনশৃঙ্ঘের উদার নির্যাসে, নিজের ভেতরে
আমাকে তোমার সুরের অর্কেস্ট্রা করো।


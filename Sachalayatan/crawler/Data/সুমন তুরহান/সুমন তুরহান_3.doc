ঝরাসময়ের গান



এখানে এমন গান, ঝরে পড়ে গোলাপের দল
ঘাসের ওপর পড়ে, এই সুর তার চেয়ে ধীর,
আলোছায়াময় রাতে গিরিপথে শিশিরের জল
তার চেয়ে এই গান আরো সুকোমল সুনিবিড়।
অপরূপ স্পর্শ আনে, সেই গান দুই চোখ জুড়ে
টেনে আনে ক্লান্ত ছায়া, ঝরাসময়ের সেই সুর,
অস্ফুট পাতার কলি ডানা মেলে দেখো বীজ ফুঁড়ে
অসীম আকাশ থেকে বয়ে আনে ঘুম সমধুর!
সেই সুর একদিন নিরুদ্বেগ ঝরে পড়ে যায়
অর্থহীন শব্দহীন জীবনের নিরর্থকতায়,
পূর্ণ নয়, জীর্ণ নয়, বেঁচে থাকা তরুর শাখায়
শিশিরের স্তনবৃন্ত গ্লানিহীন ঝরে পড়ে যায়। 
আহা, কী মধুর এই তরঙ্গের ধ্বনি শুনে যাই
মুঠোমুঠো ভালোবাসা আবেগের স্বর্ণরেণু মাখা,
ভীষণ অতীত তারে মুখোমুখি রেখে খুঁজে পাই
পাহাড়ি নদীর বুকে ধূসর চিলেরা মেলে পাখা। 
অপলক বসে দেখি সাগরের তীরে সুকোমল
অবিরাম উড়ে চলি আর শুনি কার মৃদুভাষ,
নিষ্ঠুর কালের স্রোতে ভেসে যায় বিরহ সকল
ফেনিল ঢেউয়ের দল ঢেলে দেয় বেদনা বিলাস।
সেই স্বপ্নে দেখা দেবে আমাদের সুদূর কৈশোর
প্রাচীন প্রেমের বাণী নিয়ে যারা দূরে গেছে চলে,
চিরতরে চলে গেছে এনে দিয়ে সর্বশেষ ভোর
আজ তারা শ্বেতভস্ম, ঘাসে ঢাকা সমাধির তলে।
আহা কতো স্মৃতি জাগে ফেলে আসা গৃহীজীবনের
আহা কতো স্মৃতি জাগে প্রিয়াদের চিরবিদায়ের
আমাদের অতীতের জর্জরিত ছিন্ন কারুকাজ
আমাদের অতীতের অভিশপ্ত প্রেতাত্মার সাজ।
"কে হায় হৃদয় খুঁড়ে বেদনা জাগাতে ভালোবাসে!"
জীবন বাবুর মতো ঢের ভালো এই অবকাশে
বসে শুধু চেয়ে দেখা শিশির সজল প্রতিধ্বনি
উজ্জ্বল জলের শোভা বর্ণহীন নীলকান্তমণি।
দূর হতে চেয়ে দেখা মহাসিন্ধু বুকে আলো জ্বলে,
শুধু দেখা শুধু শোনা বসে এই দেবদারু তলে।


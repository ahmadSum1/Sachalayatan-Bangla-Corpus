মাতালের গান 




মাতালের গান – ১
মদের বোতলে মাতালের থাকে 
মৃতু্যর উল্লাস,
ছিপি খোলা হলে সংকেতে জাগে
চিনে বাসনের লাশ।
বিবমিষাময় ক্লান্ত নগরে
রজনীর চুল যতো,
তারও চেয়ে ঢের গিলেছো পাঁচন
রমনদূতের মতো।
নিকোনো উঠোন জুড়ে মাতালেরা
ধরেছে ঐকতান,
এক নিমেষেই হয়ে গেলো তারা
প্রতিভার শয়তান। 
--- 

মাতালের গান - ২
মিশরি মেয়ের সেতারের মতো উরু
বাগানে নিহত চীনাবাদামের চাঁদ,
ধুম্রবালিকা ফিরিস্তি করো শুরু
ঐশী গৃহের দ্বারবান সাদ্দাদ!
দ্রাঘিমা প্রদেশে খুলে যাওয়া সালোয়ার
আদিম মত্ত বেদুইন সেমেটিক,
করতলে নিয়ে স্বৈরিণী তলোয়ার -
এ মাতাল জানে ফেরাউন ছিলো ঠিক!
মাঝে মাঝে খোদা খুনসুটি করে জানি
বান্দার লাশে সেরেছেন প্রীতিভোজ,
পাললিক মদে অসহায় তরমুজ -
কেটে কুটে লাল, আর কিছু শয়তানি।
মেয়েমশাদের করে এনে তাই ভাড়া
সিনাই পাহাড়ে আল্লার প্রতিরোধ,
সব মাথা নত, শুধু একজন ছাড়া
বিদ্রোহী ফিল্ড মার্শাল নমরুদ!
লাল ঝুঁটিওলা মোরগেরা ধরে ধ্যান
ইজরায়েলের ব্রীড়ায় নমিত ক্রোধ,
জিহোভা কি সদা বিজয়ের স্বাদ নেন
লড়াইয়ে যেখানে অগুণতি নমরুদ?
সলোমন আর জুডাসের মতো দুগ্ধ
পান করে নীল, আমিও করছি উক্তি
তোমার ভীরুতা দেখেই হয়েছি মুগ্ধ
দোহাই আল্লা, এইবার দাও মুক্তি!
---


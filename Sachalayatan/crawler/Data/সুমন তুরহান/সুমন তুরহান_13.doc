শিলং শিলং




শিলং শিলং
হঠাৎ কালিম্পং! তুষারিত নদীটির তীর,
সেখানে লাবণ্যপ্রভা বসে থাকে অবসাদে একা
শেষের কবিতা রূপে সে বিষাদ হয়েছিলো দেখা
করুণ স্বপ্ন নিয়ে বুনে যায় আজো তার নীড়।
ভরপুর ঝরে পড়া ধাঁধাশীল ভালোবাসা তুই,
চেরাপুঞ্জির পথে ধাবমান নদীর ওপর
সন্ধ্যারা বাড়ি এলে পাখি পরে পাতার টোপর
চারফোঁটা নোনাজল সোনাঝরা আবেগী চড়ুই।
অবারিত বার্চ বন, পাইন গাছ, আবেশী রোদ্দুর
সারি সারি চলে গেছে এ্যান্থনি চার্চের দিকে,
দুপুরের আলো ভেজা মেঘালয়ে অবাক প্রচুর
বয়সী নম্র তুষার হয়ে আসে ধীরে ধীরে ফিকে।
পরিযায়ী বনে বনে সকালের শস্যের ভিড়
খাসিয়া রমণী তুমি গেয়ে যাও সঞ্চিত গান,
'নুয়ে আসে আহলাদে অবসাদে আমার শরীর'
শীতের প্রার্থনাপ্রিয় পাখি খোঁজে ফসলের ঘ্রাণ।
হলুদ মেপেল পাতা, বিষাদিত কবিতা এবং
নরম আদর মাখে সূর্যোদয়ে আমার শিলং।


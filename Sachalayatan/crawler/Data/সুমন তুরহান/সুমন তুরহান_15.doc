আমাদের গল্প




আমাদের গল্প
শঙ্খসাগরে উঠবে নতুন চর
অদূরে সূর্য সোনাঝরা লাল তিল,
আমাদের ঘিরে কাঁপবে রৌদ্রঝড়
বধির বিকেল তোমার ছোবলে নীল।
ঢেউয়ের সিঁড়িতে ঢেউ ভেঙে যাবে ক্ষয়ে 
পাখিরাও যাবে সূর্যাস্তের বাড়ি,
রঙধনুমাঝে অষ্টমরঙ হয়ে
বন্যবাতাসে উড়বে তোমার শাড়ি।
নীলিমা-মাতাল মেঘেদের আনাগোনা 
দু'পায়ে বাজাবো গীতবিতানের গান,
শরীরে ছড়াবো অজর রৌদ্রকণা 
চুলে গুঁজে দেবো গুচ্ছ গুচ্ছ ধান।
গীতিভারাতুর রাত্রিশেষের আগে
আমাদের ঘিরে জাগবে নদীর কাদা,
জ্যোৎস্না যখন ঢেকে যাবে নৈদাঘে
জোনাকির আলো জ্বলবে স্নিগ্ধ শাদা।
শঙ্খসাগরে উঠেছে নতুন চর
তোমার দু'ঠোঁট সহসা অতর্কিতে,
এই মরুভূ'তে এনেছে প্রবল ঝড়
তীব্র কোমল বর্ষার সঙ্গীতে।


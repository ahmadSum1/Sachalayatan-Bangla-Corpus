ফ্ল্যাগ মিটিং




ফ্ল্যাগ মিটিং
ঝড়ের শুরুতে বাহুর বাঁধনে অগ্নিদগ্ধ ডানা
তোমার ওষ্ঠে আমার অধর, চুপ করে থাকা মানা
আদ্রর্ চঞ্চু অনূদিত হয় এ কোন প্রাচীন ভাষায়
ভাসতে ভাসতে আমরা ভিড়েছি প্রখর কীর্তিনাশায়।
লজ্জাভাঙার ক্লান্তিতে ঘামো এই তুষারেও তুমি,
উড়োহাঁস হয়ে দূরে দূরে থাকো, তবু বড়ো রমণীয়
স্রোতময়ী নারী, স্রোত কি কখনো ব্যাকরণ মানে প্রিয়?
আমরা দু'জনে দুই ছায়াপথে একই তারকাভূমি।
শরীরে শৈত্য নিদ্রা এনেছে হিমপ্রবাহের রাতে
আমি তুষারিত, ইস্টিশানের ট্রেন তবু আসে নাকো
শিলং! শিলং! বাড়িয়েছো হাত পার করে দিতে সাঁকো
তোমার ভুবনে অনাহুত আমি মৃতু্য তুষারপাতে।
তন্দ্রাবিহীন রাতের শিয়রে আত্মদানের শীষে
প্রলুব্ধ আমি, ভালোবেসে গেছি হিমনিদ্রায় মিশে
তোমার জন্যে বহু-বহুকাল ঘুরেছি চক্রাকারে
ভালোবাসাটা কি বাঁধা যায় বলো সীমান্ত কাঁটাতারে?
---


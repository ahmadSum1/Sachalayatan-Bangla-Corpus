অরণ্যে আশ্চর্য বিকেল



দুপুরের হলুদ নীরবতা ফিকে হয়ে আসে, সবুজের আস্তরণে রোদের আলো কমলা-লালে আভাময় হয়ে উঠে। শরীরের ঘামটুকু শুষে নেয় এক দফা স্নিগ্ধ বাতাস। আমি উবু হয়ে বসে ক্যামেরার লেন্সে চোখ রাখি – অনেক উঁচুতে একটা কাঠ-ঠোকরা একমনে ঠুকতে থাকে আগামী আবাস। কিন্তু নাগালের বাইরে ওটা, ৩০০ মি.মি. লেন্সে যুতমত ছবি আসে না। বার কয়েক চেষ্টা করে হাল ছেড়ে দেই। ঠিক তখনি পাখিটা গোঁৎ মেরে খুব কাছ দিয়ে উড়ে যায়। আফসোস করার ফুরসৎ মিলে না, খুব কাছেই একটা গিরগিটি বেশ সতর্ক ভঙ্গীতে ঝোপের আড়াল থেকে বের হয়ে আসে। এবার চট করে দু-তিনটা স্ন্যাপ নেই, আলোর উল্টা দিকে বলে সিল্যুয়েট হয়ে আসে, একটা ফিল-ইন ফ্ল্যাশ লাগিয়ে আরো কয়েকটা ছবি তুলি। মাথা-ঘাড় লাল করে সে ভয় দেখানোর চেষ্টা করে। এজন্যই লোকে অনেক সময় একে রক্তচোষা গিরগিটি বলে ডাকে। 





তারপর বেশ খানিকটা সময় কিছুই ঘটে না। কানের কাছে মশা ভন ভন করতে থাকে। চড়-থাপ্পরেও কোন কাজ হয় না। মশা আর বিটকেলে সব পোকার উড়াউড়ি অগ্রাহ্য করে একটা পায়ে হাঁটা ট্রেইল ধরে এগিয়ে চলি। চলতি পথে দেখা হয় এক দল ছাতারে পাখির সাথে। এই পাখিগুলো প্রায় সময়ই দল বেঁধে থাকে, দল বেঁধে খাওয়া খুঁজে। একটা গাছের আড়াল থেকে কিছুক্ষণ দেখলাম এদের কীর্তিকালাপ – মাটি থেকে পোকা খুঁটে খেতে থাকে ছাতারের দল।
আরেকটু সামনে চোখে পড়ে ছোট ছোট বুনো ফুলে জড়ানো লতা, ফুলের ভালো ছবি তোলা বেশ ঝক্কির ব্যাপার। ট্রাইপডটা কায়দা করে খুব কাছ থেকে কিছু শট নিলাম, বাতাসে ফোকাস ধরে রাখা মুশকিল। ম্যাক্রো ছবি তোলার সময় ফোকাস রেইল না থাকলে বেশ কষ্ট হয়, দোল খেতে খেতে ক্রিটিকাল ফোকাস ঠিক করি। গরীব মানুষ, কোন ম্যাক্রো লেন্স নাই, কোনমতে ক্লোজাপ ফিল্টার লাগিয়ে খুব কাছ থেকে পোকামাকড়, ছোটখাট ফুলের ছবি তুলি।




ধাতব স্বরে একটা ভীমরাজ ডেকে ডেকে উড়ে যায়, কালো শরীরটা মেঘের মাঝে বিন্দু হয়ে মিলিয়ে যায়। গোধূলি বেলা যতটা কাব্যিক হওয়ার কথা ছিল ততটা হয় না। সারাদিনের ভ্রমণ শেষে শরীর চুল্কাতে শুরু করে। পা চুল্কাতে গিয়ে টের পাই জোঁকে ধরেছে। কেবল পা না, শরীরের আরো নানা দুর্গম স্থানে এদের অনুপ্রবেশ বেশ আতংকের সঞ্চার করে। ছাড়িয়ে নেওয়ার পরেও কিছুক্ষণ রক্ত ঝরতে থাকে, পরে এগুলো কালো ফুস্কুড়ি হয়ে চুলকাবে বেশ কয়েকটা দিন।
একটা গাছের গুঁড়িতে ঠেস দিয়ে কিছুক্ষণ জিরিয়ে নিতে থাকি। ছবির পিছনে ধাওয়া না করে এক জায়গায় ধৈর্য ধরে অপেক্ষা করলে বরং ভালো ছবি পাওয়ার সম্ভাবনা বেশি। মাটি-রঙা এক প্রজাপতি ডানায় বিকেলের ওমটুকু মেখে নিচ্ছিল – এক টানা ক্লিক-ক্লিক-ক্লিক শাটারের শব্দে ভড়কে গিয়ে উড়ে গেল। খুব কাছেই, অনেকটা যেন উপর থেকে “কেউ” করে একটা আওয়াজ হল। চশমাচোখা হনুমান (Phayre’s Leaf Monkey) আমার গতিবিধির উপর নজর রাখছে। এবার খুব আস্তে করে লেন্সটা ট্রাইপড থেকে খুলে হাতে নিলাম। ব্যাকলিট হওয়া গাছ-পাতা ব্যাকগ্রাউন্ড – মিটার থেকে রিডিং না নিয়ে ম্যানুয়ালি একটা এক্সপোজার সেট করে কিছু ছবি নিলাম। অন্ধকার আসাতে ISO বাড়িয়ে প্রায় ৮০০ তে নিয়ে আসলাম – একটু গ্রেইনি আসবে কিন্তু আগে ছবি তো তুলি! লেন্সের ভিতর দিয়ে চোখাচোখি হয়। কোন এক কারণে যে কোন প্রাইমেটের সাথে ছবি তোলার সময় চোখাচোখি হলে আমার বুকের ভিতরে কেমন অদ্ভুত একটা অনুভূতি হয়। বানর-হনুমান নিয়ে ঠাট্টা-ফাইজলামি অনেক হয় কিন্তু জঙ্গলের মধ্যে এরকম বুদ্ধিমান এক জোড়া চোখের দিকে তাকিয়ে মোটেই হাসি পায় না। পরিবেশের একটা অন্যরকম প্রভাব আছে। এই হনুমানগুলো খুব দ্রুতই হারিয়ে যাচ্ছে – নগরায়ন আর পরিবেশ দূষণের অন্যতম শিকার এরা। থাকার জায়গা নাই, খাওয়ার মত ফল নাই – এরা কীরকম ভাবে বেঁচে থাকে নিখিলেশ এসে দেখতে গেলে নির্ঘাত ভিরমি খাবে।



আলো কমে আসতে থাকে। এখন প্রাণ-চাঞ্চল্য বাড়বে কিন্তু আমার ক্যামেরায় ঐ ছবি তোলা সম্ভব না। কিন্তু খুব ইচ্ছা হয় হাই-স্পিড ক্যামেরা কিনে মাচা বেঁধে জঙ্গলে থাকি। সন্ধ্যা-রাতে অরণ্যে যে নাটকটা জমে উঠে, সেটার ছবি তুলতে না পারার আফসোস সবসময় পুড়িয়ে মারে। ফ্ল্যাশ দিয়ে কিছু কাজ করা যায়, কিন্তু ঐ হঠাৎ আলোর ঝলকানি অনেক সময় পশু-পাখিদের ভড়কে দেয়। ব্যাকপ্যাকে সব গুছিয়ে দিনের কাজ শেষ করি, টুকটাক কিছু নোট নেই।
এরকম ছবি-ছবি বিকেলগুলো আমার অসম্ভব প্রিয়। কত রকমের ফুল-পাতা-পাখি, বানরের লাফ-ঝাঁপ, বিদঘুটে চেহারার পোকামাকড়, বনবিড়ালের পায়ের ছাপ - পুরাদস্তুর শহুরে আমি অরণ্যের কতটুকুই বা চিনি? তবু ফিরতি ট্রেইল ধরে হাঁটতে হাঁটতে কল্পনা করি এই ল্যান্ডস্কেপের আমিও একটা অংশ।


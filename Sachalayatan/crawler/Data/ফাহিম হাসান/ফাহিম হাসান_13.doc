প্রেম অথবা সবুজ পর্নো



[justify] 

 প্রেমে পড়লে সবাই কম বেশি রঙ বদলায়। শিখে নেয় নানারকমের ছলাকলা। মেয়ে পটাতে কত রকম কসরত করে নিঃসঙ্গ পুরুষ! স্তুতির জোয়ারে ভেসে যায় কবিতা, গান, ছবি। বদলে যায় চুলের দৈর্ঘ্য, শার্টের ছাট। মেয়েদেরও সাজ পালটে যায়। চোখে কাজলের রঙটা গাঢ় হয়, হাসিটা তীক্ষ্ণ, টিপটা আরেকটু লাল।

যৌবনের এই পরিবর্তন খুব স্বাভাবিক ভাবেই প্রকৃতির মাঝে বিদ্যমান। মানুষের পাশাপাশি জীবজগতের হালও কতকটা এই। মৈথুনকালে নানা রকমের পরিবর্তন আসে পশুপাখি, কীট-পতঙ্গের দেহে, বিশেষ করে পুরুষদেহে। ময়ূরের বর্ণিল পাখা, বানরের লাল পাছা অথবা কোকিলের ডাক (সবগুলোই মদ্দা-পুরুষ)এ সবই মৈথুনের ইঙ্গিত। অসংখ্য ভিড়ের মাঝে কিভাবে বাছাই হয় সঙ্গী – এ এক আশ্চর্য রহস্য!

এই রহস্যভেদের আশায় অসংখ্য বিজ্ঞানী কাজ করে যাচ্ছেন নিরলস ভাবে। আমি তো বৈজ্ঞানিক নই, শুধু ক্লিকবাজি করি – তাই চেষ্টা করি ছবিতে জীবজগতের এই বিচিত্র প্রেমলীলাকে তুলে ধরতে। সঙ্গম মৌসুমের এইসব পরিবর্তন আমার কাছে সবসময়ই কৌতুহলের বিষয়। একবার ব্যাঙের ছবি তুলতে গিয়ে আবিষ্কার করি এই প্রেমের হাটেও জোর প্রতিযোগিতা চলে। মান-অভিমান (!), ঝগড়াঝাঁটি থেকে মারামারি এমনকী খুন-খারাবি পর্যন্ত হয়ে যায়। এখানেও ছ্যাঁকা খাওয়া পুরুষ করুণ সুরে গান গায়, তবে আবেগের মাত্রাটুকু অজানা থাকে। এই বিষা্দের উৎস সবসময় প্রেমের ব্যর্থতার নয়, বরং নিজের বীজ বিস্তারের অক্ষমতা। চলুন কথা না বাড়িয়ে মূল গল্পে চলে যাই।

দুই বছর আগে এক মেঘলা আকাশের ভোর। ঢাকা শহরের ব্যস্ততা কখনো শুরু হয় নি। ছবি তুলতে বেরিয়েছিলাম কিন্তু পর্যাপ্ত আলোর অভাবে ক্যামেরা ব্যাগেই বন্দী হয়ে ছিল। এক পর্যায়ে ভাবলাম ঘ্যাঙর ঘ্যাঙর করে যে ব্যাঙগুলো ডাকছে তাদেরকেই বরং খুঁজে বের করি। একটা জলা মতন জায়গা খুঁজে নিয়ে ঝোপের আড়ালে লুকিয়ে থাকলাম। একটু পরেই দেখা মিলল কোরাস দলের। কোলাব্যাঙের দল (Indian Bull Frog, বৈজ্ঞানিক নাম Hoplobatrachus tigerinus) ভালোবাসার আবেগে নিজের সংগীত প্রতিভা জাহির করছে। তরুণ কোলা ব্যাঙগুলো যৌবন-জ্বালায় মিলন সঙ্গিনীকে ডাকছিল তারস্বরে। ডাকের সাথে নীল রঙের থলি ফুলে ফুলে উঠছিল।



এমনিতে পুরুষগুলোর রঙ থাকে মেয়েদের মতই। কিন্তু বর্ষায় এরা সম্পূর্ণ হলদে হয়ে যায়। জীববিজ্ঞানের ভাষায় একে বলে Sexual dimorphism, যার অর্থ হল লিঙ্গভেদে প্রজনন সম্পর্কিত মনোদৈহিক পরিবর্তন। অনেক সময় দেখবেন মেয়ে মাকড়সার আকার পুরুষের চেয়ে বড় বা পুরুষ পাখির রঙিন পালক - এসবই sexual dimorphism এর উদাহরণ।

যাই হোক, পুরুষ কোলা ব্যাঙের মদির আহ্বানে কোন কোন তরুণী কোলা ব্যাঙ সাড়াও দিল। চখের সামনে নির্লজ্জের মত চলতে থাকে কোলা ব্যাঙ দম্পতিদের রতিক্রীড়া। আমি নিরাপদ দূরত্বে দাঁড়িয়ে (বিরক্ত করতে চাই নাই) ক্লিক করি।



তবে এরকম উদ্দাম প্রেমের মাঝে কখনো কখনো অসূয়াপরায়ণ অন্য তরুণেরা বাধা দেয়। হাতাহাতি-মারামারি চলতে থাকে। কখনো আবার দলবদ্ধভাবেই চলতে থাকে যৌনমিলন – সঙ্গীবদলও হয়।



এই যে ছেলে-মেয়ের শরীরে যৌবনকালীন পার্থক্য – জীববিজ্ঞানীদের কাছে এ এক বিষম গবেষণার বস্তু। বিবর্তনবাদের মূল ভিত্তিগুলোর একটি হল সঠিক যৌনসঙ্গী নির্বাচন (sexual selection)। আর এই নির্বাচনে জিততে হলে নিজেকে অন্য লিঙ্গের চোখে আকর্ষণীয়ভাবে তুলে ধরা চাই। ডারউইন দাদু তাঁর “The Descent of Man, and Selection in Relation to Sex” বইতে এ নিয়ে আলোচনা করেছেন বিস্তর। একেবারে পর্ব ধরে ধরে ব্যাখ্যা করেছেন। তবে একটা কথা এখানে পরিষ্কার করে বলা দরকার – শুধু ছেলে আর মেয়ের দৈহিক/বাহ্যিক পার্থক্য মানেই কিন্তু sexual dimorphism নয়, এই পার্থক্য আচরণগতও হতে পারে।

মানব শরীরে কী sexual dimorphism এর চিহ্ন নেই? আছে তো বটেই, তবে তা ময়ূর বা বার্ডস অফ প্যারাডাইসের মত অতটা প্রকট নয়। নারী ও পুরুষের দৈহিক উচ্চতা, শ্রোণীচক্রের (pelvic gridle) গঠন, স্তনের আকার, মাংশপেশীর গঠন ইত্যাদি ক্ষেত্রে স্পষ্ট পার্থক্য বিদ্যমান। এ নিয়েও পোস্ট দেওয়া যেতে পারে – তবে কিনা সেন্সর বোর্ডে থুক্কু মডুপ্যানেলে আটকে যাওয়ার ভয় আছে। 

প্রান্তকথন:
ছবিগুলো তোলা হয়েছে canon eos 40D ক্যামেরা ও canon 70-300mm IS USM লেন্সের সাহায্যে।ছবি তোলার সময় চেষ্টা করেছি ঝোপের আড়ালে লুকিয়ে থেকে, লম্বা ফোকাল লেংথ ব্যবহার করে যতটা সম্ভব কম বিরক্ত করতে।
আগ্রহ থাকলে গুঁতো দিন:
"সবুজ পর্নো" নামের শানে নজুল 
ডারউইন দাদুর বই 
BBC Nature এর ওয়েবসাইটে Sexual dimorphism নিয়ে আরো তথ্য ও দুষ্টু ছবি
IUCN ওয়েবসাইটে কোলা ব্যাঙ সম্পর্কে বিস্তারিত তথ্য




জীবন-মরণ খেলার কৌশল




বিশ্বকাপ ক্রিকেটের আমেজ সবখানে। ব্লগ উপচে পড়ছে বাংলদেশের জয়ের আবেগে। আমি খেলা ভালো বুঝি না। বন্ধুরা যখন তুমুল তর্কে ব্যস্ত, আমি তখন দুই দিকেই মাথা নাড়ি। সাধারণ জ্ঞানে এইটুকু বুঝি - যে কোন খেলাতেই জিততে হলে কৌশলী হতে হয়। দুই পক্ষের মাঝে সামর্থ্যের তারতম্য থাকতেই পারে, কিন্তু সঠিক সময়ে নেওয়া সঠিক সিদ্ধান্ত, কূট বুদ্ধির যথাযথ প্রয়োগ অপেক্ষাকৃত দুর্বল দলকেও জিতিয়ে দিতে পারে।
এই পোস্টটা মূলত এই সব কৌশলী ছোট দল নিয়েই।
দুনিয়াটা এমনিতেই খুব খারাপ জায়গা। প্রচুর গিয়ানজাম। এ ওরে খায়। সে তারে খায়। কামড়াকামড়ি চলছেই। শিকারীর অভাব নেই। শিকারের প্রাণে বাঁচা দায়। প্রাণিজগতের খাদ্যজাল তাই জটিল ও বহুমুখী। খুব কৌশলী না হলে সটান অন্য কারো পেটে চলে যেতে হবে। জান বাঁচাতে চাই অস্ত্র, যা হয়তোবা শিকারের কাজেও লাগতে পারে। সিংহের থাবা, চিতার ক্ষিপ্রগতি, চিলের তীক্ষ্ণ নজর ও নখর - কী চমৎকার সব হাতিয়ার!
কিন্তু এরা তো সব উপরতলার বাসিন্দা (মানে খাদ্য-পিরমিডের উপরে থাকে আর কি!)। ব্রাত্যজনের কী উপায়? ছোট ছোট সরীসৃপ, ডানা মেলা প্রজাপতি অথবা বাবুরাম সাপুড়ের সাপটা (যার বিষ নেই, ঢুঁস-ঢাসও মারে না) কিভাবে বাঁচাবে নিজেদেরকে?
আসেন দু’একটা নমুনা দেখি। 
১। Common Tiger (Danaus genutia) 
এই প্রজাপতিটা বাংলাদেশের সর্বত্র দেখতে পাওয়া যায় । এদের ডোরাকাটা পাখা সহজেই নজর কাড়ে। এই ডোরা দাগেই লুকিয়ে আছে সংকেত - ওরে, ভুলেও আমার কাছে আসিস নে! কারণ আমাকে খেলে তোমার পেটে বদ হজম হবে।

আসলেই হবে। কারণ এই প্রজাতির শুঁয়োপোকা ও পূর্ণবয়স্ক প্রজাপতি উভয়ই বিষ নিঃসরণ করে। তাই পাখি বা গিরগিটির কাছে এরা নিজেকে “একেবারে অখাদ্য” বলে প্রমাণ করতে চায়।
এই ভাবে রঙের মাধ্যমে সংবিধিবদ্ধ সতর্কীকরণ দেওয়াকে বলে Aposematism (apo মানে দূরে, sematic মানে সংকেত)
২। Green Fan-throated Lizard (Ptyctolaemus gularis)
সাধারণত  ঘন বর্ষাবনে (rain forest) এদের বাস। সহজে দেখা মিলে না (uncommon)। এরা তক্ষকের মত ডাকতে পারে না। শত্রু এলে তাই চট করে গলার নিচে সবুজ পাখার মত থলিটা বের করে দেয়। তখন এদের দেখতে ভয়ংকর লাগে (অন্তত এদের শিকারীর কাছে)। এভাবে ভয় দেখিয়ে বিপদ তাড়ায় তারা। এই ছবিটা তুলতে আমাকে ধৈর্য ধরে অনেকক্ষণ অপেক্ষা করতে হয়েছিল। আমি তার পাখাসহ ছবি নিতে চাচ্ছিলাম। কিন্তু সে ছিল গাছের ডালে চুপচাপ বসে। এক পর্যায়ে আমি পা দিয়ে মাটিতে আলতো শব্দ করলাম। সাথে সাথে সতর্ক হয়ে পাখা মেলে দিল। আর আমি করলাম ক্লিক।


৩। তক্ষক (Gekko sp.)
এই তক্ষকদের গায়ের রঙ এমন যে এদের খালি চোখে খুঁজে পাওয়া মুশকিল। গাছের গুঁড়ি বা ডালের মাঝে লুকিয়ে থাকে নিখুঁতভাবে। এই ক্যামোফ্লাজের জন্য শিকারীরা এদের সহজে দেখতে পারে না। খাওয়া তো দূরের কথা।
এই ছবিটা দেখুন - গায়ের রঙ কী চমৎকার ভাবে মিশে আছে গাছের ডালের সাথে। ৩০০মিমি লেন্স দিয়ে ক্লোজ-আপ তোলা বলে লেজটা বোঝা যাচ্ছে, নাহলে তাও যেত না। ফ্ল্যাশ মারতেই সব ফকফকা!


ন্যাশনাল জিওগ্রাফি বা অ্যানিমেল প্প্ল্যানেটে আমরা বাঘ-সিংহ-কুমীর-চিতার শিকার দৃশ্য দেখে শিহরিত হই। অথচ আমাদের চারপাশেই প্রতিনিয়ত চলছে শিকার-শিকারীর দ্বৈরথ, যা আমাদের চোখ এড়িয়ে যায়। আসুন সবাই মিলে এদের আবাসস্থল রক্ষা করি। বেশি করে গাছ লাগাই। বন সংরক্ষণ-ই এদের টিকিয়ে রাখবে।
 কেননা এরা শিকারী প্রাণীদের হাত থেকে বাঁচার কৌশল রপ্ত করছে ঠিকই, কিন্তু মানুষের হাত থেকে বাঁচার উপায়?



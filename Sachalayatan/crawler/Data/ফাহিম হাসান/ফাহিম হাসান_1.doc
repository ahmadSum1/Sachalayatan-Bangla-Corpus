অহংকারের গান



মানুষের নানারকম বাতিক থাকে, আমার যেমন আছে চট করে কিছু একটা কেনার অভ্যাস। আমি ধৈর্য ধরে, যাচাই-বাছাই করে কোন কিছু কিনতে পারি না। এজন্য দেখা যায় আমি হয়ত একটা জিনিস দাম দিয়ে কিনলাম, আশেপাশের কেউ একজন সেই জিনিসটাই আস্তে-ধীরে, অপেক্ষা করে অর্ধেক দাম দিয়ে কিনে ফেলবে। তবে কিছু জিনিস আছে যেগুলো চট করে কিনতে চাইলেও অনেক সময় হয়ে উঠে না, বিশেষ করে পুরানো বই-পত্রিকা, গানের রেকর্ড ইত্যাদি।
অনেক দিন ধরেই ইচ্ছা ছিল মুক্তিযুদ্ধের সময় প্রকাশিত পত্র-পত্রিকা, সাময়িকী, স্মারক গ্রন্থ কেনার। ক্যানাডাতে পুরানো জিনিস বিক্রি করে এমন অনেক দোকান, কিন্তু পছন্দের জিনিস পাওয়া কষ্টকর। যেমন - জর্জ হ্যারিসন এবং রবি শংকরের আয়োজনে "কনসার্ট ফর বাংলাদেশ" এর এল পি রেকর্ড। রবি শংকর-ই প্রথম উদ্যোগটা নিয়েছিলেন। বন্ধু জর্জ হ্যারিসনের সাথে জুটি বেঁধে নিউ ইয়র্কের ম্যাডিসন স্কয়ারে আয়োজন করলেন এক সংগীত অনুষ্ঠান। উদ্দেশ্য ছিল বিশ্ব দরবারে বাংলাদেশের সংগ্রাম ও পাকিস্থানী সামরিক বাহিনীর অত্যাচারের কথা তুলে ধরা, সেই সাথে সাহায্য তহবিলের জন্য অর্থ সংগ্রহ করা। প্রায় চল্লিশ হাজার দর্শকের সামনে গান পরিবেশন করেন খ্যাতনামা সব শিল্পী -বিটলেসের জর্জ হ্যারিসন ও রবি শংকরের সাথে যোগ দিয়েছিলেন আলী আকবর খান, বব ডিলান, এরিক ক্ল্যাপটন এবং আরো অনেকে।
প্রবল ইচ্ছা থাকা সত্ত্বেও রেকর্ডটা কিছুতেই খুঁজে পাচ্ছিলাম না। পাড়ার দোকানদার, যে কীনা নানা দুর্লভ রেকর্ড সংগ্রহে রাখে, তার দোকানে প্রায়ই হানা দেই। খোঁজ পেলে জানাবে এই আশ্বাসে কাছে নাম ঠিকানা, ফোন নাম্বার দিয়ে আসলাম। Kijiji, EBay, Craigslist তন্য তন্য করে খুঁজি। অনেক সময় একটা-দুইটা পোস্ট পাই, কিন্তু সব কিছু মিলে না। হয় তারা শিপিং ডেলিভারি দিতে রাজি না, অথবা রেকর্ডটার পুরো সেটটা একসাথে নেই। একবার EBay তে একটা পোস্ট দেখলাম - বিড উঠে গিয়েছে প্রায় দুইশ ডলার! শখ আর সামর্থ্যের মুখ দেখাদেখি বন্ধ হওয়ার মত অবস্থা। 
অবশেষে ঘুরতে ঘুরতে টরেন্টোর এক দোকানে পেয়ে যাই সম্পূর্ণ সেটটা। তক্ষুনি কিনে ফেললাম; ভালোভাবে কাগজ আর ফোমে মুড়ে লাফাতে লাফাতে বাড়ি ফিরলাম। তবে কেনার পরেও রেকর্ড প্লেয়ারের অভাবে বাজানো হয়ে উঠে নি অনেকদিন। এবার বিজয় দিবস উপলক্ষে একটা ছোট ভিডিও ক্লিপ বানালাম।
নাতি-পুতিকে মুক্তিযুদ্ধের গল্প শোনানোর সময় এই ভিডিওটা কাজে আসবে, ভাব মারার একটা ব্যবস্থা করা আর কী!
সবাইকে বিজয় দিবসের শুভেচ্ছা





শুধুই ছবির গপ্পো: পর্ব ৩ (নিসর্গকথন)



আগের পোস্টগুলোতে ছবি নিয়ে শুধু গপ্পোই হচ্ছিল। আড্ডা, মন্তব্য ইত্যাদির ফাঁকে কেউ কেউ অনুরোধ করেছেন টিউটোরিয়াল দেওয়ার জন্য। এই পোস্টের গপ্পোটা তাই কিঞ্চিত শিক্ষণীয় গোছের। 
যে কোন শিল্পের উপর দক্ষতা মোটা দাগে দুইটা জিনিসের উপর নির্ভর করে -
১। একটি নির্দিষ্ট বিষয়বস্তুর মাধ্যমে ব্যক্তিগত অনুভবের শৈল্পিক রূপান্তর
২। এই রূপান্তরের টেকনিক বা কারিগরী দিক
ফটোগ্রাফির টেকনিক বিষয়ে আমার জ্ঞান প্রাথমিক কয়েকটি বিষয়ে সীমাবদ্ধ। তাই গল্পটা চলবে মূলত ঐ ১ নম্বর বা "ব্যক্তিগত অনুভবের শৈল্পিক রূপান্তর"  নিয়ে। যেহেতু ব্যক্তিগত অনুভূতির ব্যাপার, তাই এটা করুন-ওটা করুন এর বদলে আমার নিজের কথাই বরং ঘুরিয়ে ফিরিয়ে বলি।
আমি মূলত নিসর্গের ছবি তুলতে পছন্দ করি। ফুল-ফল-ঘাস-লতা-পাতা-পশু-পাখি-পতঙ্গ সব কিছুই আমার লিস্টিতে আছে। প্রকৃতিকে আলাদা ভাবে বোঝা বেশ কঠিন। ঐ যে একটা ক্লিশে আছে না - "জাল" (খাদ্যজাল), আসলেই জীবজগতের সদস্যরা জালের মত (বা তার চেয়ে বেশি) একে অপরের সাথে সংযুক্ত। ছবি তোলার সময় তাই আমি বোঝার চেষ্টা করি সেই সম্পর্কগুলো। পাখির ছবি তুলতে গেলে শুধু পখি চিনলেই তো চলবে না, বরং ঐ পাখি কী খায়, কোন ধরনের গাছে বাসা বানায় এগুলোও জানা চাই।
শুরুর দিকে ছবি তোলার সময় অবশ্য এত বোঝাবুঝির চেষ্টা করতাম না। লেন্স বাগিয়ে তাড়া করতাম সবকিছুকেই। বারান্দার চড়ুই উড়ে পালাত, প্রজাপতির মধুর মধ্যাহ্নভোজে আকস্মিক বিঘ্ন ঘটত। কিন্তু এভাবে আসলে হয় না। 
পাখির ছবি তুলতে গেলে কেউ কেউ পাখিকে ধাওয়া করেন, পিছনে পিছনে ঘুরতে থাকেন। পাখি ভয় পায়, কখনোবা অহেতুক উড়াউড়িতে ডানায় ভর করে ক্লান্তি। তারচেয়ে বরং একটা গাছের নীচে চুপ করে বসে থেকে ডানার শব্দ শুনতেই বোধ হয় বেশি ভাল লাগবে। পাখির সুরে, ফেলে যাওয়া পালকের রঙে যে অনুভবের ছোঁয়া আছে - ছবি তোলার ঐ তো প্রেরণা।

উপরের ছবিটা আমার দেশের বাড়িতে তোলা। গ্রামের পুকুর ধারে একটু খুঁজলেই দেখা মেলে মাছরাঙাদের। আমি সকাল থেকে ক্যামেরা নিয়ে ঘুরে তেমন কোন ছবিই পাই নাই, তাই ভাবলাম পুকুরপাড়টা চক্কর মেরে আসি। সাধারণত একটু নীচের দিকের ডালে মাছরাঙা পাখি বসে শিকার খোঁজে। অল্প কিছুক্ষণের মাথায় দেখা মিলল এই পাতি-মাছরাঙার। কী সুন্দর রঙ! উত্তেজনার চোটে খেয়াল করি নাই ক্যামেরার সেটিং। প্রায় দুই স্টপ আন্ডার এক্সপোজ করে ছবি তুলে ফেললাম। পাখিটা বেশ দূরে ছিল তাই ফ্রেমে কিছু জায়গা রয়ে গেল খালি। কম্পোজিশানটা মনমত হয় নাই। সে যাক, নিজের গ্রামের বাড়ির পুকুরে ছবি তুলতে পেরেই আমি খুশি। নিসর্গের প্রথম পাঠ আসলে এভাবেই। ওয়াইল্ডলাইফ বলতে সাধারণত মনে ভাসে আফ্রিকার সাভানায় বাঘ-সিংহ-গন্ডার, কিন্তু যাকে চিনি না, তার ছবি কিভাবে তুলি এক-দুই ক্লিকে? এই চেনার পর্বটুকু শুরু হোক উঠান থেকেই। আসলে এই ছবিটাতো শুধু মাছরাঙা পাখির ছবি না, কতকটা আমার গ্রামের বাড়ির পুকুরপাড়ের ছবিও বটে।
প্রজাপতির বেলাতেও তাই। কোথায় পেলে রঙিন ডানা বলে ছুটে না গিয়ে বরং এক জায়গায় শান্তভাবে বসে থাকলে ছবি পাওয়ার সম্ভাবনা বেশি। একটু রোদ উঠলে প্রজাপতিদের দেখা মেলে সহজে। বাগানের যে অংশে রোদ-রোদ-ছায়া-ছায়া-ফুল-ফুল সেখানে বসে অপেক্ষা করে, আলো ছায়ার খেলা দেখে, ফুলের গড়ন দেখে একটা বিকেল কাটালে মন্দ কী! 


হাজারো ক্যামেরায়, দুধসাদা লেন্সে, f8, 1/250 অথবা নিখুঁত এক্সপোজারে কত আশ্চর্য সব দৃশ্য ফ্রেমবন্দী হয়েছে। তবে এই পৌনপুনিকতার মানে কী? আমরা কি একই ছবি বারবার তুলছি? হ্যাঁ, তা তুলছি। কিন্তু প্রত্যেকের ছবিতে নিজস্বতার যে ছাপটুকু আসে ওটাই বাড়তি পাওনা। আর এই নিজস্বতার ছাপ দামী ক্যামেরা বা লেন্সের মাধ্যমে আসে না। ছবি তো আর পিক্সেলপ্রেম নয়, ফুল বা পাখির সাথে ব্যক্তিগত অনুভূতির রোমন্থন।  
তাই গাছের ছবি তোলার আগে একটু প্রেম হোক, হাত দিয়ে ছুঁয়ে দেখি রুক্ষ বাকল। ছবিতে টেক্সচার আসুক। শিউলি গাছের নীচে দাঁড়িয়ে জোরে একটা নিশ্বাস নেই, ফুসফুসে ঘাঁই দেয় আশ্চর্য সুবাস। দ্বিজেন শর্মার বইগুলো নেড়েচেড়ে দেখি। আলতো করে আউড়ে যাই জীবনানন্দের এক-দুই পংক্তি। 
যে হাত স্পর্শ করে না মসৃণ পাপড়ি, হলদে পরাগ - সে হাতে ক্লিক করে কি লাভ?


----------
সংযুক্তি: 
এই ছবিগুলোতে কোন ডিজিটাল ম্যনিপুলেশান করা হয় নাই। মানে কৃত্রিমভাবে কোন জিনিস মোছা হয় নাই, ব্লার করা হয় নাই। আপনি উপরের ছবিতে (JPEG ফাইলে) যা দেখছেন, ক্যামেরাতেও ঠিক এভাবেই  (RAW ফাইল) ছিল। পোস্ট প্রডাকশান বা সম্পাদনায় শুধু ব্রাইটনেস-কন্ট্রাস্ট বদল ও খানিকটা ক্রপ করা হয়েছে (মৌমাছির ছবিটা) আর আমার স্বাক্ষর বসানো হয়েছে।  
ছবিগুলোতে ঝাপসা ব্যাকগ্রাউন্ড বা বোকেহ এর ব্যাপারটা একটু খুলে বলি। সবগুলো ছবিতেই আমি ব্যবহার করেছি Canon EOS 40D ক্যামেরা, Canon 70-300mm IS USM লেন্স। লেন্সটা খুব একটা ফাস্ট না, ম্যাক্সিমাম অ্যাপারচার কম- মাত্র f4, দাঁড়ান, আরেকটু খুলে বলি, অ্যাপারচার হল লেন্স দিয়ে আলো ঢোকার ফুটো। এই ফুটো যত বড় হবে, আলো তত বেশি ঢুকবে, ব্যাকগ্রাউন্ড ততই ঝাপসা হবে। 
আমি ব্যাকগ্রাউন্ডে টুকটাক-ছোট-খাটো ঝামেলা এড়ানোর জন্য একটু আন্ডার এক্সপোজ (হাফ স্টপ, এক স্টপ) করি। অর্থাৎ কিনা যতটুকু আলো ঢুকতে দিলে ছবিটা ঠিক ঠিক উজ্জ্বল দেখাবে (খুব বেশি অন্ধকার না, আবার একদম সাদা ফকফকাও না), তার থেকে কম আলো ঢুকতে দেই।
আপনি যদি লেন্সটাকে খুব কাছে নিয়ে খুব ছোট জিনিসের ছবি তুলেন, আপনা থেকেই ব্যাকগ্রাউন্ড কিছুটা ব্লার হয়ে যাবে। এর চেয়ে বেশি ব্লার করতে হলে যাদের ডিএসএলআর ক্যামেরা আছে তারা ম্যক্রো লেন্স, ম্যাক্রো ফিল্টার বা সাধারণ কোন 50mm লেন্সকে উলটে দিলেও হয়। অ্যাপারচার নাম্বার যত কম (f 1.8, f 2.8, f 4) ব্লার হবে তত বেশি। এছাড়া বড় ফোকাল লেংথের টেলি লেন্স (250 mm, 300mm, 400mm) দিয়ে তুললেও কিছুটা বাকগ্রাউন্ড ব্লার পাওয়া যায়।


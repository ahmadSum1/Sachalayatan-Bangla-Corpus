প্রতিবেশীর হক আদায় করুন




ব্যস্ত নগর জীবনে অনেক সময় আমাদের প্রতিবেশীর খোঁজ-খবর নেওয়া হয়ে উঠে না। বহুতল আবাসিক এলাকায় জানাই হয়ে উঠে না পড়শির নাম। অথচ বিপদে পড়লে এদের কাছেই চট-জলদি সাহায্যের জন্য দৌড়াতে হয়। এক যুগ আগেও পাড়ার প্রবীণদের জানা থাকতো সব বাসিন্দাদের ঠিকুজি-কুলুজি। শবে বরাতে হালুয়া-রুটি বিনিময় ছিল সামাজিকতার অঙ্গ। শুক্রবার নামাজে কুশল জিজ্ঞাসা, শীতে কারো উঠানে ব্যাডমিন্টন কোর্ট কেটে তুমুল প্রতিযোগিতার খেলা, বিজয় দিবসে নাটক করা - এসবের চল কমে আসছে দ্রুত। বাড়ছে দূরত্ব। এর পক্ষে-বিপক্ষে খাড়া করা যায় অজস্র যুক্তি। কিন্তু এই আত্মকেন্দ্রিকতা যে মানুষকে আরো স্বার্থপর করে তুলছে, এ ব্যাপারে সন্দেহ নেই। আমাদের এই স্বার্থপরতার নির্লজ্জ বহিপ্রকাশ দেখতে পাওয়া যায় প্রায় সর্বত্র - বাসের ভীড়ে, টিকেট কাউন্টারে। কেউ কাউকে এতটুকু ছাড় দেয় না। সৌজন্যবোধটুকু হারিয়ে যাচ্ছে দ্রুত, হারিয়ে যাচ্ছে দৈনন্দিন ব্যবহারের কোমলতা। আমরা হোটেলে অর্ডার করার সময় হুকুমের সুরে কথা বলি, অনাহূত আগন্তুককে কর্কশ কন্ঠে জানিয়ে দেই শহরবাসীর রুক্ষতা। চলতি পথে ধাক্কা লাগলে অভিশাপ দেই, ফেইসবুকে বন্ধুদের সাথে যোগাযোগ রাখি অথচ উদাসীন থাকি পাশের বাড়ির অনুষ্ঠানের বেলায়।
এই উদাসীনতা শুধু মানুষের বেলাতেই সীমাবদ্ধ থকে না, আমাদের চারপাশের পরিবেশ নিয়ে আমরা একই রকম অসচেতন। দেওয়াল ঘেঁষে দেড়ে ওঠা গাছ আমরা কেটে ফেলি নির্মমভাবে, আমাদের ছেলে-মেয়েদের "বলাই" হয়ে ওঠার সুযোগটুকু পর্যন্ত দেই না। গাছপালা, পশু-পাখির প্রতি মমত্ববোধ থাকাটা খুব জরুরী। যারা ফুল-পাখি ভালোবাসে, তাদের মানসিক বিকাশ সুন্দর হয়। আচরণে অনাবশ্যক রূঢ়তা প্রকাশ পায় না। কিন্তু নাগরিক জীবনে প্রাকৃতিক পরিবেশ, একটু সবুজের ছোঁয়া ক্রমশ দুর্লভ হয়ে উঠছে। কাক ছাড়া অন্য কোন পাখি দেখি না, ব্যস্ত রাজপথে, সড়কদ্বীপে স্রেফ বিবর্ণ, ভিনদেশী গাছের দেখা মেলে।
কিভাবে তাহলে আমরা বাড়ির চারপাশ আরেকটু সবুজ করতে পারি? নার্সারি থেকে টবে লাগানো গাছে কেনা যাতে পারে। অন্দরমহলের সাজেও ব্যবহার করা যেতে পারে ছোট গাছ যা অল্প রোদেই তুষ্ট থাকে। বড় টবে মরিচ, লেবু গাছ লাগানো যায়। বাড়ির পিছনে আম, কাঁঠাল, নিম বা দেশী ফলের যে কোন গাছ পুঁতে দিন। একদিন এরা যে কেবল ফলই দিবে তাই না, বরং অনেক পাখির আশ্রয় হয়ে উঠবে।
আমার ওয়াইল্ড-লাইফ ফটোগ্রাফির শুরু কিন্তু বাড়ির বারান্দা থেকেই। গল্পটা খুলেই বলি।
তখন সদ্য ক্যামেরার মালিক হয়েছি। হাতে সাধারণ Sony DSC H1। একদিন ছবির বিষয় খুঁজতে দোতালার বারান্দায় দাঁড়িয়ে আছি ক্যামেরা হাতে। হঠাৎ দেখি দুইটা ছোট পাখি উড়ে এসে পাশের বাসার একটা ঝাঁকড়ামতন গাছের ডালে বসল। খুঁজে পেতে কমলা রঙের ছোট ছোট ফল ঠুকরে খেতে লাগল। চেষ্টা করলাম ছবি তুলতে। ক্যামেরার জুম একেবারে খারাপ না, কিন্তু শাটার চাপলে ছবি উঠতে একটু দেরী হয়। এর মাঝেই পাখিগুলো একবারে এই ডালে তো সেই ডালে - মাঝে মাঝে পাতায় পাতায়। মজা পেয়ে গেলাম। পরে জানতে পারলাম ওরা ছিল বুলবুলি।


এরপর প্রায় প্রতিদিন বিকালে ওদের খুঁজতাম। কখনো দেখা পেতাম, কখনো কাকের ডানা ঝাপ্টানি দেখেই সন্তুষ্ট থাকতে হত। অন্য আরো কিছু পাখি যেমন দোয়েল, চড়ুই, শালিখের ছবিও তুলতাম। একটা ভালো ক্যামেরার জন্য খুব আফসোস হত। আমার পয়েন্ট অ্যান্ড শুট ক্যামেরার কিছু সীমাবদ্ধতা ছিল খুব যন্ত্রণাদায়ক। যেমন: আই.এস.ও ছিল সর্বোচ্চ ৪০০, কেবল বিল্ট-ইন ফ্ল্যাশ ছিল। একটু অন্ধকার হলেই ছবি তোলা বন্ধ হয়ার উপক্রম। আর অটো ফোকাসে অত ডালপালা, পাতার মাঝে পাখির চোখ তাক করা মুশকিল হয়ে যেত।
খুঁজতে খুঁজতেই পেয়ে গেলাম নানা শহুরে পাখির দেখা। টুনটুনি, কাঠ-ঠোকরা, ফিঙে, হাঁড়িচাচা বা বসন্তবৌরী। তারপর এই খোঁজ দ্য সার্চ চলল শহর ছাড়িয়ে গ্রাম, গ্রাম ছাড়িয়ে বন। টের পেলাম কী আশ্চর্য সবুজ আমাদের দেশ! কত পশু-পাখি! 
সচলায়তনের বন্ধুদের জন্য রইল আমার আদ্যিকালের তোলা কিছু ছবি। সব ছবি বাসার বারান্দা থেকে/জানালা দিয়ে তোলা। এই ছবিগুলোর আসল কপি পাচ্ছি না। অন্তর্জালে ছড়িয়ে ছিটিয়ে ছিল, খুঁজে পেতে যা পেলাম, তা কোন এডিট ছাড়াই তুলে দিলাম। ছবিগুলো দেওয়ার আরেকটা উদ্দেশ্য হল আমরা অনেক সময় ভাবি যে নিসর্গের ছবি তুলতে চাইলে খুব ভালো ক্যামেরা লাগবে। কথাটা পুরোপুরি ঠিক নয়। ভালো ক্যামেরা বাড়তি সুবিধা দিবে, কিন্তু ধৈর্য ও চোখ থাকলে মাঝারী মানের ক্যামেরা দিয়েও সুন্দর ছবি তোলা যায়। 
আমার এককালীন প্রতিবেশীরা



ইনি হলেন ভাত-শালিক*। খুব পরিচ্ছন্নতার বাতিক। দুপুর বেলা একবার গোসল না হলে চলে না।



এ ছিল পাজি কাক যার জ্বালায় অন্য পাখিরা অতিষ্ঠ হয়ে পড়তো। এর নানা রকম কসরৎ দেখে সময় কাটানো কোন ব্যাপারই ছিল না।



পাশের বাসার কাক পরিবারও ছিল খুব হুল্লোড়বাজ। মা কাক কিছুক্ষণ পরপর খাওয়া মুখে করে নিয়ে আসত। এইটুকু তর সইতো না বাচ্চাগুলোর। 



আমাদের জাতীয় পাখি দোয়েল (পুরুষ)। রোজ সকালে শিষ দিয়ে রেওয়াজ করতো। মেজাজ ভালো থাকলে মাঝে মাঝে প্রেমের গান শোনাত। 
একদিন হঠাৎ বউ নিয়ে হাজির। সেই বউয়ের ছবিও আছে। খুঁজে পাচ্ছি না।




ঝুঁটিওয়ালা এই শালিককে দেখা যেত আমাদের ছাদে টহল দিতে। বেশ গম্ভীর মুখে নেমে এসে আম্মুর আচারের কৌটার পাশে ঘুরে বেড়াত আর মেঝে থেকে কী কী জানি খুঁটে খেতো।

---------------------------------------------------------

বাসায় অতিথি/প্রতিবেশী আসলে শুধু মুখে তো বিদায় করা ঠিক না। কাজেই আসেন আমরা আমাদের প্রতিবেশীর জন্য কম খরচে খাওয়াদাওয়ার জায়গা তৈরী করি - বিদেশে অনেক বাড়িতেই Birdfeeder দেখেছি। বাংলাদেশে তেমন চল নেই। এটা কিন্তু কেনা লাগে না, হাতেই বানানো যায়। তারপর তাতে গম, ভূট্টা বা দানাপানি রাখা যায় সহজে। দুটো ছবি দিলাম -



কৃতজ্ঞতা: প্রকৃতিপ্রেমিক ও রাজকন্যা


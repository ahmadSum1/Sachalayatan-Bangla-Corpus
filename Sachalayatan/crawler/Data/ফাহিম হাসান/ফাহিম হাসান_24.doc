পর্নো ছবির রঙ 



ভণিতা
আসেন, একটা খেলা খেলি। আমি একটা শব্দ বলব। আপনি সাথে সাথে একটা রঙের নাম বলবেন। যা মনে আসে তাই। এই খেলা কিছুক্ষণ খেললে মোটামুটি একটা প্যাটার্ণ পাওয়া যায়।
যেমন- গাছ বললে বেশীরভাগ মানুষ বলবে সবুজ।
এরকমই একবার খেলতে খেলতে এক বন্ধুকে বললাম “পর্নো”। ভাবলাম সে বলবে নীল। খুব বেশী এলেমদার হলে বলবে গোলাপী। আমাকে চমকে দিয়ে সে বলল সবুজ।
সেই রাতে এই পাপী বান্দা Green Porno লিখে Google এ দিল গুঁতা। ফলাফল যা পেল তা নিয়ে এই পোস্ট।
মূল কথা
গুগলে "গ্রিন পর্নো" আমাকে পরিচয় করিয়ে দেয় ইসাবেলা রোজেলিনি নামক এক বিস্ময়কর প্রতিভার সাথে যিনি একাধারে চলচ্চিত্র নির্মাতা, লেখক, মডেল ও অভিনেত্রী (পড়ুন পর্ণ অভিনেত্রী)। ইনগ্রিড বার্গম্যানের মেয়ে এবং মার্টিন স্করসিসির ভূতপূর্ব পত্নী। শেষের দুটো অবশ্য গুণের মধ্যে পরে না - বললাম স্রেফ কাদের সাথে মেলামেশা, ওঠা-বসা এগুলো সম্পর্কে একটা ধারণা দিতে। যাই হোক তিনি প্রথম জীবনে মডেলিং করেছেন বিখ্যাত সব পত্রিকার হয়ে - Vogue, ELLE, Vanity Fair ইত্যাদি। এর মাঝেই চলচ্চিত্রে তিনি অভিনয় শুরু করেন। তারপর শুরু করেন আসল কাহিনী।
২০০৮ সালে ইসাবেলা নির্মাণ করেন পর্নো ছবি - একটা দুটো নয়, সিরিজ আকারে সব মিলিয়ে আটটি। একেবারে মার মার কাট কাট অবস্থা। স্বল্প দৈর্ঘ্যের, স্বল্প বাজেটের ছবি -  তিনিই নির্দেশক, তিনিই পর্ণ অভিনেত্রী। আহা! এমি অ্যাওয়ার্ড জিতেছেন বলে কি তাঁর সখ আহ্লাদ নেই? সেই শখের ষোলআনাই তিনি মিটিয়ে নিলেন তাঁর ব্যতিক্রমধর্মী পর্ণ ছবি করার মধ্যে দিয়ে।
কী আছে এই ছবিগুলোতে যা অন্য আট-দশটি পর্নো ছবিতে নেই? দুষ্টু চিন্তা বাদ দিলে এগুলো আসলে ছোট ছোট তথ্যচিত্র - যাতে বিভিন্ন পোকামাকড়ের যৌন প্রজনন সম্পর্কে ধারণা দেওয়া হয়েছে। সবুজ রঙকে বেছে নেওয়া হয়েছে পরিবেশের সাথে তা সামঞ্জস্যপূর্ণ বলে। মূলত মানুষকে পরিবেশ সম্পর্কে সচেতন করে তুলতে তাঁর এই প্রয়াস। সেই সাথে আশা যে কিশোর-কিশোরীরা যৌনতা ট্যাবু থেকে বেরিয়ে আসবে। ছোট পরিসরে এই আয়োজন। কোন অ্যানিমেশান, স্পেশাল ইফেক্ট নেই। কাগজ/কাপড় কেটে স্বগত সংলাপেই ফুটিয়ে তুলেছেন বিভিন্ন কীট-পতঙ্গের সঙ্গমদৃশ্য, ফাঁকে ফাঁকে জানিয়ে দিচ্ছেন নানা অজানা তথ্য।
নিজেই দেখে নিন একটা নমুনা-

উপরের ভিডিওতে তিনি Earthworm এর যৌনপ্রজনন ব্যাখ্যা করেছেন। এছাড়া অন্যান্য পর্বে তিনি মৌমাছি, মাকড়শা, শামুক এর প্রজননকালীন আচরণ নিয়েও কজ করছেন। মজার ব্যাপার হল এর কাছাকাছি বিষয়গুলো নবম-দশম শ্রেণীতে (ব্যাং, কেঁচো) ও উচ্চ মাধ্যমিকে (আরশোলা) পাঠ্য। আমি নিজে তা পড়ে আসলেও অনেক কিছুই মনে নেই। অভিজ্ঞতা থেকে বলছি, আমার সাথের অনেক বন্ধুরাও হয়ত স্রেফ পরীক্ষার জন্য মুখস্থ করে গেছে। অথচ চোখের সামনে এই ধরনের ভিডিও থাকলে ভুলে কার সাধ্য!
এই তথ্যচিত্রগুলোর প্রযোজনা করে Sundance চ্যানেল। তুমুল জনপ্রিয় এই স্বল্পদৈর্ঘ্য চলচ্চিত্রগুলো তিন সিরিজে সমাপ্ত হয় এবং একসাথে ডিভিডি আকারে প্রকাশিত হয়। (বাংলাদেশে পাওয়া যায় কিনা জানা নেই)।
ঠ্যাংনোট:
আমরা কি বাংলায় এই ধরনের স্বল্পদৈর্ঘ্য চলচ্চিত্র বানাতে পারি না আমাদের আশেপাশের পরিবেশ নিয়ে? জীববিজ্ঞান এর মত চমৎকার একটা বিষয় কি স্রেফ বই পড়ে শেখা যায়? একটা সাধারণ ক্যামেরাতেও আজকাল ভিডিও করা চলে। শিক্ষকরা স্কুল-কলেজের শিক্ষার্থীদের গ্রুপ প্রজেক্ট হিসেবে এগুলো নির্মাণ করতে দিতে পারেন। বছর শেষে এগুলো ঘষে মেজে আপলোড করা যেতে পারে ইন্টারনেটে। পোশাক বানানোর ঝামেলা এড়াতে ছবি আঁকার মাধ্যমেও করা যায়।
পোস্ট লিখতে গিয়ে মনে পড়ল বন-জঙ্গলে চলতি পথে খানকতক সবুজ পর্নোছবি আমিও তুলেছি। ভান্ডার থেকে কয়েকটা তুলে দিলাম সচল বন্ধুদের জন্য -






শুধুই ছবির গপ্পো (আপডেটেড)



গত দুই দিনে দেশের হরতাল ও হরতাল পরবর্তী সংবাদে আমি কিছুটা হতাশ। নারীনীতি ও শিক্ষানীতির বিরোধীতা করে আমিনীর ডাকা এই হরতালে বেশ কিছু মানুষের সরব ও নীরব সমর্থন আশংকাজনক। পত্রিকায় ছবিগুলো দেখে আমি খুব অস্থিরতায় ভুগছি।  কোরান শরীফ হাতে হরতালে অংশগ্রহণকারী এক মাদ্রাসার শিক্ষার্থীর ছবি দেখলাম। কষ্ট পেলাম। পত্রিকা খুললেই হরতালের মুহূর্তকালীন ছবি। এই আলোকচিত্রগুলো রূঢ় বাস্তবতার প্রতিচ্ছবি। ছবিগুলো এতই বাঙ্ময়, যে খবর পড়ার প্রয়োজনীয়তা বোধ করি না।
এ ধরনের ফটোজার্নালিজমের উদ্দেশ্য কেবল শৈল্পিক সত্ত্বার বিকাশ নয়, উপরন্তু সত্যের খন্ডকালীন ধারক হিসেবে কার্যকরী ভূমিকা পালন করা। আলোকচিত্রের ইতিহাস পাঠে জানা যায়- সাধারণ মানুষের মনে কোন খবর/ঘটনার চাক্ষুষ প্রতিবেদন (visual representation) এমন স্পষ্ট ও তাৎক্ষণিক ছাপ ফেলে, যা অনেক সময় কেবল মনস্তাত্ত্বিক অনুধাবনেই সীমাবদ্ধ থাকে না বরং তাকে, ছবির দর্শককে, সামাজিক ও রাজনৈতিকভাবে সক্রিয় করে। কাজেই এ ঘরানার ছবির গুরুত্ব অপরিসীম।
মুশকিল হল এ ধরনের বেশিরভাগ ছবি নৈর্ব্যক্তিক নয়। ছবিগুলো একটি নির্দিষ্ট স্থানের, নির্দিষ্ট একটি সময়ের,‌ নির্দিষ্ট একটি ঘটনাকে তুলে ধরে। (তাই বলে ছবিটার আবেদন বা গুরুত্ব কমে যায় না কিন্তু!)। আমার একটা পরীক্ষা করার ঝোঁক ছিল কিভাবে একটা ছবিকে একই সাথে নৈর্ব্যক্তিক এবং ভৌগোলিক ও কালীক সংশ্লিষ্ট করা যায়। আর এ ক্ষেত্রে চ্যালেঞ্জটা হল প্রযুক্তি নির্ভরতা হতে হবে নিম্ন পর্যায়ের অর্থাৎ ছবিটাকে খুব টেকনিক্যাল হলে চলবে না। এস.এল.আর ক্যামেরায় এক হাত লম্বা লেন্স লাগিয়ে আলো-আঁধারীর খেলা একেবারে নিষিদ্ধ। নীচের ছবিটা আমার এমন একটা পরীক্ষার ফসল।  ছবিটা একটা বিয়ে বাড়ির (আদতে রেঁস্তোরা) অনুষ্ঠানে তোলা। একটা ছোট পয়েন্ট অ্যান্ড শুট ক্যামেরা, Sony DSC T 900, ব্যবহার করেছি। ছবির পাত্র-পাত্রীদের মৌখিক অনুমতি নেওয়া হয়েছে। স্বাক্ষর বসানো ছাড়া কোন সম্পাদনা করা হয়নি।
এ ছবির কোন ক্যাপশান নেই। আমার অনুভূতিটা ছবিতে অনুবাদের চেষ্টা করলাম মাত্র।

----------------------------------------------------------------------------------------
আপডেট:
(ক) পোস্টের শিরোনাম আগে ছিল "বাজে ছবির গপ্পো"। কিন্তু শিরোনামটা মিস লিডিং। তাই বদলে দিলাম: "শুধুই ছবির গপ্পো।"
(খ) পোস্টের মন্তব্যগুলো ভিন্ন আলোচনার দিকে মোড় নিয়েছে।  বিভিন্নকোণ থেকে আকর্ষণীয় মতামত উঠে আসছে। চলুক। যদিও আমার উদ্দেশ্য ভিন্ন ছিল। সেটা শুরুতে ব্যাখ্যা করতে চাই নি। কিন্তু বক্তব্য পরিষ্কার না হওয়ায় নিচে ছোট্ট করে কিছু কথা যোগ করলাম।
(গ) ছবির গঠনমূলক ব্যাখ্যা: (ভাবগত ব্যাখ্যা দর্শকের উপরে) 
আমার পোস্টটা আসলে একটা বিশেষ ধরনের ছবি নিয়ে। আমি মূলত নিসর্গের ছবি তুলতে পছন্দ করি। ওয়াইল্ড লাইফ ফটোগ্রাফি অনেকাংশে প্রযুক্তি নির্ভর। ছবির গুণ কখনো নির্ভর করে তার কারিগরী দিকের (শার্পনেস, ফোকাস, পজিশনাল কম্পোজিশান) উপর, কখনো নির্ভর করে সাব্জেক্টের উপর (দুর্লভ প্রজাতি, পশু-পাখির বিচিত্র ব্যবহার ইত্যাদি)। একই ঘরানার/টাইপের ছবি তুলতে গেলে অনেক সময় ক্লান্ত হয়ে যাই। দেখার চোখ একমুখী হয়ে যায়। তাই সাধারণ ক্যামেরা দিয়ে এক ছবিতে একটা গল্প বলতে চাওয়ার ঝোঁক মাঝেমাঝে চেপে বসে।
এই ছবিটা আন্ডার-এক্সপোজড, শার্প না, ক্রিটিকাল ফোকাস এর বালাই নাই। ছবিটা শুধুই একটা গল্প বলছে। চরিত্র তিনজন - হিজাব পরা নারী, মাথায় টুপি পুরুষ ও একটি সাইনবোর্ড। কম্পোজিশানটা ত্রিভুজাকার।

একক ভাবে এই তিন চরিত্রকে দেখলে তারা কোন আলাদা গুরুত্ব বহন করে না।



কিন্তু এরা তিনজন যখন একটা চারকোণা ফ্রেমে একই স্পেসে থাকে তখন অর্থ বদলে যায়। কীভাবে বদলায় এইটা দেখাই ছবির উদ্দেশ্য ছিল। সিনেমায় মন্তাজ অনেক ক্ষেত্রে ব্যবহার করা হয় অল্প শটে অনেক কিছু তুলে ধরতে গেলে। কিন্তু সেখানে ফ্রেম থাকে একাধিক। আমার ছবিতে ফ্রেম একটাই। এক ফ্রেমে অল্প কিছু উপাদান/চরিত্র নিয়ে কিভবে গল্প বলা যায় সেই পরীক্ষার ফসল হল এই ছবিটা। আমার ক্রেডিট নগণ্য কারণ এ ধরনের ছবি অনেকেই তুলেছেন এবং তুলছেন। এটা স্রেফ পর্যবেক্ষণ শক্তি বাড়ানোর একটা অনুশীলন।


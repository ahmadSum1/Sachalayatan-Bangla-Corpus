ক্যানাডিয়ান প্রেইরির মুখ










__________________________________

 অনেকদিন ধরেই একটা ছবি ব্লগ দিচ্ছি-দিব করে দেওয়া হয়ে উঠে নাই। দৈনন্দিন জীবনের চাপে পিষ্ট ফাহিম ফটোগ্রাফিতেই যা একটু শান্তি খুঁজে পায়, দীর্ঘ শীতনিদ্রা শেষে সাম্প্রতিক কিছু ছবি নিয়ে তার এবারকার হাজিরা।
ফটোগ্রাফির শুরুর দিকে আমার অভ্যাস ছিল নকল করার (অনুকরণ বললে বেশি ভালো শোনাতো কিন্তু আসলে যা করতাম তা ছিল CTRL + C >> CTRL + V) নামকরা ফটোগ্রাফার, বড়ভাই/আপুদের ছবি খুঁটিয়ে দেখতাম। চেতন, অবচেতন মনে রয়ে যেত ছাপ। যখন ক্লিক করতাম, তখন দেখা যেত আমার ছবির বিষয়বস্তু, ধরন অনেকটা যেন অমুকের মত। কাঁচা হাতের কাজগুলো বন্ধুদের কাছ থেকে বাহবা কুড়াত কিন্তু পাঠশালার (দৃক) ফটোগ্রাফারদের ভুরু কোঁচকানো দেখে বোঝা যেত অল্প বিদ্যার ভয়ংকর রূপ। ঢাকার পাঠশালা অফিসে একটা লাইব্রেরি ছিল - ছোট্ট একটা ঘর, কিন্তু নানারকম দুর্লভ বইয়ে ঠাসা। সেখানকার পত্র-পত্রিকা, বই-খাতা ঘাঁটাঘাঁটি  করতাম আর ফোঁসফোঁস করে দীর্ঘনিশ্বাস ফেলতাম। মানুষে কত সুন্দর সুন্দর ছবি তুলে অথচ আমার আশেপাশে ছবি তোলার কোন বিষয়ই নাই। কাঁহাতক আর গরীব-দুঃখী-বৃদ্ধ মুখ তোলা যায়! আরেকটা বিষয় পীড়া দিত – আমার একমাত্র সম্বল ছিল  সস্তা, পুরানো, জংধরা একটা পেন্ট্যাক্স ফিল্ম ক্যামেরা (যা আমি এখনো মাঝে মধ্যে ব্যবহার করি)। 
জাত ফটোগ্রাফাররা প্রায়ই বলেন ক্যামেরা কোন গুরুত্বপূর্ণ বিষয় না। কিন্তু তাদের হাতে থাকে তাক লাগানো দামী গিয়ার। ঐ সময়ে এইসব আঁতলামি কথা শুনে আমার মনে তীব্র বেদনার সৃষ্টি হত। মানুষের ক্যামেরা-লেন্সের দিকে লোভী চোখে চেয়ে থাকতাম আর মহেশকে বলতাম “ওদের অনেক আছে কিন্তু দেয় না।” জীবনে কোনদিন টাকা-পয়সা করতে পারলে কী কী ক্যামেরা কিনব সেগুলোর লিস্ট করতাম মনে মনে। 
ক্রমবর্ধমান ঐ লিস্টের বেশিরভাগ গিয়ারই শেষ পর্যন্ত আমার কেনা হয় নাই। তবু আস্তে আস্তে আমিও একটি ডি.এস.এল.আরের মালিক হয়েছি। আব্বুজান নানাশর্তে গুটিকতক লেন্স খরিদ করে দিয়েছেন। নিজের পয়সায় আনুষঙ্গিক যন্ত্রপাতিও জুটেছে। তারপরেও সাধ মিটে না। খালি মনে হয় ঐ লেন্সটা যদি কিনতে পারতাম, অমুক ক্যামেরার অভাবে আমার ফটোগ্রাফি আটকে আছে ইত্যাদি। দুঃখ ভারাক্রান্ত হৃদয়ে বিভিন্ন ওয়েবসাইটে ঘুরে বেড়াই, মানুষজনের ছবি দেখি আর ভাবি – আমার ঐরকম একটা ক্যামেরা থাকলে এই ব্যাটার চেয়ে ঢের ভালো ছবি তুলতাম। “ভালো ক্যামেরা” শব্দের আপেক্ষিকতা টের পেলাম, চারিদিকে গিয়ারের ছড়াছড়ি আর আমি canon 40D নিয়ে প্রাণপণে সম্ভ্রম বজায় রাখার চেষ্টা করছি। এই ক্যামেরায় ভিডিও পর্যন্ত করা যায় না। সেলফোনের সমান মেগাপিক্সল। লেন্সের অবস্থা কিছুটা ভালো – একটা সাদা বনেদী লেন্সের মালিক কিন্তু Canon EOS 300mm L f4     এর মত টেলিফটো লেন্স দিয়ে দূরের ছবি তুলে আরাম, লাস্যময়ী তরুণীর হাস্যময়ী মুখের ছবি আর তোলা কষ্টসাধ্য। তাই ফাহিমের ছবির কথা বলতে গেলে আজ লোকে গ্যাং-ব্যাং রত উভচর প্রাণিদের কথা উল্লেখ করে। একটা “ভালো” ক্যামেরা, ও তদসংলগ্ন লেন্সের অভাবে কত পুরস্কারযোগ্য ছবি যে তোলা হয় নাই, সেই বেদনা আড়ালেই থেকে গেল।
এদিকে এডমন্টন শহরের শীতে কাবু হয়ে ওয়াইল্ডলাইফের ছবি তোলা কমে এল। আরো নানা ধরনের ছবি তোলা শুরু করলাম। অনুশীলনের অংশ হিসেবে চেষ্টা করতাম বিষয়বস্তুতে কিছুটা বৈচিত্র আনার। আমার ইউনিভার্সিটির লাইব্রেরিটাও চমৎকার। বিখ্যাত ফটোগ্রাফারদের ছবির বড় বড় প্রিন্টের প্র-চু-র বই-পত্রে ভরা একেকটা শেলফ। বই কাঁধে আমি জ্ঞানের ভারে ন্যুব্জ হয়ে বাড়ি ফিরি। ছবি তোলা কমে যাওয়াতে একদিক থেকে ভালো হয়েছে চিন্তার জন্য অনেকখানি সময় পাওয়া যায়। চিন্তাভাবনা করে তাই একটা Canon 50mm f/1.4 কিনলাম। আর শুরু করলাম অন্য সব লেন্স, গিয়ার বেচে দেওয়া।
এই পোস্টের ছবিগুলো এরকম ট্রান্সিশান পিরিয়ডে তোলা। একটা বাদে সব কয়টাই 50mm এর ক্লিক। Canon 40D ক্যামেরা হল ক্রপড সেন্সর বডি, এতে 50mm লাগালে কার্যকর ফোকাল লেংথ দাঁড়ায়  80mm   সহজ কথায় কাছে দাঁড়িয়ে লোকের ছবি তোলা বেশ মুশকিল, কিছুটা দূরে গিয়ে ছবি তুলতে হয়। রাস্তাঘাটে এভাবে ছবি তোলাটা বেশ ঝামেলার ব্যাপার, ঠিকমত ফ্রেম করা প্রায় দুঃসাধ্য। তবু এই সীমাবদ্ধতাটুকুর খুব দরকার ছিল আমার। চর্চা করার জন্য, একটা নির্দিষ্ট ফোকাল লেংথকে আয়ত্তে আনার জন্য এর থেকে সহজ উপায় আর নাই। প্রত্যেকটা ফোকাল লেংথের একটা নিজস্ব ভাষা আছে। 35mm ছবির চেহারার সাথে 90mm তে তোলা ছবির যে তফাৎ সেটা বোঝার জন্য আলাদা করে দুটো লেন্স বেশ কিছুদিন ব্যবহার করা দরকার। হাতটা সয়ে নেওয়ার জন্য এই সময়টুকু দেওয়া জরুরী। ক্রমাগত লেন্স বদল করতে থাকলে একটা ফোকাল লেংথের যে নিজস্ব বৈশিষ্ট্য সেটা অনেক সময় উপভোগ করা হয়ে উঠে না। 
আমি খুব চাচ্ছিলাম প্রাণভরে 50mm দিয়ে ছবি তুলব। এই ছবিগুলো তুলে দারুণ আনন্দ পেয়েছি। হাতে কেবল একটা ক্যামেরা, লেন্স বদলের হাঙ্গামা নাই। কিছু ছবি তোলা হয়েছে অজ্ঞাতসারে, কোন কোন ক্ষেত্রে অনেক আলাপ-গল্প শেষে দুই-চারটা ক্লিক করেছি, ব্যস এই। সহজ সরল মানুষ, তাদের সহজ-সাধারণ ছবি। 


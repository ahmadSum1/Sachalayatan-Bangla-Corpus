কথাসূত্র ২



গান শিখতে হলে নিয়মমাফিক রেওয়াজ করা বাধ্যতামূলক, ছবি আঁকতে গেলে প্রচুর খসড়া স্কেচ করা লাগে হাত পাকানোর জন্য। অথচ ফটোগ্রাফির ক্ষেত্রে আমার ভাবটা এমন যে বেঢপ-বিশাল একটা ক্যামেরায় টিপি দিলেই ছবি উঠবে। কোন পূর্ব-প্রস্তুতি ছাড়া ভাল ছবি তোলা কঠিন, কারণ ফটোগ্রাফির কোন রুল অফ থাম্ব নাই। এই কথাটা টের পাই যখন কাউবয় স্টাইলে আমি ক্যামেরাটা ড্র করি, বিল্ট-ইন মিটারের উপর ভরসা করে শাটার টিপে মেমোরি কার্ড ছবিতে ছবিতে উপচে ফেলি। বাকি সময় ক্যামেরা থাকে কুলুঙ্গিতে তোলা। আমার মত অনেকেরই ফটোগ্রাফির ব্যাপারে অদম্য আগ্রহ, কিন্তু পড়াশোনা, সংসার এবং বস্তুজগতের অভিকর্ষজ টানে সময়স্বল্পতায় ভুগছেন। আমার ভ্যাংকুভার ভ্রমণের চমৎকার দিকটা ছিল যে পুরা সময়টাতেই আমি, শান্ত, মুস্তাফিজ ভাই ১ (লোচনবক্সী), মুস্তাফিজ ভাই ২ (রাজিব), অপর্ণা কম-বেশি ফটোগ্রাফি নিয়েই ছিলাম। 
ভ্যাংকুভারে পৌঁছেই আমি সরাসরি শান্তর বাসায় উঠি। সেখান থেকে ক্যামেরা সরঞ্জাম ইত্যাদি নিয়ে বের হই। ব্যানানা লিফ নামের এক মালয়শিয়ান রেঁস্তোরায় ভরপেট খেয়ে আমরা ডাউনটাউনে উদ্ভ্রান্তের মত ঘুরতে থাকি। পায়ে হেঁটে শহরটা দেখতে বেশ লাগছিল। ডেভি স্ট্রিট (Davie) নামে ইন্টারেস্টিং এক রাস্তা ধরে বেশ অনেকখানি হাঁটলাম। রাস্তাটা ব্রিটিশ কলাম্বিয়ার অষ্টম প্রিমিয়ার আলেকজান্দার ডেভির স্মরণে। ভদ্রলোক বেশ বিখ্যাত লোক ছিলেন, তার অসংখ্য কীর্তির মাঝে একটা হল মদ বিক্রি-বাট্টার উপর প্রভিন্সিয়াল অধিকার নিয়ে সুপ্রিম কোর্টে লড়াই। সিধা এই রাস্তাটা ধরে হাঁটলে প্রচুর রেঁস্তোরা, বার চোখে পড়ে। সমকামীদের জন্য বিশেষ কিছু ক্লাব আছে, এছাড়াও নানাবিধ দুষ্টু দোকানে ভর্তি। টুকটাক কিছু ছবি নেওয়া হল। রাতের ভ্যাংকুভারের বাসিন্দাদের কিছু পোর্ট্রেট করা হল, শহরটা ছিল বেশ আলো ঝিলমিল। 
দিনের বেলায় সেই তুলনায় ভ্যাংকুভারকে বেশ ম্লান মনে হয়। আকাশটা থাকে ঘোলা, রাস্তাটা ধূসর আর বাতাসটা কেমন বিষণ্ণ। এর মাঝেও ইতস্তত ঘোরাঘুরি চলতে থাকে রবসন স্ট্রিট, বারার্ড স্ট্রিট ধরে। রাস্তা পাল্টালে দুইদিকের ভাব-গতিকও পালটে যায়। রবসনে বেশ কিছু আধুনিক ব্র্যান্ড-বিপণী, ক্যাম্বি স্ট্রিটে পুরানো ইউরোপিয়ান ধাঁচের দালান-কোঠা। শহরের মাঝে মিশে যেতে যেতে মনে হচ্ছিল চলন্ত ছবিগুলোকে ক্যামেরায় ধরাটা বেশ কঠিন হবে। খুব সচেতন চোখে ছবির ফ্রেম দেখতে গেলে শহর ঘোরার আনন্দটুকু পাব না, তাই ছবি তোলাটা মুহূর্তের তাড়নাতেই সীমাবদ্ধ থাকল।

পাইপ হাতে বুড়ো - বেশ থেমে থেমে, গুছিয়ে ব্যাখ্যা করল তামাকের মাহাত্ম্য

সাবওয়ে থেকে নেমে বাস ধরব, সাদা চুল-দাঁড়ির আকর্ষণে বেশ জরে কয়েক কদম হেঁটে প্রায় রাস্তায় নেমে আসি। একটু হাই-কি তে ছবি তোলার ইচ্ছা ছিল, আবার মুখের প্রোফাইলটাও চাচ্ছিলাম তাই খানিকটা ওভার এক্সপোজড। একটাই শট নেওয়ার সময় পেয়েছিলাম - ডানদিকের কিছু অংশ ফেলে দেওয়া উচিত কিন্তু ক্রপ করতে ইচ্ছা করছে না।

সাঁকোর উপর শহর

সেই শহরের হরেক রকম মানুষ


স্ট্যানলি পার্কে আলোকসজ্জা

এই ছবিটা আসলে একটা আফসোসের গল্প। ছবির ডান কোণে খেয়াল করলে অল্প একটু রিফ্লেকশান দেখা যাবে। ওটাকে কাজে লাগিয়ে চমৎকার একটা কম্পোজিশান করা যেত, কিন্তু ফ্রেম করার সময় চট করে চোখে পড়ে নাই।


রাতের ভ্যাংকুভার


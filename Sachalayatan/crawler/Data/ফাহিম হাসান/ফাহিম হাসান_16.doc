লাল বাহাদুর শাস্ত্রী



ইতিহাসে অনার্স পাশ করে টানা দুইবছর ধরে বেকার ছিলাম। শখানেক দরখাস্ত ফেলেও লাভ হয়নি। শেষ পর্যন্ত অনেক ধরাধরি করে একটা ফার্নিচার কোম্পানিতে কেরানীর কাজ জোগাড় করলাম। দায়িত্ব হল কাঠের সাপ্লাইয়ের হিসাব রাখা। পোস্টিং একদমই অজানা-অচেনা এক গ্রামে। বেঈমান শহুরে জীবনের পাছায় লাথি মেরে চলে আসলাম।
গ্রামের নাম কদমগাছি। কিন্তু কোন কদম গাছ নাই। চারিদিকে শুধু শাল-সেগুন-মেহগনি। একদম জঙ্গুলে জায়গা। মাইলখানেক দূরের বাজারে অল্প কিছু দোকান-পাট। অফিসটা মূলত একটা পরিত্যক্ত রেস্ট হাউসকে সংস্কার করে বানানো। চুপচাপ। সুনসান। ভূতের গল্প লেখার জন্য আদর্শ। তবে ইলেকট্রিসিটি আছে। চোরাই লাইন। মালিক ঘুষ দিয়ে নিয়েছেন করাতকল বসানোর জন্য। 
অফিসে আমিসহ মোটে পাঁচজন লোক। আমাদের দারোয়ান রান্নাবান্নার কাজ পারে।কাজের তেমন কোন চাপ নেই। দিনভর আড্ডা আর কার্ড খেলা। রাতে ভিসিআরে ছবি দেখা বা ঘুম। আগে জানলে কিছু বই নিয়ে আসা যেত। একটাই সমস্যা – বাথরুম। উন্মুক্ত আকাশের নীচে প্রকৃতির ডাকে সাড়া দিতে হয়। আর দশজন দার্শনিকের মত আমিও জীবন সংক্রান্ত যাবতীয় চিন্তা এই সময়েই করি। বলাই বাহুল্য, মানবজন্মের সার্থকতা কোষ্ঠকাঠিন্যের ব্যস্তানুপাতিক।
এরকমই একদিন দ হয়ে প্রকৃতির ডাকে সাড়া দিচ্ছি। হঠাৎ মনে হল আমার উপর কেউ নজর রাখছে। কেমন অদ্ভুত একটা অনুভূতি। কে দেখবে? এখানে আছেই বা কে? উপরে চাইতেই দেখি একটা বুড়ো লোক দেওয়ালের উপর দিয়ে সরাসরি আমার দিকে তাকিয়ে আছে। ভয়ে চিৎকার করে উঠলাম এবং তৎক্ষনাৎ টের পেলাম ওটা কোন মানুষের মুখ নয়। স্রেফ একটা বানর।
বানর? মানে সেই স্তন্যপায়ী-শাখামৃগ যাকে ডকিন্স খুড়ো আমাদের দূর সম্পর্কের আত্মীয় বলে দাবী করেন? চিড়িয়াখানায় তাদের সাথে একবার সৌজন্য সাক্ষাৎ হয়েছিল কিন্তু এখানে, এভাবে, এই সময়ে তাদের কোন সদস্য আমার উপর নজরদারি করবে তা বিশ্বাস করা শক্ত। পরে দারোয়ান জানালো এখানে বানরের উৎপাত একরকম লেগেই আছে। আমাদের অফিসের আশেপাশে যে ঝাঁকড়া মতন গাছগুলো আছে, সেগুলোই তাদের নিবাস।
ব্যাপারটা খুব ইন্টারেস্টিং লাগলো। গরু-ছাগল ছাড়া কোন প্রাণীকে এত কাছ থেকে দেখিনি। বানরগুলোর ভয়ডর নেই। সরসর করে ওরা গাছ থেকে নেমে আসে, ইতিউতি চায়, মওকা মতন কিছু পেলে আবার তরতর করে ফিরে যায়। কয়েকদিনের মাঝেই পারস্পরিক চেনাজানা হয়ে গেল। লক্ষ্য করলাম ওদের পালের গোদা, ভদ্র ভাষায় যাকে আলফা মেইল বলা হয়, বেশ ভারিক্কি চালে অফিসের চারপাশে টহল দেয়। সহজেই তাকে চেনা যায় - হোতকা মতন দেহ আর চোখে পড়ার মতন বিশাল, লাল পাছা। যত রকমের দুর্ধর্ষ অভিযানের সে-ই নেতা।
একে তার পশ্চাদ্দেশের লালিমা, অদম্য সাহসিকতা, তার উপর ফাইনাল ইয়ারে স্বাধীন ভারতবর্ষের পেপারে আমার কম নাম্বার। সবমিলিয়ে তার নাম রেখে দিলাম লাল বাহাদুর শাস্ত্রী। সংক্ষেপে লাল।
লাল ছিল সত্যিই এক বীর-বাহাদুর ব্যাটা। ঝুঁকিপূর্ণ সব ডাকাতি অভিযান সে পরিচালনা করত। ফাঁক পেলেই তছনছ করে দিত অফিস ঘর। রান্নাঘরে হানা দিত খাদ্য,অখাদ্য সব হাতিয়ে নেওয়ার আশায়। অন্য গোত্রের কাউকে দেখলেই তেড়ে যেত, ভয় দেখাত। ওদিকে আবার শিভালরির কমতি নেই। দলের সুন্দরী তরুণীদের প্রতি সদা প্রখর দৃষ্টি। তার চোখ এড়িয়ে অন্য কোন জোয়ান-যুবার সাধ্য নেই প্রেম করার। তরুণীরাও লাল বাহাদুরের বিশেষ অনুরাগী ছিল। লাল পশ্চাতের এমনই মহিমা! রতিকুশল লাল বাহাদুরের হারেম আগলে রাখা দেখে ঈর্ষা জাগত মনে। সত্যি বলতে তার বিচিত্র কাজকারবার দেখেই দিব্যি সময় কাটিয়ে দিতাম।
একমাস পরে দূরবাসের সবকিছু সয়ে গেল। তবে গলির ক্রিকেট খেলাটা খুব মিস করতাম। তাই বাজার থেকে একটা ব্যাট কিনে, একটা গাছের গুঁড়িতে স্ট্যাম্প এঁকে নিলাম। হইহই করে ক্রিকেট খেলা চলল। দারোয়ান বয়স্ক মানুষ, শরীর ভারী হয়ে গিয়েছে, খেলতে চায় না, তাই তাকে বানানো হল আম্পায়ার। 
খেলার ব্যাপারে আমি একটু ইয়ে। বন্ধুরা বলে খাইষ্টা কিসিমের। যেহেতু ব্যাট আমার পয়সায় কেনা, সবসময় আগে ব্যাটিং নিতাম। বোলিং এর সময় ভর করত রাজ্যের আলস্য। ফিল্ডিং করতে একদমই ইচ্ছা করত না তাই পারতপক্ষে আমি আউট হতে চাইতাম না। আমাকে হালাল উপায়ে আউট করার একটাই তরিকা ছিল - ক্যাচ। কী এল.বি.ডাব্লিউ, কী বোল্ড, বোলার চিৎকার করুক, আম্পায়ার কসম কাটুক, আমি ব্যাট আঁকড়ে নিজের সিদ্ধান্তে অনড় থাকতাম। ভাগ্যিস ক্রিকেটে লাল কার্ড নাই!
কয়েকদিনের মধ্যেই খেলোয়াড় সংখ্যা বাড়ল। স্থানীয় চার-পাঁচজন ছাত্র যোগ হল। সেই সাথে বাড়ল দর্শকও। লাল বাহাদুর তার দলবলসহ বৈকালিক টহল মূলতবী রেখে আমাদের খেলা দেখত। আমার সন্দেহ হত সে খেলাটা বেশ ভালোই বোঝে কারণ আমি আউট হলেই তার যত উল্লাস।
এভাবে প্রায় বছর দুয়েক পার করলাম। কর্তৃপক্ষ আমার গুণে মুগ্ধ হয়ে কাছের এক ভদ্র গোছের মফস্বলে পোস্টিং দিল। কদমগাছি ছেড়ে সেই যে আসলাম এরপর আর কারো সাথে যোগাযোগ করা হয়ে উঠে না। ফেলে আসা আলস্যের দিনগুলির কথা চিন্তা করে প্রায়ই মন উদাস হত। প্রায়ই ভাবতাম সময় পেলে ঘুরে আসব, আগের মত হুল্লোড় করে ক্রিকেট খেলব, কিন্তু কেন জানি হয়ে উঠত না। সময়ের সাথে সাথে জীবনে জটিলতাও বাড়তে থাকল। ছুটির দিনেও ঘোরাঘু্রির ইচ্ছে হত না, বাসায় বসে ঝিমাতেই ভালো লাগত। 
* * * * *
এক শুক্কুরবার সকালে দেরী করে ঘুম থেকে উঠে সবে খবরের কাগজ খুলেছি, এমন সময় বাইরে শুনি বিরাট হই-চই-হল্লা। মফস্বলে উত্তেজনার বিশেষ কিছু পাই না, তাই খোঁজ নিতে গেলাম। কোলাহলের উপবৃত্তে উঁকি মারতেই অবাক হয়ে গেলাম। একটা ধাড়ি বুড়ো বানর খেলা দেখাচ্ছে। পুরুষ্টু লাল পাছা। আরে! এ তো আমার লাল বাহাদুর শাস্ত্রী – লাল, মেরে লাল। পড়ন্ত বয়সেও নানা কসরতে কুড়িয়ে নিচ্ছে বাহবা। খেলা শেষে আবার টাকার জন্য হাত পাতল সবার কাছে। একটা চকচকে পাঁচ টাকার নোট বাড়িয়ে দিলাম। নিল না। আমাকে দেখে কেমন দাঁত খিঁচিয়ে তেড়ে এল। ভয়ে পিছিয়ে আসলাম। কামড়ে দিবে নাকি?
নাহ। তবে মুখটা চোখা করে, আমাকে আমূলে চমকে দিয়ে, আম্পায়ার বিলি বাওডেনের মত তর্জনী উঁচিয়ে নীরবে ঘোষণা দিল – আউট!
খুশি মনে মেনে নিলাম। আউট হয়ে এত আনন্দ এর আগে কখনো পাই নাই।
----------------------------------------------------------------
বি দ্র: লাল বাহাদুর শাস্ত্রী বা বিলি বাওডেনের প্রতি অশ্রদ্ধা প্রকাশ লেখকের উদ্দেশ্য না।
* মধুপুর জঙ্গলে একবার বিরাট একটা আলফা মেইল বানর দেখেছিলাম। বন বিভাগের বাংলোর কাছেই থাকত। ফরেস্ট অফিসারের কাছে জেনেছি তার দুরন্তপনার গল্প। পরে শুনেছি খাওয়া চুরির অপরাধে তার গায়ে ফুটন্ত পানি ঢেলে দেওয়া হয়। তার কোন ছবি নেই, তবে সম্ভবত ঐ গ্রুপের অন্য এক সদস্যের ছবি পরে তুলেছিলাম।



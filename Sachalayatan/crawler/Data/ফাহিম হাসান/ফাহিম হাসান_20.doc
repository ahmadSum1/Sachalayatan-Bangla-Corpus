ফটোশপ টিউটোরিয়াল: পার্ট ওয়ান



ভার্সিটিতে ভর্তি হওয়ামাত্র টের পেলাম হাত খরচের টাকায় আর কুলাচ্ছে না। আম্মার কাছে চাইতেও লজ্জা লাগে। এ্যাত্ত বড় ধামড়া ছেলে মায়ের কাছে বিড়ি ফোঁকার টাকা চাই ক্যাম্নে! টিউশানি খুঁজে খুঁজে হয়রান হয়ে যাই, মেলে না। এর মাঝে ঘোড়া রোগে ধরলো। ফটোগ্রাফির কঠিন নেশায় বুঁদ হয়ে ভুলে যেতে থাকি অ্যাসাইনমেন্টের ডেডলাইন, পরীক্ষার সিলেবাস। নীলক্ষেত থেকে ফটোগ্রাফি ম্যাগাজিনের পুরানো সংখ্যাগুলো কিনে আনতাম। ওখানে পাওয়া যেত ভালো ছবি তোলার নানা কায়দা-কনুনের বিস্তারিত বর্ণনা। চকচকে নতুন সংখ্যা কেনার সাধ্য ছিল না। পুরানোগুলো পড়েই বেশ আনন্দ পেতাম।
পয়লা পয়লা মোবাইলে ছবি তুলতাম। একটু ঝাপসা আসতো কিন্তু মজা পেতাম খুব। স্মৃতি ধরে রাখা টাইপ ব্যাপার আর কী! একদিন বিকালে ছবির হাটে আড্ডা পিটাইতেছি এমন সময় তিন বন্ধু এক সাথে মুততে গেল। পোলাপাইনের লজ্জা শরম কমে যাচ্ছে ইদানিং। আমি পিছন থেকে ছবি তুললাম। ঘাড় ঘুরায়ে দোস্ত আমার দাঁত বাইর কইরা হাসে। বন্ধুমহলে ব্যাপক হিট হল ছবিটা। বহুদিন আমার মোবাইলে সেইভ করা ছিল। একদিন ঠ্যাক্ খেয়ে মোবাইলটা গেল। ছবিটার কপি রাখি নাই, তাই ওটাও গেল।
হলের এক সিনিয়ার ভাইয়ের কাছে একটা এক্সট্রা মোবাইল সেট ছিল। তাই দিয়ে কোনমতে চালালাম মাসদুয়েক। তারপর একদিন এর-ওর কাছ থেকে কিছু টাকা ধার করে সোজা স্টেডিয়াম মার্কেট। উদ্দেশ্য - ভালো দেখে মোবাইল সেট কেনা। কিন্তু এক দোকানের শো কেসে দেখি ছোট্ট একটা ডিজিটাল ক্যামেরা। সেকেন্ড হ্যান্ড কিন্তু দেখতে জোশ। অনেকদিনের খায়েশ ছিল টাকা জমায় একটা নাইকন ডি এস.এল.আর কেনার। অথবা সনি সাইবারশট। কিন্তু দাম যে নাগালের বাইরে! যাই হোক ঘন্টাখানেক দরদাম করে কিনেই ফেললাম। কী আছে দুনিয়ায়! টাকা-পয়সা সবই মায়া।
পরদিন থেকে ব্যাপক হারে ছবি তোলা শুরু করলাম। প্রথম মডেল আমাদের ডাইনিং হলের বিলাই যেটা আমাদের ফেলে দেওয়া হাড্ডি আর কাঁটা-কুটা খেয়ে এমন মটু হয়েছে যে দেখতে লাগে একটা পশমী ফুটবলের মত, খালি লাথি মারতে মন চায়! তারপর ইয়ার-বন্ধু-বান্ধব (যে সব মেয়ে আগে পাত্তা দিত না তাদের ছবি তোলারও অনুমতি পেয়ে যাই মাঝেসাঝে), সন্ধ্যার আকাশ, রাতের ল্যাম্পপোস্ট, রোদেলা দুপুর, জানালার চড়ুই, চারুকলার রঙ্গিলা দাদুর পোর্ট্রেট ইত্যাদি। ফেইসবুকে ধুমায় আপলোড দিতাম। লোকজন নেহাৎ মন্দ বলতো না। খালি ইন্টারনেট লাইনটা স্লো দেখে প্রতিভার সবটুকু ঢেলে দিতে পারতাম না - আপসোস।
এর মাঝে ছুটিতে বাড়ি যাই। প্রতিদিনই নতুন নতুন সাবজেক্ট পাই।
গ্রামের ন্যাংটা পোলাপাইন দৌড়াচ্ছে - ক্লিক
কিশোরী মেয়ের হাসি -ক্লিক
নদীতীরে সূর্যাস্ত -ক্লিক; আর সাথে মেঘ থাকলে - ক্লিক ক্লিক ক্লিক
সরিষার সিজন ছিল না দেখে একটা ভালো ছবি মিস হয়ে গেল - আপসোস।
ছবিগুলো ফেইসবুকে দেওয়ার আগে কিঞ্চিৎ ঘষা-মাজা করি। আগে আবালের মত গণহারে ছবি আপলোড দিতাম। এখন একটু বুঝে শুনে দেই। এখন ভালো-মন্দ ফারাক বুঝতে শিখেছি। এক্সপোজার মোটের উপর ঠিকই থাকে। পয়েন্ট অ্যান্ড শুট দেখে শার্পনেস কম এই যা! তারো উপায় আছে। আদতে উপায় আছে সবকিছুরই। Man is mortal আর ফটোগ্রাফারদের মুশকিল আসান হল ফটোশপ। ছবির টোন, কম্পোজিশান ঠিক করতে ফটোশপের জুড়ি মেলা ভার।
ছবি এডিট করাটা একটা আর্ট। কিছু পোলাপাইন এইটা না বুইঝাই হাউকাউ করে। ভাল ছবি দেখলেই বলে - ফটোশপ করা? এডিট করা? ওহ! তাহলে তো ভাল হবেই।আরে ভাই, আমার তো আর লাখ টাকার L সিরিজের লেন্স নাই যে টিপি দিলেই মনপছন্দ ছবি পাবো। এটা-সেটা ঠিক করতে গরীবের ফটোশপ-ই ভরসা। ছবির সতীত্ব বনাম ফটোগ্রাফারের কৃতিত্ব - এই ধরনের অর্থহীন বিতর্কে বন্ধুদের সীমাহীন উৎসাহ দেখে আমি একটু বিমর্ষ বোধ করি।
মন খারাপ ভাবটা কেটে যায় দ্রুত। কারণ পুরানো পল্টনে এক আত্মীয় একটা ছোট ফটো-স্টুডিও চালু করলে আমি সেখানে পার্ট-টাইম কাজ শুরু করি। কাজ আসলে তেমন কিছু না। বিকালের দিকে হেলতে দুলতে যাই। মানুষ পাসপোর্টের জন্য ছবি তুলতে আসে, কেউ টুকটাক প্রিন্ট করায় এই যা। ভারী কাজ বলতে পুরানো ছবি নতুন করা, সাদাকালো থেকে রঙিন করা - এই তো। অল্প বয়স (!) দেখে ক্যাশের দায়িত্ব দেয় না। কয়েক সপ্তাহ পরে বুঝতে পারলাম এডিটিং কী জিনিস! একটা পুরানো ছবি এডিট করা বেশ ধৈর্যের কাজ। মানুষ তো পুরানো ছবি এডিট করে দেন না বলেই খালাস। এখন নাক-মুখ নাই, ফাঙ্গাসে ভর্তি সফট ছবি আমি ফিরায় দেই ক্যাম্নে! কোন চিপা থেকে মানুষ এই সব বের করে বুঝি না!
যাই হোক, এডিটিং বিষয়টা বেশ চ্যালেঞ্জিং লাগে আমার কাছে। আর একেকটা ছবির সাথে মানুষের কত স্মৃতি! বাবা-মায়ের বিয়ের ছবি, ছোটবেলায় হারায় যাওয়া বন্ধুর ছবি, দাদু মারা গেছে কোন কালে তার কোলে বসা ছবি - আহারে! যতটা পারি ঠিক করে দেই। বই ঘেঁটে, নেটে গুঁতা মেরে শিখতে থাকি বেশ কিছু লেয়ার নিয়ে কিভাবে ধীরে ধীরে কাজ করতে হয়। এই ফাঁকে ইন্টারেস্টিং কিছু জিনিস শিখলাম - মানুষের মুখ পুরাপুরি সিমেট্রিক না। মুখের একজায়গা থেকে কেটে এনে ভরাট করার সময় এই ব্যাপারটা খেয়াল রাখতে হয়। আস্তে আস্তে হাতের পজিশান, আঙুলের গঠন এগুলোও খুঁটায় দেখতে শুরু করলাম। খালি ক্রপ করে সুপার-ইম্পোজ করলেই তো হয় না! সবচেয়ে সোজা হল সাদা বা এক কালারের পাঞ্জাবি পরা ফর্সা দাদা ভাইদের ছবি এডিট করা, কারণ বেশির ভাগ সময়ই স্টুডিয়োতে তোলা এধরনের ছবি একটু ওভার এক্সপোজড থাকে, ডিটেইল কম থাকে। বিপদ হল নকশা-কাটা শাড়ি পরা মহিলা বা সাইড ফেইসে গালে হাত দেওয়া ছবিগুলো। গ্রুপ ছবির কথা না হয় বাদ-ই দিলাম।
এলাকায় আমাদের স্টুডিও বেশ জমিয়ে ফেলে। আমার মোটামুটি নাম ডাক হয়। সাংবাদিক ভাইয়েরা  যখন দেখে বড় স্টুডিওগুলাতে ভিড় তখন খামের উপরে আর্জেন্ট লিখে আমাকে মেমোরি স্টিক দিয়ে যায়। সন্ধ্যাবেলায় আড্ডা দিতেও বের হই মাঝে সাঝে। ছবি তোলা শেখার জন্য বড় ভাইদের আড্ডার চেয়ে ভাল কিছু হয় না। 
স্টুডিওতে কাজ করার সুবিধা হল কিছুক্ষণ পরপরই ছুটি। কারেন্টের যা অবস্থা। মোঘল আমলের যে আইপিএস আছে তাতে কাজ চলে না। আমার কী! যার ব্যবসা সেই বুঝে। কাকুর কাছে ক্যাশ বুঝায় দিয়ে আমি বাইরে হাওয়া খাই। কাস্টমার আসলে ভাগায় দেই। মানুষ আজকাল সেয়ানা হয়ে গেছে। কড়া গলায় না বললেও কিছুক্ষণ ঝুলাঝুলি করবেই। সবারই আর্জেন্ট। মহা মুশকিল! বিকালে এক মহিলা দুই চক্কর দিয়ে গেছে। তার কপাল খারাপ - দুইবারই লোডশেডিং। পিসিতে লোড করে রাখবো সেটারও উপায় নাই। সবে একটা সিগারেট ধরায় ভাবতেছি যে শাহবাগে আজকে একটা ঢুঁ না মারলেই না, এমন সময়ে সেই মহিলা এসে আবার ঘ্যান ঘ্যান করা শুরু করলো। মানুষ চড়ায় আমিও বদলায় গেছি। জাপানিজ ভূমিকম্পের সমান একট ঝাড়ি মেরে মহিলাকে বিদায় করে দিতে চাইলাম কিন্তু মুখের দিকে তাকায় মায়া হল। বয়সে বড় মহিলা। খালা-চাচি টাইপ। জানতে চাইলাম কী কাজ।
- একটা ছবি একটু এডিট করে দিতে হবে।
- কেউ পুরা ছবি এডিট করার কথা বলে না আপা। সবাই খালি একটু এডিট চায়। দেখি কী কাজ, ছবি আনছেন?
কোন উত্তর আসে না। মহিলার মুখের পরিবর্তন আমার চোখ এড়িয়ে যায়। আবার জিজ্ঞেস করি - ছবি আনছেন?
মহিলা হঠাৎ হাত চেপে ধরে।
“বাবা আমার মেয়েটা এম্নিতে খুব শান্ত-ভদ্র-লক্ষী। শুধু গায়ের রংটার জন্যই মনে হয় বিয়ে আটকে যায়। দেখতে খারাপ না কিন্তু ছবিতে কেমন জানি ভালো আসে না। মুখের তিলগুলার জন্য দেখতে বাজে লাগে। ছেলেপক্ষের সাথে  সামনা-সামনি কথা বললে হয়তো কিছু একটা হত। কিন্তু ছবি দেখেই সবাই না করে দেয় . . .”
অবাক হই। কিন্তু কথা বাড়াই না। খাম খুলে ছবি বের করি। সস্তা matte কাগজে একটা 4R সাইজের মেয়ে ভাবলেশহীন মুখে চেয়ে থাকে অপলক।
ব্রাশ-ডজ-বার্নে মুখটাকে সুন্দর করে দেওয়া যায় কি?
--------------------
পুনশ্চ: সব চরিত্র কাল্পনিক। সত্যিই তাই।


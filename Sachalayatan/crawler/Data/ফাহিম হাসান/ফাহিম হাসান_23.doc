ওয়াইল্ড লাইফ ফটোগ্রাফি: গিরগিটি ও বরাহ



আলোকচিত্রে প্রকৃতি ও জীবজগতের বৈচিত্র তুলে ধরার অপটু প্রয়াস বহুদিনের। শুরুতে যা ছিল শখ - এখন তা নেশা। মুশকিল হল একটা ভালো ছবি পেতে ধৈর্য ধরে অপেক্ষা করতে হয় বহুক্ষণ। নির্বান্ধব পরিবেশে (স্থান বিশেষে নির্বিদ্যুৎ ও নির্টয়লেটও বটে) বিশাল ওজনের মাল-সামালা নিয়ে মশার কামড় খাওয়া এবং দিন শেষে ষোল গিগা মেমোরি কার্ডের অন্তত বিশ মেগা ভর্তি করতে পারাটা যেন আরেটা পুলসিরাত। তবু এই কষ্ট গায়ে লাগে না যখন পাওয়া যায় একটা মনমত ফ্রেম - বেশিরভাগ সময়ই তা দুর্বল কারিগরী জ্ঞানের স্বাক্ষী, কিন্তু হয়ত একটা যুতসই বক্তব্যের ছবি।
আর কথা না বাড়ায় আসেন ছবি দেখি। নিচের ছবিটা একটি সাধারণ গিরগিটির। আপনার বাড়ির বাগানে, পার্কের ঝোপে ঝাড়ে, ক্যাম্পাসের চিপায় একটু খুঁজলেই দেখা মিলবে। এর ইংরেজি নাম changeable lizard/ common garden lizard (Calotes versicolor)।

এদের চারিত্রিক বৈশিষ্ট্য হল এরা সুযোগ বুঝে রঙ বদলাতে ওস্তাদ। মৈথুনাভিচারে (কপিরাইট হিমু ভাই) অথবা প্রতিপক্ষকে ভয় দেখাতে এরা রঙ বদলায়। মাথা ও ঘাড়ের রঙ টকটকে লাল করে ফেলে। এই রঙ বদলের মূল উদ্দেশ্য হয় বালিকাকে মুগ্ধ করা অথবা ধোঁকবাজি। 


অনেক অঞ্চলে মানুষ এদের ডাকে  রক্তচোষা। কেউ কেউ এদের বিষাক্ত বলে ভয় পায়। আদতে এরা নির্বিষ এবং রক্ত চুষে খায় না। খালি লোক দেখানো বাহাদুরী।
এবার আমরা আলোচনা করব একটা সাধারণ প্রশ্ন - কেন বরাহরা দল বেঁধে থাকে অথচ শিকারী প্রাণিরা বাস করে বিচ্ছিন্ন ভাবে ? বরাহের সংখ্যা এত বেশি কিন্তু শিকারীর সংখ্যা এত কম কেন?
কিছু ব্যতিক্রম  বাদ দিলে (যেমন- সিংহ , হায়েনা ও ওয়াইল্ড ডগ দল বেঁধে শিকার করে) বেশিরভাগ শিকারী পশু বাস করে একলা - শিকার করে নিজে নিজেই। অথচ বরাহের দল কেমন সামাজিক - একসাথে মিলে মিশে খায়, ঘোঁত ঘোঁত করে। তারপর যখন হামলা হয়, তখন একটা না একটা মারা পরে শিকারীর থাবায়। (সময় মত লেজ উঁচিয়ে ভাগতে পারলে বেঁচেও যায় কখনো কখনো।) তা ওরা বিচ্ছিন্ন ভাবে থাকলেই পারে - খুঁজতে বড় বেগ পেতে হবে শিকারীর। তা না করে এরা দলেবলে থকে কেন?

এরা বুঝি পরিসংখ্যান জানে? কারণ পালে থাকলে বেঁচে যাওয়ার সম্ভাব্যতা (probability) বেশি। ধরুন, পালে n সংখ্যক শুয়োর আছে। তাহলে হামলা হলে মারা পড়ার সম্ভাবনা ১/n । এই n এর মান যত বড় হয় তত তার জন্য ভালো। কারণ মারা পড়ার সম্ভাবনা কমে যায়। অথচ একলা হলে সম্মুখ যুদ্ধে মরণ প্রায় নিশ্চিত। তাই বেঁচে থাকার তাগিদে এরা একসাথে থাকে। (কথাগুলো ছাগলের জন্যও প্রযোজ্য)।
অপরদিকে বরাহশিকারের আনন্দ শিকারীরা ভাগ করে নিতে চায় না। তারা নিজ হাতে বরাহনিধন করতে চায়। এদের সংখ্যা বরাহের তুলনায় কম, এরা হাঁকও ছাড়ে কম, চলে নি:শব্দে - পেশিতে, চোয়ালে থাকে পর্যাপ্ত জোর।
---------------------------------------------
পুনশ্চ: লেখার মাঝে গুঁজে দেওয়া নিরীহ ছবিতে কাউন্টার ন্যারেটিভ কিছু নেই। শিকার-শিকারীর তত্ত্বের পিছনে দ্বান্দ্বিক সম্পর্কের ডিস্কোর্স নেই, ডারউইনের থিওরির বিনির্মাণের তো প্রশ্নই আসে না। আর গিরগিটির ছবি দিলাম স্রেফ চেনানোর জন্য। এটা কমন স্পিশিজ়, আসেপাশে খুঁজলেই পাবেন - তবে এরা নির্বিষ, কামড়ায় না। 


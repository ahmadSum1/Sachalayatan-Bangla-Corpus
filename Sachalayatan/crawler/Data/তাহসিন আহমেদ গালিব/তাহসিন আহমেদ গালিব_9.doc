শূন্য পালের সাম্পান



‘ব্লগ’ জিনিসটার সাথে পরিচিত হই সে খুব একটা আগের কথা না। কয়েকটা সোসাল ইউটিলিটির সাথে পরিচয় ছিল, সে সূত্রেই এ সম্পর্কে জানা। পাশের বাসায় (ঢা.বি.)আইন বিভাগে পড়ুয়া এক ভাই নাকি নাওয়া-খাওয়া ভুলে সারাদিন ব্লগ লিখে, ব্লগে কমেন্টস্ দেয়। তারপর থেকে এ বিষয়ে আমার এক ধরনের অতি উৎসাহ দেখা দেয়। পরিচিত আরেক বড় ভাই পূর্বেই সচলায়তনসহ আরও কয়েকটি ব্লগ সাইট এর সাথে পাকাপাকিভাবে যুক্ত ছিল। একদা তার কাছে ব্লগ সম্পর্কে জানতে চাইলে তিনি সেখানে উত্তরের অবকাশ রাখেন নাই। হয়তো তার মতে ইহা আমাকে বুঝানো তাহার কর্ম নয় কিংবা হয়তো তার সময় সংক্ষিপ্ত ছিল অথবা এমন কোন ব্যাপার যা কেবল চরকা কাটা চাঁদের বুড়ির গল্পের বা আলাদিনের যাদুর চেরাগের গল্পের মত, যে গল্প শুধু বুড়ো দাদী বা নানীর মুখ থেকে শোনারই প্রত্যাশা করা যায়।
ছোটবেলা থেকে কবিতা লেখার অভ্যাস আছে। কেউ কেউ তার প্রশংসা করেছিল বা করে নাই কিংবা হয়তো এখনো করে। তাই সব ভেবে অবশেষে ‘কবিতা’ ব্লগে প্রকাশ করি। নতুনদের ক্ষেত্রে নিয়ম হয়তো এটাই যে তারা পাঠক টানতে পারে না। অন্য সবার লিখায় দেখি কমবেশি মন্তব্য জুটে; ব্যাপারটা অনেকটা এরকম যে, জনাব ‘ক’ এর লিখাটি ২,১৪৩ বার পঠিত, ১০৯টি মন্তব্য, ৫৮ জনের ভাল লেগেছে। আর আমার ক্ষেত্রে ব্যাপারটা একক কিংবা দশকের ঘরেই সংকুলান হয়। একটি লিখা সর্বোচ্চ ৩২ বার পঠিত হওয়ায় এবং সেখানে দুই-দুটি মন্তব্য জুটায় আমি ভাবলাম এই হয়তো শুরু। অতঃপর লিখা আরম্ভ করি এবং সেই সূত্রে কেউ কেউ বন্ধু বনে যায়। এভাবে আমাকেও নেশায় পায় কিনবা হয়তো পায় না। তাই একদিন একটি ব্লগ সাইটে আমার একাউন্টে লগ ইন করতে গেলে দেখতে পাই উপরের দিকে কোনো অংশে লিখা “আপনি একজন নিরাপদ ব্লগার”। সেই থেকে কথাটির তাৎপর্য উপলব্ধি করি এবং আমার মাঝে তার প্রতিফলন দেখাই।
আমাদের দেশের ব্লগীয় পরিবেশ লেখা চুরি না হওয়া বিষয়ে কতটা নিরাপত্তা দিতে পারে আমার জানা নেই। কেননা আমি একজন নতুন ব্লগার। নিঃসন্দেহে আমি ‘ব্লগ’ বিষয়ে খুব একটা জানি না। তবে আমার কিছু দুষ্ট প্রকিতির বন্ধুদের সাথে পরিচয় আছে যারা আমাকে প্রথম অবস্থায় ব্লগ সম্পর্কে যে ধারণা দিয়েছিল তা উল্লেখ করলে অনেকে হয়তো হতবাক বনে যাবেন। তাদের মতে, ব্লগে নিজের লেখা না দিলেও চলে। ওরা অনেকেই এক সাইট থেকে পছন্দসই লিখা কপি করে অন্য সাইটে নিজের নাম দিয়ে চালিয়ে যাচ্ছে। কেউ কেউ জীবনান্দের কবিতা প্রকাশ করে তো রীতিমত ‘হিরো’। অবশ্য এ বিষয়ে আমি খুব একটা বাকবিতন্ডায় যাই নি কখনো, কেননা এতে লোকে হয়তো আমাকে হিংসুক ভেবে বসতে পারে। তবে যাই হোক, এ ধরনের ক্ষতিকর মানব প্রকিতির সংখ্যা খুবই কম এই ভেবেই স্বস্তি পাওয়া যেতে পারে।
....................................................................................................
তাহসিন গালিব
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%74%61%68%73%69%6e%5f%74%61%68%73%61%6e%40%79%61%68%6f%6f%2e%63%6f%6d%22%3e%74%61%68%73%69%6e%5f%74%61%68%73%61%6e%40%79%61%68%6f%6f%2e%63%6f%6d%3c%2f%61%3e%27%29%3b'))


তোমাদের ভালবাসা এখনও গোলাপে ফোটে



লন্ঠনহীন এ রাত্তিরে কে যায় কোথায়?
চেনা পৃথিবী। তবু
স্তরে স্তরে জমে থাকা মেঘ বলছে সামনে বিপদ!
বিপদের আশঙ্কায়
আমার ছায়া থমকে দাঁড়ায় বিব্রত ভঙ্গিমায়।
বাড়ি ফেরার পথে দেখা হয় এক মাতালের সাথে
মাতাল, তবু নিশানা মেলাতে ভুল হয় না।
আমায় প্রশ্ন করে, “কি হে প্রেমিক! প্রেমিকার দেখা পেলে না বুঝি?”
আমি অবাক হই
কুয়াশাচ্ছন্ন এই ধরনীতে এমন সত্যের দেখা পাব ভাবি নি।
প্রিয়সীর সাথে আমার আর দেখা হয় না
এমনকি এখন, যখন সকলি শূন্য কোথাও কেউ নেই।
সেই এক সময় ছিল-
যখন রঙ্গিন স্বপ্ন রঙ্গিন আকাশে উড়ে বেড়াত,
নির্বোধ বিশ্বাসে কেবল সেবেলা রং-তুলির সন্ধান করেছিলাম
রঙ্গিন কিছু স্বপ্ন আঁকবো বলে।
আর আজ সেসব স্মৃতি খুচরা পয়সার মত
খরচ হয়ে যাচ্ছে পথে-বিপথে।
আমরা কোথাও কেউ পৌঁছাব না।
যা আমাদের প্রাপ্য তাই আমাদের কাছে আসবে।
আর যা প্রাপ্য নয়, তা
কেউ কোনদিন কারও নিকট পৌঁছে দিতে পারে নাই
আর পারবেও না কোনদিন।
আমার প্রিয় কবি বলেছিলেন-
“জলের দিকে জল ভেসে যায়
 হাওয়ার দিকে হাওয়া;
 তাকিয়ে থাকি, চোখ চলে না
 সমুদ্দুরের পারে
 একা-একা একলা অন্ধকারে
 আমার আছে কেবল নৌকো বাওয়া।”(শহীদ কাদরী)
তবে যে যাই বলুক, ভালবাসার সন্ধান তো করা চাই
হোক সে তালি-মারা জামার আঁচলে,
নয়তো স্বল্পভাষী কোনো নারীর খোপায় পড়া গোলাপে।
ভালবাসার সন্ধান তো করা চাই!
tahsiN // 15-02-09


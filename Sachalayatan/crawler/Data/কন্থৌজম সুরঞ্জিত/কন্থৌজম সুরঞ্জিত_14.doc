এসব গেরিলা কথামালা



(সবচেয়ে কাছের অন্য আউটসাইডার, সংলগ্নজন-  যাদের সাথে আমার সহবাস মানবিক বস্তিতে ) 
ক.
হাতে কিছু কুড়ানো ছবি।
গুনে গুনে দেখি-
প্রাগৈতিহাসিক কুপি হাতে
ধীরে, খানিক ঝুঁকে
হেঁটে যাচ্ছে কই অভিমানী বিনয়
খ.
এই সুরে
দূরে দূরে থেকে, শুধু
বেঁচে থাকার ফন্দিই বাকি আছে।
আর
জেগে ওঠার মানে-
দুহাতের তালুতে এখনো কিছু লগ্ন জল
জমা রয়ে গেল!
যে বাতাস আলতো ছুঁয়ে গেল শরীর
তার কী প্রয়োজন
পড়ে থাকা সুদীর্ঘ কথকতার
আকড়ে থাকতে থাকতে ক্রমশ
প্রিয় হয়ে ওঠা
সাজানো পত্রের সমূহ করত্কর্মা,
কিছুদিন পর পর সংক্ষুব্ধ স্রোত-
এখন নির্লিপ্ত ঠিক গেরিলার মত!
গ.
অরণ্যকোলে লিপ্ত যে ওম
তার কিছু ভ্রূণ
ভরে তুলুক ভাবের কঙ্কাল
সারি সারি আজ
চল হাত ধরে
স্বজনের এ শীতল মাঠে পূর্ণিমা ছড়াই 
একটু এগিয়ে গেলে
যার রঙ মিলিয়ে যায় অনাবিস্কৃত গ্রহে
সেরকম অন্য অধিবাস
অধীর লাগোয়া মায়া...
এ পূর্ণিমা; আর
আকাশপদ্ম ধরে সবুজের ছুটোছুটি, অন্তর্জালে;
ভিন্ন সমাবেশ ঘিরে এখনো যে জল
উপচে পড়ে পাড়ায় পাড়ায়...
a poem of konthoujam suranjit in bangla


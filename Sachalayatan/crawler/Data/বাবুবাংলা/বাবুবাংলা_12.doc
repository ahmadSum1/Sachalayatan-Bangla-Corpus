এরশাদ বাংলার অলঙ্কার



এরশাদের দাবী হাসিনা তাঁকে কথা দিয়েছিল। কিন্তু হাসিনা এখন বলছে না। সুনীলের বরুনা কথা রাখেনি। এখন এরশাদের হাসিনাও কথা রাখছে না।
কথা ছিল দিন বদলের, কথা বদলের তো কথা ছিল না।  এমনই যখন পরিস্থিতি, একটু ভেবেই দেখা যাক এরশাদ রাষ্ট্রপতি হলে আমাদের উপরি পাওনা কি। 
জাতীয় পার্টির বহুল ব্যবহৃত এক শ্লোগান- “কে বলছে স্বৈরাচার, এরশাদ বাংলার অলঙ্কার”। এমন খাঁটি গিনি সোনার অলঙ্কার ধূলার ধরণীতে হেলায় ফেলে রাখা বড্ড অন্যায়। তাঁর মতো “আমিন জুয়েলার্স” মার্কা গুনীজনের জন্য বঙ্গভবনের আলো ঝলমলে শোরুমই যোগ্য স্থান।
৭৮ বছরের চিরতরুন এই এরশাদ সাহেব রাষ্ট্রপতি হলে আমরা বোনাস হিসেবে যা যা পেতে পারিঃ
১) প্রতি বিষ্যুদবার সন্ধ্যায় বঙ্গভবন থেকে বিটিভিতে সরাসরি সম্প্রচারিত হবে স্বরচিত কবিতা পাঠের আসর । সচলায়তনের যে সব কবিবৃন্দ কর্তৃপক্ষের লৌহশাসনের বেড়াজালে দিনের পর দিন অচল পয়সা হয়ে পড়ে রয়েছেন, তাদের জীবনে আতকা নাজিল হয়ে যাবে সৌভাগ্যের অর্ডিন্যান্স। অচল কঠিন পদার্থরূপ থেকে তথাকতিথ সচলদের তরলতাকে কাঁচকলা দেখি এক ধাক্কায় বিটিভির সৌজন্যে হয়ে যাবেন বায়বীয়- বাংলার আকাশে বাতাসে ভেসে বেড়াবে আপনার অমোঘ বাণী- “কাঁঠবেড়ালী কাঁঠবেড়ালী, তৈল কি তুমি খাও”।
২)  সুযোগবঞ্চিত শিল্পী-অভিনেত্রীদের জন্য তৈরী হবে উপরে ওঠার শর্টকাট সিঁড়ি। মঞ্চ, চলচ্চিত্র, এনটিভি, আরটিভি, এটিএন, চ্যানেল আই, আর, এস—কোন চ্যানেলেই সুযোগ না পেয়ে যেসব ললনারা দিশা হারিয়ে আজ বিদিশা,  তাদের জন্য চালু হয়ে যাবে বঙ্গভবনের সৌজন্যে চ্যানেল খাসমহল। নাচ হবে, গান হবে, হবে খাস মহলের শুটিং। উপরে ওঠার এ আসলেই এক শর্টকাট পথ- ৭৮ বছরের পুরানো, ওজনে একটু ভারী অলংকার গায়ে চড়িয়ে শুটিং হবে, কিন্তু তিন চার মিনিটেই শট ওকে হয়ে যাবার চান্সই বেশী।
৩) সমস্যাসঙ্কুল নিরানন্দ জীবনে আমরা পাবো নিয়মিত পাবো রসের উপাদান
বেকার রাষ্ট্রপতি—সুতরাং তিনি আটরশী থেকে বেনারসী দূর-দুরান্ত ভ্রমন করবেন। তিনি জুম্মাবারে নারী বদলের মতো করে মসজিদ বদল করবেন। হয়তো বা শীতের রাতে বাদশাহ হারুনুর রশীদ হয়ে কম্বল হাতে নিয়ে কমলাপুর, গুলিস্তানের পথে পথে হাটবেন। প্রতিটি ঘটনা ঘটবে, আর সচলায়তনের পাতা ভরে উঠবে রচনা, মন্তব্য, প্রতিক্রিয়ায়।
ইত্যাদি আরো কত কি!
সংসদীয় ব্যবস্থায় সকল রাষ্ট্রপতিই পালন করেন আলঙ্কারিক ভুমিকা,
কিন্তু আর কেউই এরশাদের মতো স্বয়ং অলঙ্কার নহেন।
আসুন আলঙ্কারিক পদে আমরা এক অলঙ্কারকেই অধিষ্ঠিত করি।


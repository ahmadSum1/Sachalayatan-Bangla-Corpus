তোমরা যারা শিবির করোঃ একটি ত্যানা ভার্সন



(বাংলার এক ইঞ্চি মাটিও যেমন ওদের না,  বাংলার এক ইঞ্চি ত্যানাও ওদের দিবো না। ত্যানা যদি প্যাঁচাতেই হয়, আমরাই প্যাঁচাবো)। 
বেশ কিছুদিন আগের কথা। কাঁচা বাজারে কেনা-টাকা শেষ করে বের হচ্ছি, তখন বাজার থেকে বেরোনোর রাস্তার মুখে কিছু তরুণ একটু কথা বলতে চাইলো। আমি জিজ্ঞেস করলাম, “তোমরা কি আমার সঙ্গে কথা বলতে চাও?”। একজন কুণ্ঠিত-ভাবে আমার হাতে দুই প্যাকেট মাংস ধরিয়ে দিয়ে বলল, “আমরা ছাত্র শিবিরের পক্ষ থেকে তহবিল সংগ্রহের জন্য হজ্জ্বের দুম্বার মাংস বিক্রি করছি, আপনি যদি দুই প্যাকেট কিনতেন” ।
ইসলামী উন্নয়ন ব্যাংকের সহায়তায় সৌদি সরকার হজ্জ্বের সময় কোরবানি দেয়া দুম্বার মাংস অনুদান হিসাবে বিতরণের জন্য ইসলাম ব্যাংকের কাছে পাঠায়। ফকির-মিসকিনদের কাছে বিতরণের জন্য দান-খয়রাত হিসেবে দেয়া সেই মাংস এরা  বিক্রি করছে! মুহূর্তে আমার সারা শরীর শক্ত হয়ে গেল। আমি মাংসের প্যাকেট দুটি ফেরত দিয়ে অত্যন্ত কঠিন গলায় বললাম, “দান-খয়রাতের মাংস তোমারা বিক্রি করছ? লজ্জা করেনা?” ছেলেগুলোর চেহারা বিবর্ণ হয়ে গেল। দুর্বল গলায় একজন বলল, “আন্দোলন সংগ্রাম পরিচালনার টাকা তোলার জন্যই আমরা এগুলো বিক্রি করছি”। এসব অনেক দিন আগের কথা, এরপর  আমি তাদের কি কি বলেছিলাম, আমার আর এখন মনে নেই। শুধু মনে আছে, বাজার থাকে কেনা মুড়ির প্যাকেট ওদের হাতে দিয়ে বলেছিলাম, “চুরির মাংস দিয়ে দল করিস, যা তোরা মুড়ি খা”। ছেলে গুলো মাথা নিচু করে আমার কাছ থেকে ফিরে গিয়েছিল।    
তোমরা শিবির কর্মীরা আমার কাছে সেদিন সাহায্যের আশায় এসেছিলে। আমি তোমাদের আশা পূরণ করতে পারিনি। আজ মনে মনে ভাবি, তোমাদের এখন বড়ই দুর্দিন। তোমাদের নেতারা আজ সবাই আটক। তাদের মুক্তির জন্য আদালতে ও রাজপথে তোমরা যুগপৎ লড়াই করছ। এই লড়াই অনেক টাকার বিষয়। তাই আজ এতদিন পরে বসে ভাবছি, মানুষের কাছে দুম্বার মাংস বিক্রি করার চেয়ে আরও উত্তম কোন উপায়ে তোমারা শিবিরের জন্য টাকা তুলতে পারো কিনা। 
সকালবেলা নিশ্চয়ই তোমরা সকলেই আলু-পটল-শাক কিনতে থলে হাতে বাজারে যাও। বাজারে পচা বাসি শাক-সবজী-মাছ কিছু কম দামে বিক্রি হয়। তোমরা শিবিরের ছেলেরা নিজের ও পরিবারের জন্য এই পচা বাসি জিনিস কম দামে কিনে দলের জন্য তহবিল বানাতে পারো। দুই দিনের দুনিয়ায় ভালো মাছ, ভালো তরকারী, ভালো ফলটি খাবার কি দরকার? বাজারের সব চেয়ে পচা ধচা জিনিস সব কিনে খাবে আর দলের জন্য টাকা কামাবে।  পচা-বাসি-দুর্গন্ধযুক্ত খাবার খেতে তোমাদের কিছুটা কষ্ট হয়তো হবে। খেয়ে ওয়াক ওয়াক করে তোমারা হয়তো এক সাথে জামাতে দাঁড়িয়ে বমি করবে। কিন্তু দ্বীনের জন্য এই ত্যাগটুকু তোমারা স্বীকার করতে পারবে বলে আমার দৃঢ় বিশ্বাস। দেখনা, ইসলাম ও জাতীয়তাবাদের অতন্দ্র প্রহরী মাহমুদুর রহমান ও তাঁর কলিজার টুকরা বিবি ঠিক একই ভাবে দেশ-দশের স্বার্থে রাতভর বমি করে যাচ্ছে। তোমারাও একই পথ অনুসরণ করে লাখো সাথীদের বমির বিনিময়ে শিবিরকে গড়ে তুলবে। তোমরা জেনে আশ্বস্ত হবে যে, পচা-বাসি মাছ-তরকারী খেতে খারাপ হলেও কিন্তু দেখতে মোটেই খারাপ নয়। বাজারে এগুলো ফটোশপ দিয়ে সব সুন্দর করে তাজা হিসাবে সাজিয়ে রাখা হয়।
ভাষা-সৈনিক গোলাম আযম আজ বন্দী। মাওলানা নিজামী কে ছুড়ে ফেলা হয়েছে অন্ধকার কারাগারে।  কারাগারের প্রকোষ্ঠে আজ মাথা ঠুকে মরছেন আল্লামা সাঈদীসহ আরও অনেক নেতৃবৃন্দ। মাওলানা কাদের মোল্লা ছাহেব আজ যাবজ্জীবন কারাদণ্ডের শাস্তি মাথায় নিয়ে কারাগারের নরকে থেকে স্বর্গের ফুল ফোটাচ্ছেন। যদি এদের অন্যায় ভাবে বন্দী করে রাখা হয়, তবে অবশ্যই তোমাদের মতো আমিও উনাদের মুক্তি চাই। কিন্তু শুধু মাত্র গোলাম আযম ছাহেব, মাওলানা নিজামী ছাহেব কিংবা আল্লামা সাইদী ছাহেবের মুক্তি অর্জন করেই তোমারা দ্বীনের শাসন কায়েমের লক্ষ্য অর্জন করতে পারবে না। জামায়াত নেতৃবৃন্দের মুক্তি নিঃসন্দেহে তোমাদের আন্দোলনের অন্যতম দাবী। কিন্তু আজকের বিশ্বে দ্বীনের শাসন কায়েমের সংগ্রামের ব্যাপ্তি এত ব্যাপক যে কেবলমাত্র একটি দেশের পরিমণ্ডলে তার সামগ্রিকতা ধারণ করা অসম্ভব। তাই গোলাম আযম-নিজামী-সাঈদী-কাদের মোল্লার মুক্তির দাবীতে তোমাদের সীমাবদ্ধ থাকা চলবে না। বুঝলাম তাদের অন্যায় ভাবে বন্দী করে রাখা হয়েছে, কিন্তু সারা প্যালেস্টাইনের মুসলিম জনতাও কি একই ভাবে ইহুদী-নাসারাদের হাতে বন্দী হয়ে নেই? ইসরায়েলের কারাগারে কি হামাস নেতা শেখ হাসান ইউসুফ বন্দী হয়ে নেই? মার্কিন সাম্রাজ্যবাদের ভিত্তি ধ্বংস করে দিতে গিয়ে আমেরিকার কারাগারে বন্দি আল্লামা নাফিসের হাহাকার কি আজ খোদার আরশ কাপিয়ে দিচ্ছে না? তাই তোমাদের আন্দোলনের ব্যাপ্তিকে আজ প্রসারিত করে সারা দুনিয়ায় ছড়িয়ে দিতে না পারলে প্রকৃত অর্থে দ্বীনের শাসন কায়েম সম্ভব হবে না।


শাহবাগের আন্দোলন আজ দেশে তোমাদের জন্য এক ভীতিকর পরিস্থিতির সৃষ্টি করেছে। পায়ের নিচের মাটি যখন টলে উঠে, তখন পিছু হটে শক্তি সঞ্চয় করাই প্রকৃত বীরের কর্ম। তাই আজ সময় এসেছে হিজরতে যাবার। এখন যৌবন যার, হিজরতে যাবার তার শ্রেষ্ঠ সময়। তাই বাসি পচা খাবার খেয়ে দ্রুত কিছু টাকা জমিয়ে এবং ব্যবসা পাতি যা আছে তা গুটিয়ে যা পাওয়া যায় তাই হাতে নিয়ে হিজরতের মহান ব্রতে নেমে পড়তে হবে। খুব গোপনীয়তার সাথে উপরের হিজরত পরিকল্পনা বাস্তবায়ন করবে। ঢাকাকে কেন্দ্রে রেখে দেশের বাম অংশে অবস্থানরত শিবির কর্মীরা চলে যাবে সুদূর চীনে আর ডান অংশে অবস্থানরত শিবির কর্মীরা চলে যাবে সোজা পাকিস্তানে। ৭১-এর স্মৃতি মাথায় রেখে চীন ও পাকিস্তানের জনগণ তোমাদের মদিনা-বাসীর মতো বুকে টেনে নেবে। বাংলার মাটিতে যেহেতু তোমাদের এখন আর বেইল নাই, তাই তোমরা হিজরত করে দেশত্যাগের মাধ্যমে দেশে বিদেশে ছড়িয়ে পড়। সৎ লোকের দ্বীনি শাসন কায়েমের জন্য একটি আন্তর্জাতিক মানের আন্দোলন গড়ে তোলার জন্য তোমাদের এই অভিযানে আমার শুভ কামনা রইলো।

ছবি: 


 




স্বপ্ন, ওস্তাদজির গান আর সুনীল



অদ্ভুত দু-খানা স্বপ্ন দেখেছিলাম একই রাতে। একটু পর পর। এই তো কদিন আগেই। কাউকে বলা হয় নি। 
স্বপ্ন এক: কোন এক অচেনা শহরে আমি থাকি। নানা কাজে এদিকসেদিক যাই। ভীষণ ব্যস্ত। একদিন গলির পাশে একটা বাড়ির সামনে থমকে দাঁড়িয়ে গেলাম। হাতে বোধহয় বাজারটাজার আছে, সেটা নিয়েই। বাড়িটার দেয়াল নোনাধরা, ময়লা। বাড়ির খোলা জানালার সামনে আরো কয়েকজন দাঁড়িয়ে আছে। থমকে দাঁড়িয়ে যাবার কারণ, ঐ খোলা জানালাটা দিয়ে একজনের রেওয়াজ-এর সুর ভেসে আসছে। পুরুষকণ্ঠ। কী আশ্চর্য সুন্দর ভরাট সুরেলা গলা! অনেক চর্চার পর এমন গলা হয়। 
আমি কৌতূহলবশত বাড়ির ভেতরে ঢুকলাম। একজন ওস্তাদজি ভেতরে গলা সাধছেন। মাথার চুল সব পাকা। হালকা দাড়িগোঁফ আছে। সেগুলোও পাকা। তিনি গাইতে গাইতেই আমার দিকে তাকিয়ে একবার মৃদু হাসলেন। মনটা কেমন বড্ড ঠাণ্ডা হয়ে গেল। তাঁর সামনে অনেক লোক বসে। সবাই নিঃশব্দে গান শুনছে। 
আমার মনে পড়ল এই বাড়ির পাশ দিয়ে আমি আরো অনেক সময় গেছি। প্রায় সময়েই দেখেছি বেশকিছু লোকজন দাঁড়িয়ে থাকে বাসার সামনে। কারণটা এতদিনে বুঝতে পারলাম। 
আমি চুপচাপ দাঁড়িয়ে শুনতে থাকলাম তাঁর রেওয়াজ। সুরের এত শক্তি হয়? সেই ভরাট সুরেলা গলায় সুরের কোমল কঠিনের কাজ কেমন যেন খেলা করে বেড়াতে লাগল আমার মনের গহীনের প্রতিটা রাস্তায়, গলিপথে, আনাচেকানাচে। আমার শরীর থরথর করে কাঁপছে। চোখ দিয়ে পানি পড়ছে। মনে হচ্ছে, আমি কে? আমি কে? কেন আমি এই সুর থেকে এতদিন এত দূরে ছিলাম? কেন? কেন মিথ্যামিথ্যি হাজার সব কাজ নিয়ে জীবনের সময় নষ্ট করলাম? আমার ঠিকানা তো এখানে! এই সুরের মধ্যে!
ওস্তাদজির মুখে মৃদু হাসি। তিনি যেন আমার মনের কথা জানেন। 
আর সেই আশ্চর্য সুর যেন আমার নিয়ন্ত্রণ নিয়ে নিয়েছে। চোখ থেকে অনবরত পানি ঝরছেই! স্বপ্নের ভেতরেই কী যে আশ্চর্য সুরের ইন্দ্রজাল শুনতে পেলাম!
স্বপ্নব্যাখ্যা: গত বছর শীতে ঢাকায় বেঙ্গলের আইটিসি এসআরএ উচ্চাঙ্গ সঙ্গীতের আসরে অসাধারণ সময় কাটিয়েছি। জীবনের উল্লেখযোগ্য সময়গুলোর মধ্যে সেটা একটা। ভোররাতে যখন বাসায় ফিরে ঘুমোতাম, ঘুমের আগমুহূর্ত পর্যন্ত এক অলৌকিক কণ্ঠস্বর আমাকে নানারকম রাগরাগিণীর আলাপ শুনিয়ে যেত। আমি চোখ বুঁজে স্পষ্ট শুনতে পেতাম সুরটা আমার মাথার কাছেই কে যেন বসে গাইছে। এ বছর থাকতে পারব না বেঙ্গলের উচ্চাঙ্গ সঙ্গীতের আসরে। সেই আক্ষেপটা স্বপ্নে ফিরে এসেছে।
স্বপ্ন দুই: আমার হাতে শারদীয় দেশ পত্রিকা। ভেতরে সুনীলের উপন্যাস ছাপা হয়েছে। দিব্যি দেখতে পাচ্ছি উপন্যাসের নাম, ইলাস্ট্রেশন। ইলাস্ট্রেশনটা সুব্রত গঙ্গোপাধ্যায়ের করা। শুনলাম, সুনীল মারা যান নি। কথাটা ভুল ছিল। সুনীল তো এখনো লিখে চলছেন। উপন্যাসটা বেশ খানিকটা পড়লামও। কোলকাতার এক বস্তি এলাকার কাহিনী। যেখানে গোপনে মাদকের ব্যবসা হয়, ব্যবসার ভাগাভাগি নিয়ে লাশ পড়ে, মারামারি-ঝগড়া যেখানে নিত্য ঘটনা। সেখানেই জেগে উঠেছে আলোকশিখা। এক নারী, তিন সন্তানের মা। তার স্বামী মারা গেছে বছর দুই আগেই পুলিশের হাতে। দারিদ্র, ক্ষুধার তীক্ষ্ন ফণাগুলো ছোবল মেরে গেছে তাকে বার বার। লোভের লাল লাল চোখ ঘুরেছে আশপাশে। তাকে মাছির মতো টিপে ধরতে চেয়েছে অনেকে। কিন্তু সেই নারী তার প্রতিবাদের ভাষা আর ব্যক্তিত্ব নিয়ে বেরিয়ে এসেছে। হয়ে উঠেছে সেই গোষ্ঠীর নেত্রী। বস্তির প্রতিটা নিরীহ মানুষ ঘর থেকে বেরিয়ে এসে দাঁড়িয়েছে তার পাশে। তারা সবাই মানুষ, কিন্তু তারা আবার মানুষ হতে চায়।
দিব্যি অনেকক্ষণ পড়েছিলাম উপন্যাসটা। ঘুম ভেঙ্গে ভীষণ কষ্ট লাগল। 
স্বপ্নব্যাখ্যা: সুনীলের মৃত্যুর নাকি এক বছর পেরিয়ে গেছে? বিশ্বাস করা কঠিন। কিন্তু এমন কঠিন মনে হওয়ার তো কথা না,  মৃত্যু নতুন কিছু না আমার কাছে। আসলে ধাক্কাটা এত বেশি বড় ধাক্কা আমার কাছে, এক বছরেও সেটা সামলে উঠতে পারি নি!


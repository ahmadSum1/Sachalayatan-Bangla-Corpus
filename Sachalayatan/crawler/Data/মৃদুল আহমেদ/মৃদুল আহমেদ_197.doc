বোয়ালতন্ত্র



বলল কেঁদে ট্যাংরা মাছে--
একটা আমার চ্যাংড়া আছে...
               ব্যবসা ছিল চকবাজারে--
               বেচত স্লেট ও চক হাজারে,
হঠাৎ পড়ে ট্রাকের তলায়
               সেই ছেলেটা ল্যাংড়া--
শুকিয়ে গিয়ে মনের শোকে
                খ্যাংরা কাঠি খ্যাংরা!
কন কী করি বোয়াল মশাই--
বড্ড আমার করুণ দশাই !
                 বলল হেসে বোয়াল মাছে--
                 শক্ত আমার চোয়াল আছে...
হোক না বয়স, হয় কী তাতে,
ধার এখনো যায় নি দাঁতে,
                 পাঠিয়ে দিয়ো আমার কাছে,
                 লাঞ্চ আওয়ারে সময় আছে!
দাঁত খিচিয়ে করলে তাড়া,
পলক ফেলেই দেখবে খাড়া,
                 দৌড়বে এমন আর্তরবে,
                 ওয়ার্ল্ডরেকর্ড ভঙ্গ হবে!
সত্যি যদি প্রাণের ভয়ে
                  তেমনি তোমার চ্যাংড়া ছোটে,
সুস্থ হবে একদিনে সে--
                   থাকবে না আর ল্যাংড়া মোটে!
চিন্তা করার নেই তো কারণ,
                   এসোই দুজন লাঞ্চ আওয়ারে...
(জমবে ভালোই দুপুরবেলা
                   ট্যাংরা মাছের ঝোল খাওয়া রে!)


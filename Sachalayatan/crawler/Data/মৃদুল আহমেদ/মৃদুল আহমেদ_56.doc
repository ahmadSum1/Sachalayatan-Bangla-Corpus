ক্যামেরাবিদদের (অরূপবাবু, মুস্তাফিজবাবু সর্বাগ্রে) নিকট জিজ্ঞাসা : আমি কি ঠকা খাইয়াছি? 



অস্ট্রেলিয়া ফিরত পুরাতন বন্ধুকে লইয়া বিশ্বসাহিত্য কেন্দ্রের ৩০ বছর পূর্তি অনুষ্ঠান উদযাপন করিতে গিয়াছিলাম। তাকাইয়া দেখি, বন্ধু তাহার ব্যাগের ভিতর হইতে আস্ত একখানা ক্যামেরা বাহির করিয়া ফটাফট ছবি তুলিতে আরম্ভ করিয়াছে। আমি আহলাদে আটখানা হইয়া বলিলাম, বন্ধুবর, আমার দুই-চারিখান চিত্র তুলিয়া দিও, এই বইমেলায় আমার একখানা পুস্তক বাহির হইতেছে, তাহার শেষে ছবিখানা জুড়িয়া দিব...
বন্ধুবর আমার ছবি তুলিয়া দেখাইল। আমিও খুশি হইলাম।
এইবার সে বলিল, আমার কয়খানা চিত্র তুলিয়া দাও না কেন? পুস্তক বাহির হইতেছে না বলিয়া আমি কি মুখ লুকাইয়া থাকিব?
উত্তম প্রস্তাব। তাহার ক্যামেরাখানি হাতে লইয়া চিত্র তুলিবার বোতামটি চাপিবামাত্র ক্যামেরাখানি হালকা ঝাঁকুনি দিয়া নিমেষে তিনখানা ছবি তুলিয়া ফেলিল! আমি তো ‘বাপস’ বলিয়া চমকাইয়া উঠিলাম! ইহা যে দেখি মেশিনগানের ন্যায় ছবি তুলে! আমার ক্যামেরাখানা তো ঐরূপ নহে!
বন্ধুকে সে কথা বলিতে সে গর্বের সহিত আমার হাত হইতে ক্যামেরাখানি টানিয়া নিতে নিতে কহিল, ইহা নাইকন ডি নাইনটি, ইহার তুল্য ক্যামেরা খুব বেশি নাই!
তাহার কথা শুনিয়া, তাহার গর্ব দেখিয়া, ক্যামেরার স্পিড দেখিয়া মরমে মরিয়া গেলাম। মনে হইল, আমি কি ঠকা খাইলাম? বন্ধুর হাতে নহে, নিজের হাতে!
বিস্তারিত খুলিয়া বলিতেছি।
২০০৭-এর শেষে মদীয় স্ত্রী যুক্তরাষ্ট্র হইতে দেশে প্রত্যাবর্তনকালে আমাকে শুধাইলেন, তোমার কিছু লাগিবে কি?
আমি আহলাদ করিয়া বলিলাম, একখানা চিত্রখিঁচনযন্ত্র, মানে ক্যামেরা হইলে বড়ই আনন্দিত হই!
স্ত্রী বলিলেন, আমি তো উহার কিছুই বুঝি না! তুমি মডেল বলিয়া দিলে আমার বড় সুবিধা হয়!
আমি সাথে সাথে ডিপি-রিভিউ নামক একখানা সাইট খুলিয়া ধ্যানে বসিয়া গেলাম। সারাদিন-রাত আমার একটিই বাসনা, হে আমার আরাধ্য, একটিবার শুধু ভক্তের চক্ষের সম্মুখে ধরা দাও!
ধ্যানে থাকিতে থাকিতে আমি এক জাতীয় বোধিপ্রাপ্ত হইলাম।
মনকে শুধাইলাম, তোমার চাহিদা কী কী?
মন বলিল, একটু বেশি জুম-অলা ক্যামেরা, যেন দূরবর্তী রূপসীর চেহারাখানা খিঁচিতে পারি...
--আর?
--একটু বেশি মাত্রার মেগাপিক্সেল... কম্পুতে অনেক চিত্র একটু বড় করিলেই ফাটিয়া যায়, তখন ভারী অশ্রদ্ধা হয়... আর দূরবর্তী রূপসীর চেহারায় ডিজিটাল ব্রেক দেখিলে মনটা হাহাকার করিতে থাকে...
--আর কী চাহ?
--র-ফরম্যাটে চিত্র খিঁচিবার সুবিধা। যেহেতু বিজ্ঞাপনশিল্পে কাজ করিতেছি, বিলবোর্ডের জন্য ছবি তুলিতে হইতেও পারে!
--বটে! এরপর?
মন বলিল, এলসিডি স্ক্রিনটি ইচ্ছামতো ঘুরাইতে নাড়াইতে পারিলে বড় সুবিধা হয়, বয়স হইতেছে, এলসিডি নড়িলে শরীরের পরিশ্রম কমে!
--ইহার পর?
--লিথিয়াম ব্যাটারি হইতে হইবে! পেনসিল ব্যাটারির চার্জ থাকে না...
--তথাস্তু! আর কী?
--পুরোদস্তুর ম্যানুয়েল অপশন থাকিতে হইবে! ক্যামেরার জোরে চিত্রের বড়াই করিতে চাহি না!
বলিলাম, আর কিছু চাহ কী?
মন ইতস্তত করিয়া বলিল, গরিব মানুষ... সস আনিতে চিকেন ফ্রাই ফুরায়... চার-পাঁচশো ডলারের অধিক হইলে কিন্তু কিনিতে চাহি না...
--ঠিক আছে!
মনের সহিত এরূপ বাক্যালাপ করিয়া বহু কষ্টে একখানা ক্যামেরা খুঁজিয়া বাহির করিলাম, যাহার জুম টুয়েলভ এক্স, ১০.১ মেগাপিক্সেল, র-ফরম্যাটে চিত্র খিঁচা যায়, এলসিডি স্ক্রিনটি ইচ্ছামতো ঘুরানো যায়, লিথিয়াম ব্যাটারি, অটোর সহিত পুরোদস্তুর ম্যানুুয়েল অপশন, এবং দাম ৫০০ ডলারের অধিক নহে!
ক্যামেরার মডেলটি হইল প্যানাসনিক লুমিক্স ডিমএমসি এফ জেড ফাইভ জিরো।
ছবি মন্দ উঠে না। সব সুবিধাই পাইয়াছি। কিন্তু যাহা পাই নাই, তাহা হইল স্পিড। শট টু শট প্রায় এক সেকেন্ড কি দেড় সেকেন্ড লাগিয়া যায়। অন্যরা যখন মেশিনগান হাতে লড়াই করিতেছে, আমি তখন পিস্তল দিয়া ঠুস ঠুস করিতেছি... 
এখন ক্যামেরাবিদদের (অরূপবাবু, মুস্তাফিজবাবু সর্বাগ্রে) নিকট জিজ্ঞাসা : আমি কি ঠকা খাইয়াছি?
ইহার বদলে অন্য কোনোটা কিনিলে বিলক্ষণ লাভ হইত কি? স্পিডের দিক দিয়া কাহারা সর্বাগ্রে? নাকি এসএলআর ভিন্ন আর সকল ডিজিটাল ক্যামেরার একই দশা... আমার পূর্বতন প্রতিষ্ঠানে আমি একখানা নাইকন ডি ফোরটি দেখিয়াছিলাম, তাহার মূল্যও অধিক নহে, কিন্তু স্পিডে তো সে বেশ! উহাও কি কিনিতে পারিতাম? তাহা করিলে লাভ হইত কি?
সান্ত্বনা নহে, আমি সকলের নিকট হইতে জানিতে চাই... 
উক্ত চিত্রখিঁচনযন্ত্রে তোলা কিছু চিত্র (ফোটোশপে এইচডিআর করা হইয়াছে) 
নৌকার মানুষঢাকার উদাসী কাকরোমেনার শিশুগুলিনিড ফর স্পিডআকাশ দেখিতার ছায়া তার পথতারা দুজনবাড়ির পথে
 

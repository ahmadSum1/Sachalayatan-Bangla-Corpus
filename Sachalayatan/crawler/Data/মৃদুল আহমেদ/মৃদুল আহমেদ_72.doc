সূক্ষ্ম যত দুঃখ ছিলো, চূর্ণ হল পূর্ণিমাতে... পূর্ণমুঠির লক্ষ সুরে বক্ষ জুড়ে ঘূর্ণি মাতে!



শুদ্ধস্বরে রুদ্ধ ঘরে টুটুল আছে টেনশনে,
ভাবছে বসে,বাঁচলে এবার যাবেই সোজা পেনশনে!
কী খাওয়াবে আজকে ব্রাদার?--মুচকি হাসে লীলেনটা...
খুব রূপসী মাইয়া পেলে যেমন হাসে ভিলেনটা!
ঘরের লোকই হয় বিভীষণ, এই কী ভীষণ বার্তাটা
লীলুর এমন রূপ না দেখে বুঝতে টুটুল পারতা তা?
ছ্যাবলা যত আসবে খেতে, এ চিন্তাতেই হয় না ঘুম,
তারপরে এই দেড়েল আবার তুলল দেখি খাওয়ার ধুম!
হঠাৎ মোবাইল উঠল বেজে, দিচ্ছে নজু মেসেজটা,
মেসেজ পড়েই খুঁজল টুটুল পালিয়ে যাওয়ার প্যাসেজটা!
নজুর বয়ান : পার্টি হবে, আনাও বোতল, কাবাব চাই!
তাকায় টুটুল শূন্য চোখে, তার মুখে আর জবাব নাই!
‘বোতল’ শুনেই বদনা হাতে মদ না খেয়ে জার্মানে
করছে অযু যে লোক, তিনি খান না বোতল তার মানে,
কিন্তু কিছু আসবে শালি, এমন গুজব রটার পর
ফোন করছেন টুটুলকে রোজ ভোর পাঁচটা-ছটার পর...
সন্ন্যাসীদা ভদ্র মানুষ, মিষ্টি সুরে জানিয়ে দেন,
মালবাহী এক ফ্লাইটে আমায় ডালপুরি কুছ আনিয়ে দ্যান!
বলছে দ্রোহী ঠাণ্ডা গলায়, কী আয়োজন, রান্ধে কী?
সস্তা কিছু খাইতে দিলে দেখছ আমার কান্ধে কী?
বলল হিমু, আমিও দিমু উৎসবে যোগ... এইখানেই!
আয়োজনের খরচ পাঠান... (লিস্টটা আবার দেইখা নেই!)
দেশবিদেশের সব ব্লগারের এমনি নানান আব্দারে,
টুটুল আছে থমকে বসে খাওয়ার পরে তব্দা রে!
টুটুল যতই যাক ডরিয়ে, থাক টেরিয়ে, আসেন ভাই...
পূর্ণমুঠির প্রকাশ নিয়ে খুশির তোড়ে হারিয়ে যাই!
কাজটা ভালো আজ হয়েছে, মাতুন সবাই উৎসবে,
হইচই হোক বইটা নিয়ে, খুঁজুন পরে খুঁত সবে!


মেমসাহেব



আমেরিকা যায় মতি শেষ করে এমবিএ,
দু-বছর পরে ফেরে করে এক মেম বিয়ে,
মেম করে ঘোরাফেরা স্টেটসের সজ্জায়,
চারদিকে "ছ্যা-ছ্যা-ছি-ছি"--মতি মরে লজ্জায়,
মেম খুব হাসিখুশি, ব্যবহারও মিষ্টি,
খাওয়া শেষে নিজে ধোয় খাবারের ডিশটি,
মেমটার কাছ থেকে সব্বাই গিফট পায়,
পথে দেখা হলে তার টয়োটাতে লিফট পায়,
তবু নাকি ঘোমটারই নিচে নাচ খেমটার--
তাই কোনোকিছু ভালো লাগে না এ মেমটার,
"হোক যত হাসিখুশি, ভেতরে সে ডাইনি,
এরকম বৌ ঘরে কোনোদিনই চাই নি!"
এরকমই আলোচনা ফুপু আর খালাতে,
বেগতিক দেখে শেষে মতি চায় পালাতে।
বাই ফোর্স ডাইভোর্স, রিলেশন ছিন্ন--
মতি-মেম দুজনেই হয়ে গেল ভিন্ন!
টিস্যু দিয়ে চোখ মুছে মেম বলে, "গুডবাই--
তোমাদের সবকিছু ব্যাড, কোনো গুড নাই!"
মেম চলে গেল আর তার শোক ভুলতে...
বর সাজে মতি ঘরে দেশি বৌ তুলতে!


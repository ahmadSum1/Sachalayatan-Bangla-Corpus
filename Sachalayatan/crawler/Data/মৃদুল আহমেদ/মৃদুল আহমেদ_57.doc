উত্তরবারান্দাপৃথিবী



ছোট্ট এক টুকরো বারান্দা। তাও উত্তরদিকে।
আলো আসে না, বাতাস আসে না। মাঝেমধ্যে ভ্যাপসা গন্ধ পাওয়া যায় ওপরতলা থেকে ফেলা বাসি খাবারের, ময়লার। আর সামনের বিল্ডিংটা দানবের মতো ঘিরে রাখে অন্ধকার দিয়ে।
তারপরও একটা বারান্দা। আর সেখানে বসে দু-বিল্ডিংয়ের ফাঁক দিয়ে এক চিলতে আকাশও দেখা যায়।
ঐটুকুই পাওয়া।
মাঝে মাঝে গভীর রাতে চাপা একটা অজানা মিষ্টি গন্ধ ভেসে আসে। ভারী রহস্যময় সেই গন্ধ। হয়ত আশপাশের বাড়িরই কোনো মেয়ের ঘুমোতে যাওয়ার আগে মাখা সাধারণ কোনো প্রসাধনীর। কিন্তু মন তা মানতে চায় না। ভাবতে ভালো লাগে, এ গন্ধ অন্য কারো, অন্য কোনো গ্রহের। কোনো এক অদেখা পৃথিবীর হাতছানি লুকোচুরি খেলে তাতে।
শরাফত নামের তরুণটি তাই অনেক রাত পর্যন্ত বসে থাকে এখানে।
সস্তার সিগারেট ফোঁকে, একটু কাশে, পিঠ চুলকায়, লুঙ্গির ঢিলে হয়ে আসা গিঁট ঝাড়া দিয়ে টাইট দেয়। আর কিছু না। কিন্তু ভালো লাগে তার, ভারী ভালো লাগে। নিজের জগত একটা। ছোট্ট, এলেবেলে, চুপচাপ। কিন্তু এই জগতটা তার, একদম তার।
সাবলেটে ভাগে পাওয়া গুদামঘরের মতো ছোট্ট এই বারান্দা তাকে সারা পৃথিবী থেকে বিচ্ছিন্ন রাখে। ঘিরে থাকে।
...অফিসের সুপারভাইজার বলেছে, এই অফিস একটা খানকির পোলা আছে, কাজকাম পারে না, চেহারা চোদাইতে আসে...
শরাফত সিগারেটে সুখটান দেয়। ফস করে ধোঁয়া ছাড়ে।
...লোকমান তিনদিন অফিসে খোঁজ করতে এসেছিল। সাতশো টাকা পায়। শরাফত চামেচিকনে লুকিয়ে ছিল। এই টাকা আগামি এক বছরেও দেয়া সম্ভব না। তবে একবার ধরতে পারলে কিন্তু ভালো ডলা দেবে। গুণ্ডা টাইপের ছেলে।
শরাফত চটাস করে মশা মারে। কোমরে লুঙ্গির কেটে বসা জায়গায় আদরের আঙ্গুল বোলায়।
...আম্মা লিখেছে, ফাহিমার বিবাহের পাত্র খুঁজিতেছি... অনেকেই আসে, কিন্তু ঐ সর্বনাশের ঘটনার খবর কেউ না কেউ তাহাদের নিকট ভাঙচি দেয়... হারামজাদি মরিলেই ভালো ছিল...
শরাফত মাথাটা সামনে বাড়িয়ে ওপরে উঁকি দেয়। এক চিলতে আকাশে নিষ্প্রভ তারাগুলো মিটমিট করে। ঘন নীল আর কালোতে মিশে আকাশে সে এক অদ্ভুত রঙ।
...মহিউদ্দিনের বউয়ের হাঁপানির টান আছে। পাশের ঘরে শুয়ে সেই হাঁপানিরোগী বউয়ের কাপড় খুলতে খুলতে মহিউদ্দিন গলা উঁচিয়ে বলে, বাড়িঅলা হারামজাদাটা আইছিল, সামনের মাস থিকা ভাড়া বাড়াইতে কয়... দেহ ভাইবা, এই বাড়িতেই থাকবা না দুই ভাইয়ে মিল্যা নতুন একটা খুঁজুম!
শরাফত শ্বাস টেনে গভীর রাতের সেই মিষ্টি গন্ধ ভেতরে নেয়ার চেষ্টা করে। রহস্যময় সেই পৃথিবীর কথা ভাবে।
কুমিল্লার এক গণ্ডগ্রামে একসময় সে বাঁচত বিশাল আকাশের নিচে। এখন এই বারান্দাতেই সে বেঁচে থাকে।
সবগুলো দিন একইরকম। একই রঙের। দাঁতের ব্রাশের মতো। পুরনো জুতোর ভেতরে আঙ্গুলের খাপে বসার অনুভূতির মতো। টঙ দোকানের দাগ ধরা কাপের মতো।
তারপরও একেকটা দিন হঠাত্ই রঙ বদলায়। কোনো আভাস না দিয়েই। সাড়াশব্দ না করে।
ভৌতিক অপচ্ছায়ার মতো একদিন একটি মেয়ে এসে দাঁড়ায় শরাফতের চোখের সামনে। তার সামনের বিল্ডিংয়ের এক চিলতে বারান্দায়। একই সমান্তরালে।
এই তো সেদিনের মতোই ঝিমিয়ে পড়া রাতে বসে বসে সিগারেট টানছিল সে। ধোঁয়ায় ঢেকে দিচ্ছিল রাতের অন্ধকার। পাশের ঘর থেকে মহিউদ্দিনের বউটার হাঁপানির আওয়াজ ভেসে আসছিল। এর ভেতরেই চুড়ির রিনকি ঝিনকি শব্দ কানে বাজল।
চোখ তুলেই সে বিস্ময়ে জমে গেল একদম। দুটো চোখ তাকিয়ে আছে তার দিকে। ফুঁ দিয়ে ধোঁয়া পরিষ্কার করল সে। পরিচ্ছন্ন অন্ধকারে দেখা গেল সত্যিই দুটো চোখ। কিন্তু এবার তাকিয়ে আছে নিচের দিকে। শরাফতের সিগারেটের ডগায় ছাই জমল, ঠোঁটের নিচে জমল ঘাম। আরেকবার চুড়ির ঝনাতকার তুলেই হারিয়ে গেল মেয়েটি। অন্ধকারের ভেতরই কোনো এক দরজা দিয়ে।
হয়ত সে এসেছিল কোনো এক রহস্যময় পৃথিবী থেকে। আর আসবে না। এরকমই ভেবেছিল সে।
কিন্তু মেয়েটি আসে। রাত গভীর হলে। অন্ধকারেরই ভেতর কোনো একটা দরজা খুলে।
তাকায়। হাসে। চুড়ির আওয়াজ তোলে। তারপর একদিন একটা দুটো কথাও বলে। শরাফত বুক ভরে নেয় রাতের সেই রহস্যময় মিষ্টি গন্ধ। রাতভর অদ্ভুত সব খাপছাড়া স্বপ্ন দেখে।
মেয়েটি নিজের কোনো কথা বলে না। শুধু শরাফতের গল্প শোনে। গ্রামের গল্প। অফিসের সুপারভাইজারের গল্প। লোকমানের সাতশো টাকা ধারের গল্প। বখে যাওয়া সুন্দরী বোন ফাহিমার পেট খসাবার হরেক ঝামেলার গল্প।
শরাফত তার এই উত্তরবারান্দাপৃথিবীর দেবীর কাছে সমস্ত গল্প উজাড় করে একে একে। যেভাবে ভক্ত তার কষ্টের কথা বলে দেবীর কাছ থেকে বরাভয় আর পরিত্রাণ চায়।
তার বারান্দার চেহারা আস্তে আস্তে পরিচ্ছন্ন হয়ে ওঠে। লুঙ্গি-গেঞ্জির বদলে নিয়মিত অফিসের সার্ট-প্যান্টে বসে থাকতে দেখা যায় তাকে। বাজারের প্রতিশ্রুতিবহুল কোনো ক্রিম ছাড়াই তার চেহারার পরতে পরতে বাড়তে থাকে উজ্জ্বলতা।
গল্প চলতেই থাকে। রাতের পর রাত। প্রহরের পর প্রহর।
একজন বক্তা আরেকজন শ্রোতা। ঘুমগুলো সব বাষ্প হয়ে উড়ে যায় আর মরুভূমির উটের মতো কড়কড়ে চোখেরা তাকিয়ে থাকে একে অপরের দিকে।
আর তারপর...
মেয়েটি আবার হারিয়ে যায়। যেভাবে আচমকা এসেছিল, সেরকমই। অন্ধকারের সেই আশ্চর্য দরজা আর খুলে যায় না। আর কেউ আসে না।
না সেই মেয়েটি, না কোনো খবর।
শরাফত বিড়বিড় করে। রাত জাগে। সিগারেট ধরায় একের পর এক। অপেক্ষা করে।
চুড়ির আওয়াজ আর বাজে না। কোনো চোখ আর তাকায় না। গ্রিল ধরে দাঁড়ায় না সরু কিছু আঙ্গুল।
শরাফত অপেক্ষা করে। অসহ্য লাগলে আবার অপেক্ষা করে। এরপর আবার।
সবগুলো অপেক্ষা শেষ হলে একদিন সে গিয়ে দাঁড়ায় সামনের সেই বারান্দার ফ্ল্যাটের দরজার সামনে। টোকা দিয়ে দাঁড়িয়ে থাকে বুরবকের মতো। উত্তেজনায় কাঁপে।
দরজা খুলে দেয় অপ্রস্তুত এক কিশোরী। চোখে বিরক্তি। আর প্রশ্ন।
শরাফত গল্প বানায়। তার এক বোন আছে এদিকেই। সে খুঁজতে এসেছে। বিবরণ দেয় সেই মেয়েটির। কিশোরী অবাক চোখে জানায়, এরকম কেউই এখানে নেই। পাশের ফ্ল্যাটে খোঁজ নিতে বলে। কিশোরীর মায়ের ক্রুদ্ধ চোখ উঁকি দেয় পেছনে। বয়স্ক বাবার গলার আওয়াজ পাওয়া যায়। কিশোরী অদ্ভুত চোখে তাকায়। যেন পাগল দেখে।
শরাফত ফিরে আসে।
মেয়েটি হয়ত আসে নি। সে কল্পনা করেছিল। অথবা এসেছিল। অন্য এক পৃথিবী থেকে। আর আসবে না। অথবা আসবে, অন্ধকারের সেই আশ্চর্য দরজা খুলে।
যেকোনো একটা কিছু ঘটবে। যেকোনো একটা।
শরাফত অপেক্ষা করে। গল্প জমিয়ে রাখে। একলা একলা বিড়বিড় করে সেইসব গল্প শোনায় নিজেকে। ঝালিয়ে রাখে। পরে যেন কোনো গল্প বাদ না পড়ে।
আর বুক ভরে সেই গভীর রাতের মিষ্টি বাতাস টানে। রহস্যের গন্ধভরা বাতাসে ভরে যায় তার ক্লান্ত দুই ফুসফুস।
সামনের ফ্ল্যাটের কিশোরী মাহিন বিষণ্ন গলায় বলে, কেন এরকম করলি বল তো আপা? লোকটা বড় কষ্ট পেল!
মাহিনের বড় বোন জামার নকশায় অযথাই নখ খুঁটে। চোখ তুলে আবার নামিয়ে নেয়। কান্না লুকায়। বলে, কী লাভ হত লোকটার... আমাদের এই চরম অভাবের সংসার... আব্বা বিছানা নেয়ার পর তো আমার চাকরিটাই ভরসা... লোকটা শুধু শুধু কড়াই থেকে জ্বলন্ত উনুনে এসে পড়ত.... এর চেয়ে এই ভালো...
--কোনটা ভালো?
মেয়েটি চোখ মোছে। বলে, লোকটা বরং স্বপ্ন নিয়ে বাঁচুক!


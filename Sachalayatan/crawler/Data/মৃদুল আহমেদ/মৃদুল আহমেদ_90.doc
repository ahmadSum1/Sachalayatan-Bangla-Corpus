দুটি সাম্প্রতিক ছড়া



০১.
 রাজা 
নদীর পারে সেই ছিল এক রাজা,
সবসময়েই প্রফুল্ল আর তাজা,
একটা তাজি ঘোড়ার পিঠে চেপে,
ঠাণ্ডা মাথায় রাস্তা চলেন মেপে,
ট্যাঁকঘড়িটা সবসময়েই গোঁজা,
রাত বারোটায় যান ঘুমোতে সোজা,
খাবার সময় সবার আছে জানা,
সকাল নটায় তৈরি থাকে খানা,
রুটিনমাফিক ব্যবস্থা আর যা যা,
খোঁজখবরে নিজেই থাকেন রাজা।
কিন্তু মোটে রাখেন না সেই খবর,
কেমন আছে সকল প্রজাপ্রবর--
খরচ এত কোত্থেকে সব আসে ?
কেবল রাজা আপনমনে হাসে।
গর্তে পড়া ইঁদুরগুলোর ধাঁচে
দেশের মানুষ কষ্টে অনেক বাঁচে,
পায় না খাবার বাচ্চারা একদানা,
সকাল নটায় তৈরি রাজার খানা !
নদীর পারে আছেন সুখে রাজা,
সবসময়েই প্রফুল্ল আর তাজা। 
০২
 অভাব! 
যার হাঁড়ি আছে, তার ভাত নাই,
যার মাড়ি আছে, তার দাঁত নাই,
যার পান আছে, নাই জরদা,
যার কান আছে, নাই বড়দা !


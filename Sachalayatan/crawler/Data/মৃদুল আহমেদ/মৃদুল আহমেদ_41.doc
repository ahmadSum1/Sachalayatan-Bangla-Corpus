প্রশ্নগুলো সহজ, তবে উত্তর কি জানা?



এক আনাড়ি শিকারি। কিন্তু সবাইকে ভাব দেখায় সে খুব পাকা শিকারি। তার খুব শখ সে শিকার করবে। তো একবার নদীতে চর জেগেছে, আর সেই চরে বকও পড়েছে।
শিকারি একটা নৌকা ভাড়া নিয়ে গেল বক শিকার করতে। রওনা হল চরের দিকে।
ঐ এলাকার মাঝিরা যথেষ্ট অভিজ্ঞ। কারণ অনেক সময় অনেক শিকারি আসে। মাঝিরাও তাদের নিয়ে যায় চরে। নৌকা থেকে কাছাকাছি জায়গায় নেমে বা নৌকা থেকেই বক শিকার করে তারা। মাঝিরা তাই অভ্যস্ত হেল্পার।
তো মাঝি সেই শিকারিকে নিয়ে গেল চরের কাছাকাছি। বকগুলো রেঞ্জের মধ্যে আসার পর মাঝি বলল, আর দেরি ক্যান? গুলি করেন...!
শিকারি আমতা আমতা করে বলল, না, আরো একটু কাছে যাও...
মাঝি আরো কাছে নিয়ে গেল। তারপর বলে, এইবার মারেন!
শিকারির মুখ তাও ফ্যাকাশে। কয়, নাঃ! আরো একটু কাছে...
মাঝি আরো কাছে নিয়ে গেল, বলল, আর কী? এইবার গুলি করেন!
শিকারি তাও বলে, আরো কাছে! আরো কাছে!
মাঝি এবার এমন জায়গায় নিয়ে গেল যে, একটু নড়াচড়া করলেই বকগুলো এখনই উড়ে যাবে ওদের দেখতে পেয়ে...
বিরক্ত মাঝি বলল, মারেন গুলি... এইখান থেইকা তো একটা ঢিল মারলেও বক মইরা যাইব!
শিকারি তাও আমতা আমতা করে, বলে, আর একটু, আরো একটু কাছে নিয়া যাও...
মাঝি তখন বৈঠায় টান মারতে মারতে বলে, সত্যি কইরা কন তো... আপনে কি বক মারতে আইছেন না বকের পুটকি মারতে আইছেন?
দেশের বাইরে এসে মানুষের অনেক সুখসুবিধার দৃশ্য দেখছি। মনে পড়ছে আমার দেশের মানুষের কথা। তাদের কষ্টের কথা। অনেক প্রশ্ন জাগছে মনে।
কিন্তু বড় মানুষদের প্রশ্ন করার মতো বড় গলা আমার নেই।
তবে মাননীয় মন্ত্রীমহোদয় কি দেশনেতা, কীর্তিমান কৃতি সচিব কি ঝানু মন্ত্রণাবিদ... কোনোদিন যদি কোনো কাণ্ডজ্ঞানহীন ছোকরা আপনাদের অযোগ্যতাকে কটাক্ষ করে আপনাদের দিকে এই প্রশ্নই ছুঁড়ে দেয়... আপনারা কি সত্যি সত্যি বক মারতে চেয়েছিলেন? বক মারতে পারার মতো যোগ্যতা আদপে আপনাদের ছিল? নাকি...
খুব ভয় হয় আপনারা হয়ত সেদিন উত্তর দিতে পারবেন না!
তাতে অবশ্য কিছু যায় আসে না। সবকিছু থাকবে আগের মতোই! আপনারা তো আবার লজ্জাও পান না!


বড্ড বেশি একলা আছি



এখন আমি বড্ড বেশি একলা আছি...
পায়রাশাদা তোমার গালে
একটা ছোট তিল যেরকম--
ঠিক সেরকম!
বৃদ্ধ চোখের স্মৃতির ভেতর
লুকিয়ে রাখা প্রেম যেরকম...
ঠিক সেরকম!
ঠিক যেরকম বদ্ধ ঘরে আটকে পড়া একটা মাছি--
তেমনি আমি একলা আছি!
মধ্যরাতের উপগ্রহের ধুকপুকানি বুক যেরকম...
ঠিক সেরকম!
অনেক কষ্ট-যত্ন করেই একলা আছি!
এই পৃথিবীর ঢাকনা খুলে তার ভেতরে ঝাঁপ দিয়েছি!
বলতে পার এমন কেন হচ্ছি আমি?
মানুষগুলো কাঁচের গেলাস--
বড্ড ছুঁতে ভয় করে যে!
অনেকবারই স্পর্শ করে স্পর্শকাতর ভুল করেছি!
অনেকবারই হাত পুড়িয়ে
এখন গভীর ভালোবাসায়
একলাটুকু নেই কুড়িয়ে!
তাই তো এখন ভীষণ আমি একলা আছি!
পাথরচাপা ঘাসের ভেতর
প্রাণ যেরকম...
ঠিক সেরকম।


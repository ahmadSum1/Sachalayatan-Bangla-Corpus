সংলাপ-৩ : তারা দুজন



তুমি?
হ্যাঁ, আমি!
তুমি... তুমিই তো?
হ্যাঁ হ্যাঁ... আমিই!
তুমি কি সেই তুমি?
হ্যাঁ, আমিই সেই আমি!
সেই যে তুমি আর আমি মিলে...
হ্যাঁ হ্যাঁ, তুমি আর আমি মিলে সেই যে...
হ্যাঁ, বুড়িগঙ্গার ধারে...
সেই ব্রিজের ওপর...
হা হা, পাঁচ টাকার চিনাবাদাম হাতে...
কী ঝাপটাই না মারত বাতাস...!
দুর্দান্ত আড্ডা...
হরেক রঙের আলাপ...
ঠাট্টা, শয়তানি, বাঁদরামি...
পাগলামি, দুষ্টুমি, ফাজলামি...
সুন্দরী মেয়েরা ঘাড় ঘুরিয়ে তাকাত...
হ্যাঁ হ্যাঁ, তুমি সুযোগ বুঝলেই চোখ টিপ দিতে...
মনে পড়ে?
খুব মনে পড়ে...
আবার কবে কথা হবে?
আবার কবে? কে জানে?
হবে তো?
হয়ত... জানি না!
ঠিক আছে, এখন যাই, অনেক কাজ...
আমারও, আচ্ছা, দেখা হবে...
দেখা হবে তো?
জানি না... হয়ত!
সুবিশাল কর্পোরেট হাউসের পাশাপাশি ডেস্কের দুই সিনিয়র অফিসার আবার বসে পড়ে তাদের যার যার চেয়ারে।


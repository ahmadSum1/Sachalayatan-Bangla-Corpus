১৬ ফেব্রুয়ারি ও একজন নিষ্ঠুর মানুষ



সাপলুডু খেলায় একটা মইয়ের অপশন আছে। গুটি সেখানে পড়ামাত্র ধাঁ ধাঁ করে ওপরে উঠে যায়। আমার বয়স যখন আঠারো, তখন আমার জীবনের গুটি সেরকম একটা মইয়ের ঘরে গিয়ে পড়ল। আমার বয়স ধাঁ ধাঁ করে আঠারো থেকে আটত্রিশ হয়ে গেল! 
চার ভাইবোনের মধ্যে আমি ছিলাম সবচে ছোট, হয়ে গেলাম সবার চেয়ে বড়!
ফেব্রুয়ারির ২ তারিখে শুক্রবার সকালে ধুড়ুম ধাড়ুম করে ঘর থেকে বেরোচ্ছিলাম আমি। ভীষণ ব্যস্ত। আমার এক বন্ধুর বাবার প্রোগ্রাম প্রেসক্লাবে। আমি সেখানে তবলা বাদক। বনগাঁয়ে শেয়াল রাজার মতোই তবলাবাদক হিসেবে আমার সেখানে বিশেষ কদর। গর্বে আমার বুক ফেটে যাচ্ছে। নাস্তা না খেয়েই বেরোচ্ছি, মা পথ আটকালেন।
--কিছু না খেয়ে খালি পেটে এই সাতসকালে কোথায় যাচ্ছিস? 
বললাম, মা আমার এখন মরারও সময় নাই! আমার এখনই যেতে হবে, ঐখানে গিয়ে স্টেজফেজ সব চেক করতে হবে, হারমনি কোথায় বসবে, তবলা কোথায়... ইত্যাদি ইত্যাদি!
মা ঠাণ্ডা গলায় সংক্ষেপে বললেন, তিনি মরার পরে আমি যা মন চায় তা করতে পারি, কিন্তু এই মুহূর্তে একটা ডিমভাজা অন্তত না খেয়ে গেলে আমার কপালে যথেষ্ট দুঃখ আছে!
মা এমনিতে ঠাণ্ডা সুস্থির ভালোমানুষ, খেপে গেলে খবর আছে। একজন প্রতিশ্রুতিশীল সদ্য যশপ্রাপ্ত তবলাবাদক হয়েও তাই আমি মাথা নত করতে বাধ্য হলাম। ভালোমানুষের মতো একটা ডিমভাজা আর ঠাণ্ডা এক গ্লাস পানি ঢক ঢক করে গলায় ঢেলেই দৌড়!
আমার মায়ের সাথে সেই আমার শেষ দেখা। 
ভালো করে বললে বলা যায়, আমি আমার মাকে এরপর আরো একটু দেখার সুযোগ পেয়েছি, কিন্তু মা আর পান নি। 
সেদিন সন্ধ্যায় তবলা বাজিয়ে, করতালি মাথায় নিয়ে, ফুরফুরে মনে বাসায় ফিরেই দেখি মা বিছানায় শুয়ে ঘুমের ঘোরে প্রলাপ বকছেন, বমি করেছেন বেশ কয়েকবার। বড় ভাইবোনেরা পাংশু মুখে ঘুর ঘুর করছে এদিকসেদিক। আমি ডাকলাম তাঁকে, মা এই যে আমি! দেখছেন আমাকে?
মা আমাকে দেখলেন না। আমার কথাও শুনতে পেলেন বলে মনে হল না। তাঁকে হাসপাতালে নেয়া হল। ডাক্তার জানালেন, ব্রেন হেমারেজ। উচ্চ রক্ত চাপের এই রোগীনি নিয়মিত ওষুধ না খেয়ে খেয়ে তাঁর সর্বোচ্চ সর্বনাশটি ঘটিয়ে বসে আছেন! আমরা ভাইবোনরাও ছোট ছোট, বাবা হার্টের রোগী, ওষুধের নিয়ম তদারক করার সুযোগও আমরা খুব একটা পাই নি।
অপারেশন করা হল। মায়ের মাথার লম্বা লম্বা চুল কেটে ফেলে দেয়া হল। মাথায় সেলাই নিয়ে মা অচেতন চোখ বুঁজে শুয়ে আছেন বেডে। আমি হাঁ করে তাকিয়ে তাকিয়ে দেখছি। কী হচ্ছে এসব? এগুলো কি সত্যি? আসলেই কি এমন কিছু ঘটছে? নাকি দুঃস্বপ্ন দেখছি? সবকিছু তো দিব্যি ঝকঝকে সুন্দর তাল মিলিয়ে চলছিল, আচমকা এ কী হল?
আমার আঠারো বছরের জীবনে এক বিশাল অভিজ্ঞতা। মায়ের একটু চেতনা ফিরল অল্প সময়ের জন্য। কথা বলতে পারলেন না। চোখ দিয়ে দরদরিয়ে পানি পড়তে লাগল। বাবা বললেন, উফফ, তুমি কাঁদছ কেন? আমরা সবাই আছি তো, এই যে তোমার কাছাকাছিই আছি!
বাবার কথাটা মিথ্যা হয়ে গেল কদিন পরেই। ঠিক এই তারিখেই, ফেব্রুয়ারির ১৬।
একটা ফোনকল এল হাসপাতাল থেকে, আপনারা আসুন একটু, রোগীর অবস্থা ভালো নয়, অক্সিজেন দিয়ে রাখা হয়েছে!
আমরা সবাই ছুটে গেলাম। এখনো মনে আছে আমার। বেবিট্যাক্সি ছুটছে। আমি এক হাতে বেবিট্যাক্সির লোহার গ্রিল শক্ত করে ধরে রেখেছি, আরেক হাতে আমার বাবাকে। ছোটবেলায় বেবিট্যাক্সির ঠিক ঐ রডটাই আমি ধরে আমি শক্ত করে দাঁড়িয়ে থাকতাম মটরসাইকেলের হ্যান্ডেলের মতো। ভান করতাম আমিই চালাচ্ছি বেবিট্যাক্সিটা। কদিন আগেরই বা কথা সেটা! এর মধ্যে এতকিছু বদলে গেল?
আমার বড় বোন মায়ের পাশেই ছিল। সে আমাদের দেখে দৌড়ে এল--মার অবস্থা খুব খারাপ। খুব ছটফট করছিল, ওরা মুখে অক্সিজেন দেয়ার পর এখন শান্ত আছে। 
বেচারা বোকা মেয়েটা জানেও না তার মা আর নেই, দয়ার্দ্র ডাক্তার তাকে সান্ত্বনা দেয়ার জন্য মুখে অক্সিজেন মাস্ক লাগিয়ে রেখেছে!
সবাই কাঁদল। কিন্তু আমার চোখে খুব একটা পানি দেখে নি কেউ। আমি চট করে বড় হয়ে গেলাম। মনে হল, আমার বাবাকে বাঁচাতে হবে। হার্টের রোগী এই মানুষ দুঃখেকষ্টে যেন শেষ না হয়ে যায়। আমার ভাইবোনদের তো আমাকেই দেখতে হবে। মা-ছাড়া হয়ে এরা যেন অযত্নে না পড়ে। আমি অনেক বড় হয়ে গেলাম, ভীষণ বড়। মায়ের শেষকৃত্যের আয়োজনে ছোটাছুটি করতে লাগলাম, ভাইবোনদের ধমকাতে লাগলাম বাবার সামনে তারা যেন বেশি কান্না না করে! আমার লৌহকঠিন মন দেখে আত্মীয়স্বজনরা বিস্মিত হল, আমি নিজেও অবাক হলাম। মায়ের জন্য আমার তত শোক হচ্ছে না, আমার শুধু মনে হচ্ছে, বাঁচাতে হবে, আমার বাবাকে বাঁচাতে হবে! আমার ভাইবোনদের ঠিকমতো দেখেশুনে রাখতে হবে! 
হায়! তখনও বুঝি নি মৃত্যুশোক নেয়ার মতো বোঝার মতো বয়স আসলে তখন আমার হয় নি। আমি জানতাম না, মৃত্যু আসলে একদিন দুদিনের বিষয় না, বাবামায়ের মৃত্যু আসলে সারাজীবনের ক্ষতি, সেই মৃত্যু সন্তানকে পক্ষাঘাতগ্রস্ত করে দিয়ে যায়।
আস্তে আস্তে দিন কেটে যেতে লাগল। সবকিছু আবার স্বাভাবিক হয়ে উঠতে শুরু করল। ঘরে হাসি ফিরে এল, টিভি চলতে শুরু করল, সিনেমা-নাটক-মজার অনুষ্ঠানের আওয়াজে ঘর গমগম করতে লাগল। 
আর আমি বোবা বিস্ময়ে আবিষ্কার করতে শুরু করলাম, আমার মা আর ফিরে আসবে না। কোনোদিন না। সবাই যখন সুস্থ স্বাভাবিক হয়ে গেল, আমি তখন সবাইকে লুকিয়ে বালিশে মুখ চেপে হাউমাউ করে কেঁদে চুপচাপ চোখ মুছে স্বাভাবিক মুখ করে এসে বসতাম। জানি না কেউ টের পেত কিনা। 
এরপর বিশ বছর কেটে গেছে, কোনোদিন আমি আমার মায়ের ছবি হাতে নিয়ে দেখি নি। অ্যালবাম ওল্টাতে গিয়ে আচমকা এসে গেলে চট করে পাতা উল্টে ফেলেছি। 
ব্যাপারটা অনেকের কাছে নিষ্ঠুর মনে হতে পারে। আমি নিজেও ভেবেছি, কেন আমি এমন করি? আসলে আমি একজন অসহায়, অতি দুর্বল মানুষ! ক্ষত শুকোলেই তবে ব্যান্ডেজ খুলে ফেলা যায়, যে ক্ষত কাঁচাই থেকে যায় সারাজীবন, ব্যান্ডেজের গজ কাপড় তুলে তা দেখার সাহস কজনের আছে?
মায়ের কথা মনে হলেই নিজের ভয় আর অসহায়ত্বের কথা ভুলে যাবার জন্য আমি একটা স্বপ্নের কথা মনে করার চেষ্টা করি। মায়ের মৃত্যুর বেশ কিছুদিন পর স্বপ্নটা আমি দেখেছিলাম। একটা অজানা অচেনা স্টেশন থেকে আমি ট্রেনে চেপেছি, ট্রেন ছেড়ে দিয়েছে, আমি জানলা দিয়ে মুখ বাড়িয়ে উদাস তাকিয়ে আছি। লোকজন হাত নাড়ছে প্রিয়জনদের বিদায় দিতে, কেউ হাঁটছে, কেউ বসে আছে, আচমকা এদের মধ্যে দেখি আমার মা দাঁড়িয়ে আছেন! হাসি হাসি মুখে আমার দিকে তাকিয়ে। আমি দেখতে পাচ্ছি তাঁকে স্পষ্ট, ঐ তো মায়ের পরিচিত শাড়িটা, মায়ের মুখে রোদ এসে পড়েছে, মা মৃদু মৃদু হাসছেন, আমি বিস্ফারিত চোখে তাকিয়ে আছি তাঁর দিকে, কী জীবন্ত কী আশ্চর্য, সত্যিই তো মা!
মা হাসছেন, আমি চুপচাপ একইসাথে বেদনা আর আনন্দভরা চোখে তাকিয়ে আছি। আমি জানি, ব্যস্ত হয়ে ট্রেন থেকে নামার চেষ্টা করে লাভ নেই। ফিরে গেলে তার দেখা কিছুতেই পাব না। মা স্রেফ এক ঝলকের জন্য দেখা দিলেন, তাঁর মুখে বরাভয়ের হাসি। শুধু বলে গেলেন, আছি! আমি তো তোর আশেপাশেই আছি! ভয় কী রে ব্যাটা?
আমি চোখ বুঁজে মনে মনে স্বপ্নটা দেখতে থাকি...


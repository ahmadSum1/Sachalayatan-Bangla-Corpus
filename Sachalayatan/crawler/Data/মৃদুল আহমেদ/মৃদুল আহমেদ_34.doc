রাতফেরা



যুবক : (ফিসফিস করে) যেতে পারবে তো ?
যুবতী : পারব! আমাকে পারতেই হবে!
যুবক : কয়টার দিকে দেখা করব?
যুবতী : এই তো! রাত তিনটায়!
যুবক : চুড়িগুলো খুলে রেখ, নইলে শব্দ হবে!
যুবতী : ঠিক আছে, খুলে রাখব!
যুবক : স্লিপার পরা আছে তো? নইলে হাঁটার সময় পায়ের আওয়াজ উঠবে! আর আওয়াজ উঠলেই...
যুবতী : হ্যাঁ, জানি! স্লিপার পরেই আছি!
যুবক : (ইতস্তত করে) শোনো, পারবে তো যেতে?
যুবতী : পারবই! আমাকে পারতেই হবে!
নার্স মেয়েটি ঢুকে যায় হাসপাতালে। তার স্বামী বিষণ্ণ মুখে বিদায় নেয়।  তাদের একমাত্র বাচ্চাটির জ্বর, অথচ নার্স মেয়েটির নাইট ডিউটি পড়ছে প্রতিদিনই। আর বাচ্চাটাও এমন... এত জ্বরেও গভীর রাতে মায়ের একটু সাড়াশব্দ পেলেই হল... লাফ দিয়ে উঠে বসবে!
যুবতী : (বিড়বিড় করতে করতে) আজকে যেতেই হবে আমাকে! ডক্টর ছুটি না দিলে চাকরিটাই ছেড়ে দেব!


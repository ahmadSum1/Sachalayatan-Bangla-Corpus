একটি সেলফোন, দুটি কল



হ্যালো, ইমরান!
শারমিন... এক্ষুনি ফোন দিতে যাচ্ছিলাম তোমাকে!
ইন্টারভিউ কেমন হল?
হে হে... দুর্দান্ত! চাকরিটা পেয়ে গেছি আমি!
সত্যি?
হা হা হা, ইয়েস ম্যাডাম, সত্যি! এইমাত্র সাইন করে আসলাম কাগজে, আমার পকেটে অ্যাপয়েন্টমেন্ট লেটার!
এত দ্রুত হয়ে গেল সব?
আরে আমাকে দারুণ পছন্দ করেছে ওরা... বেতন কত ধরেছে, জানো? তুমি শুনলে বিশ্বাসই করবে না!
কত বল না... প্লিজ... কত?
সত্তুর হাজার... বুঝলে? সত্তুর হাজার! আমার তো মাথা গরম হয়ে যাচ্ছে... আমি আসছি বাসায়... আজকে রাতে আর কিছু রান্না কর না... দুজন মিলে চাইনিজ খেতে যাব...
ওঃ দারুণ! আমি রেডি হচ্ছি, আসো তুমি!
লাইন কেটে গেল। আরেকটা নাম্বারে ডায়াল। একই সেলফোন থেকে।
হ্যালো, আবীর!
হ্যাঁ, শারমিন... আমিই ফোন করতে যাচ্ছিলাম তোমাকে... তোমার জামাই এইমাত্রই কাগজপত্রে সাইন করে বেরোল... সত্তুর হাজার টাকা বেতনের বন্দোবস্ত করে দিলাম, নানান পদের অ্যালাউন্স আর ফ্যাসিলিটি তো আছেই...
আর?
আর? হা হা... এত টেনশন কর ক্যান? মাসে ছয়-সাতদিনের একটা ট্যুর অন্তত থাকবেই ঢাকার বাইরে... 


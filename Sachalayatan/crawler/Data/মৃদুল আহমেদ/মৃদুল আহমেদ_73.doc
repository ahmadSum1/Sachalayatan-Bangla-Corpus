প্যান্ট-চরিত



প্যান্টটাকে কেটেছেঁটে করে বহু ঘষামাজা...
পরে দেখি তবু শেষে হল সেটা কষা মাজা!
সে ছিল ওয়ারড্রোবে বহুদিন চাপা পড়া,
হিমায়িত লাশঘরে যেন কোনো ফাঁপা মড়া--
তারপরে একদিন সে ড্রয়ার ঝাড়া হতে,
সে পেল খালাস শেষে কাপড়ের পাড়া হতে,
গেল টেইলারপাড়া হতে মাপেজোকে কাটা,
টেইলার দেখে তার পা-দুখানি পোকে কাটা,
অপারেশনে সে পা-দুখানি শেষে কাটা পড়ে,
নুলো হয়ে বাঁচবার উৎসাহে ভাঁটা পড়ে,
তবু শেষে হাফপ্যান্ট হয়ে চায় বেঁচে যেতে,
মালিকের মালিকানা চায় ফিরে যেচে পেতে,
সময়ে মালিক তার হয়েছে যা মোটকাটা,
দূর থেকে ‘হাতি’ বলে ডেকে বসে ঠোঁটকাটা!
যাও শেষে ফিট হল সে কোমরে খিঁচে কষে,
ঠাস্ করে ফেটে গেল হোন্ডার পিছে বসে!


প্রতিপোস্ট : আমার অবিকশিত অন্তর...



হুমমম। ভারী একখানা উপযুক্ত প্রসঙ্গ তুলেছেন স্নিগ্ধাদি। সেখানে মন্তব্য করতে গিয়েই একরাশ কথা বেরিয়ে এল। মন্তব্যের ঘরে না দিয়ে আলাদা পোস্টই দিলাম।
আমার জীবনের আদর্শ “ছিলেন” রবীন্দ্রনাথ। লেখালেখির ক্ষেত্রে ছাড়াও ব্যক্তিত্ব হিসেবে। ভারী ভদ্র মানুষ ছিলেন তিনি। অনন্যসাধারণভাবে মিশতে পারতেন মানুষের সাথে। খুব যতœ করে সুন্দর ভঙ্গিতে কথা বলতেন। কখনো বাজেভাবে কথা বলতেন না। সারাক্ষণ থাকতেন সৃষ্টির নেশায় বুঁদ হয়ে। তাঁর যখন চিকিৎসা চলছে শেষ বয়সে, এক নার্সকে ছাড়িয়ে দেয়া হয়েছিল প্রয়োজন নেই বলে। রবীন্দ্রনাথ তখন শয্যাশায়ী অবস্থায়, ঠিকমতো কথাও বলতে পারতেন না। এর মধ্যেও মৈত্রেয়ী দেবীকে বার বার বলছিলেন, নার্সটিকে যেন ভালোভাবে বলা হয়, সে যেন মনে কষ্ট না পায়... সে আবার কিছু মনে করে নি তো?
তাঁর ব্যক্তিত্ব নিয়ে গল্প করার কিছু নেই। আপনারা তো ভালোই জানেন।
রবীন্দ্রনাথকে আদর্শ ধরে আমি টিকে থাকতে পারি নি। মানুষের সাথে সবসময় সুন্দর কথা বলার আগ্রহ হারিয়ে ফেলেছি অনেক সময় অনেক বেয়াদব মানুষের সঙ্গে সংস্পর্শে আসতে হয়েছে বলে। সময় সময় অনেক মানুষকে অনেক মিথ্যা কথাও বলতে হয়। পেশাগত কারণেই, উপায় নেই। ভালো করে কথা বললে, অনেক মানুষ ভুল অর্থ করে, দুর্বল ভাবে, সেটাও দেখতে হয়েছে। যে আমার প্রতিযোগী, তার শঠতার সমস্ত খবর পেয়েও সরল মনে হাসিমুখে তাকে রাস্তা ছেড়ে দিয়েছি, আর সে ভেবেছে আমি নিতান্তই একটা বলদ, এমনও হয়েছে। রাস্তায় চলতি পথে, বাজার করতে গিয়ে, বা যেকোনোখানে আপনাকে প্রথামাফিক মিথ্যা কথা বলা, চোখ ওল্টানো, ফাঁকা ধামকি দেয়া, সূক্ষè কিছু মিথ্যা কথা বলা এগুলো করতেই হয়। এমনকি, মিডিয়াতে কাজ করতে গেলে সবাই জানেন, অনেক গালিগালাজ করতে হয়, সে আপনি যতই সৃষ্টিশীল মানুষ হন না কেন... কারণ কাজ করাবার জন্য গালিগালাজই সেখানে কোড ল্যাঙ্গুয়েজ। এছাড়া আপনি ভালো কাজ আদায় করতে পারবেন না। এরকম নানাবিধ কারণেই আমি একসময় আবিষ্কার করেছি, ঐ আদর্শে চলা আমার পক্ষে সম্ভব নয়। আমার জীবনযাপনে অনেক খাদ মেশাতে হবে, নইলে আমি বেঁচে থাকতে পারব না।
তাই বলে আমি এখন কোনো অসৎ, মারমুখী কিংবা লোভী মানুষ নই। নিছকই সাদামাটা একজন। তবে যে শ্রেষ্ঠতম জীবন আমি যাপন করতে চেয়েছিলাম, তাও আমি পারি নি।
কিন্তু এখনও আমি চেষ্টা করি মানুষের প্রতি চরম বন্ধুভাবাপন্ন থাকতে। মানুষকে ভালোবাসতে। যে ধর্মান্ধ মানুষটি আমাকে ঘৃণা করছে, বা যে সফল মানুষটি চরম অবজ্ঞায় আমার দিক থেকে ঘাড় ঘুরিয়ে নিল... আমি তাদেরকে ক্ষমা করতে চেষ্টা করি। যে মানুষটি আমাকে শত্র“ এবং প্রতিদ্বন্দ্বী ধারণা করে আমার সঙ্গে নানা ছুতোয় লাগতে চেষ্টা করছে, আমি চেষ্টা করি তাকে পাশ কাটিয়ে যাবার। ভাবি, এই মানুষটিরও আমার মতোই স্বপ্ন আছে, ভালোবাসা আছে, কষ্ট আছে, সুন্দরতম সম্পর্ক আছে, কত প্রিয় মুহূর্ত আছে। আমারই মতো একজন মানুষ, স্রেফ পরিস্থিতির কারণে আমরা আজকে একজন আরেকজনের মুখোমুখি। এই ব্যাপারটা আমি অনুভব করতে পারলেও সে পারছে না। এখানেই আমার সঙ্গে তার পার্থক্য। কারো সাফল্য দেখে আমার ঈর্ষা হলে আমি সেই ঈর্ষাকে জয় করার চেষ্টা করি। ভাবার চেষ্টা করি, ঐ সাফল্যের পেছনে মানুষটির কত না কষ্ট আছে, আমি কি আর সেই মূল্য দিয়েছি?
মানুষ তো আসলে শেষপর্যন্ত মানুষই, তাই না? মানুষের ওপর তো কোনো কথা নেই, তাকে ধর্ম, জাতীয়তাবাদ, দেশের সীমানা, ভাষার সীমাবদ্ধতা কোনোকিছু দিয়েই ধরা যাবে না। আকাশের চেয়েও অনেক বিশাল একটি জিনিস এই মানুষ। মানুষে আমার বড় নেশা। আমার একমাত্র ঈশ্বর এই মানুষ। রক্তমাংসের মানুষ। আমারই মতো। মানুষকে আমি কখনোই খাটো করে বিচার করতে রাজি নই। যে আমার ক্ষতি করে, তাকেও না। সে আসলে স্রেফ কিছু পরিস্থিতির শিকার। আমার বাসায় যে কাজের বুয়াটা টুকটাক চাল-ডাল আঁচলে বেঁধে চুরি করে নিয়ে যায়, তার অভাব তাকে এ জায়গায় এনেছে। এখন আমি যদি বিশ্বাস করতে শুরু করি, “কাজের বুয়ামাত্রই চোর” তাহলে সেটা খুব কাজের কিছু নয়। এই মেয়েটি যদি কোনো কোটিপতির ঘরে জন্ম নিত, হয়ত আজকে তার প্রতিষ্ঠানেই আমাকে চাকরি করতে হত, বা এই মেয়েটি যদি আমার মতোই কোনো মধ্যবিত্ত ঘরে জন্ম নিয়ে আমার সহপাঠিনী হত, তাহলে আমার প্রিয় বান্ধবীও হতে পারত। তা হয় নি, তার কারণ পরিস্থিতি। জন্ম, পরিবার, পরিবেশ, সময় তার আর আমার মধ্যে বিস্তর ব্যবধান তৈরি করেছে। তার চুরি ঠেকানোর জন্য আমি তাকে ভালো ভাষায় শাসন বা সাবধান করতে পারি, তার বেকার জামাইকে চাকরির ব্যবস্থা করে দিয়ে তার অভাবের মূল জায়গাটা ঘোচাবার চেষ্টা করতে পারি। কিন্তু তাকে “শ্রেণীগত চোর” ভেবে ঘৃণা করতে শুরু করাটা মানুষ হিসেবে আমারই ক্ষুদ্রতা।
মানুষকে ভালোবাসলে আর বুঝতে চেষ্টা করলেই অনেক সমস্যা সহজ হয়ে যায়। শুধু সবসময় বোঝার এবং বিচার করার ধৈর্য্য আমাদের থাকে না এই আর কি!
আমি রবীন্দ্রনাথের আদর্শে চলতে পারি নি, কখনো পারবও না। শ্রেষ্ঠতম মানুষ হওয়ার যে স্বপ্ন আমি দেখি, তা কখনো সম্ভব হবে না। যোগ্যতার বিচারে হরেদরে আর পাঁচটা মানুষের মতোই আমি! খাইদাই, ঘুরিফিরি। সাধারণ পড়াশোনা, টুকটাক লেখালেখি, একখানা চাকরি, কিছু খ্যাপ, বাসায় ফিরে বউ-বাচ্চার সঙ্গে গল্প... এই তো আমি! মানুষের জন্য, সমাজের জন্য আমার সত্যিকার অনুভূতির স্বাক্ষর কোথায়? আমি বিশেষ একজন মানুষ কোথায় হলাম?
কিন্তু আমি চেষ্টা করে যাই। আমার চেষ্টা চলতেই থাকে। একটা নীরব সাফল্য লাভের সংগ্রাম আমাকে ঘিরে রাখে। আমি সবসময় মানুষকে ভালোবাসার চেষ্টা করে যেতে থাকি... আর কিছু না হোক, এই সাফল্যটুকু যেন পাই!


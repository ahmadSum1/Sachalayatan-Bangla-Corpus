মামুন্মৃদুল ছড়া 



তাইওয়ানের মামুন বলে, আয় না ছড়া লেখি!
বাংলাদেশের আলসে মৃদুল কয়, ঠিকাসে, দেখি...
জি-টক খুলে টক করে,
নানান কথার চক্করে
একটি ছড়া বেরিয়ে আসে, দিলাম দিয়ে সেটাই...
দ্বন্দ্বমুখর ছন্দ দিয়ে ছড়ার দুঃখ মেটাই!
এই ছড়ায় কোরিয়ান এক যুবকের কাহিনী আছে। তাই ব্যবহৃত হয়েছে কিছু কোরিয়ান শব্দও। সেইসব শব্দ আবার উচ্চারণে কিছুটা বাংলাভাষার অনেক শব্দের মতোই। সেগুলোর অর্থবোধক টিকা ছড়ার নিচে দিয়ে দেয়া হল।
লিমের কাহিনী
লিম নামে এক ছোকরা ছিল
সিউল বাড়ি তার,
এমনিতে সে লোকটা ভালো...
(একটু ছেঁড়া তার!)
দিন হলে সে কাজের পাগল
রাত্রে খোলে মজার আগল…
সবাই ভাবে, পাগল-ছাগল
মুণ্ডু নিরেট যার…
কিন্তু সেদিন পার্টিতে কী
নাচল চমৎকার!
পার্টি শেষে রাতের খাবার
খামচি দিয়ে খিমচি সাবাড়,
বাসায় গিয়েই সাবাড় আবার
করল সাদা বাপ!
কারণ তখন পেটটা জুড়ে
খিমচি-কড়া তাপ!
তবুও ব্যথা যায় না পেটে
রওনা তখন দেয় সে হেঁটে
পেটের জ্বালায় মরে মরে
একটু পরেই খিচায় চড়ে
পৌঁছে দেখে ডাক্তারসাব বাসায়, তবে রাত
গভীর হওয়ায় সজুর ভারে দিব্যি আছেন কাত!
তার পাশে লিম পড়ল সটান মাথায় দিয়ে হাত!
খিমচি : কোরিয়ার এক ধরনের ঝাল সালাদ
বাপ : ভাত
খিচা : ট্রেন
সজু : এক ধরনের মদ, কোরিয়ায় জনপ্রিয়


ভালোবাসার সচলায়তন : আমার সবুজ সতেজ বন্ধুরা



ক্ষমা চেয়ে নিই প্রথমেই। একটি ছড়া পোস্ট করেছি আজকেই, তারপরও আবার নীড়পাতায় জায়গা অধিকার করার জন্য। সচলায়তন নিয়ে, এর নিয়মকানুন নিয়ে, তার নীতিগত অবস্থান নিয়ে একটি আলোচনা, সমালোচনা, মন্তব্য-পাল্টা মন্তব্যের একটি ঝড় উঠেছে এস্কিমোর একটি লেখাকে কেন্দ্র করে। আমি নীতিগতভাবে তাড়না অনুভব করছি এই নিয়ে আমার নিজের অনুভূতি সবার সামনে তুলে ধরার। কারণ আমি সঙ্কোচ করলে সেটা হবে একটি নীরব অকৃতজ্ঞতা!
এবারে বলি নিজের কথাটা... সচলায়তন আমার কাছে নমস্য জায়গা। আর কার কাছে কী, আমার হিসেব নেবার দরকার নেই।
আমি জানি, আমি বাংলায় লিখতে ভালোবাসি। আমার অস্থি-মজ্জা-রক্তে মিশে আছে বাংলা লেখার নেশা। আমার ডানা মেলার আকাশ এটা। ব্লগিঙ আমি বুঝি না, নিজেকে ব্লগার বলেও ভাবি না। আমার চোখে আমি বাংলা ভাষার একজন অহঙ্কারী লেখক, সচলায়তন আমাকে দিয়েছে সেই ভালোবাসার বাংলায় অফুরান লেখার সুযোগ, দিয়েছে এক দঙ্গল আশ্চর্য মেধাবি বুদ্ধিমান কিছু মানুষের সংস্পর্শে ঘেরা সুন্দর একটা পৃথিবী! আমার এই অসামান্য মেধাবি নতুন বন্ধুদের কাছ থেকে অনেক কিছু শিখছি এবং জানছি আমি, যেটা দেশবিদেশের পত্রিকা বা বই ঘেঁটেও আমার পক্ষে জানা সম্ভব হত না।
সচলায়তন আমাকে আবার সচল করেছে, দীর্ঘদিন পর আবার আমি ফিরে এসেছি পুরোদমে লেখালেখির জগতে। আমার এই চাকরিজীবি মধ্যবিত্ত হাতে আবার ফুটছে বাংলা শব্দের ফুল! ভালোমন্দ যাই লিখছি, বুদ্ধিদীপ্ত মন্তব্য পাচ্ছি তাকে ঘিরে! অকৃত্রিম উৎসাহ আর শুভেচ্ছা দিয়ে, সাজেশন দিয়ে, প্রয়োজনীয় লিঙ্ক দিয়ে বন্ধুরা বুকের ভেতর দুরন্ত ঘোড়ার মতো টগবগে এক লেখকসত্তাকে জাগিয়ে তুলছে!
রবীন্দ্রনাথ আমার ভেতরে প্রেরণা জাগায়, জীবনানন্দ আমাকে ভাবায়, সুকান্ত আমার ভেতরে আগুন জ্বেলে দেয়... আর যে সচলায়তন আমাকে লিখতে দেয়, আমার কলমের শক্তিকে একটু একটু পরীক্ষার মধ্য দিয়ে বিশাল একটি স্বপ্নের কাছে যাবার পথ করে দেয়... আমি তার কাছে আমার কৃতজ্ঞতা স্বীকার করব না?
এই দায় স্বীকার করতে কেন এত কুণ্ঠা আমার?
সচলায়তন সাইটের চেহারা আর মডারেটরদের ভাষাভঙ্গিই বলে দেয়, তারা কারা, কোন দরের মানুষ। একটা পরিচ্ছন্ন বুদ্ধিদীপ্ত ওয়েবসাইট অনেক কষ্টে তৈরি করেছেন তারা, এই বেচারাদের খামাখা হামতাম কথা বলে ঘাঁটাবার পেছনে আমি কোনো যুক্তি খুঁজে পাই না! তাও আবার সবার মেনে নেয়া একটা সত্ সিদ্ধান্তকে কেন্দ্র করে!
একটা কথা খুব বিশ্বাস করি আমি, ছোটবেলা থেকেই শুনে এসেছি এবং এখানে শোনাতে চাই :
"আইন যেখানে কঠিন, জীবন সেখানে সহজ!"
তৃতীয় বিশ্বের দেশগুলোর সঙ্গে উন্নত দেশগুলোর আইনকানুন পরিস্থিতি মিলিয়ে দেখলেই পুরো ব্যাপারটা পরিষ্কার হয়ে যাবে!
কাজেই সচলায়তন ডুয়েল ব্লগিং-এর ক্ষেত্রে যে আইনটি করেছে, সেটি কারো কাছে কঠিন ঠেকলেও সেটি গ্রহণ করা উচিত, কারণ তাতে অন্তত আমাদের এই মুক্তমনে কথা বলার সবুজ সতেজ মাঠটা চিরকাল সতেজই থাকবে! ক্যাকটাসে ভরা মরুভূমি হয়ে যাবে না!


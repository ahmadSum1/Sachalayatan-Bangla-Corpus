সংলাপ-১



ডাক্তার সাহেব!
বলুন!
আমার মুখের ওপর থেকে কাপড়টা সরিয়ে দেবেন প্লিজ!
না না! ওটা সরানো যাবে না!
দম বন্ধ হয়ে আসছে...
আসুক!
বুকটা ধড়ফড় করছে...
করুক!
ভয় করছে আমার... কাপড়টা প্লিজ...
বললাম তো সরানো যাবে না!
কেন ডাক্তার সাহেব?
কারণ আপনি মারা গেছেন!
বলেন কী? আমি মারা গেলাম, আর আমিই জানলাম না!
তো আমি কী করব বলেন? আপনাকে বাঁচাতে পারি নি বলে এমনিতেই লোকজন আমাকে দুষছে, এখন আপনি ব্যাপারটা জানেন না, সেটাও কি আমার দোষ?
কিন্তু আমি তো জানি, আমি বেঁচে আছি! আমার বেঁচে থাকাটা আমার থেকে আর ভালো কে বুঝবে বলেন?
আপনার লেখাপড়া কী?
আমার? ইতিহাসে গ্রাজুয়েশন কমপ্লিট করেছি অনেক কষ্টে!
চাকরি?
এই একটা এনজিওতে সাধারণ চাকরি করি!
আর আমার কথা শুনুন... আমি পড়াশোনা করেছি লন্ডনের তিনটি বিশ্ববিদ্যালয়ে, ডিগ্রি নিয়েছি, চাকরি করছি বাংলাদেশের সেরা একটি মেডিক্যালে...
তো?
সুতরাং আপনিই বলেন, লোকে আপনার কথা বিশ্বাস করবে, না আমার কথা বিশ্বাস করবে?
আপনারটাই!
তাহলে আর কিছু বলার আছে?
জ্বি না! দয়া করে মুখের ওপর কাপড়টা একটু ভালো করে টেনে দিন ডাক্তার সাহেব!


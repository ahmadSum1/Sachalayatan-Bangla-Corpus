আমি আর তুই



তুই আমি ঠিক অপু-দুর্গার মতো--
স্বপ্নের পাখা মেলে দূরে গেছি কত!
হাতে হাত ধরে ছুটে গিয়ে কাশবনে
দেখেছি রেলের গাড়ি--আছে তোর মনে?
ভোরে উঠে জুঁইফুল কুড়িয়েছি কত!
তুই আমি ঠিক অপু-দুর্গার মতো...
সারাদিন হেসেখেলে করে ছুটোছুটি,
সন্ধে হলেই ভয়ে ভাইবোন দুটি
ধরা পড়ে উঠোনে পা ফেলে এক দুই--
আমাকে আড়াল করে মার খেতি তুই!
তোর কোলে কেঁদে কেঁদে ঘুমিয়েছি কত--
তুই আমি ঠিক অপু-দুর্গার মতো...
কী যে ছোটাছুটি হত রেলগাড়ি সেজে,
ঝগড়াটা হত বলে ইঞ্জিন কে যে,
শেষে মারামারি হত এই কথা নিয়ে,
খেয়েছি খামচি তোর চুল টেনে দিয়ে,
চোখ মুছে নিয়ে পরে মিলেছি যে কত--
তুই আমি ঠিক অপু-দুর্গার মতো...
বল দেখি তুইও দুর্গার মতো শেষে
হারিয়ে কি যেতে চাস আঁধারের দেশে?
বল তুই মরে গেলে কী আমার হবে--
তোকে ছাড়া ভাত খাওয়া, ঘুম হল কবে?
রাখব জড়িয়ে ধরে পারি জোরে যত--
তুই আমি ঠিক অপু-দুর্গার মতো...


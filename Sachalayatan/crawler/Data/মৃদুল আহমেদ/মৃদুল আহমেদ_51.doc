নিশানদিন




গোলাপীটা বড্ড রাগী। বড্ড রগচটা। এই হাসিখুশি, এই গেল ক্ষেপে। সবাই বলে, এত ক্ষেপিস কেন তুই? মেয়েদের এত রাগ ভালো নয়...
গোলাপী বলে, আমাকে ক্ষেপাও কেন, চুপচাপ নিজের মতো থাকতে দিলেই হয়! জানোই তো আমি এরকম!
তখন কমলা বলে, আহা থাক না ও নিজের মতো... ঘাঁটাবার দরকারটা কী শুনি?
এরকম সময়ের মধ্যেই নীল আসে হঠাৎ হঠাৎ! রাতেরবেলা হয়ত সবাই যখন ঘুমোতে যাচ্ছে, তখন মূর্তিমান ঝড়ের মতো বাতাস তুলে নীল এসে ঝকমকে চোখে বলে, গল্প শুনবি? পরশুদিন ঘুরে এলাম নাটোর থেকে...
সবাই তখন ঘুম বাদ দিয়ে গল্প শুনতে বসে। চায়ের পানি চাপানো হয় চুলায়। বাড়ির বউরা মুড়ি মাখার জন্য পেঁয়াজ কাটে।
সেই গল্পের জের গিয়ে ঠেকে শেষ রাতে। ধবধবে দাড়িটা চুমরে নিয়ে সাদা বলে দরাজ গলায়, তখন আমার জোয়ান বয়েস, এক জ্যোৎস্নারাতে কয়েক বন্ধু বেরিয়েছি পাহাড়ের ওপর জ্যোৎস্না দেখব বলে... হঠাৎ দেখি আমগাছের তলে লম্বা সাদা কে যেন দাঁড়িয়ে...
সবাই গুটিসুটি একজন আরেকজনের পাশ ঘেঁষে আসে, গল্প জমে ওঠে বদ্ধ ঘরে সিগারেটের ধোঁয়ার মতো। খয়েরি পাংশু মুখে বসে বসে গল্প শোনে, ওটা বরাবরই বেশি ভিতু!
সকালে ঘুমচোখে সবুজ স্কুলে যায়। মাথার দুই পাশে বেণী দুলিয়ে। কী মনে পড়তেই লাল তড়াক করে বিছানা থেকে নেমে দৌড়ায় জানালার পাশে। চেঁচিয়ে বলে, আপা, আমার জন্যে আমসত্ব আনিস...
হলুদ খরখরে রাগি গলায় বলে, বাচ্চাকাচ্চাগুলো পর্যন্ত রাত জেগেছে, অফিস থেকে ফিরে আজকে সবকটাকে পেটাব...
কমলা তখন সকালের রান্না চড়াচ্ছে, মাথার ঘোমটা সরিয়ে এগিয়ে এসে বলে, আহা, মাথা গরম কর না, ছেলেমানুষ সব...
দুপুরের ঝিমধরা রোদে যখন মদের রঙ লাগে, তখন দুই পা ছড়িয়ে বসে বেগুনী। যত্ন করে আলতা লাগায়। লাল তাকিয়ে তাকিয়ে দেখে, নিচের ঠোঁট কামড়ে বেগুনী কী যেন ভাবে। লালের চোখে চোখ পড়তেই ঠোঁট বাঁকিয়ে হাসে। বলে, কী ভাবছি জানিস? জামাইয়ের সোহাগের কথা...
লালের কান দুটো লাল হয়ে যায়, গোলাপী ক্ষেপে বলে, ছিঃ! বাচ্চা ছেলেটার সামনে অসভ্য কথা বলতে গায়ে বাধে না?
সবুজ এসে বলে, মা, খয়েরি লুকিয়ে লুকিয়ে আমার গল্পের বই পড়েছে, ওটা বড়দের বই... কমলার তখন মুখভর্তি পান, কথা বলার সুযোগ নেই। 
কালো বাহিনী আচমকাই আসে একদিন রাতে। দরজা খুলে হলুদ অবাক গলায় বলে, আপনারা? দ্বিতীয় শব্দ উচ্চারণ করার আগেই বুলেট ঢুকে যায় তার চোখের ভেতরে!
কমলা চিৎকার করে উঠে সেই দৃশ্যে। শুরু হয় গুলির আওয়াজ। শব্দ হয় একের পর এক দরজা ভাঙ্গার। হাড়ে বেয়োনেট গেঁথে বসার। শোনা যায় মেঝের সাথে বুটের ঘর্ষণ আর ধর্ষিতার ক্লান্ত চিৎকার।
রান্নাঘর থেকে হাত-দা খুঁজে নিয়ে এসে নীল চিৎকার করে, আব্বা, আপনি কোথায়? জবাবে একরাশ গুলি ছুটে যায় তার দিকে!
লাল থরথর করে কাঁপে বিছানার নিচে। সবুজ কাঁদতে কাঁদতে এসে তার হাত ধরে বলে, চল পালাই!
ভেতরের ঘরের বহুদিনের বন্ধ দরজাটা কোনোরকমে খুলে বেরিয়ে আসে তারা। বাড়ির পাশে জঙ্গলে বসেই কাঁপতে কাঁপতে কাঁদতে কাঁদতে শোনে কালোদের মত্ত উল্লাস, আহতের আহাজারি...
স্বামী সোহাগী বউ বেগুনী মারা যায় দমবন্ধ হয়ে। একের পর এক শরীরের চাপে। আলতা পরা পা নিথর পড়ে থাকে।
গুলিবিদ্ধ নীল কাতরায় খড়ের গাদায়। দাঁতের ফাঁকে সার্ট কামড়ে চিৎকার সামলায়।
খয়েরির শরীরটাকে টুকরো টুকরো করে কাটে তরুণ সিপাহী, বীর্যনিক্ষেপ শেষে নতুন উল্লাসের খোঁজে। তার বালিশের নিচে তখনও চাপা পড়ে আছে সাতাশ পৃষ্ঠা পর্যন্ত পড়া বই।
বেয়োনেটের ঘায়ে ঝাঁঝরা সাদার নিষ্প্রাণ চোখ তাকিয়ে থাকে ছাদের দিকে। যেন জোয়ান বয়সের কথা ভাবে।
গোঁয়ার গোলাপীর তেজ দেখে খুশি হয় কালোরা। থুতনি নেড়ে হাসে, খুবসুরত লেড়কি...! তার সঙ্গে উদাম শরীরের কমলাকেও হাঁটিয়ে নিয়ে চলে ক্যাম্পে। বোধহীন কমলা লজ্জা পায় না। সন্তানের চোখের সামনে পাশাপাশি হাঁটতে হাঁটতেও না। তার চোখে চিরকালের মতো আটকে গেছে হলুদের মৃত্যুদৃশ্য।
নীল অস্ফূট গলায় বলে, পানি! পানি!
ভয়ে ভয়ে ঘরে ঢুকেই সবুজ দৌড়ায় কলতলায়। কিন্তু নীলের পানি খাওয়া হয় না। মগভর্তি ঠাণ্ডা পানি এনে সবুজ দেখে নীল হারিয়ে গেছে। তার রাতজাগা ঝলমলে গল্পগুলো নিয়ে।
লাল অবুঝ বাচ্চার মতো দাঁড়িয়ে চেঁচিয়ে চেঁচিয়ে কাঁদে, আমি মার কাছে যাব... আমি মার কাছে যাব!
চোখের পানিতে তার সার্ট ভিজে যেতে থাকে। নাক দিয়ে সিকনি গড়ায়। ঠোঁটভর্তি লালা। তাকে হাস্যকর দেখায়। আঁকড়ে ধরেও তার দাপাদাপি থামাতে পারে না সবুজ। কান্না আর চিৎকার। চলতেই থাকে। থামে না। তবু একসময় নিস্তেজ হয়ে পড়ে লাল। এলিয়ে পড়ে সবুজের বুকে। দুর্বল গলায় বলে, আপা, মার কাছে যাব...
সবুজ কান্না আটকে ফিসফিস করে বলে, আমিও!
সবুজের বুকে শুয়ে থাকে লাল। বিধ্বস্ত পৃথিবীতে আরেকবার সূর্য ওঠে। আলো ছড়িয়ে পড়ে সবখানে।
সেই আলোতে দুটি শিশু সিদ্ধান্ত নেয়, তারা মাকে খুঁজতে যাবে।
জীবন তো এরকমই। এই রঙ ফুরানোর গল্প। এই আবার পরিচিত আঁচলের গন্ধে জেগে ওঠা।
 

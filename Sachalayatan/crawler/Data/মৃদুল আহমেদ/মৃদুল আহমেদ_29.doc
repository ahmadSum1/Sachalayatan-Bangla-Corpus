আদর আদর



আয় রাজাকার আয় না ওরে,
ঘুরতে যাব কোলে করে,
কাজল দিয়ে তোর কপালে,
স্নো-পাউডার লাগিয়ে গালে,
পরিয়ে পায়ে নতুন জুতো
মারব পেটে স্নেহের গুঁতো,
মেলা থেকে কিনব বাঁশি,
খেলনা সাথে রাশি রাশি,
মাথায় দিয়ে জরির টুপি
আদর দেব চুপি চুপি,
এবং শিশুপার্কে তোকে
খেলতে দেব সকাল থেকে,
পুরান ঢাকায় ঘোড়ার পিঠে
লেপ্টে খাবি হাওয়াই মিঠে,
গোসল দিয়ে গরম জলে
তেল মাখব রোদের তলে,
আস্ত মোরগ সাঁটিয়ে গরম
ছাড়বি ঢেঁকুর চরম চরম,
দিব্যি চুষে আঙুল মুখে
ঘুমিয়ে যাবি আপন সুখে,
রাত্রে হঠাৎ গেলেই জেগে
দুধ খাওয়াব পেগে পেগে…
হঠাৎ কেন হ্যাঁচকা টান…?
পাকড়ে ধরে তোর দু-কান
মুচকি হেসে জল্লাদে
বলল তোকে, কল্লা দে!
উঠলি কেঁদে জোর গলায়
কারণ দড়ি তোর গলায়…
…জাহান্নামের ইমিগ্রেশন
দিব্যি পেলি লটকে!
(এতক্ষণের স্বপ্ন মধুর
কেমন দিলাম চটকে?)


সত্যি এটা বর্ষাকাল!



"বর্ষা এল, বর্ষা এল..." ভাবছি আমি বর্ষা কে?
বলছে কাকে? ঐ তরুণী তন্বী এবং ফর্সাকে?
যার এখনো হাঁটার তালে ছটফটে এজ টিনের চাল?
ভাবতে গিয়েই হঠাত্ দেখি ঝমর ঝমর টিনের চাল...
তন্বী ছোটে, আমিও ছুটি--লক্ষ্য টিনের ছাউনিটা
ভর্তি লোকে, তাকিয়ে দেখি, তুমিও জায়গা পাও নি তা!
টেস্টে রূপের এক হাজারে যদিও পাবে নয়শো ঠিক--
চাঁদমুখেদের সবখানে জয়, বৃষ্টিতে তা নয় সঠিক!
"যাবেন ভিজে, এদিক আসুন!" বলেই আমি দাপিয়ে যাই,
গাছের নিচে দাঁড়াই হেসে, (ভেতর ভেতর হাঁপিয়ে যাই!)
তন্বী দেখি বলার সাথেই সঙ্গে এসে দাঁড়াচ্ছে...
বুকের ভেতর ধুকপুকুনির সংখ্যা ক্রমেই বাড়াচ্ছে!
"কোথায় যাবেন? আটকে গেলেন? খুব জরুরি বিষয় কি?"
(নগদ নগদ আলাপ জমাই, সুযোগ পরে মিস হয় কি?)
সেই তরুণী মিষ্টি হাসেন, বুকটা আমার জুড়িয়ে যায়...
মিষ্টি গলার রিনরিনে সুর উঠল বেজে জবাবটায়--
"কাজের সময় বলুন দেখি কেমন অনাসৃষ্টিটা--
বাচ্চা দুটোর ছুটির সময় নামল হঠাত্ বৃষ্টিটা!"
জবাব শুনে হেঁচকি তুলে নিজেই আমি চমকে যাই...
দুই বাচ্চার মায়ের সাথে গাছতলাতে থমকে যাই!
বিশাল বিশাল কৃষ্ণ মেঘে ঢাকল এ ডাগর সকাল!
বর্ষা নামে মনের ভেতর, সত্যি এটা বর্ষাকাল!


মৌনামীর নতুন একটি দিন



এইমাত্র রাত বারোটা বাজল।
তারিখ বদলে হয়ে গেল ২০ অক্টোবর, ২০০৮।
আর ঘণ্টাপাঁচেক পরেই সূর্য উঠবে, নতুন সূর্য। নতুন বছরের প্রথম দিন। আমাদের মৌনামীর এক বছর হয়ে গেল।
একলা বসে আছি ল্যাপটপের সামনে। নিঃশব্দ রাত। অন্য ঘরে ঘুমোচ্ছে মৌনামী আর তার মা। আমি চুপচাপ বসে ভাবছি। একদম একা। ভারী ভালো লাগছে ভাবতে। মৌনামীর এক বছর হয়ে গেল? সারাদিনে হাজার রকম মুহূর্তের ভেতরে ছোট্ট এই মুহূর্তের আনন্দটা একান্তই আমার। শুধু আমার।
মৌনামীকে কী বলে শুভেচ্ছা জানাবে তার বাবা?
একটা মজার ছড়া লিখে?
একটা দুরন্ত স্বপ্নের গন্ধমাখা গল্প লিখে?
একটা সুন্দর ছবি এঁকে?
মজার একটা গান বানিয়ে তাল দিয়ে গেয়ে উঠবে?
মৌনামীর খামখেয়ালি বাবাটা এসব পাগলামি তো বেশ পারে!
কিন্তু সেসব থাক। এই পাগলামি তো বহু হল। নানান আয়োজনে, নানান উত্সবে।
মৌনামীর জন্মদিনে মৌনামীর বাবা আর লেখক নয়, গায়ক নয়, আঁকিয়ে নয়। ঐ আরোপিত পরিচয়গুলো তোলা থাক অন্য প্রয়োজনে। আজ মৌনামীর বাবা শুধুই মৌনামীর বাবা।
শুভ জন্মদিন মৌনামী আহমেদ। আপনি ভালো থাকুন। আমি স্বপ্ন দেখি ও বিশ্বাস করতে ভালোবাসি, নিজের দেশ আর পৃথিবীর মানুষের জন্য অনিঃশেষ ভালোবাসা নিয়ে বড় হয়ে উঠবেন আপনি, আর এই ভালোবাসা আবারও হস্তান্তর করে যাবেন উত্তর প্রজন্মের হাতে। সে ভালোবাসা আপনার বাবার মতো ব্যর্থ ভালোবাসা তো নয়ই বরং এতটাই সফল যে, একসময় বিপন্ন এবং দুঃখিত মানুষ বলতে পৃথিবীতে আর কিছু অবশিষ্ট থাকবেই না... মানুষ আবারও আবিষ্কার করবে সে আসলে পাহাড়ের চেয়েও উঁচু, সমুদ্রের চেয়েও বিশাল... হাতে হাত ধরে খোলা আকাশের নিচে দাঁড়াতে যে আনন্দ, সেই সুখ কখনো পাওয়া যায় না উঁচুতলায় বসে মিথ্যে অহমিকায়...
শুভকামনা মৌনামী আহমেদ...


ঘড়ির কাঁটায় সাড়ে তিনটা



বাসস্টপে একরাশ শুকনো পাতা উড়ে গেল এইমাত্র...
বাতাসে মেঘের শরীর থেকে ভেসে আসা হিম হিম গন্ধ,
পাশের বারান্দায় একটা মিষ্টি বয়স্ক গলা ডাকছিল,
রবিন... এই রবিন...
একটু দূরেই দাঁড়িয়ে থাকা শালিক পাখিটা টুক করে 
পালিয়ে গেল কাকে দেখে?
পাশেই পাকাচুল প্রৌঢ়টি হাত রাখল মেয়ের মাথায়,
কাছেই আরো একটি মেয়ে, বয়স কত? সতেরো-আঠারো? 
টফিটা মুখে পুরে খচমচে খোসাটাকে ভরে নিল ব্যাগে!
কে যেন আনাড়ি হাতে বাঁশি বাজাচ্ছে দূরে,
যেন ছেলেবেলার অস্পষ্ট স্মৃতি...
গুনগুনিয়ে গান শুরু করতেই ঠায় বসে থাকা 
অশীতিপর বৃদ্ধাটিকে দেখে চমকে উঠলাম, 
ঠিক যেন আমার দিদিমা! অথবা আশি পেরোলে 
সবাই দেখতে হয়ে ওঠে দিদিমার মতোই?
একটু দূরেই দিব্যকান্তি এক তরুণ শুকনো পাতার সাথে
উড়িয়ে দিচ্ছে একরাশ ছেঁড়া নীল কাগজ, সে কাগজে রক্তের দাগ!
পাশের বারান্দায় একটা মিষ্টি বয়স্ক গলা ডেকেই যাচ্ছিল,
রবিন... এই রবিন...
শালিকটা আবার ফিরে এসেছে সামনের রাস্তায়,
আবার এক ঝলক ঠাণ্ডা বাতাস, শুকনো পাতার ওড়াওড়ি,
কাছেই কোথাও কি বৃষ্টি হচ্ছে?
নীলদা কানে ফিসফিস করে বললেন, ধুম বৃষ্টি, দিকশূন্যপুরে...
বাস ছাড়বে ঠিক সাড়ে তিনটায়... 
চমকে উঠে আমি বললাম, আপনি? এখানে? এই অবেলায়?
তিনি লাজুক হাসতেই আবার মেঘ কেটে হেমন্তের ঝকঝকে নীল আকাশ...
আচমকা রবিন ডেকে বলল, আসছি মা...
সপ্তদশী তরুণীটি এগিয়ে এসে দাঁড়াল দিব্যকান্তি যুবকের পাশে,
তার একটি হাত অন্যমনস্ক, চন্দ্রাহত সাপের মতো যুবকের কাঁধে,
বৃদ্ধার গলায় সেই দিদিমার ঘুমপাড়ানি সুর... 
বাসটা ছেড়ে দিল চোখের সামনেই, ড্রাইভার হেসে বলল, দেখা হবে!
ঘড়ির কাঁটায় দেখছি ঠিক সাড়ে তিনটা,
ধোঁয়া আর ধুলোর ঝড় তুলে বাসটা দিকশূন্যপুরের পথে,
বাসস্টপে শুধু আমি আর নীলদা...
বললাম, কী করে এলেন আপনি? এখানে? এই অবেলায়?
বললাম, নীলদা, বড্ড টেনশন হয় আপনাকে নিয়ে...
নীলদা হাসলেন ইয়ার্কির সুরে, আরে না, আমার তো আছে দিকশূন্যপুর!
বুঝলাম, নীলদার সাথে আজ আমার অনেক ফারাক...
আমার আছে দশদিক পূর্ব-পশ্চিম-উত্তর-দক্ষিণ-ঈশান-অগ্নি-নৈঋত-বায়ু,
শুধু আর আমার কোনোদিকে কোথাও যাবার নেই!


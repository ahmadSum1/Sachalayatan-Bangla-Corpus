রাজাকার ইস্যুতে মানবতা মুছে ফেলার দিন আজ...




জ্বি স্যার। যা ভাবছেন, তাই।
টেকো আকতার আর ভুঁড়িয়াল মৃদুলের ছড়ার বইটা আজকেই বেরোচ্ছে।
মোড়ক উন্মোচন সন্ধ্যা সাতটায়, নজরুল মঞ্চে। উন্মোচন করবেন লুৎফর রহমান রিটন, আহমাদ মাযহার, আমীরুল ইসলামও থাকবেন সম্ভবত। এছাড়াও আজকে চ্যানেল আই লাইভে বইটি প্রদর্শিত হবার সম্ভাবনা আছে।
মোড়ক উন্মোচনে যে যার টিস্যু হাতে নিয়ে সময়মতো সামিল হয়ে যান। 
এই বইয়ের মজার বিষয়, এর সাথে আষ্টেপৃষ্ঠে জড়িয়ে আছে জলজ্যান্ত ৭ জন সচল।
বই লিখেছে আকতার আর মৃদুল। গেল দুই।
কভারের দুর্দান্ত কার্টুনটি আর  ভেতরে দুই লেখকের ক্যারিকেচার করে দিয়েছেন সুজঞ্চৌধুরী। হল তিন।
কভারের ডিজাইন এবং দুর্ধর্ষ লেটারিং করেছেন মুস্তাফিজ ভাই। হল চার।
বইটি প্রকাশ করেছেন আহমেদুর রশীদ টুটুল। সচল নাম্বার পাঁচ।
আকতারের লেখক পরিচিতির ছবিটি তুলে দিয়েছেন নির্জন স্বাক্ষর। হল ছয়।
তাহলে সাত নাম্বারটা কে?
লাকি সেভেন মামুন হক। আমি এবং আকতার এইখানে বিশেষভাবে কৃতজ্ঞতা জানাচ্ছি মামুনকে। এই বইয়ের স্বপ্ন দেখেছে মামুন, উৎসাহ দিয়েছে, শুধু উৎসাহ দিয়েই ক্ষান্ত থাকে নি, এই বই প্রকাশের পুরো খরচ যোগান দিয়েছে সে।
রাজাকার প্যাঁদানো ইতিহাসে তার এই ভূমিকা বসুন্ধরা টিস্যুর ভাঁজে ভাঁজে লেখা থাকবে।
যারা আজকে আসতে পারছেন না, তাঁরা হতাশ হবে না মোটেই।  শুদ্ধস্বর, স্টল নাম্বার ২৪০-এ বসে থাকা কর্মীকে এই বই সম্পর্কে জিজ্ঞেস করামাত্র সে 'ইউরেকা' (বাংলায় পাইছি তরে) গোছের একটা উজ্জ্বল হাসি দিয়ে বইটি ধরিয়ে দেবেন আপনার হাতে!
শেষ করার আগে বইয়ের ফ্ল্যাপের লেখাটা এখানে তুলে দেয়ার লোভ সামলাতে পারলাম না : 
দিন বদলায়। পুরনো বাড়ি ভেঙ্গে নতুন বাড়ি ওঠে। বন কেটে তৈরি হয় শহর, নদীর ওপর পাড়ি দেয় ব্রিজ। কোলের শিশুটি একদিন হাঁটতে শুরু করে, যে বালক সে হয়ে ওঠে কিশোর, মধ্যবয়সী মানুষ আচমকাই খেয়াল করে সে বার্ধক্যে উপনীত।
দিন বদলায়।
শুধু রাজাকারেরা কখনো বদলায় না।
যারা বাংলাদেশকে পূর্ব পাকিস্তান বানিয়েই রাখতে চেয়েছিল, তাদের মানসিকতায় একচুল পরিবর্তনও ঘটে না। বাঙালির রক্তে যারা হাত ভিজিয়েছিল, তাদের সেই হাত কখনো শুকোয় না। দেশের সাথে যারা বিশ্বাসঘাতকতা করেছিল, তারা চিরকালই বিশ্বাসঘাতক থেকে যায় মনেপ্রাণে।
শুধু বদলায় তাদের ছদ্মবেশ। কখনো ভুঁইফোড় মুক্তিযোদ্ধা, কখনো ধর্মপ্রাণ পীরসাহেব, কখনো দেশপ্রেমী রাজনীতিবিদ, কখনো পত্রিকার সম্পাদক, এমনই চিত্রবিচিত্র সব মুখোশে তারা লুকিয়ে রাখে তাদের দাঁত-নখ আর রক্তে ভেজা হাত।
মুক্তিযুদ্ধ তাই কোনোদিন ফুরোয় না।
আর নতুন প্রজন্ম তাদের গেরিলা আক্রমণ চালায় নতুন নতুন কায়দায়।
সেরকমই দুই লড়াকু আকতার আহমেদ আর মৃদুল আহমেদ। কম্পিউটার টেবিলকে বাংকার বানিয়ে যারা বাক্য, ছন্দ আর শব্দের ছররা ছুঁড়ছে রাজাকারদের উদ্দেশে।
আকতার আর মৃদুলের এই ছড়ার ছররাগুলো নেড়েচেড়ে দেখতে দেখতে পাঠক কখনো হো হো করে হেসে উঠবেন, কখনো হাততালি দিয়ে উঠবেন, কখনো অন্ধ আক্রোশে হাতের কাছে একটা রাজাকারের গলা খুঁজবেন অ্যায়সা করে টিপে ধরার জন্য।
সবশেষে একটা দাবিতেই আবার সোচ্চার হয়ে উঠবে পাঠকের মন : যুদ্ধাপরাধীদের বিচার চাই!
গোলাম আযম, নিজামী, সাকাচৌ… রাজাকার, আলবদর, আল-শামস বাহিনীর সবাই, এদের সবার বিচার হতে হবে এদেশের মাটিতে!


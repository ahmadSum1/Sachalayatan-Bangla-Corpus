সরষে ইলিশ



সরষে বাটো জোরসে দাদা,
ঠেঙ্গিয়ে বাজার ডিঙ্গিয়ে কাদা,
চারটা ইলিশ মাছ কিনেছি--
বাদলা এমন এই দিনে--ছি!
কেউ বুঝি আজ যায় বাজারে,
লাগবে তবু আর যা যা রে,
রাঁধতে ইলিশ আর খিচুড়ি,
বাদ রাখি নি তার কিছুরই--
সব কিনেছি ফর্দ করে,
একটা মুটে মর্দ ধরে
টাকার জিনিস ঝাঁকায় বসাই,
কষ্ট কী আর বলব মশাই--
ফিরেই শুনি--সরষে কোথায়?
চমকে উঠি ওর সে কথায়,
দোকান আছে সেই তেমাথায়,
গেলাম নিয়েই বৃষ্টি মাথায়...
চাই তো পেটের জোর সেবাটা,
লাগাও ইলিশ সরষে বাটা!
থাকলে সাথে তার খিচুড়ি,
নেই দরকার আর কিছুরই!


মহত প্রস্তাব



চিংড়িকে ডেকে বলি, খাস তুই কি চা?
যদি চা না খাস, তবে নাম তোর ইঁচা--
চিংড়িটা কেঁদে বলে, হবে কেন সেটা?
চা খাওয়ার মানে বুঝি হওয়া কেউকেটা?
কোনকালে একথাটা শুনেছে কে কবে--
চা খাওয়াটা মাছেদের গুণ ধরা হবে ?
আমি হেসে বলি তাকে, শোন ওরে বোকা--
মোটে তুই মাছ নস, আসলে তো পোকা!
মাছ আর পোকাদের নিয়মের মিল,
কোনোদিন হয় নি তো টুডে আনটিল!
চিংড়িটা কেঁদে বলে, তবে হবে কী যে...
দুঃখের চোটে তার উঠে চোখ ভিজে!
শুনে সেটা চুপচাপ কাছে তার এসে,
পানি থেকে তুলে এনে বলি তাকে হেসে,
দুঃখের কিছু নেই, আমি আছি কেন?
এই দুর্দিনে তোর কেউ নেই যেন!
বেশ তো, দিলাম কথা তোকে আমি সেধে--
খেয়ে নেব তোকে ডাটা-চচ্চড়ি রেঁধে !


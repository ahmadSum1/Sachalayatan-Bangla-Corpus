পিকনিক



ঘর থেকে দু-পা ফেলে কাছাকাছি যাওয়া হবে-
ভরপেট খাওয়া হবে,
চাপাবাজি আড্ডায় পুরো দিন হাওয়া হবে,
একই সুরে কানফাটা গানগুলো গাওয়া হবে,
চাঁদা নেই, বরঞ্চ মাস শেষে পাওয়া হবে,
-বদলানো হাওয়া হবে!
খেলা হবে, মেলা হবে
গুঁতো আর ঠেলা হবে
এইভাবে বেলা হবে-
বক্তৃতা ঝেড়ে কেউ কেউ ম্যান্ডেলা হবে!
আরো কিছু চাওয়া হবে?
গরম পরোটা চাই-গনগনে তাওয়া হবে,
তেলে ভাজা মোটে নয়? জ্বি জ্বি, ঘিটা গাওয়া হবে!
হোস্টেলে ঢুকে যান-আরো খাওয়াদাওয়া হবে,
বাথটাবে শুয়ে বসে চার হাতে নাওয়া হবে,
কেউ মুখ খুললেই তাকে করা ধাওয়া হবে!
লাল ইঁটের বিল্ডিংয়ে চলে পিকনিক-
মন শুধু বলে যায়-ধিক ধিক ধিক!


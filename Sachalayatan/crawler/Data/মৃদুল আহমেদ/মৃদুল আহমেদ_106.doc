কোন দেশেতে বাস করি?



কোন দেশেতে বাস করি ভাই,
কোন দেশেতে বাস করি?
একটু মতের বিরোধ হলেই
জ্যান্ত মানুষ লাশ করি--
দুঃখি মায়ের সুখের জগত
এক লহমায় নাশ করি--
তুমি আমার আমি তোমার
বোনের সর্বনাশ করি--
কোন দেশেতে বাস করি?
স্যারের হাতে নগদ গুঁজে
দুচোখ বুঁজে পাস করি--
এই আমরাই ভবিষ্যতে
প্রশ্নপত্র ফাঁস করি--
অফিস অফিস দুর্নীতি আর
ধাপ্পাবাজির চাষ করি--
কোন দেশেতে বাস করি?
এমপি মামার ছত্রছায়ায়
প্রাণ খুলে সন্ত্রাস করি--
গরিব চাষার টুকরো জমি
হাসতে হাসতে গ্রাস করি--
কাজের মেয়ের গা পুড়িয়ে
আনন্দ-উল্লাস করি--
কোন দেশেতে বাস করি?
পাকিস্তানের নিশান হাতে
ক্রিকেটে উচ্ছ্বাস করি--
সবটা বুঝি, তাও নিজেকে
ভণ্ড নেতার দাস করি--
বিজয় দিবস মঞ্চে মিথ্যা
প্রতিজ্ঞা একরাশ করি--
কোন দেশেতে বাস করি?
সবচে যেটা অবাক শেষে
সেটাই বলি, স্বাধীন দেশে
মৌলবাদির দাপট দেখে
আতঙ্কে হাঁসফাঁস করি--
কোন দেশেতে বাস করি?


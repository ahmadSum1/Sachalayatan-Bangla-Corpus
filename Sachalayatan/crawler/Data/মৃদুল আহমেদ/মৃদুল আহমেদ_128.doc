রঙ্গমঞ্চ



বাবার হাত ধরিয়া মেলায় আসিয়াছিল মেয়েটি। দুপুরের প্রচণ্ড রোদে মানুষের কণ্ঠতালু শুকাইয়া ছিঁড়িয়া যাইবার উপক্রম, কিন্তু মেয়ে ফাতিমার মেলা দেখিতে কোনো ক্লান্তি নাই। চারিদিকে রঙবেরঙের পোশাক পরা মানুষ আর হরেক জিনিসের পসরা দেখিয়া খানিক পর পরই তাহার শুভ্র দাঁতগুলি এই ঝাঁজালো রোদে ঝিক ঝিক করিয়া উঠিতেছে।
মুখখানা শুকনো দেখাইতেছিল বাবা সোরাব আলির । প্রায় দুই ক্রোশ পথ হাঁটিয়া আসিয়াছে এই রোদের মধ্যে। মাঝেমধ্যে ফাতিমাকে কাঁধে তুলিয়া হাঁটিয়াছে। বারো বছরের মেয়ের পক্ষে এতটা পথ নিজেই হাঁটিয়া আসা অসম্ভব। কিন্তু তাহার মুখ শুকনা দেখাইবার কারণ অন্য।
লুঙ্গির খুঁটে দশ টাকার একখানা নোট ছাড়া আর কিছু নাই। ঐ একখানাই তাহার সম্বল।
মেয়ে আবদার ধরিয়াছে এবং একমাত্র মেয়ে, না পারিয়াই তাহাকে মেলায় আনিয়াছে। সেরকম কিছু কিনিতে চাহিলে কিনিয়া দিবার সাধ্য নাই এবং কিছু কিনিতে তো চাহিবে তো অবশ্যই, সেই মুহূর্তে ঘটনাখানা কী দাঁড়াইবে চিন্তা করিয়াই তাহার শুষ্ক মুখে আর রসের সঞ্চালন ঘটিতেছিল না।
ফাতিমা চুড়ির দোকান দেখিয়াই ঝাঁপাইয়া পড়িল। রঙবেরঙের চুড়ি দোকানির কাছ হইতে চাহিয়া নিল, হাতে রিনঝিন করিয়া বাজাইয়া বাপের দিকে তাকাইয়া কহিল, বাজান, ভালো লাগতিছে কিনা, কও দেহি?
সোরাব আলি শুকনো মুখের কাঠ চিরিয়া যেন হাসি বাহির করিল, মন্দ কিসে? নে না দেহি একগাছি!
বলিল, কিন্তু বুকের ভেতরটা ধুকপুক করিয়া উঠিল!
ফাতিমা চুড়িগুলি আরো খানিকক্ষণ নাড়াইয়া চাড়াইয়া দোকানিকে ফিরাইয়া দিল। বলিল, নাঃ চুড়ি সেইরকম লয় গো! মনে ধরলে আবার আসবানে!
আরো খানিকক্ষণ সামনে গিয়া লাফ দিয়া পড়িল ডলপুতুলের দোকানে। সুন্দর সুন্দর প্লাস্টিকে তৈয়ারি সব ডলপুতুল, সারে সারে সাজানো। একটা পুতুল তুলিয়া কোলে শোয়াইয়া খানিকক্ষণ চুঁ চুঁ করিয়া ঘুম পাড়াইল। মাথার চুল ঠিক করিয়া দিল।
দোকানদারটা অভদ্র গোছের। আচকমা ফাতিমার হাত হইতে পুতুলটা টান দিয়া ছিনাইয়া নিয়া চোখ পাকাইয়া বলিল, যেখানে সেখানে হাত দিস কেনে রে ছেরি? একেকটা পুতুলের দাম জানিস নিকি?
ফাতিমা অবাক হইয়া প্রথমে তার বাবার দিকে তাকাইল, তারপর দোকানদারকে ঝাঁঝাইয়া উঠিল, ভারী তো এক্কেরে তোমার পিলাসটিকের পুতুল! সোনা দিয়া বান্দায়েছ নিকি?
সোরাব আলিও চোখ গরম করিয়া বলিল, মিয়া, লোকটা তুমি যে বড় বদমুখো দ্যাখতেছি! অ্যাই ফাতিমা, নে তর যে কয়ডা মন চায়!
দোকানদার সন্দেহের চোখে তাকাইয়া বলিল, একেকটার দাম পঞ্চাশ টাকা!
যে টাকাই হোক, অ্যাই ফাতিমা...
ফাতিমা চোখ ঘুরাইয়া বলিল, এই বেয়াদ্দপের কাছ থিকা পুতলা কিনবা বাজান? পাগল নিকি তুমি?
ফাতিমা টানিতে টানিতে বাপকে সেই দোকানের সামনে হইতে সরাইয়া আনিল! সোরাব আলি রাগে গরগর করিতেছিল, হারামজাদা বেয়াদ্দপ...
এইরকম তাহারা আরো কয়েকখানা দোকান ঘুরিয়া বেড়াইল। ফাতিমা তাহার পছন্দমতো যাহা কিছু পাইল, নাড়িয়া চাড়িয়া শুকিয়া পাগল হইল। সোরাব আলি তাহাকে প্রত্যেকবারই কিছু না কিছু কিনিতে বলিল, কিন্তু ফাতিমা কোনো জিনিসেই মন স্থির করিতে পারিল না। ফলে কিছু কেনাও হইল না।
সোরাব আলির লুঙ্গির খুঁটে দশ টাকার নোটখানা অক্ষুণœ রহিল।
দুপুর পড়িয়া আসিয়াছে। ফাতিমা বলিল, চল বাজান, বাইত যাই!
সোরাব আলি উৎকণ্ঠিত গলায় বলিল, কিসুই তো কিনলি না! তোর পসন্দের জিনিস কি পালি না কিসুই?
ফাতিমা ঘাড় বাঁকাইয়া মাথা নাড়িয়া অসহায় ভাব দেখাইয়া বলিল, ত্যামন কিসুই পালাম না তো!
ক্ষুধায় সোরাব আলির পেট ঝাঁ ঝাঁ করিতেছিল। সেই দুপুরের শুরুতে কখানা শাক-ভাত মুখে গুঁজিয়া তাহারা রওনা হইয়াছিল, ক্ষুধা না লাগিবার কোনো কারণ নাই। মেলার কাছেই এক জায়গায় গরম পুরি-জিলাপি ভাজা হইতেছিল, সেদিকে আঙ্গুল দেখাইয়া সোরাব আলি মেয়েকে কহিল, খাই দেহি চল কয়ডা পুরি!
ফাতিমার মুখখানা ক্ষুধায় বহু আগেই শুকাইয়া গিয়াছে। সে ক্ষিপ্রগতিতে মাথা নাড়িয়া জানাইল যে তাহার ক্ষুধা নাই। তবে খানিক তেষ্টা পাইয়াছে। মেলার এক ধারে একখানা চাপকল, সেইখানে লাইনে দাঁড়াইয়া তাহারা একজনের কাছ হইতে ঘটি চাহিয়া নিয়া পেট ভরিয়া ঠাণ্ডা পানি খাইল।
ফাতিমা হাসিয়া বলিল, পানিডা কি মিষ্টি, না বাজান?
সোরাব আলির গলা দিয়া কোনো শব্দ বাহির হইল না! চুপচাপ পানি খাইয়া মেয়েকে কাঁধে ওপর তুলিয়া বাড়ির পথে রওনা হইল।
লাল মাটির ঢেলা মাড়াইতে মাড়াইতে মাঠ পার হইয়া যখন তাহারা বাঁধের ওপর গিয়া উঠিল, তখন দক্ষিণ দিক হইতে মৃদুমন্দ হাওয়া বহিতেছে। যেন কাহার দীর্ঘশ্বাস বহুদূর পথ পার হইয়া তাহাদের গায়ের ওপর আসিয়া পড়িতেছে।
যে খণ্ড নাটকখানি পিতা আর কন্যার ভিতরে ঘটিয়া গেল, তাহার কোনো সাক্ষী নাই, সাবুদ নাই। এইরূপ নাটকে হরদম অভিনয় করিতে তাহারা অভ্যস্ত বলিয়া এই কাহিনী হয়ত তাহারা নিজেরাও কয়দিন পর ভুলিয়া যাইবে। এই বিশাল পৃথিবীর কোথাও এই ক্ষুদ্র ক্ষুদ্র নাটকগুলির কোনো চিহ্নও পড়িয়া থাকিবে না।
কেবল ঐ দীর্ঘশ্বাসের মতো হাহাকারভরা বাতাস সারা মাঠ জুড়িয়া ধানের শিষগুলাকে নাড়াইয়া দিয়া, গাছের পাতায় ভীরু কম্পন তুলিয়া গ্রামকে গ্রাম ভাসিয়া বেড়াইবে। সেই হুহু বাতাসে সকলেরই শরীর জুড়াইবে, কিন্তু তাহার মনের কথা কেহই বুঝিবে না!


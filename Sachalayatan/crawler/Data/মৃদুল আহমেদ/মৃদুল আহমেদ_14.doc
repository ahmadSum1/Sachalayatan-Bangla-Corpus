আমাকে নতুন জন্ম দিয়েছে প্রজন্ম চত্বর!



ভুলে গিয়ে ভয় যত পরাজয় জীবনের ঢালা ছাঁচে,
বাঙালির দিন বদলে গিয়েছে ফেব্রুয়ারির পাঁচে!
ক্রুদ্ধ মানুষে ক্ষুব্ধ স্লোগানে শাহবাগ জুড়ে ঝড়...
আমাকে নতুন জন্ম দিয়েছে প্রজন্ম চত্বর!
বাঁধতে পারে নি সাধের চাকরি, ঘরে বিছানার সুখ,
আমাকে টেনেছে অচেনা অদেখা রোদে পোড়া কিছু মুখ!
বিদ্রোহী আমি, ছিলাম কদিন আগেও স্বার্থপর...
আমাকে নতুন জন্ম দিয়েছে প্রজন্ম চত্বর!
শিল্পী ফেলেছে রঙতুলি আর গায়ক ভুলেছে গান,
সব পরিচয় মুছে আজ শুধু জনতার কলতান!
ফাঁসিতে ঝোলাতে যুদ্ধাপরাধী সবাই সমস্বর...
আমাকে নতুন জন্ম দিয়েছে প্রজন্ম চত্বর!
হাতে হাতে তালি, আক্রোশে ভরা হুঙ্কার প্রতিবাদ,
এক জামা গায়ে বসে খালি পায়ে আছি হয়ে উন্মাদ,
এখানে ঘুমাই, এখানেই জাগি, এখানে আমার ঘর...
আমাকে নতুন জন্ম দিয়েছে প্রজন্ম চত্বর!


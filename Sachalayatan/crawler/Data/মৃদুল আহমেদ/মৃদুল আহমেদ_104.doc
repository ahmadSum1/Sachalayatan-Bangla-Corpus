কয়লাখনির পথে



কখনো কখনো বিষণ্ণ কিছু এমন সন্ধ্যা আসে...
একা থেমে থাকা পায়ে এসে যেন লাগে ফেনা তোলা ঢেউ!
হলদেটে মেঘ রঙ বদলায় মরা সূর্যের সাথে,
মনে হয় যেন আজকে আমার হারিয়ে গেছে কেউ!
মনে হয় যদি সারাদিন খুঁজি, তবুও পাব না খুঁজে...
সেই বড় বেশি চেনা হয়ে যাওয়া অচেনা সে হাসিটুকু,
সময়ের কত হীরকখন্ড কয়লাখনির পথে
ফেলে রেখে আজ ফিরে এসে দেখি দরজা গিয়েছে বুঁজে--
আরে মনে হয় পাহাড়ের এক গুহাতে এসেছে রাত...
বাইরে বৃষ্টি, বাজ চমকায়, বাতাসের সঙ্ঘাত!
অসহায় এক মানবক যেন বসে নিঃসারে ভীত,
স্থির সাদা তার বিশ্বাসগুলি বড় বেশি কম্পিত!
বিষণ্ণ যদি এরকম কোনো কখনো সন্ধ্যা আসে--
যেরকম আসে মেঘলা দুপুরে নির্জন অনুরাগ...
নৌকা ছেড়েছে যেন কবে, রয়ে গেছে নোঙরের দাগ,
শুধু একটুকু ছুঁয়ে দিয়ো তুমি দাঁড়িয়ে সেদিন পাশে!


আমারে বধিবে যে, ঢাকাতে বাড়িছে সে... (নতুন ছবিসহ)



সাতসকালে জি-চিঠি খুলিয়া অকস্মাৎ এক চিঠি দেখিয়া আঁতকাইয়া উঠিলাম!
বহু ফাঁকি মারিয়াছি, এইবেলা বুঝি মান যায়, প্রাণ যায়...
বহুকাল ছড়া লিখি না। লিখিবার আয়াস মিলে না, আয়াস মিলিলে আয়েস করিতে মন চায়। কলম হস্তে ধারণ করিলে স্মরণ হয়, কিবোর্ড ভিন্ন লেখা আমার ক্ষমতায় অসম্ভব হইয়া উঠিয়াছে, আবার কিবোর্ড লইয়া বসিলে বোর্ডে কী লিখিব তাহা এই নগদ ঘিলুটার চারপাশ হাতড়াইয়াও কিছু সন্ধান পাই না!
তাহার পরও দুই চারিটা অপরিণামদর্শী শুভানুধ্যায়ী দয়া দেখাইয়া সম্মান করিয়া ছড়াকার বলিয়া অভিহিত করিয়া থাকে, আমিও পড়ন্ত জমিদারবাড়ির ছোট কর্তার ন্যায় রোঁয়া ফুলাইয়া সেই অভিধা স্কন্ধে ধারণ করিয়া কাল্পনিক গোঁফ চুমড়াইয়া তাহাদিগের সম্বোধনের উপযুক্ত জবাব হইয়াছে মনে করিয়া আত্মতৃপ্তির গোলাপজলে ভাসিতে থাকি!
কিন্তু এইবার বুঝি আর কিছুই অবশিষ্ট রহে না...
শুনিলাম ঢাকায় এক নব্য ছড়াকারের আবির্ভাব ঘটিয়াছে। যদ্যপি সে কোনো ছড়া লিখিয়া কোনো দৈনিকে বা লিটিল ম্যাগাজিনের পাঠকদিগকে শিউরাইয়া তুলে নাই, তথাপি তাহার ছান্দসিক চিৎকারে নিকটবর্তী বহু লোকেরই যখন আত্মারাম খাঁচাছাড়া হওয়ার উপক্রম হইয়াছে, তখন তাহারা ঠাহর করিয়াছে, নাহ! ইতিহাসে যাহা ঘটিবার, তাহা ঘটিবেই! নিয়তির বিধান কে কবে ঠেকাইয়া রাখিতে পারিয়াছে? বাঘের ঘরে বাঘই হয়, মানুষের ঘরে মানুষ... আর ছড়াকারের ঘরে ছড়াকার হইবে না?
বিগত ১২ আগস্ট, ২০০৯ শ্রীমান আকতার আহমেদের গৃহাভ্যন্তরে যে এক পশলা "রোদ্দুর" আসিয়া পড়িয়াছে, তাহার উত্তাপ এই সুদূর মন্ট্রিয়াল হইতে আমিও টের পাইতেছি...
আর ভাবিতেছি, এইবেলা শেষ। আর বেশিদিন বাকি নাই। কৃষ্ণ বয়ঃপ্রাপ্ত হইয়া মথুরায় আসিয়া অমন ভীষণ নিদারুণ কংসমামার টুঁটি চাপিয়া ধরিয়াছিল, আর ছড়াকারপুত্র "রোদ্দুর" যে কৈশোরেই এই মন্ট্রিয়াল আসিয়া নিরীহ এই “কাগু”র ছড়াকার হিসেবে যা একটু সুনাম সম্মান ছিল, তাহার পিণ্ডি চটকাইয়া দিবে, সন্দেহ কী তায়?
জন্মিয়া মাত্র যে আমাকে "কাগু" বানাইয়াছে, বড় হইয়া সে যে আমাকে "সাগু" বানাইবার বন্দোবস্ত করিবে না, ইহা কোনো কোনো সরলমনা পাঠক বিশ্বাস করিলেও আমার অবিশ্বাস না করিয়া উপায় নাই, কারণ উষ্টাটা খাইতে হইবে আমারই!
তাহার পরও, কংসমামার ন্যায় হিংসাপ্রজ্জ্বলিত না হইয়া উঠিয়া আমি সকরুণ নয়নে অবশ্যম্ভাবী ভবিষ্যতকে মানিয়া লইয়া এই ছড়াকারপুত্রের সর্বাঙ্গীন মঙ্গল কামনা করিতেছি... (এইরূপে শ্বেত নিশান উড়াইয়া দিয়া যদি তাহার হৃদয় কিছুটা দ্রবীভূত করা যায়)
শ্রীমান আকতার আহমেদ তাহার প্রথমা কন্যা রোদেলাকে পাইয়াছিলেন ১২ আগস্ট তারিখেই, আবার দ্বিতীযটির ব্যবস্থাও তাহারা কিরূপে একই তারিখে ঘটাইলেন, ইহা জনতার নিকট অনুসন্ধিৎসা এবং নবদম্পতিদের নিকট শিক্ষণীয় বিষয়।
যাহা হউক,উৎকণ্ঠিত পাঠককে জানাইয়া রাখিতেছি, পুত্র ও মাতা পরিপূর্ণ শারীরিক সুস্থাবস্থায় বহাল রহিয়াছেন।
রোদ্দুরের একখানা চিত্রও এই লেখার সহিত খিঁচিয়া দিলাম।
আর সাহস করিয়া কম্পিত হস্তে উক্ত "কাগু"-এর জন্য একখানা ছড়াও লিখিয়া দিলাম...
দেখা যায় যদ্দূর
মাঠভরা রোদ্দুর,
বুক ভরে গেল আহা উত্তাপে তার...
তুমি হবে একদিন প্রিয় ছড়াকার!
ছড়াকারপুত্র রোদ্দুর
 

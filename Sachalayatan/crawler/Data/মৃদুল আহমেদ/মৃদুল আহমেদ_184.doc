আবুল মিঞার হোটেল



এই যে দেখ আবুল মিঞার ছাক্কা হোটেল একখানা,
যাই কিছু চাও পড়বে পাতে, থাকলে সাথে ট্যাঁকখানা,
ডিম-পরোটা, তন্দুরি বা খাস্তা লুচি মুচমুচে,
সবজি, কারি কিংবা ভাজা বেগুন কালো কুচকুচে,
একলা চা খাও, কিংবা চাখাও উষ্ণ কফি মগভরা,
নয় বে-বাড়ি, বোরহানি তাও ঠাণ্ডা-বরফ জগভরা,
প্রায় প্রতিদিন হাজার গরু আসছে এপার বর্ডারে--
তাই যেকোনো বিফ আইটেম পাচ্ছো দিলেই অর্ডারে,
আর খিচুড়ি চাইলে ভুনা, চাইলে সাথে ঝাল কাবাব,
সঙ্গে কী আর যায় রে নেয়া, করলে এমন হালকাভাব--
আচ্ছা করে লাচ্ছা সেমাই বানিয়ে দেবে তক্ষনই,
গন্ধ শুঁকে ঝাঁপিয়ে পড়ে করতে হবে ভক্ষণই !
এই রকমই চলছে হোটেল আবুল মিঞার নির্দেশে...
সামলাবে লোভ তার হোটেলের--নাই তো এমন বীর দেশে !


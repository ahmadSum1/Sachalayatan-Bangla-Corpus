দ্বিতীয় জীবন



খালেদ চাচার মিটিংয়ে যাওয়া হল না।
মাঝপথে রাস্তাটা ঘুরে গেল।
দিব্যি যাচ্ছিলাম ভদ্রলোকের মতো। শুক্রবারের রাস্তা, ফাঁকা হওয়ার কথা, কিন্তু কেন যেন অনেক ট্রাফিক আজকে। ডানদিকে ডিভাইডার ঘেঁষে ছুটে যাচ্ছি। আচমকা প্রায় দোতলা বাসের সমান হাইটের বড় একটা বাস ডানে কেটে আমার দিকে তেড়ে এল। দ্রুত ব্রেক কষে আরো ডানে ডিভাইডারের আরো কাছে ঘেঁষে গেলাম।
কোনো লাভ হল না। তারপরই জীবনের অন্যতম দুর্লভ এক্সপেরিয়েন্সটি ঘটল!
বিকট একটা শব্দ হল বাম পাশে... তখন বুঝি নি বামপাশের চাকা বসে টায়ারটা ফেটে গেছে, মুহূর্তে আমার গাড়িটা চরকির মতো বামে ঘুরে গেল দারুণ স্পিডে, ঠিক রাস্তার মাঝখানে... বাসটা হালকা একটু ব্রেক কষে আরেকটা ধাক্কা মারল আমার গাড়িটাকে, দেখলাম, উল্টে যাচ্ছি... স্টিয়ারিং ধরে কীভাবে সামলালাম জানি না! এরপর দেখি বাসটা আমাকে ছেঁচড়াতে ছেঁচড়াতে নিয়ে যাচ্ছে সামনের দিকে... এরপর এই ঝামেলা থেকে মুক্তি পাবার জন্য সে ছোট একটা ব্রেক কষল, আমার গাড়িটা একটু ফ্রি হয়ে যেতেই সে এগিয়ে এসে আবার ধাক্কা মারল... এবার গাড়ি ছুটল পিছন দিকে, ধড়াম করে এসে ধাক্কা খেল ফুটপাথের সাথে!
একটা ভাঙ্গা মুড়ির টিনের মতো আমার গাড়িটা পড়ে রইল রাস্তার পাশে, বড় বাসটা ৫ সেকেন্ডের জন্য থামল সিগন্যালে, ট্রাফিক পুলিশ দেখেও না দেখার ভান করল, বাসটা বেরিয়ে গেল দ্রুত...
গাড়ির দরজা থেকে আমি বেরোলাম বিপুল বিস্ময়ে... এতগুলো ধাক্কা খাবার পর, এতগুলো গাড়ির ভিড়ে দুইবার চরকির মতো পাক খাবার পরও আমি সুস্থ আছি? ঠিকমতো আছি? একটাও আঁচড় পড়ে নি?
রাস্তার পাশে তখন লোকজনের ভিড়... আমাকে একজন বলল, সিএনজি নিয়ে গিয়ে ব্যাটাকে ধরেন! আমার মানিব্যাগ, সেলফোন সবসময় ড্যাশবোর্ডের ওপর থাকে, সে দুটোর একটাও দেখতে পাচ্ছি না... গাড়ির কাচের টুকরোয় ভর্তি গাড়ির ভিতরটা... গাড়ি ছেড়ে যদি সামনে এগিয়ে যাই, জানি ও দুটোকে আর কোনোদিনও দেখতে পাব না...
মাথা ঠাণ্ডা করে নিজেকে সামলালাম। ফোন দিলাম লীলেন ভাইকে। জানালাম, আসতে পারছি না। আমার জন্যে অপেক্ষা করার দরকার নেই। তারপর, ধারেকাছের বন্ধুবান্ধবকে ফোন দিলাম, আয় তোরা! আমি ভাঙ্গা একটা গাড়ি নিয়ে জরদগবের মতো দাঁড়িয়ে আছি ব্যস্ত রাস্তার পাশে।
শুক্রবার। বন্ধের দিন। সবারই কোনো না কোনো পার্টি। পারিবারিক অনুষ্ঠান। ব্যস্ততা। এসবের মধ্যেই বন্ধুরা ছুট লাগাল। কিন্তু সবাই অনেক দূরে। আসতে যে অনেক সময় লাগবে। এই সময়টুকু কিছুই করার নেই।
--কী হইছিল ভাইজান?
সাধারণ চেহারার একটা লোক। চোখে স্বাভাবিক কৌতূহল। লোকটাকে কী করে বোঝাই কী হয়েছিল। আমার জীবনের বিশাল এক প্রত্যক্ষ দর্শন ঘটেছে আজকে, আমি দ্বিতীয় জীবন পেয়েছি, যেটা নাও পেতে পারতাম। এর চেয়ে অনেক সহজে মানুষ মারা যায় পথেঘাটে।
এই বিশাল অভিজ্ঞতার ওজন একা নিতে পারছি না। ক্লান্ত লাগছে।
একটা সিগারেট ধরাতে খুব ইচ্ছে করছে। কিন্তু গাড়ি ছেড়ে নড়তে পারছি না। বন্ধুরা নিশ্চয় পকেটভর্তি সিগারেট নিয়ে আসবে। এসেই বলবে, তুই চুপচাপ পাশে বসে থাক, আমরা সব দেখছি...
মানুষে ঠাসা রাজপথে আমি চরম নিঃসঙ্গতায় আক্রান্ত হলাম।
সন্ধ্যার অন্ধকার নেমে আসছে। আমি অপেক্ষা করছি। পরম বুভুক্ষুর মতো। বন্ধুদের পরিচিত মুখ আর অতি পরিচিত সিগারেটের ধোঁয়া...


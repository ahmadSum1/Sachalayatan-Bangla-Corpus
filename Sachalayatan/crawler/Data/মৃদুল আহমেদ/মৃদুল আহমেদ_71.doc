প্রাণছোঁয়া লেখা তার পড়ি ফাঁকে ফাঁকে, শুনলাম সে মেয়েটা কোলকাতা থাকে... শুভ জন্মদিন শ্যাজাদি!



যেই রাজ্যের পাওয়া যায় না দিশে...
সেই এক রাজ্যের শাহজাদী সে!
সে দেশের ফুলগাছে খঞ্জনা পাখি,
রোদ্দুরে মেঘে মেঘে ভারী মাখামাখি,
পাহাড় ঘুমায় আর নদী গায় গান,
তারই সাথে মন্ত্রীরা তাল দিয়ে যান...
শ্যামল ছায়ায় বসে রাখালের বাঁশি
ছাপিয়ে শুনতে পাবে প্রাণখোলা হাসি!
সেই দেশে মানুষের মন বড় শাদা,
এতটুকু ধুলো নেই, এতটুকু কাদা...
সেই দেশে উৎসব, ভারী ধুমধাম,
গান আর বাজনার নেই তো বিরাম,
শাহজাদী! শাহজাদী!... বড় কলরব!
জন্মদিনের আজ তারই উৎসব!
শাহজাদী, তুমি ভাই ভারী ভালো লোক...
রাজ্য তোমার চির অক্ষয় হোক!
(কাল শুক্রবার, অফিসে আসব না। নেটে মাস্তানি করাও তাই বন্ধ থাকবে। কিন্তু শ্যাজাদিকে জন্মদিনের শুভেচ্ছাটা তো জানাতে হবে! সেটা যে মিস করা চলবে না একেবারেই! তাই অগ্রিম জানিয়ে দিলাম জন্মদিনের শুভেচ্ছা।
অনেক ভালো থাকুন, অনেক সুন্দর থাকুন। বৃষ্টিদিনের মাটির সোঁদা গন্ধ ওঠা আপনার লেখাগুলো আমাদের অভিভূত করে রাখুক দিনের পর দিন। আপনার মনরাজ্যের যে অপূর্ব কথকতা, তার আবেশ ঘিরে রাখুক আমাদের।
শুভ জন্মদিন।)


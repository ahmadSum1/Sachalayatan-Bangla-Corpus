অ্যাই পোলাপান-ন-ন... লাগাও হাততালি!



মোমবাতি কোনখানে... কেকখানা আনো না!
হইচই এত কেন?
তাও বুঝি জানো না...
আজকে যে সচলের জন্মের দিনটা!
দাঁড়া! দাঁড়া! এক পাক নেচে নেই ধিন তা!
নাচানাচি পরে আগে কেক কাটো জোরসে...
(এক কেকে এত লোক? মডুরাম মরসে!)
আরো আছে সিঙ্গারা, সমুচা ও মিষ্টি...
তারপরও কারো কারো মুখ কালোকিষ্টি...
সিঙ্গারা-সমুচাতে নয় তারা তুষ্ট,
লোক অতি দুষ্ট!
...তারা চায় আজ রাতে ভয়াবহ ফিস্টি!
প্লেটভরা বিরিয়ানি সাথে বোরহানি চায়,
কচি পাঁঠা তাজা গরু সবই খানদানি চায়,
আরো চায় মুর্গির রোস্ট করা ঠ্যাঙ গো...
সবশেষে গোটা বারো রাজশাহী ম্যাঙ্গো!
ধ্যাত্তেরি! থামা সব খাবারের গল্প...
বেশিদিন বাঁচে তারা, যারা খায় অল্প!
জন্মদিনের সুখে এত বেশি খাইলে
টান মেরে তুলে নিয়ে যাবে আজরাইলে...
ভয় নেই মডুরাম, কেক কাটো খুশিতে--
থাকুক না পেটুকেরা মনে মনে ফুঁসিতে...
ধাকে তিনা তেরেকেটে ধিনি ধিনি ধেরে তাক!
এক ফুঁয়ে মোমবাতি লাফ দিয়ে নিভে যাক!
হাততালি! হাততালি! বাহবা কী ফূর্তি!
শুভ হোক সচলের বারো মাস পূর্তি!
হাততালি! হাততালি! হিপ হিপ হুর রে!
এক যুগ পূর্তিটা নয় বেশি দূর রে!


আরিফকে নিয়ে মুখায়ত ছড়া (যে ছড়া মুখে মুখে ছড়িয়ে যায়)



(এটি একটি ছড়ানাট্য বলতে পারেন। চাইলে ঘরে বসে খাটটাকে মঞ্চ বানিয়ে আবৃত্তিও করতে পারেন যে কেউ। সংখ্যায় তিনজন হলেই এনাফ!)
(সবাই মিলে)
সবাই করেন তারিফ রে ভাই, সবাই করেন তারিফ...
পাঠক বাড়ুক প্রথম ভালোর, পচুক জেলে আরিফ!
ন্যায় ও নীতি থাকুক বেঁচে, কর্তারা হোন স্থায়ী...
সমস্তটার মূলে নাদান আরিফ ব্যাটাই দায়ী!
(একজন)
তাক ডুমা ডুম তাক!
যাদের শোনার ধৈর্য্য আছে, তারাই শুনে যাক...
এক দেশে এক মতি ছিল...
তার চ্যালাদের ধারণা সে
সব অগতির গতি ছিল...
সমাজবাদি মিছিল ছাড়াও
সম্পাদনায় মতি ছিল...
কীইবা তাতে ক্ষতি ছিল?
কারান বাজার বাঁধল বাসা...
পত্রিকা তার দারুণ খাসা!
মিডিয়াতে বানায় হিরো,
কেরিয়ারে লাগায় গিরো,
সব মিলিয়ে বিশাল বনের
সেই যে বনস্পতি ছিল...
কীইবা তাতে ক্ষতি ছিল?
কোনোই ক্ষতি তার ছিল না
এমন পেপার আর ছিল না
কিন্তু শেষে মামলা খেয়ে
নতুন সুরে উঠল গেয়ে
সাঁতরে গিয়ে উঠল পারে
সাঙ্গোপাঙ্গ সহকারে...
বোঝেই নি সে, ওটাই যে তার
সবসেরা বেইজ্জতি ছিল!
(দায় চাপানোর জন্য আরিফ
বাচ্চা ছেলে অতি ছিল!)
মতিয় টিপস :
(ব্যবসা এবং বাণিজ্য ভাই মোটেই সহজ নয়
পত্রিকাটা চালাও দুদিন... বুঝবা মহাশয়!)
(আবার সবাই মিলে)
সবাই করেন তারিফ রে ভাই, সবাই করেন তারিফ...
পাঠক বাড়ুক প্রথম ভালোর, পচুক জেলে আরিফ! 
(একজন)
সুমন্তদা চাকরি করেন ইত্তেফাকে আজ...
নতুন বেতন, নতুন চেয়ার, নতুন নতুন কাজ!
লোক দেখানো প্রহসনে তিনিই লাভবান,
শেষ রাতে ওস্তাদের মতন তিনিই মারেন দান!
ইত্তেফাকের ফুলবাগানে আজকে তিনি মালী...
চুপ করে ক্যান? এই পোলাপান, লাগাও সবাই তালি!
(হাততালির আওয়াজ হবে)
আর আনিসুল হক মাওলা... চাকরিজীবি লেখক,
সেই সময়ে সেও তো ছিল নিস্ক্রিয় এক দেখক...
গদ্য এবং কার্টুনে তার নেই আরিফের খোঁজ,
বন্ধুসভায় ব্যস্ত সে যে... (দিচ্ছে ছবির পোজ!)
সম্পাদকের পাতায় গেলেই হাজার রকম কলাম...
হাজার খবর-তত্ত্বে ঠাসা (পড়তে গিয়ে ম'লাম!)
কিন্তু কারো একটা লেখায় নেই আরিফের রেশ...
ধন্য সকল বুদ্ধিজীবি, ধন্য তাদের দেশ!
(সবাই মিলে)
সবাই করেন তারিফ রে ভাই, সবাই করেন তারিফ...
প্রবৃদ্ধি হোক বাংলাদেশের, পচুক জেলে আরিফ!
ন্যায় ও নীতি থাকুক বেঁচে, কর্তারা হোন স্থায়ী...
সমস্তটার মূলে নাদান আরিফ ব্যাটাই দায়ী!
প্রশ্ন :
ভয় কি ছিল জুজুর?
উত্তর :
জ্বি না, ভয়টা ছিল কাটমোল্লা হুজুর!
প্রশ্ন :
অ চাচা, বোইজলেম না তো, ঐ হেরা কি য্যান সোন্দর সোন্দর কতা বলি গালো...
উত্তর :
বোইজলি নে, বলি গালো, যা কিসু ভালো, তার মাতায় পানি ঢালো...!


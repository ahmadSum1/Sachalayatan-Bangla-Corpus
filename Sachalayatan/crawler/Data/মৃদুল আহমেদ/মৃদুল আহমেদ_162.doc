কোনটি সবচে খারাপ নেশা? ( উত্তর দেখুন লেখার শেষে)



ছোটবেলা থেকেই "নেশা" শব্দটা নিয়ে আমার ভেতরে এক ধরনের সংশয় কাজ করত।
নেশা জিনিসটা ভালো না খারাপ, সংশয়টা তা নিয়েই ।
একটা জিনিস একইসঙ্গে কী করে ভালো এবং খারাপ হতে পারে, সেটা মাথায় আসত না! কারণ দেখতে পেতাম বাবাকে মা বকাবকি করছে, তোমার সিগারেটের নেশাটা আর ছাড়তে পারলে না! এই করে করেই দেখবে একদিন শরীরের বারোটা বেজে গেছে!
বাবাকে লজ্জিত একটা হাসি মুখে নিয়ে সেই বকা হজম করতে দেখে বুঝতে পারতাম, সিগারেটের নেশাটা খারাপ।
আবার এর মধ্যেই দাদু একদিন আমাদের বাসায় বেড়াতে এলেন। তার আবার দাবা খেলার খুব নেশা। বাবাও খুব একটা খারাপ খেলতেন না, দুজনে মিলে খুব লেগে পড়লেন! তখন বাবা প্রায় সময়েই বলতেন, নাঃ! দাবার নেশাটা সাঙ্ঘাতিক চেপে বসেছে...
কিন্তু এই নেশার কথা শুনে মাকে মোটেই চটে যেতে দেখতাম না। বরং বাবার সঙ্গে এই নিয়ে হাসিঠাট্টা করতেন। তার মানে এই নেশা ভালো?
এ ব্যাপারটাই আমাকে প্যাঁচে ফেলে দিয়েছিল। এরকম অনেক জায়গাতেই "নেশা" ব্যাপারটা নিয়ে আমার শিশুমন ছিল বিভ্রান্তির চূড়ান্তে!
তবে এই বিভ্রান্তি খুব বেশিদিন থাকে নি। বাবাকে একদিন জিজ্ঞেস করতেই তিনি প্রথমে হেসে উঠলেন, তারপর খুব যত্ন করে আমাকে বোঝালেন, কী করে নেশা ব্যাপারটা একইসঙ্গে ভালো এবং খারাপ দুটোই হতে পারে। কোনটা ভালো এবং কোনটা খারাপ, সেটা নির্ভর করছে নেশাটা কিসের, তার ওপর। বই পড়ার নেশা, স্ট্যাম্প জমাবার নেশা, খেলাধুলার নেশা--এসব নেশা খারাপ নয়, কারণ এগুলো কারো ক্ষতি করে না। আবার এমন কিছু নেশা আছে, যেগুলো মানুষের ক্ষতি করে। যেমন, সিগারেটের নেশা।
আমার বাবা সেই ছোট আমাকে এর বেশি জ্ঞান দিয়ে ভারগ্রস্ত করতে চান নি। শেষে শুধু একটা কথাই বলেছিলেন, যেটা আজকে এখনো আমার কাছে বেদবাক্যের মতো... সবচেয়ে খারাপ নেশা সেটাই, যেটা সবচে বেশি সংখ্যক মানুষের ক্ষতি করে!
বড় হবার পর এখন ছোটবেলার সেই বোকামির কথা মনে করে হাসি পায়। নেশা কত প্রকার ও কী কী, এখন সেটা খুব ভালোমতোই হাড়ে হাড়ে জানি। প্রতিযোগিতার নেশায় স্কুলের কত ছোট ছোট বাচ্চাদের বাবা-মাকে পাগলা হয়ে উঠতে দেখেছি, টাকার ইনকামের নেশায় কাছেরই অনেক মানুষকে বিবেক হারিয়ে ফেলতে দেখেছি! মাদকের নেশায় আচ্ছন্ন পরিচিত মানুষদের দেখেছি অচেনা হয়ে হারিয়ে যেতে... এখন আর নেশার ভালোমন্দ নিয়ে ধোঁকায় পড়ে যাই না!
কিন্তু মাথার ভেতরে বাবার সেই কথাটা এখনো ঘুরফির করে... কোন নেশা কতটা খারাপ, তা বিচার করবে সেই নেশা কত বেশিসংখ্যক মানুষের সর্বনাশ বয়ে আনছে, তা দিয়ে।
এই চিন্তাটা আমি অনেকবার করেছি। এবং ভেবে ভেবে বেরও করেছি, কোন নেশাটি সবচে খারাপ!
সেই নেশা ক্ষমতার।
কারো সন্দেহ থাকলে চোখ রাখার উপযুক্ত স্থান : বাংলাদেশ।


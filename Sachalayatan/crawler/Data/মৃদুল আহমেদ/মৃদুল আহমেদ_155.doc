কালবোশেখি



--দেখছিলি তুই কাল বসে কী ?
--বলব কী আর কালবোশেখি
আসছিল ঝড় ওদিক থেকে...
মেঘের পাহাড় হঠাত্ বেঁকে
দেখছি গেল সাগর হয়ে,
গহীন গভীর ডাগর হয়ে
কাকের কালো চোখের মতো,
মেঘের ওপর মেঘ যে কতো!
কিংবা ধরো মারার আগে
আম্মু যখন ভীষণ রাগে,
মুখটা তখন হয় যেরকম,
দেখছি যেন ঠিক সেরকম,
মারার পরেই আবার যেমন,
আম্মুর মুখ হয় না কেমন...
ঠিক মনে হয় দিলই কেঁদে,
ডাকলে কাছে ভীষণ জেদে
পালিয়ে আসি সেখান থেকে--
মেঘ তেমনই উঠল ডেকে,
বিষণ্ণ তার মুখখানা খুব,
সূর্য দিল কোনখানে ডুব?
বুঝতে পেলাম এবার তবে
আকাশ জুড়ে বৃষ্টি হবে,
আমিও আগের মতোই করে,
পালিয়ে এলাম নিজের ঘরে!


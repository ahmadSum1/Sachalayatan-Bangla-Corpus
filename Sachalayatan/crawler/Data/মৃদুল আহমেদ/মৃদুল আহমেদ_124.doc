বুঝছ, আমার লেখাটা দেইখো, সবাই তো ভালোই বলছে!



একটা জোকস আছে এরকম, দুই বন্ধু গল্প করছে...
প্রথম বন্ধু : জানিস, আমার বউটার ওপর বীতশ্রদ্ধ হয়ে পড়ছি দিনকে দিন...
দ্বিতীয় বন্ধু : কেন, কী করেছে সে?
প্রথম বন্ধু : আরে ভাবতে পারিস, ঘরের বউ রোজ রাতে মদের বারে যায়?
দ্বিতীয় বন্ধু : বলিস কী, তাই নাকি? তা সে কী করে সেখানে গিয়ে?
প্রথম বন্ধু : আর কী করবে? আমাকে টেনে হিঁচড়ে নিয়ে আসে!...
আমার অবস্থা তার চাইতেও খারাপ। আমার বউ রোজ সচলায়তনে যায়।
একদিন দুর্ঘটনাক্রমে তার সঙ্গে পার্ট মারতে গিয়েছিলাম... তুমি তো আমার লেখালেখিরে এই জীবনে কোনো পাত্তাই দিলা না! সচলায়তনে কিন্তু সবাই কমবেশি বলছে, আমার লেখা খারাপ না...
এই বলে বউকে আবার লিঙ্কটা পাঠিয়েওছিলাম।
এরপর দেখি, সে অফিসে বসে কাজের চাপের মধ্যেই নেট থেকে আমার একটা লেখা প্রিন্ট করে বাসায় এনে পড়ছে। সেদিন তো আমার বিশাল ভাব, ঘরে মুখটা খুব গম্ভীর করে রাখছি, গম্ভীর ভঙ্গিতে প্রতিটা পদক্ষেপ ফেলছি।
কয়দিন বাদে দেখি, ওয়ারড্রোবের ওপর অনেকগুলো প্রিন্ট করা কাগজ জমা। অবাক হয়ে ভাবলাম, আরে বাঃ! আমি এই কয়দিনে এত লিখে ফেলেছি!
তারপর কাগজগুলো উল্টে দেখি, সেখানে সবাই আছেন, পরিবর্তনশীল, রাগিব, হিমু, সংসারে এক সন্ন্যাসী, কনফুসিয়াস, লুৎফুল, কিংকং, লীলেন, বিডিআর ভাই এবং আরো অনেকে...
স্রেফ নেই আমি!
এমন সময় ঘরে ঢুকল বউ। কাগজগুলো আমার হাতে দেখে সংক্ষেপে বলল, সবাই অনেক সুন্দর সুন্দর লেখা লেখে এখানে... তোমার যা মন চায় তাই লিখে পাঠিয়ো না, একটু ভেবেচিন্তে পাঠিয়ো!
বোঝেন!


বৃক্ষপ্রেমিক



মতিন সাহেব বৃক্ষপ্রেমিক, বৃক্ষ পেলেই থমকে দাঁড়ান,
গাছের পাতা ছিঁড়ছে দেখে বাচ্চা ছেলে ধমকে তাড়ান!
চেঁচিয়ে বলেন, "মালিকটা কে, নেয় না গাছের খবরটা সে--
এরচে ব্যাটা মূর্খ খুঁড়ে রাখুক নিজের কবর পাশে!
গাছ আমাদের বন্ধু এবং গাছ আমাদের বাঁচিয়ে রাখে,
এই কথা কি এই গাধারা নিজের গায়ে একটু মাখে?
পরলে গলায় মুক্তোমালা দেখতে বাঁদর যেমন লাগে,
ঠিক তেমনই মালিকগুলো, চাবকে মারা উচিত আগে..."
এমনি ঢঙেই বলেন কথা সামনে কোনো বৃক্ষ পেলে,
এমন তেজি বৃক্ষপ্রেমিক খুঁজলে কি আর একটা মেলে?
আজকেও এক বৃক্ষ দেখে হঠাত্ তিনি চেঁচিয়ে ওঠেন,
পারলে গাছের মালিকটাকে সেই তখনই মারতে ছোটেন,
"দেখুন দেখি, এ গাছটাকে কষ্ট কেমন দিচ্ছে তারা,
মরেই যেত, গাছ না হয়ে হতই যদি ছোট্ট চারা,
ভাঙ্গছে ডাল আর ছিঁড়ছে পাতা, ইচ্ছেমতো যার যেরকম,
মালিকটা কি অন্ধ নাকি, বেকুফ, বেদিল আর বেরহম?"
ভিড় জমে যায় গাছের পাশে, লোকজনেরা তাকিয়ে থাকে,
মতিন সাহেব গালির তোড়ে ডুবিয়ে মারেন মালিকটাকে।
"কোথায় ব্যাটা মালিক, তাকে পেঁচিয়ে রশি আনুন বেঁধে,
শাম্মী কাবাব বানিয়ে খাব ঝাল মশলায় মাখিয়ে রেঁধে!"
মতিন সাহেব উৎসাহ পান অনেক লোকের নজর কাড়ায়,
ভিড়ের ভেতর কে একটা লোক আস্তে এসে সামনে দাঁড়ায়।
হঠাত্ থেমে মতিন সাহেব বোকার মতো ক্যাবলা হাসেন,
"স্লামালিকুম, স্লামালিকুম" বলতে বলতে এগিয়ে আসেন,
"স্যার এখানে আপনি কেন, বাড়ি কি স্যার এদিকটাতেই?
এটাই বাড়ি? আপনার গাছ? লাগিয়েছিলেন নিজের হাতেই?
আমিও তো স্যার বলছি সেটাই, এ গাছটাকে দেখলে পরে,
প্রাণটা ভীষণ ঠাণ্ডা লাগে, মনটা যেন কেমন করে।
গাছের প্রতি যত্ন এমন কোনখানে কে দেখল কবে?
আপনাকে স্যার এ সরকারের পদক দেয়াই উচিত হবে!
সেই ব্যাপারেই বলছি কথা, সবাইকে তা বোঝাচ্ছিলাম,
আপনি যে স্যার রত্ন জাতির--এই কথাটাই জানিয়ে দিলাম!
এবার যে স্যার হচ্ছে যেতে, কাজ যে ছিল, সেলাম, আসি..."
মতিন সাহেব তোম্বা মুখে সাজিয়ে ধরেন লম্বা হাসি!
বৃক্ষ তিনি ভালোই বাসেন, চাকরি বাসেন তারচে বেশি,
"বাপ রে, এটা স্যারের বাড়ি, জানলে কি আর এদিক ঘেঁষি?"


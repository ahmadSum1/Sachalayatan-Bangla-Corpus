জাতীয় সঙ্গীত বিজাতীয়ভাবে গাওয়া কি আমাদের নাগরিক অধিকার?



সিনেমাহলে সিনেমা দেখতে গেলে একটা বিষয় নিয়ে আমার মনটা বড়ই খচখচ করতে থাকে। সিনেমার শুরুতেই বাংলাদেশের পতাকা উড়তে থাকে এবং ক্যারক্যারে আওয়াজ করে তারস্বরে বেজে ওঠে আমাদের জাতীয় সঙ্গীত। যেরকম ভৌতিকভাবে ‌আচমকা এই পর্বটা শুরু হয়, সেরকম ভৌতিকভাবেই শেষ হয়ে যায়। ধড়মড়িয়ে দাঁড়িয়ে যাওয়া দর্শকরা হাঁফ ছেড়ে বেঁচে যাওয়ার ভঙ্গিতে আবার ধড়াম করে শরীরটা ছেড়ে দেন সিটের ওপর! আমি এবং আমার মতোই কেউ কেউ নীরব বেদনা নিয়ে তাকিয়ে দেখি সেই সত্তরের দশকে ধারণ করা উড়তে থাকা বাংলাদেশের পতাকার বিবর্ণ মলিন ভিডিওচিত্র, কান পেতে শুনি প্রযুক্তির চরম উৎকর্ষের যুগে জাতীয় সঙ্গীতের কিচমিচখিচখিচ শব্দভরা অডিও...
অনেকবার ভেবেছি ছবি শুরুর আগে কেন এই দেশপ্রেমের পঙ্গু এবং বিবর্ণ পরাকাষ্ঠা? অবিলম্বে এটার পরিবর্তন হওয়া দরকার। ঠিক করেছি কেউ যখন বলছে না, আমিই বলব। এফডিসি আর প্রয়োজনে সংস্কৃতি মন্ত্রণালয়ের দরজায় গিয়ে দাঁড়িয়ে থাকব, আমার আবেদনটা ভালো করে না শোনা পর্যন্ত। এর আগের হেনস্থা হাসিমুখেই মেনে নেব, স্বাধীন দেশে নিজের জাতীয় সঙ্গীতের অবমাননা ঠেকানোর জন্য দু-চারটা গলাধাক্কা খাওয়ার মতো গর্বিত অধিকার আমার আছে!
জাতীয় সঙ্গীত পরিবেশনের ক্ষেত্রেও একটা নির্র্দিষ্ট নিয়মাবলী থাকা উচিত। ছোটবেলা থেকেই স্কুলে দেখতে দেখতে বড় হয়েছি অত্যন্ত অখাদ্যভাবে জাতীয় সঙ্গীত গাওয়ার ব্যবস্থা করা হয়, মোটা চিকন নানান গলায় যে যার পছন্দমতন সুরে সেই করুণ একঘেয়ে সমবেত আর্তচিৎকারে অংশ নেয়। অথচ এমনটা কিন্তু হবার কথা ছিল না। বুক শির শির করা আমাদের সবচে ভালোবাসার গানটাকে একটু একটু করে হত্যা করে চলেছি সেই কবে থেকে! কী হয় একটা অসাধারণ যন্ত্রসঙ্গীত আর গায়কী দিয়ে সরকারিভাবে একটা পরিবেশনা তৈরি করলে, যেটা সব জায়গায় বাজবে, যেটা শুনে আমাদের চোখে পানি চলে আসবে, আমরা গুনগুনিয়ে তার সাথে গলা মেলাব, স্বাধীন বাঙালি হয়েছি বলেই আমার স্বাধীনচেতা বেসুরো গলার হাঁড়িফাটা আওয়াজে জাতীয় সঙ্গীতের বারোটা বাজাব না!
কথাপ্রসঙ্গে চলেই আসে হাল আমলে গাওয়া আমাদের জাতীয় সঙ্গীতের একটি পরিবেশনার কথা। ভিডিওর শুরুতেই দেখি কিছু সাদা চামড়ার মিউজিশিয়ান চেয়ারে বসে বসে আমাদের জাতীয় সঙ্গীতের সুর তুলছেন। তাই দেখে তৃতীয় বিশ্বের কালা আদমি আমাদের বুকের ভেতর একটা পুলক কাজ করতে শুরু করে। বাপ রে, কী সাঙ্ঘাতিক সম্মান! তারপর আসেন একজন ভদ্রমহিলা, যিনি শুরু করেন জাতীয় সঙ্গীতের দ্বিতীয় প্যারাগ্রাফ থেকে। দেখে মনে হল দেয়ালে ঠেস দিয়ে খুব আন্তরিকতা দিয়ে ঘরোয়াভাবে গানটা গাইবার চেষ্টা করেছেন তিনি। তাঁর এই আন্তরিক প্রচেষ্টা অনেকেরই হৃদয় হরণ করেছে এবং ফেসবুকে খুব বাহবা দেখছি গানটির জন্য। তবে নিজের কথাটা বলি, এরকম ঘরোয়াভাবে পরোয়াবিহীন জাতীয় সঙ্গীতের পরিবেশন আমার কাছে সুখদায়ক ঠেকে নি। সাদা চামড়ার মিউজিশিয়ান কেন দরকার, সেই যুক্তি বুঝি নি। আমার জাতীয় সঙ্গীত বাজার সময় কেন তারা চেয়ারে বসে আছে, তা ভেবে অপমানিত বোধ করেছি। শিল্পীর হালকা ঢঙের বিচিত্র পায়কীতে গান পরিবেশনার ধরন ভালো লাগে নি। 
জাতীয় সঙ্গীতের পরিবেশনা কেমন হওয়া উচিত তা জানতে হামতাম করে এদিকওদিক দৌড়াদৌড়ির দরকার নেই, খুব হাতের কাছেই রয়েছে জহির রায়হানের “জীবন থেকে নেয়া” ছবিটি। ছবিটি নির্মাণের সময় তখনও এই গান জাতীয় সঙ্গীত হয়ে ওঠে নি। তবু সেখানে দেখুন কী আশ্চর্য মমতা আর শ্রদ্ধা নিয়ে গানটা গাওয়া হয়েছে, চিত্রায়ন করা হয়েছে। দেখুন আর দেখতে দেখতে আপনার বুকটা ভরে যাবে, ঝকঝকে ভিডিও, ফটফটে সাদা চামড়ার মিউজিশিয়ান আর চকচকে চোখে দেয়ালে ঠেস দিয়ে ঘরোয়া ভঙ্গিতে গান গাওয়া ছাড়াই। 
জানি অনেকেই বলবেন, এই নতুন ঢঙে গাওয়া গানের মধ্য দিয়ে জাতীয় সঙ্গীতের প্রতি একটা ভালোবাসা তৈরি হবে নতুন প্রজন্মের। কিন্তু আমার কথা হল, বাচ্চা কিছুই খেতে চাচ্ছে না বলে তাকে চিপস কিনে দিতে রাজি নই আমি, ওতে রুচি আর স্বাস্থ্য দুটোই নষ্ট হয়! তাতে আমাকে "ওল্ড ফুল" বললে সানন্দে মেনে নেব! বার্ধক্যে ফুল হয়ে ফুটতে ভালোই লাগবে আমার!


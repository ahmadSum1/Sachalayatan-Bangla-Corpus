এ দাবি সম্ভাবনার চাবি



গণ্ডার মেরে ভাণ্ডার লোটা? না ভাই, আমরা পুয়োর,
তাই বাংলার কাদা-জল ঘেঁটে শিকার করছি শুয়োর!
দানাপানি খেয়ে ছানাপোনা যত হচ্ছে বরাহ তাগড়া,
বাগড়া বসাব এ সুখি রীতিতে দু-গালে কষিয়ে নাগরা!
নিষ্ঠার সাথে বিষ্ঠা সাঁটিয়ে ওগরাতে যারা চায়,
আমাদের মতো বরাহশিকারী তাহাদের ভালো পায়!
খোঁয়াড়ে বসেই গোঁয়ারের মতো কথার জোয়ারে ভেসে
শূকর কখনো হয় নি মানুষ সোনার বাংলাদেশে!
পশ্চিমা দেশে ব্যাপক চাহিদা, পিস পিস করে তাই
শুয়ার পাঠিয়ে সম্ভাবনার দুয়ার খুলতে চাই!
জঞ্জাল বেচে জন্মের মতো মুক্ত করব দেশ…
দিন বদলাতে জনতার হাতে করলাম দাবি পেশ!


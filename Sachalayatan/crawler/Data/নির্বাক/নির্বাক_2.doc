ছড়া লেখা



ধুত্তুরি ছাই ছন্দগুলো
এসে এসেও আসছেনা।
শব্দগুলো ঘুরছে শুধু,
মাথায় এসে বসছেনা।
তালগুলো সব বেতাল হয়ে
ছন্দ নদীর জল মাড়িয়ে,
হাওয়ায় যেন যায় মিলিয়ে;
কিচ্ছু করা যাচ্ছেনা।
স্বপ্নগুলো বিদ্রোহী সব,
ঘুমের ঘোরেও নেই কোন রব।
দেখছি এ যে মহাআপদ -
ছবি কিছুই ভাসছেনা!!
খাতার উপর কলমখানা
ভান ধরেছে লিখতে মানা!
মনের মাঝে মনপাখিটাও
উড়াল যেন দিচ্ছেনা!
বর্ণগুলো ইচ্ছে মতন
যেথায় যেমন যখন তখন
ঘুরছে কিন্তু জায়গামতন
খাতার পাতায় বসছেনা!
ধুত্তুরি ছাই, যাচ্ছেনাতাই!
ছড়া মোটেই হচ্ছে না!!


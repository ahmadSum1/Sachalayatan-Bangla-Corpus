বিচার



বিচার
বন্দী হায়েনাগুলো হায়,
মায়ালাগে তড়পায় বন্দী খাঁচায়।
কতদিন পায়না আহা রক্তের স্বাদ!
কতদিন শিকারগুলো গোনেনা প্রমাদ।
কতযুগ আতঙ্কে কাটেনা সময়,
হায় এমনও কি হয়!!
ছেড়ে দাও ওদেরে নিষ্ঠুরের দল
-শৃগাল উকিল হয়ে করে কোলাহল।
নিরীহ তৃণভোজী ওরা যুক্তির কোঠায়,
-তৃণ যারা খায় ওরা তাদেরই তো খায়।
হিংস্রতা যা আছে সব মিথ্যা কথায়।
বিচারক কুমীর হাসে,
ভাবে পেয়েছি উপায়।
- তৃণভজী মুক্তিপেলে কিবা পাপ হয়?!
কুমীরের তাড়া খেয়ে মৃগ যদি কিছু নদীতে ঝাঁপায়
- মন্দ কী হয়?!!
পদ্যটি পরশু রাতে লেখা। কাগজে পড়লাম সাকা চৌধুরীর বিরুদ্ধে ২ জন মামলাকারি মামলা প্রত্যাহারের জন্য আদালতে হলফনামা দিয়েছে। আরেকজন সাকার লোকেদের মার খেয়ে হাসপাতালে চিকিৎসাধীন আছে। আমাদের বিচারকদের বোধহয় খবরের কাগজ পড়া বারণ তা না হলে সারাদেশের মানুষ যে খবর জানে তা কোন প্রকারে আমাদের বিচারকদের অজ্ঞাত থেকে যায় সেটা নির্ঘাত এক রহস্য বটে। আমাদের এখনকার স্বাধীন বিচার বিভাগের বিচারকেরা বোধহয় বিচার করার ক্ষেত্রেও এখন স্বাধীন, অন্যথায় সাকা’র মতন লোকদের নিরাকার হয়ে চৌদ্দশিকের ফাঁকগলে লাইন দিয়ে বের হয়ে আসার হিসাব মেলানো যায়না। খবর বেরিয়েছে নির্বাচনের আগে দুই নেত্রীকে সর্বোচ্চ নিরাপত্তা দেয়া হবে। এই সব সম্ভবের দেশে রাষ্ট্রীয় প্রতারকদের সর্বোচ্চ নিরাপত্তা দেয়া হবে আর তাদের নিরাপত্তার ছায়ায় এবং উচ্চ আদালতের অতিউচ্চ বিচারকদের জামিনের কল্যাণে সাকা চৌধুরীরা আমজনতার নিরাপত্তা পদতলে পীষ্ট করবে তা আর অসম্ভব কী? আমাদের সৈন্য বেষ্টীত লঙ্কার রাবনদের জিহাদি জোশ কোন ফুঁয়ে এবং কেন নির্বাপিত হলো তার উত্তর হয়তো এই জাতির চরিত্র বিশ্লেষণে কিছু পাওয়া যাবে। কিন্তু আমরা উলুখাগড়ারা আর কত দিন প্রান দিতে থাকব সে উত্তর হয়তো কোনদিনই পাওয়া যাবেনা।    


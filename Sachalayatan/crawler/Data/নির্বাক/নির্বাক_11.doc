আত্মহনন



সকালের অর্ধসিক্ত সবুজ ঘাসের উপর লোকটি পড়ে আছে, হাত-পা বাঁধা। কাছেই জলাশয়ের মাছগুলো খাবারের খোঁজে তখনও উপরে ভেসে ওঠেনি। মাছেদের সে নিদ্রাকে আরও নির্বিঘ্ন করতে সকালের মৃদুমন্দ বাতাস জলের উপর ক্ষুদ্র ক্ষুদ্র ঢেউয়ের চাদর বিছিয়ে দিয়েছে। কাছেই একটি কালো ডাঁই পিপড়া ঘাসের একটি পাতাবেয়ে বার বার উপরে উঠার নিস্ফল চেষ্টা করে যাচ্ছে। যতবারই সে পাতাটির আগায় পৌঁছায় ততবারই তার নিজের ভারেই পাতাটি নুয়ে পড়ে মাটিতে তাকে আগের জায়গায় পৌঁছেদেয়। নির্বোধ পিপড়া জানেনা এভাবে উপরে ওঠা যায়না। এসব কোন কিছুই লোকটির দেখা হোলনা – তার চোখ উপড়ে ফেলা হয়েছে এবং চিৎকার বন্ধ করার জন্য তার জিহ্‌বাটিও কেটে নেয়া হয়েছে। শুধুমাত্র খুব নিচু স্বরে তার মৃদু গোঙানির মত আওয়াজ পাওয়া যাচ্ছে। 
ঘাতকটি অদুরে দাঁড়িয়ে এসবই প্রত্যক্ষ করছিল। হঠাৎ তার মধ্যে কেমন যেন এক অজানা অস্থিরতা ভর করল। সে আস্তে আস্তে অর্ধমৃত লোকটির দিকে এগিয়ে গেল এবং এক ঝটকায় ছুরিটি বের করে লোকটির গলায় বসিয়ে দিল। এমনিতেই লোকটির কোন শক্তি অবশিষ্ট ছিলনা তাই ঠিক কখন যে তার প্রানবায়ু নির্গত হ্ল তা বোঝাগেলনা। অনেকটা বিনা প্রতিবাদেই তার মৃত্যু ঘটে গেল। খুনিটি কিছুক্ষন দাঁড়িয়ে থেকে একটা যেন স্বস্তির নিঃশ্বাস ফেলে সামনে পা বাড়ালো। এমন প্রত্যুষে এই নির্মম ঘটনাটি প্রত্যক্ষ করবার মত তেমন কোন জনমনুষ্যের উপস্থিতি ছিলনা। তবুও যারা দেখতে পেল তারা তা দেখেও না দেখার ভান করে চলে যেতে লাগল। আর যারা একটুখানি এগিয়ে এসেছিল, খুনিটার দিকে চোখ পড়তেই কেমন যেন শিহরিত হয়ে নিজের অজান্তেই পিছিয়ে আসলো – যেন খুনিটি খুব পরিচিত কেউ। 
এভাবেই প্রতিনিয়ত আমাদের বিবেক খুন হয়ে যায়! আর হত্যাকারী? সেত আমরা নিজেরাই!! আমরা প্রতিনিয়ত আমাদের বিবেক কে হত্যা করে চলেছি সহস্র লালসায় শৃংখলিত অথচ বিবেকের ভারহীন আর ভোগসর্বস্ব এক অর্থহীন জীবন যাপনের জন্যে! লোভ আর সর্বোচ্চ ভোগের মন্ডপে মালা দিয়ে অনেক আগেই তো আমরা আমাদের বিবেকের হাত-পা বেঁধে ফেলেছি। হতভাগ্য আর বঞ্চিতদের যেদিন থেকে আমরা উপেক্ষা করতে শিখেছি সেদিন থেকে আমাদের বিবেকের চোখ কি অন্ধ হয়ে যায়নি?! স্বার্থান্ধতা, লোলুপতা,  অন্যায় মোহ ও গোষ্ঠীপ্রীতি অথবা সামান্যতম ক্লেশহীন আয়েশি জীবন যাপনের আকাংখায় যেদিন থেকে আমরা অন্যায়ের বিরুদ্ধে প্রতিবাদ দূরে থাক অন্তরের ঘৃনাটুকুও প্রকাশ করতে ভুলে গিয়েছি সেদিন থেকে আমরা কি আমাদের বিবেকের জিহ্‌বাটি কর্তন করে ফেলিনি?! আর এভাবে ক্রমেই আমরা যখন সকল অন্যায় ও অত্যাচার কে, অপরাধ ও দূর্নীতি কে, অনিয়ম আর বিশৃংখলা কে শুধু মেনে নিয়েই ক্ষান্ত হইনি বরঞ্চ অতিস্বাভাবিক বলে বরণ করে নিয়েছি সেদিন আমরা আমাদের বিবেকের গলায় ছুরি চালিয়ে তার কবর রচনা করেছি। আর সেই কবরের উপর দাঁড়িয়ে আমরা সমাজের উঁচুতে উঠার সিঁড়ি নির্মাণের বিরামহীন চেষ্টা চালিয়ে যাচ্ছি। হায়! নির্বোধ মানুষ জানেনা এভাবে উপরে ওঠা যায়না! এ পথ ক্রমান্বয়ে তাকে নিচেই নামিয়ে আনে; পশুত্বেরও যা নিচে। 
একটি প্রশ্ন শুধু মনের গহীন কুটিরে বন্দী পাখির মত মুক্তির আশায় ঘুরপাক খেতে থাকে – এভাবে কত বিবেক হত্যার পর একটি সত্যিকার বিবেকের পূণর্জন্ম হবে?!!!


যাচ্ছে গাড়ি যাত্রাবাড়ি



যাচ্ছে গাড়ি যাত্রাবাড়ি
তাল হারিয়ে একা।
যাত্রাবাড়ি মধুর হাড়ি
যায়না ধরে রাখা।
যাত্রাবাড়ি কাড়িকাড়ি
পয়সা ধরে গাছে,
গাড়ি চলে ব্রেক ছাড়া তাই
কেউ নিয়ে নেয় পাছে।
যাত্রাবাড়ি সারিসারি
ঘিয়ের হাড়ি রাখা।
সবাই ছোটে উর্ধ্বশ্বাসে,
সব যদি পায় একা।
যাত্রাবাড়ি আমোদভারি
কেউ করেনা মানা।
সবাই চলে যে যার মতন
ছড়িয়ে দিয়ে ডানা।
যাত্রাবাড়ির যাত্রীগুলো
সকলে একচোখা,
বেজায় রকম একগুঁয়ে আর
ভীষনই একরোখা।
যাত্রাবাড়ির যাত্রীরা সব
বাঁকা পথে হাটে।
পথ রেখে যায় ডাইনে বাঁয়ে
জলায়, বনে, মাঠে।
যাত্রাবাড়ির যাত্রীরা সব
সুখের হাওয়ায় ভাসে,
দুদিন পরে হচ্ছে চালক
সকল কারে-বাসে।
যাত্রাবাড়ির যাত্রী সকল
ছুটছে তাড়াতাড়ি,
সকল গাড়ি নেবে তারা
যে যার নিজের বাড়ি।
সকল গাড়ি যাচ্ছে বাড়ি
যাত্রাবাড়ির মাঠ;
সুয্যি গেল অস্তাচলে
আসছে নেমে রাত!
এই ছড়াটি পূর্বের লক্ষ্যভ্রষ্ট ছড়াটির সম্পূরক ছড়া (সংসদে সম্পূরক প্রশ্নের মত  ) হিসেবে বিবেচনা করতে পারেন।


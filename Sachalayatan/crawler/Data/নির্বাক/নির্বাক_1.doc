বাংলা বানান



বাংলা বানানের যে দুরবস্থা প্রতিনিয়ত চোখে পড়ে সে বিষয়টি অনেকদিন ধরেই আমাকে পীড়িত করে আসছে। ফেব্রুয়ারী মাসে বাংলাভাষার প্রতি ভক্তি, ভালবাসা আর সেই সাথে কোন কোন ক্ষেত্রে আদিখ্যেতা যেভাবে আমদের মাঝে উথলে ওঠে তার সিকিভাগও যদি বছরের বাকী দিনগুলোতে টিকে থাকতো কিংবা নিদেনপক্ষে বাংলাভাষার শব্দগুলো সঠিকভাবে লেখার একটা আগ্রহ বা তাগিদ যদি আমাদের মনেরমাঝে আগাছার মতকরে হলেও কষ্টেসৃষ্টে বেঁচেবর্তে থাকতো তাহলে হয়ত রাস্তাঘাটে অহরহ ভুল বানানের উৎকট নির্লজ্জ প্রকাশ দেখে  আপনক্ষোভে ক্ষতবিক্ষত হওয়ার হাত থেকে কিছুটা রেহাই পাওয়া যেত। দুঃখের বিষয় হচ্ছে বানান ভুলের বিষয়টি শিক্ষিত শ্রেনীর মাঝেও যথেষ্ট প্রকট। তারচেয়েও প্রকট হচ্ছে এ ব্যাপারে তাদের কোন সচেতনতাই না থাকা। “ব” এ বিন্দু “র” আর “ড” এ বিন্দু “ড়” এর মাঝের ফারাকটা অনেক মহাশিক্ষিত মানুষই জানেননা। এঁরা অবলিলায় “বাড়ি” কে “বারি”, “গাড়ি” কে “গারি”, “পড়া” কে “পরা” ইত্যাদি বলে যান এবং লিখবার সময়ও সেই ভুল উচ্চারণগুলোকেই আবার লিখে যান। কেউ কেউ আবার এই “র” আর “ড়” এর ভুল কে শুদ্ধ করতে গিয়ে “করুণ” কে “কড়ুণ” করে ফেলে নিজেকেই করুণার পাত্রে পরিণত করেন। বাংলা বানানের ভুলের এই মহড়া কেন জানিনা আমাকে খুব আহত করে। 
এভাবে সবাই যদি মনের মাধুরি মিশিয়ে তাদের প্রত্যেকের নিজেদের বানান চালু করে ফেলেন তবে আসল বানান খুঁজে পাওয়াই একসময় দুষ্কর হয়ে পড়বে। এব্যাপারে একটা কিছু বিহিত হওয়া দরকার। “নিষেধ” কে “নিষেদ” বা “নিসেদ” লিখতে যদি কেউ নিষেধ না করে তাহলে সঠিক বানানে লেখার বিষয়টি নিষিদ্ধ না হওয়ার আর কি কারন বাকী থাকে? আমি নিজে যে বাংলা বানানের জাহাজ তা মোটেই নয়, তবে লিখতে গেলে বানানটি সঠিক হল কিনা সে ব্যাপারে একটা তাড়া ঠিকই কাজ করে। আমার মাঝে মাঝে মনেহয় সাইনবোর্ড, ব্যানার এবং এধরনের জিনিস যেগুলো জনসাধারনের অবহিতির উদ্দেশ্যে লেখা হয় তাতে বানান ভুলের জন্য জরিমানার ব্যবস্থা প্রচলন করা উচিত। ব্লগের মডারেটরদের দায়িত্বও আমি মনেকরি এ ক্ষেত্রে উপেক্ষা করার নয়। সফ্‌টওয়্যার এর মাধ্যমে যদি বাংলা বানান পরীক্ষা করার ও ঠিক করার কোন ব্যবস্থা থাকে সেক্ষেত্রে মডারেটরদের উচিত প্রত্যেকটি লেখাই এর মধ্যে দিয়ে ঠিক করিয়ে নেয়া এবং কোন কোন ক্ষেত্রে ভুলের আধিক্য কোন বেধে দেয়া সীমা অতিক্রম করলে তা না ছাপানই উচিত।


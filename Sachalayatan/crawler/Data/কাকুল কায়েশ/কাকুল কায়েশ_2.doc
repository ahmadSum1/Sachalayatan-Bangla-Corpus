বিশ্বকাপ ভাবনাঃ ফেভারিটদের বিপদ-আপদ



অবশেষে দুয়ারে এসেই গেল বিশ্বকাপ! আর মাত্র নয়দিন, কিন্তু বেলা কাটছে না কিছুতেই; দুনিয়ার তাবত ফুটবলপ্রেমীদের কাছে বড়ই অসহনীয় এই প্রতীক্ষা! তাই খানিকটা সময় কাটানোর জন্য বিশ্বকাপ নিয়ে একটা ম্যাক্রোস্কোপিক অ্যানালাইসিস নিয়ে হাজির হলাম। নিরপেক্ষভাবে বিশ্লেষন করার চেষ্টা করব, কিন্তু আমার মত পাঁড় সমর্থকের মধ্যে নিরপেক্ষতা কতটুকু থাকবে জানি না,  তারপরও চেষ্টা করছি……
প্রথমেই কারা এবার বাজীর দরে ফেভারিট তার ক্রমানুসারে তালিকাটা সাজাইঃ স্পেন, ব্রাজিল, ইংল্যান্ড, আর্জেন্টিনা, নেদারল্যান্ডস, ইটালী, জার্মানী, ফ্রান্স ও পর্তুগাল! বিশ্বকাপে অনিশ্চয়তা যদিও একটা সাধারণ ঘটনা, তারপরও শেষোক্ত তিনটি দলকে আমি শিরোপা-দৌড় থেকে দূরে রেখে আমার বিশ্লেষন করব, কেননা আমার বিশ্বাস, প্রথমোক্ত ছয়টি দলের মধ্য থেকেই দুটো দল এবার ফাইনালে খেলবে যদি না কোন বিশাল ধরনের অঘটন ঘটে যায়! এ প্রসঙ্গে আবারো বলে নিচ্ছি, আরো দুটো দূর্বল অনুমিতির উপর ভিত্তি করে বিশ্লেষনটি করা হয়েছেঃ প্রথম ও দ্বিতীয় রাউন্ডে বড় কোন অঘটন ঘটবে না, এবং আফ্রিকার দলগুলো ফেভারিটদের পথে কোন অন্তরায় হবে না!
প্রথমেই আসি অন্যতম টপ ফে্ভারিট ব্রাজিলের প্রসংগে! ব্রাজিল এবার দুটা সমস্যায় ভুগবে……প্রথমত পর্তুগাল গ্রুপে থাকায় ব্রাজিলকে প্রথম রাউন্ডের শুরু থেকে শেষ পর্যন্ত মহাপরাক্রমশালী স্পেনের জুজুর ভয় সামলাতে হবে! কেননা গ্রুপে দ্বিতীয় হলেই দ্বিতীয় রাউন্ডে খেলা পড়বে টপ ফেভারিট স্পেনের সাথে!
তবে আমার বিশ্লেষন অনুযায়ী ব্রাজিল গ্রুপে প্রথম হয়েই প্রথম রাউন্ডের বৈতরণী পার করবে! যার ফলে দ্বিতীয় রাউন্ডেও তারা সেরকম ঝামেলায় পড়বে না! কিন্তু মূল গ্যাঞ্জামটা বাঁধাবে কোয়ার্টার ফাইনালটা! এবারের ব্রাজিলের দলের জন্য সবচাইতে বড় চ্যালেঞ্জ অপেক্ষা করছে কোয়ার্টার ফাইনালে! কেননা সবকিছু প্রত্যাশামত ঘটলে এই পর্বে নেদারল্যান্ডস মুখোমুখি হবে ব্রাজিলের। কোয়ার্টার ফাইনাল স্টেজে নেদারল্যান্ডস সবসময়ই খুব ভয়ংকর টীম, আর তার উপরে এবারের ডাচ দলটা আসলেই অসাধারণ; চ্যাম্পিয়ন কিছু প্লেয়ার আছে যারা যেকোন দিন যেকোন ডিফেন্স ভেঙ্গে তছনছ করে দিতে সক্ষম! তাই গতবারের মত এবারো যদি কোয়ার্টার ফাইনাল থেকেই ব্রাজিলের বিদায় ঘটে যায়, সেটা বিচিত্র কিছু হবে না!
টপ ফেভারিট স্পেন আছে আরো বিপদে! গ্রুপ পর্যায়ে তাদের কোন সমস্যা না হলেও দ্বিতীয় রাউন্ড থেকেই শুরু হবে তাদের মহাঝামেলা! এদেরকেও তাড়া করে বেড়াবে ব্রাজিলের জুজুর ভয়! নিশ্চয়ই তারা ব্রাজিলকে প্রত্যাশা করবে না দ্বিতীয় রাউন্ডে! আর প্রত্যাশা অনুযায়ী যদি পর্তুগালের মুখোমুখি হতেই হয়, সেটাও কিন্তু খুব সহজ হবে না! তাই পর্তুগীজ-স্প্যানিয়ার্ডদের আসন্ন যুদ্ধে গতবারের ডাচ-পর্তুগীজ যুদ্ধের একটা ফ্লেভার হয়তো পাওয়া যেতে পারে এবারো! ধরা যাক, এ যুদ্ধে তারা জয়ী হল, কিন্তু এই যুদ্ধ-জয়ী ক্লান্ত স্প্যানিয়ার্ড সৈনিকে্রা বিশ্রামের সময় পেতে না পেতেই কোয়ার্টার ফাইনালে পড়বে আরেক বীরের জাতি ইটালীয়ানদের সামনে! কোয়ার্টার ফাইনাল স্টেজেই গতবারের চ্যাম্পিয়নের সাথে মোকাবেলা করার চাপ কি সহ্য করতে পারবে স্প্যানিয়ার্ডরা? তাই স্পেনও যদি কোয়ার্টার ফাইনাল থেকেই ছিটকে যায়, সেটাও বিচিত্র কিছু হবে না!
ইটালী আর নেদারল্যান্ডসের কথাও তো বলা হয়েই গেল – এদের জন্যও একি কথা প্রযোজ্য; এরাও খুব মুশকিলেই আছে, কেননা কেই বা চায় কোয়ার্টার ফাইনালেই স্পেন বা ব্রাজিলেকে মোকাবেলা করতে? তার উপর, একটু এদিক-ওদিক হলে মড়ার উপরে খাঁড়ার ঘা-র মত দ্বিতীয় রাউন্ডেই নিজেরা পরস্পরের মোকাবেলা করবে! তাই এদেরও ঝামেলার কিন্তু শেষ নাই!
তাই দেখা যাচ্ছে, যে ছয়টা দল এবার চ্যাম্পিয়ন হওয়ার দৌড়ে এগিয়ে আছে, তাদের মধ্যে চারটি দলই আছে কিছুটা বিপদে; সেমিফাইনালের আগেই এদের পরস্পরের মধ্যে কামড়াকামড়ি শুরু হয়ে যাবে এবং তার মধ্যে দুটো দল নিশ্চিতভাবেই ছিটকে যাবে চ্যাম্পিয়নের রেস থেকে! 
সেই দিক দিয়ে দেখতে গেলে বাকী দুই ফেভারিট ইংল্যান্ড ও আর্জেন্টিনা বেশ সুবিধাজনক অবস্থায় আছে! সেমিফাইনালে যাওয়ার আগে উক্ত চার ফেভারিটের সাথে এদের দেখা হওয়ার কোন চান্স-ই নাই! সবকিছু ঠিকঠাক থাকলে কোয়ার্টার ফাইনালে ইংল্যান্ড ফ্রান্সকে এবং আর্জেন্টিনা জার্মানীকে মোকাবেলা করবে! বিশ্বকাপের অনিশ্চয়তাকে বাদ দিলে ও দলগুলোর শক্তি-সামর্থ্য বিবেচনা করলে সাহস নিয়ে বলাই যায় যে, ইংল্যান্ড ও আর্জেন্টিনার সেমিফাইনালে উত্তরণ ঠেকানোর ক্ষমতা নেই বর্তমান ফ্রান্স-জার্মানীর! 
তাই আমার বিশ্লেষনের সারমর্ম এইঃ আর্জেন্টিনা ও ইংল্যান্ডের সেমিফাইনাল মোটামুটি নিশ্চিত! অপর কোন দুটো দল এদেরকে মোকাবেলা করবে, সেটাই এখন কোটি টাকার প্রশ্ন! ব্রাজিলের দুর্গম রক্ষনভাগকে যদি কেউ ভাঙতে পারে, তারা হচ্ছে নেদারল্যান্ডসের ফরোয়ার্ডরা; আবার স্পেনের দূর্দমনীয় আক্রমনভাগকে যদি কেউ রুখতে পারে, তবে তারা হচ্ছে ইটালীর ডিফেন্ডাররা! এবং ভাগ্যের নির্মম পরিহাসে বাস্তবতা এটাই যে, ব্রাজিল ও স্পেনকে যথাক্রমে ডাচ ও ইটালিয়ানদেরকেই মোকাবেলা করতে হচ্ছে কোয়ার্টার ফাইনালে! Ooopps......ফাইনালের আগেই দু দু’টি ফাইনাল!
যাই হোক, সেমিফাইনালে কি ঘটবে বা কারা ফাইনাল খেলবে – এ ব্যাপারে আপাততঃ কোন বিশ্লেষনে যেতে চাচ্ছি না, যাওয়া উচিতও নয়! হিসেব অনুযায়ী সেমিফাইনালে আর্জেন্টিনার সম্ভাব্য প্রতিপক্ষ স্পেন বা ইটালী; এবং ইংল্যান্ডের সম্ভাব্য প্রতিপক্ষ ব্রাজিল বা নেদারল্যান্ডস! তাই এক্ষেত্রে কোন ভবিষ্যদ্বানী না করে চুপচাপ বসে থাকাই ভাল – কেননা এদের খেলাতে যে কোন কিছুই ঘটতে পারে, যে কেউ দিন শেষে শেষ হাসি হাসতে পারে!
তারপরও কিছু কথা থাকে! একটা এক্সপেকটেশন তো থাকতেই পারে যে, কোন দুটো দল ফাইনালে খেলবে? আমারটা বলে ফেলিঃ
একজন ফুটবলবোদ্ধা বা ফুটবলানুরাগী হিসেবে আমি চাইঃ স্পেন বনাম ব্রাজিল।
একজন অন্ধ সমর্থক হিসেবে আমি চাইঃ আর্জেন্টিনা বনাম ইংল্যান্ড।
এবং একজন শান্তিপ্রিয় বাংলাদেশী হিসেবে চাইঃ আর্জেন্টিনা বনাম ব্রাজিল!


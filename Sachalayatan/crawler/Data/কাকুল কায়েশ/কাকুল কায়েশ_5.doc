দ্য লাস্ট বেবি-ট্যাক্সি রাইড



৩১শে ডিসেম্বর, ২০০১। তারিখটা বিসিএস পরিক্ষার্থীদের জানা থাকা অত্যাবশ্যক, কেননা এই তারিখের পর ঢাকা শহরে আর কখনোই কোন বেবি-ট্যাক্সি চলাচল করে নাই!
এই রাতেরই একটা গল্প বলব আজকে।
থারটি ফার্স্ট নাইট! আমাদের মত পোলাপানদের জন্য অত্যন্ত আনন্দের একটি রাত। বরাবরের মতন এবারো আমরা ৪০০৭, শেরে-বাংলা হলে সেরকম একটা পার্টির আয়োজন করেছি। গান-বাজনা ও পানাহার উভয়েরই উত্তম বন্দোবস্ত করা হয়েছে! অনেক গন্যমান্য এক্স-বুয়েটিয়ান, নন-বুয়েটিয়ান ভাইরাও আমন্ত্রিত হয়েছেন।
মাসের শেষ দেখে পকেটের অবস্থা একটু খারাপ হলেও যার যা আছে সর্বস্ব চাঁদা দিয়ে একটা ফাটাফাটি প্রোগ্রাম করার জন্য আমরা প্রস্তুত!
আমি অন্যতম প্রধান উদ্যোক্তা হলেও আছি একটু দোটানা পরিস্থিতিতে! কেননা দুইদিন আগে একজন আমাকে দু’টা টিকেট দিয়েছে সোনারগাঁও হোটেলের – মাইলস এর কনসার্ট প্লাস ডিনার!
সিদ্ধান্ত নেয়াটা একটু কঠিন হচ্ছিল। ৪০০৭ এর পার্টি তো কোনভাবেই মিস করা যাবে না, আবার সোনারগাঁয় মাইলস, সাথে আলট্রা-মডার্ন মেয়েদের উন্মাতাল নৃত্য মিস করাটাও ঠিক বুদ্ধিমানের মত কাজ হবেনা!
দুদিন-দুরাত চিন্তা করে শেষমেষ ঠিক করলাম, প্রথমে সোনারগাঁতেই যাই, পরে গভীর রাতে হলের পার্টিতে আসা যাবে।
কিন্তু কে যাবে আমার সাথে? এমন কাউকেই নিতে হবে যে কিনা বেশ সহজেই মেয়েদের আকৃষ্ট করতে পারবে! বিপুটাকেই আমার মনে ধরল! (বিপু হচ্ছে আমার একমাত্র ছোট ভাই!)
রাত দশটার দিকে আমরা স্যুট-টাই পরে রেডি হচ্ছি, আম্মা জিজ্ঞেস করল, ‘কই যাচ্ছিস তোরা এত মাঞ্জা মেরে?’
‘আমরা সোনারগাঁতে যাচ্ছি কনসার্ট দেখতে, সাথে ডিনার!’
বিসমিল্লাহ বলে ও মায়ের দোয়া নিয়ে রওনা দিলাম!
একথা বলার অপেক্ষা রাখে না যে, আমার জীবনে এই প্রথম সোনারগাঁর ভিতরে যাচ্ছি, বিপুরও মনে হয় তাই!
আমাদের পকেটের অবস্থা বেশ শোচনীয়, কারন সব টাকা পয়সাই গেছে ৪০০৭ এর পার্টির চাঁদা দিতে গিয়ে!
তাই স্যুট-টাই পরে থাকলেও রিকশাই আমাদের একমাত্র অবলম্বন!
হোটেলের কাছাকাছি গিয়ে রিকশা ছেড়ে দিয়ে হেঁটে গেলাম মেইন গেটের দিকে।
বেশ লম্বা লাইন। প্রায় ৩০-৩৫ মিনিট পর ভিতরে ঢুকলাম আমরা।
দুই ভাই ইতিমধ্যেই একে অন্যের দিকে চোখ টেপাটেপি শুরু করে দিয়েছি!
একসাথে একগাদা মিনিস্কার্ট দেখার সৌভাগ্য এর আগে কখনো হয়েছে বলে মনে পড়ছে না!
যাই হোক, যেখানে কনসার্ট হবে ওখানে যেয়ে দেখলাম, কনসার্ট শুরু হতে এখনো বেশ দেরি, মাইলস-এর শিল্পীরা তখনো এসে পৌঁছায়নি।
বিপুকে বললাম, ‘চল, আগে ডিনারটা সাইরা ফেলি’।
বিপু তখন চরম টাংকি মারায় ব্যস্ত! অবশ্য খাওয়ার কথা শুনে সায় দিল।
আমরা ডিনার হল খুঁজতে বের হলাম! যাওয়ার আগে অবশ্য দুই-তিনটাকে টার্গেট করে রাখলাম,
'‘ওই কালো মিনিস্কার্ট, ঠিক আছে? সাথের জিন্সওয়ালীও খারাপ না – ইনশাল্লাহ সাইজ কইরা ফালামু দুই ভাইয়ে মিলা!’'
একটু এদিক ওদিক ঘুরার পর একটা ডিনার-রুম পেয়ে গেলাম!
বুফে!!!
আমরা টেবিলে বসার পর ওয়েটার আসলো। বেশ মার্জিত চেহারার একটু বয়স্ক টাইপের ওয়েটার।
কোক, পানির অর্ডার নিয়ে খুব বিনয়ের সাথে বলল, ‘আপনারা শুরু করতে পারেন, স্যার!’
খাবারের ডিশের বহর দেখে তো আমরা খুশীতে ডগমগ! কি নাই ওখানে? এততো এততো সুস্বাদু খাবার একসাথে দেখে দু’ভাইয়ের হাসি একান-ওকান! আমরা আফসোস করলাম, ‘ইশশ্, আগে জানলে বাসা থেকে গোটাবিশেক বুকডন মেরে আসা যেত!’
অ্যাপেটাইজারগুলা একটু কম কম-ই খেলাম, কিন্তু যখন মেইন কোর্স শুরু করলাম, দু’ভাই রীতিমতো ঝাঁপিয়ে পড়লাম! গরু, মুরগী, খাসী, চিংড়ির যতরকমের ডিশ আছে, সবগুলা সমানে সাঁটাতে লাগলাম দুজনে!
একটু পর পর খালি নিচ্ছি আর সেধাচ্ছি, নিচ্ছি আর সেধাচ্ছি! সাথে কোকের পর কোক অর্ডার তো আছেই!
একটা ডিশ আবার দেখলাম ‘স্যামন’ মাছ! আহ-হা, নস্টালজিক - কলেজলাইফের সেই ‘দ্য লাঞ্চেন'!!
জীবনে প্রথমবারের মত স্যামন মাছের স্বাদ নিতেও দেরি করলামনা।
মেইন কোর্স শেষ হবার পর আমি রণে ক্ষান্ত দিলাম! কিন্তু বিপু মিষ্টি খুব পছন্দ করে, ও ডেজার্টগুলাও গিলতে লাগলো সমানে! আমি শুধু একটা ফিরনির বাটি নিয়ে আস্তে আস্তে খেতে লাগলাম।
এতক্ষন চরম উত্তেজনার মধ্যে আর কোন দিকে তাকানোর অবকাশ পাই নাই। ফিরনিটা খেতে খেতে আশেপাশে তাকাচ্ছি, চট করে একটা ছোটখাট সন্দেহ ঝিলিক দিয়ে উঠল আমার মাথায়!
তাই বিপুকে বললাম, ‘‘বিপু, তাড়াতাড়ি শেষ কর্! ওদিকে আবার কনসার্ট শুরু হয়ে যেতে পারে!’’
বিপু ডেজার্ট শেষ করল। আমি ঘাড় ঘুরিয়ে পিছে তাকিয়ে দেখলাম যে ওয়েটারটাও নাই!
‘‘চল্ তাইলে’’ বলে সামনের দিকে হাঁটা ধরলাম! 
যেদিক দিয়ে আমরা ঢুকেছিলাম, তার ঠিক উলটো দিক দিয়ে হলরুম থেকে বের হচ্ছি!
প্রায় পৌঁছে গেছি দরজার কাছে, এসময় ওয়েটার ব্যাটা দৌড়ে এসে বলল, ‘‘স্যার, আপনাদের বিলটা টেবিলে দিচ্ছি, ওখানেই পে করেন’’!
ঘটনা যা বুঝার তা অনেকটুকুই আমি বুঝে গেছি ততক্ষনে!
তারপরও বেশ আভিজাত্যের সাথে ঘুরে দাঁড়িয়ে বললাম, ‘‘ওহ, দ্যাটস গুড! ও.কে., আমরা টেবিলে যেয়ে বসছি!’’
আবার আগের জায়গায় গিয়ে বসলাম!
বিপু একটু অবাক হয়েই আমাকে জিজ্ঞেস করলো, ‘‘কি রে, কিসের বিল?’’
ওকে আশ্বস্ত করলাম, ‘‘ওই কোক-পানির বিল হবে হয়তো’’!
বিপুকে তো আশ্বস্ত করলাম, কিন্তু আমাকে কে আশ্বস্ত করে? 
যে সন্দেহটা ফিরনি খাওয়ার সময় আমার মাথায় এসেছিল, সেটাই কিনা সত্যি হয়ে যায়!
তখনি খেয়াল করেছিলাম যে, এই হলরুমটাতে যারা খাচ্ছে সবাই বেশ বয়স্ক লোকজন, বেশ হোমড়া-চোমড়া, কিছু আবার বিদেশী, সবাই আমাদের মতই স্যুট-টাই পরা, কিন্তু আমাদের বয়সী একটা পোলাপানও নাই!!
যাই হোক, পাঁচ মিনিট পর ওয়েটার আমার সামনে বিল রেখে চলে গেল।
বিল দেখে তো আমার জাস্ট অজ্ঞান হওয়ার দশা!
আমার ফ্যাকাশে চেহারা দেখে বিপুও এবার কিছুটা আঁচ করতে পারল!
ও ফিসফিসিয়ে জিজ্ঞেস করল, ‘‘কি হইসে রে?’’
আমি তখন কথা বলার মত অবস্থায় নাই!
একটুপর খানিকটা ধাতস্থ হয়ে মিনমিনে গলায় বিপুকে উলটা জিজ্ঞেস করলাম, ‘‘তোর কাছে কয় টাকা আছে?’’
ও বলল চার-পাঁচশোর মত হবে হয়ত।
আর আমার পকেটে সব মিলিয়ে মনে হয় দুশো টাকা আছে!
মাথায় হাত দিয়ে বসে থাকলাম কিছুক্ষন।
দিব্যদৃষ্টিতে পরিষ্কার দেখতে পাচ্ছি, ব্যাটারা আমাদের দু’ভাইয়ের সাধের কোট-প্যান্ট-টাই খুলে রাখছে!
এছাড়া তো দেওয়ার মত কিছু নাইও আমাদের!
(আগামী পর্বে সমাপ্য)


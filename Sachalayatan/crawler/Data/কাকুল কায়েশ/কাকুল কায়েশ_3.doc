মারাদোনা কি ফাইরবে?



১। বিশ্বকাপ ফুটবল। শোনামাত্রই শরীরের মধ্যে কেমন যেন একটা শিহরণ বয়ে যায়। কাউন্টডাউন আর মাত্র ছেষট্টি দিন – এর পরেই শুরু হবে ‘দ্য গ্রেটেস্ট শো অন আর্থ’! কে কি ভাবছেন এবারের বিশ্বকাপ নিয়ে? কে নিয়ে যাবে এবারের কাপ, বলেন তো? ব্রাজিল, স্পেন নাকি আর্জেন্টিনা? নাকি ইটালী অথবা ইংল্যান্ড? নাকি নেদারল্যান্ডস প্রথমবারের মত এই চৌদ্দ ইঞ্চি সোনার ট্রফিতে চুমু খাওয়ার স্বাদ গ্রহন করবে? লাখ টাকার প্রশ্ন বটে!
নিঃসন্দেহে এবারের প্রাক-টুর্নামেন্ট ফেভারিট হচ্ছে ব্রাজিল ও স্পেন। ব্রাজিলের আছে এবারের সেরা রক্ষনভাগ, অপরদিকে স্পেনের আছে সেরা আক্রমনভাগ। কিন্তু দূর্ভাগ্যজনক হলেও সত্যি যে, কাগজে-কলমে এই ফেভারিটের তকমাটাই তাদের জন্য অভিশাপ। ইতিহাসগতভাবেই ফেভারিটদের জন্য বিশ্বকাপ কেবল একটি হতাশার নাম। অপরদিকে এই ঐতিহাসিক ধারণাটাই অন্যান্য দলের সমর্থকদেরকে স্বপ্ন দেখার সাহস যোগাচ্ছে। তবে শুধু স্বপ্ন দেখলেই তো আর ফিফা এসে কাপটা হাতে ধরিয়ে দেবে না? ভাল খেলতে তো হবেই, সাথে ভাগ্যটা একটু-আধটু সুপ্রসন্ন থাকলেই কেল্লা ফতে!
তো বিশ্বকাপ জিততে হলে আসলে কি দরকার? প্রথমত, দলে ভাল খেলোয়াড় থাকতে হবে ও তাদেরকে ভাল খেলতে হবে। দ্বিতীয়ত, ভাগ্যের সহায়তা – ঈশ্বরের আশীর্বাদ ছাড়া কে কবে বিশ্বকাপ জিততে পেরেছে? তৃতীয়ত, অতটা গুরুত্বপুর্ন না হলেও ইতিহাসটাকেও একটু আমলে নিতে হবে।
এখন যদি এই তিনটি প্রধান ক্রাইটেরিয়া নিয়ে আমরা একটু ঘাঁটাঘাটি করি, তাহলে চ্যাম্পিয়ন হিসেবে পরিষ্কারভাবে শুধু একটা নামই ফুটে উঠছে আমার কাঁচের গোলকটিতে - সেটা আর কারো নয়, বরং ম্যারাডোনার দেশ আর্জেন্টিনা নাম!! কিভাবে?
২। প্রথমত, দেখা যাক আর্জেন্টিনা টীমটা কেমন? সম্ভাব্য সেরা একাদশ নিয়েই আলোচনা করা যাক।
একদম সম্মুখভাগের আক্রমনে থাকবে মেসি ও হিগুয়াইন। এ জুটিকে এবারের বিশ্বকাপের সেরা ফরোয়ার্ড জুটি বলতে কারো কোন দ্বিধা থাকার কথা নয় (কাছাকাছি থাকতে পারে স্পেনের টরেস-ভিয়া জুটি)। মেসি যদি তার সাম্প্রতিক ফর্মের পঞ্চাশভাগও খেলতে পারে, তাহলেই আর দেখতে হবে না, এই জুটি বিশ্বের যেকোন রক্ষনভাগকে তছনছ করে দিতে সক্ষম হবে।
এখন দেখা যাক মধ্যমাঠের কি অবস্থা? ডিফেন্সিভ মিডফিল্ডার হিসেবে খেলবে ম্যাসচারানো, যার দক্ষতা নিয়ে নতুন করে আর কিছু বলার নাই। রাইট উইঙ্গার হিসেবে খেলবে গিটারেজ, যার পারফরমেন্সের পারদ দিন কে দিন কেবল উর্ধমূখী। আর লেফট উইঙ্গার হিসেবে যার নাম বলছি, যে কিনা আগামী দশকের ফুটবলকে প্রবল প্রতাপে শাসন করবে, যার পায়ের দৃষ্টিনন্দন ভেল্কিতে দুনিয়ার তাবৎ রক্ষনদূর্গ ভেঙ্গে খানখান হয়ে যাবে, সেই ডি’মারিয়া কে আপনারা এই বিশ্বকাপেই খুঁজে পাবেন - এই আমি লিখে দিলাম!
অবশ্য সমস্যাটা দাঁড়িয়ে গেছে অন্য একটা জায়গায় - সেটা হচ্ছে সেন্ট্রাল মিডফিল্ডার। রিকেলমে-ভক্তরা এক্ষেত্রে কান্নাকাটি শুরু করতেই পারেন, কিন্তু বাস্তবতা হচ্ছে রিকেলমেকে ম্যারাডোনা নেবে না। কিন্তু ম্যারাডোনা এ কাকে খেলাচ্ছেন এই পজিশনে? ছত্রিশ বছরের বৃদ্ধ ভেরনকে? যুক্তিটা কোথায়?
পাশাপাশি আরেকটা প্রশ্ন অবশ্য এসে যায়, তাহলে কে এই মহাগুরুত্বপূর্ন মিডফিল্ড জেনারেলের দায়িত্ব নেবে? কেউ কি আছে সেরকম? গ্যাগো বা ক্যাম্বিয়াসো? উহুঁ, কেননা দুজনেই আক্রমনের চেয়ে রক্ষনে বেশী পারদর্শী। তারচে’ ম্যাক্সি রড্রিগুয়েজ বা আইমারকে খেলানোটা মনে হয় ভাল একটা সিদ্ধান্ত হতে পারে। দেখা যাক……
দুমাস আগেও আর্জেন্টিনার রক্ষনভাগের খেলা দেখা আর ডেভিড ধাওয়ানের সিনেমা দেখার মধ্যে কোন পার্থক্য ছিল না। কিন্তু এক স্যামুয়েলের অন্তর্ভূক্তি গোটা রক্ষনভাগের চেহারা আমূল পাল্টে দিয়েছে। স্যামুয়েল ও ডি্মেকেলিসের উপরই দায়িত্ব থাকবে মুল রক্ষনদূর্গটি সামলানোর। ফুলব্যাক হিসেবে খেলবে হেইঞ্জ ও ওটামেন্ডি। ওটামেন্ডি ইতিমধ্যেই নিজের যোগ্যতা প্রমান করেছে, কিন্তু হেইঞ্জকে নিয়ে সবসময়ই একটু সংশয় থাকে। অবশ্য তার অভিজ্ঞতার দাম আছে। আর গোলকিপার হিসেবে রোমেরো মোটামুটি চলনসই, তাকে দিয়ে কাজ চালিয়ে নেওয়া যাবে।
জ্যানেট্টির অভাবটাই আসলে বেশী খোঁচাচ্ছে আমাকে, ম্যারাডোনা যদি ওকে দলে ভিড়াতো, তাহলে রক্ষনভাগ নিয়ে আর কোন দুশ্চিন্তাই ছিল না। তবে আপাতদৃষ্টিতে একটা কথা নিশ্চিন্তে বলা যায়, সেন্টার ব্যাকদ্বয় (স্যামুয়েল-ডি্মেকেলিস জুটি) কোন আক্রমনভাগকেই ছেড়ে কথা বলবে না, সেব্যাপারে নিঃসন্দেহ থাকতে পারেন।
তাহলে দল হিসেবে আর্জেন্টিনা কেমন? দেখা যাচ্ছে - রক্ষনভাগ ব্রাজিলের মত আঁটোসাঁটো না হলেও একেবারে ফেলনা নয়। মধ্যমাঠে স্পেনের ন্যায় মহাতারকাদের ছড়াছড়ি না থাকলেও অন্যান্য ভাল দলগুলোর সমপর্যায়েই আছে। এবং সর্বোপরি মূল আক্রমনভাগে আছে এ সময়ের সেরা ফরোয়ার্ড জুটি। তাই বিশ্বকাপ জেতার সম্ভাব্য দলগুলোর লিস্টে আর্জেন্টিনার নাম প্রথমদিকেই থাকবে, এতে কারো দ্বিমত থাকার কথা না।
এবার দেখা যাক, বাকী দুই ক্রাইটেরিয়া (ভাগ্য ও ইতিহাস) কি বলে?
৩। ভাগ্য কমবেশী সবারই আছে, কিন্তু এবারে সৌভাগ্যের দিক দিয়ে অন্য দলগুলার চেয়ে আর্জেন্টিনা একটা ক্ষেত্রে যোজন যোজন এগিয়ে আছে। কেননা আর্জেন্টিনার আছে ‘ম্যারাডোনা’। ঈশ্বর কেন যে এই লোকটাকে এত পছন্দ করেন, সেটা কেবলমাত্র ঈশ্বরই বলতে পারবেন। এমনই তাঁর ভালবাসা যে, ছিয়াশীতে নিজের হাতটাই দিয়ে দিলেন আদরের সোনামনিটাকে, তাই না?
আর এবার?
বাছাই পর্বে পেরুর সাথে খেলায় সাবেক ট্র্যাজিক হিরো পালেরমোকে সাবস্টিটিউট করা হল এবং খেলার অন্তীম মুহুর্তে গোল করে সে আর্জেন্টিনাকে বাছাই পর্বের রেসে টিকিয়ে রাখল। কেউ কি বলতে পারবেন কেন ম্যারাডোনা তাকে ওইদিন মাঠে নামিয়েছিল? কারনটা আমি বলছি আপনাকে - স্বয়ং ঈশ্বর এসে ম্যারাডোনার কানে কানে বলে গিয়েছিলেন ‘সেইন্ট’ পালেরমোকে নামাতে!
কি বিশ্বাস হল না? তাহলে উরগুয়ের সাথে জীবন-মরণ ম্যাচটার কথা বলতে হয়। ৭৯ মিনিটে বোলাট্টিকে সুপারসাব হিসেবে নামানো হল, ৮৩ মিনিটেই বেচারা গোল করে আর্জেন্টিনার বিশ্বকাপ অংশগ্রহন নিশ্চিত করল! এবার বুঝলেন তো, কে ম্যারাডোনাকে বলল এই সময় বোলাট্টিকে নামানোর জন্য?
এছাড়া বিশ্বকাপ গ্রুপিংটা কি খেয়াল করেছেন? গ্রুপিং এর ড্র হওয়ার আগেই আমি একটা প্রেডিকশন করেছিলাম, আর্জেন্টিনার গ্রুপটা হবে – আর্জেন্টিনা, ঘানা, দঃ কোরিয়া ও গ্রীস (প্রমান আছে - ফেসবুক)! বাস্তবে তার চেয়েও সহজ গ্রুপ পেল আর্জেন্টিনা, কেননা ঘানার চেয়ে নাইজেরিয়া অবশ্যই দূর্বলতর দল। আমার ওই প্রেডিকশনের ভিত্তিই ছিল ম্যারাডোনার প্রতি ঈশ্বরের অকৃত্রিম ভালবাসা। 
আর আর্জেন্টিনার জন্য এবার সহজ গ্রুপের দরকার ছিল, কেননা আর্জেন্টিনার সেরা একাদশের মধ্যে এখনো সেরকম আন্ডারস্ট্যান্ডিং হয় নি, কিন্তু গ্রুপের এই সহজ তিনটা খেলার মাধ্যমে খেলোয়াড়দের মধ্যে পারস্পরিক বোঝাপড়াটা সুদৃঢ় হবে যেটার প্রয়োজন দ্বিতীয় রাউন্ড থেকেই শুরু হবে। দেখেছেন, কি সুন্দর চিন্তা করেন ঈশ্বর? 
৪। এবার একটু ইতিহাস নিয়ে কথা বলি। ইতিহাস নিয়ে বললে অবশ্য অনেক অ-নে-ক কথা বলা যায়, কিন্তু আজকে আর বেশী কিছু বলব না। শুধু দুটা জিনিস বলতে চাই। 
ছিয়াশী বিশ্বকাপের পরের বছর কোপা আমেরিকা অনুষ্ঠিত হয়েছিল আর্জেন্টিনাতে। একটু গুগলিং করে দেখেন তো, দুহাজার এগার’র কোপা আমেরিকা কোথায় হবে? ইকুয়েশন মিলে যাচ্ছে না?
১৯৭০ এর বিশ্বকাপ জয়ের পর ব্রাজিলকে কয় বছর অপেক্ষা করতে হয়েছিল আবার বিশ্বকাপ জিততে? চব্বিশটি বছর, তাই না? এবার একটু ইটালীর দিকে চোখ বুলাই - ১৯৮২ তে জেতার পর ইটালীকে কয় বছর অপেক্ষা করতে হল? বুঝতে পারছেন কি? ১৯৮৬ থেকে ২০১০ কত বছর? ইকুয়েশন মিলে যাচ্ছে, নাকি?
৫। যাই হোক, আমি মোটামুটি শতভাগ নিশ্চিত এবার কাপটা আর্জেন্টিনাই নিয়ে যাবে। এবং আরো সুখবর হচ্ছে, এখনো পর্যন্ত আর্জেন্টিনার পক্ষে বাজীর দর কিন্তু ১০:১।
বাজিকরদের কাছে আমার এই লেখাটা যখনই চলে যাবে, সাথে সাথে কিন্তু আর্জেন্টিনার পক্ষে বাজীর দর বেড়ে যেতে পারে।
তাই দেরী না করে আমি কিন্তু এরই মধ্যে বাজী ধরে ফেলেছি। আপনি বসে আছেন কেন?


ঈদ শপিং, বিজ্ঞাপন শুটিং ও ইভ টিজিং



সবাইকে ঈদের অগ্রীম শুভেচ্ছা।
শপিং নিয়ে খুব ব্যস্ত টাইম কাটাতে হচ্ছে। গত কয়েকদিনে আর্টিস্টি থেকে একটা পাঞ্জাবী কিনলাম ৫৯৯৫ টাকা দিয়ে, এক্সটেসি থেকে একটা শার্ট ২৯০০ টাকা দিয়ে, শপার’স ওয়ার্ল্ড থেকে একটা টি-শার্ট ৪০০০ টাকা দিয়ে, রিড এন্ড টেইলার থেকে একটা প্যান্ট বানালাম ৩০০০ টাকা দিয়ে, মেনজ ক্লাব থেকে একটা জিন্স কিনলাম ২২৫০ টাকা দিয়ে, হাশ পাপিস থেকে একটা জুতো ৬০০০ টাকা দিয়ে ও এপেক্স থেকে একটা স্যান্ডেল ৩৬০০ টাকা দিয়ে। এখন শুধুমাত্র দুটা আন্ডু কেনা বাকী আছে – গুলিস্তানে দেখে এসেছি, গুলিস্তান মোড়ের ‘লে লে দশ টাকা, লে লে দশ টাকা’ থেকে আজকে কিনে ফেলব ইনশাল্লাহ!
---------------------------------------------------------------------
একটা বিজ্ঞাপন চিত্রের কাজ নিয়ে একটু ঝামেলার মধ্যে আছি ইদানীং। সব কিছুই রেডী, কিন্তু পুরুষ মডেল পাওয়া যাচ্ছে না। অনিন্দ্য সুন্দরী একজন মেয়ে মডেল পাওয়া গেছে, কিন্তু পুরুষ মডেল রাজী হচ্ছে না! এটি একটি নিরাপদ দিয়াশলাই এর বিজ্ঞাপন। শুটিং হবে কক্সবাজার বীচে। দৃশ্যপট মোটামুটি এরুপঃ
বীচের মধ্য দিয়ে সুঠাম স্বাস্থের অধিকারী একজন পুরুষ খালি গায়ে ও টাওয়েল জড়ানো অবস্থায় হেঁটে এসে বীচে পেতে রাখা হেলানো চেয়ারে শুয়ে এলিয়ে পড়বে। এভাবে বিশ্রামরত অবস্থায় তার হঠাৎ করে একটা সিগারেট খেতে খুব ইচ্ছে করবে। হাত বাড়িয়ে পাশেই রাখা বেনসনের প্যাকেট থেকে সে একটা সিগারেট বের করবে। কিন্তু সেখানে কোন লাইটার বা দিয়াশলাই সে খুঁজে পাবে না! কাছে পিঠে আগুন পাওয়া যেতে পারে চিন্তা করে সে উঠে দাঁড়াবে চেয়ার থেকে, সিগারেটটা ঝুলতে থাকবে তার ঠোঁটে। (এসময় ক্যামেরাটি ক্লোজ রেঞ্জে চলে আসবে) সে একটু ডানে-বামে তাকাবে, চেহারাতে থাকবে বিরক্তির একটা সুস্পষ্ট ছাপ।
ঠিক এ মুহুর্তে একটি সুন্দর কমনীয় ফর্সা পলিশ করা হাত তার ঘাড়ের উপর দিয়ে এগিয়ে আসবে ধীরে ধীরে। সে হাতে ধরা থাকবে একটি দিয়াশলাই। পুরুষটি সেই রমনীর দিকে এক পলক তাকিয়ে স্মিত হেসে দিয়াশলাইটি নেবে। (ঠিক এ মুহুর্তে বাতাসের শোঁ শোঁ আওয়াজটা একটু প্রকট হবে) দিয়াশলাই থেকে একটা কাঠি বের করে এই বাতাসের মধ্যেও কায়দা করে সে সিগারেটটা ধরাবে। এ পর্যায়ে বাতাসের বেগ আরো তীব্র হবে ও প্রবল গর্জন শোনা যাবে এবং সাথে সাথে ক্যামেরাটি চলে যাবে লং রেঞ্জে যাতে পুরুষ ও মেয়েটাকে পূর্ন অবয়বে দেখা যায়। ক্ষনিকপরেই দেখা যাবে যে, সেই দমকা বাতাসের তোড়ে পুরুষটির পরিহিত টাওয়েল উড়ে চলে যাচ্ছে দূরে, বহুদূরে! সেকেন্ডের ভগ্নাংশ সময়ের মধ্যে ক্যামেরাটি ক্লোজ রেঞ্জে চলে এসে পুরুষটির হাতে ধরে রাখা দিয়াশলাই এর কাঠিটিকে ফোকাস করবে। দেখা যাবে কাঠিটি তখনো জ্বলছে……
নিরীহ একটা সেফটি ম্যাচের বিজ্ঞাপন, কিন্তু কোন পুরুষ মডেল খুঁজে পাচ্ছি না আমরা!
-----------------------------------------------------------------------
দেশে এসেছি মাত্র কয়েকদিন হল। ইভ টিজিং এর ভয়ে খুব উদ্বেগের মধ্যে আছি, বাসা থেকেই বেরুচ্ছি না বলতে গেলে। কেননা অপরিচিত মেয়েদের দেখলেই একটা মুচকি স্মিত হাসি দিতে ইচ্ছে করে, আবার পরিচিত মেয়েদের সাথে দেখা হলেই ‘হাগ’ করার জন্য হৃদয় নিশপিশ করে!
ঈদ মুবারাক! বাসায় ঈদের নিমন্ত্রন রইল সবার জন্য!


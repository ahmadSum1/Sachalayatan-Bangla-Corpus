দ্য লাস্ট বেবি-ট্যাক্সি রাইড (শেষ পর্ব)



প্রথম পর্ব
আমার তো তখন মোটামুটি অজ্ঞান অজ্ঞান অবস্থা! আর বিপু আমার অবস্থা দেখে কিছুটা চিন্তিত ও বিচলিত!
স্যুট-প্যান্ট যদি সত্যি সত্যিই খুলে নেয়, এর চাইতে বড় অপমান আর কি হতে পারে? মুখটাই বা দেখাব কিভাবে ওই কাল মিনিস্কার্ট, জিন্সওয়ালীদেরকে?
মাথাও ঠিকমত কাজ করছেনা। কি করব কিছুই বুঝতে পারছি না!
একটু ডানদিকে তাকাতেই দেখলাম, হলরুমটার পাশ দিয়ে (আমাদের থেকে সাত-আট গজ দূর দিয়ে) মানুষের লম্বা একটা লাইন যাচ্ছে! এই খানিক্ষন আগে আমরা যেদিক দিয়ে বের হতে চাচ্ছিলাম, সেদিক দিয়েই এরা আসছে; এবং যেদিক দিয়ে আমরা প্রথম এই হলরুমটাতে প্রবেশ করেছিলাম, সেদিকেই যাচ্ছে!
যেভাবে লাইন করে যাছে, বোঝা গেল এরাও কনসার্ট দেখার পার্টিই হবে হয়ত!
যাই হোক বসে বসে চিন্তা করছি কিভাবে এই বিপদ থেকে উদ্ধার পাওয়া যায়? টিকেটগুলা কি দেখাব ওয়েটারকে? এতে কি কাজ হবে - কেন যেন ঠিক বিশ্বাস হছিল না।
দু’মিনিট পরই ঘটল আশ্চর্যজনক ঘটনাটি।
কোত্থেকে কি হল, হঠাৎ আমার মাথার পিছনে যেন একজোড়া চোখ গজালো! (চোখ গজানোটাকে আশ্চর্যজনক বলছিনা কিন্তু - চোখ তো গজাতেই পারে, এতে আশ্চর্যের কি আছে?)
আশ্চর্যের যে ব্যাপার তা হল, আমি ওই চোখ দিয়ে পরিষ্কার দেখতে পেলাম - আমাদের ওয়েটার ব্যাটা হঠাৎ ‘এই যে, এই যে’ বলে দৌড়ে গেল ওই মানুষের লাইনটার দিকে! ভাবসাব দেখে মনে হল সে যেন কাউকে ধাওয়া দিচ্ছে পাকড়াও করার জন্য! লাইনটার সম্মুখভাগেও দু’একজনের তৎপড়তা চোখে পড়ল, কেমন যেন চোর-চোর চেহারা, বা ধরা পড়ে গেছে এ টাইপ চেহারা করে লুকাতে চাচ্ছে!
আমার মাথা একদম সময়মতো কাজ করল!
চকিতে দাঁড়িয়ে বিপুকে জরুরী ভঙ্গিতে মাত্র দু’টা শব্দ বললাম, ‘বিপু……পলা’!!
বলতে বলতেই আমি চুপচাপ হাঁটা ধরেছি সামনের দিকে! বিপু কোন প্রশ্ন করে নাই, কোন সময় নষ্ট করে নাই; বিনা বাক্যব্যয়ে আমার সাথে হাঁটতে শুরু করল!
আমরা দু’ভাই চেহারায় যতটা সম্ভব ব্যক্তিত্ব ফুটিয়ে বলিষ্ঠ, দৃপ্ত পদক্ষেপে পালাতে শুরু করলাম!
হলরুমটা থেকে বের হয়েই পড়লাম অন্য মুসিবতে!
‘এখন কি করব?’
বের হওয়ার রাস্তাই তো জানি না, কিছুই তো চিনি না!
কিন্তু পালাতে তো হবেই! ঐ ওয়েটার ব্যাটা ‘ওই ধর, ধর’ বলে ছুটে আসতে পারে যেকোন মুহূর্তে!
ধরা পড়ে যাবার উত্তেজনায় রীতিমত ফুটছি দুজনেই!
এই সংকটাপন্ন মুহুর্তে আবার আমার মাথা চাচা চৌধরীর মগজের চেয়েও দ্রুতগতিতে কাজ করল। নিমিষের মধ্যেই বিদ্যুৎ চমকের মত বুদ্ধি খেলে গেল, ডানদিক দিয়ে মানুষের যে স্রোতটা আসছে, এটার নিশ্চয়ই একটা ‘লেজ’ আছে! আর সেই লেজেই পাওয়া যাবে একটা গেট যা ওদের জন্য হয়তোবা ‘এনট্রেন্স’, কিন্তু আমাদের জন্য তা হবে পরম কাংক্ষিত একটা ‘এক্সিট’!
যে ভাবা সেই কাজ – বিপুকে নিয়ে মানুষগুলার বিপরীত স্রোতে হাঁটা ধরলাম! আল্লাহ'র অশেষ রহমতে এক-দেড় মিনিটের মধ্যেই পেয়ে গেলাম পরম আরাধ্য সেই ‘এক্সিট’!
গেট দিয়ে বের হয়েই দেখি একটা বেবি-ট্যাক্সি যাচ্ছে! তাড়াতাড়ি থামালাম তাকে, ‘বুয়েটে চলো ভাই’।
সোনারগাঁ থেকে বুয়েটে যাবে, এত বড় ফেরেশতা ট্যাক্সিড্রাইভার আজতক পয়দা হয়নি!
ড্রাইভার সোজা বলল, ‘না, যামু না’!
আমাদের তখন এত কথা বলার টাইম নাই, কেননা সবার আগে দরকার নিজের পশ্চাৎদেশটাকে লোকচক্ষুর অন্তরাল করা।
কোন কথা না বলে দুজনেই ঢুকে বসলাম ভিতরে, তারপর বললাম, ‘‘ভাই, একটু বিপদে পড়সি, চলো রে ভাই, তোমারে ব্যাপক খুশী কইরা দিমু! আচ্ছা যাও একেবারে একশ’ টাকা দি্মু’’।
আমাদের পোশাক-আশাক দেখে হয়ত ব্যাটার একটু মায়া হল। সে আর কথা না বাড়িয়ে ট্যাক্সি ছেড়ে দিল!
আহ, শান্তি!!!
আমরা দু’ভাই পরম স্বস্তির একটা নিঃশ্বাস ফেলে ট্যাক্সির ভিতরে শরীরটা সম্পূর্ন এলিয়ে দিলাম!
ঢাকা শহরে আমাদের শেষ বেবি-ট্যাক্সি ভ্রমন যে এতটা আনন্দদায়ক হবে, জীবনে কখনো কল্পনাও কি করেছি?
---------------------------------------------------------
(মূল গল্পটা আসলে এখানেই শেষ, কিন্তু পরের ঘটনাটা না বললে কেমন যেন অপূর্ন-অপুর্ন রয়ে যাবে।)
বুয়েটে তো পৌঁছালাম, কিন্তু পোলাপানদের কি জবাব দিব? তখন মনে হয় জাস্ট বারটা বাজতে চলেছে, এত তাড়াতাড়ি তো চলে আসার কথা না আমাদের!
দু’ভাই তাই পলাশী মোড়ে চা-টা খেয়ে আধাঘন্টা যাবৎ ঢেকুর তুললাম! আর এর মধ্যে প্ল্যানও করে ফেললাম সবাইকে কি কি বলব!
ঠিক সাড়ে বারটার দিকে রওনা দিলাম হলের দিকে।
চারতালায় উঠেই প্ল্যানমাফিক হেঁড়ে গলায় ‘চাঁদ-তারা-সূর্য নও তুমি……’ গাইতে গাইতে রুমের ভিতরে প্রবেশ করলাম!
ভেতরের সবাই উল্লাসে প্রত্যুত্তর দিল, ‘তুমি না-আ এ-লে-এ, এ পৃথিবী আ-আ-মা-আ-র……’!
সবাই এসে জড়িয়ে ধরল আমাদের!
আমরা শুরু করলাম,
‘‘ওহ, শাফিন কি বাজাইলো আজকে, কড়া ভাই কড়া!’’
‘‘আহ বন্ধুগন, ওই কাল মিনিস্কার্টটারে ভুলতেই পারতেসিনা; কি নাচনটাই না দিল আমাগো দুইভাইয়ের লগে! কড়া ভাই কড়া!’’
বেশ খানিক্ষন এসব চাপাবাজি চলার পরেই প্রশ্নটা আসলো, ‘‘তাইলে তোরা এত তাড়াতাড়ি আইলি যে? এত মজা ছাইড়া এততো জলদি জলদি আইয়া পড়লি ক্যান?’’
উত্তর তো আমি আগে থেকেই মুখস্থ করে রেখেছি, ‘‘মাল ছাড়া কি শান্তি আছে রে ভাই? থারটি ফার্স্ট নাইট, বাট উইদআউট হুইস্কি?? ওইটার টানেই তো চইলা আইলাম, পাছে না তোমরা আবার শেষ কইরা ফেলো!’’
মোক্ষম ও অকাট্য যুক্তি!
সবাই সন্তুষ্ট, একি সাথে বেশ আনন্দিত! সত্যি বলতে কি, আমাদের দুভাইকে ছাড়া পার্টি জমে নাকি, বিশেষতঃ বিপুকে ছাড়া? বিপুর গিটার,সাউন্ড সিস্টেম (অ্যাম্পলিফাইয়ার, মাইক) সব কিছু আগে থেকেই রেডী রাখা ছিল!
ও যখন গিটার ধরে গান শুরু করল, আমাদের জলসা ক্রমেই হয়ে উঠল রঙ্গিন থেকে রঙ্গিনতর!
পরেরদিন অনেকেই আমাকে বলেছে, আমরা দু’ভাই নাকি সেরাতে গান-বাজনা থেকে শুরু করে হুইস্কি সাঁটানো, সবকিছুতেই নিজেদেরকে তো বটেই, সবাইকেই ছাড়িয়ে গিয়েছিলাম!
আমি মনে মনে বলি, ‘‘ছাড়িয়ে যাব নাই বা কেন?’’
ওই শীতের রাতে শুধু ‘আন্ডু’ পরে ঘুরে বেড়াতে দু’ভাইয়ের নিশ্চয়ই খুব একটা মজা লাগতো না!


বাংলা ব্লগ, বাংলায় ব্লগ



বাংলা ব্লগ নিয়ে নানাজনের নানা মত। এটা কি বাংলাভাষীদের একটা মিলনস্থল হবে, না বাংলা ভাষার চর্চাকেন্দ্র - এই প্রশ্নটা আরো কিছুদিন একটা বিতর্কের জন্ম দিয়ে যাবে। আমি নিজে মনে করি বাংলা ব্লগারদের দায়বদ্ধতা আছে বাংলা ভাষাকে সর্বস্তরে ছড়িয়ে দেয়ার। ইংরেজি ভাষায়  মিথস্ক্রিয়ার জন্য অন্তর্জালীয় পাতার কোন অভাব নেই, কিন্তু বাংলা ভাষায় রয়েছে। সত্যি বলতে কি, বাংলা ভাষা এখনো প্রযুক্তির জগতে ঠিকভাবে গ্রহণ করা হয়নি। উদাহরণ, ফেসবুক ৬৪ টা ভাষায় পাওয়া যায়, কিন্তু বিশ্বের অন্যতম বৃহত্তম ভাষা বাংলায় এখনো তার কোন সংস্করণ নেই। এ বিষয়টা রীতিমতো অপমানজনক, এবং এ ধরণের সমস্যার প্রতিকার একটাই, অন্তর্জালের প্রতিটি মাধ্যমে বাংলাকে ব্যাপকভাবে ছড়িয়ে দেয়া। বাংলা উইকি এধরণের একটি চমৎকার উদ্যোগ।
কিন্তু কিছু প্রশ্ন এসে যায়, ব্লগে ভাষার বিশুদ্ধতা কতটুকু রক্ষা করা সম্ভব? আজ যদি বাংলা ব্লগে শতভাগ বাংলা ব্যবহার বাধ্যতামূলক করে দেয়া হয়, তাহলে অনেকেই বিমুখ হয়ে যাবেন এর থেকে। আমাদের দৈনন্দিন জীবনযাত্রায় অনেক বিদেশী শব্দ মিশে গেছে এবং যাচ্ছে এমনভাবে, যে সেগুলোকে অস্বীকার করে কেবলমাত্র বাংলা খুঁজতে যাওয়া সম্ভব নয়। আজকের পরিসরে কেউ যেমন সাধু ভাষায় কথা বলবেন না, তেমনি সমস্ত বিদেশী শব্দ এড়িয়ে চললে ভাষা তার জৌলুস হারাবে। 
উপরের কথাটাকে মেনে নিয়েই সমস্ত ব্লগারের চেষ্টা থাকা উচিত যতদূর সম্ভব বাংলা চর্চা করা। কোন ইংরেজি শব্দের বাংলা অর্থ না জানা থাকলে এখানে যেতে পারেন। নিজে প্রতিশব্দ উদ্ভাবন করে বন্ধনীতে ইংরেজিটা উল্লেখ করে দিতে পারেন। তবে কিছু কিছু শব্দ/ অভিব্যক্তি অনুবাদ সম্ভব নয় বলে মনে হয়। যেমন ধরুন, হোলি শিট! এর কি বাংলা অনুবাদ /  এরকম ভাবার্থ আছে এমন বাংলা অভিব্যক্তি জানেন কেউ? এটুকু বিদেশী ভাষা ব্যবহার মেনে নেয়াই যায়।
আবার উদ্ভাবন করা যায় নতুন নতুন বাংলা শব্দ, যেগুলো সম্বৃদ্ধ করবে বাংলা ভাষার অন্তর্জালীয় উপস্থিতিকে। আমার একটা চিন্তা ছিলো, ব্লগ কথাটাকে কি বাংলা প্রতিশব্দ দিয়ে প্রতিস্থাপন করা যায় না? এই প্রাঙ্গনে সুবিনয়দার মতো বাংলা প্রেমিক আছেন, হিমু ভাইয়ের মতো সৃজনশীল মানুষ আছেন, আছেন লুৎফুর রহমান রিটনের মতো বাংলা সাহিত্যের দিকপাল। এরা একজোট হলে নিশ্চয়ই সম্ভব।
আপনারাই এক এক করে দিন না ব্লগের বাংলা নাম। আমি প্রস্তাব করলাম  - " অন্তর-কথা " ।
আমার প্রস্তাবের পেছনে যুক্তি - ইংরেজি BLOG কথাটা এসেছে WEB LOG এর সংক্ষিপ্ত রূপ হিসেবে। বাংলায় হতে পারে অন্তর্জালীয় নিবন্ধন। সেখান থেকে  অন্তর্জালীয় কথা, তার সংক্ষিপ্ত রূপ অন্তর-কথা। আরো একটা দ্বিতীয় মানে আছে, হৃদয়ের কথা বা এরকম আর কি।
এবার আপনাদের পালা।


বিশ্বভ্রমণ নেহায়তই এক অবাঞ্চিত ধারণা



আমরা শুনতে পেয়েছি আপনার উদ্যোগ ও বাজীর কথা।
বলতে দ্বিধা নেই, আমরা সম্মত নই আপনার সাথে।
পরিবর্তনের পালে হাওয়া লাগিয়ে আমেরিকা ফুলে-ফেঁপে উঠেছে বেশ।
ফাঁপা মানুষ আর হঠকারী ব্যবসায়ীদের চোরাগলিতে ভরা একটা প্রাঙ্গন,
অসুখী উদ্বাস্তু ও পারমানবিক বোমার (অথবা বলতে পারেন অমানবিক)
এমন একটি গুদামে কঙ্কালের মতো ঘুরে বেড়ানোটাই কি আপনার কাঙ্ক্ষিত?
আমরা সম্মত হতে পারছি না প্রিয় বন্ধু।
কারণ, আপনি হয়তো আফগানিস্তান যাবার কথা ভাবছেন।
আমরা অনুরোধ জানাবো, আপনি হেঁটে বেড়াবেন না সেখানকার
পাহাড়-পর্বতে। না হলে হয়তো কোন বেরসিক ল্যান্ড মাইন চিরতরে
অস্বীকৃতি দেবে আপনার হাঁটাকে। আর আপনি তো জানেন,
আমরা, পৃথিবীর আপামর জনসাধারণ, এহেন পরিণতি কামনা করি না।
অথবা আপনি যেতে পারেন মধ্যপ্রাচ্য।
তবে সেখানকার কিছু অর্বাচীন শিশু কান্না আর রক্তের ভারে
ভারী করে রেখেছে বাতাস। আপনার য়ুরোপীয় ফুসফুস কি প্রস্তুত তার জন্য?
একটু পাশ কেটে বরং চলে যান ঘোরঅন্ধকার মহাদেশটাতে।
তবে এসময় আপনাকে আমরা চাই সতর্ক করে দিতে,
সাত বছরের ছেলেটির হাতে ওটা খেলনা নয়, সত্যিকার রেমিংটন,
বোল্ট অ্যাকশন, সর্বোচ্চ রেন্জ ৮০০ মিটার।
কাজেই অনাহূত এসব শহরে না গিয়ে আপনি চড়ে বসুন ট্রান্স-সাইবেরিয়ানে।
তবে অনুরোধ, ভলগা পার হবার সময় ভাববেন না ভেঙ্গে যাওয়া
ইউএসএসআরের কথা, ভাববেন না যে মূর্খদের পা প্রতিনিয়ত কেটে চলেছে সেই
ভাঙ্গনে। অথবা সিংকিয়াংয়ের সাম্প্রদায়িক দাঙ্গার কথা।
তবে আপনাকে চিনি বলেই আমাদের সন্দেহ, আপনি হয়তো এসব না ভেবে পারবেন না। আর আপনাকে চিনি বলেই আমাদের কাম্য নয় এহেন অযাচিত চিন্তা আপনাকে ভারাক্রান্ত করুক।
অতএব, সে সুপ্রিয় ফিলিয়াস ফগ
আমরা, পৃথিবীর তাবৎ জনসাধারণ আজ মনে করছি,
বিশ্বভ্রমণ নেহায়তই এক অবাঞ্চিত, ভ্রান্ত ধারণা।
এরচেয়ে ঘরে বসে আত্মহত্যা নিতান্তই সহজ এবং সস্তা।


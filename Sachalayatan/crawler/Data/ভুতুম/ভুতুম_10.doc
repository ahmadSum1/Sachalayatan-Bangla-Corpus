সেবা প্রকাশনী আর আমি



ছোটবেলায় মাসে ছয়-সাতটা ছোটদের ম্যাগাজিন আসতো বাসায়। কিশোর তারকালোক, টইটম্বুর, নবারুণ, শিশু, আনন্দমেলা। এর মধ্যে একদিন বাইতুল মোকাররমে জুম্মার নামাজের পর ম্যাগাজিনওয়ালার কাছে চোখে পড়লো কিশোরপত্রিকা। সেবা প্রকাশনীর সাথে সেই প্রথম পরিচয় ।সেবার লোগোটা মনে আছে আপনাদের? একটা চৌকোনা লাল ব্লকের মধ্যে হলুদে লেখা "সেবা", আমি  মনে করতাম ওটা মনে হয় "সব" লেখা। ভাবতাম "সব" প্রকাশনী ক্যামন নাম হলো।
কিশোরপত্রিকার নিয়মিত খদ্দের হয়ে গিয়েছিলাম সেই প্রথমবার কেনার পর থেকেই। পত্রিকার মধ্যে মধ্যে সেবা আর প্রজাপতি প্রকাশনীর ক্লাসিকগুলোর বিজ্ঞাপন থাকতো, উফফ কী যে লোভনীয় লাগতো বইগুলো। পত্রিকার অন্যান্য লেখার চেয়ে তালিসমান, কুমায়ুনের মানুষখেকো, জেন্ডার বন্দী, রবিনহুড, বেনহুর, মানিকজোড়  - এসব বইয়ের বিজ্ঞাপনগুলোই যেন বেশি টানতো। একবার কিশোরপত্রিকায় ধাঁধাঁর জবাব দিয়ে পরপর তিন সংখ্যা ফ্রি জিতেছিলাম - কি যে খুশি ছিলো আমার।
সেবা 
এরমধ্যে একদিন মেজোমামা এলেন চট্রগ্রাম থেকে ট্রেনে চড়ে। আব্বুর হাত ধরে আমিও গেলাম কমলাপুর রেলস্টেশনে, সেই প্রথমবার। প্লাটফর্মে ঢোকার মুখে দেখি দুটো পাশাপাশি সংবাদপত্র বিক্রয় কেন্দ্র। আব্বুর হাত ধরে টেনে নিয়ে গেলাম সেইখানে, দেখি "রেসের ঘোড়া" নামে ঘোড়ার ছবিওয়ালা একটা বই ঝুলছে, লেখকের নাম রকিব হাসান। মনে পড়লো এই নামটা তো দেখেছি কিশোরপত্রিকায়, কিনেই ফেললাম বইটা। দোকানটার নাম ছিলো "ক্যামলট বুক স্টল", বইয়ের মধ্যে সিল মারা থাকতো। এই দোকানটা থেকেই পরবর্তীতে নিয়মিত বই কেনা হতো, এখনো মাঝে মাঝে যাওয়া হলেই কোন না কোন বই কিনে নিয়ে আসি।
বাসায় এসে তন্ময় হয়ে শুরু করলাম বইটা পড়া। শুরুটাই যে কিরকম - হ্যালো, আমি কিশোর পাশা বলছি। লস অ্যান্জেলসের রকি বিচ থেকে ... একটা অদ্ভুত আকর্ষণের হাতছানি। তিন গোয়েন্দার কোন বই আর কিনতে বাদ দিইনি তখন থেকে ক্লাস টেন পর্যন্ত। মাসের নতুন বইটা কিনে দিতো আব্বু, আর টিফিনের পয়সা জমিয়ে আমি কিনতাম পুরনো ভলিউমগুলো। ইদানীংকার ভলিউমগুলোর প্রচ্ছদ সব ভিন্ন ভিন্ন, তখন সবগুলোর একই রকম ছিলো, সাদার মধ্যে টুকরো টুকরো ছবির কোলাজ। আপনারা কী ভাবেন জানি না, আমার কাছে কিন্তু আগের সেই প্রচ্ছদই ভালো লাগতো। তিন গোয়েন্দার বইগুলোর মধ্যে ভালো লাগতো অ্যাডভেঞ্চারগুলোই বেশি - ভীষণ অরণ্য, দক্ষিণের দ্বীপ, পোচার -  এইসব। তবে কাকাতুয়া রহস্যের কথা না বললেই নয়, এতো ভালো গোয়েন্দা কাহিনী খুব কমই পড়েছি।
তিন গোয়েন্দার বই পড়তে পড়তেই পরিচয় হলো রেজা-সুজার সাথে। পরবর্তীতে শুনেছিলাম রেজা-সুজার লেখক আবু সাইদ আর তিন গোয়েন্দার লেখক রকিব হাসান একই ব্যক্তি। এক বন্ধুর বাসায় বেড়াতে গিয়ে পেয়ে গেলাম জুলভার্ন ভলিউম এক আর দুই। উরেব্বাস সে কী মজা পেয়ে গেলাম সায়েন্স ফিকশন পড়তে। আশিদিনে বিশ্বভ্রমণটা আগে অন্য কোন প্রকাশনীর অনুবাদ পড়া ছিলো, কিন্তু সেবার অনুবাদে পুরো মজাটা পেলাম। এটা সেবার যেকোন অনুবাদেই লক্ষ করেছি, ভাষার ঝরঝরতা একটুও হ্রাস পায় না , বরং কোন কোন ক্ষেত্রে বেড়ে যায়। যেমন, "ত্রিরত্নের নৌবিহার" - জেরোম কে জেরোমের দমফাটানো হাসির উপন্যাস "থ্রি মেন ইন আ বোট" এর বঙ্গানুবাদ। আসল বইটা পড়ে সেইরকম মজা পেয়েছি, কিন্তু তার চেয়ে বেশি মজা পেয়েছি শামসুদ্দীন নওয়াবের অনুবাদ পড়ে। অনেকটা আনন্দের টিনটিন অনুবাদের মতো, ইংরেজিতে পড়ে যা মজা, বাংলায় পড়ে তার চেয়ে বেশি।
যাই হোক, লাইনচ্যুত হয়ে গেছি। ফেরত আসা যাক আগের কথায়। ক্লাস ফাইভে ওঠার পর বইমেলা থেকে প্রজাপতি প্রকাশনের স্টল থেকে কিনলাম রবিনহুড, মানিকজোড়, সিংহ আর ডাইনী, এবং হীরক রাজার দেশে। শেষের দুটো বিখ্যাত ক্রনিকলস অভ নারনিয়ার প্রথম দুই খন্ডের অনুবাদ। মানিকজোড় ওডহাউসের "মাইক এন্ড স্মিথ" এর, আর রবিনহুড কিসের জানি না। এর মধ্যে রবিনহুড আর মানিকজোড়ের সাথে আমার খুব বেশি সম্পর্ক, আমার ছোটবেলার কত কল্পনা জড়িয়ে ছিলো এই দুটো বইকে। রবিনহুড পড়তে পড়তে আসলেই হারিয়ে যেতাম শেরউড জঙ্গলে, অকুতোভয় এই দস্যুর কাহিনী পড়তে পড়তে মনে হতো আমি নিজেও যেন তার অবিচ্ছেদ্য অংশ। প্রথম বার যখন বইটি পড়ি, শেষে রবিন যখন মারা যায় লিটল জনের কোলে মাথা রেখে, সেই প্রথম আমার বই পড়ে কান্না। এর আগে কেঁদেছি মার খেয়ে, খেলতে যাবার জন্য, কেঁদেছি নতুন জামা আর খেলনার লোভে, কিন্তু সেই প্রথম এত ব্যক্তিগত আর গোপন কোন শোকে কেঁদেছিলাম। আজো এমন আছি, গান শুনতে শুনতে বই পড়তে পড়তে সিনেমা দেখতে দেখতে চোখে কতশতবার পানি এসেছে, কিন্তু এখনো মনে আছে সেই প্রথমবারের কথা। এমনকি এখনো যখন রবিনহুড পড়ি, চোখে পানি আসবেই, কিছুটা রবিনকে হারানোর শোকে, কিছুটা সেই ক্লাস ফাইভের ছটফটে বাচ্চাটাকে হারানোর শোকে।
আর ছিলো মানিকজোড়। পড়তে পড়তে স্বপ্ন দেখতাম আমিও ক্রিকেট খেলছি শামিমের মতো, দুর্দান্ত সব ছয় হাঁকিয়ে মাঠ দাপিয়ে বেড়াচ্ছি। কখনো ভাবতাম, নাহ্ , আমি বাক্কু হবো, পেস বোলিংয়ের তুবড়িতে উড়িয়ে দেবো সবগুলো স্ট্যাম্প। দুঃখ হতো আমার স্কুল কেন ইদিলপুরের সেই স্কুলটা না। মানিকজোড় আর রবিনহুড - এই দুটো বই আমি বারবার হারিয়েছি, যতবার হারিয়েছি কিনেছি আবার।
মাসুদ রানার নিষিদ্ধ জগতে প্রবেশ ক্লাস সেভেনে, এক বন্ধুর হাত ধরে। প্রথম বই ছিলো "রক্তের রং" - উ সেনকে নিয়ে প্রথম বই। পড়তে পড়তে যখন সেই নিষিদ্ধ অংশগুলো আসতো, ক্যামন জানি মুখ-চোখ লাল হয়ে যেতো। তড়িঘড়ি করে কোনমতে সে অংশটুকু শেষ করে পরের দিকে দৌড়। আরেকটু বড় হয়ে আর এমনটা ছিলো না যদিও, তখন অপেক্ষা থাকতো ঐ অংশগুলোরই।  তবে যত যাই হোক, রানা কিন্তু ফিকশনের বাংলাদেশি একমাত্র সুপারহিরো। আর রানার কিছু কিছু বই এত ক্লাসিক পর্যায়ের জিনিষ, যে সেটাকে চিপ থ্রিলার বলে চালানোর কোন উপায় নাই। অগ্নিপুরুষের কথাই ধরুন। এর আসল বইটা আমি পড়েছি, দেখেছি ডেনজেল ওয়াশিংটনের করা মুভি, দেখেছি অমিতাভ বচ্চনের মুভি, পড়েছি ছায়া অবলম্বন করে হুমায়ুন আহমেদের রচনা - কিন্তু অগ্নিপুরুষে যে গায়ে কাঁটা দেয়া শিহরণ, যে অদ্ভুত বিষাদে মাখা রানার চরিত্র, যে প্রতিশোধের আগুন - সেই অনুভূতির হাজার ভাগের এক ভাগও আর কোথাও পাইনি, সম্ভব না পাওয়া। এখানটাতেই কাজী আনোয়ার হোসেনের বা সেবার মুন্সিয়ানা। যারা বলেন সেবার বই তো সব বিদেশী কাহিনীর ছায়া অবলম্বনে লেখা, তাই এগুলোর সাহিত্যগুণ কম, তাদেরকে সবসময় এই একটা বই পড়তে দেই আমি, পড়ে বলেন আসলটা ভালো, না এই "নকল"টা?
রানার বই পড়েছি গোগ্রাসে। একটা বয়সে বাঙ্গালী কিশোর মাত্রই রানা পড়তে বাধ্য। টানে সবাইকে সে, কিন্তু বাঁধনে জড়ায় না। রানার কত বই যে ভালো লেগেছে গোণা শেষ করা যাবে না। অগ্নিপুরুষ আর আই লাভ ইউ ম্যানের কথা বলার কোন দরকার নেই। মুক্ত বিহঙ্গে মাইকেল সেভার্সের চরিত্রটা কি কোনদিন ভোলা যায় ?(ভালো কথা, এই বইটা কোন বইয়ের ছায়ায় লেখা জানেন কেউ?) রানার অ্যাডভেঞ্চার কোথায় হয়নি? লেনিনগ্রাদে পানির নিচে সাবমেরিনে, উদ্ধারে আর্কটিক সার্কেলে, বিদায় রানায় সাগরে, শ্বাপদ সংকুলে আফ্রিকায় - তাবৎ দুনিয়ার এমন কোন জায়গা নেই যেখানে রানা হাঁকিয়ে বেড়ায় নাই। আর তার নারী ভাগ্যও কি আর বলব ;)রানার ধারে কাছে আসতে বন্ডকে আরো শুণ্যশুণ্যসাত বার জন্মাতে হবে। পড়তাম আর মনে মনে কল্পনা করতাম সোহানা দেখতে কেমন, রেবেকা কি আসলেই রানার ভালোবাসা পাবার মত কিছু করছে, রূপা কেন এত পঁচা, ব্যারনেস লিনা অটারম্যান আরো বইয়ে আসে না ক্যান - এইসব আর কি! চান্স পাইলে হান্ড্রেড পার্সেন্ট সোহানারে আমি লয়া যাইতাম। সেই চান্স আর হৈলোকৈ।
রানার ভলিউমগুলোর প্রচ্ছদও তখন ছিলো একই। এমন অদ্ভুত সুন্দর ছিলো সেই প্রচ্ছদটা। নানান টুকরো ছবির একটা কোলাজ, আর সব কোলাজ মিলিয়ে মনে হতো এই তো রানা। একদম উপরের দিকে একটা টুকরো ছবিতে ছিলো কোন তরুণীর ঠোঁটটা শুধু। কতদিন যে শুধু সেই ঠোঁটের দিওয়ানা হয়েই ছিলাম...
রানার বই পড়তে পড়তেই পরিচয় সেবার ওয়েস্টার্নের সাথে। সে আরেক অন্য জিনিষ! রওশন জামিলের নীলগিরি আর জলদস্যু ( ওসমানদের নিয়ে প্রথম দুই বই) বাংলা ভাষায় আমার পড়া খুব ভালো ভাষাশৈলীর নিদর্শন। ওসমান পরিবারের খুব বড় ফ্যান ছিলাম আমি। পরে খুঁজে বের করেছিলাম, ওগুলো আসলে লুই ল'মোর লেখা স্যাকেট সিরিজের বঙ্গানুবাদ। সেগুলোও ভালো, তবু আমার বাংলাটাই বেশি ভালো লাগলো। ওসমানের সাথে ছিলো এরফান। এককথায় দুর্ধর্ষ! এমনি ভালো লেগে গিয়েছিলো যে কিছুদিন রানার বদলে এরফান হবারই স্বপ্ন দেখা শুরু করেছিলাম। কাজী মায়মুর হোসেন লিখতেন সম্ভবত। ইদানীংকার দু'একটা ওয়েস্টার্ন পড়তে গিয়ে ভালো লাগেনি তেমন একটা।
তখন বই কিনতাম নানাখান থেকে । ক্যামলট আর বাইতুল মোকাররমের সামনে পত্রিকাওয়ালার থেকেই বেশি। একদিন হঠাৎই রাস্তার উল্টোদিকে আজাদ প্রোডাক্টসের সামনে গিয়ে চোখে পড়লো পুরনো কিছু বইয়ের দোকান। তখনও নীলক্ষেত চিনি না, কাজেই ঐ অল্প কয়েকটা দোকানকেই মনে হলো বিশাল ভান্ডার! ওখানথেকেই প্রথম রহস্যপত্রিকা কিনি বেশ কয়েকটা। আর তার সাথে দেখলাম রানা আর তিন গোয়েন্দার অনেক পুরনো পুরনো বই। দামটাও নতুন বইয়ের অর্ধেক। রাতারাতি ফ্যান হয়ে গেলাম। এরকম একদিন কিনতে গিয়ে কি মনে করে জানি শী আর রিটার্ন অব শী কিনে ফেললাম। এর আগে সেবার ক্ল্যাসিক যা পড়েছি সবই ছোটদের। শী পড়ে তো মাথা ঘুরে গেলো পুরা - এ কী? এই জিনিষ এতদিন না পড়ে ছিলাম ক্যামনে? এরপর টানা কয়েকমাস শুধু ক্ল্যাসিকই কিনেছি রুদ্ধশ্বাসে। সবচয়ে ভালো লেগেছিলো এরিক মারিয়া রেমার্কের বইগুলোর অনুবাদ। থ্রি কমরেডস ছিলো একটা অসাধারণ বই। জাহিদ হোসেনের অনুবাদ ছিলো "স্বপ্ন  মৃত্যু ভালোবাসা", নামটা দেখেই মুগ্ধ হয়ে গিয়েছিলাম। কিশোর পত্রিকার পিছনে "এ মাসের বই" এর লিস্টিতে নামটা দেখেছিলাম, আর তার সাথে খুদে বর্ণনা। বের হবার সাথে সাথেই কিনে ফেলেছিলাম। কী ঝরঝরে গতিশীল ছিলো বইগুলো!
এর মাঝে কুয়াশার সাথে পরিচয় হয়ে গেলো একবার হঠাৎই।। তখন মাত্র রানায় প্রবেশ করেছি। এরমধ্যে একদিন নানুবাড়িতে গিয়ে মেঝো মামার ট্রাঙ্কের মধ্যে পেয়ে গেলাম প্রায় সবগুলো কুয়াশা আর বেশ কিছু বনহুর। বনহুরের কথা আজ থাক, কুয়াশার কথাই বলি। প্রথম চার-পাঁচটা বই নানুবাড়িতে বসেই পড়ে ফেললাম এক নিঃশ্বাসে, কুয়াশাকে কি যে ভালো লেগে গেলো প্রথম পড়াতেই। সরোজ বাজায় কি গভীর দুঃখ নিয়ে ... ভালো লেগে গেলো সহজ-সরল কামালকে, ভালো লেগে গেলো শহীদের বুদ্ধি আর সাহসকে। কিন্তু বেদনার বিষয়, ঢাকা আসার সময় আনতে পারলাম না বইগুলো, আম্মু কিছুতেই রাজী হলো না এতগুলো বই আনতে। ঢাকায় এসে বড় বিরহ যন্ত্রনায় দিন কাটছিলো, এরই মধ্যে এক বন্ধু দিলো আশ্চর্য এক খবর। ওর ভাইয়ের সংগ্রহে নাকি সব কুয়াশাই আছে। সেদিনই স্কুল ছুটির পর রওনা দিলাম ওর বাসায়, গিয়ে পেয়ে গেলাম কুয়াশার সন্ধান। আর তার সাথে উপরি পাওনা "ছোটমামা আর নীল" - প্রজাপতি থেকে বের হওয়া সাইন্স ফিকশন সিরিজ। সে বইগুলোও লেগেছিলো চমৎকার।
কুয়াশা লিখেছিলেন বিদ্যুৎ মিত্র , কাজী আনোয়ার হোসেনের ছদ্মনাম। জুলভার্ন অনুবাদক শামসুদ্দীন নওয়াব, ক্ল্যাসিক অনুবাদক এ টি এম শামসুদ্দীন - এ দুইজনও নাকি আসলে কাজী আনোয়ার হোসেনই। সত্য-মিথ্যা জানি না অবশ্য।
ক্লাসিক সিরিজে আরো সুন্দর সুন্দর কিছু বই পড়েছি - এখন মনে পড়ছে সারভান্তেসের ডন কুইক্সোটের কথা, শেখ আবদুল হাকিমের গডফাদারের কথা। 
আর ছিলো অদ্ভুত কিছু বই, যা সহজে বোঝানো সম্ভব না। যেমন আব্দুল হাই মিনারের লেখা "জামশেদ মুস্তফীর হাড়"। কয়েকটা আধিভৌতিক গল্পের সংগ্রহ। আমি নির্দ্বিধায় বলতে পারে, এতটা মৌলিক ভাষায় লেখা বই বাংলা সাহিত্যে খুব কম আছে। দুঃখের বিষয়, বইটা আমি হারিয়ে ফেলেছি। গত বইমেলায় খুঁজলাম, বললো আউট অফ প্রিন্ট। কেউ কি জানেন কোথায় পেতে পারি বইটা?  ভালো লেগেছিলো কাজী আনোয়ার হোসেনের পঞ্চ রোমাঞ্চ, রকিব হাসানের ছোটবেলার গল্প, লরা ইঙ্গলস ওয়াইল্ডারের লেখা বইগুলোর অনুবাদ (যতদূর মনে পড়ে কাজীদারই করা), ভালো লেগেছিলো কিশোর রামায়ন, কাঠগড়ার মানুষ, বারমুডা ট্রায়াঙ্গল, দশকুমার চরিত ... কোনটা ছেড়ে কোনটার কথা বলব।
সব ভালো লাগা বইগুলো এখন হয়তো আর ভালো নাও লাগতে পারে; পুরনো কোন বই হঠাৎ ঘাঁটতে গিয়ে মাঝে মাঝে হতাশ হই, মনে মনে যে ভালো লাগাটা ধরে রেখেছিলাম ততটুকু লাগে না। তবু হুটহাট নিউমার্কেট গিয়ে কিনে ফেলি পুরনো কিছু রানা কি ওয়েস্টার্ন। মনে হয় অতীতের পাতাগুলোয় স্মৃতি একটা সোনালী রং চড়িয়ে দেয় - পুরনো ভালোলাগাটার কাছেই বারবার ফিরে পেতে যায় মন।
 

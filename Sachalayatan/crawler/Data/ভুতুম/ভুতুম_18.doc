নির্ভরতার শেষ ঠিকানা



গত শীতে জমিয়ে রাখা কিছু তুষার
এই গরমে উল্টে-পাল্টে দেখতে গিয়ে
শিরাওঠা লাল চোখে উড়ে এলো ধোঁয়া
উড়ে এলো সকালের একগ্লাস দুধ
উড়ে এলো নবারুণ-শিশু।
এয়াব্বড় চোখ মেলে শিশুপার্ক-নিউমার্কেট
জলরঙে জ্বলজ্বল ব্যাট-বল-ফুটবল
একুশের ময়দান থেকে বুকে চেপে একগাদা বই
এরই মাঝে উঁচু হয়ে মহীরুহ কোন
বিষন্ন সব রাস্তায় ছায়া দিয়ে যায়।
জনমানুষের ভীড়ে ইদানীং দূরাগত এইসব ধোঁয়া,
পুরানো বইয়ের পৃষ্ঠা আর ধুলোমাখা ছোট ছোট পা
বারবার ফিরে ফিরে আসে, আর কড়া পড়া হাতে
হাতড়াই নির্ভরতার আশ্রয়, অথচ সেখানটাতে
কে যেন দখল করে ছাড়ছেই না আমাকে আর - 
আমার পিতার হাত মুঠো করে ধরে আছে আমারই শৈশব।


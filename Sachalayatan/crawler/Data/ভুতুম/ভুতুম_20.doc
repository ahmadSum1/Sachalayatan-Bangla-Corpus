শান্তি, পরিতৃপ্তি এবং কাবজাব



(সতর্ক করে দিয়ে রাখি আগে থেকে, কাবজাব কোন জার্মান কি আর্মেনিয়ান চিন্তাবিদ/ লেখক/ দার্শনিক  বা অন্য কোন পেশাজীবীর নাম নয়। কাবজাব = হাবিজাবি, আবঝাব )
।।১।।
সুখ-শান্তি-পরিতৃপ্তি এইসব নিয়ে চিন্তা-ভাবনা করার লোকের অভাব নাই। সক্রেটিস থেকে শুরু করে লাউ জু  - সবাই আপ্তবাক্য দিয়ে গেছেন এই নিয়ে। জীবনকে খুব বেশি থিওরাইজ করায় আমার বিশ্বাস নাই, বা করা সম্ভব বলেও মনে করি না। তবু কিছু কিছু ধ্যান-ধারনা-দর্শন সবারই থাকে, আমারও আছে। এই লেখাটা ঐসব নিয়েই।
জীবনে পরিতৃপ্তি আসাটা অনেক বেশি গুরুত্বপূর্ণ। আমার মতে সুখ আর পরিতৃপ্তির মধ্যে একটা পার্থক্য আছে। সুখ ব্যাপারটা আমার মনে হয় পরিপার্শ্ব নির্ভর, এবং ক্ষণস্থায়ী। একটু উদাহরণ দিয়ে বলি, ধরেন আমি কোন বন্ধুকে ছিল দিয়ে বেশ ভরপেট খেয়ে নিলাম, ফলে দিলখোস হয়ে গেলো - এইটা হলো খুশী। এটা বেশ ক্ষণস্থায়ী, দুপুরে খেলে বিকেলেই শেষ। ধরেন ভালো কামাই করতেছি, ঘরে-বাইরে সেরকম কোন অশান্তি নাই, এইটাকে বলা যেতে পারে সুখ। কিন্তু টাকা-পয়সার টানাটানি চলে আসলে, কি বউ এর সাথে ঝগড়া চলতে থাকলে সুখ থাকে না বেশিক্ষণ।  অপরপক্ষে পরিতৃপ্তি জিনিষটা অন্তর্নিহিত, ভিতর থেকে আসে সেটা, পারিপার্শ্বিকতা তার উপর প্রভাব রাখতে পারে না। জুইশ বুক অফ প্রোভার্ব থেকে একটা কোটেশন তুলে দেয়া যেতে পারে এই কনসেপ্টটা নিয়ে: Contentment is a feast without end.[ পরিতৃপ্তি নিঃশেষ, এটা এমন একটা মানসিক অবস্থান যেখানে অন্তর্নিহিত শান্তির কাছে বাহ্যিক দুঃখ-কষ্ট মোটেও পাত্তা পায় না। পরিতৃপ্তি আসে জীবনকে বুঝতে পারা থেকে, একটা এনলাইটেন্ড আত্মোপলব্ধি থেকে। মহাপুরুষরা এটা অর্জন করতে পারেন বলেই অনেক দুঃখে-কষ্টেও হাসিখুশী থাকেন, আর আমরা পারি না বলে হা-পিত্যেশ করে মরি। আমাদের কী আছে তার ওপর পরিতৃপ্তি নির্ভর করে না। কে যেন বলে গেছিলো -  ডিওজেনেসের জন্য একটা চৌবাচ্চাই কাফি ছিলো, আর আলেকজান্ডারের জন্য গোটা দুনিয়াও যথেষ্ট ছিলো না।  তবে পরিতৃপ্তি অর্জন মনে হয় না সচেতন ভাবে সম্ভব। আই আন্ডারস্ট্যান্ড বলে জীবনের সাকার-পান্চগুলা পাত্তা না দিয়ে হাসিমুখে ঘুরে বেড়ানো চাইলেই করা যায় না, একটা উচ্চতর অবস্থানে (হেইটেন্ড সেল্ফ) পৌঁছতে হয় তার জন্য। এখন প্রশ্ন হলো এই অবস্থানটাতে পৌঁছবোটা কীভাবে? আবার বলছি, মনে হয়না সচেতন ভাবে সেটা সম্ভব। অনেক পড়াশোনা, অনেক খোলামন , অনেক সহনশীলতা, অনেক পর্যকেক্ষণ আর বিশ্লেষণ - সর্বোপরি মস্তিষ্ক আর মনের ব্যাপক ব্যবহারের পরেই এই পর্যায়টা আসে। কিন্তু মাথায় যদি এই চিন্তাই ঘুরতে থাকে যে আর দুইটা বই পড়ে নি মামা, এরপর আমি তো মহাপুরুয; বা জগত-সংসার নিয়ে আজকে অফিসের পর চিন্তা করতে বসবো, এরপর সব বুঝেসুঝে কম্মোসাবাড়, একদম সুখী মানুষ হয়ে কম্বলের হোলসেল দোকান দিয়ে বসবো - তাইলে মনে হয় না জিন্দেগীতেও সম্ভব ঐ পরিতৃপ্তি অর্জন করা।
তইলে ক্যামনে কী? রিসার্চ মেথড নামে একটা কোর্স করতে হয়েছে বিবিড় পড়ার সময়, তখন আমাদের শিক্ষক মহোদয়, রাহী স্যার, প্রবলেম আর সিম্পটম - সমস্যা আর লক্ষণ - এর মধ্যে গুলিয়ে ফেলার ব্যাপারটা বুঝিয়েছিলেন। আমরা বেশিরভাগ সময়ই সমস্যাটা ফেলে লক্ষণ কিউর করতে ছুটি। একটা সাধারণ উদাহরণ - মাথা ব্যাথা হলে আমরা পানি দিয়ে দুইটা প্যারাসিটামল খেয়ে ফেলি। কিন্তু মাথা ব্যাথা তো আর সমস্যা না, মাথা ব্যাথা হলো লক্ষণ। সমস্যাটা হয়তো চোখে। প্যারাসিটামল খেয়ে লক্ষণটা আপাতঃ নিরাময় হলেও সমস্যাটাতো রয়ে যায়, সুতরাং দুই দিন আবার মাথা ব্যাথার সগৌরবে প্রত্যাবর্তন। আমাদের জীবনের ব্যাপারটাও তাই। নিজেরা শান্তি চাই শান্তি চাই বলে মাথা খুঁড়ে মরি, কিন্তু ছুটি কখনো টাকা, কখনো সুন্দরীদের পিছে ( অবশ্য সুন্দরীদের না বাগাতে পারলে শান্তি দিয়েই বা কাম কি??  )। অথচ গৌতম বুদ্ধের মতে শান্তি হলো এই চাওয়ার হাত থেকে মুক্তি! গোড়াতেই তো গলদ, শান্তির আম্মু কাজেই মেয়েকে আমাদের কাছে পাঠাতে চায় না  
তবে পরিতৃপ্তি আবার পশ্চাতেগুলিও করতে পারে। একজন পরিতৃপ্ত মানুষের পক্ষে আত্মোন্নয়ন সম্ভব না, অথচ মানব সভ্যতা বেড়েই উঠেছে নিজের উন্নয়নের পিছে ছোটাছোটিগুলো যোগ করে। কাজেই সবাই সুখী নীলগঞ্জ অধিবাসী হয়ে গেলে দুনিয়া রসাতলে যাবে। এই কারণে ইউটোপিয়া কখনো আসেও নাই, আসবেও না, কারণ ইউটোপিয়া মানুষকে ক্রমশ ঠেলে দেবে স্থবিরতার দিকে।
।।২।।
দিনকাল যেভাবে যাচ্ছে সেটাকে খারাপ বলা কঠিন, তবে পরিবর্তন আসছে। সময় ঠুকঠুক ঘুরে যাচ্ছে, আশেপাশের সবকিছুও বড় হয়ে যাচ্ছে, বানের জলের মতো হুড়মুড়িয়ে ভেসে যাচ্ছে পুরনো অভ্যাস আর দিনযাপনের রীতিনীতি। পড়াশোনা মোটামুটি শেষ করেছি, চাকরিতে ঢুকলাম, স্বাভাবিক চলাফেরাটা বজায় রাখা আগের মতো তো আর সম্ভব না। সেটা মেনে নিয়েই কর্মজীবনে প্রবেশ। যতক্ষণ আগের সেই কেয়ারফ্রি জীবনের কথা না ভাবি, ততক্ষণ বেশ ভালোই থাকি, কাজের জায়গাটা কোন ভাবেই মন্দ না যেহেতু। কিন্তু যখন হুট করে মনে পড়ে যায় অবেলায় ঘুরাঘুরির কথা, সন্ধ্যায় তাস আর সিগারেটের জমাট আড্ডা, কিংবা সবকিছু বাদ দিয়ে ক্লাস বাংক করে প্রেমিকাকে বগলদাবা করে রমনায় হেঁটে বেড়ানোর স্মৃতি - তখন একটা বিষণ্নতা পেয়ে বসে। মনে হয়, এরকমই কী হতে হয়?
হয়তো হতে হয়, হতেই হয়। জীবনজুড়ে স্বপ্ন ছিলো কাঁধে একটা ব্যাকপ্যাক ঝুলিয়ে হাতে একটা পাকানো লাঠি নিয়ে ঘর থেকে চিরতরে বেরিয়ে পড়বো একদিন। অনেকটাই অবাস্তব সবসময়ই জানতাম, তবু এক্কেবারে উড়িয়ে দিইনি কখনোই। এখন নিজেকে এই বলে প্রবোধ দিই যে চিরতরে না হোক, কালে-ভাদ্রে ঠিকই বেড়িয়ে নেব, দুগ্ধস্বাদ না পাই, ঘোল মিস দিব না।


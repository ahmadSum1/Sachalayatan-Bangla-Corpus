রূপকাব্য



রূপকথা কখনোই পুরনো হয় না। কাহিনী যতই জানা থাক, রূপকথার নাম শুনলেই ছেলেবেলার সেই নিষ্পাপ দিনগুলোর কথা মনে পড়ে যায়, যখন বয়স ছিলো মায়ের কোলে শুয়ে থাকার, যখন রাতের বেলা আব্দার করা যেতো গল্প না শুনে ঘুমাবো না বলে, যখন রাক্ষসকূলের সমাপ্তি ঘটাতে ঘুটেকুঁড়ানী মায়ের ঘরের রাখাল ছেলে ছুটে আসছে এই আনন্দে অধীর হওয়া যেতো। তাই রূপকথা ফিরেফিরে আসে বারবার।
আমার ছোটভাইকে ছোটবেলায় দৈববশে আমি গল্প শুনিয়েছি মাঝেমাঝেই। পুরানো সব গল্প একটার সাথে একটা মিলিয়ে হাবিজাবি বলতাম আর ও তাতেই বেশ আমোদ পেয়ে একসময় আলগোছে ঘুমিয়ে যেতো। কখনো হাবিজাবি বলতে বলতে দু-চারটা লাইন ছড়ার মতো সূর করে বলতাম, তাতে খুশি হতো আরো। নিচের লেখাটা ওরকমই কিছু ধরে নিন, হাবিজাবির সমাহার; কেউ ভুলেও মাত্রা-ছন্দ মেলাতে যাবেন না, তাতে মস্তিষ্কের তাপমাত্রা বেড়ে যাবার সমূহ সম্ভাবনা!
কার কালো চুল জলে ভাসে?
জলে ভেসে কেই-বা আসে?
প্রাসাদপুরীর ভোগ-বিলাসে
কাটিয়ে দিয়ে বিশ বসন্ত
রাজার ছেলে চুলের ফাঁসে
পড়ল নাকি প্রেমে এবার?
চারদিক খোঁজো, দিক-দিগন্ত
কোথায় সে মেয়ে চুলখানি যার
এমন কালো, এমন দীঘল
তাকেই যে চায় রাজার ছেলে
মনটা তার সে করেছে দখল
কিন্তু মেয়ে কি সহজে মেলে?
রাজার ছেলে ঘোড়ায় চেপে
রওনা হলো মেয়ের খোঁজে
দিক-দিগন্ত উঠল কেঁপে
দিন কেটে যায় - হরেক রোজে
এদিক দেখে, ওদিকে চায়
কোথায় পাবে, মিলবে কোথায়?
রাজার ছেলে খুঁজতে থাকে
দিন কেটে যায়, মাস চলে যায়
প্রান্তর আর নদীর বাঁকে
ছুটছে ঘোড়া দুর্বিপাকে।
এমনি একটা চাঁদনী রাতে
ঘোড়ার পাশেই ক্লান্ত শরীর
এলিয়ে দিয়ে গাছতলাতে
হঠাৎ শোনো কন্ঠ পরীর
দুইটা পরি গাছের ওপর
বলল যেন, শুনলো রে সই
গাছের তলে রাজার ছেলে
দুঃখ যে তার বুকের ভেতর
মেঘকুন্তলী মেয়ের জন্যে
ঘুরছে মরে এই অরণ্যে
রাজকন্যা পাবে সে কই?
আর চালানোর সাহস পাচ্ছি না আজকে। নিতান্ত অপছন্দ না করলে দ্বিতীয় খন্ড আসিবেক।


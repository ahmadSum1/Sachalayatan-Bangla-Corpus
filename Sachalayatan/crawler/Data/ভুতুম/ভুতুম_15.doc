যুদ্ধ-মৃত্যু-ভালোবাসা



১
হায়, সোনালি বাঘ-প্রেত,
তোমাদের জন্য শুয়ারের মাংস
শুয়ারের মাংস শুধু;
মৃত্যু তোমাদের ফেলে দিয়েছে
অন্ধকারের অচল অভ্যাসের ভিতর।
(হঠাৎ-মৃত, জীবনানন্দ দাশ)
যজ্ঞের আয়োজন, সারা পৃথিবীর তপ্ত বালুতে জ্বলছে যুদ্ধের আগুন। মানব ইতিহাসের এমন কোন সময় ছিলো না যখন যুদ্ধ হয়নি, যখন নিরীহ লোকজন বলি হয়নি উন্মাদনার। তবু আশায় বুক বেঁধে ছিলো সবাই, সভ্যতা যতো এগিয়ে যাবে ততো শান্তি এগিয়ে আসার কথা, ততো মূল্যবান হয়ে ওঠার কথা প্রতিটি মানবজীবন। কিন্তু তাই কী? দেখুন গত শতাব্দীর সবচেয়ে আলোচিত পাঁচটি যু্দ্ধে মৃতের সংখ্যা : 
প্রথম বিশ্বযুদ্ধ : ১১,০১৬,০০০
দ্বিতীয় বিশ্বযুদ্ধ : ৫৯,০২৮,০০০
ভিয়েতনাম যুদ্ধ: ৫,১৫৮,০০০
ইরাক যুদ্ধ : ১০৫,৭৮৭
আফগানিস্তান যুদ্ধ : ৪৩,০০০
উপরের হিসাবগুলো হলো সবচেয়ে রক্ষণশীল হিসাব ধরে, বেশির ভাগ ক্ষেত্রে সরকারি হিসাব। এছাড়াও এগুলো শুধু সরাসরি মৃতদের (প্রাইমারি ভিকটিম) পরিসংখ্যান। যদি আহতদের ধরা হয়, যদি ধরা হয় যারা প্রথমে আহত এবং পরবর্তীতে এই যুদ্ধকালীন ক্ষতের কারণে নিহত হয়েছেন তাদের, যদি ধরা হয় যেসব পরিবার যারা কীনা এই নিহতদের উপর নির্ভরশীল ছিলো তাদের অসহায় মৃত্যু বা মানবেতর জীবনযাপনকে, তাহলে কোথায় গিয়ে ঠেকবে এই পরিসংখ্যান? যদি ধরি এই যুদ্ধ বিক্ষুদ্ধ পরিবেশে বেড়ে ওঠা সেইসব শিশুদের যারা কেউই সুস্থ ভাবে বেড়ে উঠছে না, সারাজীবন কাটবে যাদের মানসিক ট্রমার শিকার হয়ে, ফলে সম্ভব হবে না স্বাভাবিক জীবনযাপন করা, তাদের ক্ষতির পরিমানকে? তাদের বংশধরদের ক্ষতিকে? চেরনোবিলের তেজস্ক্রিয়তার ফলাফল এখনো দেখা যায় ঐ বিকিরণের শিকারদের বংশধরদের মাঝে, তার চেয়ে কত ভয়াবহ চেইন রিয়্যাকশন রেখে যাচ্ছে এইসব যুদ্ধ!
গত শতাব্দীতে যু্দ্ধাহতদের সংখ্যা আনুমানিক ১৬০ মিলিয়ন। নানান যুদ্ধের হতাহতের একটা হিসাব দেখুন এখানে। 
২
জ্ঞানে বিষাদ এসে দাঁড়িয়েছে হত্যার বিজ্ঞানে
কেবল প্রযুক্তি খোঁজে শাদামাথা হত্যার নায়ক
সিদ্ধহস্ত খুনীদের নব্যতর বিশ্বের বিধানে
এক ঠ্যাঙে বসে আছে জাতিসংঘ বিবেকের বক।
(ঈগল থাকবে ইতিহাস থাকবে না, আল মাহমুদ)
যুদ্ধ-বিগ্রহ থামাতে আন্তর্জাতিক সমাজ কী করছে?এরকম আন্তর্জাতিক প্রতিষ্ঠানের হিসাব করলে সবার আগে আসবে জাতিসংঘের নামই।  জাতিসংঘের প্রতিষ্ঠার ইতিহাস নিয়ে আর কী কপচাবো? প্রথম বিশ্বযুদ্ধের পরপরই এ ধরনের একটা প্রতিষ্ঠান প্রনয়নের চিন্তাভাবনা করা হয়, গঠনও করা হয় লিগ অফ নেশনস নামের এক সংগঠন। মোটেও সফল হয়নি সেটা। পরবর্তীতে ইউনাইটেড নেশনস নামে আজকের প্রতিষ্ঠানটি গঠন করা হয় ১৯৪৫ সালে, বিশ্বশান্তি রক্ষার স্বার্থে কাজ করার ব্রত নিয়ে। মূলত জাতিসংঘের সিকিউরিটি কাউন্সিলের দায়িত্ব পৃথিবীকে হানাহানি থেকে মুক্ত রাখার।
কতটুকু সফল জাতিসংঘ? আছে সফলতা বেশ কিছু ক্ষেত্রে, কিন্তু ব্যর্থতাগুলো এত বড় যে শেষ পর্যন্ত জাতিসংঘকে একটা বিগ জোক ছাড়া আর কিছু মনে হয় না। রুয়ান্ডার গণহত্যা ( মৃত: ৯০০,০০০), কঙ্গোর যুদ্ধ (মৃত: ৩,৮০০,০০০) , ইসরাইল-প্যালেস্টাইন বিরোধ মেটাতে অকার্যকারিতা, দার্ফুরের ব্যার্থতা ... সবমিলিয়ে এত মৃত্যুর কিছুটা দায়ভাগ জাতিসংঘকেও নিতে হবে বৈকি। আর সবচেয়ে দুঃখজনক হলো আমেরিকার ছড়ি ঘোরানো। বিশ্বের অন্য যে কোন দেশের ওপর ছড়ি আমেরিকা ঘোরাতেই পারে, কিন্তু জাতিসংঘের ওপর কতৃত্ব চালানো মানে তো সম্মিলিত বিশ্বের ওপর চালানো! বুশ সাহেবের নিযুক্ত করা জাতিসংঘে আমেরিকান অ্যাম্বাসাডর কি বলছে দেখুন:
There is no such thing as the United Nations. There is only the international community, which can only be led by the only remaining superpower, which is the United States.
আরব-ইসরায়েল প্রসঙ্গে জাতিসংঘ যে নিরপেক্ষ আচরন করছে না,সেটাও বলে দেয়ার কোন দরকার নাই। এমনকী কসোভো চালাতে গিয়েও জাতিসংঘ আশ্রয় নিচ্ছে নানানরকম দুর্নীতির।
ইউরোপিয়ান ইউনিয়নও বা কম যায় কীসে? ফিলিপ কুনলিফ তো সার্বিয়ান ইলেকশন নিয়ে বলতে গিয়ে বলেই বসলেন:
What counts as democracy is what the EU decides is democratic, and the democrats are those who are anointed by the international community, regardless of who actually receives the votes.
ডেমোক্রাসির বদলে ডেমোক্রাটরশিপই প্রমোট করা হচ্ছে কখনো আপন স্বার্থ উদ্ধারের জন্য, কখনো বড় ভাইয়ের কান মোচড়ের ভয়ে। ঐ পুরানো কথাটাই আবার ফিরে আসে - Quis Custodiet Ipsos Custodes - পাহারাদারকে পাহারা দেবে কে?
৩
ঘাতক তুমি সরে দাঁড়াও,
এবার আমি লাশ নেব না,
নই তো আমি মুর্দাফরাস; জীবন থেকে
সোনার মেডেল
শিউলি ফোটা সকাল নেব
ফিরিয়ে নাও ঘাতক কাঁটা
এবার আমি গোলাপ নেব।
(ফিরিয়ে নাও ঘাতক কাঁটা, শামসুর রাহমান)
তবে কি আমরা বন্দী নিয়তির হাতে? এভাবেই চলবে সবকিছু? দুনিয়া কি আসলেই রসাতলেই যাবে? 
এখনো বেঁচে যাবার আশা একেবারে নাই হয়ে যায়নি। দুনিয়াতে ভালো মানুষের সংখ্যাই বেশি, এখন শুধু দরকার এই ভালো মানুষদের মধ্যে একটু সাহস পয়দা হওয়া, আর একটু বেশি ঐক্য। আমেরিকান এক ইহুদী তরুণীর কথা পড়ছি, যার কাজ হলো ইসরাইলে গিয়ে সহিংসতার বিরুদ্ধে প্রতিবাদ করা, এমনকি ট্যাঙ্কের সামনে দাঁড়িয়েও সে প্রতিবাদ চালিয়ে গেছে। আমেরিকান নাগরিক, তাই ইসরাইলও কিছু করে না, ধরে দুইদিন জেলে রেখে ফেরত পাঠিয়ে দেয় আমেরিকায়। আবার সে ফেরত যায় বারবার। দেখছি বিশ্বজুড়ে গড়ে উঠছে যুদ্ধবিরোধী চেতনা, প্রতিবাদ প্রকাশ করছে নানা ভাবে নানা জায়গায়। তবু যথেষ্ট না এখনো। কেন?
গোর্কির মন্তব্য মনে পড়ে -  A man should be respected. Not pitied - pity is degrading. রবিবুড়োও বলে গেছে সেই একই কথা - যে মানুষকে সম্মান করতে জানে না সে মানুষের উপকার করতে অক্ষম। সুতরাং  আমরা যে উপায়ে মানুষের পাশে দাঁড়ানোর চিন্তা করি বেশিরভাগ সময়ই তা পাশে দাঁড়ানো নয়, বরং নিরাপদ দূরত্বে উপর থেকে পয়সা ছুঁড়ে দেয়ার সামিল। এই চিন্তা থেকে বেরিয়ে আসতে হবে; সত্যিকার অর্থে পাশে দাঁড়ানো মানে হলো অন্যের বেদনার কারণটাকে নির্মূল করা। আগের একটা লেখায় লিখেছিলাম সিম্পটম আর প্রবলেমের কথা। মাথাব্যাথা উপসর্গ, আর কারণ হলো চোখের অসুবিধা। প্যারাসিটামল খেলে উপসর্গ দূর হয়, কারণের কিছুই হয় না, ফলে দুই দিন পরই আবার মাথাব্যাথা ফেরত। যতক্ষণ না কারণটাকে নিপাত করা না যাচ্ছে, ততক্ষণ অন্য সব সমাধানই ক্ষণস্থায়ী। সবাইকে এখন মনোযোগটা সেদিকেই দিতে হবে, যাতে যুদ্ধের কারণটা নিপাত যায়। 
বোমা সত্য নয়, সত্য নয় বারুদে ধ্বংস ও বিরান হওয়া শহর। সত্য হোক মনুষত্ববোধ, সত্য হোক শান্তি, সত্য হোক ভালোবাসা।
***কেউ লেখাটায় কোন পয়েন্ট খুঁজতে গেলে না পাওয়ার সম্ভাবনাই বেশি, শেষপর্যন্ত এটা বিচ্ছিন্ন কিছু চিন্তাভাবনার সমষ্টি ছাড়া আর কিছুই নয়। বরং আপনাদের মন্তব্যের অপেক্ষায় রইলাম, হয়তো ওখানে সারসম্বৃদ্ধ কিছু পাওয়া যাবে।
যা যা ঘেঁটেছি:
উইকিপিডিয়া.ওআরজি
থ্রিওয়ার্ল্ডওয়ারস.কম
অ্যান্টি-ওয়ার.কম
গার্ডিয়ান
এছাড়াও আরো অনেক লেখা, ডকুমেন্টারি, সাক্ষাৎকার আরো অনেক কিছুর প্রভাব আছে লেখাটায়। আর মামুন ভাইয়ের দুইদিন আগের পোস্ট "দুনিয়া কি আসলেই রসাতলে যাচ্ছে" নতুন করে ভাবালো বিষয়টা নিয়ে, তারই ফল এই পোস্ট। কাজেই সব গালাগালি উনার প্রাপ্য।  


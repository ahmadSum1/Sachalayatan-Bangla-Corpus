!এলো বনান্তে পাগল বসন্ত!



[প্রিলগঃ বোকা বাক্সে ঘুরে বেড়াবার সময় একদিন এন.টিভিতে হঠাৎ দেখতে পেলাম এক দাড়িওয়ালা লোক গামছা মাথায় দিয়ে নজরুলের একখানা গান গাইছেন তন্ময় হয়ে। ঐদিনই ঠিক করে ছিলাম অ্যালবামখানা কিনে মৌজ করে শুনতে হবে। এরপর বেশ অনেকটা দিন কেটে গেল, অ্যালবামটি বেরও হয়ে যায়, কিন্তু সংগ্রহ করে আর শুনে দেখা হয়নি। এরপর একদিন পত্রিকা পড়ে জানলাম অ্যালবামটি এখন বাজারে চলে এসেছে... শোনার যা মাত্র দেরী।]
তানভীর আলম সজীব... এক সম্ভাবনাময় সঙ্গীত শিল্পীর নাম। যিনি একাধারে গান গাওয়ার পাশাপাশি সঙ্গীত পরিচালনার সাথেও জড়িত। যখন আমরা সঙ্গীতাঙ্গনে ভয়াবহ অদ্ভুত রকমের অস্থির সময়ের ভেতর দিয়ে যাচ্ছি, ঠিক সে সময়ে এমন একজন প্রতিভাবান শিল্পীর উদয় স্বস্তিদায়ক তো বটেই, তদ্রূপ আশা-জাগানিয়াও। বাফা হতে নজরুল সঙ্গীতে ডিপ্লোমা এবং টরেন্টো ফিল্ম স্কুল থেকে সাউন্ড ইঞ্জিনিয়ারিং-এ ব্যাচেলর করা এই শিল্পীর এ পর্যন্ত দু'টি অ্যালবাম প্রকাশিত হয়েছে বেঙ্গল মিউজিকের সৌজন্যে। প্রথমটি 'বাড়ি কোথায় বলো', এবং দ্বিতীয়টি নজরুল সঙ্গীতের ১০টি জনপ্রিয় গান নিয়ে তৈরি অ্যালবাম 'উচাটন মন'।
যেহেতু আমি নিজে একজন নজরুল সঙ্গীতের ভক্ত তাই এই পোস্টে আমার আশা, হতাশা, পছন্দ-অপছন্দের বিষয় গুলো হবে এই নতুন শিল্পীর ২০০৮’এর অক্টোবরে প্রকাশিত নতুন অ্যালবাম  'উচাটন মন' কেন্দ্রিক। আমি কোন সঙ্গীত বোদ্ধা নই, ইহজনমে হওয়ার কোন সম্ভাবনাও নেই। বরং একজন শ্রোতা হিসেবে আমি আমার মতামত অন্যান্যদের সাথে মিলিয়ে দেখার চেষ্টা করছি এই পোস্টের মাধ্যমে। সঙ্গীত শিল্পী হিসেবে সজীব যে একজন প্রতিশ্রুতিশীল প্রতিভাবান শিল্পী এতে অন্য কারো দ্বিমত থাকলেও আমার কোন সন্দেহ নেই। তবে সঙ্গীত পরিচালক হিসেবে তিনি কতখানি সফল তা অন্যান্যরা বলবেন, আমি নিজে ব্যক্তিগত ভাবে মনে করি যন্ত্রসঙ্গীতের অধিক ব্যবহার কিংবা অপ্রয়োজনীয় ব্যবহার একপ্রকার অস্বস্তিকর অনুভূতির জন্ম দেয় শ্রোতার মনে, তাতে থাকুক যতই না নতুনত্বের ছোঁয়া। সজীবের গানগুলো শোনার সময় আমি কোথাও কোথাও এ ধরনের হোঁচট খেয়েছি। এর ব্যাখ্যা হিসেবে হয়তো সঙ্গীত পরিচালক বলতে পারেন নতুন প্রজন্মের নতুন শ্রোতাদের ধরে রাখবার জন্যেই এই পরীক্ষামূলক প্রচেষ্টা। আমি নিজেও মনে করি নতুনত্বের প্রয়োজন সবক্ষেত্রেই আছে, তবে তা যদি সঙ্গীত পিয়াসীদের শ্রবণ পিপাসা জাগিয়ে তোলার বদলে অস্বস্তিকর অনুভূ্তি সৃষ্টি করে তবে তেমন নতুনত্ব না আনাই শ্রেয়। আজ যখন আমাদের নতুন প্রজন্ম মিলার 'রূপবানে নাচে কোমর দুলাইয়া', কানিজের 'হে নবীনা', বা তিশমার 'বাঁশীওয়াল' ও 'চাঁদের মেয়ে জোৎস্না আমি বেদের মেয়ে না', কিংবা কণার '9362715' অথবা 'জ্যামিতিক ভালোবাসা' দ্বারা আক্রান্ত এ সময় এহেন 'স্টারদের' সাথে পাল্লা দিয়ে শ্রোতাশ্রেণী ধরে রাখার জন্য নজরুল কিংবা রবীন্দ্র সঙ্গীতে বৈচিত্র্য বা নতুনত্ব আনার প্রয়োজন আছে বৈকি, তবে এটাও খেয়াল রাখতে হবে তা যেন শ্রুতিকটু না হয়। 
নজরুল-রবীন্দ্র সঙ্গীতের ক্ষেত্রে আমি ব্যক্তিগতভাবে মনে করি একটি গানের সফলতা নির্ভর করে গায়ক-গায়িকার গায়কীর উপর, যন্ত্রসংগীতের নিত্যনতুন ব্যবহারের উপর নয়। যদি মিউজিকে আনা নতুনত্ব শ্রুতিমধুর হয়ে যায় তবে সেটি উপরি পাওনা। উদাহারণ হিসেবে বলা যেতে পারে অর্ণবের পরিচালনায় করা 'তোমার খোলা হাওয়া', 'আমার নিশীথ রাতেরও বাদল ধারা', কিংবা 'সকাতরে ওই কাঁদিছে সকলে'র কথা। অথচ একই অ্যালবামের 'মোর ভাবনা রে' গানটি হয়ে গিয়েছিল এককথায় বীভৎস যন্ত্রসঙ্গীতের অপ্রয়োজনীয় ব্যবহারের দরুণ। তাই আমার মতে নজরুল-রবীন্দ্র সঙ্গীতের গায়ক গায়িকাদের নির্ভর করা উচিত নিজ গায়কী নিপুনতার উপর, কারন অনর্থক নতুনত্ব আনার প্রচেষ্টা নিয়ে আসতে পারে হতাশাজনক ফলাফল।
১০টি গানের মাঝে প্রথম গানটি হল উচাটন মন। মিউজিকে বৈচিত্র্য আছে এতে সন্দেহ নেই, শিল্পী গেয়েছেনও ভাল। তবে গানটির যে একটা স্বকীয়তা আছে তা যেন ঠিক বেরিয়ে আসছিল না। যারা অজয় চক্রবর্তীর কন্ঠে 'উচাটন মন' গানটি শুনেছেন তারা হয়তো বুঝতে পারবেন আমি কি বোঝাতে চাচ্ছি। গানটির কম্পোজিশন এতোটাই দারুন ছিল যে আমি যতবার শুনি ততবারই মুগ্ধ হই। অবশ্য এ ক্ষেত্রে একটা সীমাবদ্ধতা রয়েছে যার দরুণ আমাদের এখানকার সংগীত পরিচালকদের সম্পূর্ণরূপে দায়ী করাও সম্ভব নয়। সীমাবদ্ধতাটি হল ভাল যন্ত্রসঙ্গীত শিল্পীর অভাব। ভাবতেও অবাক লাগে এতো মানুষের একটি দেশে একজন সানাই বাদক নেই, কোন সারেঙ্গী বাদক নেই, সরোদ ভাল বাজান মাত্র একজন শিল্পী আর এস্রাজ বাজান গুটিকয়েক মানুষ, তবুও তাঁদের দক্ষতা অসাধারণ কিছু নয়। মাঝে মাঝে ভাবি এই বিমুখতা কেন? সঙ্গীত প্রেমীর তো অভাব নেই দেশে, তবে এসব ইন্সট্রুমেন্টের প্রতি এতোটা অনীহা কেন? আজ আমরা সকলেই সহজে অল্প সময়ে জনপ্রিয়তা পেতে চাই, এবং বাস্তবিক অর্থে ঘটছেও তাই, শেখার ধৈর্য্য কিংবা আগ্রহ হ্যাজাক বাত্তি দিয়ে খুঁজেও কারো মধ্যে পাওয়া যায় না আর আগের মত। যার দরুণ এই সমস্ত জনপ্রিয়তার স্থায়ীত্বও ক্ষণকালের, আজ যিনি জনপ্রিয় কাল তাঁর নামও নিশানা খুঁজে পাওয়া যায় না। অ্যালবামের দ্বিতীয় গানটি হল 'তেপান্তরের মাঠে বঁধু হে একা বসে থাকি'। নজরুলের অসম্ভব জনপ্রিয় একটি গান, যা আমরা মেয়ে শিল্পীদের গলায় বেশী শুনে অভ্যস্ত। গানটিতে সাঁওতালী(ঝুমুর) সুরের প্রভাব বিদ্যমান থাকলেও, আমার মতে গানটির চাহিদা অনুযায়ী এই পাহাড়িয়া সুরটি সেভাবে ফুটে ওঠেনি। মাদল, খোল, বাঁশী জাতীয় ইন্সট্রুমেন্টের হরেক রকমের ব্যবহার খুব মিস করছিলাম গানটিতে।
এই দু'টি গান ছাড়াও আরো আটটি গান নিয়ে সাজান হয়েছে অ্যালবামটি। তার মধ্যে উল্লেখযোগ্য হল রুমঝুম রুমাঝুমা কে বাজায়, এ কি অসীম পিয়াসা, গাঙ্গে জোয়ার এলো ফিরে, এলো বনান্তে, অরুণকান্তি, বঁধু তোমার আমার। 'এলো বনান্তে' গানটিতে সজীবের গায়কী বেশ প্রশংসনীয়, এবং 'তেপান্তরের মাঠে' ও 'এ কি অসীম পিয়াসা' গানটিতে বেজ গীটারে ছিলেন বুনো (বাংলা ব্যন্ডের সদস্য)। গীটার ছাড়াও এই অ্যালবামের গানগুলোতে ব্যবহার করা হয়েছে সরোদ, এস্রাজ, একতারা সহ অন্যান্য আবশ্যিক ইন্সট্রুমেন্ট।
সবশেষে আমার কাছে যদি জানতে চাওয়া হয় শিল্পী হিসেবে তানভীর আলম সজীব কেমন, তাহলে আমি শ্রোতা হিসেবে তাকে ১০০ তে চিন্তা ভাবনা ছাড়াই ৮৫ পয়েন্ট দেব। এই সম্ভাবনাময় শিল্পী যদি নিজ কাজ সম্পর্কে ফোকাসড থাকেন তবে পয়েন্ট অনায়াসেই ৯০ এর ঘর ছাড়িয়ে যেতে পারে। সংগীত পরিচালক সজীবকে আমি দেব ৭০ পয়েন্ট, যদিও আশা ছিল এর থেকেও অনেক বেশী। যন্ত্রসংগীতের অপ্রয়োজনীয় ব্যবহার থেকে বিরত থেকে যদি সঙ্গত ইন্সট্রুমেন্টের যথাযথ প্রয়োগের মাধ্যমে গানে নতুনত্ব আনতে পারেন, তবে অচিরেই মান বেশ উপরে উঠে যাওয়ার ক্ষেত্রে কোন বাঁধা দেখি না। সজীবের গান শোনার পর একটা কথাই মাথায় এলো, আশা করি আমাদের বর্তমান পপস্টার মিলা এই শিল্পীর গান শোনার পর নিজেকে 'বেসিক্যালি নজরুল সঙ্গীতের শিল্পী' বলার আগে একবার হলেও ভাববেন এবং শ্রদ্ধেয় কানিজ সুবর্না আন্টি নিজেকে বেসিক্যালি 'উচ্চাঙ্গ সঙ্গীতের শিল্পী' বলার আগে ১০০ বার চিন্তা করবেন। 
পুনশ্চঃ উপরের লিংক দু'টি দিয়েছি দেশের বাইরে (ফিরিঙ্গি) যে সকল সচল ভাইলোগ এবং বেহেনলোগ আছে তাদের জন্য। তবে আমরা যারা দেশেই আছি তারা কিন্তু অতি অনায়াসে ৭০ টাকা খরচ করে সিডি'টি সংগ্রহ করতেই পারি, আমাদের মিউজিক ইন্ডাস্ট্রি সমৃদ্ধ করা বইলা কথা...নাকি কন? 


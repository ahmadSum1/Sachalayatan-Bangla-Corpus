ঐ ব্লগবাসী ঐ



না লিখতে লিখতে এমন এক অলসতায় পেয়ে বসেছে যে প্রতিদিনই কিছু একটা লিখব বলে ঠিক করলেও লেখালেখি করা আর হয়ে উঠে না, কিংবা বলা যায় লেখা আর আসেই না। লিখতে বসলেই মনে হয় কি দরকার লেখার, কত কত অসাধারন লেখা পড়তে মিলে যায় রোজদিন। লেখালেখি না করে সেগুলো নিয়ে মেতে উঠতেই বরং আরাম লাগে। অলস মানুষরা আবার কিনা সব কিছুতেই আরাম খোঁজে। আমার মা মাঝে মাঝে বলেন আমার জন্য এমন একজন মানুষ দরকার যে কিনা আমার হয়ে পেট ভরে খেয়েও নিবে যাতে আমাকে আর চিবিয়ে চিবিয়ে গলধঃকরণের কষ্টটাও না তুলতে হয়। আইডিয়াটা যদিও মন্দ না , তবে মাকে আর তা বলার সাহস করি না, নইলে সেই মহীয়সী নারী ঝেটিয়ে আমায় বাস্তুহারা করবেন।
          আমাকে প্রায় সময়ই মনে করিয়ে দেওয়া হয় আমার ভবিষ্যত অন্ধকার,এতে অবশ্য আমিও দ্বিমত পোষন করি না। কিন্তু কারো কারো ভবিষ্যত তো অন্ধকার থাকার প্রয়োজন আছেই ,নইলে মানুষ অন্ধকার ভবিষ্যতের উদাহারণ কাকে দেখিয়ে দিবে ?? আর অন্ধকার ভবিষ্যত আছে বলেইতো উজ্জ্বল ভবিষ্যতের এতো মূল্য !!! সবারই উজ্জ্বল ভবিষ্যত হলেতো এর আর কোন বেইল ই থাকত না। বৃহত্তর স্বার্থে এ আমার ক্ষুদ্র আত্মত্যাগ। অথচ আমার মাকে এটা বোঝাতে পারলাম না যেমন তাকে বুঝাতে পারলাম না যে পরীক্ষায় অংশগ্রহন করাই আসল, পাশ ফেল মূল কথা নহে।          
         আজ আমার অলস চিন্তা-ভাবনায় হঠাত(খন্ডত লিখবার পারি না)করেই একখান অলস খেয়াল (রাগ বিষয়ক খেয়াল নয়) উকি-ঝুকি দেওয়ার বারংবার প্রয়াস চালাচ্ছে। এ খেয়ালের উতস অবশ্য ভিন্ন, সেইদিকে বরং নাই গেলাম। যাউকগা খেয়ালটা হলো দেশ ভিত্তিক গানের এক সংগ্রহশালা বানাবার।দুঃখজনক হলেও সত্য আমাদের দেশের দেশাত্মকবোধক গানগুলো কেন জানি সেইভাবে হৃদয় ছুঁয়ে যায় না। আগের দিনের কিছু গান বেশ টাচি হলেও এসময়ের গানগুলো শুনলে  কোষ্ঠকাঠিন্য হওয়ার সম্ভাবনা দেখা দেয় । এ.আর রহমানের “মা তুঝে সালাম”, কিংবা “ইয়ে যো দেশ হে তেরা” এধরনের রিচ কম্পোজিশন পাওয়া কি এখানে সম্ভব না?আবার যেন আমাকে ইন্ডিয়ার দালাল ভাব্বেন না, আমি শুধু সুন্দর কে সুন্দর বললাম।তবে নিশ্চয় আমাদের এখানেও আবার আগের মত অসাধারন গান তৈরি হবে। এ শুধু সময়ের অপেক্ষা। আর আজাইরা প্যাঁচাল না পেরে বরং পুকুরে বড়শি ফেলে দিই।
 আসেন আসেন ভাই-বোন-মামু-কাগু-খোকা-খুকীর দল, দলে দলে এই জগাখিচুড়ি কর্মশালায় যোগদান করুন।
এখানে নিজেদের পছন্দের কিংবা জানা আছে এমন একটা গানের লিরিক্স লিখে যান যতখানি মনে আছে, খুব ভাল হয় যদি গানটার লিংকও পাওয়া যায়।গানটির সুরুকার এবং গীতিকারের নাম দিলেও কৃতার্থ হই। স্বরচিত গানও সমান প্রাধান্য পাবে। অনেকেই বলতে পারেন আজাইরা ঝামেলা না করে গুগলে সার্চ দিলেইতো হয়। কিন্তু আমার কথা হল সচলপুরের সচলবাসীরা নিজেরাই নুতন করে এই প্রয়াসটা নিলে কি সমস্যা? সবার পছন্দ-অপছন্দও খানিকটা জানা হল। আর একটু না হয় কষ্ট করলেনই, আমি না হয় অলস আপনারাতো আর নন।
আমাতে না হয় শুরু হোক তোমাতে হোক শেষ।
      “শোন কান পেতে শোন ঐ স্বদেশ ডাকে।“
এসো বাংলাদেশের যত বীর জনতা
এসো ঝড়ের মত এসো দেশের ডাকে ।
ভেঙ্গে সংশয় দ্বিধা ভয়, আপন কাজে
শোন কান পেতে শোন ঐ স্বদেশ ডাকে।
আয় আয়রে কিষান, আয় আয়রে শ্রমিক
আয় আয়রে গড়ে তুলি আগামীটাকে ।।
এসো শ্রমিক মজুর, এসো তাঁতী জেলে ভাই
এই নুতন দেশে নব-জীবন জাগাই।
চলো দূর করে দিই যত অভাব অনটন
হাসি গানে ভরে তুলি দেশ মাতাকে,
শোন কান পেতে শোন ঐ স্বদেশ ডাকে।
আয় আয়রে কিষান, আয় আয়রে শ্রমিক
আয় আয়রে গড়ে তুলি আগামীটাকে ।।
গড়ে বিন্দু বিন্দু জলে যেমন সাগর
এসো আমরাও বাঁধি সেই একতার ঘর।
এসো লাঙ্গল জোয়াল নিয়ে মাঠে চলে যাই
এই নুতন দেশে নবজীবন জাগায়।
এসো পথ বেঁধে দিই আজ শান্তি সুখের
মহীয়ান করে তুলি স্বাধীনতাকে,
শোন কান পেতে শোন ঐ স্বদেশ ডাকে।
আয় আয়রে কিষান, আয় আয়রে শ্রমিক
আয় আয়রে গড়ে তুলি আগামীটাকে ।।
নেক্সট ?????


বৃষ্টি ভেজা এ বেলায় আমিতো স্বাধীন...



অঝোর ধারায় বৃষ্টি পরেই যাচ্ছে, একমূহুর্তও দম নেওয়ার যেন বিরাম নেই। এতো এতো জল আকাশ যেন তার দু'বাহু দিয়ে লুকিয়ে রাখে কোন এক সুন্দর মূহুর্তে ঝরিয়ে দেবার জন্যে। আজ কি তেমনি একটা মূহুর্ত?
চুপচাপ দাঁড়িয়ে তাই ভাবছিল দু'বান্ধবীর একজন......ও ওদের সাথে যে পরিচয়ই করিয়ে দেওয়া হলো না এখনো।
কলেজ পড়ুয়া দু'বান্ধবী ,ধরে নিই এদের একজনের নাম মেঘ অন্যজনের নাম বৃষ্টি।
হঠাৎ করে বলে কয়ে না আসা বৃষ্টির মাঝে আটকা পড়ে ঠাই হল দু'জনের কলেজের নামকাওয়াস্তের ঝুপড়িওয়ালা ক্যান্টিনের ছোট্ট একচিলতে ফাঁকা জায়গায়। জুবুথুবু হয়ে দাঁড়িয়ে তাকিয়ে তাকিয়ে দেখছিল পাহাড়ের ঢল বেয়ে নামা বৃষ্টির স্রোতধারা। এরমাঝেই "বৃষ্টি" পায়তারা করছিল একটা রিক্সা ঠিক করবার বৃথা চেষ্টায় আর "মেঘ" দাঁড়িয়ে ফেঁদে বসেছিল আকাশ আর বৃষ্টিকে নিয়ে এক আকাশ-পাতাল সমীকরণ।
"মেঘের" সমীকরণ মিলুক আর নাই বা মিলুক "বৃষ্টির" ভাগ্যে দেখা গেল একটা রিক্সা জুটেই গেল। আর কি চটজলদি দু'জনে মিলে আর কেউ রিক্সার মালিকানা দখন করার আগেই উঠে পড়ল। উঠার সাথেই সাথেই বৃষ্টি চিৎকার করে বলে উঠল, "আরে চাচামিয়া হুড ফেলান ...বৃষ্টিতে ভিজবতো"। চাচামিয়া অনিচ্ছাসত্তেও হুড ফেলে দিয়ে গজগজ করতে লাগলেন ,সন্দেহ নাই যে বাংলার বুকে যত গালি আছে তা তিনি এই দুই অর্ধেক তারছিড়া মেয়ের উপর বর্ষন করে দিয়েছেন। এতেও যদি মেয়ে দু'টো ক্ষান্ত হত তাও চলত, না এতো অল্পতে কি আর হয়?
এখানে ওখানে ঘুরতে ঘুরতে হঠাত "মেঘ" এক আইস্ক্রিমওয়ালা দেখে আকাশ ফাটানো চিত্তকার দিয়ে গর্জে উঠল "চাচামিয়া দাড়ান দাড়ান আইস্ক্রিম কিনব"। বেচারা রিক্সাওয়ালার বোধহয় ততক্ষনে গালির কোটাও শেষ, একবার শুধু মাথা ঘুরিয়ে তাকিয়ে বললো "ইতারা এব্বারে পল হইয়ের বাজি"। কে শোনে কার কথা,আনন্দকে কথার বেড়াজালে যে আটকাতে নেই। দু'বান্ধবী মনের সুখে বৃষ্টির মাঝে ভিজতে ভিজতে প্রায় গলে যাওয়া আইস্ক্রিম খেতে খেতে গুনগুন করে বেসুরা সুরে গান গাইতে লাগল...তাতে কি বেসুরা! ...আনন্দের কি কোন তাল লয় আছে ,না থাকতে হয়?
"শূণ্য যেখানে শব্দ নয় সেখানে তুমি
নিয়ন আলোর জলে পরে থাকা এ কেমন জানি
বৃষ্টি ভেজা এ বেলায় আমিতো স্বাধীন
রংধনুর রঙের মেলায় এলো নতুন দিন”
নানা মানুষের নানা ধরনের মন্তব্য নানা ধরনের দৃষ্টি সবকিছুই যেন বরো ফিকে হয়ে যায় তাদের এই বাঁধভাঙ্গা আনন্দের কাছে । দূর থেকে মন্দ লোকে নিন্দে করে যা সে করতে পারেনি বা পারেনা তা চোখের সামনে দেখতে পাওয়ার ক্ষোভে । যাদের সামান্য ঠাই নেই মাথা গোঁজবার জন্য বৃষ্টির ষড়যন্ত্র থেকে তারা কটাক্ষ করে উঠে তাদের হুড ফেলে বৃষ্টিতে বেজার আদিখ্যেতা দেখে। কেউবা অতৃপ্ত দৃষ্টিতে তাকিয়ে থাকে ওই এক ফোটা আনন্দ পাওয়ার আক্ষেপে। কেউবা মুচকি হাসি দিয়ে দেখে মেয়ে দু'টোর ছেলেমানুষী পাগলামি আর হইতো রোমন্থন করে ফেলে আসা এমনি এক ছোট্ট কিন্তু মিষ্টি অনুভূতির জলছাপ।
বিঃদ্রঃ দেড় বছর আগে লেখা একখান পুরানো আপঝাপ, যখন সুন্দরকে সুন্দর বলার ক্ষমতা ছিল। এখন সুন্দর কিছু দেখলে নিজেকেই আগে একবার জিজ্ঞেস করে নিই আসলেই সুন্দরতো?জটিল সমীকরণে আটকে গেল জীবন তাও মাঝে মাঝে এখনও বৃষ্টি দেখলে মাথাটা পুরা আউলিয়ে যায়।


!! অলস ডায়েরী - ২৬/১০/২০০৮ !!



[সংবিধিবদ্ধ সতর্কিকরণঃ একেবারেই এলোমেলো অলস কথন। ইহা পড়িয়া কারো বিরক্তি উদ্রেক হইলে লেখক এর জন্য দায়ী হইবেন না।]
আরো একটা বছর পার হয়ে গেল... কিভাবে কোনদিক দিয়ে হিসাব মেলাতে যাই না... কারন জটিল জিনিসে বড়াবড়ি আমার  আগ্রহ কম। জীবন যদি একটা সাদা খাতা হয় তবে আমার কাজ হল প্রতিটা পাতায় কিছু হিজিবিজি কেটে পরের পাতায় অন্য কাহন লেখার পায়তারায় পৃষ্ঠা উলটে অপর পাতায় সরে যাওয়া... এই সহজ পন্থা ধরে জীবন খাতার অনেকগুলো পাতায় পেছনে ফেলে এসেছি নির্বিঘ্নে... প্রাপ্তি অপ্রাপ্তির অংক কষাকষির ধার না ঘেষে। কখন কখন স্মৃতি নামক বোকা ঝুলিটা অযথাই অবাধ্য হতে চায়...কিছু কিছু ঘটনা সময়কে স্থবির করে দিতে চায়... কিন্তু নিউরোন নামক বুদ্ধিমান স্নায়ুকোষগুলো  পরমুহুর্তে সংকেত পাঠাতে থাকে এই বলে যে এসবই ক্ষনিকের অনুভূতি... মানুষের অলস সময়ের ভাবুলতা... ভেব না মেয়ে... জীবনকে সহজ কর...লাইফ ইজ অল গুড।
আমার জীবন সহজ... বেশ অনেকটাই সহজ... যেটুকু জটিলতা আছে তা ফল পাকানোর প্রক্রিয়ায় পাড়িয়ে মাড়িয়ে নরম করে গিলে ফেলি। সহজ বলেই হয়তো সকালে ঘুম থেকে উঠে মনটা ভাল হয়ে যায় এই ভেবে যে শীত এসে গেল...এলোই না হয় এই অনুভূতিটুকু প্রকৃতির অস্বাভিকতার কারনে...তাতে কি? চা'য়ের কাপ হাতে ব্যালকনিতে দাঁড়িয়ে আমি আশপাশ থেকে পাই হরেকরকম পিঠার সুবাস... হোক না তা সহজ জীবনের সরল কল্পনা... তাতে কি? ওখান থেকেই আমি দাঁড়িয়ে দেখি দু'টো বালক-বালিকার মুগ্ধ দৃষ্টি বিনিময়... বৃষ্টির ফোঁটার কনকনে ঠান্ডাও যেন কোন বাধা নয় বরং তা যেন সুন্দর মুহুর্তটার ধারক... হয়তো এই মোহ ক্ষনিকের... তাতে কি? আজ হয়তো সমস্ত কাজগুলো একপাশে ঠেলে দিয়ে অলস একটা ঘুম ঘুম দিন কাটাবার মত বিলাসিতা দেখানই যায়... এর পরিণতি হয়তো সহজ নয়...কিন্তু তাতে কি? পরিণতির কথা ভেবে কত বিশাল কিছুই তো না পাওয়া রয়ে গেল... এই ছোটখাট সরল বিলাসিতাটুকুকেও যদি খানিকটা প্রশ্রয় না দেই তবে জীবনটাকে বস্তায় পুড়ে পিঠে বোঝা টেনে বেড়ানোর প্রবনতাটুকুও অর্থহীন। বদ্দার ভাষায় বলা যেতে পারে “বুঝতে হবে বুঝে ইজি থাকতে হবে” কারন  অল ইন দ্যা গেইম। 
আমার সহজ জীবন কনসেপ্ট দেখে অনেকেই ভ্রু কুচকে বলে “আছো তো সুখে তাই ফুঁ দিলেই বাজে”। অনেকেই বিরক্ত হয়ে জিজ্ঞেস করে “ভাই এতো তেল তোর কই থিকা আসে”। অনেকে আড়ালে বলে “অভাব কি জিনিস বুঝে না তো তাই এমন আদিখ্যিল্লা কথাবার্তা কইতে পারে”। এই আড়ালপাপীদের আমার জিজ্ঞেস করা আর হয়ে উঠে না যে তোমাদের তো প্রয়োজনের চেয়েও অনেক বেশী আছে... দিনভর পেটপুরে আমার মতই যা খুশি খেয়ে বেড়াও... তোমরাও তো আমার মতই নরম গদিতে দিন শেষে নিজেদের সপে দাও নিরাপদ ঠিকানায়... তবে কেন অস্থির নির্ঘুম রাত্রির কাছে তোমরা জিম্মি? যে ছোট ছেলেটা সারাদিনে হয়তো ২ বেলা খেয়ে না খেয়ে... খালি গায়ে শুধু একটা ছেড়া প্যান্ট পড়ে... ফুটপাথকে বিছানা বানিয়ে ইটের বালিশে মাথা রেখে অরক্ষিত অবস্থায় শান্তির ঘুম ঘুমায়... তার জীবনটা সহজ না কি তোমার জীবনটা সহজ? তারা অস্তিত্বের লড়াই লড়তে গিয়ে জীবনের প্রতিটা মুহুর্তকে বেঁচে যাচ্ছে... আর আমরা কালকের নিরাপত্তার কথা ভেবে আজকের মুহুর্তগুলোও হারিয়ে ফেলছি। সামনা সামনি হয়তো তোমাদের তুচ্ছ-তাচ্ছিল্য করি...ধমক দিয়ে দমিয়ে রাখার চেষ্টা করি... কিন্তু মনে মনে ঠিকই তোমাদের নির্ভিক সাহসিকতাকে হিংসা করি একই সাথে শ্রদ্ধাও করি। কেন করি জানো? কারন তোমরা বারে বারে চোখে আঙ্গুল দিয়ে দেখিয়ে দাও যে “দেখ এতো প্রতিকূলতার মাঝেও আমাদের জীবন তোমাদের জীবন থেকে ঢের সহজ”।
অলস ডায়েরী।
২৬।১০।২০০৮
অফটপিকঃ একখান গান শেয়ার করলাম এখানে। 
দেহতরী দিলাম ছাড়িয়া গুরু
তোমারও নামে।
আমি যদি ডুবে মরি
কলংক তোমার নামে।
বাজারীরা বাজার করে
কত রঙের বাত্তি জ্বলে গুরু
দোকানের সামনে।
তারা জ্বালাইয়া বাত্তি
করে ডাকাতি ও
সদর মকামে।  
গুরু তোমারও নামে......
দেহতরী দিলাম ছাড়িয়া গুরু
তোমারও নামে।
বাজার দেখে লাগে ধন্দ্ব
বুঝি আমারি এ কপাল মন্দ
পইড়াছি ফেরে।
আমি নারায়নগঞ্জ ছাইড়া আইলাম
মদনগঞ্জের মকামে।
দেহতরী দিলাম ছাড়িয়া গুরু
তোমারও নামে।
মদনগঞ্জে গেলে পরে
কাম কুম্ভীরে ধরবই তোরে
পড়বিরে ফেরে।
আগে সিদ্ধিরগঞ্জ যাইয়া শেষে
যাও নিত্যধামে।
দেহতরী দিলাম ছাড়িয়া গুরু
তোমারও নামে।


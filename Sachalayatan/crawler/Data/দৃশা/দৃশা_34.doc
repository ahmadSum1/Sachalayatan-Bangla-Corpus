স্মৃতিতে যে স্বপ্নময় শহর-১



বেশ অনেক অনেক আগে আমার একটা ঘর ছিল খুব সুন্দর ছোট্ট একটা ছিমছাম শহরে... যেখানে আমার জন্ম... ধুপধাপ করে বেড়ে ওঠা... প্রথম হাতে খড়ি নেওয়া... বন্ধু কি জিনিস বুঝতে শেখা... বাদঁরামী কতপ্রকার তাতে দীক্ষা নেওয়া। খুব বেশী আগের কথা কি! হয়তো না তবুও যেন এক একটা যুগ সমান। সেই ঘরটা এখনও আছে... সেই শহরটা এখনও বিদ্যমান... শুধু আমি যেন নিজেকে আর আগের জায়গাটায় পাই না। ঘরটা যেন আমার হয়েও আমার না... শহরটা যেন ধরা দিয়েও ধরা দেয় না। পড়াশোনার কারনে (হুদাহুদি ভেজাল) যখন ঢাকায় চলে আসলাম মনটা সারাক্ষন বিষিয়ে থাকত, কেউ প্রয়োজনের চেয়ে বেশী কথা জিজ্ঞেস করলেই থাবড়া দিতে মন চাইত। কেউ যদি বলত 'তোমাদের বাড়িতে যাব একদিন', আমার উত্তর হত 'শুনেন আমার বাড়ি বহুতদূর, বরং আমার বাসায় আইসেন'। অবাক হয়ে পার্থক্য বুঝতে চাইলে জিজ্ঞেস করতাম ‘পাখির নিজের তৈরি ঝোপেরপট্টি আর পাখির খাঁচা কি এক জিনিস?’ কেউ যদি জানতে চাইত 'তোমার বাড়ি কই' গর্বে কলিজা যেন গলায় উঠে এসেছে এমন ভাব নিয়ে বলতাম চিটাগাং, মাহাত্ম্যটা বোঝানর জন্যই ভাবের পরিমান আরোখানিকটা বাড়িয়ে বলতাম  বন্দর নগরী চট্টগ্রাম। ব্যাপারটা আমার জন্য বলাটা যত আনন্দের যারা শুনছে তাদের জন্যতো আর অতটা না, সুতরাং তাদের প্রতিক্রিয়াও হত নিরামিষ মার্কা, মুখে খানিকটা তাচ্ছিল্যের মুচকি হাসি (মনটা কইত মারি একটা চটকনা)।
সময়ের সাথে সাথে অনুভূতিগুলোও মনে হয় ভোঁতা হয়ে যাচ্ছে। সব কিছুই সয়ে গেছে...কিছুতেই কোন বিকার নেই। আগের মত মন বিষিয়ে থাকে না, বাড়ির কথা জানতে চাইলে বলি ওইতো ঢাকার অমুক জায়গায়, বন্ধের দিনগুলোতে নিজ বাড়ি যাওয়ার সেই তাগাদা নেই, সারাক্ষন মন পরে থাকে না গাছ-গাছালিতে ভরা আমার একসময়ের খুব চেনা বাড়িটায়। হঠাৎ কোন এক ফাঁকে চলমান সময়ের গতিটা হয়তো কিছু মুহুর্তের জন্য থমকে দাড়ায়... ঘড়ির কাঁটাটা হয়তো থেমে যায়...বালি ঘড়িটা কিভাবে যেন উল্টে পড়ে থাকে অবহেলায়। ঝাপসা ভাবে হোঁচট খেয়ে অতীতের স্মৃতিগুলো কড়া নাড়ে বর্তমানের ভারীপাল্লার দরজায় ক্ষনিকের তরে। তারপর? তার আর কোন পর নেই... যেই লাউ সেই কদু। একটা ঝাঁকি খেয়ে অতীত স্মৃতি হারিয়ে যায় বর্তমানের ব্যস্ততায়... নতুন জীবনীশক্তি পেয়ে ঘড়ির কাঁটা চলতে থাকে স্বনিয়মে... কেউ একজন বালি ঘড়িখানা পরম যত্নে সাজিয়ে রাখে তার নিজ জায়গায়।
বছরে এখন মাত্র দু’বার যাওয়া পরে নিজ বাড়ি... এক ঈদের সময়, আর এক পরীক্ষা শেষে। এবারও গেলাম পরীক্ষা শেষে লম্বা সফরে। আমার খুব চেনা শহরটাকে এখন দেখলে প্রচন্ড মন খারাপ হয়ে যায়। রাস্তাগুলো দেখলে মনে হয় গ্রামের মাটির রাস্তা এর থেক্বে ঢের ভালো, রাস্তাগুলো এতো মসৃন (!!) যে ঝাঁকি খেতে খেতে নাড়িভুরি মুখ কান দিয়ে বের হয়ে যাওয়ার যোগাড়। এতো সুন্দর শহরটা এতো অল্প সময়ে কি করে যে এতোটা নোংড়া হয়ে গেল চিন্তা করলেও ধাক্কা লাগে। যেখানে পাহাড় ছিল এখন সেখানে আছে কিছু ভগ্নাবশেষ, যেখানে সবুজ ছিল সেখানে আজ উদ্ভটভাবে গজিয়ে ওঠা ঘরবাড়ি অথবা বিপদজনক ভাবে বেড়ে ওঠা বস্তি। যখন টানা ২,৩ দিন বৃষ্টি হয় তখন মানুষের সমুদ্র দেখার জন্য পতেঙ্গা যাওয়ারও প্রয়োজন পরে না, নিজ বাড়ির বারান্দা থেকে কিংবা ছাদ থেকে দাড়িয়েয় মিনি সাইজ সমুদ্র দেখা যায়, কারন পুরো শহর তখন এক কোমর পানির নীচে। ব্যাপারটা আরো রোমান্টিক বানাবার জন্যই পাওয়ার সাপ্লাই বন্ধ করে দেওয়া হয় পানি না নেমে যাওয়া পর্যন্ত, যেন যাদের এখনও ক্যান্ডেল লাইট ডিনার করার সুযোগ হয়ে উঠেনি তারা যেন এর মাজেজাটা বুঝতে পারেন। আর যাদের ক্যান্ডেল কেনারও ক্ষমতা নেই তারা যেন একটু বুঝতে শিখে মোমবাতি না কিনতে পারার অক্ষমতা কি জিনিস। চিঠির পর চিঠি, আবেদনপত্র...কাকুতি মিনতি সবই আছে ফাইলবন্দি হয়ে হয়তো কোন অফিসারের টেবিলের চিপাচুপায়। কর্তৃপক্ষ যেমন এলাকাবাসীদের ধৃষ্টতায় ত্যক্ত-বিরক্ত, এলাকাবাসীরাও তেমন কর্তৃপক্ষের উসদাসীনতায় অভ্যস্ত হয়ে প্রতিকূলতাকেই বন্ধু বানিয়ে সমুদ্র আর অন্ধাকারের সমন্বয়ে দিন কাটিয়ে দিচ্ছে।
সবকিছুর পরও চট্টগ্রাম এখনও আমার স্বপ্নের শহর... এইটুকুন বিলাসিতা এখনও রয়ে গেছে এই অকৃতজ্ঞ অস্থি-মজ্জায়। আমার বাড়ির ২,৩ টা রোড পরেই ছিল আমার জীবনের প্রথম স্কুল...জীবনের মূল্যবান ৬'টি বছর যেখানে কাটিয়েছি রীতিমত মাস্তানী করে। দজ্জালনী প্রিন্সিপালের সাথে টেক্কা দিয়ে বাঁদরামী করতাম... শাস্তির পরিমান যত বাড়ে বাঁদরামীও তত বাড়ে। ভাগ্যিস আমার বাবা মা শুধু একবারই যেতেন স্কুলে, তাও সারা বছরের বেতন একসাথে দিতে বছরের একদম শুরুতে... যারফলে বছর ঘুরে আসতে আসতে টিচাররা আমার বাঁদরামীর ইতিহাস প্রায় ভুলেই যেতেন নালিশ করার বেলায়। বহুবছর পর এবার দেখতে গেলাম ক্বেমন আছে আমার 'হাতে খড়ি'। ছোট্ট স্কুলটা আজ কত বিশাল জায়গা করে নিয়েছে। করিডোর দিয়ে হাটার সময় খুব নাসদুনুদুস ধবধবে ফর্সা একটা বাচ্চার চেহারা মনে পড়ছিল। ক্লাস থ্রির কোন এক ক্লাস টেস্টে ওই গাপ্পুস ছেলেটাকে আমি একটা ঠাসিয়ে চড় মেরেছিলাম। কাহিনি ছিল খানিকটা এরকম, আমরা সবাই পরীক্ষা দিচ্ছি আর গাপ্পুসটা পিছে বসে গান গাচ্ছে নইলে চিৎকার করে বাকীদের জ্বালাচ্ছে। একেতো খুব একটা কিছু পারি না তার উপর এমন জ্বালাতন আর কাহাতক সহ্য করা যায়, উঠে গিয়ে কথাবার্তা ছাড়া ঠাস ঠাস! পোলাতো বেক্কলের মত গালে হাত দিয়ে বসে আছে আর আমি কোমড়ে হাত দিয়ে তারে হুমকি ধামকি দিয়েই যাচ্ছি। কিছুক্ষন পর হুঁশ হলে গাপ্পুস তেড়েফুড়ে দাড়িয়ে তোতলাতে তোতলাতে বলতে থাকল 'থুমি থুমি...বেদ্দপ...মাইয়া...থুমি...'। আমি বেচারাকে থামিয়ে বললাম... 'এই পোলা থুথু ফালানি বন্ধ কর... পরীক্ষা দে... আওয়াজ বাইর করলে বুঝিস কিন্তু'। বেচারা এতোই ফর্সা ছিল যে পাঁচ আঙ্গুলের দাগ বসে গিয়েছিল গালে, দুঃখে ২ দিন স্কুলেই আসেনি। এখন কোথায় আছে কে জানে... যদি দেখা হত বেশ হত...খুব করে মাফ চেয়ে নিতাম পিচ্চিটা থেকে।
আহা কিভাবে ভুলি!! ক্লাস থ্রিতেই তো প্রথম প্রেমের আহবান পেয়েছিলুমগো দাদা-দিদিরা। একদিন ক্লাস শেষে বের হচ্ছি দেখি বড় ক্লাসের এক ছেলে আমার দিকে এগিয়ে আসছে হাতে রজনীগন্ধা নিয়ে। আমার হাতে রজনীগন্ধা দিয়ে ছেলে হাসতে হাসতে বলতে থাকল “শুনো আমার এক ফ্রেন্ড তোমাকে পছন্দ করে, ও বলতে লজ্জা পাচ্ছে তাই আমাকে পাঠাইছে এগুলা দিয়ে, ও তোমার জন্য গেইটে আমড়া নিয়ে ওয়েট করতেছে”। একেতো এতোগুলা পোলাপাইনের সামনে এমন অপমানজনক ব্যাপার ( বুকা আছিলাম তাই মনে করছিলাম কাউরে না দিয়া আমারে দিতাছে এইটা একটা বেইজ্জইত্তা কারবার), তার উপর রজনীগন্ধা (কেন জানি আমার অপছন্দের একটা ফুল) দেখে আমারতো পুরা চান্দি গরম। ওই স্টিক দিয়েই পোলাটারে এমন মাইরটা দিলাম যে এরপর বহুদিন ওই ছেলেকে আর সামনে আসতে দেখিনি। গেইটে যায়ে কোন আমড়া বালককেও আর পাইনি, সে হয়তো তার বন্ধুর অবস্থা দেখে আমড়া নিয়ে পগাড়পার হয়ে গিয়েছিল ততক্ষনে। আহা দেখা হল না চক্ষু মেলিয়া সেই আমড়াওয়ালা বালককে, আফসোস! রজনীগন্ধার মর্ম বুঝিতে পারি নাই বলিয়ায় আজ এই করুন দশা, রজনীগন্ধাতো দূরে থাক এখন কোন গাঁদা ফুল দেনেওয়ালাও নাই। 
যেখানেই থাকি যতদূরেই থাকি
[পরবর্তীতে চলিলেও চলিতে পারে...]


চিরতরে দূরে চলে গেছ তবু তোমারে দেব না ভুলিতে



আজ ১২ই ভাদ্র,১৪১৫ সাল। বত্রিশ বছর হতে চললো তুমি না থেকেও আমাদের মাঝে বিরাজমান আছো তোমারই সৃষ্টির সৌন্দর্য্যে। তুমি চলে গেছ বলে কি তাই স্মৃতিও হায় যায় ভোলা? আজ নতুন করে পড়লো মনে মনের মতনে...এই শাঙ্গন সাঁঝের ভেজা হাওয়ায়, বারির পতনে...ভেসে আসে সুদূর স্মৃতির সুরুভি হায় সন্ধ্যায়...রহি রহি কাঁদি ওঠে সকরুণ পূরবী, আমাগোরে কাঁদায়।
আজো আধখানা চাঁদ হাসিছে আকাশে অগণিত তারার মাঝে...তার মাঝে একটি তারা কি তুমি? শাওন রাতে আজো গগনে খেলায় সাপ বরষা বেদিনী...তুমিই নও কি সেই অশান্ত বিদ্যুত-ফণি? গঙ্গা সিন্ধু নর্মদা কাবেরী যমুনা আজো বহিয়া চলেছে আগের মতন…শুধু ফুলের জলসায় নিরব তুমি কবি। চৈতালি চাঁদিনী রাতে অপার পারাবারে…যেথা গান থেমে যায়...সেথা গেয়ে ওঠো কি তুমি?
তোমার কন্ঠের ধ্বনি আজো বাজে সুর হয়ে হৃদি মাঝে...সে যে পাষাণেরও ভাঙ্গায় ঘুম..সুরেরও সে কি সোনার ছোঁওয়ায়। দিতে গেলে ফুল হে কবি …অরুন রাঙ্গা গোলাপ কলি...তুমি বিহনে সে যে আজ অভিমানে মুর্ছায়। খেলিছে জলদেবী সুনীল সাগর জলে...তরঙ্গ লহর তোলে লীলায়িত কুন্তলে...তুমি আজ কোথা লুকোলে এ অসীম গগন তলে! পদ্মার ঢেউরে মোদের শূণ্য হৃদয়-পদ্ম নিয়ে যায়... এই জলেরি আয়নাতে হায় দেখেছিলেম তায়...আয়না আছে পড়েগো কবি আয়নার মানুষ নাই।
তুমি গাহিয়াছিলে "ঘুমাইতে দাও শ্রান্ত রবি রে জাগায়ো না জাগায়ো না...সারা জীবন যে আলো দিল ডেকে তার ঘুম ভাঙ্গায়ো না"... আমরাও তোমায় ডাকছি না, তবে আছো কি শান্তিতে গহীন নিদ্রাপুরে?আজ মোদের সবার হৃদয়ে রবীন্দ্রনাথ চেতনাতে নজরুল...যতই আসুক বিঘ্ন বিপদ হাওয়া হোক প্রতিকূল...মোদের এক হাতে বাজে অগ্নিবীনা কন্ঠে গীতাঞ্জলী...তারই সূর্য চোখের তারায় আমরা যে পথ চলি
যেতে যেতে কবি কয়ে গেছ " আমার যাবার সময় হলো, দাও বিদায়...মোছ আঁখি, দুয়ার খোলো, দাও বিদায় "। আমাদের চোখে জল নেই আছে দৃপ্ত প্রতিজ্ঞা... চিরতরে দূরে চলে গেছ কবি তবু তোমারে দেব না ভুলিতে...বাতাস হইয়া জড়াইবে কেশ বেণী যাবো যবে খুলিতে। ঘুমাও কবি নিশ্চিন্তে...আমরা আছি তোমার প্রহরী...তোমারে ভুলিতে দেব না কিছুতে।


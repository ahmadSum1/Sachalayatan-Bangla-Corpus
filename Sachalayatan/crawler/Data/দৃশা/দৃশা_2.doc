মা তোমাদের জন্য...



কত কিছুই তো লিখবো ঠিক করেছিলাম। আমার মায়ের কথা, আমাদের অজস্র স্মৃতির কথা,বলগাহীন স্বপ্নদের কথা। কিন্তু হাতে কলম(কী-বোর্ড)ধরার সাথে সাথে দলবেধে সব হুড়মুড়িয়ে গায়েব। মাথার মাঝে কোণঠাসা হয়ে আছে হাজারো শব্দ, অথচ হাত গলে বেড়িয়ে আসতে চাইছে না একটিও। আবেগমাখা লেখা লিখতে পারিনি আগেও, আজকেও পারবো না সেটাই স্বাভাবিক।
আজকের এই পোস্টটির ছোট একখানা ইতিহাসের আবার পাতিহাঁসও আছে। আগেরবার 'মা দিবসে' যখন মা কে দেবার মত কিছুই পাচ্ছিলাম না তখন ক্ষোভের চোটে এখানেই দিয়ে ফেলেছিলাম একখানা পোস্ট। পোস্টের সারমর্ম ছিল "মা কে নিয়ে কিছু গান চাই, চাই অসাধারণ কিছু গান"। জেমসের 'মা' গানের পর আমাদের এখানে মা কে নিয়ে আসলেই মনে দাগ কাটার মত কিছু সৃষ্টি হয়েছে বলে মনে পড়ে না। জেমস আমার পছন্দের কেউ নন, কিন্তু অনেক ভেবে দেখলাম আসলেই তাঁর 'মা' গানের পর আর কোন গান তেমন জায়গা করে নিতে পারেনি এখনো। এটাও সত্যি মা'কে নিয়ে রোম খাড়া করা সেরকম গান তৈরী করাও ভীষণ কঠিন। তবুও আমরা চেষ্টা করবো, গড়বো, হয় হারবো নয় জিতে যাবো তাবদ মায়েদের মন। এও জানি মা'দের স্বার্থহীন ভালবাসার কাছে আমাদের গড়া যেকোন কিছুই কেন জানি বড্ড বেশীরকম ফিকে।
বলার মত তেমন আসলে কিছু নেই। মা, কখনো এ কথা হয়তো সামনা সামনি তোমাকে বলা হবে না, ভীষণ অস্বস্তি হয় যে তাই! কিন্তু কখন যদি কোনভাবে এই পোস্টটা তোমার চোখে পরে তবে জেনো "বিধাতা বহু বছর ধরে বহু যত্নে সৃষ্টি করেন পৃথিবীর সবচেয়ে মায়াবতী সহনশীল অসাধারণ একজন নারীকে, যিনি একজন মা। আর বিধাতা সেই মা কে পাঠান তার সবচেয়ে অপদার্থ কিন্তু ভাগ্যবান এক সন্তানের কাছে। আম্মু সেই অসাধারণ মা'টি হচ্ছো তুমি, আর সেই ভাগ্যবান সন্তানটি হলাম আমি।"
মা,তোমার অপার ভালোবাসার অভয় সায়রে আমার খুব খুউব ছোট্ট একটা উপহার ভাসিয়ে দিলাম আজ। আমার চেনা অচেনা কাছের দূরের প্রতিটি মায়াবতী মা এর তরে আমাদের এই ক্ষুদ্র উপহার। তোমাদের আমরা ভীষণ ভালবাসি জেনো। 
শিল্পীঃ শারমিন
গীতিকারঃ রাজীব
সঙ্গীতায়োজনেঃ রাফা








     Get this widget 
|
     Track details  
|
 		eSnips Social DNA    





[নিশ্চয় আমি আবারো করেছি এই পোস্টে হাজারটা ভুল যেগুলো হয়তো এখন আমি নিজেও ধরতে পারছি না। অনিচ্ছাকৃতভাবে করা ভুলগুলোর জন্য আগে থেকেই আন্তরিক ভাবে দুঃখিত।]
[ছবিসূত্র]


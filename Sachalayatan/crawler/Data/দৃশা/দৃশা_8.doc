মাইরি ! এমন আজাইরা পোস্ট আর দিকি নি- ০৩



ফুফাতো বোন কথন
এটা সে সময়ের কথা যখন আমাদের পরিবারের কতিপয় বালক বালিকা(আমি সহ) তখনও স্কুলের গন্ডি পেরোয়নি। বোঝায় যাচ্ছে আমরা ছিলাম তখন নিতান্তই দুধ-ভাত দর্শক। এমনই এক সময়ে আমার এক ফুফাতো বোনের বিয়ে ঠিক হল, সে নিজেও তখন সবে কলেজ পাস করে ইউনিভার্সিটিতে ভর্তি হয়েছিল, তাই তাকেও খুব একটা কেউকেটা বড় টাইপ হিসেবে গন্য করা হত না। আমাদের পরিবার বিশাল পরিবার, দাদার দিক থেকে আমরা মোটমাট ৫৭ জন নাতি-নাতনী (কেমনে কি জিগাইয়েন না), আর নানীর দিক থেকে এ পর্যন্ত ১৭। একান্নবর্তী পরিবার না হলেও সবাই চট্টগ্রাম শহরে প্রায় এতোই কাছাকাছি থাকতাম যে এক বাড়ি থেকে পোলাও রাঁধার গন্ধ পেলে পঙ্গের পালের মত ঐ বাড়িতে যথাসময়ে গিয়ে হাজির হতাম সবাই। আমাদের কখনই অন্যের বিয়ের দাওয়াত খাওয়ার জন্য সারা বছর বসে থাকা লাগে না, মাশাল্লাহ পরিবারে জনসংখ্যা এতো বেশী হওয়ায় নিজেদের ঘরেই প্রতিবছর ৩,৪টা কিংবা তারও বেশী বিয়ের অনুষ্ঠান লেগেই থাকে। 
কোন এক শুক্রবারে আমার সেই না বালিকা না পুরোপুরি তরুনী(কেন এটা কইলাম এট্টু পর বুঝবেন) বোনের পান-সুপারির দিন ধার্য করা হল। কথা মত মেয়ের পাশাপাশি পুরো পরিবারও রঙ মেখে সং সেজে তৈরি ছেলে বাড়ির মেহমান বরন করার জন্য। এসে তারা জানালো, পান-সুপারি না বরং তারা একেবারে বিয়ে করানোর প্রস্তুতি নিয়ে কাজী সহই এসেছেন। এই সিদ্ধান্তে দেখি আমার ফুপা-ফুপী অস্বস্তিতে পরলেও তাদের মেয়ে বেশ খুশি। তার কথা বিয়ায় যখন দিবা আবার পান-সুপারি কি জিনিস, খোরমা-খাজুরের ব্যবস্থা কর। যাই হোক সময় মত বিয়ে পড়ানো হয়ে গেল, বড় যাত্রীরা হাভাইত্তার মত ভরপেট খেয়েও নিলেন তৃপ্তি সহকারে(বিয়ে বাড়িতে মানুষ জনের খাওয়া দেখলে আমার নিজের খাওয়া বন্ধ হয়ে যায় তাব্দা খাইয়া)। 
এবার নানা রকম রুসমত পালনের বেলা, আমরা কচি কাচার দল নূতন দুলাভাই আর বোনকে ঘিরে বেইললেস সব ঠাট্টা মশকরা করে বেড়াচ্ছি। নূতন বর-বঁধুকে একের পর এক মিষ্টি খাওয়াচ্ছেন তথাকথিত মুরুব্বী লোকজন, আর বর-বঁধু ঝুকে ঝুকে তাদের সালাম করে ফ্রি-হ্যান্ড এক্সারসাইজ করে যাচ্ছিলেন অতি উৎসাহে। এমন সময় বরের মা উঠে এসে আমার বোনকে জড়িয়ে ধরে বেশ আবেগ জড়ানো গলায় বলতে থাকলেন “আজ থেকে তুমি আমার মেয়ে, আমি তোমার মা” সহ যাবতীয় সাঁসভি কাভি বহু থি সিরিয়ালের ডায়লগ(যদিও তখন এই সিরিয়াল ভুমিষ্ঠ হয়নি)। আমার বোন দেরী না করে আরো একদফা ঝোপ বুঝে কোঁপ মারার স্টাইলে এক্সারসাইজ করার জন্য ধুপ করে বসে পড়ল। 
কিন্তু এ কি! মেয়ে আর উঠে না কেন সালাম পর্ব শেষ করে? বেশ খানিকটা সময় যাওয়ার পরও দেখি মেয়ে পায়ের কাছে বসে বসেই খালি কাঁপে, সবাই ভাবল হয়তো কান্নাকাটি করছে। শাশুড়ীও এসব দেখে বেশ খুশি যে নতুন বউ দিন শুরু হওয়ার আগেই শাশুড়ীর পায়ে পড়ে আছাড়ি-বিছারি দিয়ে কান্না জুড়েছে, চোখ-মুখ পুরা পুত্র-বঁধু গর্বে জ্বলজ্বল করছে ভদ্রমহিলার। কিন্তু আমরা যারা এই সদ্য বিবাহিতার সাথে হেসে-খেলে চুলাচুলি করে বড় হয়েছি তারা তো ঠিক ঠিক জানি যে এই মেয়েতো এভাবে মরা-কান্না জুড়ার মেয়ে নয়। জরুর ডাল ম্যায় কুছ কালা হ্যায় (ভুল কইলাম নাকি বাক্যখান?)।
আমাদের আর এক বোন গিয়ে তাকে তোলার জন্য খানিকটা ধাক্কা দিলে বোঝা গেল যে মেয়ে আমাদের কাঁদছে না বরং খটখট করে মুখে আঁচল চাপা দিয়ে হাসছে। সবাই হতবাক হয়ে তাকিয়ে থাকলে, মেয়ে এক সময় উঠে দাঁড়িয়ে বত্রিশ দাঁত কেলিয়ে তার শাশুড়িকে জিজ্ঞেস করছে “আম্মা আপনে শাড়ীর সাথে এমন চপ্পলের মত দেখতে পাম্পশু(খাট্টা আমলে ডিজাইন করা এক জুতা তাও) পড়ে আসছেন কেন?”। হাসি একটি সংক্রামক রোগ, তাই আমাদের কারো পক্ষেই সম্ভব ছিল না লাজহীন বঁধুর হাসি দেখে নিজেদের হাসি দমন করে রাখা, মুরুব্বীরা তাও বহু কষ্টে পরিস্থিতি সামাল দেওয়ার চেষ্টা করছিলেন চোখ মুখ বিকৃত করে হলেও হাসি সংবরন করার। এক পর্যায়ে দেখলাম নব বঁধুর নব ঘোষিত শাশুড়ী যতটানা অবাক তার থেকেও বেশী অগ্নিদৃষ্টি নিক্ষেপ করছে সদ্য দত্তক নেওয়া বঁধুরুপী মেয়েকে। এ ঘটনা দেখে আমরা কচি-কাচার দল পর্যন্ত সামলে গেলাম, কিন্তু ছাগী মেয়েকে আর বাগে আনানো যায় না, সে আপন মনের আনন্দে খি খি খি করেই যাচ্ছে। পরিস্থিতি সামাল দিতে তখন আমার আর এক বিবাহিতা বড় বোন ধমক দিয়ে বলে উঠল “এখানে এতো হাসার কি হল গাধী। মানুষ না পড়লে কি আর শুধু শুধু পাম্পশু বানায়? আমারও শাড়ির সাথে পাম্পশু পড়তেই বেশী সুন্দর লাগে, আমার শাশুড়ীও তো পাম্পশুই পড়ে শাড়ির সাথে... তাই না আম্মা(নিজ শাশুড়ীকে উদ্দেশ্য করে)? সেই 'তাই না আম্মা' যে কি কটাক্ষ দৃষ্টি ক্ষেপণ করেছিল নিজ পুত্র বঁধুর দিকে তার কথা আর নাই বা বল্লুম এ বেলায়, মাইরি!!
এই পোস্ট পড়েন না পড়েন এই গান শোনা কিন্তু মাস্ট-





dangerman.wma


পুনশ্চঃ এহেন আজাইরা ব্রাদার-সিস্টার কথন পরবর্তীতেও ২,১ দিন হয়তো চলিলেও চলিবে, তাই যাহারা এই পোস্ট পড়িয়া চ্রম বিরক্তির শিকার, তাহাদের জন্য এই পোস্ট প্রকারন্তরে হুঁশিয়ারী পরোয়ানা। অর্থাৎ মন যদি না চাহে তবে পরবর্তী আজাইরা পোস্ট গুলো এভয়েড (বাংলা মনে পড়তাছে না এইটার এক্ষনে) করিয়া যাইতে পারিবেন। আগেই বলিয়া রাখিলাম যাহাতে উহারা(পাঠকরা) লেখককে ঠাডা কিংবা গজব বর্ষন করিতে না পারে।


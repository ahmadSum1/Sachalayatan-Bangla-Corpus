||দে পানহা দে...ইয়া ইলাহী...দে পানহা - ২||



আজিকা খুউব ভোর বেলা (ধরেন সকাল ১১ টা) ঘুম ভাঙ্গিবার পর পত্থমে যা মনে পড়িল তা হইল আইজকা আলুভাজি,পরোটা,আর গরু ভুনা দিয়া কিঞ্চিত জলপানি গ্রহন করা আর সম্ভবপর হইয়া উঠিবেক না। অদ্য গভীর রাত্রি ৪ ঘটিকায় যখন এই অভাজনের মাতাশ্রী কোকিলা কন্ঠে সারা বাড়ি মাতাইয়া “ওঠ...সময় যায়...ওঠ...সময় যায়” বলিয়া চিল চিৎকার হাকাইতেছিলেন তাহাকে যাহারপর নাই সমধুর ভাষায় বুঝাইবার চেষ্টা করিতেছিলাম যে “আম্মা আমার এখনও বয়স হয় নাই রোজা রাখার...আরো ২,৩ টা বছর যাইতে দেন”। ইহা শুনিয়া ভদ্রমহিলা যে রক্তচক্ষু দেখাইলেন উহাতে আমার কলিজা গুদ্দা খাদ্যনালীতে আসিয়া আটকাইবার যোগাড়...বহু ক্রিয়া প্রক্রিয়ার মাধ্যমে উহাদের নিজ নিজ স্থানে পাঠাইয়া বিরস বদনে মুখ বেজার করিয়া অন্ন গ্রহনে প্রবৃত্ত হইলাম। তাহা দেখিয়াও মুরুব্বীদের মনে কিঞ্চিত মায়া হইল না, উপরন্তু তাহারা নির্দেশ জারি করিলেন কেউ ফজরের নামাজ আদায় না করিয়া ঘুমাইতে যাইতে পারিবে না। কোমলমতি পোলাপাইনের সহিত এরুপ ক্রুর আচরণ প্রদর্শনীর পরিপ্রেক্ষিতে আমি যেই এর তীব্র পেতিবাদ করিতে উদ্যোগ লইলাম... অভাজনের পিতাশ্রী আমার দিকে অঙ্গুলী নির্দেশ করিয়া কহিলেন “তুমি সবার প্রথমে পড়তে যাও”। 
ক্ষোভের আতিশয্যে ছেকাভেকা খাইয়া নামাজ পড়িতে গেলাম। কিন্তু একি??!! নামাজ পড়িতে যাইয়া আমি যাবতীয় খাইস্টা গানের প্রকোপে ধরাশায়ী। ঘুরিয়া ফিরিয়া আমাদের বন্ধুমহলে রপ্ত একখান গান মাথায় ঘুরিতে লাগিল “আমার বাবা ওমর সানী...যারে ভালবাসে মৌসুমী...তার হইল কোমর পানির দর...চল বাবারে যাইত্তা ধরি বালিশের ভিতর”। তওবা কাটিয়া যখন পুনঃরায় উদ্যোগ লইলাম মাথায় তখন কোন এক বেতমিজ-বেগেইরেত নিউরোন গুনগুন করিতে লাগিল “সুন্দর একটা ছেলে...যার সুন্দর একটা মন...এমন একটা ছেলে জীবনে প্রয়োজন...আরো বেশি...প্রতিপদে প্রেমি...উউউউ...ইয়েয়েয়েয়ে...ক্রেজী বলি বেবী?”
কোনরকমে নামাজ শেষ করিয়া নিদ্রাদেবীর হাওলাতে নিজেকে ছাড়িয়া দিলাম। নিদ্রাযাপনের পুরো সময়টা কাটিল নানারকম স্বপ্ন দেখিবার মাধ্যমে... স্বপ্নে কোন এক দুষ্ট লোক নানারকম স্বস্বাদু খাদ্যদ্রব্য (যেমন ধরেনঃ বুট,পেয়াজু,বেগুনী,পাকোড়া, দুধপুলি,পাটিসাপটা,হালিম,ফ্রুট সালাদ,জিলাপী,নানারকম পানীয়...এবং আরো অনেক হাবিজাবি) পরিবেশনের মাধ্যমে নাদান বালিকার রোজা ভাঙ্গিবার পায়তারা কষিতেছিল। এখনও বুঝিয়া উঠিতে পারিতেছি না উহারা সুস্বপ্ন ছিল নাকি দুঃস্বপ্ন !!
ঘুম থেকে উঠিবার পর মুহুর্ত থেকে ইহাই ভাবিয়া দিনতিপাত করিতেছি যে কোন কোন খাদ্যবস্তু দ্বারা ইফতারী সম্পন্ন করিব... এখনও পর্যন্ত মাত্র ৭ বার খাদ্যতালিকা পরিবর্তিত হইয়াছে। মানুষ কর্তৃক শুনিয়াছি তাহারা রোজা রাখার জন্য ইফতার করিয়া থাকেন। আমার ক্ষেত্রে মনে হইতেছে ইফতার করার তরে আমি রোজা রাখিয়াছি। ঘটনা যাই হোক দেখার মত জরুরী বিষয় হইল দু’টি ক্ষেত্রেয় একটি জিনিস এক... তা হইল ইফতারি। সুতরাং যাবতীয় মন্দ লোকের দুষ্ট কথায় কান দেওয়া একপ্রকার নিষিদ্ধ হিসাবে গণ্য করিতেছি। 
আসেন মুমিন বান্দাগন আমরা অধির আগ্রহে  অপেক্ষা করি দে পানহা দে শুনিবার এবং ইফতার করিবার থুক্কু রোজা ভাঙ্গিবার।
[বিঃদ্রঃ কে কি দিয়া ইফতার করলেন কইয়া যাইয়েন... আগামী স্বপ্নগুলাতে ওইগুলা দিয়া ইফতারি করার স্বপ্ন দেখতে সুবিধা হইব।]


যদি সচলায়তনও এগিয়ে আসে তবে !!!  ???



মনটা আজ ভীষন খারাপ। সচরাচর মনকে আমি অতোটা সুযোগ দিই না আমার উপরই তান্ডব চালাবার। কিন্তু কথায় আছে না মানুষের মন আর হাঁসের পেট কখন খারাপ হয় বোঝা সম্ভব না । মন খারাপের হেতুটা ব্যাক্তিগত কিছু নয়, তা হলে হয়ত এভাবে বলাও হত না। খুব সাধারন বিষয়...আপনার আমার আমাদের সবার আশপাশেই এমন ঘটনা অহরহ হচ্ছে।
কিন্তু এর সমাধানের হার ক্ষীন ।
         গতকাল রাতে সামহ্যোয়ার ইন ব্লগে একজনের একটা পোস্ট দেখলাম...একটা বাচ্চাকে সুস্থ করে তোলবার জন্য আকুল আবেদন “জিমকে বাঁচান”। পোস্টটা প্রথম পাতায় আসার পর থেকেই লক্ষ্য করে যাচ্ছিলাম কে কি বলে দেখার জন্য। ১ ঘন্টা গেল, ২ ঘন্টা গেল...৩  ছুঁই ছুঁই । ব্লগে উপস্থিত ছিলেন পালাক্রমে অনেক ব্লগার...অনেকেই আমাদের চেনা পরিচিত...অনেকেই আমার কাছে অচেনা। একটা মানুষকে দেখলাম না  পোস্টটাই সাহায্য না হোক সহানুভূতির দু’টা লাইন বলে যেতে। হয়ত কেউ বলতে পারেন আমি কেন করলাম না...উওর খুব সাধারন...যেদিন সামহ্যোয়ার থেকে নিজের সব পোস্ট ডিলিট করে দিলাম  সেদিন নিজের পাসওয়ার্ডটাও মুছে দিয়েছিলাম যেন কোনদিন মন চাইলেও প্রবেশ করতে না পারি।
পাগলের মত পাসওয়ার্ডটা মনে করার চেষ্টা করছিলাম... একবার শুধু গিয়ে বলতে চাচ্ছিলাম “বাবা জিম তোমার সাথেই আছি” । বলা হল না আর দেখছিলাম চোখের সামনে সময় গড়িয়ে যেতে । যিনি পোস্ট দিয়েছিলেন সেই তাসমানও একসময় হতাশ হয়ে চলে গেলেন, আর আমি আমাদের নির্লিপ্ততার সাক্ষী হয়ে তাকিয়ে রইলাম পোস্টটার দিকে।
        এক সময় ধুসর গোধূলী এলেন তখন হয়ত রাত আড়াইটা...এসে তার মন্তব্য করার মাধ্যমে এবং ইন্ডিভিজুয়াল একটি পোস্ট দেওয়ার পর জিমের বাঁচতে চাওয়ার আকুল নিবেদনটিকে সবার সামনে আনলেন। ধুসরকে এজন্য অনেক অনেক ধন্যবাদ ।
        তবে আমার প্রশ্নটা অন্য জায়গায়। রাগু ছাগু কাগু এধরনের কোন পোস্ট আসলে সবাই যেমন হামলে পরে কে কার আগে কমেন্ট করবে এবং পোস্টটাকে স্টিকি করবে আরো কত হাবিজাবি ... তাহলে এ পোস্টটার ক্ষেত্রে এমন কিছুই হল না কেন??? হু দা হেল ইজ ওবায়েদ আলী? ডাজ হি ডিজার্ভ সাচ কাইন্ড অফ প্রাওরিটি ? হতবাক হতে হয়... কিছুদিন পর হয়ত আর সেটাও হব না। তখন মনে হবে আসলেইতো ওবায়েদ আলী সার্টের নিচে কোট পরে না কি প্যান্টের উপর আন্ডার গার্মেন্টস সেটাই যাচাই করা জরুরী।
        কোথায় যাচ্ছি আমরা ? তলানিতে গিয়ে ঠেকলেই কি আমাদের জ্ঞান ফিরবে? মানুষকে  বিশ্বাস করা কি ভুলে যাচ্ছি আমরা?এই আপনারাই তো প্রাপ্তিকে দু’হাত দিয়ে আগলে রেখেছিলেন... তবে জিমকে কেন নয়? বিশ্বাস করে ঠকার চেয়ে কি অবিশ্বাস করে তিলে তিলে দংশিত হওয়া ভাল??


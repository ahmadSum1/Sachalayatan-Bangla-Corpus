!! সুখে থেকো ভাল থেকো...মনে রেখ এ আমারে !!



প্রিয় নুসরাত
কেমন আছিস? ভালই থাকার কথা...পৃথিবীর সমস্ত গেঞ্জাম ফেলে গিয়ে উপর থেকে আমাদের কুকর্মের লাইভ শো উপভোগ করছিস নিশ্চয়। আমরাও আছি বেশ, জঞ্জালময় পৃথিবীতে চোখ-কান বন্ধ করে দিন কাটাচ্ছি সুশীল সমাজের বাহক হয়ে। কোন কিছুই এখন আর স্পর্শ করে না... অনুভূতিগুলো ভোঁতা হতে হতে অসার হয়ে যাচ্ছে কিংবা বলা ভাল হয়ে গেছে। এই যে তুই নেই এটাও আজ প্রতিদিনকার জীবনযাত্রার খুব স্বাভাবিক একটা অংশ। তুই যাওয়ার পর যে সময়টুকু থেমে গিয়েছিল সেই মুহুর্তের চাকাও আজ আর থেমে নেই। আমরা তোকে পেছনে ফেলে গিয়ে ক্রমাগত ছুটে চলেছি কোন এক খুঁটিতে বাধা লাল ফিতের দিকে... পৃথিবীরই অন্য আর এক গোলক ধাঁধায় প্রবেশ করার অদম্য টানে। এখন তোর কথা মনে পড়লে আর চোখ ভিজে যায় না বরং তোকে নিয়ে পোস্ট লেখার মাধ্যমে নিজেকে মনে করিয়ে দেই তোর অদৃশ্য অস্তিত্বের স্থায়ীত্বের সত্যতা।
তোর জন্মদিনে আমরা লুকিয়ে লুকিয়ে তোকে উইশ করি মনে মনে...মিথ্যা বলব না...সেলিব্রেটও করি সবার অগোচরে... কারন নিজেদের দুর্বলতা আমরা একে অপরকে দেখাতে নারাজ। আর ২২ শে মার্চ দিনটাকে আমরা স্মৃতি নামক স্নায়ুকুঠুরি থেকে দুমড়ে মুচড়ে হ্যাচকা টান দিয়ে ছুড়ে ফেলে দিয়েছি বুহুদূরে। পৃথিবীতে যে ২২ শে মার্চ বলে একটা দিন আছে আমরা অস্বীকার করি তীব্র হাহাকার নিয়ে। দেখছিস কি তুই! তোকে ছাড়াও আমাদের খুব চলে যাচ্ছে প্রতিটা মুহুর্ত...প্রতিটা দিন...প্রতিটা বছর। শক্ত মস্তিষ্কখানায় তোর স্মৃতিরা এসে আর কড়া নাড়ে না যখন তখন...যাচ্ছে তাই ভাবে খুড়ে যায় না গভীর ক্ষত কঠিন হৃদপিন্ড মাঝে।
তবুও হঠাৎ কখনও অকারণে মিড ক্লেভিকুলার লাইনের ফিফথ ইন্টারকোস্টাল স্পেসটা অযথাই বিনা নোটিশে চিনচিন করে ওঠে সূক্ষ ব্যাথায়। হয়তো কনিকেল শেইপড বোকা হৃদপিন্ডখানা লোহার মত শক্ত হতে আরো বেশ কিছু বাকী আছে। ভাবিস না তুই!! আরো কিছু বছর পেড়োতে দে... এই সূক্ষ অনুভূতিটুকুও আর থাকবে না। জানিসতো আজ কত তারিখ? ২০শে অগাস্ট... আমাদের তৈরি ফ্রেন্ডশিপ ডে। বন্ধুত্ব দিবসে জানাই তোকে অনেক অনেক শুভেচ্ছা। পারবি আমায় পালটা শুভেচ্ছা জানাতে? আমি কিন্তু অপেক্ষায় রইলাম।সুখে থেকো ভাল থেকো...মনে রেখো এ আমারে
                                                             দৃশা।


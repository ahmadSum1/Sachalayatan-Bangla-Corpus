ব্রেক্সিটঃ এই মুহূর্তে আন্তর্জাতিক বিশ্বে সবচেয়ে আলোচিত বিষয়





ব্রেক্সিট সম্পর্কে জানতে চাচ্ছেন? এক লেখায় সম্পূণর্ চিত্রটা পেয়ে যাবেন যদি ধৈর্য্য ধরে পড়েন। লেখাটা বড়, কিন্তু পড়লে হতাশ হবেন না আশা করি। যারা স্কুল, কলেজ অথবা বিশ্ববিদ্যালয় পর্যায়ে বিতর্ক করেন নিয়মিত, তাদের অবশ্যই পড়া উচিত। এছাড়াও যারা বিভিন্ন প্রতিযোগিতা মূলক পরীক্ষার প্রস্তুতি নিচ্ছেন, তারাও পড়লে উপকৃত হবেন। একটানা ছয় ঘণ্টা ব্যয় করে লেখা। পড়ে মতামত জানালে খুশি হবো। 



ব্রেক্সিট বলতে কী বোঝায়?

BRExit বা ব্রেক্সিট শব্দটা এসেছে Britain Exit অথবা British Exit থেকে (দুটোই সঠিক)। অর্থাৎ ইউরোপিয়ান ইউনিয়ন থেকে বৃটেনের বেরিয়ে যাওয়ার প্রক্রিয়াকে ব্রেক্সিট বলা হচ্ছে [১]। বৃটেন, ইউনাইটেড কিংডম, ইউকে অথবা যুক্তরাজ্য — যে নামেই ডাকা হোক না কেন, মূলত বোঝানো হয় একই দেশকে। এদেশটা ইউরোপের পশ্চিম পাশে মূল ভূখণ্ড থেকে খানিক দূরে অবস্থিত গ্রেট বৃটেন দ্বীপের সম্পূর্ণটা এবং আয়ারল্যান্ড দ্বীপের এক পঞ্চমাংশ নিয়ে গঠিত এবং চারটা গঠণমূলক রাজ্য তথা ইংল্যান্ড, স্কটল্যান্ড, নর্দানর্ আয়ারল্যান্ড এবং ওয়েলসের সমন্বয়ে গঠিত যেখান থেকে মূলত ইউনাইটেড কিংডম নামটা এসেছে।

অন্যদিকে ইউরোপিয়ান ইউনিয়ন একটা সংগঠন যেখানে ইউরোপের গুরুত্বপূণর্ রাষ্ট্রগুলো জোটবদ্ধ হয়ে আইন, রাজনীতি, অর্থনীতি, বানিজ্য, নিরাপত্তা এবং স্বাস্থ সেবা সহ আরো বিভিন্ন বিষয়ে ঐক্যমতের মাধ্যমে নাগরিকদের জন্যে সুবিধা নিশ্চিত করায় সচেষ্ট। ১৯৫৮ সনে ট্রিটি অব রোম স্বাক্ষরের মধ্য দিয়ে এই সংগঠনটি যাত্রা শুরু করে মাত্র ছয়টি সদস্য রাষ্ট্র বেলজিয়াম, নেদারল্যান্ডস, লুক্সেমবার্গ, ফ্রান্স, ইটালি ও জার্মানিকে সাথে নিয়ে। ১৯৭৩ সনে যখন সর্বপ্রথম সংগঠনটি নিজেকের সদস্যা সংখ্যা বাড়ায় তখন ডেনমার্ক এবং আয়ারল্যান্ডের সাথে বৃটেনও ইউরোপিয়ান ইউনিয়নে যোগ দেয়। তবে যখন ইউনিয়নের জন্যে একক মুদ্রা ব্যবস্থা হিসেবে ইউরো চালু হয়, তখন বৃটেন তাদের পাউন্ড ছেড়ে ইউরো জোনে যোগ দেয়া থেকে বিরত থাকে। এছাড়া যখন সেনজেন এ্যাগ্রিমেন্টের মাধ্যমে কমন ভিসা সুবিধা সহ বেশ কিছু বিষয় ইউরোপিয়ান ইউনিয়নের দেশগুলো গ্রহণ করে, সেখানেও বৃটেন সরাসরি যোগ দেয় নি। তবে বর্ডারকন্ট্রোল এবং পুলিশি তথ্য শেয়ার করার ক্ষেত্রে বৃটেন একমত হয়। 
পরবর্তীতে ইউরোপিয়ান ইউনিয়নের সদস্য সংখ্যা প্রথমে পশ্চিম ইউরোপের দেশগুলোকে অন্তর্ভুক্ত করার মধ্য দিয়ে বাড়ানো হয় ১৯৯৫ সন পর্যন্ত। এরপর ২০০৪ সন থেকে পূর্ব ইউরোপের দেশগুলোকেও অন্তভূক্ত করা শুরু হলে বৃটেনে ইউরোপের তুলনামূলক ভাবে অর্থনৈতিক দিক দিয়ে দুর্বল দেশের মানুষরা আসতে শুরু করে। এই আসার হার এতটাই বেশি যে শুধু গত বছর যত মানুষ ইউরোপ থেকে বৃটেনে এসেছে সেই সংখ্যাটা বৃটেনের অন্যতম শহর নিউক্যাসেলের জনসংখ্যার সমান। ফলে বৃটেনের অন্যতম রাজনৈতিক দল UKIP (উচ্চারণ ইউকিপ) জনমত গঠণ করতে শুরু করে ইউরোপিয়ান ইউনিয়ন থেকে তাদের দেশকে বের করে আনার জন্যে (আরো অনেক কারণ আছে যা লেখার মধ্যভাগ থেকে আলোচনা করা হয়েছে)। সেই জনমতে আরো অনেকেই পরে যোগ দেয় যা শেষ পর্যন্ত একটা রেফারেন্ডাম তথা হ্যাঁ-না ভোটে রূপ নেয়। 
আগামীকাল ২৩ জুন সেই ভোটের দিন। শুধু ব্রিটিশ, আইরিশ এবং কমনওয়েলথ ভুক্ত রাষ্ট্র সমূহের নাগরিকরা ভোটের মাধ্যমে স্বীদ্ধান্ত নিবে বৃটেন কি ইউরোপিয়ান ইউনিয়নে থাকবে কি না। গত কিছু দিন অনেকেই হয়তো লক্ষ্য করে থাকবেন ব্রেক্সিট নিয়ে বিভিন্ন টেলিভিশন অনুষ্ঠানে গুরুগম্ভীর আলোচনা হয়েছে; পত্রপত্রিকায় লেখালেখি হয়েছে। দেশ ও মহাদেশের সীমানা ছাড়িয়ে এই আলোচনা পৌঁছে গিয়েছে আটলান্টিকের ঐ পাড়ে যুক্তরাষ্ট্র ও কানাডাতে। পৌছে গিয়েছে ভারত এবং চীনে অথবা অস্ট্রেলিয়া, জাপান সহ এশিয়া প্যাসিফিকের অন্যান্য দেশগুলোতে। যারা যুক্তরাজ্যে বসবাস করেন, তারা প্রতিদিন আধ ডজন পক্ষে-বিপক্ষের পাঠানো লিফলেট বিনে ফেলছেন। যারা বৃদ্ধ তারা চিন্তিত পেনশন নিয়ে, যারা যুবক তারা চিন্তিত চাকরী হারানোর ভয় নিয়ে, যারা ব্যবসায়ী তারা ভাবছে ব্যবসা বুঝি কমে গেলো। আবার আশাবাদী মানুষও আছে যারা ব্রেক্সিটকে দেখছে নূতন দিনের সূচনা হিসেবে। স্বাভাবিক ভাবেই প্রশ্ন জাগতে পারে ঠিক কী কারণে বৃটেন ইউরোপিয়ান ইউনিয়নে যোগ দিয়েছিল এবং কেন এখন বের হয়ে আসতে চাচ্ছে? বের হয়ে এলে সেটা বৃটেনের জন্যে, ইউরোপের জন্যে এবং সম্পূণর্ পৃথিবীর জন্যে অর্থনৈতিক ভাবে কী ধরনের প্রতিক্রিয়া সৃষ্টি করবে? এই লেখার পরবর্তী অংশগুলোতে সে বিষয়গুলো নিয়েই আলোচনা করা হয়েছে।

প্রধানত যে কারণে বৃটেন ইউনিয়ন ছেড়ে বের হয়ে যেতে চাচ্ছে

১৯৭৩ সনে বৃটেন ইউরোপিয়ান ইউনিয়নে যোগ দিয়েছিল মূলত শক্তিশালী দেশগুলোর সাথে জোটবদ্ধ হতে। যোগ দেয়ার পরপরই ১৯৭৫ সনে একটা রেফারেন্ডাম হয় যেখানে বৃটেনের নাগরিকরা ৬৭.২ শতাংশ ভোটে এই যোগ দেয়াকে সমর্থন করে ইউনিয়নে থাকার পক্ষে মত দেয়। কিন্তু গত ৪১ বছরে প্রেক্ষাপটে অনেক পরিবর্তন এসেছে যা নূতন করে ভাবার মত যথেষ্ট কারণ সৃষ্টি করেছে। এই কারণগুলোর একটা ইতিমধ্যে উপরে উল্লেখ করেছি অর্থাৎ ‘ইমিগ্রেশন’। ২০০৪ সনে পূর্ব ইউরোপের দেশগুলোকে অন্তর্ভুক্ত করার সাথে সাথে বৃটেন এবং আয়ারল্যান্ডের দিকে ঐ সব দেশের নাগরিকরা রীতিমত ধেয়ে আসে থাকার জন্যে। অনেকের মনে প্রশ্ন জাগতে পারে সেটা তো তাহলে ফ্রান্স, জার্মানি, স্পেন বা ইটালির ক্ষেত্রেও প্রযোজ্য। হ্যাঁ, এই দেশগুলোও অভিবাসী সমস্যায় আক্রন্ত কিন্তু সেই হারটা বৃটেনের মত নয়। এর প্রধান কারণ মূলত তিনটা: প্রথমটা ইংরেজি ভাষা। অভিবাসীদের কেউ কেউ কাজ চালানোর মত ইংরেজি পারে। আর যারা পারে না, তাদের মনস্তত্ব এরকম যে যদি শিখতেই হয় তবে ইংরেজি শেখাই ভালো তাহলে পৃথিবীর বিভিন্ন দেশে সেটা কাজে লাগানো যাবে। দ্বিতীয় কারণটা জনসংখ্যা। বৃটেনের অন্যতম রাজ্য ইংল্যান্ড হচ্ছে ইউরোপের মধ্যে সবচেয়ে ঘনবসতিপূণর্ (প্রতিবর্গ কিলোমিটারে England - 419, Holland  - 408, Wales - 258, Germany - 226, Italy - 205। তথ্যসূত্র ডেইলি মেইল) [২]। অভিবাসীদের মধ্যে এই ধারণা কাজ করে যে জনসংখ্যা বেশি মানে কাজের সুযোগ বেশি। কথাটা সব সময় সত্য না হলেও বৃটেনের ক্ষেত্রে সত্য। আর সে কারণে বৃটেনকে বেছে নিয়েছে অনেকে। আর তৃতীয় কারণটা লন্ডন শহর। রাজনৈতিক, অর্থনৈতিক এবং ব্যবসায়িক দিক থেকে ইউরোপের সবচেয়ে গুরুত্বপূণর্ শহর লন্ডন। এই শহরকে ঘিরে গড়ে উঠেছে বিভিন্ন দেশের বিভিন্ন প্রতিষ্ঠানের ব্যবসা ও বিনিয়োগ। ফলে কর্মক্ষেত্রের সন্ধানে ইংল্যান্ডের মধ্যে লন্ডনই সবচেয়ে আকর্ষনীয় শহর। বলাবাহুল্য, লন্ডন জনসংখ্যার দিক দিয়ে ইউরোপের সবচেয়ে ঘনবসতিপূণর্ শহরও বটে। আর এ সমস্ত কারণে কাজের সন্ধানে ছুটে আসা মানুষ ভীড় করতে শুরু করে বৃটেনে। 
আলোচনার এই অবস্থায় অনেকের মাথায় একটা প্রশ্ন জাগতে পারে যে কাজের সন্ধানে এলে এবং পর্যাপ্ত কাজ থাকলে সেটা বরং বৃটেনের অর্থনীতির জন্যে ভালো। অথচ এটা কেমন করে একটা সমস্যায় পরিণত হলো? উত্তরটা আসলে বৃটেনের সামাজিক ব্যবস্থাপনার সাথে জড়িত। এখানে আয় করলে আপনি ট্যাক্স দিবেন, আবার আয়হীন থাকলে আপনি সুবিধা (বেনিফিট) ভোগ করতে পারবেন। সেক্ষেত্রে সরকারের পক্ষ থেকে আপনাকে থাকার জন্যে বাড়ি বা ফ্ল্যাট, ইউটিলিটি বিল (বিদু্যত, পানি, গ্যাস) এবং হাত খরচ দিবে। এছাড়া সবার জন্যেই স্বাস্থ সেবা বিনামুল্যে দেয়া হয়। যদিও এই সুবিধাগুলো বৃটেনের নাগরিকদের জন্যে সীমাবদ্ধ ছিল আগে (স্বাস্থ সেবা বাদে, এটা সবার জন্যে উন্মুক্ত ছিল গত বছর পর্যন্ত); কিন্তু ইউরোপিয়ান ইউনিয়ানের সদস্য হিসেবে যোগ দেয়ার পর বৃটেন সকল সদস্য রাষ্ট্রের নাগরিককে তার নিজ দেশের নাগরিকদের মতই সুবিধা দিতে বাধ্য হয়। এটা ইউরোপিয়ান ইউনিয়নের আইন যা বৃটেন মানতে বাধ্য (শুধু তাই না, ইউনিয়নের যে কোন আইন বৃটেনের নিজস্ব আইনকে বাতিল করার ক্ষমতা রাখে; যা নিয়ে পরে আলোচনা করা হয়েছে)। ফলে ইউরোপের বিভিন্ন দেশ থেকে আসা মানুষ, বিশেষ করে যারা অর্থনৈতিক ভাবে দুর্বল দেশগুলো থেকে এসেছে, তাদের একটা অংশ কিছুদিন কাজ করার পর যখন সুবিধাগুলোর কথা জানতে পারে, অর্থাৎ ঘরে বসেই কোন কিছু না করেই টাকা পাওয়া যায় — এই বিষয়টা সম্পর্কে জানে, তখন তারা সুযোগটা গ্রহণ করে। চাকরী ছেড়ে দিয়ে ঘরে বসে থাকে যা সরকারের উপর একটা বোঝার মত চেপে বসার সামিল বলে ব্রিটিশ সরকার মনে করে। শুধু তাই না, তারা তখন নিজ দেশে রেখে আসা বাচ্চার জন্যে বিভিন্ন ভাতা ও সুবিধা বৃটেন থেকে নিতে শুরু করে। এতে সামগ্রিক ভাবে বৃটেনে বেনিফিট ক্লেইম করা মানুষের সংখ্যা অনেক বেড়ে যায় যা সরকারকে চাপে ফেলে দেয়। পাশাপাশি, এই ঘরে বসে থাকা মানুষগুলো বিভিন্ন ধরনের অপরাধমূলক কর্মকাণ্ডে জড়িয়ে পড়তে শুরু করে যা বৃটেনের সাধারণ মানুষের নিরাপত্তার বিষয়টা নিয়ে কর্তৃপক্ষকে ভাবিয়ে তোলে। মূলত এ কারণটাই বৃটেনকে ইউরোপিয়ান ইউনিয়ন ছেড়ে বেরিয়ে আসার জন্যে উদ্বুদ্ধ করেছে। 

ব্রেক্সিটের পক্ষে বিভিন্ন গুরুত্বপূণর্ কারণ

যদিও উপরে উল্লখ করা কারণগুলো সরাসরি চোখে দেখা যাচ্ছে কিন্তু এর চেয়েও গুরুত্বপূণর্ কারণ রয়েছে যা ব্রেক্সিটের পক্ষে যারা মতামত দিচ্ছে তাদের প্রচারণায় এসেছে [৩]। এর মাঝে সবচেয়ে গুরুত্বপূণর্ হচ্ছে মেম্বারশিপ ফিস এবং অন্যান্য অর্থনৈতিক অবদান যা বৃটেন ইউনিয়নের জন্যে করে থাকে। হিসেবে দেখা যায় প্রতি সপ্তাহে বৃটেন নেট ৩৫০ মিলিয়ন পাউন্ড ব্যয় করে ইউনিয়নের অন্যান্য দেশের সেবায়। অর্থাৎ বৃটেন যে টাকা দেয় এবং যা সেবা হিসেবে পায় তার ব্যবধান এই ৩৫০ মিলিয়ন পাউন্ড। যারা ব্রেক্সিটের পক্ষে, তাদের দাবী এই টাকা বৃটেনের উচিত নিজেদের সুবিধায় ব্যয় করা। এছাড়া বৃটেনকে প্রতি বছর প্রায় এক বিলিয়ন পাউন্ড মূল্যের সেবা এবং পণ্য ইউনিয়নকে দিতে হয় যা পরে ইউনিয়ন অর্থনৈতিক ভাবে দুর্বল রাষ্ট্রের জন্যে খরচ করে (ইউনিয়নের ভেতরে এবং বাহিরে)। অন্যদিকে বৃটেন ব্যবসা করার জন্যে ইউনিয়নের ‘ট্রেড ডিল’ তথা বানিজ্য চুক্তি সমূহের উপর নির্ভরশীল। তারা নিজেদের মত করে ট্রেডিং করার ক্ষমতা রাখে না যতক্ষণ সদস্য থাকবে। ফলে এত টাকা মেম্বারশিপ ফি দেয়ার পরও আয়ের মাধ্যমে তা তুলে আনার ক্ষেত্রে বৃটেন বাধাগ্রস্থ হচ্ছে। 
এছাড়া আইন এবং ক্ষমতার বণ্টন আরেকটা বড় বিষয় যা নিয়ে বৃটেনের মানুষ খুশি নয়। বৃটেনের ডেইলি মেইল পত্রিকা তাদের এক সাময়িকীতে EU Law গুলোকে সার্বভৌমত্বের উপর হস্তক্ষেপ হিসেবে উল্লেখ করেছিল। কারণটা যুক্তিযুক্তও। আগেই বলেছিলাম আইনগুলোর কথা। ইউনিয়নের এই আইনগুলো পাশ হয় ব্রাসেলস থেকে যা বৃটেনের নির্বাচিত প্রতিনিধিদের আইনকে বাতিল করে। স্বাভাবিক ভাবেই বৃটেনের মানুষের মনে প্রশ্ন জেগেছে এই আইনগুলো কতটুকু তাদের স্বাথর্ দেখছে। কারণ যারা এই আইনগুলো পাশ করছে তাদের অধিকাংশই বৃটেনের প্রেক্ষাপটকে মাথাতেই রাখছে না। শুধু তাই না, বৃটেনের আদালতের স্বীদ্ধান্তকেও ইউরোপিয়ান ইউনিয়নের আদালত বাতিল করে দিচ্ছে। ব্রসেলসে বসা বিচারকরা তাদের কলমের আঁচড়ে বৃটেনের অনেক রায়কে বাতিল বা পরিবর্তন করে দিচ্ছে যা ব্রিটিশরা মেনে নিতে পারছে না অনেক ক্ষেত্রেই।   
অনেকেই হয়তো প্রশ্ন করতে পারেন যে ইউরোপিয়ান ইউনিয়নের যে নির্বাচন হয় সেখানে বৃটেন থেকে নির্বাচিত এমপিরাও থাকে। তাহলে তারা কেন বৃটেনের পক্ষে কথা বলতে পারবে না? এই প্রশ্নটাই হচ্ছে ব্রেক্সিটের অন্যতম আরেকটা কারণ! ইউরোপিয়ান ইউনিয়নে ক্ষমতার সুষম বন্টণ করতে গিয়ে শক্তিশালী রাষ্ট্রগুলোকে সন্তুষ্ট করতে ব্যর্থ হয়েছে। যেমন জাতিসংঘে নিরাপত্ত পরিষদের স্থায়ী সদস্য ৫ রাষ্ট্রের ভেটো দেয়ার সমান ক্ষমতা রয়েছে। একই ভাবে G8 দেশ গুলোতেও তাদের সমান সমান ক্ষমতা। কিন্তু ইউরোপিয়ান ইউনিয়নে কোন দেশ কতজন এমপি পাবে সেটা নির্ধারিত হয় সাধারণ নির্বাচনের মত, অর্থাৎ জনসংখ্যার ভিত্তিতে। বৃটেনের ইংল্যান্ড অংশটা ঘনবসতিপূণর্ হলেও স্কটল্যান্ড ইংল্যান্ডের প্রায় সমান হওয়ার পরও সেখানে পুরো বৃটেনের মাত্র সাড়ে চার শতাংশ মানুষ বসবাস করে। ফলে পুরো স্কটল্যান্ডকে একটা আসন হিসেবে বিবেচনা করা হয় যা মাত্র একজন এমপি নির্বাচিত করে। ওয়েলস থেকে ৪জন এমপি আসে এবং নর্দার্ন আয়ারল্যান্ড থেকে ৩জন। এছাড়া ইংল্যান্ডের ৬৫টা আসন থেকে আসে ৬৫জন এমপি। অন্যদিকে জার্মানি থেকে আছে ৯৬জন এমপি এবং ফ্রান্স থেকে ৭৪জন যা বৃটেনকে ৭৩জন এমপি নিয়ে ইউনিয়নের তৃতীয় বৃহৎ দেশ হিসেবে পার্লামেন্টে স্থান দিয়েছে। স্বাভাবিক ভাবেই তৃতীয় বৃহৎ হয়ে বৃটেন আইন প্রণয়নের ক্ষেত্র যেমন ভূমিকা রাখতে পারছে না তেমনই বিভিন্ন স্বীদ্ধান্ত গ্রহণের বিষয়ে জার্মানির দারস্থ হয়ে থাকছে। বৃটেনে একটা কথা প্রচলিত রয়েছে, ইউরোপিয়ান ইউনিয়ন চলে জার্মানির কথায়! আর এই প্রচলিত কথাটা (যা অনেকাংশে সত্যও) মেনে নেয়া ব্রিটিশদের পক্ষে কষ্টকর। এক্ষেত্রে একটা মজার তথ্য দিচ্ছি। লেখার শুরুতেই উল্লেখ করেছিলাম UKIP ইউনিয়ন থেকে বের হয়ে যাবার পক্ষে সোচ্চার। এই দলটা বৃটেনের একমাত্র প্রথম সারির রাজনৈতিক দল যারা ইউনিয়ন ছাড়ার পক্ষে প্রচারণা চালাচ্ছে। অন্য সব দল ইউনিয়নে থাকার পক্ষে প্রচারণা চালাচ্ছে। অথচ এই UKIP হচ্ছে বৃটেন থেকে নির্বাচিত সবচেয়ে বড় দল ইউরোপিয়ান পার্লামেন্টে। সর্বশেষ নির্বাচনে তারা অন্য সব দলকে পেছনে ফেলে বৃটেনের পতাকা হাতে তুলে নিয়েছিল ইউয়নিয়নের পার্লামেন্টে যা তারা শুধু ছাড়তেই চাচ্ছে না, দেশকেও বের করে নিয়ে আসতে চেষ্টা করছে।  
এই সমস্ত কারণ ছাড়াও সবচেয়ে বড় যে কারণটা বৃটেনের মানুষের মাঝে ভীতির সৃষ্টি করেছে তা হলো তুরষ্ক, আলবেনিয়া, মেসিডোনিয়া, মন্টেনেগ্রো এবং সার্বিয়ার মত দেশের জন্যে ইউরোপিয়ান ইউনিয়ানের দপ্তরে সদস্য পথ পাবার দরজা খুলে দেয়া। এটা এখন সময়ের ব্যাপার যে এই দেশগুলো অল্প কিছুদিনের মধ্যেই ইউনিয়নে ঢুকে পড়বে। তখন এদের নাগরিকরা বিনা বাধায় বৃটেনে ঢুকতে এবং কাজ করতে পারবে যা বৃটেনের নিরাপত্তাকে হুমকির মুখে ফেলতে পারে বলে অনেকেই মন্তব্য করেছে। সবচেয়ে বড় ব্যাপার, যে দলগুলো ইউনিয়নে থাকার পক্ষপাতি, তারা উপরে আলোচনা করা বিভিন্ন পয়েন্টকে যুক্তিখণ্ডন করলেও এই বিষয়টা নিয়ে মন্তব্য করা থেকে বিরত রয়েছে যা স্পষ্টই নির্দেশনা দেয় যে তুরষ্ক বা আলবেনিয়া বৃটেনের জন্যে বড় হুমকি। 

ব্রিটিশ সরকারের অবস্থান

২০১৫ সনে অনুষ্ঠিত বৃটেনের সাধারণ নির্বাচনের আগে তৎকালিন ক্ষমতাসিন দল কনজার্ভেটিভ পার্টির উপর চাপ বাড়তে থাকলে তাদের দলীয় নেতা এবং ব্রিটিশ প্রধানমন্ত্রী ডেভিড ক্যামেরন ব্রেক্সিট রেফারেন্ডামের প্রতি সমর্থন দেয়। ক্যমেরনের তখন শর্তসাপেক্ষে অবস্থান ছিল ইউনিয়ন ছেড়ে যাবার পক্ষে। তিনি বলেছিলেন যে যদি ইউরোপিয়ান ইউনিয়নের নেতারা তার সাথে বিভিন্ন বিষয়ে একমত না হন এবং বৃটেনের স্বার্থ দেখার চেষ্টা না করেন, তাহলে তিনি ছেড়ে যাবার পক্ষে অবস্থান নিতে পারেন। 
ডেভিড ক্যামরনের এই অবস্থান বেশ কার্যকরি হয় কারণ নির্বাচনে জিততে যেমন এটা সহায়ক ছিল তেমনই বড় দেশগুলোর নেতাদের কাছে এটা একটা হুমকি হিসেবে পৌছে যায়। পরে নির্বাচনে জিতে দ্বিতীয় দফায় ক্ষমতায় এসেই ক্যামেরন এ বছরের ফেব্রুয়ারি মাসে একটা গুরুত্বপূণর্ বৈঠকে বসেন ইউরোপিয়ান ইউনিয়নের বিভিন্ন দেশের নেতাদের সাথে। ব্রাসেলসে দিনভর আলোচনা শেষে রাতে নৈশ ভোজের সময় ঘোষণা দেন যে তারা একটা ঐক্যে পৌঁছাতে পেরেছে। পরদিন এই বৈঠকের সাফল্য-ব্যর্থতা নিয়ে বিস্তারিত আলোচনা আসে বিভিন্ন ব্রিটিশ দৈনিকে যার মাঝে গার্ডিয়ান পত্রিকার আলোচনাটা ছিল বেশ তথ্যপূণর্ [৪]। সেখানে উল্লেখ করা হয় ক্যামেরনের প্রথম এবং প্রধান দাবী ছিল ‘ইমার্জেন্সি ব্রেক’ বলে একটা নীতি। এই নীতি মোতাবেক ক্যামেরন প্রস্তাব করে যে সকল ব্রিটিশ এবং ইউরোপিয়ান ইউনিয়ানের নাগরিক ১৮ বছর হলে অথবা যদি বাহিরে জন্ম হয়ে থাকে অথবা বাহির থেকে প্রবেশ করে, তাহলে বৃটেনে প্রবেশের পর চার বছর অপেক্ষা না করে বেনিফিট ক্লেইম করতে পারবে না। তবে যারা ইতিমধ্যে বৃটেনে রয়েছে তাদের জন্যে এটা কার্যকর হবে না। বাংলায় একটা প্রবাদ আছে, নিজের নাক কেটে অন্যের যাত্রা ভঙ্গ। এই নীতিটা অনেকটা তেমনই। ইউরোপিয়ানদের আটকাতে ক্যামেরন নিজের দেশের জনগনের বেনিফিট ক্লেইম করার পথ চার বছরের জন্যে বন্ধ করে দেয়। নীতিটা গৃহীত হলেও এটা কত বছর কার্যকর থাকবে সেটা নিয়ে আলোচনা হয়। ক্যামেরন প্রস্তাব করেছিল ১৩ বছর কিন্তু পোল্যান্ড, হাঙ্গেরি, স্লোভাকিয়া এবং চেক রিপাবলিক (যাদের দেশ থেকে প্রচুর মানুষ বৃটেনে আসে) প্রস্তাব করে ৫ বছর। পরে সেটা ৭ বছরে এলে সবাই ঐক্যমতে পৌঁছায়। সাথে এটাও উল্লেখ করে দেয়া হয় এই সময় আর কোন ভাবে বৃটেন বাড়াতে পারবে না। এই নীতির মাধ্যমে বৃটেন নিশ্চিত করলো যে ইউরোপিয়ান ইউনিয়নের কোন নাগরিক বৃটেনে এসে মাস ছয়েক কাজ করেই চাকরী ছেড়ে ঘরে বসে খাওয়া শুরু করতে পারবে না। এছাড়া চাইল্ড বেনিফিট নিয়েও আলোচনা হয় ঐ বৈঠকে। সেখানে বলা হয় বাচ্চা যে দেশে থাকবে, সে দেশের স্ট্যান্ডার্ডে তাকে ভাতা এবং সুবিধা দেয়া হবে, বৃটেনের স্ট্যান্ডার্ডে নয়। 
এছাড়াও আরো দুইটা গুরুত্বপূণর্ অর্জন ক্যামেরনের পকেটে ঢুকেছে ঐ বৈঠক থেকে। প্রথমটি হলো, ইউরোকে রক্ষা করার জন্যে করা যে কোন আইন বৃটেনের জন্যে খাটবে না। বৃটেন তাদের নিজেদের মুদ্রা তথা পাউন্ডের স্বাথর্ রক্ষা করে চলতে পারবে। দ্বিতীয় অর্জনটি মূলত বড় প্রেক্ষাপটের অর্জন। ইউরোপিয়ান ইউনিয়নের একটা নীতি রয়েছে যাকে বলা হয় ‘Ever-closer union’। এই নীতির মাধ্যমে রাজনৈতিক ও সামাজিক ভাবে ইউনিয়নের দেশগুলোকে ক্রমেই আরো কাছাকাছি আনা হবে। বৃটেন এই নীতির বিপক্ষে অবস্থান নেয়। তারা বানিজ্য ও অর্থনৈতিক স্বার্থে ইউনিয়নে থাকলেও সামাজিক ভাবে মিলেমিশে চলার পক্ষপাতি নয়। ফলে বৈঠকে সবাই ঐক্যমতে পৌঁছায় যে এমন কোন আইন করা হবে না যা বৃটেনকে তাদের এই অবস্থান থেকে সরে আসতে বাধ্য করে অথবা করা হলেও সেক্ষেত্রে বৃটেনকে ঐ আইন মানতে বা কার্যকর করা থেকে অব্যহতি দেয়া হবে। ফলে ইউরোপিয়ান ইউনিয়নের তৃতীয় বৃহত্তর দেশ হবার পরও বৃটেন ইউনিয়নের পার্লামেন্টে তাদের স্বাথর্ে-বিরোধী আইনকে প্রতিরোধ করতে সক্ষম হবে। 
এই বৈঠকের পরপরই ডেভিড ক্যামেরন ঘোষণা দেন যে তার দল ইউরোপিয়ান ইউনিয়নে থাকতে প্রস্তুত এবং সেভাবেই তারা প্রচারণায় নামে। যেহেতু রেফারেন্ডাম আগেই ঘোষণা দেয়া হয়েছিল, তাই রেফারেন্ডাম হবে কিন্তু ক্যামেরনের দল তাদের অবস্থান পাল্টে ফেলে। এক্ষেত্রে তারা এই অর্জনগুলোকে অবস্থান পাল্টে ফেলার কারণ হিসেবে দেখায়। 

তবুও যদি বেরিয়ে যাবার পক্ষে রায় আসে?

বার্নিং কোশ্চেন সম্ভবত একেই বলে! যদি বৃটেনের নাগরিকরা ঠিক করে তারা ইউনিয়নে থাকতে চায় না, তাহলে কী কী ঘটতে পারে সেটা নিয়ে পক্ষে-বিপক্ষে প্রচুর আলোচনা চলছে। অর্থনীতিবিদরা বলছে রেফারেন্ডামের ভোট যদি ‘হ্যাঁ’ হয় অর্থাৎ বৃটেন বের হয়ে আসে তাহলে পর দিনই পাউন্ডের দাম অনেক পড়ে যাবে। কেউ কেউ বলেছেন এটা আরেকটা রিসেশনের কারণও হতে পারে। মাকর্িন প্রেসিডেন্ট বারাক ওবামা পর্যন্ত ‘সবার স্বাথর্ে’ চেয়েছেন বৃটেন যেন ইউনিয়নে থাকে। 
যেহেতু গত ৪১ বছর ধরে ইউরোপিয়ানদের প্রচুর ব্যবসা গড়ে উঠেছে, সেক্ষেত্রে প্রথম ঝড়টা যাবে ব্যবসা প্রতিষ্ঠানগুলোর উপর দিয়েই। এক্ষেত্রে ধারণা করা হচ্ছে সেন্ট্রাল লন্ডন সবার আগে আক্রান্ত হবে। একই ভাবে পুরা ইউরোপ জুড়ে বৃটেনের বিভিন্ন পণ্য রপ্তানী করা হয় যা সরাসরি বিভিন্ন আইন এবং অতিরিক্ত খরচের কাঁটাতারে আবদ্ধ হবে। এক্ষেত্রেও রপ্তানী কমবে, সাথে ব্যবসাও। আর এই সমস্ত বিষয়গুলো শেষ পর্যন্ত প্রোপার্টি তথা জমির বাজারে আঘাত করবে। এক্ষেত্রে কিছু ব্যক্তিগত অভিজ্ঞতা ও জানা-শোনা শেয়ার করছি। আমার স্ত্রী ইনভেস্টমেন্ট ব্যঙ্কিং সেক্টরে কর্মরত রয়েছে। গতকাল বৃটেনের খুব নাম করা একটা প্রোপার্টি ফান্ডের ফান্ড ম্যানেজার আমার স্ত্রীর সাথে এবং তার দুই বসের সাথে রুদ্ধদ্বার বৈঠক করেছে। সেখানে পুরাটা সময় মূলত ব্রেক্সিট নিয়েই কথা হয়েছে। সেই ফান্ড ম্যানেজার জানায় ব্রেক্সিটে সেন্ট্রাল লন্ডন প্রচণ্ড ভাবে ধাক্কা খেতে যাচ্ছে। সে কারণে তারা তাদের সব বিনিয়োগ সেন্ট্রাল লন্ডন থেকে সরিয়ে ফেলেছে। তার কথা থেকেই বোঝা যাচ্ছিল যারা বিনিয়োগ করে রেখেছে তারা ব্রেক্সিট নিয়ে খুবই চিন্তিত। সেটা শেয়ার বাজারে হতে পারে, জমির বাজারে হতে পারে অথবা সরাসরি কমোডিটি মার্কেটেও হতে পারে। কিন্তু আসলে কী হতে পারে বা হতে যাচ্ছে, সেটা জোর দিয়ে এই মুহূতর্ে বলা মুশকিল।
তবে ব্রেক্সিটের ফলে বৃটেন এবং ইউরোপের অন্যান্য দেশের নাগরিকদের এক দেশ থেকে আরেক দেশে যাতায়াতে কোন সমস্যা হবে না। পর্যটন বা এ ধরনের ব্যবসা আক্রান্ত হবার সম্ভাবনাও কম। কিছু কিছু ক্ষেত্রে বৃটেন স্বাধীনতাও পাবে। যেমন, বানিজ্য চুক্তি করার ক্ষেত্রে। তখন তারা যুক্তরাষ্ট্র, কানডা বা চীন যেভাবে ইউরোপিয়ান ইউনিয়নের সাথে ব্যবসা করে, সেভাবে ব্যবসা করতে পারবে। দৈনন্দিন জীবনও স্বাভাবিক থাকবে বলেই সবাই মনে করছে। তবে অর্থনীতি ঠিক না থাকলে সেই স্বাভাবিক থাকাটা কত দিন, সেটা একটা বড় প্রশ্ন হয়ে থাকছে।

সর্বশেষ জরিপের ফলাফল কেমন?

প্রতিটা নির্বাচনের সময়ই জরিপ খুব গুরুত্বপূণর্ ভূমিকা রাখে। এবারও রাখছে বৃটেনে। সর্বশেষ জরিপে দেখা গিয়েছে ৪৪% হ্যাঁ এবং ৪৪% না ভোট দেয়ার পক্ষে। বাকি যে ১২% ভোটার রয়েছে, মূলত আগামীকালের ডিসিশন তারাই দেবে। বলাবাহুল্য, সেই ১২% শতাংশের মধ্যে আমি নিজেও রয়েছি।

সংযুক্তি

মন্তব্যে কেউ কেউ বলছেন যে লেখাটায় ব্রেক্সিটের বিপক্ষের যুক্তিগুলো উঠে আসে নি অর্থাৎ কেন বৃটেন ইউরোপিয়ান ইউনিয়নে থাকবে এবং থাকলে কী কী সুবিধা পাবে সেটা উল্লেখ করা হয় নি। সরাসরি ওভাবে উপস্থাপন করার কাজটা আমি ইচ্ছে করে এড়িয়ে গিয়েছি কারণ লেখাটাকে কোন পক্ষের প্রচারণা হিসেবে তুলে ধরতে চাই নি। বরং ধাপে ধাপে বলে গিয়েছি কী কারণে রেফারেন্ডামটা এলো (পক্ষের কারণগুলো ওখানে চলে এসেছে), বর্তমান সরকার কী করছে (পক্ষের অনেকগুলো সমস্যার সমাধানও এখানে আলোচনা করা হয়েছে) এবং সর্বশেষ “তবুও যদি ব্রেক্সিটে বেরিয়ে যাবার পক্ষে রায় আসে?” অংশে তুলে ধরেছি ইউনিয়নে থাকার পক্ষের যুক্তি। হতে পারে আমার লেখার এই কাঠামো কারো কারো কাছে লেখাটাকে ‘বের হয়ে আসার’ পক্ষের লেখা হিসেবে একে প্রতিষ্ঠিত করে ফেলেছে। তাই সংক্ষেপে নিচের পয়েন্টগুলো তুলে ধরছি যা ব্রেক্সিটের বিপক্ষে তথা কেন ইউরোপিয়ান ইউনিয়নে থাকা জরুরী তা জানাচ্ছে। 

ব্রিটিশ প্রধানমন্ত্রী বারবার বলছেন ‘উই আর স্ট্রংগার টুগেদার’। কথাটার বিশেষ তাৎপর্য রয়েছে। ইউনিয়নের সাথে থাকলে যে কোন বিপদে ইউনিয়ন বৃটেনের সাথে থাকবে। ২০০৯ এর রিসেশনে যখন আয়ারল্যান্ড নিজেদের দেউলিয়া ঘোষণা করলো, তখন যদি তারা ইউরোপিয়ান ইউনিয়নে না থাকতো, তাহলে অত দ্রুত পরিস্থিতি সামাল দিতে পরতো না। গ্রীসের ক্ষেত্রেও ইউনিয়নের সাহায্য ছাড়া এখনও টিকে থাকা খুবই কঠিন ছিল। সরাসরি অর্থিক সাহায্য দিয়ে এই দুই দেশের একটাকে ঠিক করেছে ইউরোপিয়ান ইউনিয়ন, আরেকটাকে ঠিক করার চেষ্টা করে যাচ্ছে। ভুলে গেলে চলবে না এই রেফারেন্ডাম বর্তমান প্রধানমন্ত্রী নিজেই এনেছেন। কিন্তু তিনিও জানেন এটা দেশের জন্যে মঙ্গলজনক না হবার সম্ভাবনা রয়েছে। তাই তিনি প্রচুর চেষ্টা করে বেশ কিছু সুবিধা আদায় করে এনেছেন যা মূল লেখায় ব্যখ্যা করা হয়েছে। যারা বৃটেনের ইউনিয়নে থাকার পক্ষে, তারা এই সুবিধাগুলো খুব বেশি আলোচনায় আনছেন না। বিশেষ করে ‘ইমার্জেন্সি ব্রেক’ এর কথাটা। এর কারণ সম্ভবত এটা যে যদি ডেভিড ক্যমেরনের এই অর্জনকে স্বীকার করে নেয়া হয়, তাহলে ভবিষ্যত নির্বাচনে তার দল সেটাকে ভোট পাবার হাতিয়ার হিসেবে কাজে লাগাতে পারে। 
ইউরোপিয়ান ইউনিয়নে থাকলে বৃটেনর মূল সুবিধাটা কী? সেটা মূলত বানিজ্য। বৃটেন ইউরোপিয়ান ইউনিয়নে সামাজিক ভাবে কাছাকাছি আসার জন্যে আসে নি। সেটা যদি তাদের উদ্দেশ্য হতো, তাহলে তারা পাউন্ড ছেড়ে ইউরোকে মুদ্রা হিসেবে নিত অন্য আর সব দেশের মত; কিম্বা সেনজেন চুক্তিতেও সম্পূণর্ রূপে আবদ্ধ হতো। যেহেতু এর কোনটাই তারা করে নি এবং সর্বশেষ এই বছরের ফেব্রুয়ারিতে তারা স্পষ্টই জানিয়েছে ‘Ever-closer union’ এর ব্যপারে তারা একমত নয়, তাই তাদের মূল উদ্দেশ্য বানিজ্য ছাড়া আর কিছু দেখছি না। ইউনিয়নে থাকলে তারা সেটা পুরা মহাদেশে প্রায় সকল ‘লাল ফিতা’ এড়িয়ে করতে পারছে। কিন্তু বের হয়ে গেলে আর পারবে না (মূল লেখায় এই পয়েন্টটাও বলেছি)।
বানিজ্য চুক্তিগুলো বৃটেনকে যেমন ‘হাত-পা’ বেঁধে দিয়েছে, তেমনই অন্যদেরও বেঁধেছে। এক্ষেত্রে বৃটেন অনেক বেশি রপ্তানী করে বলে অন্যদের তুলনায় এই ‘হাত-পা’ বাঁধা অবস্থার সুবিধা বরং বৃটেনই বেশি পাচ্ছে (এ ব্যাপারে ওয়েবে ঘাটলে বিভিন্ন তথ্য-উপাত্ত পাওয়া যাচ্ছে। কোনটা সঠিক, কোনটা ভুল সেটা নিয়ে এই ছোট আলোচনায় মন্তব্য করাটা ঠিক হবে না।) 
বৃটেন যে রকম ইউরোপিয়ান ইউনিয়নের জন্যে টাকার যোগান দিচ্ছে, তারা আবার সেটার একাংশ ফিরেও পাচ্ছে। এই পাওয়াটায় ভারসাম্য না থাকলে সেটা আলোচনার মাধ্যমে সমাধান করা যেতে পারে। বের হয়ে আসাটা সেটার সমাধান হতে পারে না। তাছাড়া এই অতিরিক্ত টাকাটা এখন দিলেও বিপদের সময় এর চেয়ে বেশি সহায়তা ইউনিয়ন থেকে তারা পাবে। মূল কথা, ইউনিয়ন বৃটেন বা অন্য সকল দেশের জন্যে একটা ইনসুরেন্সের মত কাজ করছে।  

তবে সব শেষে আবারও বলবো, বৃটেনের ইউরোপিয়ান ইউনিয়নে থাকার পক্ষে সবচেয়ে বড় যুক্তি এটাই যে মূল সমস্যা তথা অভিবাসীদের কী করে নিয়ন্ত্রণ করা হবে, তা গত ফেব্রুয়ারি মাসে ব্রিটিশ প্রধানমন্ত্রী এক রকম সমাধানের মধ্যে নিয়ে এসেছে (‘ব্রিটিশ সরকারের অবস্থান’ অংশট আবার পড়তে বলবো)। এরপরও ইউনিয়ন ছেড়ে বের হয়ে আসাটা বৃটেনকে ঝুঁকির মুখে ফেলতে পারে।

কিছু তথ্যসূত্র

[১] রেফারেন্ডাম সম্পর্কে বিভিন্ন তথ্য
https://en.wikipedia.org/wiki/United_Kingdom_European_Union_membership_referendum,_2016
[২] ইউরোপের ঘনবসতিপূণর্ দেশ সমূহ
http://www.dailymail.co.uk/news/article-2530125/This-worryingly-crowded-isle-England-officially-Europes-densely-packed-country.html
[৩] ব্রেক্সিটের পক্ষের কারণ
http://www.dailymail.co.uk/news/article-3653526/Undecided-Read-essential-guide-giving-20-reasons-choose-leave.html
[৪] ইউরোপিয়ান ইউনিয়নের সাথে বৃটেনের নেগোসিয়েশন 
https://www.theguardian.com/world/2016/feb/19/camerons-eu-deal-what-he-wanted-and-what-he-got

২২ জুন ২০১৬
মিল্টন কিন্স, ইংল্যান্ড।


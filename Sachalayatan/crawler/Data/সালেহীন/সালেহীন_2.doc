দূর পাহাড়ের ধারে (পর্বঃ ২ কেওক্রাডং হয়ে বাকলাইপাড়া)



ঢাকা থেকে আসা তাজিনডংমুখী দলটি বগালেক পৌঁছায় বিকাল সাড়ে তিনটা নাগাদ। ভ্রমণের প্রথম অংশের চিত্র-ব্লগ পাওয়া যাবে এখানে।
বগালেকে অল্পক্ষণ বিশ্রাম নিয়ে আর বগালেকের সৌন্দর্যে অভিভূত হয়ে অভিযাত্রীরা পদব্রজে যাত্রা শুরু করে কেওক্রাডং এর পাদদেশে ছোট্ট গ্রাম দার্জিলিং পাড়ার দিকে। গোধূলি পেরিয়ে পাহাড়ে যখন অন্ধকার নেমে এল, তখন তারা দার্জিলিং পাড়ায় পা ফেলল। ছোট্ট বম গ্রাম দার্জিলিং পাড়া। শুনশান নিস্তব্ধতা চারিদিকে। কারবারীর ঘরে রাতের আশ্রয় মিলল, গাইড বেলালের প্রচেষ্টায়। নৈশ ভোজের মেনু ছিল, পাহাড়ী কচুর ঝোল আর লাল চালের ভাত সাথে পাহাড়ী ঝাল মরিচ। সময়টা মধ্য মার্চ হলেও কনকনে ঠান্ডা আর হাড় কাঁপানো বাতাস অবাক করল অভিযাত্রীদের। এ যেন বাংলাদেশের বাইরের কোন জনপদ। রাতে কারবারীর ঘর থেকে পাওয়া কম্বল ব্যবহার না করে উপায় ছিল না।
ভোর হল। সূর্য ওঠার আগেই অভিযাত্রীরা বাক্স-পেঁটরা গুছিয়ে রওনা হল কেওক্রাডং এর দিকে। দার্জিলিং পাড়া থেকে আধঘন্টার পায়ে হাঁটা দুরত্বে দেশের তৃতীয়(বহু দিন প্রথম স্থানের অধিকারী  - তথ্যসূত্রঃ উইকিপিডিয়া) সর্বোচ্চ শৃঙ্গে পা ফেলার আগেই সূর্য উঠে গেল। কেওক্রাডং শিখর জয়ের আনন্দে আনন্দিত অভিযাত্রীদের দীর্ঘ ফটোসেশন চলল এখানে। তারপর উল্টোদিকের পথ বেয়ে তারা পৌঁছে গেল, ম্রো গ্রাম পাসিং পাড়ায়। সকালের চা টা পাসিং পাড়ায়ই হল। সূর্য ততক্ষণে বেশ গনগনে মেজাজে চলে গেছে। চা খেয়ে খোশমেজাজে অভিযাত্রীরা বেরিয়ে পড়ল বাকলাই পাড়ার পথে। চারিদিকে এখন জুমের আগুনে পোড়া পাহাড়। থাইক্যং পাড়ার উপকন্ঠে এসে একটা চমৎকার বিশ্রামাগার মিলল। পাহাড়ের খাঁজে স্যাঁতসেঁতে সবুজ ছাউনি। শরীর ও মনকে চাঙা করে আবার পথচলা আরম্ভ হল। এবার ক্যাপিটাল হিল নামের এক ভয়াল দর্শন পাহাড় অতিক্রম করতে হল। এক-দেড় ফুট চওড়া পায়ে চলা পথ ঊর্ধমুখে উঠে গেছে নির্বিকার ভাবে। একপাশে হাজারফুটি খাদ আর থেকে থেকে জুমে পোড়া পাহাড়ে তখনো জ্বলে থাকা আগুনের অসহ্য উত্তাপ। সবমিলিয়ে খুব উপভোগ্য ছিল না হাঁটাটা। উপরন্তু পানির অভাব দলের সবার বোধশক্তিকে নিস্তেজ করে দিচ্ছিল। ঘন্টা দুয়েক হাঁটার পর সেই নরক যন্ত্রনা থেকে মুক্তি মিলল। এবার ঘন বনের ভেতর দিয়ে পথ। বন পেরোতেই অদূরে আকাশের গায়ে গর্বিত তাজিনডং শৃংগের দেখা মিলল। তার সামান্য নিচেই পাহাড়ের কোলে দেখা যাচ্ছিল অভিযাত্রীদের দ্বিতীয় দিনের গন্তব্য - বাকলাই পাড়া।













১ - পরিশ্রান্ত অভিযাত্রীরা দার্জিলিং পাড়ায়
২ - দার্জিলিংপাড়ায় রাতের আশ্রয় - কারবারীর ঘরে
৩ - কেওক্রাডং চূড়ায় সূর্যোদয়ের পর
৪ - কেওক্রাডং চূড়ায় ছাউনি!
৫ - কেওক্রাডং জয়ের আনন্দ
৬ - দার্জিলিং পাড়া - কেওক্রাডং চূড়া থেকে
৭ - পাসিং পাড়ায় ম্রো কুটির
৮ - জুমের আগুনে ঝলসানো পাহাড়
৯ - বিশ্রামরত দু'জন জুমিয়া চাষী
১০ - পাহাড়ের কোলে বিশ্রামাগার
১১ - যাত্রা বিরতি
১২ - ক্যাপিটাল হিল পেরোনোর পর বিধ্বস্ত অভিযাত্রীদল
১৩ - বাকলাই পাড়ার উপকন্ঠে - দূরে তাজিনডং
(চলবে...)


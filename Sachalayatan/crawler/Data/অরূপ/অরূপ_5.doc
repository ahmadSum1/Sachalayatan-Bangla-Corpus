দেখা হল না চাচা..



১.
বিকেলে যখন শহীদ মিনারে পৌছালাম তখন, রোদ বেশ পড়ে গেছে। সম্মিলিত সাংস্কৃতিক জোটের লোকেরা কালো কাপড়ে মঞ্চ বানাতে ব্যস্ত। একজন দুজন করে চেনাজানা মানুষ আর স্বজনেরা হাজির হচ্ছেন। আমি গলায় ক্যামেরা ঝুলিয়ে কোনায় দাড়িয়ে থাকি। মন আমার পাথর-পাথর, চোখ শুকনো। মেঝমামার কফিনটা এনে রাখা হয় শহীদ মিনারের সামনে। আমি শান্তভাবে ছবি তুলে যাই।
হঠাৎ তুষার ভাই ডাক দেন, "অরূপদা..", একটা ছোট্ট ইঙ্গিত.. কফিনের সামনে সব ফোটোগ্রাফারেরা ক্যামেরা নামিয়ে রাখছেন একে একে। খানিকটা সময় লাগলো বুঝতে, শোক প্রকাশের এই রীতিটার সাথে আমার পরিচিতি ছিল না। এই একটা মিনিটের জন্য আমার সব পরিচয় মুছে গেছে। তুষার ভাইদের পাশে দাঁড়িয়ে এক ছবিয়াল হয়ে আরেক ছবিয়ালকে শেষ শ্রদ্ধা জানাই আমরা।
‌ক্যামেরটা তুলতে গিয়ে টের পাই, এখন পালাবার সময়। লুকিয়ে পড়া হল না শেষ পর্যন্ত, চাচার সামনে পড়ে গেলাম। পরম মমতায় কাছে টেনে নিলেন, আর আমি হাল ছেড়ে দেই। দুঃখ জমিয়ে রাখা শিশুর মতো কি সেই কান্না!.. 
২.
আমার বন্ধু জাবের, আর তার বাবা হলেন মেঝমামার বন্ধু, কাইয়ুম চৌধুরী, শিল্পী কাইয়ুম চৌধুরী। ছোটবেলায় গর্ব করে বলতাম আমি শিল্পী কাইয়ুম চৌধুরীর ফোন নাম্বর জানি, ৫০২৮১৫। স্কুলে পড়ার সময় প্রায় দেখা হত তার সাথে, হাসিখুশি সজ্জন মানুষ। তিনি যতোটা না শিল্পী, তারচেয়ে অনেক বেশী তিনি জাবেরের বাবা, আামাদেরই একজনের বাবা..
৩. 
চাচা যে এভাবে যাবেন সেটা আমরা কেউ ধারনা করিনি। বন্ধুরা সবাই কমবেশী মলিন মুখে বসে আছে। সবাই জানে এটা শুরু। এরপর তার, কিংবা আমার। মলিনমুখে দুঃখ গিলে খাবার প্রস্তুতি তাই নিতে শুরু করেছে সবাই। দুঃখ গিলে খাবারই যে সময় এটা.. 
ভালো থাকবেন চাচা.. 
আমাদের বাবারা ভালো থাকুক.. আমাদের বাবারা সুখে থাকুক..

ছবি: 


 




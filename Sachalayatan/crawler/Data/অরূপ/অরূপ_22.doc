একুশের সাড়া জাগানো সেই ছবিটির গল্প



শহীদ রফিক উদ্দীন (আলোকচিত্রী: আমানুল হক)১৯৫২ সালে আমানুল হক ছিলেন ঢাকা মেডিক্যাল কলেজে আর্টিস্ট কাম ফোটোগ্রাফার। একটা ভাঙ্গা বক্স ক্যামেরা নিয়ে ঘুরে বেড়ান আর ছবি তোলেন। বিয়ে থা করেননি (এখনও চিরকুম...শহীদ রফিক উদ্দীন (আলোকচিত্রী: আমানুল হক)১৯৫২ সালে আমানুল হক ছিলেন ঢাকা মেডিক্যাল কলেজে আর্টিস্ট কাম ফোটোগ্রাফার। একটা ভাঙ্গা বক্স ক্যামেরা নিয়ে ঘুরে বেড়ান আর ছবি তোলেন। বিয়ে থা করেননি (এখনও চিরকুমার), তাই পাখির মতো জীবন।
কিন্তু ফেব্রুয়ারীর ২১ তারিখ সব কিছু বেশ খানিকটা বদলে গেল। গুলি হল মিছিলে। ঝড়ে গেল অনেকগুলো প্রাণ। 
এই ঘটনার কথা শুনে মেডিক্যাল কলেজে ছুটে গেলেন কাজী মোহম্মদ ইদ্রীস। কাজী ইদ্রীস তৎকালীন সরকারী প্রচার বিভাগের সহকারী পরিচালক ছিলেন। বিশিষ্ট সাংবাদিক হিসেবেও খ্যাতি ছিল তার। কাজী ইদ্রীসকে দেখে ৪র্থ বর্ষের ছাত্রী (ডঃ) হালিমা খাতুন এগিয়ে আসেন। গোপনে জানান নিহত একজনের লাশ রক্ষিত আছে হাসপাতালের পেছনে, চাইলে সেলাশ দেখাতে পারেন তিনি।
কাজী ইদ্রীস রাজী হয়ে যান, ভীষন উত্তেজনা ভর করে তাকে। হালিমার কাছে জানতে চান ছবি তোলা যাবে কিনা। হালিমা সম্মতি দেন, কিন্তু সবকিছু সারতে হবে  মিনিট খানেকের মধ্যে।  ইদ্রীস সাহেবের সাথে আমানুল হকের আগে পরিচয় ছিল। খুঁজতে গিয়ে তাকেই পেয়ে গেলেন কম্পাউন্ডের ধারেপাশে। আমানুল তার ফুলহাতা হাওয়াই শার্টের ভেতরে ক্যামেরা লুকিয়ে ঘোরঘুরি করছিলেন।
ঠিক হল দুজনে এক সাথে যাবেন না ছবি তোলার সময়। করিডর থেকে হালিমার সংকেত পেলেই আমানুল হালিমাকে অনুসরন করে যাবেন লাশের কাছে। ইতোমধ্যে ক্যামেরার সেটিং ঠিক করে ফিরে আসে আমানুল আর কাজী ইদ্রীসও দূর থেকে হালিমাকে পরিচয় করিয়ে দেন তার সাথে।
সংকেত পাওয়ার পরপরই আমানুল সন্তর্পনে এগিয়ে যান হালিমার কাছে। গোপনে তোলা হয় রক্তস্নাত লাশের ছবিটি। নিশ্চিত করা হয় ছবিটি যেন ঠিকমতো আসে। ছবির সেই লাশটি ছিল শহীদ রফিক উদ্দীনের। 
ছবিটির তিনটি কপি করা হয়। একটি নেন এ.এস.এম মোহসিন (স্পোর্টস ফেডারেশন), আরেকটি নেন মাজেদ খান (ইসলামের ইতিহাস বিভাগ, ঢাকা বিশ্ববিদ্যালয়)। শেষ কপিটি পাঠিয়ে দেওয়া হয় দৈনিক আজাদে প্রকাশের জন্য। 
দৈনিক আজাদে ছবিটি ছাপার জন্য হাফটোন ব্লক তৈরি করা হলেও মওলানা আকরম খাঁ (আজাদের স্বত্ত্বাধিকারী) বা সদরুল আনাম খান সিদ্ধান্ত বদলে ফেলেন গভীর রাতে। 
কিন্তু গোপনে আরেকটি ব্লক তৈরি করা হয়েছিল। আর সেই ব্লকটি ব্যবহার করেই ছাত্ররা লিফলেট ছাপায়। দুর্ভাগ্যবশতঃ পুলিশ সেই লিফলেটগুলো বাজেয়াপ্ত ও নিষিদ্ধ করে।
অনেক পরে সাপ্তাহিক বিচিত্রার প্রচ্ছদে ছবিটি পুনঃপ্রকাশিত হয়। ইন্টারনেটে হয়তো এই প্রথম  প্রকাশিত হচ্ছে ছবিটি।
পুনশ্চঃ আমানুল হক সম্পর্কে আমার মেজমামা। চীরকুমার এক্সেন্ট্রিক এই শিল্পীর ভান্ডারে অসাধারন সব ছবি জমা আছে। নানা জটিলতায় হয়তো সেগুলো আর কোনদিনই ঠিকমতো প্রকাশিত হবে না। তার বড় শখ ছিল "আমার দেশ চিত্রমালা" নামে বাংলাদেশের ওপর একটা ছবির বই বের করার। সেই বইয়ের ভাগ্য অনিশ্চিত হলেও "একুশের তমসুক" নামে ভাষা আন্দোলনের ওপর তার একটা বই শেষ পর্যন্ত বেরিয়েছে ২০০৪-এ। আগ্রহীরা "সাহিত্য প্রকাশ"-এ খোঁজ করতে পারেন..
 

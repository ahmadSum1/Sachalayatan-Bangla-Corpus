Hola গল্পদাদু...



[০]
"Hola গল্পদাদু"
"Comostas!.. কি খবর?"
"খবর আর কি.. যেমন ছিল তেমন, রেদাং দ্বীপে গেছিলাম বউকে নিয়ে, খোলা সাগরে লাল-নীল মাছ দেখে আসলাম...এই সব..."
"ভালোই তো.."
"না ভালো না, আপনি সিনেমাটা দ্যাখেন নাই এখনও, আই ক্যান বেট হান্ড্রেড বাক্‌স। আপনি আমার কথা রাখেননি..
আমি কিন্তু কথা শুনলাম, আমি কিন্তু কথা শুনলাম
আমি কথা শোনার ছেলে না,
ঘ্যাড়তাড়ামিতে আপনার সাথে আর কে এমন পাল্লা দিতে পারে বলেন?
তারপরেও লিখলাম (যদিও আমার মোটেও লেখার কথা না, মোটেও লেখার কথা না), সেপ্টেম্বরের কোন এক সকালে আপনি খুঁজে খুঁজে এই লেখাটা পড়বেন।  আমি খুব আশা করে আছি আমার ছেলেমানুষী দেখে আপনি খানিকটা হেসে কিছু একটা লিখে যাবেন।
আপনি অবশ্যই কিছু একটা লিখে যাবেন..
অবশ্যই কিছু একটা লিখে যাবেন.. 
[-১]
"কি খবর গল্পদাদু? সিনেমাটা তো আর দেখলেন না :("
"দেখার সময় কোই বল? একটু শরীর খারাপ"
"কি হল আবার?"
"কিছু না, ভালো হলেই সেরে যাবে.."
"কি ভালো হলে কি সেরে যাবে? হয়েছে কি?"
"কিছু না, টাইপ করতে কষ্ট হচ্ছে, পরে কথা বলি?"
"ওকে..."
[-২]
"একটা সিনেমা দেখে ফেলেন"
"কি সিনেমা?"
"দ্য বাকেট লিস্ট.. এই যে ট্রেইলরের লিংক..."
"আচ্ছা আনিয়ে নেব একসময়.."
"উহু, আপনে আর দেখবেন! আপনি সিনেমা দ্যাখা টাইপ মানুষ না.."
"তা ঠিক, সিনেমায় আমার বরাবরই অনাগ্রহ"
"এইটা দেখতেই হবে.. দেখতেই হবে!"
"আচ্ছা এই ছবিটা দ্যাখাতে চাইছ কেন হঠাৎ? শানে নুযুলটা কি?"
"কোন শানে নুযুল নাই। খুব দেখতে ইচ্ছা করছে এরকম একটা সিনেমা দেখলে বড় লেখকেরা কেমন রিঅ্যাক্ট করে.."
"হেহে, আমি তো ওই দলে পড়ি না..."
"এইরে শুরু হল আবার!.. দেখবেন কিন্তু..."
[-৩]
...
"তুমি তো আমার হাঁটুর বয়েসী.."
"আমি যদি আপনার হাঁটুর বয়েসী হই তাহলে তো আপনার জিরাফ হবার কথা.. হেহেহে আপনি কি জিরাফ?"
[-৪]
"আপনাকে আমার বড় ভয় করে.."
"কেন? আমি কি বাঘ না ভাল্লুক.."
"কি জানি! এমনি এমনিই ভয় লাগে.."
"আপনার ফোন নাম্বারটা দ্যান, কল করছি"
...
"অরূপ নাকি?"
"হু.. আরে কি সৌভাগ্য! গল্পদাদু যে!"
[১]
সেপ্টেম্বরের কোন একটা ঝলমলে দিনে আমি গুগলটকে আবার লিখবো "কি খবর গল্পদাদু..?"
একটু পরে ছোট্ট উইন্ডোটার শিরোনাম পাল্টে যাবে,
আমি গভীর আগ্রহে পড়বো, mz1971 is typing..


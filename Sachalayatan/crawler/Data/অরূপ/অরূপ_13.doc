নটে গাছটি..




সচলায়তনের সাথে আমার সংশ্লিষ্টতা নেই লম্বা সময় ধরে। ব্যবস্থাপনা, নীতিনির্ধারন, মডারেশন, অর্থায়নের সাথে নেই বলে সচলায়তনের কোন দায় আমি আর বহন করি না। স্বভাবতই আমার দায়ও সচলায়তনের ঘাড়ে চাপানো চলে না এই কারনে। এরপরও যেন কেউ বিব্রত না হন সে কথা মাথায় রেখে সচলে আমার দোকান বন্ধ করে দিলাম (ব্লগস্পটেও যে খুব লিখি তা নয়)। 
ইদানিং সবটা সময় যায় ছবি তোলা নিয়ে। চাকরী গেছে, তাই হাতে অফুরন্ত সময়। গ্র্যাচুইটির টাকা পেয়ে ধুম করে একটা ফুলফ্রেম ক্যামেরা আর গোটা তিনেক লেন্স কিনে ফেলেছি। তাদের ব্যাগে ভরে জঙ্গলে-মঙ্গলে ঘুরে বেড়ানোই এখন প্রধান কাজ। তবে কেউ যদি ভাবেন ভীষন আনন্দে আছি তাও না। জীবনে দ্বিতীয়বারের মতো দেশ পাল্টাতে হবে। কুয়ালালুমপুর যখন আমার শহর হয়ে গেল তখনই তাকে ছেড়ে যেতে হচ্ছে। ঢাকা ছেড়েছি যে কষ্ট নিয়ে তার চেয়ে অনেক অনেক অনেক বেশী কষ্ট নিয়ে এই শহরটাকে ছাড়তে হবে ভাবতেই বিষন্নতায় পেয়ে বসে।
ঢাকায় এসেছি মাস খানেকের জন্য। ছবি-টবি তুলেই সময় পার হয়ে যাচ্ছে। ঢাকাকে দেখলে এখন ভয় করে। মনে হয় পুরো শহরটাই একদিন রাগে, হতাশায়, ক্রোধে বিস্ফোরিত হবে। বন্ধুদের আমন্ত্রনে সিলেট গিয়ে ভালো লেগেছে। নিঝুম দ্বীপ, বান্দারবান যাত্রার আমন্ত্রনও ছিল, আমার মন খারাপ হবার প্রথম পর্ব শুরু হয়েছে বলে ঢাকাই বসে থাকাব ঠিক করেছি। 
বড় হবার সবচে' বড় সমস্যা হল জীবনে জটিলতাগুলোকে বুঝে ফেলা, শিশুদের মতো আর তাদের অবজ্ঞা করার উপায় থাকে না। মাঝে মাঝে মনে হয় পয়সা দিয়ে সমাধান কিনে ফেলি। কিন্তু না আছে পয়সা, না আছে সমাধান। জোম্বি হওয়ার চেষ্টা করে যাচ্ছি। কিটোকে যেদিন বাবা চিড়িয়াখানায় দিয়ে এলেন, সেদিন আমার মা পুত্র হারাবার মতো শোকে কেঁদেছেন, আমি এসির তাপাংক দু ডিগ্রি কমিয়ে দিয়ে আরো কিছুক্ষন ঘুমিয়েছি। আহা! দুনিয়ার তাবৎ যন্ত্রনা থেকে যদি এভাবে মুখ ফিরিয়ে শুয়ে থাকা যেত...
আমি বন্ধুবৎসল নই। সামহয়ারইনব্লগ শুরু হবার পর অনেকের সাথে আলাপ হয়েছিল, সেই থেকে সখ্যতা। অনেকেই ফেসবুকে বন্ধুতার আমন্ত্রন পাঠান, আমি সবিনয়ে "ইগনোর" বোতামে চাপ দেই। তাতে দয়া করে অহমিকা না খোঁজাই ভালো। ফেসবুকে একান্ত ব্যক্তিগত বিষয় থাকে। তার অপব্যবহার কম হয়না। তাই একান্ত বন্ধু না হলে বা তার সাথে সক্রিয় সম্পর্ক না থাকলে, "প্রাইভেসি"তে টান পড়বার একটা সুযোগ সবসময়ই থাকে। আমার একটা ব্লগস্পটে ব্লগ আছে। তাতে বিশেষ কিছু লেখা হয় না। বরং সময় পেলে ফ্লিকারে ছবি তুলে দেই। একজন, দুইজন তা দেখে এটা সেটা বলে, তাই নিয়ে খুশী হয়ে থাকি।
সম্প্রতি সচলায়তন ভেঙ্গে নতুন ব্লগ তৈরি কার নিয়ে জোর গুজব শোনা যাচ্ছিল। তাতে অনেকের সাথে আমার নামটিও জুড়ে দেওয়া হয়েছিল। এইসব শুনে শুধুই দীর্ঘশ্বাস ফেলতে হয়। যখন কাছের মানুষরাই এসব বিশ্বাস করে বসে থাকে তখন কাকে কি বোঝানো যায়?
আমার সাথে যোগাযোগের সেরা পন্থা তড়িৎডাকে চিঠি দেওয়া (arupডটkamal[অ্যাট]জিমেইলডটকম)। সের্গেই আর ল্যারীর দুনিয়ায় হারিয়ে যাওয়াটাই কঠিন!
সবার জন্য শুভকামনা
দুর্বিনীত
অরূপ


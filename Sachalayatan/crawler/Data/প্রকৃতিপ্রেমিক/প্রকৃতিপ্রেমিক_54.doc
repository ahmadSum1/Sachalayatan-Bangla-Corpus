নিকোবিনা আচার আর গরুর মাংস



প্রবাসে দেশের অনেককিছু চিনেছি, জেনেছি, স্বাদ গ্রহণ করেছি যা দেশে থাকতে হয়ে ওঠেনি। বিদেশে না এলে হয়তো এসব কোনদিনই জানা হতোনা। এখন যেমন মানুষের মবিলিটি বেড়েছে বহুগুনে, ছেলেপেলেরা কত সহজেই আজ সিলেট তো কাল চট্টগ্রাম, তো পরশু সুন্দরবন যাচ্ছে-- আজ থেকে ৫/৬ বছর আগেও ব্যাপারটা এত সহজাত ছিলনা। সিলেটের কথা অনেক শুনেছি,  কোনদিন যাওয়া হয়নি। অবশ্য সিলেটের সাতকড়া আর নিকোবিনা আচারের কথা দেশে থাকতে কখনো শোনা হয়নি। 
জহুরুল ভাইয়ের বাড়িতে প্রথম সাতকড়ার কথা শুনি। সিলেটের খাবারের খুবই প্রিয় এবং কমন একটা উপাদান এই সাতকড়া। জিনিসটা আসলে যে কী তা আজো জানিনা- শুধু এটুকু জানি কমলা লেবুর মত একটা জিনিস। সত্যিকথা বলতে কি সাতকড়া দিয়ে গরুর মাংসের আমি কোনো বিশেষ স্বাদ পাইনি। 
ইদানিং বাসায় প্রায়ই খাওয়া হয়না। যখন হয় তখন তিনটা পাউরুটি-স্লাইস, মেয়নেজ আর চিকেনের ব'লোনিয়া (Chicken Bologna) দিয়ে বানানো স্যান্ডউইচ। সাথে ই্ংলিশ শশা আর হাইঞ্জ এর কেচাপ (দেশে যেটাকে সবাই টমাটো সস বলি)। 
যাহোক, ইদানিং আলসেমিটা বেশি মাত্রায় বেড়েছে। মাঝখানে কয়দিন আলজেরিয়ার খেজুর, রাফলস-এর চিপস আর রেডিমেড সালাদ দিয়ে লাঞ্চ সারতাম। ভাতের সাথে খেজুর খাচ্ছি শুনে আমার কয়েক বন্ধু একাধিকবার দাওয়াত দিয়ে খাইয়েছে। এখন তাদের বাসায় খেতেও লজ্জা লাগে। আজ দুপুরে ভাত রাঁধলাম। গতকাল কষানো গরুর মাংসে লাউ মিশিয়ে তরকারি রেঁধেছি। তার আগের দিনের রান্না করা দ্বিস্তর বিশিষ্ট ডাল দিয়ে খাবো সেই আশায়। দ্বিস্তর বলছি কারণ ডাল আর পানি আলাদা হয়ে গেছে। 
যাহোক, যেটা বলা হয়নি সেটা হলো গরুর মাংসের সাথে সিলেটের আরেক জিনিস, নিকোবিনা আচার এর কম্বিনেশনটা আমার খুবই ভালো লাগে। আজ সেভাবেই লাঞ্চ সেরে পেট ভারি করে এই ব্লগ লিখলাম। নিচে তার ছবি। উল্লেখ্য যে, ছবিতে দৃশ্যমান থালাটা আমার খুবই প্রিয়।
 ভাত, গরু, আর নিকোবিনা আচার দিয়ে লাঞ্চ
 

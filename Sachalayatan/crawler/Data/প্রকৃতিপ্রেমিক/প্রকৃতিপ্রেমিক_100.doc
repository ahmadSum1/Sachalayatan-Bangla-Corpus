ঋণ করে ঘী খাওয়ার ইকোনোমিক্স



ইউনিভার্সিটির ফার্স্ট ইয়ারে আমাদের একটা কোর্স পড়তে হয়েছিল। প্রিন্সপলস অফ ইকোনোমিক্স। আইবিএর  এক প্রফেসর পড়াতেন সেই কোর্স। সম্ভবত ২০ টিরও কম লেকচার তিনি দিয়েছিলেন কারণ প্রফেসর ছিলেন অসম্ভব ফাঁকিবাজ। যাই হোক, তিনি পড়াতেন অসাধারণ। সেকারণেই ইকোনোমিক্স তেমন না বুঝলেও ইকোনোমিক্সের ব্যাপার-স্যাপার ভালই লাগতো। শিক্ষক বলেছিলেন, যারা দিন আনে দিন খায়, যেমন, রিক্সাওয়ালা; এদেরকে যদি তুমি ১০০ টাকা বেশি দাও তাহলে সে এই বাড়তি টাকা সেভ করতে পারবেনা; সে হয় সিনেমা দেখবে অথবা কোন বিলাসি দ্রব্য (রিক্সাওয়ালার সাপেক্ষে বিলাসি) কিনে টাকাটা খরচ করে ফেলবে। ব্যাপারটা তখন কেমন যেন খটকা লেগেছিল। কিন্তু বহু বছর পরে এসে যখন নিজেকে সেই রিক্সাচালকের অবস্থানে আবিস্কার করছি তখন ইকোনোমিক্সের সেই থিওরীর কথা মনে পড়ল।
কানাডায় (এবং আমেরিকায়) উচ্চশিক্ষার খরচ অভাবনীয় রকমের বেশী। কানাডিয়ানরা যারা উচ্চশিক্ষা নিতে আগ্রহী তাদের হাইস্কুল পেরোলেই চিন্তা ধরে যায় উচ্চশিক্ষার খরচ তারা যোগাবে কীভাবে। আমাদের দেশের একটা সাধারণ পরিবারের ছেলে ইউনিভার্সিটি স্তরে এসে যেখানে বেনসন বা বাঙলা ফাইভ ফুঁকে, রেস্তোরা-পার্কে আড্ডা মেরে, মোবাইল ফোন মেইনটেইন করেও অলমোস্ট বিনা খরচায় ডিগ্রী অর্জনের মসৃণ পথ অতিক্রম করে, এখানে উচ্চশিক্ষা গ্রহণের  ব্যাপারটা ঠিক ততটাই অমসৃণ। কিন্তু টাকার অভাবে পড়াশুনা হবেনা এমনটি অন্টারিওর প্রাদেশিক সরকার মানতে রাজী নয়। তাই ইউনিভার্সিটি বা সেই লেভেলের কলেজে পড়াশুনার জন্য আছে শিক্ষাঋণ। এরা বলে ওসাপ (OSAP- Ontario Student Assistance Program) 
কানাডিয়ান বা ল্যান্ডেড ইমিগ্রান্ট হলে নানাবিধ সুবিধা পাওয়া যায় যা ভিসা স্টুডেন্টদের থাকে না। দেশি ছাত্ররা (আমার সাথে শুধু গ্রাজুয়েট লেভেলের ছাত্রদেরই পরিচয় আছে, তাই অন্যদের কী অবস্থা তা জানিনা) ইমিগ্রান্ট হওয়ার পর প্রথমেই যে কাজটি করে তা হল ওসাপের জন্য আবেদন করা। আমি অনেকের কাছে এ সম্পর্কে ভাল মন্দ শুনে এতদিন আবেদন করা থেকে বিরত ছিলাম। কিন্তু ইদানিং দেখছি ইউনিভার্সিটি থেকে নানাধরনের স্কলারশীপ ও নীড-বেজড এ্যাসিস্ট্যান্স ফান্ডগুলোতে আমি আবেদন করতে পারছিনা। কারণ কিছুই না, আমি ওসাপ নেইনা। টিচিং এ্যাসিস্ট্যান্স থেকে যা পেতাম তা দিয়েই জোড়াতালির সংসার চলছিল। কিন্তু এভাবে আর কত? তাছাড়া ওসাপ না নেয়ায় অন্য সুবিধাগুলো থেকেও বঞ্চিত হচ্ছিলাম।
ওসাপের বিষয়টা হলো সরকার শিক্ষা সম্পন্ন করার জন্য ঋণ দেবে। পড়াশুনা শেষ করার ছয় মাসের মধ্যেই আপনাকে চাকুরী যোগাড় করে সেই ঋণ সুদে-আসলে শোধ দিতে হবে। আর ঋণ শোধের বিষয়টা বেশ কড়াকড়ির সাথেই পরিচালিত হয়। তবে ঋণের কয়েকটা ভাল দিকের মধ্যে একটি হল সময়ের সাথেসাথে সরকার ঋণের কিছু অংশ মাফ করে দেয়। শেষ পর্যন্ত দেখা যায় চার বছরে যদি ৫০ হাজার ডলার ঋণ নেয়া হয়ে থাকে, ফেরত দেওয়ার সময় হয়তো তা ৪০ হাজারে নেমে আসে। যেটুকু মাফ পাওয়া যায় সেটুকুই লাভ।
শীতকালীন সেমিস্টারের ঋণের ঘী আমার ঘরে পৌঁছেছে। সেই ডলার ইতোমধ্যেই যথাস্থানে বরাদ্দও  হয়ে গেছে। আমাজন থেকে গোটা বিশেক বই, বাসায় নতুন লেজার প্রিন্টার, পড়ার জন্য ভাল একটা টেবিল। সাহস করে লেনোভো'র হাইপ্রোফাইল থিংকপ্যাডের অর্ডারও দিয়ে ফেলেছি। আসছে ২৭ ফাল্গুনের আগে ওটা ডেলিভারি আসলেই পুরানো ডেল -টাকে ডিকমিশন করে ফেলব। ঋণ করে ঘী খাওয়ার ইকোনোমিক্স এবার ভালই বুঝতে পারছি।


সাদা ময়ূর ও তার বাচ্চারা



সাদা ময়ূর হয়তো অনেকেই দেখেছি কিন্তু সাদা ময়ূরের বাচ্চা? আগে একদিন মেঘলা দিনে পার্কে সাদা ময়ূরের পেখম তোলা দেখেছি। ময়ূর বুঝি শুধু মেঘলা দিনেই পেখম তোলে। নতুবা আর কোনদিন এর পেখম তোলা দেখিনা কেন।
সাদা ময়ূর ও তার বাচ্চারা
ওয়াটারলু পার্কে যাওয়া হয় ছোট মেয়েটাকে প্রকৃতির পাঠ দেওয়ার জন্য। সাথে বোনাস হিসেবে থাকে তার খেলার ব্যবস্থা। আজ মেয়েকে খেলার জায়গায় নামিয়ে দিয়ে চলে আসি সেই সাদা ময়ূরের বাসায়। বাসা মানে বিরাট আকারের গোলাকার একটা ঘেরা এলাকা। ভেতরে ছোট বড় নানা ধরনের গাছ। আছে বাংলাদেশের মোরগ, তবে আকারে বেশ ছোট, নীল-গলা ময়ূর যেটা আমাদের দেশে সবাই ময়ূর বলেই জানে। আরো ছোটখাট মুরগি-জাতীয় দুইএকটা প্রাণি। 

সাদা ময়ূর অন্যান্য ময়ুরের মতই ফিজিয়ানিডি পরিবারের পাভো বর্গের অন্তর্ভুক্ত ফিজ্যান্ট-জাতীয় পাখি । সাধারণত বনে বাস করে এবং মাটিতে বাসা বাঁধে। তবে মাঝে মাঝে লোকালয়েও দেখা যায়। বিশেষ করে সংরক্ষিত এলাকায় এরা মানুষের খুব কাছে চলে আসে। এরা সর্বভূক। চারা গাছের অংশ, কীটপতঙ্গ, বীজের খোসা, ফুলের পাপড়ি এবং ছোট ছোট সন্ধিপদ প্রাণি খায়। ডিম ফুটে বাচ্চা দেয়। ছোট বাচ্চাগুলো মুরগির বাচ্চার মতই মায়ের সাথে ঘুরে ঘুরে খাবার খায়। বিপদ দেখলেই মায়ের ডানার নিচে এসে লুকায়। ছোট বাচ্চারা মুরগির বাচ্চার মতই মায়ের পালকের আড়ালে, আবার কখনবা পিঠের উপর লাফিয়ে ওঠে।
পেখম তোলা সাদা ময়ূর স্ত্রী ময়ূরকে আকৃষ্ট করার জন্য পুরুষ ময়ূর পেখম তোলে। এ কারণেই এরা অত্যন্ত আকর্ষণীয়। তবে ভারতীয় ময়ূরের মত সাদা ময়ূরের পেখমে সোনালী পালক বা নীল রংয়ের বড় ফোঁটা নেই। সাদা ময়ূর সম্পূর্ণ সাদা। স্ত্রী ময়ূরও পেখম তোলে তবে তা শত্রুকে ভয় দেখানোর জন্য। স্ত্রী ময়ূরের পেখম আকারে অনেক ছোট।
পুনশ্চ: পূর্ণ রেজুলেশনের আরো ছবির জন্য ফ্লিকারে  দেখুন।
 

অবসর



১৯৯৮ এর ১৭ ফ্রেব্রুয়ারি। স্বভাবকবি, বন্ধুবর মঈনের সাথে সন্ধ্যা থেকে ডিউটি করছি ডিপার্টমেন্টের বারান্দায়। পরের দিন পিকনিক। ডিউটি মানে পিকনিকের আগের রাতের যোগাড়যন্ত্র করা আরকি। সেসময় মাঝেমধ্যেই কবিকবি ভাব আসতো। সব কিছু গোছগাছ হলে শেষ রাতের দিকে মাথায় ভাব জেগে উঠলো। মঈনকে বললাম চল দোস্ত রাতের সোহরাওয়ার্দী উদ্যান দেখে আসি। নিশিপরীরা এতক্ষণে নিশ্চই তাদের পাট চুকিয়েছে-- ফলে আমরা নিরাপদে ও নির্ঝন্ঝাটেই ঘুরতে ফিরতে পারবো। হলোও তাই, সাড়ে তিনটা থেকে ঘন্টাখানেক এলোমেলো ঘোরাঘুরি করে অবশেষ নিচের কবিতাটির ড্রাফট মাথায় লেখা হলো। পরে ২১ ফেব্রুয়ারি রাত ৪:১৬ মিনিটে কবিতাটির ড্রাফট করা হয় ডাইরীতে। সাহিত্য মান নিয়ে প্রশ্ন না তোলাই ভালো, যা মনে এসেছিল তাই লিখেছিলাম--
সকল পুজো সাঙ্গ হলে নিভলো প্রভাকর
এখন আমার একটু সময় চাই, চাই একটু অবসর
শূন্য বনের নীরব পানে একলা চলে পথ
ক্লান্ত আমি থমকে চলি শূন্য মনোরথ।
মেহগনির সার গুনে, অন্ধকারের গান শুনে--
নারকেলের ঐ ঝুল শাখে উঠলো মৃদু ঝড়
এখন আমার একটু সময় চাই, চাই একটু অবসর।
আমার মতো একলা সবই, শূন্য তরুলতা,
কড়ই শাখে কোকিল ডেকে ভাঙছে নীরবতা
আকাশ বিলায় রূপোর ছায়া আমার চোখের পাড়
অলস চোখের ঘুম টুটেছে আঁধার পারাবার।
আমার বুঝি সঙ্গী হতে হাজার তারা হিম ছড়ালো
রিক্ত চরণ সিক্ত হলেও নেইকো ফেরার ঘর,
এখন আমার একটু সময় চাই, চাই একটু অবসর।
স্থান: ফজলুল হক হল, ঢাকা বিশ্ববিদ্যালয়।
প্রথম প্রকাশ: সচলায়তন, জুলাই ৮, ২০০৯
(পুরনো ডাইরী থেকে কপি মারছি, ফলে সন তারিখ ও সময় একেবারে ঠিকঠিক আছে। বানানের ব্যাপারে সতর্ক থেকেছি, তবুও যদি কেউ ভুল ধরে দেন, ধন্যবাদের সাথে তা ঠিক করে নেব।)


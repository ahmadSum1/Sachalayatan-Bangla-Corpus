শেষ বিকেলের আলোয়




ডেনমার্ক থেকে পাঠানো ঝরাপাতার লেখা পড়ছিলাম আর  ভাবছিলাম, পাতাঝরার দিন এইতো শুরু। ডেনমার্কের বিকেল পেরিয়ে অন্টারিওতে সূর্য এখন বিকেলের বিদায় ঘন্টা বাজাচ্ছে। আমি বারান্দার ব্যালকনিতে দাঁড়িয়ে- ব্যাকইয়ার্ডের সবুজের সমারোহ দেখি। আর কটা দিন মাত্র, তার পরেই সবকিছু ঝরে যাবে। 
সামনে একসারি গাছ মাথা উঁচু করে দাঁড়িয়ে আছে। অস্তমিত সূর্যের রশ্নি সেই উঁচু মাথাগুলো ছুঁয়ে গিয়েছে। ওপরে মেঘমালা কালো হয়ে ছাতার মত ছড়িয়ে পড়েছে। সেখানে সাদা গাংচিলের ওড়াউড়ি সৃষ্টি করেছে অপার্থিব কন্ট্রাস্ট। মেঘের রং বদলে যাচ্ছে ক্ষণে ক্ষণে, গাঢ় নীল থেকে হালকা হয়ে এই ধূসর তো এই টীল। কোত্থেকে এক থোকা কমলা রং এসে জুড়ল মাথার উপর। যেন আইসক্রিমের স্কুপের উপর একপাঁজা কমলার হাওয়াই মিঠাই। 
আমি মেঘের আইসক্রীম আর সবুজ গাছের কেক খেতে থাকি পেট ভরে। আচ্ছা, খাওয়ার কথা ভাবছি কেন? ও, ভুলেই গিয়েছিলাম আজ সন্ধ্যায় জহুরুল ভাইয়ের বাসায় দাওয়াত।

বি.দ্র.: ছবিগুলোতে ক্লিক করলে ফ্লিকারে ডিটেলস দেখাবে।


জ্বীনের সব গল্পগুলি: একটি প্রস্তাব



স্কুলে যাওয়ার পথে ছিল বড়সড় বাঁশ ঝাড়। তার পাশে বিশাল এক তালগাছ। ছোট্ট শরীরের উপর ভর করে মাথা তুলে উপরে তাকিয়ে নিমিষেই গুনে দেখেছি- একশ হাতের চেয়েও লম্বা ঐ তালগাছ। বাতাস বইলেই বাঁশঝাড়ে এক অদ্ভুত শোঁ শোঁ শব্দ হতো। মনে হতো বাতাস ভেদ করে কে যেন ধেয়ে আসছে। ... একটাই ভয়, পথের ঐ তালগাছ। হঠাৎ ছোট কাকা পরামর্শ দিলো যাওয়ার পথে তালগাছের দিকে তাকিয়ে 'স্লামালাইকুম জ্বিন মামা' বলে গেলে কোন সমস্যা হবেনা।.. .. .. (আনোয়ার সাদাত শিমুলের 'আমার ছেলেবেলার জ্বিনগুলো' থেকে)
জ্বীনের গল্প না শুনে আমরা কেউ বড় হয়েছি কি-না তা নিয়ে বোধহয় সন্দেহের অবকাশ নেই। শুধু ছেলেবেলায় নয়, বড় বেলাতেও জ্বীনের গল্পগুলো আমাদের পিছু ছাড়েনা। মা-বাবা হয়ে নিজের ছেলেমেয়েদের কিংবা মামা-মামী হয়ে ভাগ্নে-ভাগ্নীদের কিংবা চাচা-চাচী হয়ে ভাতিজা-ভাতিজীদের মাঝে আমরা ছড়িয়ে দেই শৈশবে শোনা জ্বীনের গল্পগুলি। এভাবেই দিন যায়, মাস যায়, বছর যায়। মানুষ শৈশব পেরিয়ে হয় যুবা, যুবা থেকে বয়োবৃদ্ধ। অতপর একসময় সে নিজেই হারিয়ে যায়, ফেলে রেখে যায় তার শৈশবের সেই স্মৃতিমাখা সময় আর জ্বীনের সব গল্পগুলো। তারপর অনেক কিছুই হারিয়ে যায়, আবার অন্য অনেক কিছুর সাথে জ্বীনের সেই গল্পগুলো রয়ে যায় প্রজন্ম থেকে প্রজন্মান্তরে পৌঁছার অপেক্ষায়।
প্রিয় সচল, ইদানিং সচলায়তনে বই প্রকাশের এক ধারা চলছে। আর তাতে সচলবৃন্দের অংশগ্রহণের উৎসাহের অতিশয্য দেখে ক'দিন ধরেই নিজের মনে একটা মতলব খেলা করছে। বিশেষ করে আনোয়ার সাদাত শিমুলের "আমার ছেলেবেলার জ্বিনগুলো" লেখাটা পড়ার পর এই মতলব মাথা চাড়া দিয়ে উঠেছে। তাই জ্বীন বিষয়ক লেখাগুলোর একটা সংকলন প্রকাশের প্রস্তাব করছি। আপাতত সচলায়তনে বই আকারে প্রকাশ করা যেতে পারে যাতে সবাই স্ব স্ব জীবনের জ্বীনের গল্পগুলো সত্যমিথ্যে মিশিয়ে লিখে প্রকাশ করতে পারেন। অথবা আরো ভালো হয় লেখাগুলো কোন একজনের কাছে জমা দিতে পারলে। তারপর ২০ টি বা ৩০ টি গল্প/কাহিনী হলেই সেটা বই আকারে ই-ফরম্যাটে প্রকাশ করা যাবে।
কে নেবে দায়িত্ব?
কোন একটি সংকলনের স্বার্থকতা অনেকাংশেই নির্ভর করে সংকলকের নাম-যশের উপর। সে হিসেবে কোন খ্যাতিমান সচল এই দায়িত্ব নিলে কাজটা সম্ভবত ভালোভাবে এগুবে। আমি প্রস্তাব করলে আনোয়ার সাদাত শিমুল ভাইকেই প্রস্তাব করব। জ্বীনের বাদশাও আসতে পারেন। এ বিষয়ে আপনাদের মন্তব্য পেলে আমার জ্বীন বিষয়ক লেখাগুলো শুরু করে দিতাম।


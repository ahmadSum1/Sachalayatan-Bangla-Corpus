বনে বাদাড়ে সময় কাটানো / শিকার (২)



জুন ২৩, ২০১৩।
সবুজ সাগরের তীরে ছোট্ট শহরটি ঝিমিয়ে আছে। চারদিক গরমে পুড়ছে। আর আমি বন্যপ্রাণীর অভয়ারণ্যে। সাথে দুই মেয়ে--একটা স্ট্রলারে বসে আরেকটা তাকে ঠেলছে। আমার কাঁধে একটা বড় ঝোলা, আর গলায় একটা অস্ত্র। এই অস্ত্র দিয়ে পাখি সহ অনেক কিছু শিকার করা যায়। আজকাল ছবি তোলার কথা বলতেও ভয় লাগে, পাছে বানর খেতাব পেয়ে যাই। 
লেখাটা নিতান্তই নিজের জন্য লেখা। কেউ পড়লে, দুয়েকটা মন্তব্য করলে সেটা হবে অতিরিক্ত পাওয়া। আজ কয়টা ছবি তুললাম তাই ভাবলাম কিছু একটা লিখি। কিন্তু কিছু একটা লিখতে বসে কিছুই লেখা হচ্ছে না। যা হোক, গিয়েছিলাম বাড়ির কাছের অভয়ারণ্যে। ছোটখাটো একটা চিড়িয়াখানার মতো। আছে এনিম্যাল রিহ্যাব কেন্দ্র। যাদের কেউ নেই, তাদের জন্য এরা আছে। বিনা খরচায় চিকিৎসা, থাকা-খাওয়া সব কিছুর ব্যবস্থা আছে। কয়দিন আগে পরিত্যক্ত এক খরগোশের বাচ্চাকে সেখানে দিতে গিয়েছিলাম। একেবারে দুধের বাচ্চা। কিভাবে যেন আমার পার্কিং স্পটে এসে পড়েছিল। পাশেই মা খরগোশটা বসে আছে আর একটু পর পর শুঁকে দেখছে। কিন্তু বেচারাকে নিতে পারছে না। এরা বোধহয় ঘাড়ে কামড়ে নিতে জানে না। পুরো সন্ধ্যাটুকু পেরিয়ে গেলও ওটাকে যখন কেউ নিলনা, আমি সেটাকে তুলে এনে রাতের মতো একটু জায়গা দিয়েছিলাম সবার অজান্তে। পরদিন ভোরে তাদের অফিসে গিয়ে একটা ফরম পুরণ করে সেটাকে বুঝিয়ে দিয়ে একটু শান্তি পেয়েছিলাম।
আজ গিয়েছিলাম বাচ্চাদের একটু প্রকৃতির মাঝে ঘুরিয়ে আনতে। গিয়ে দেখি জলপ্রপাতের পাশে উদবিড়াল দুটি বসে বসে রোদ পোহাচ্ছে। একটা বড় আরেকটা ছোট। থুলথুলে দেহ, বড় বড় লোমে ভর্তি। অসম্ভব দক্ষ সাতারু। এদের কয়েকটা পোর্ট্রেট। 
১) বড় উদবিড়ালটির ক্লোজআপ

২) বড় উদবিড়াল মজায় আছে

৩) ছোট উদবিড়ালটি অলস সময় কাটাচ্ছে

৪) ছোট উদবিড়ালটি হাই তুলছে, ঘুমাবো বোধ হয়

উদবিড়ালের খাঁচার একটি খাঁচা পরেই আছে পুমা বা পাহাড়ি সিংহ বা মাউন্টেন লাওন (Mountain Lion / Puma). দেখতে সিংহের মতো বলেই নাম এমন। নামে সিংহ হলেও আদতে বিড়ালের মতো মিউ মিউ করে। আকারে বড় কুকুরের সমান বা তারচে একটু বড় হবে।
৫) দুপুরের গরম আর রোদ থেকে বাঁচতে একটুখানি আড়ালে ঝিমুচ্ছে পুমা

৬) কোথায় একটু শব্দ হতেই কান দুটো খাড়া হয়ে গেল। এলার্ট মোডে পুমা

পুমার খাঁচা পেরিয়ে একটু দুরে প্রেইরির মতো জায়গা। বুনো জংগল আর ঘাসে ভরে আছে চারপাশ। এরই মধ্যে দেখা গেল স্যান্ডহিল ক্রেন (Sandhill Crane)। আকারে বিশাল এই পাখি ব্যাপক শব্দ করতে পারে। ক্রেন পাখির বাংলা হলো সারস। আকারে প্রায় হাড়গিলার সমান। এদের বাংলা নাম কি জানি না। নাম দিলাম ধূলাটিলা সারস। 
৭) ধূলাটিলা সারস 

৮) ধূলাটিলা সারস (সুন্দর না?)

৯) বুনো ফুলের উপর বোলতার হাসি, হা হা হা..

আজকের মতো বিদায়।
পুনশ্চ:
ধুসর গোধূলির মতে এর নাম হওয়া উচিত বাইল্যাটিলা। খারাপ না। দেশী দেশী ভাব আছে।


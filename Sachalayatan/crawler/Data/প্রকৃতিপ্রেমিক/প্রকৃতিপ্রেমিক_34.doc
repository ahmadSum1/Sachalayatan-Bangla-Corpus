ক্রান্তীয় বনে একদিন



সতর্কীকরণ: আমার লেখায় সাহিত্যমান খুঁজে নিরাশ হলে সেজন্য আমি দায়ী থাকবো না। বানান ও বাক্যগঠনের ভুলত্রুটি হলে ধরিয়ে দিন। সচলায়তনে পোস্ট দিতে ইদানীং ভয় হয়, তাই এই বাড়তি সতর্কবাণী। ধন্যবাদ। 
বেশ কয়েকমাস বাসায় বসে থাকতে থাকতে হাতে পায়ে মরিচা ধরে গেছে। তাই আবহাওয়া একটু ভালোর দিকে যেতেই ঠিক করলাম কোথাও থেকে ঘুরে আসবো। আমি অতি সেকেলে একজন মানুষ। এক্সপেরিমেন্ট সচরাচর করিনা। সে কারণে পুরোনো জায়গায় বারবার যেতে আমার খারাপ লাগেনা। বরং নতুন জায়গায় গিয়ে ভালো না লাগলে বিরক্ত লাগে।
আমার বাসা থেকে কিংসভিল শহর চল্লিশ মিনিটের ড্রাইভ। কিংসভিলের কাছে রুথভেন। ছোট্ট একটা বসতি। কলাসান্টি ক্রান্তীয় বাগান সেখানেই। ইংরেজীতে বলে Colasanti's Tropical Gardens. ট্রপিক্যাল গার্ডেনের কথা শুনে প্রথমে কেন যেন ট্রপিক্যাল ফরেস্ট ভেবেছিলাম। সেই ভাবনা থেকেই সেখানে যাওয়া। কিন্তু গিয়ে ফরেস্টের কোন নাম গন্ধ না পেয়ে মনটা খারাপ হয়েছিল। কলাসান্টি মূলতঃ ছোট বাচ্চাদের খেলার যায়গা। আছে ফুডকোর্ট, শিশুপার্কের মত বেশ কিছু রাইড। আর আছে ছোট্ট একটা চিড়িয়াখানা। এরা বলে পেটিং ফার্ম। সেখানে ছাগল আছে, বিক্রিও হয়; একেকটা ৫০ডলার। 
পুরা জায়গাটাই গ্রিন হাউজের মধ্যে। উপরে কাঁচের ছাদ। ভেতরে নার্সারী। সেখানে হরেক রকমের ক্যাকটাস, অর্কিড, রঙ বেরঙের মৌসুমি ফুলের গাছ। বিক্রি হচ্ছে ফুল সহ ক্যাকটাস, মাত্র ২.৯৯ ডলার। আমরা একটা কিনলাম। অনেকেই কার্ট ভরে গাছ কিনছে, নিজেদের বাগানের জন্য নিশ্চয়ই। 
পেটিং ফার্মে বার্মিজ অজগর, আমেরিকান এলিগেটর, গুঁইসাপ, শুকর, ছাগল, সাপ এবং আরো আছে কয়েক প্রজাতির পাখি। বিস্তারিত দেখতে এখানে ক্লিক করতে পারেন। উল্লেখযোগ্য পাখির মধ্যে আছে ব্লু এন্ড গোল্ড ম্যাকাও (Blue and Gold MaCaw), আর আমাজন তোতা (Amazon Parrot).
যাক প্যাচাল না পেড়ে কয়েকটা ছবি দেখাই। সুবিধার ছবি না। গিয়েই মেজাজ খারাপ হয়ে গিয়েছিল তাই ছবি তোলায় মনোযোগ দিতে পারিনি।

১। (উপরে) সবুজ ইগুয়ানা। এত দূরে ছিল যে বোঝাই যায় না গায়ের রং আসলেই সবুজ কিনা।

২। (উপরে) এটির সাধারণ নাম আমাজন তোতা। এটির নাম Blue-fronted Amazon. 

৩। (উপরে) ব্লু এন্ড গোল্ড ম্যাকাও (Blue and Gold MaCaw)

৪। (উপরে) জবা। এই ফুল নানা রঙের হয়। ছবির ফুলটির রঙ ঠিক যেমন দেখছেন তেমনই। পোস্ট প্রসেস করে হাইলাইট আর কালো রঙ কমিয়েছি।

৫। (উপরে) ড্যাফোডিল। বাস্তবে যত ভালো দেখায় ছবিতে তার এক কানাও আসেনা। ফুলের ছবি তোলার এই এক সমস্যা। সচল বুনোহাঁসকে ধন্যবাদ চিনিয়ে দেয়ার জন্য।

৬। (উপরে) এই পাখিটি এত সুন্দর যে বর্ণনা দিতে গেলে ক্লিশে মনে হবে। 

৭। (উপরে) তিন রঙের ক্যাকটাস। আমি লালটা কিনেছি। 

৮। (উপরে) নাম জানিনা। কাঁটা আছে। দেখতে নরম মনে হলেও আসলে বেশ শক্ত। 
আরো কিছু ছবি আছে যেগুলোর মধ্যে আছে দুই পদের গুঁইসাপ, কুমির, বাদুড়। সেগুলা আর দিলাম না।


বিয়াল্লিশ হতে আর এগারো বছর বাকি, মা



মাগো, তোমার কাছে জীবনে একটি মাত্র চিঠিই লিখেছিলাম। আজ দ্বিতীয়টি লিখছি। দুদিন ধরেই আমার মনটা খারাপ মা। কাল এখানে ঈদ। তোমাদের ঈদ তো একদিন পরেই। সেদিন টেলিফোনে যখনই জানতে চাইলাম তোমরা কিভাবে কোরবানী দিচ্ছ তুমি অপ্রস্তত হয়ে পড়লে মা। তোমার অপ্রস্তত হওয়ার কারণ হল আমার জমানো কয়টা টাকায় তোমার হাত দিতে হল বলে। মাগো, তুমি আমার কাছে লজ্জা পেয়ে আমাকে যে লজ্জা দিলে সেজন্য গত দুই রাত আমি ঘুমাতে পারছিনা, মা। চোখের জলে ভিজে যাচ্ছে সব। মাগো, কাঁদতে কাঁদতে কন্ঠ আমার ভেঙে আসছে মা। তোমাদের জন্য আজ পর্যন্ত কিছুই যে করতে পারলাম না.. তোমাদের অসফল ছেলে তোমাদের মুখে দু'মুঠো খাবার তুলে দিতে পারলনা মা, এর চেয়ে কষ্টের কিছু আর নেই মা।
মাগো, বিদেশে এসেছি তোমাদের আশা পুরণ করতেই। আমার কী সাধ লেগেছে এত কষ্ট করে তোমাদের ছেড়ে এখানে পড়ে থাকতে। তোমাদের সাথে থাকলে মাসে মাসে ৬ হাজার টাকা তো তুলে দিতে পারতাম। মাগো, তোমার ছেলে সর্বোচ্চ বিদ্যাপীঠে মাস্টারি করেছে মা , কিন্তু তোমাদের হাতে কাঁড়ি কাঁড়ি টাকা তুলে দিতে পারেনি মা। কারণ তোমার ছেলেকে তো ফাঁকিবাজি করতে শেখাওনি মা। তোমার ছেলে তো খ্যাপ মারতে শেখেনি মা। তোমার ছেলে তো একটা আবুল ছাড়া কিছু নয় মা। দুনিয়াদারির হালচাল আজ অবধি শিখতে পারলনা মা। তাইতো  মাস শেষে ওই ৬হাজার টাকাই তার সম্বল ছিল মা।
মাগো, কত কষ্ট করে তোমরা আমাদের বড় করেছো; কোনদিন কোন ঈদে তোমার গায়ে একটা নতুন শাড়ী উঠেছে বলে মনে পড়েনা মা। বাবার আদ্দি কাপড়ের পাঞ্জাবীটা কত বছর ধরে সেই আগের মতই মনে হয়। অথচ বিদেশে থাকে তোমার ছেলে। কত লোকে কত কথা বলে। বিদেশে থাকা মানেই ডলার ডলার আর ডলার। বিশ্বাস করো মা তোমার ছেলে সাড়ে আটশ ডলার মাসে আয় করে। তার থেকে ছয়শ আশি টাকা যায় বাসা ভাড়ায়। আর পঞ্চাশ টাকা যায় টেলিফোন আর আনুষঙ্গিক খরচে মা। কানাডার সরকার আমার বাচ্চাটার জন্য মাসে মাসে দুইশ ডলার না দিলে হয়তো এক বেলা খেয়েই থাকতে হতো মা। এসব কথা তো তোমাকে কোনদিন বলিনি মা। আজ বলছি শুধু নিজের ব্যর্থতা ঢাকার জন্য।
মাগো কোন ঈদেই তোমাদের কিছু দিতে পারিনি। তাই গত ঈদে জমানো কিছু টাকা একজনের হাতে পাঠিয়েছিলাম। আমি জানি, সে ডলার তুমি আজো ভাঙাওনি। আমি জানি ওই ডলার তুমি আবার আমাদের পেছনেই খরচ করবে। মাগো, এখানে এসে গত চার বছরে তোমার ছেলে একটা সূতাও কেনেনি। গত ঈদের সময় বড় একটা দোকানে বেশ ভাল সেল দিয়েছিল। সেখান থেকে পাঁচ ডলার দামের দুটো শার্ট কিনেছে মা। শার্টগুলো এতই পুরাতন যে হ্যাংগারের দাগ বসে গেছে মা। খালি বাংলাদেশের তৈরি আর দামে সস্তা বলেই কিনেছিলাম। তার একটা শার্ট এখনো পড়া হয়নি। সেটা দিয়েই এবছরের ঈদ হবে মা। কিন্তু তোমরা কিভাবে ঈদ করবে তা-ই ভেবে আমার বুকটা ভেঙে যাচ্ছে মা।
মাগো, তোমার ছেলে সারা জীবন শুধু পরাজিতই হয়ে এল। কারণ তোমার ছেলে চালু নয়। তোমার ছেলে সেকেলে। তোমার ছেলে জীবনের মারপ্যাঁচ বোঝেনা, তোমার ছেলের উপর তাই সবাই কাঁঠাল ভেঙে খায়। মাগো, এখানে এসেও সেই অসম প্রতিযোগীতায় তোমার ছেলে মার খেয়েছে। এসব দেশের পরীক্ষায় যে পুরানো প্রশ্নপত্র হুবহু তুলে দেয় তা তোমার ছেলে বুঝতে পারেনি মা। তাইতো দৌড়ে ভাল হলেও তোমার ছেলের পথ ছিল কর্দমাক্ত। সে কিভাবে জয়ী হবে তুমিই বলো মা?
মাগো, আমি তো বুঝি কেন এই বয়সেও বাসে ঝুলে বাবাকে কাজে যেতে হয়। মা আমি কিভাবে আর তোমাকে বোঝাবো আমার ব্যর্থতার কথা। আমি জানিনা তোমাদের মুখে কোনদিন হাসি ফোটাতে পারব কী না। আমার সময় তো ফুরিয়ে যাচ্ছে মা। ঢাকার একাউন্টে আর টাকা জমা হবে না মা, কারণ আমাকে ওরা আর ছুটি দেবেনা। এদিকে পড়া শেষ হতেও অনেক বাকী।
মাগো, তোমার ছেলে প্রায়ই একটা স্বপ্ন দেখে-- একটা শান্ত নদীর উপর চিকন একটা নৌকায় সে ঘুমিয়ে আছে। দুই পাশে ঝরনার মত পানি ঝরছে অবিরত, অথচ অস্বাভাবিক রকম শান্ত। তার উপর নুয়ে পড়েছে নাম না জানা হরেক রকম গাছপালা। তোমার ছেলে এত পাখি প্রেমিক কিন্তু তার স্বপ্নে কোন পাখি নেই মা, শুধু নাম না জানা কতক ফুল ঝুলে থাকে নাম না জানা ঐসব লতাপাতার সাথে। শান্ত নদীর উপর চিকন সেই নৌকায় তোমার ছেলে শান্তিতে ঘুমিয়ে থাকে কেবল।
মাগো, তোমরা আর কটা বছর জেগে থাক মা। তোমার ছেলের কেন যেন মনে হয় বিয়াল্লিশেই তার সব কষ্ট ফুরিয়ে যাবে। মাগো, কতরাত বিনিদ্র হয়ে তাকে ঘুম পাড়িয়েছ মা। আর তো মাত্র কয়টা বছর, তোমার ছেলে তোমার পায়ের উপর চিরনিদ্রায় যেতে চায় মা। তোমার ছেলে তোমার চোখের জলে ভেসে তোমার চুলের লতার বনে নাম না জানা ফুলের ঘ্রাণ নিতে নিতে চলে যেতে চায় মা। মা তুমি আমাকে ক্ষমা করো মা। আমি কাপুরুষের মত চলে যেতে চাইনা মা। কিন্তু মাঝে মাঝে মনে হয় সবখানেই পরাজিত তোমার ছেলে হয়তো নিজের কাছেও একদিন পরাজিত হয়ে যাবে। তুমি আমাকে ক্ষমা করো মা। তোমার সাথে হয়তো দেখা হবে অন্য কোন দিন, ভিন্ন কোন জগতে।


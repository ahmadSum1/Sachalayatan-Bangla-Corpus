এবারে ভুতুম



সচলায়তনে নতুন এক অতিথি এসেছেন। নাম তার ভুতুম। উনি এসেই আমাদের একবার অরোরা দেখাচ্ছেন তো আরেকবার নিয়ে যাচ্ছেন সুনীল কুহরে। অথচ নিজেই যে এক কুহরে  বাস করেন সেটা কিন্তু বলছেননা। যাহোক, উনি যখন বলছেন না, আমি নিজ দায়িত্বেই ওনাকে খুঁজে বের করে আপনাদের সামনে হাজির করলাম। মালেশিয়ায় রিটন ভাই এবং অস্ট্রেলিয়ায় অরূপ ধরা পড়ার পরে এবার কানাডার জঙ্গলে ভুতুম ধরা পড়ল। তো আসুন দেখি ভুতুম দেখতে কেমন?
ভুতুম দেখতে গেলে বনে যেতে হবে। গেলাম। বনের মধ্যে ঢুকতেই অনেক বিকেল হয়ে গেল। আলসেমি কিছুটা দায়ী, আর বাকিটা প্রকৃতি। সকাল থেকেই টিপটিপ-টুপটাপ বৃষ্টি পড়ছে। এর মধ্যে আর যাই হোক, ক্যামেরা বের করতে আমি রাজি নই। বৃষ্টি থেমে যাওয়ার পরেই গেলাম।
বনে ঢুকেই বুঝলাম আজ পাখি নাই। তবে বৃষ্টিস্নাত বন বিকেলের সোনা-রোদে ঝলমল করছে। বিকেলের রোদকে নাকি কনে দেখা আলো বলে। অনেকটা সেরকমই। তবে আলোর বিপরীত দিক থেকেও যে এত সুন্দর লাগে তা আগে তেমনভাবে লক্ষ্য করিনি।

ছবি ১: বিকেলের পার্কবেঞ্চ
ইতিউতি ঘোরার পরে পাখি না পেয়ে ফিরে আসবো এমন সময় দেখি কাষ্ঠকুহরে আমাদের ভুতুম বসে আছে। শরীরের পুরোটা  ভিতরে রেখে শুধু গলা থেকে মাথাটা বাইরে বের করে বসে আছে। (ভুতুমের আবার গলা আছে নাকি?  )

ছবি ২: কাষ্ঠকুহরে ভুতুম

ছবি ৩: কাষ্ঠকুহরে ভুতুম (জুম করে দেখানো)
এমনই ক্যামোফ্লেজ নিয়ে বসে আছে যে ভাল করে লক্ষ্য না করায় এতদিন নজরেই পড়েনি। কী আশ্চর্য। একটু একটু কাছে যেতেই ভেতরে ঢুকে পড়ে। আমিও হাল ছাড়িনা, ক্যামেরা তাক করে দাঁড়িয়েই থাকি। এরকম মিনিট দু্য়েক থাকার পরে আবার বেরিয়ে আসে। আমি চুপচাপ, একদম নড়িনা। আমি নড়ছি কিনা সেটা নিশ্চিত হয়ে আবার ধ্যানে মগ্ন হয়। সেই ফাঁকে নিচের ছবিটা তুলি। (দেখুন কাঠের সাথে কেমন মিশে আছে, কী চমৎকার ক্যামোফ্লেজ!)

ছবি ৪: ভুতুমের ক্যামোফ্লেজ
তারপর এদিক ওদিক ঘুরে ফিরে কয়েকটা ছবি তোলা গেল।

ছবি ৫: ভুতুম ঝিমাচ্ছে।
এদিকে সন্ধ্যা হয় হয় করছে, আলো কমে গেছে। একটু পরেই অন্ধকার নেমে এলে ভুতুমকে আর দেখা যাবেনা, কিন্তু ভুতুম আমাকে ঠিকই দেখতে পাবে। তারচে বরং বাড়ির দিকে এগোই।
*Eastern Screech-Owl (Otus asio) (বাংলা নাম দিতে হবে)


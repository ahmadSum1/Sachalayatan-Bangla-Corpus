কলিজা



ইনবক্সে সাতাশটি ইমেইল শেষ কবে অপঠিত অবস্থায় ছিল মনে করতে পারছি না। নভেম্বরের শেষ রবিবার সকাল বেলা ডাক এল। এর আগে বাবা হওয়ার অভিজ্ঞতা থাকলেও এই মুহূর্তগুলো আমি মিস করেছিলাম স্বদেশ থেকে দূরে থাকার কারণে। উত্তেজনায় আমার হাত ঠান্ডা হয়ে এল। ভয়ও হচ্ছিল। ক'দিন থেকেই ও নানা রকম দুশ্চিন্তা করছিল। বাচ্চা সাদা হবে না কালো হবে সে চিন্তা নয়; এদেশে এসে অন্তত এ চিন্তাটুকু আর হয় না। বাচ্চা সুস্থ হবে কিনা, কথা বলবে কিনা-- এসব নিয়ে দুশ্চিন্তা। শান্ত্বনা দিয়েও খুব একটা লাভ হচ্ছিল না। ঘোরের মধ্যে ড্রাইভ করে হাসপাতালে নিলাম।
হাসপাতালে
ওবি ট্রিয়াজে আধা ঘন্টা ধরে ওকে মনিটর করছে। কনট্রাক্শন হচ্ছে, আবার চলে যাচ্ছে, আবার আসছে। আমি গ্রাফ দেখে বুঝতে পারছি ইনটেন্সিটি। সেসময় নিজেকে খুবই অসহায় মনে হচ্ছিল। এত কষ্ট দেখতে ইচ্ছে করে না। 
একসময় ডাক্তার নিশ্চিত হলেন এটা ট্রু লেবার পেইন।
ওটিতে ওকে নিয়ে গেল। এ্যনেস্থেশিয়াসহ আরো কিছু কাজ-কর্ম আছে। আমি বাইরে থাকলাম। একটু পরে আমাকে নিয়ে যাবে। হাসপাতালের গাউন পড়ে, জুতা-মাথা-মুখে মাস্ক লাগিয়ে আমি অপেক্ষা করছি কখন ডাক পড়ে। তখন বয়স্ক এক ডাক্তার আমাকে জিজ্ঞেস করে কেমন আছি। কেন যেন ঠিক এই সময়টাতেই কোন টেনশন হচ্ছিল না। আমার উত্তরের অপেক্ষা না করেই উনি বললেন, 'তোমার হাসি দেখেই বুঝতে পারছি'। বললেন- আমরা এখন অনেক ভাগ্যবান যে ওটিতে ঢুকতে দেবে। তার সময়কার নানা গল্প বলা শুরু করলেন। বললেন সাড়ে তিন হাজার এরও বেশী সি-সেকশন এর অভিজ্ঞতার কথা। শুনে আমি নির্ভার হলাম। তারপর বিশাল একটা সিঙ্ক এর মধ্যে হাত ধোয়া শুরু করলেন। হাত ধুচ্ছেন তো ধুচ্ছেনই। আমি নিশ্চিত, কমপক্ষে পাঁচ মিনিট ধরে হাত ধুলেন। তার পর আমাকে নিয়ে ভেতরে ঢুকলেন। 
দুপুর একটা বাজার আট মিনিট আগে জন্ম নিলো আমাদের নতুন বাবু। একটু পরে যখন আমার কোলে দিল, আমি অসম্ভব সাবধানে মানুষটাকে কোলে নিয়ে বিস্মিত হয়ে তাকিয়ে থাকলাম। আজানের ধ্বনি শোনালাম, ইকামা বললাম। তারপর, কেন যেন চোখ ঝাপসা হয়ে এল। অবাস্তব সেই অনুভূতি। লিখে বা বলে প্রকাশ করা অসম্ভব।
কোন প্রিয় নামে ডাকি
বাবা-মা-রা তাদের সন্তানদের এমন কিছু অদ্ভুত নামে ডাকে যেগুলো লেখা যায় না। লিখলে হাসি পায়। অহনা এবার সাত বছরে পড়বে। অদ্ভুত কিছু নামে ওকে আমি ডাকি। নতুনটাকে যে ভিন্ন নামে ডাকতে হবে সেটা আমার মাথায়ই আসেনি। সেদিন ওরকম একটা নামে ছোটটাকে ডাকতেই অন্য ঘর থেকে অহনা ছুটে এল। বলল, 'আমাকে ডেকেছে?' ভুলটা তখন বুঝলাম।
কিছুদিন আগে অহনা বলে, আব্বু তুমি আমাকে কলিজা বলবেনা।
আমি বলি, কেন মা?
- কলিজা তো meat।
আমি হাসি। এই কলিজা সেই কলিজা না রে মা। এ কলিজা হলো অন্য কলিজা। সবচেয়ে দামী কলিজা। 
নতুনটা আসার পরে ওকে জিজ্ঞেস করি, মা এখন আমার কয়টা কলিজা?
ও বলে, 'দুইটা'।
এই দু'টা মানুষ নিয়ে আমার দিন কাটে। আমি অবাক হই যখন ভাবি দুইজন মানুষের কাস্টডিয়ান আমি। এই দুইটা মানুষ শুধুই আমাদের। পৃথিবীর এমন কোন ব্যবস্থা নেই, এমন কোন দরদী নেই যারা আমাদের চেয়ে বেশি দরদী। পৃথিবীর এমন কোন স্থান নেই যা আমাদের সান্নিধ্যের চেয়ে বেশি স্বস্তিদায়ক। এই ভাবনা আমাকে শিহরিত করে।
নাম রেখেছি ইলিয়া (Eiliyah)। সারাদিন ঘুমায় আর ঘুমায়। আমি কোলে নিয়ে বসে এক দৃষ্টিতে অপেক্ষায় থাকি কখন একটু খানি চোখ খোলে। ছোট হাত-পা-শরীরের জীবন্ত এই খেলনা নিয়ে আমি ভুলে যাই কতক্ষণ ধরে তাকিয়ে আছি। সর্বশক্তিমানের কাছে অশেষ কৃতজ্ঞতা এমন একটা খেলনা আমাদেরকে দিয়েছেন বলে।



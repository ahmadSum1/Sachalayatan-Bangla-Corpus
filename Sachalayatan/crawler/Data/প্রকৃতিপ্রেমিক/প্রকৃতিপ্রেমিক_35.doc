কলেজের স্মৃতি কি সবাই ভুলে গেলেন? 



কলেজ নিয়ে গল্প লেখার কি কোন শেষ আছে? না, নেই। কলেজের স্মৃতি ভুলে গেছেন এমন কেউও সম্ভবত নেই। কলেজের জীবন আমাদের ছাত্র জীবনের একটা গুরুত্বপূর্ণ অংশ দখল করে আছে। স্কুলের গন্ডি পেরিয়ে বিশ্ববিদ্যালয়-অঙ্গন কাঁপানোর অভিপ্রায়ে কলেজ জীবন কারো কারো জন্য একটা প্রস্তুতিকাল। আবার অধিকাংশের জন্যই কলেজ হয়ে ওঠে জীবনের লক্ষ্যে পৌঁছার প্রথম সিঁড়ি। 
নটরডেমে যেদিন ওরিয়েন্টেশন হয় সেদিন ছিল ঢাকা কলেজে ভর্তি পরীক্ষা। আমার জন্য এটা ছিল কনফ্লিক্ট অফ ইন্টারেস্ট। কোন দিনই ঢাকা কলেজে পরীক্ষা দিতাম না যদি না আব্বা চাপাচাপি করতো। আব্বার ধারণা ছিল ঢাকা কলেজে যারা পড়ে তারাই হয় দেশের কর্ণধার। আব্বার ইচ্ছেকে প্রাধান্য দিতে তাই ঢাকা কলেজের ভর্তি পরীক্ষা দিতে গিয়েছিলাম। এর ফল হারে হারে টের পেয়েছি নটরডেমে প্রথম দিনের ক্লাসে দেরীতে উপস্থিত হয়ে। এ সি দাস-এর কেমিস্ট্রি ক্লাস। তখনো নতুন বিল্ডিং তৈরী হয়নি। পুরনো বিল্ডিংএর তিন তলায় দেবদারু গাছগুলো বরাবর গ্রুপ ওয়ানের ক্লাস। হাঁসফাঁস করে উপরে উঠে দেখি দরজা বন্ধ।.. তার পর? হা হা, সেটা নাহয় পরেই বলি 
কলেজের দিনগুলিতে ফিরে গেলে এখনো স্পষ্ট দেখতে পাই সেদিনের মতিঝিলের দৃশ্য। কিংবা আরামবাগ থেকে সোবহানবাগ-- তিন বন্ধু এক রিক্সায় বৃষ্টিতে ভিজতে ভিজতে বাসায় ফেরার অভিজ্ঞতার কথা। অবাক লাগে যখন মনে পড়ে রিক্সা ভাড়া ছিল মাত্র ১৪/১৫ টাকা। খুব কি বেশী দিনের কথা? আজ সেটাই অনেকটা গল্প গল্প শোনায়। 
আরো শুনতে চান? না থাক। সবারটা একসাথে বরং শুনি। লিখে ফেলুন কলেজের স্মৃতিগুলো। তারপর পাঠিয়ে দিন আমার ঠিকানায়। লেখা পাঠানোর শেষ সময় ২১ এপ্রিল। হ্যাঁ, এ মাসের ২১ তারিখ। মাত্র ১২ দিন বাকী।
লিখুন যত বড় বা ছোট, ইউনিজয়ে বা ফোনেটিকে-- শুধু বাংলায় হলেই হবে। এপ্রিলের ২১ তারিখের মধ্যে অপ্রকাশিত লেখা পাঠান এই ঠিকানায়:
propremik এ্যাট জিমেইল.কম
সচল, হাচল, অচল, সবাই লেখা পাঠিয়ে দিন। "অতিথি লেখক" নামে যারা লেখেন কিংবা মন্তব্য করেন তাদের লেখা পাঠাতে দোষ নাই, তবে নিক/নাম-পরিচয় না পেলে তো বুঝতে পারবোনা আপনি কে। তাই লেখার সাথে নাম অবশ্যই দিতে হবে; ছদ্ম নাম/কিংবা প্রকৃত নাম যেকোনটাই চলবে।
আগের নোটিশ: কলেজের দিনগুলি: ই-বইয়ের জন্য লেখা আহবান


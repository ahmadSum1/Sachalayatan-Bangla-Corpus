উদ্ভট উটের পিঠে চলছে স্বদেশ



সেনা সমর্থিত বা সেনাশাসিত সরকার প্রজ্ঞাপন জারি করে ঢাকা বিশ্ববিদ্যালয় সহ অন্যান্য বিশ্ববিদ্যালয় অনির্দিষ্টকালের জন্য বন্ধ ঘোষণা করেছে। সেই সাথে ছাত্রছাত্রীদের হল ত্যাগের নির্দেশ দিয়েছে।
এমনি কিছু একটা যে হতে যাচ্ছে তার আঁচ পাওয়া যায় বিবিসি'র সাথে ঢাবি শিক্ষক সমিতির সাধারণ সম্পাদক ড. আনোয়ার হোসেনের সাক্ষাতকারে। উনি শক্ত ভাষায় বলেছেন ঢাকা বিশ্ববিদ্যালয় বন্ধ করার কোন ঘোষণা শিক্ষকরা মেনে নেবেন না। (পড়ুন আড্ডাবাজের পোস্ট এবং শুনুন বিবিসি'র ইন্টারভিউ)
সরকার কি বন্ধ করতে পারে?
বিশ্ববিদ্যালয়ের স্বায়ত্বশাসনের নিয়মানুযায়ি কেবলমাত্র বিশ্ববিদ্যালয় কর্তৃপক্ষ (সিন্ডিকেট) এ ধরনের সিদ্ধান্ত নিতে পারে। দেশে জরুরী অবস্থা চলছে, কিন্তু বিশ্ববিদ্যালয় কোন অবস্থাতেই সেনাবাহিনী কর্তৃক চাপিয়ে দেয়া সিদ্ধান্ত জায়েজ করতে পারেনা। 
বিডিনিউজ২৪-এর খবর অনুযায়ি প্রো-ভিসি বলেছেন ছাত্রদের হলত্যাগের নির্দেশ বিশ্ববিদ্যালয় কর্তৃপক্ষের নয়। 
ঢাকা বিশ্ববিদ্যালয় জাতির অধিকার আদায়ের প্রত্যেকটি  চ্যাপ্টারেই তার গৌরবোজ্জ্বল ভূমিকা রেখেছে। আজ এই ক্রান্তিলগ্নে, যখন "দেশের সেনাবাহিনীই তার দেশ দখল" করতে চাইছে, বিশ্ববিদ্যালয়গুলো তখন চোখ-মুখ বন্ধ করে বসে থাকতে পারেনা। 
ঢাকা বিশ্ববিদ্যালয়ের খেলার মাঠে সৃষ্ট ঘটনার রেশ ধরে উদ্ভুত পরিস্থিতিতে সেনাবাহিনী নিজেকে দূরে রেখে যেমন দায়িত্বশীলতার পরিচয় দিয়েছে, বিশ্ববিদ্যালয় বন্ধের ঘোষণা প্রত্যাহার করে নিয়ে তেমনি সরকার আবারো দেশকে স্বাভাবিক পথে নিতে সহায়তা করেবেন, এটাই সকলের প্রত্যাশা। 
দ্রব্যমূল্যের ক্রমবৃদ্ধি, বন্যা পরবর্তী পুনর্বাসন কর্মকান্ড  ও জন-মানুষের অনুভূতির কথা বিবেচনা করে সরকারকে সামনের দিকে এগুতে হবে। কারফিউ দিয়ে সুরক্ষিত দূর্গে বাস করে আর ছাত্র-জনতার উপর বেত্রদন্ড-গরম পানি প্রয়োগ করে মানুষের সহায়তা পাওয়া সম্ভব হবে না। বরং ফলাফল হবে আরো ভয়াবহ। উদ্ভট উটের পিঠে চড়ে গন্তব্যে পৌঁছার স্বপ্ন, স্বপ্নই থেকে যাবে। 
কৃতজ্ঞতা: এই লেখার শিরোনাম সচলায়তনের ব্যানার দেখে ঠিক করেছি। ব্যানারের আইডিয়া আমার নয়, কর্তৃপক্ষের।


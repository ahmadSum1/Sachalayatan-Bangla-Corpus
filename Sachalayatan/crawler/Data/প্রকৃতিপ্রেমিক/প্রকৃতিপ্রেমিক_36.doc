কলেজের দিনগুলি: ই-বইয়ের জন্য লেখা আহবান



ছোটবেলা থেকেই বইয়ের মধ্যে ভালো লাগতো বাংলা (গদ্য/পদ্যের) বই আর যেকোন বাংলা রচনার বই। কারো বাসায় বেড়াতে গেলে এমন কি গ্রামের বাড়িতে গেলেও যেকোন ক্লাশের বই হাতের কাছে পেলেই আমি উল্টিয়ে দেখতাম, হয়তো দুয়েকটা গল্প বা কবিতা পড়েও ফেলতাম। তেমনি ভালো লাগতো রচনা বই। বিশেষ করে 'আমার জীবনের লক্ষ্য' টাইপের রচনা আর ভ্রমণ জাতীয় রচনা। রচনার ক্ষেত্রে একাধিক লেখকের লেখা পড়ার উদ্দেশ্য ছিল কার জীবনের লক্ষ্য কী তা জানা। সাথে কার রেল আর নৌকা ভ্রমণ কতটা মনোহর হয়েছিল সেগুলো পড়তে অসম্ভব ভালো লাগতো।
স্কুল-কলেজ পার করে এসেছি বহু দিন হয়। ঠিকঠাক হিসাব করলে বলা যায় দুই যুগ পেরিয়ে গেছে। একদিন হঠাৎ করে বুক শেলফের  ধুলো ঝাড়ার সময় একটা পুরনো রচনা বই নজরে আসে। অজান্তেই খুলে ফেলি, দাঁড়িয়ে দাঁড়িয়ে পাতা ওল্টাতে ওল্টাতে "স্কুল জীবনের স্মৃতি" বা এধরনের কোন একটা রচনায় থেমে যাই। পড়তে পড়তে কখন যে শেষ প্যারায় এসে পড়ি টেরই পাইনি। একটা লাইন ছিল এরকম যে 'আমি যে বেঞ্চে একসময় বসেছি, যে দরজা দিয়ে হেঁটে ক্লাশে ঢুকেছি, সেই বেঞ্চে আজ অন্য কেউ বসছে, সেই দরজায় দাঁড়িয়ে ভিন্ন এক মানুষ।' মুহূর্তেই বিষাদে ভরে যায় মন, স্মৃতিকাতর হয়ে পড়ি। চোখের কোণে জমে এক বিন্দু অশ্রু।
স্মৃতির শহর নিয়ে লিখেছিলেন সচল ব্লগার তাসনীম। লিখেছিলেন, স্মৃতির শহর কিন্তু থাকার জন্য দারুণ। ... বিনা টিকেট, বিনা পাসপোর্টে সেখানে ঢোকা যায়, যতদিন খুশি থাকুন সেখানে কেউ কিছু বলবে না। আমি প্রায়ই যাই সেখানে...।
ক'দিন আগে রেনেটের দুই বছরের পুরনো একটি লেখা নতুন করে ঘুরিয়ে আনলো কলেজের জীবনে। অনেকেই নষ্টালজিক হলাম, পুরনো ঘটনা মনে করে উদ্বেলিত হলাম, কষ্টের কিংবা বিব্রতকর কোন স্মৃতি হয়তো এত বছর পড়েও কাউকে কাউকে নাড়িয়ে দিলো।
আসুন, কলেজ জীবনের ফেলে আসা সেই স্মৃতিগুলো একসাথে জড়ো করি, সেই সব অমূল্য মুহূর্তগুলোকে গুছিয়ে রাখি আগামীর জন্য। লিখে ফেলুন কলেজ জীবনের হাসির কথা, কান্নার কথা, কষ্ট কিংবা বঞ্চনার কথা, বন্ধুর সাথে মান-অভিমান, কিংবা প্রথম পরিচয়ের মুহূর্তের সেই ঘটনাগুলোর কথা।
লিখুন যত বড় বা ছোট, ইউনিজয়ে বা ফোনেটিকে-- শুধু বাংলায় হলেই হবে। এপ্রিলের ২১ তারিখের মধ্যে লেখা পাঠান এই ঠিকানায়:
propremik এ্যাট জিমেইল.কম
আপডেট ১
সচল, হাচল, অচল, সবাই লেখা পাঠিয়ে দিন। "অতিথি লেখক" নামে যারা লেখেন কিংবা মন্তব্য করেন তাদের লেখা পাঠাতে দোষ নাই, তবে নিক/নাম-পরিচয় না পেলে তো বুঝতে পারবোনা আপনি কে। তাই লেখার সাথে নাম অবশ্যই দিতে হবে; ছদ্ম নাম/কিংবা প্রকৃত নাম যেকোনটাই চলবে।


উইন্ডজরে সচল সফর, ২০০৯



যখনই ঘোষণাটা পোস্ট করতে চাই তখনই দেখি সচলে কোন না কোন উপলক্ষে লেখা চলছে। গত দুই সপ্তাহে নিজের লেখা, এর পর বাবা দিবসের লেখা-- এসবের ভীরে গুরুত্বহীন-অথচ-আকর্ষণীয় এই খবর দিতে মন চাইছিলনা। আচ্ছা, কথা না বাড়িয়ে সংক্ষেপে বলে যাই। না সংক্ষেপে বলা যাবেনা, একটু ভূমিকা করতে হবে:
-আমি শিমুল 
এইটুকুই ছিল আনোয়ার সাদাত শিমুলের প্রথম ইমেইল (মে ১৭, ২০০৯)। এর পরে জিমেইলের ঐ থ্রেডে ৪৩টা মেইল চালাচালি হয়েছে। সাথে যুক্ত হয়েছে অমিত আহমেদ, কিংকং, বিপ্র, আর রিটন ভাই। শেষে থ্রেড এত বড় হয়ে যায় যে অমিত বাধ্য হয়ে আরেকটা থ্রেড খোলে। কথা চালাচালির পরে সিদ্ধান্ত হয় আসছে জুনের ২৬ তারিখ, শুক্রবার তারা আমার এখানে আসছে। খুবই আনন্দের সংবাদ। কিন্তু এর সাথে দু:খের সংবাদও আছে। রিটন ভাই শেষ মুহূর্ত পর্যন্ত চেষ্টা করে জানিয়েছেন এযাত্রা আমাদের সঙ্গ দিতে পারছেন না।
উত্তর আমেরিকার কানাডায় সচলাড্ডার পরিকল্পনা অনেকদিনের। ইচ্ছে ছিল মে মাসের ১-১৮ তারিখের কোন এক উইকেন্ডে সবাইকে নিয়ে অটোয়ায় টিউলিপ উৎসব দেখতে যাবো। উৎসব দেখা হবে, সাথে সচলাড্ডাও হবে। কিন্তু সেটা সম্ভব হয়ে ওঠেনি। 
কমপক্ষে শুক্র থেকে রবিবার পর্যন্ত আমার এখানে থাকার ব্যাপারে সবাই সাদা ইমেইলে টিপসই দিয়েছে। যারা বেশি থাকতে পারবে তাদের জন্য থাকবে উত্তম জাঝা।
পরিকল্পনা:
পুরোটাতো এখন বলা যাবেনা। তবে এটুকু বলে রাখি কানাডার সর্বদক্ষিণের একটি দ্বীপে (পিলি দ্বীপ) আমরা যাবো। স্থলভূমি থেকে লেক এরি'র উপর দিয়ে ফেরীতে করে সেখানে যেতে ৩০ মিনিটের মত লাগবে। বাকীটা আপডেট দিয়ে জানানো হবে। 
View Larger Map
টরন্টো ও এর আশেপাশের এলাকার সকল সচল, এবং লন্ডন, আমেরিকা, তাইওয়ান, বাংলাদেশ, জার্মান, অস্ট্রেলিয়া, জাপান, ভারত সহ নাম না জানা সকল দেশে বসবাসকারি সচল/সচলাদের নিমন্ত্রণ রইল। ঠিকানার জন্য মেসেজ, এবং ই-টিকিটের জন্য নিকটস্থ ট্রাভেল এজেন্টের সাথে যোগাযোগ করুন। কুপন কোড: সচলসফর২০০৯ 


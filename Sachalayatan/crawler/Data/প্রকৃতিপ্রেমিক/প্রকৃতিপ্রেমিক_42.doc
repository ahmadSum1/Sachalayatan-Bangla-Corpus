দুর্নীতিতে জিপিএ ৫!



ইদানিং পত্রিকা প্রায়ই পড়া হয়না। আজ প্রথম আলো পড়তে গিয়ে হঠাৎ করে একটা খবরে চোখ আটকে গেল। রাজশাহীর মেয়র নাকি রাজশাহী শিক্ষা বোর্ডের চেয়ারম্যানকে বদলীর হুমকি দিয়েছে। কারণ তার মেয়ের খাতা পুনঃনিরীক্ষণ করার পরেও সে জিপিএ ৫ পায়নি!! 
খবরটি পড়েই নিজের এসএসসি পরীক্ষার প্রথম দিনের কথা মনে পড়লো। পরীক্ষার পরে আমার এক বন্ধুর বাবা আরেক বন্ধুকে জিজ্ঞেস করেছিল আমরা পরীক্ষার প্রশ্ন ট্রশ্ন আগে থেকেই পেয়েছিলাম কীনা। তাঁর সন্দেহের কারণ-- আমি পরীক্ষা দিয়ে বলেছিলাম পরীক্ষা ভালো হয়েছে। হা হা হা ... পরীক্ষা দিয়ে আমি সবসময়ই বলি পরীক্ষা ভালো হয়েছে। 
সে যাই হোক। দুর্নীতি দমনের কথা আমরা সবসময়ই বলি। সরকারে চোদ্দ গুষ্টি উদ্ধার করে ফেলি। নানা কমিশন তৈরী করি। কিন্তু ব্যক্তিগত পর্যায়ে দুর্নীতি না থামালে সরকার কী করবে, আর কমিশনই বা কয়জনকে ধরে হয়রানি (!) করবে? 
আসুন সবাই একটু ভেবে দেখি আর হিসাব করি ব্যক্তি পর্যায়ে আমরা দৈনিক কয়টা করে দুর্নীতি করি (এবং কোনভাবে সেগুলো কমাতে পারি কী না)।
যারা পড়েননি তারা খবরটা পড়েন:
রাজশাহী শিক্ষা বোর্ডের চেয়ারম্যানকে বদলির হুমকি মেয়রের
কারণ মেয়ে জিপিএ-৫ পায়নি 
-রাজশাহী অফিস
রাজশাহী সিটি করপোরেশনের মেয়র এ এইচ এম খায়রুজ্জামান রাজশাহী শিক্ষা বোর্ডের চেয়ারম্যানকে বদলি করার হুমকি দিয়েছেন বলে অভিযোগ উঠেছে। এসএসসি পরীক্ষার উত্তরপত্র পুনরায় নিরীক্ষার পরও তাঁর মেয়ে জিপিএ-৫ না পাওয়ায় মেয়র চেয়ারম্যানকে হুমকি দেন।
বোর্ড সুত্রে জানা গেছে, এই বোর্ডের আওতায় বিভিন্ন শিক্ষাপ্রতিষ্ঠান থেকে এবার এসএসসি পরীক্ষায় অংশগ্রহণকারীদের মধ্যে দুই হাজার ৩০০ শিক্ষার্থী উত্তরপত্র পুনর্নিরীক্ষার আবেদন করে। এর মধ্যে আট শিক্ষার্থী জিপিএ-৫ পেয়েছে। ফল পরিবর্তন হয় মোট ২৩ জনের। আবেদনকারীদের মধ্যে মেয়রের মেয়েও ছিল। সে শহরের পিএন সরকারি বালিকা বিদ্যালয় থেকে এসএসসি পরীক্ষায় বিজ্ঞান বিভাগে জিপিএ-৪.৫৬ পেয়েছে।
সুত্র জানায়, গত ২২ জুন নিয়ম অনুযায়ী তার পরীক্ষার উত্তরপত্র পুনর্মুল্যায়নের জন্য পরীক্ষা নিয়ন্ত্রক বরাবর আবেদন করা হয়। এরপর মেয়রের পক্ষ থেকে লোক পাঠিয়ে বোর্ডের চেয়ারম্যানকে উত্তরপত্রটি ভালো করে দেখার জন্য বলা হয়। উত্তরপত্র পুনর্মুল্যায়নের পর দেখা যায়, বাংলায় ‘এ মাইনাস’ এবং ইংরেজি, গণিত ও রসায়নে ‘এ’ পাওয়ার কারণে সে জিপিএ-৫ পায়নি। উত্তরপত্র পুনর্মুল্যায়নেও তার গ্রেড পয়েন্টের কোনো পরিবর্তন হয়নি। 
এ ব্যাপারে জানতে চাইলে রাজশাহী শিক্ষা বোর্ডের চেয়ারম্যান অধ্যাপক দ্বীপকেন্দ্রনাথ দাশ প্রথম আলোকে বলেন, মেয়র ১৮ আগস্ট রাত ১১টা ৪৮ মিনিটে মোবাইলে ফোন করে ‘কাজটি করে দিলেন না কেন’ বলে তাঁর সঙ্গে অশোভন কথাবার্তা বলেন। রাত ১১টা ৫৬ মিনিট পর্যন্ত মেয়র তাঁর সঙ্গে এভাবেই কথা বলেন। গত মঙ্গলবার বিকেলে দ্বিতীয় দফা ফোন করে মেয়র তাঁকে রাজশাহী থেকে বদলি করার কথা বলেন।
এ ব্যাপারে মেয়র খায়রুজ্জামানের সঙ্গে প্রথম আলোর পক্ষ থেকে মঙ্গলবার বিকেলে যোগাযোগ করা হলে তিনি কোনো কথা বলতে চাননি। ক্ষিপ্ত হয়ে তিনি বলেন, ‘হাতে কলম আছে, যা খুশি তাই লেখ।’
বিষয়টি শিক্ষামন্ত্রী নুরুল ইসলামকে জানানো হয়েছে। তবে এ প্রসঙ্গে জানতে চাইলে শিক্ষামন্ত্রী কোনো মন্তব্য করেননি। 


৩৫০ ডলারের টিকিট ও আমার ঈদ



ঈদ মানে সবার সাথে ভাগাভাগি করে আনন্দোৎসব। কিন্তু উত্তরে এসে দেখি ঈদের দিনক্ষণ ঠিক করা নিয়ে এখানেও মতভেদ আছে। বিশেষত সৌদি অধ্যুষিত এলাকায় ঈদ হয় সৌদিকে অনুসরণ করে। সেই মত বৃহস্পতিবার দুপুরে খবর এল শুক্রবার ঈদ। অথচ আমেরিকা কানাডা বা ভু-গোলের অন্যান্য বসতি স্থানে ঈদ হবে শনিবার নয়তো রবিবার। 
তাহলে শুক্রবারে ঈদ। আমার টিউটোরিয়াল আছে সকালে। এক প্রফেসরের এ্যাসাইনমেন্টের খাতা দেখে ফেরত দিতে হবে বিকালের মধ্যে। দুটা মিলিয়ে অন্তত ৬ ঘন্টার মামলা। তাহলে আমার ঈদ হবে কিভাবে?
আগের রাতে বাসায় ফিরে দেখি টিউটোরিয়ালের জন্য প্রয়োজনীয় বইপত্র অফিসেই রয়ে গেছে। সকালে ক্লাস নেয়ার জন্য কিছু অন্তত পড়ে যেতে হবে। ফাঁকিবাজির সুযোগ তো এখানে নাই। গাড়ি নিয়ে ডিপার্টমেন্টের সামনে একটা হ্যান্ডিক্যাপ্ড পার্কিং স্পেসে রেখে আমি গিয়েছি বিল্ডিংএর ভিতরে। যেহেতু একদুই মিনিটের মামলা, বউকে গাড়িতে বসিয়ে রেখে গিয়েছি যাতে পার্কিং এনফোর্সমেন্টের অফিসার আসলে সে গাড়ি সরিয়ে নিতে পারে। 
কপালটাও যা। এক মিনিটও মনে হয় হয়নি। ফিরে আসতে আসতে দেখি পার্কিং অফিসারের গাড়ি আমারটার পাশে। আমি আসতে আসতে তার টিকিট লেখা শেষ। আমাকে ওটা ধরিয়ে দিয়ে সে তার গাড়িতে উঠে বসল। 
হ্যান্ডিক্যাপ্ড পার্কিং
আমি ভেবেছিলাম পয়ত্রিশ ডলারের পার্কিং টিকিট হবে হয়তো। কিন্তু ৩৫০ ডলার দেখে আমার চোখ দিয়ে কান্না চলে এল। ব্যাটাকে এত রিকোয়েষ্ট করলাম, কিন্তু তার একই কথা-- তার এখন কিছুই করার নেই। জীবনে একটা টিকিটও খেলামনা, আর খেলাম তো খেলাম ৩৫০ ডলারের একটাই খেলাম। তাও আবার ঈদের আগের রাতে। তো বোঝেন কেমন ঈদ করলাম। 
 

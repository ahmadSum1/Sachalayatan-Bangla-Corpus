গোল্ডেন শহরে



শহরের নাম গোল্ডেন। কলোরাডো স্টেইটের একটি শহর। ডাউনটাউন ডেনভার থেকে আধা ঘন্টার ড্রাইভ। এর আগে একবার গিয়েছিলাম--ছোট শহর, পরিপাটি করে সাজানো। হাইওয়ে থেকে গাড়ির জানালা দিয়ে দেখা যায় সুন্দর গোছানো চারপাশ।
গোল্ডেনের অন্যতম আকর্ষণ লুকআউট মাউন্টেন। প্রায় সাড়ে সাত হাজার ফুট উঁচু এই পর্বতটি নানা কারণে আকর্ষণীয়। যারা রকি মাউন্টেন ন্যাশনাল পার্কে গিয়েছেন তারা আমার সাথে একমত হবেন যে লুকআউট মাউন্টেনে ওঠার সাথে রকি মাউন্টেনে ওঠার অনেক মিল আছে। বলা যায় লুক আউট মাউন্টেন রকি মাউন্টেনের ছোট ভার্সন। রকি মাউন্টেন ন্যাশনাল পার্কে গেলে ১২ হাজার ফুটের উপরে গাড়ি চালানোর সুযোগ হয়। সে তুলনায় লুকআউট মাউন্টেন অনেক নিচু। তবে ওঠার রাস্তার প্রায় একই রকম -- আঁকা বাঁকা-- কখনো কাখনো ভি-টার্নের মতো রাস্তা বেঁকে গিয়েছে। তবে যে কারণেই হোক, গাড়ি নিয়ে উঠতে কোন সমস্যা হয়না। তেমন ভয়ও লাগে না যেটা রকি মাউন্টেন ন্যাশনাল পার্কে গিয়ে হয়।
কলোরাডো স্কুল অব মাইনস এই শহরেই অবস্থিত। স্কুল অব মাইনস পেট্রোলিয়াম ইঞ্জনিয়ারিংএর জন্য আমেরিকার প্রথম ৩টি ইউনিভার্সিটির একটি। এই ইউনিভার্সিটিকে সংক্ষেপে মাইনস-ও বলে। লুকআউট মাউন্টেনের উপর ইংরেজী বর্ণ এম খোদাই করা আছে যেটা অনেক দূর থেকে দেখা যায়। www.mines.edu সাইটে গেলে ছবিটা দেখা যাবে। গুগল করলেও দেখা যাবে।
অক্টোবরের একদিন শেষ বিকেলে আমরা গিয়েছিলাম লুকআউট মাউন্টেনে। পর্বতের উপর উঠলে সেই পর্বতের আর কিছু দেখার থাকেনা। বরং পর্বত দেখতে হয় দূর থেকে। কিন্তু উঁচু পর্বতে উঠলে চারপাশটা খুবই ভালোমতো দেখা যায়। পর্বতের উপর জায়গায় জায়গায় গাড়ি থামিয়ে চারপাশ দেখার ব্যবস্থা করা আছে। আমরা একেবারে সাত হাজার ফুট উপরে উঠে সেরকম একটা জায়গায় পার্ক করলাম। তখন সন্ধ্যার প্রায় এক ঘন্টা বাকি। সূর্য ইতোমধ্যেই পশ্চিমে হেলে পড়েছে, দেখা যাচ্ছেনা। বরং রকি মাউন্টেনের পিছনে গিয়ে দূরের পাহাড়ের রিজগুলোকে আলোকিত করেছে। হালকা হলুদ কিংবা ছাই রঙা একটা আভা ছড়িয়ে পড়েছে সবখানে। আমি সুবিধামতো পজিশন নিয়ে কয়েকটা ছবি তুললাম।
সন্ধ্যার আকাশ ক্ষণে ক্ষণেই রং বদলায়। তাই সন্ধ্যা হয়ে এলে আকাশটা আর ততটা আকর্ষণীয় মনে হচ্ছিল না। সূর্য ডুবে গেলে রাতের গোল্ডেন ডাউনটাউন আলোর মেলায় আলোকিত হয়ে উঠল। সন্ধ্যার পরে পার্কটি বন্ধ হয়ে যায়। তাই আমরাও বাড়ির পথে রওনা দিলাম।
লুকআউট মাউন্টেন ঘুরে এসে মনে হল অল্প জায়গার মধ্যে অনেক কিছু আছে। খুঁজলে হয়তো ছবি তোলার আরো ভালো জায়গা পাওয়া যাবে। শীতে যাওয়ার ইচ্ছে আছে। গেলে আবারো লেখা হবে।
১।

২।

৩। এই ছবিটা মুস্তাফিজ ভাই প্রসেস করেছেন। আমার খুবই পছন্দ হয়েছে। ‌ছবিটাতে শান্ত, মসৃণ একটা ভাব আছে যেটা অসাধারণ লাগছে।

লেখাটি সম্ভব হয়েছে সচল মুস্তাফিজ  ভাইয়ের উৎসাহে।  মুস্তাফিজ ভাইয়ের পরামর্শে ২ নাম্বার ছবিটাকে শেডেড সিল্যুয়েট করার চেষ্টা করেছি মাত্র। অনেক ধন্যবাদ, মুস্তাফিজ ভাই!


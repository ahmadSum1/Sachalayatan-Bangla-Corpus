প্রত্ন-নিদর্শন ফ্রান্সে পাঠানো এবং এর ভবিষ্যত



এই বিষয়টি নিয়ে অনেক আগেই পত্রিকার পাতাগুলো সরব হয়েছিল। ফ্রান্সের একটি যাদুঘরে প্রদর্শনের জন্য দেশের অনুল্লেখসংখ্যক পুরাতত্ত্ব সেখানে পাঠানো হবে বলে শোনা যায়। মূল্যবান এই সম্পদ যাতে সেখানে পাঠানো না হয় সে বিষয়ে একটি মামলাও হয়েছিল। কিন্তু মামলার মধ্যেই যাদুঘর কর্তৃপক্ষ প্রত্ন-নিদর্শনগুলি গতকাল ফ্রান্সে পাঠানোর সব প্রক্রিয়া সম্পন্ন করেছে। 
আমি অবাক হইনি যাদুঘর কর্তৃপক্ষ আদালতে মামলা থাকা সত্বেও এসব অমূল্য প্রত্ননিদর্শন বিদেশে পাঠানোর জন্য কেন দেশের এই দুর্যোগময় সময়টিকে বেছে নিল। 
এই ব্লগে অনেক গুনী মানুষ আছেন, অনেক জ্ঞানী মানুষও আছেন। তদুপরি শিল্প-সাহিত্য নিয়ে অনেকেই আছেন যাঁদের লেখনীর মূল্য আমার মত সাধারন ব্লগারের চেয়ে অনেক বেশী। 
আমার দেশের মানুষ যেখানে না খেয়ে আছে, ঘূর্ণিঝড়ে যেখানে তাদের মাথার উপর ছাউনিটা পর্যন্ত নেই, সেখানে প্রত্নতত্ত্ব হয়তো ততটা গুরুত্বপূর্ণ নয়, তবুও যেসব অমূল্য সম্পদের সাথে মিশে আছে আমাদের সংস্কৃতি আর শৈল্পিক ঐতিহ্য সেখানে আমাদের একটু সরব হওয়া দরকার আছে বলে আমার মনে হয়। আপনারা কী ভাবছেন?
ছবিটি এখান থেকে নেয়া।
নিচে আজকের ইত্তেফাক থেকে খবরটা কপি করে দিলাম।
==========================
"আদালতে দায়ের করা মামলার নিষ্পত্তি হওয়ার আগেই গতকাল শুক্রবার জাতীয় জাদুঘর থেকে মূল্যবান প্রত্ন-নিদর্শন ফ্রান্সে পাঠানোর উদ্দেশ্যে কাভার্ড ভ্যানে তোলা হয়েছে। এ ঘটনাকে কেন্দ্র করে পুলিশ ও প্রত্ন নিদর্শন প্রেরণ প্রতিরোধের দাবিতে বিক্ষোভরতদের সাথে সংঘর্ষ এবং শাহবাগ থানা ঘেরাওয়ের ঘটনা ঘটে। পুলিশ বিক্ষোভকারীদের একজনকে আটক করে থানায় নিয়ে যায়। পরে বিক্ষোভকারীদের ক্ষোভের মুখে তাকে ছেড়ে দেয়া হয়। গতকাল সকাল থেকেই জাতীয় জাদুঘরের মূল্যবান প্রত্ন-নিদর্শন ফ্রান্সে পাঠানোর উদ্দেশ্যে কাভার্ড ভ্যানে তোলা শুরু করে জাদুঘর কর্তৃপক্ষ। এর আগে গত বৃহস্পতিবার জাতীয় জাদুঘরের সাপ্তাহিক ছুটির দিনে প্রয়োজনীয় কাগজপত্র সম্পাদন করা হয়। ফ্রান্সের গিমে মিউজিয়ামে প্রত্নতত্ত নিদর্শন প্রদর্শনের জন্য পাঠানোর প্রতিবাদে প্রত্ন-নিদর্শন পাচার প্রতিরোধ কমিটি’ গতকাল সকালে জাদুঘরের সামনে বিক্ষোভের আয়োজন করে। এ প্রসঙ্গে শিল্পী নেসার হোসেন বলেন, ফ্রান্সের গিমে মিউজিয়ামে এদেশের মূল্যবান প্রত্ন-নিদর্শন নিয়ে যাওয়ার পুরো প্রক্রিয়াটাই অস্বচ্ছ। সরকার এ ব্যাপারে একটা কমিটি করে দিয়েছিল। কিন্তু কমিটির কোন সুপারিশই গিমে মিউজিয়াম রাখেনি। এছাড়া এ ব্যাপারে আদালতে মামলা চলছে। এ অবস্থায় কিভাবে সরকার প্রত্ন-নিদর্শন পাঠানোর ব্যাপারে সিদ্ধান্ত গ্রহণ করে? প্রত্ন নিদর্শনগুলোর পিছনে অমোচনীয় কালি দিয়ে কোন স্বাক্ষর করা নেই। ঠিক কতগুলো প্রত্নতাত্ত্বিক নিদর্শন ফ্রান্সে পাঠানো হচ্ছে তারও কোন সঠিক হিসাব সরকারের তরফ থেকে জানানো হয়নি।
এই প্রত্নতত্ত নিদর্শনগুলোর জন্য যে ইন্স্যুরেন্স মানি রাখা হয়েছে তা শিল্পী ভ্যান গগের একটি ছবির ইন্স্যুরেন্স মানির চেয়েও অনেক কম। বিশ্বস্ত সূত্র জানায়, এই মূল্যবান প্রত্নতত্ত নিদর্শনগুলোর ১০টি বাক্সের প্রথম চালান আজ রাত ১২টা ৫ মিনিটে ফ্রান্স এয়ারলাইনসে নিয়ে যাওয়া হবে। বাকী ১৩টি বাক্সের দ্বিতীয় চালান খুব শিগগিরই নিয়ে যাওয়ার কথা। উল্লেখ্য, ফ্রান্সের গিমে মিউজিয়ামে প্রত্ন-নিদর্শন পাঠানোর বিরোধিতা করে রাজশাহীর জেলা জজ আদালতে এডভোকেট ইয়াহিয়া এ বছরের ৯ জুলাই প্রথম মামলা দায়ের করেন। এরপর ৪ সেপ্টেম্বর ড. এমএ কামাল ইউরি, সাবেক সচিব আ.কা.ম জাকারিয়া, শিশির ভট্টাচার্য প্রমুখ হাইকোর্টে রিট আবেদন করেন। এর প্রেক্ষিতে হাইকোর্ট ফ্রান্সের গিমে মিউজিয়ামে প্রত্ন-নিদর্শন পাঠানোর উপর ৭ দিনের জন্য নিষেধাজ্ঞা জারি করে। পরে সরকার এর বিরুদ্ধে আপিল করলে হাইকোর্ট স্থগিতাদেশ আরো ২ মাস বাড়িয়ে দেয়। এরপর সরকার সুপ্রিম কোর্টে গেলে সুপ্রিম কোর্ট কোন সিদ্ধান্ত না দিয়ে শুনানির জন্য ফুল বেঞ্চে পাঠিয়ে দেয়।
ফুল বেঞ্চ সুপ্রিম কোর্ট যে স্থগিতাদেশ দিয়েছিল সেই স্থগিতাদেশ স্থগিত করে। এরপর সর্বশেষ ১১ অক্টোবর প্রত্নতত্ত্ব অধিদপ্তরের সাবেক পরিচালক নাজিম উদ্দিন আহমেদ, ঢাকা জাদুঘরের সাবেক মহাপরিচালক শামসুজ্জামান খান, শামসুল ওয়ারেছ, নূরুল ইসলাম, মইনুদ্দিন খালেদ ঢাকা জেলা যুগ্ম দায়রা জজ আদালতে ফ্রান্সে প্রত্ন-নিদর্শন না পাঠাতে মামলা দায়ের করেন।
এর প্রেক্ষিতে কোর্ট ফরাসী রাষ্ট্রদূতকে ব্যক্তি হিসেবে এবং সংস্কৃতি মন্ত্রণালয়কে শোকজ করে। আগামী ১৫ জানুয়ারী এর পূর্ণাঙ্গ শুনানির তারিখ। কিন্তু এর আগেই তড়িঘড়ি করে এসব মূল্যবান প্রত্নতাত্ত্বিক নিদর্শন ফ্রান্সে নিয়ে যাওয়ার ব্যবস্থা করা হয়।" সূত্র: দৈনিক ইত্তেফাক, ডিসেম্বর ১, ২০০৭।


বনে বাদাড়ে: ব্লু জে



এতদিন জানতাম ব্লু জে (Blue Jay, Cyanocitta cristata) হলো আমাদের দেশের নীলকন্ঠ পাখি। কিন্তু উইকিপিডিয়া বলছে ভিন্ন কথা। Indian Roller (Coracias benghalensis) যেটা নাকি আসল নীলকন্ঠ পাখি সেটাকে স্থানীয়ভাবে Blue Jay নামেও ডাকা হতো। যাহোক, ব্লু জে -কে আমি কানাডার নীলকন্ঠ বলেই ডাকব।
গত কয়দিন যাবত মাইনাস ১৫ ডিগ্রী থেকে আজ তাপমাত্রা এক লাফে প্লাস ৪। তার উপর রবিবার। মেয়েকে নিয়ে বেরিয়ে পড়লাম অজিবওয়ে ন্যাচার পার্কের উদ্দেশ্যে। সেই মতো ক্যামেরার ব্যাগ নিয়ে আমি রেডি। মেয়ে বলে বাইনোকুলারও নিতে হবে। ৫ বছর বয়সেই বাপের লাইন ধরে ফেলেছে! 

লাল জ্যাকেট পড়া পাখি, আমার ময়না পাখি।
উইন্টারে এখানে আগে আসা হয়নি। গাছে একটা পাতাও নেই, বরফের চাদরে পুরা পার্ক ঢাকা। শীতের আগে যে নালাতে নকশী কাছিমের ছবি তুলেছিলাম সেটা এখন জমে বরফ হয়ে আছে। তাই বলে স্কেটিং যাতে না করে তাই বড় করে ওয়ার্নিং দেয়া। রবিবার বলে গুটিকতক লোক এসেছে স্কী হাতে নিয়ে। এখানে পাহাড়ি ঢাল তো নেই-- স্কী কোথায় করবে মনে মনে সে প্রশ্ন করতেই দেখি একজন ঐ বরফের উপরেই স্কী পায়ে দিয়ে হাঁটছে। মনে হলো হাঁটা প্যাকটিস করতেই এসেছে। 
মেয়েকে নিয়ে আমি মিউজিয়ামের ভিতর ঢুকে পড়ি। খরগোশটা আজকেও ঘরের ভেতর লুকিয়ে আছে। ড়্যাটল স্নেক দেখা শেষ করে বারান্দার দিকে এগিয়ে যাই। সেখানে আছে বার্ড হাইড। লুকিয়ে লুকিয়ে পাখি দেখার বন্দোবস্ত আরকি। পাখি আপনার ৫ মিটারের মধ্যেই আসবে খাবার খেতে কিন্তু আপনাকে দেখতে পারবেনা। এই হলো বার্ড হাইড। বসার জন্য আবার চেয়ারও পাতা আছে। সেখানে বসে বসেই আমার দেড়-ব্যাটারি (১৩৫মিমি) লেন্স দিয়ে কয়েকটা ছবি তুললাম। আকাশ ততটা পরিষ্কার নয়। তার উপর এত ছোট লেন্স দিয়ে পাখির ছবি তোলার মানে লগি দিয়ে চাঁদ নাড়ানোর মত অবস্থা (এ বিষয়ে মহামান্য অরূপের পোস্ট পড়ে দেখার পরামর্শ দিচ্ছি)।

১. কাঁচের আড়ালে খুব কাছ থেকে তোলা ব্লু জে

২. ব্লু জে: দূর থেকে তোলা, ১০০% ক্রপ

৩. ঠান্ডা থেকে বাঁচার প্রাকৃতিক উপায়। 
ছবির টেকনিক্যাল বিষয়: 
ডিজিটাল যুগে ছবি তোলা কোনো বিষয় নয় যদি থাকে আপ্রোপ্রিয়েট সরঞ্জামাদি আর একটু সেন্স। গাছের ডালে বসা ছবিগুলো বেশ দূর থেকে নেয়া। ছবিতে কোনরকম ডিজিটাল কারচুপি করা হয়নি  মূল ছবি থেকে ১০০% ক্রপ করা ছবি এগুলো। তাই খানিকটা কালার এ্যাডজাস্ট করা হয়েছে আসল টোন আনার জন্য। আর ৩০-৪০%এর মতো শার্প করা হয়েছে।
ব্লু জে'র প্রথম ছবিটি ব্লু জে'র ইংরেজী উইকিপিডিয়ার পাতায় দিতে চেয়েছিলাম কিন্তু দিতে দিলনা। পারমিশনের ব্যাপার স্যাপার কী যেন বলল। তাই উইকিমিডিয়া কমনস-এ দিয়েছি।


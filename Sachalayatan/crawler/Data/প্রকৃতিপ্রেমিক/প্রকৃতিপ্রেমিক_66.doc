আবারো স্ন্যাপিং টার্টল



স্ন্যাপিং টার্টলের বাচ্চা
গত কয়দিন ধরিয়াই বনে একটা যজ্ঞ লাগিয়াছে। বনের নতুন অধিপতি তাই বেজায় বিরক্ত। শান্তি প্রতিষ্ঠার প্রতিশ্রুতি দিয়া আসিয়াছে বটে, কিন্তু শান্তি কিছুতেই প্রতিষ্ঠা হইতেছেনা-- কি বনে, কি মনে। তাই বন দেখভাল করিবার দায়িত্ব শিম্পাঞ্জির হাতে ন্যস্ত করিয়া বনপতি ছুটিলেন ভূমধ্যসাগরে জলকেলীর উদ্দেশ্যে।
বনপতির এহেন কর্ম দেখিয়া প্রজাসকল ক্ষেপিয়া উঠিল। মুখ ফুটিয়া বলিতে না পারিলেও মনে মনে ঠিক করিল বনপতিকে না পাইলেও ভারপ্রাপ্ত বনপতিকে একটা উচিত শিক্ষা দিতে হইবে। এই মোক্ষম সুযোগ কিছুতেই হাতছাড়া হইতে দেয়া যাইবেনা। 
সেই মোতাবেক কোন এক সাঁঝবেলায় হস্তি ঠিক করিল সে জলহস্তি সাজিবে, শুয়োর ঠিক করিল কাহারো বাগানে অকস্মাৎ দিবে হানা। একই ভাবে গরু ও খরগোশ তাহাদের নিজ নিজ ভোল পাল্টাইবার নিমিত্তে ফন্দি সাজিতে লাগিল। কেবলমাত্র গাধা দাঁড়াইয়া দাঁড়াইয়া এসব দেখিতে লাগিল।
কিয়ৎকাল পূর্বে পথ হারাইয়া সন্তানসম্ভবা একটা স্ন্যাপিং টার্টল বনের মধ্যে ঢুকিয়া পড়িয়াছিল। তাহা দেখিয়া ব্যাঘ্র তেড়ে আসিয়াছিল। "এত বড় সাহস, সাগরের জানোয়ার এই বনে!" কিন্তু কুকুরকুকুরের দয়ায় সেযাত্রা বাঁচিয়া যায়। বনের মধ্যে খরগোশের গর্তের পাশে তাহার থাকিবার স্থান নির্ধারিত হইল। তার কয়দিন পরে দুটি ফুটফুটে টার্টল ছানা জন্ম নিল। ছানাদের রাখিয়া মা টার্টল আবারো অগ্যস্ত যাত্রা করিল। অতপর বনের মধ্যে উহারা নিজেরাই চড়িয়া খাইয়া বড় হইতে লাগিল।
এদিকে বনযজ্ঞের আয়োজন আজ তুঙ্গে উঠিয়াছে। কে বা কাহারা বনের একাংশে আজ অগ্নি সংযোগ করিয়াছে। সেই অগ্নিতে কালো বিড়াল, সাদা ভাল্লুকসহ স্ন্যাপিং টার্টলের সহদর পুড়িয়া কয়লা হইয়াছে।
সবকিছু শেষ হইলে বনপতির দরবার বসিল। হস্তি, খরগোশ, কুকুরকুকুর, শুয়োর সকলেই তাহাদের ক্ষয়ক্ষতির বিবরণ পেশ করিয়া বনপতির নিকট ক্ষতিপূরণ দাবী করিল। বনপতি তাহাদের সকলকেই আশ্বস্ত করিল। স্ন্যাপিং টার্টল তার সহোদর হারাইয়া পাগলপ্রায়, কিন্তু বনের অন্য পশুরা তাহাকে দুইচোখে দেখিতে পারেনা। তবুও ভয়ে ভয়ে সে দরবারে উঠিয়া দাঁড়াইল এবং ভাই হারানোর বিচার চাহিল। 
সব শুনিয়া ভারপ্রাপ্ত বনপতি তলব করিলেন তাহার পরার্শদাতাদের। তাহারা সকলেই একে অপরের উপর দোষ চাপাইতে লাগিল। কেহ বলিল অগ্নি তো এত বড় ছিলনা যে কেহ তাহাতে পুড়িয়া মরিবে। আবার কেহ বলিল আগুন নেভানোর দায়িত্ব যার সেই বান্দরের গাফিলতির কথা।
কাহারো কাছে কোন সদুত্তর না পাইয়া ভারপ্রাপ্ত বনপতির মেজাজ চরমে উঠিল। স্ন্যাপিং টার্টলের দিকে চাহিয়া শ্লেষের সুরে ক্ষেপিয়া কহিল, "জানিসনা বনে আগুন লাগিতে পারে? আর বান্দররে সাইজ না করিয়া এই বনে কে তোকে থাকিবার সুযোগ দিয়াছে? আগে তাহার বিচার করি তারপর অন্যকিছু"।
এই শুনিয়া সকলেই মুখ চাওয়াচাওয়ি করিল। কেবল গাধা মুচকি মুচকি হাসিতে লাগিল।
[জীবিত বা মৃত কিংবা বাস্তব কোনো ঘটনার সহিত এই গল্পের মিল খুঁজিয়া পাইলে তাহা কাকতালীয় ধরিতে হইবে  ]
 

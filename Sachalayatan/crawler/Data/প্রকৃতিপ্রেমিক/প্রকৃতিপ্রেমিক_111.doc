ইন্টারনেট ব্যবহারের এক দশক



১৯৯৭ এর সম্ভবত অক্টোবরের কোন এক দিনে আমার ইন্টারনেট ব্যবহারের সূচনা হয়েছিল। সূচনা বলছি, কারণ ইন্টারনেট তখনো ততটা সহজলভ্য হয়নি, আর আমার কম্টিউটারে কোন মডেম ছিলনা। 
১৯৯৬ এর শেষের দিকে একটা ১.৭ গিগা ডিস্ক আর ১৬মেগা র‌্যামের পেন্টিয়াম -১ বাসায় আসে। তাতে ছিলনা কোন সিডি রম ড্রাইভ অথবা সাউন্ড কার্ড। যাহোক ইন্টারনেটের কথা প্রায়ই শোনা যেত তখন। এরই মধ্যে হোটেল শেরাটনে কি একটা উপলক্ষ্যে কম্পিউটার মেলা শুরু হয়েছে। দুই কি তিন দিনের মেলা। তাতে আবার ১০ টাকা টিকিট কেটে ঢুকতে হয়। 
বিজ্ঞাপনেই দেখেছিলাম ৫০০ টাকায় ইন্টারনেট পাওয়া যাবে। সে আশাতেই ইউনিভার্সিটি থেকে আবার বাসায় এসে ৫শ টাকা নিয়ে আবার শাহবাগে নামি। শেরাটনতো শাহবাগের কাছেই। ইশ, কী উদ্যম ছিল সেসব দিনে!
তখন যায়যায়দিনে জাকারিয়া স্বপনের কলাম পড়া হতো। লেখার শেষে লেখকের ইমেইল দেয়া থাকত, eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%7a%73%77%61%70%61%6e%40%62%64%6f%6e%6c%69%6e%65%2e%63%6f%6d%22%3e%7a%73%77%61%70%61%6e%40%62%64%6f%6e%6c%69%6e%65%2e%63%6f%6d%3c%2f%61%3e%27%29%3b')). আমার খুবই ইচ্ছে হতো আমারো bdonline.com ওয়ালা একটা ইমেইল থাকবে। কিন্তু মেলায় যেয়ে সে আশায় গুড়ে বালি। bdonline.com ইমেইল দেয় প্রশিকা। তাদের খরচ ২০০০ টাকা যা আমার বাজটের চারগুন। আমি খুঁজতে থাকি কোথায় পাঁচশ টাকার ইমেইল পাওয়া যায়। 
অবশেষে ISN এর স্টলে পাওয়া গেল পাঁচশ টাকার ইমেইল। তারপর আরএকটু খুঁজে পেতে দেখি গ্রামীন সাইবারনেটও ৫শ টাকায় ইমেইল দিচ্ছে। গ্রামীনের নামের জন্যেই হয়তো তাদের থেকেই নেব বলে ঠিক করলাম। আমার ধারনা ছিল ব্রাউজ করার জন্য হয়তো আরো বেশি টাকা দিতে হবে। তাই বললাম আমার ৫শ টাকাই আছে, আমাকে কেবল ইমেইল দেন। তার আগে জিজ্ঞেস করে কনফার্ম হয়েছিলাম ইমেইল রিসিভ করার জন্য সারাদিন কম্টিউটার অন করে রাখতে হবে কী না। সারাদিন যদি কম্পিউটার চালু রাখতে হয়, তাহলে বিদ্যুত বিলের অজুহাতে আম্মার পেদানি খেতে হবে, ইন্টারনেট আর নেয়া হবেনা। 
ইন্টারনেট নেয়া হল। সাথে একটা ছাপানো সেটআপ করার সহায়িকা দিল। কিন্তু আমার মডেম ছিলনা, ফলে ইন্টারনেট সংযোগ নিলেও সেটা চালু হতে আরো ৩ মাস সময় লাগে। 
আম্মাকে অনেক বুঝিয়ে আব্বার কাছ থেকে সাড়ে ছয় হাজার টাকা জোগাড় করে ইউএস রবোটিক্সের ৩৩.৬ কেবিপিএস একটা ইন্টারনাল মডেম কেনা হয়। তাড়াতাড়ি বাসায় এসে সেটআপ করেই মনে হয় ইয়াহুতে ঢুকেছিলাম। সেই থেকেই শুরু। আজ ইন্টারনেট ছাড়া একটা দিনও মনে হয় চলেনা।


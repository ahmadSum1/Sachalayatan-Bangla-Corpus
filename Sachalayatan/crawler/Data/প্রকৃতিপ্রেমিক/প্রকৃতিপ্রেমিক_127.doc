সচল হওয়ার ইতিহাস



অনেকদিন পর এই লেখাটা পড়ে নষ্টালজিক মনে হবে; তাই লিখছি। 
ইতিহাস পড়তে ভাল লাগে। বিশেষত সেই ইতিহাসের একটি চরিত্র যদি হই নিজেই। ব্যাপারটা আত্নকেন্দ্রিক হয়ে গেলও অনেকের কাছেই বোধকরি এটা সত্যি। 
সচলায়তনে আবেদন করি (আজ হতে) তিন সপ্তাহ আগে। সামহয়্যারে মাঝে মাঝে ঢুঁ মারতাম। সম্ভবত আমি একটা বাজে সময়ে সেখানে যোগ দিয়েছিলাম। লেখালেখি তেমন না হলেও কী একটা অভাব বোধ করছিলাম সেখানে। সচলায়তনের কথা সেখানেই শুনেছিলাম। অতপর আবেদন।
একদিন নেট-সমুদ্রে সার্ফ করার সময় স্বল্পপানির জলডাকাত জিমেইল চ্যাটে দেখা দিলেন। আমি কিছুটা অপ্রস্তত হলাম। মনে হয় ইন্টারভিউ নিলেন। যাহোক, ডাকাতির চেয়ে ইন্টারভিউ ভাল। 
এর পর সচলায়তনের নিয়মাবলী পড়ে দেখি আমি তো লেখকের ক্যাটাগরিতে পড়ি না। তাই আমার আবেদন গৃহীত হবে ততটা আশান্বিত ছিলাম না।
এরই মাঝে একদিন দেখি অতিথি হিসেবে মন্তব্য করার যাচ্ছে। এই তো সুযোগ! মন্তব্য দিলাম। ফিরে ফিরে এসে দেখি সেটা অনুমোদিত হয়েছে কী না। এভাবেই চলছিল। 
এর পর সচল হওয়ার দিনের ঘটনা। কে বা কারা (সম্ভবত মডুরা) "অপেক্ষমান ও আমন্ত্রিত অতিথিদের" তালিকায় অতিথি হিসেবে করা আমার মন্তব্যটা মুছে দিয়েছে। মনটা খুবই খারাপ হল। হাতে সময় ছিলনা, তাই পরীক্ষা করতে পারিনি অন্য মন্তব্যগুলোর কী অবস্থা। 
এর পর দেখি শামীম ভাইয়ের ব্লগে করা মন্তব্যটাও মুছে দিয়েছে। রাতে বাসায় ফিরে কয়েকবার ঐ পোস্টে মন্তব্য করার চেষ্টা করি। কিন্তু না, বলে ক্যাপচা ইমেজ ভুল। আমি নিশ্চিত হলাম ক্যাপচা ট্যাপচা কিছু না, আমাকে অদৃশ্য কোন কারণে ব্লক করে দিয়েছে। 
প্রজন্ম ফোরামের সূ্ত্রে তৎকালীন সচলদের মধ্যে শামীম ভাইকেই শুধু চিনি। ভাবলাম তাঁকে গোপন বার্তা দিয়ে জানতে চাইব আমাকে কি ইচ্ছাকৃতভাবে ব্লক করা হয়েছে নাকি এটা টেকনিক্যাল কোন সমস্যা। 
আমার নিক আর পাসওয়ার্ড সেই রেজিস্ট্রেশনের দিনই ফায়ারফক্সে সেইভ করা ছিল। হঠাৎ কী মনে করে লগিনে ক্লিক করলাম। আশ্চর্য হলাম; কোন এরর বার্তা এল না। তবে কি আমাকে সচল করেছে? আমি সন্দিহান ছিলাম। ভাবলাম এটা টেকনিক্যাল সমস্যা। লগআউট করে ঘুমাতে গেলাম।
পরদিন সকালে সন্দেহ নিয়ে আবার লগিনে ক্লিক দিলাম। এবারো লগিন হল। নিশ্চিত হলাম, এটা ভুল নয়। 
সচলায়তনে সেদিনই সত্যিকার সচল হলাম 


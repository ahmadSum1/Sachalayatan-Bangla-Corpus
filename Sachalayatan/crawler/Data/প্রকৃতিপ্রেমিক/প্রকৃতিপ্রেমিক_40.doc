এবার বুঝি ফল আর আসেনা ...



আজ অক্টোবরের ১০ তারিখ। ৭ ডিগ্রি সেলসিয়াস। বাইরে বেশ ঠান্ডা। রাতে ফ্রস্ট ওয়ার্নিং দিয়েছে। তার মানে রাতের কোন এক সময় তাপমাত্রা শুন্যের কাছাকাছি চলে আসবে যার ফলে মাটির কাছাকাছি বা রাস্তার উপরে হালকা বরফ জমতে পারে। গত এক সপ্তাহের মধ্যে একদিন এদের পূর্বাভাষ সঠিক হয়েছে। সেটা ছিল শনিবারের বৃষ্টি সম্পর্কিত। ওয়ার্নিং ইস্যু করতে এরা ওস্তাদ। কিছুমিছু একটা সম্ভাবনার কথা ঝুলাবেই ঝুলাবে। আজই দুপুরে একটু রোদ উঠেছিল। গাছের পাতারা সবুজ-কিংবা-আধা-সবুজ থাকতে থাকতেই বাতাসের ধাক্কায় পড়ে যাচ্ছে। লাল হওয়ার সময় আর পেলনা। এবার বুঝি ফল (Fall) আর আসেবেনা।
এবার কেন যেন ফলের অপেক্ষায় রয়েছি। সুপ্ত একটা বাসনা হয়তো রয়েছে এর রঙ ক্যামেরায় ধরার। গত দুই বছরের কথা মনে পড়ছে-- গতবারের আগেরবার চোখের সামনে পাতাগুলো কী সুন্দর হলুদ হয়ে গেল, তার পর লাল, তারপর গাঢ় লাল। তারপর ঝরে পড়া। আর গতবার হলুদ হতে হতে হঠাৎ একদিন ঝড়ে সব পড়ে গেল। এবার রঙিন হওয়ার আগেই বাতাসে সব পাতা পড়ে যাচ্ছে।
নতুন সেমিস্টারে সময় কিভাবে যেন চলে যাচ্ছে। একদম সময় করতে পারছিনা। ফটোগ্রাফিতেও আগের মত আগ্রহ পাচ্ছিনা। হয়তো পরিবেশটাই দায়ী। ক্যামেরায় ধরার মতো কিছু হয়তো নজরে পড়ছেনা। অধিকাংশ সময়ই পড়াশুনা নিয়ে কাটাতে হচ্ছে। ২ বছর তো গেলো এবার কিছু একটা দেখাতে হবে। সুপারভাইজার নিয়মতি তাড়া দিচ্ছে, প্রতি সপ্তাহে মিটিং; কিছুনা-কিছু অগ্রগতি দেখানো চা-ই চাই। সেরকম কিছুমিছু কাজ হয়েছে বটে।
অনেকদিন ধরে বাইরে যাওয়া হয়না। সর্বশেষ বোধহয় রঁডিউ প্রাদেশিক পার্কে গিয়েছিলাম। শীত শুরুর আগেই ঘোরাফেরা শেষ করে নিতে হবে। দেখি কাল হয়তো লন্ডনের দিকে যাবো। আবহাওয়া ভালো থাকলে হয়তো আশেপাশের লেক থেকে ঘুরে আসা যাবে। চাইকি একটা ফটোব্লগও দেয়া যেতে পারে।
আজ বিপ্র'র সাথে অনেকদিন পর কথা হলো। লন্ডনে গেলে কাল হয়তো ওর সাথে আবারো দেখা হবে। অনেকদিন পরে লিখে ভালই লাগছে। লেখার বিষয় না থাকলেও টুকটুক করে দুইএক প্যারা আসলে লেখা উচিৎ। ধারাবাহিকতা রাখলে বিন্দু বিন্দুতেই সিন্ধু হবে।


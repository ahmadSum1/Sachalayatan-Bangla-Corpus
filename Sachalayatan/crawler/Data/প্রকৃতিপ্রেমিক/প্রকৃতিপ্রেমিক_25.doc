ছেঁড়া ছেঁড়া দিনলিপি-৩



গত কয়দিনের বৃষ্টিতে মনে হচ্ছে বাংলাদেশে আছি, যেন বর্ষাকাল। আজ দুপুরে জুমআর নামাজের জন্য ডিপার্টমেন্ট থেকে বের হয়ে দশ তলা থেকে নিচে নামতে নামতে ঝুম বৃষ্টি। এরকম বৃষ্টি আগেও এসেছে আবার মিনিট দশের পরে থেমেও গেছে। কিন্তু আজ আধা ঘন্টা হয়ে গেলেও থামার নাম নেই। অগত্যা একটু কমে এলে বৃষ্টির মধ্যেই দৌড় দিলাম।
বৃষ্টির জন্য নয়, কেমন যেন সময়টা অন্যরকম যাচ্ছে। ব্যস্ততার কারণে কোন অবসর নাই। দেশের পত্রিকার পাতাও ওল্টানো হচ্ছেনা। ফাঁকে ফাঁকে দুয়েকটা পত্রিকায় ঢুঁ মারছি, সচলে ঘুরছি-ফিরছি-- দেখে মনে হচ্ছে সবকিছু ঠিকঠিক চলছে।
এখানকার পত্রিকায় খবর বলতে কার কম্পিউটারে চাইল্ড পর্নোগ্রাফি পাওয়া গেল, কিংবা কার শখের কুকুরটা দুইদিন ধরে নিখোঁজ এসব। এর মধ্যে গত দুই দিনে দুটি ঘটনা বেশ সাড়া ফেলেছে।
রিসাইকেল প্লিজ
কানাডার থান্ডার বে এলাকার ঘটনা। থান্ডার বে কানাডার মধ্যে এবং এর কাছাকাছি আমেরিকার শহর হল মিনেসোটা। ঘটনা হলো প্লাস্টিকের একটা জার আটকে গেছে ভাল্লুকের মাথায়। জায়গামতো রিসাইকেল না করার কারণেই সম্ভবত এই ঘটনা। গত দুই সপ্তাহ ধরে মাথায় জার নিয়ে ভাল্লুকটিকে এখানে সেখানে দেখা গেছে। ধারণা করা হচ্ছে ভাল্লুকটি দুই সপ্তাহে দানা-পানির অভাবে প্রায় ২০ কেজি ওজন হারিয়েছে। 


ভাল্লুকটি ঘুরতে ঘুরতে একসময় একজনের ব্যাক-ইয়ার্ডে চলে আসে। ভদ্রলোক চট করে ছবিও তুলে ফেলেন। তার ভাষ্য মতে উনি চেষ্টা করলে হয়তো ভাল্লুকটির মাথা থেকে জারটি খুলে নিতে পারতেন, কিন্তু বিপদের আশংকায় সেটা করেননি। কনজার্ভেশন অফিসাররা বলছেন ভাল্লুকটি সম্ভবত তার নিঃশ্বাস থেকে জারের গায়ে জমা হওয়া পানি চেটেই কোনমতে বেঁচে আছে। 
ভিডিও দেখতে প্লে বাটনে ক্লিক করুন।

শেষ খবর পাওয়া পর্যন্ত ধারণা করা হচ্ছে ভাল্লুকটি জার থেকে তার মাথা বের করতে সক্ষম হয়েছে। কেউ একজন খালি একটা জারের সন্ধান পেয়েছেন বলে দাবী করেছেন। সেটিকে পরীক্ষার জন্য পাঠানো হয়েছে নিশ্চিত হতে।
এর আগে ২০০৪ সালে পেনসিলভেনিয়াতে এবং ২০০৮ সালে মিনেসোটাতে ভাল্লুক মাথায় জার নিয়ে শহরে ঢুকে পড়েছিল। মিনেসোটার ভাল্লুকটিকে নিরাপত্তার কথা বিবেচনা করে গুলি করে মেরে ফেলা হয়। সূত্র
ক্র্যাশ করলো ফাইটার জেট
আলবার্টার ঘটনা। ডেমোস্ট্রেশনের জন্য ফাইটার প্লেনের প্র্যাকটিস চলছিল। এর মধ্যেই অজানা কারণে এফ-১৮ হর্ণেট ফাইটার জেট ক্র্যাশ করলো। ভাগ্যক্রমে পাইলট ১/২ সেকেন্ড আগে বের হতে সক্ষম হন। পাইলট সুস্থ আছে বলে জানা গেছে। আরো ছবি দেখতে চাইলে সূত্র


বিস্ময়কর এই ঘটনার এ্যামেচার ভিডিওঃ

প্রত্যেকটি ভিডিওর সাথে ৩০ সেকেন্ডের বিজ্ঞাপন আছে, তাই সে পর্যন্ত অপেক্ষা করতে হবে।
ব্লগ লিখতে ইচ্ছে করছিল তাই নিজের ঘটনা না লিখে অন্যের ঘটনা দিয়েই শেষ করলাম। 


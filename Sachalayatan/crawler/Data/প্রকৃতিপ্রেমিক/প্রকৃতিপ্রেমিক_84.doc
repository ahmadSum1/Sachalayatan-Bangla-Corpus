উদ্ভট অদ্ভুত কল্পচিত্র



খাল কেটে বসে আছি কুমিরের অপেক্ষায়। কুমির এলোনা, এলো বুনো হাতি। সেই বুনো হাতির পিঠে চড়ে নিঝুম দ্বীপে গিয়েছিলাম গাভীর পা পেঁচিয়ে পদ্মগোখরার দুধ খাওয়া দেখব বলে। দাঁড়িয়ে দাঁড়িয়ে দেখতে দেখতে পা ব্যথা হয়ে গেল তাও দুধ খাওয়া শেষ হয়না। অবশেষে গামারি গাছের উপর যখন আকাশ থেকে তারাটা খসে পড়ল তখন তার খাওয়া শেষ হল। তারপর পাঁচ পায়ে ভর দিয়ে সরসর করে ঢুকে পড়ল বাঁশের আরার ভিতর। আকাশের তারা খসে পড়ায় গামারির গা দিয়ে গলগল করে পড়া রক্তে নীল হয়ে গেল পুকুরের জল। তাই দেখে খোয়াজখিজির বেরিয়ে এলো লাঙল আর জোঁয়াল নিয়ে। মধ্যরাতে সূর্য উঠল অন্ধকার গগণে। আর খোয়াজখিজিরের রুপার থালায় ভেসে উঠল কচুরীর ফুল; টলোমল, টলোমল। 
শেষমেষ বিরক্ত হয়ে চলে এলাম গগনশিরিশের চূড়ায়। ভূবন চিল ততক্ষণে ঘুমিয়ে পড়েছে। তাই নারকেল গাছের পাতা গুনতে গুনতে কোটরে পেঁচার কোটরে থামলাম-- সেখানে কেউ নেই। মনের ভেতরে নয়, মেহগনির ঝাড়ে হঠাৎ ঝড় উঠল। বন-খঞ্জন লেজ নাচাতে নাচাতে এসে হাতে ধরিয়ে দিল আগামী দিনের পঞ্জিকা। 
তারপর-- পঞ্জিকা হাতে ভোরের অপেক্ষায়।


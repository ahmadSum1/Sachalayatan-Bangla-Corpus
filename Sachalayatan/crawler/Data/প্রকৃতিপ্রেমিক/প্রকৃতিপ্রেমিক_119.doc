সেনাবাহিনী: এখানে, সেখানে



১.
ইদানিং কানাডার প্রতিটি দৈনিক পত্রিকার প্রথম পাতায় সুন্দর সুন্দর মুখের সৈন্যদের ছবি ছাপা হচ্ছে। কোন আনন্দের খবর নয়, তাঁদের মৃত্যুর খবর। তারা মরছে আফগানিস্তানে; শত্রুসেনাদের গুলীতে অথবা রকেট-চালিত গ্রেনেড হামলায়। তাঁদের বীরত্বগাঁথা নিয়ে লেখা দিয়ে ভরে যাচ্ছে পত্রিকার পাতা। আফগানিস্তান থেকে সৈন্য প্রত্যাহার করা হবে না হবে না, এই নিয়ে তর্ক-বিতর্ক হচ্ছে, টেলিফোন-জরিপ হচ্ছে। অধিকাংশ মানুষই সমর্থন দিচ্ছে যুদ্ধবিদ্ধস্ত আফগানিস্তানের পুনর্গঠনে সৈন্যরা সেখানে থাকুক। আবার একটা ভাগ আছে যাঁরা এখনই আফগানিস্তান থেকে সৈন্য প্রত্যাহারের পক্ষে।
এখানে মতামত প্রকাশ বা কোন কিছুতে সমর্থন জানানোর ধরন আমাদের দেশের চেয়ে অনেকাংশেই ভিন্ন। সৈন্যদের সমর্থনে এরা তাঁদের কাছে কার্ড পাঠায়, চিঠি পাঠায়। কানাডাপোস্ট (সরকারি পোস্ট) তা বিনাপয়সায় পৌঁছে দেয় আফগানিস্তানে। ইদানিং অনেকেই তাদের গাড়ির পেছনে স্টিকার মারছে সৈন্যদের সমর্থনে। সেখানে লিখছে, 'Support our troops.'
অনেকেই একধাপ এগিয়ে লিখছে, 'If you cannot stand behind our troops, stand in front of them' 'সৈন্যদের সমর্থন করে তাদের পেছনে যদি না দাঁড়ান, তো তাদের সামনে গিয়ে দাঁড়ান।' অর্থাৎ সৈন্যদের সমর্থন না করলে তাঁরা যা করছে আপনি তা করে দেখান। মানুষ এভাবেই তাঁদের বীরসেনাদের সমর্থন দিয়ে যাচ্ছে।
২.
চল্ চল্ চল্
ঊর্ধ গগনে বাজে মাদল
নিম্নে উতলা ধরনী তল
অরুণ প্রাতের তরুণ দল
চল্ রে চল্ রে চল্...
রণসঙ্গীতের সাথে দেশের সেনাদের কুচকাওয়াজ দেখে কে না শিহরিত হয়? দল-মত-নির্বিশেষে আপামর জনতার সাথে বন্যা, ঝড়-ঝঞ্ঝা, সাইক্লোন, নানা প্রাকৃতিক দৈব-দুর্বিপাকে সেনাবাহিনীর অংশগ্রহণের চিত্র আমাদের ধ্বংসস্তুপ থেকে উঠে দাঁড়ানোর প্রেরণা যোগায়। সেনাবাহিনী আমাদের শক্তি, নিরাপত্তা আর নির্ভরতার প্রতীক। জাতীয় নির্বাচনসহ নানা সময়ে জনগণ সহ রাজনীতিবিদদের সেনাবাহিনীর উপর নির্ভরতা তারই প্রমাণ।
সেই সেনাবাহিনী যখন রাজপথে আক্রান্ত হয়, তখন ব্যাপারটা চিন্তার হয়ে দাঁড়ায়। তেমনি, সেনাবাহিনী কর্তৃক খুঁজে খুঁজে, দৃশ্যত প্রতিশোধমূলকভাবে, ছাত্রদের নির্মমভাবে পেটানোর খবর শুনে আত্নবিশ্বাসের ভিত যায় নড়ে।
৩.
শক্তি মানুষকে দেয় প্রেরণা। আবার শক্তিই আনতে পারে উদ্ধত্য। সামরিক বাহিনীর যে শক্তি, তার মূলে রয়েছে এদেশের আপামর জনতার শক্তি। তাদের শক্তি সুগঠিত-সুসজ্জিত-অস্ত্রশস্ত্রে সমৃদ্ধির শক্তি। অপরদিকে ছাত্র-জনতার শক্তি-- তারুন্যের শক্তি, মুষ্টিবদ্ধ দুই হাতের শক্তি, কলমের শক্তি, জোটবদ্ধ কোটি কোটি স্বরের শক্তি।
একই ভুখন্ডের দুই শক্তিমান পক্ষ পরস্পরের প্রতিপক্ষ হয়ে উঠলে কেবল শক্তিরই ক্ষয়। দেশের এই সংকটময় মুহূর্তে আপাত: শক্তিমানের উচিৎ তাদের শক্তির মূলে তাকানো। তাদের উচিৎ এই শক্তির মূলে যারা আছে তাদের অনুভূতি বিবেচনা করা। সংকটে সঠিক সিদ্ধান্ত নেয়াই শক্তিমানের সাফল্য, তাতেই শক্তির আসল পরিচয়।


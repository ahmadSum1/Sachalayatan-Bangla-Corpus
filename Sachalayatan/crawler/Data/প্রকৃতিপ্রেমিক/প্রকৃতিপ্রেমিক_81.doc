অনেকদিন পরে একটা ছোট্ট সুসংবাদ



হিসেব করে দেখলাম সচল বন্ধুর সংখ্যা সচলায়তনেই বেশী। তাই ভাবলাম খবরটা এখানেই দেই। সামান্য হলেও আমার কাছে অসামান্য। তবে তার আগে একটু ভূমিকা লিখতেই হবে। 
অনেকদিন ধরে কিছুই লিখিনা। লেখার কোন বিষয়ই পাইনা। ইদানিং এত ভাল ভাল লেখা সচলে পোস্ট হয় যেগুলো দেখে হাত আরো গুটিয়ে যায়। এরই মধ্যে গুরু (এসএমসি) সেদিন ফেসবুকে আমাকে "পোক" করলেন। ভাবলাম এ আবার কী জিনিস রে বাবা। তা আমিও গুরুকে "পোক" করলাম। কারো খোঁজখবর নেইনা বলে মনে হয় গুরুই খবর নিলেন। তখনই ঠিক করলাম যেকোনভাবেই হোক সচলে কিছু একটা পোস্ট দিতেই হবে। 
আমার মা প্রায়ই জিজ্ঞেস করেন-- বাবা মানুষের ছেলেমেয়েরা কীসের এত স্কলারশীপ পায়, সবাই যে বলে ওমুক অত টাকা পাইছে, তমুকের ছেলে এত টাকার স্কলারশীপ পাইছে। আমি বলি মা, এখানে গ্রাজুয়েট লেভেলে সবাই কোন না কোন স্কলারশীপ পায়। সেগুলা আমি তোমাদের বলিনা কারণ এটা বলার কিছু না। গ্রাজুয়েট স্টাডি এসব দেশে কেউ নিজের টাকা দিয়ে করেনা। তোমার ছেলেও ওইসব ডিপার্টমেন্টাল স্কলারশীপ পায়। কিন্তু মায়ের মন তাও কনভিন্সড হয়না। আমি বলি মা, কেউ যদি বলে "বিদেশে গিয়ে তারা তিনবেলা বার্গার খায়" সেটা যেমন স্বাভাবিক ব্যাপার, গ্রাজুয়েট লেভেলে এসব স্কলারশীপ অনেকটা সেরকমই-- তাই তোমাদের বলিনা। বড় কিছু পেলে তখন তোমাদের জানাব।
সপ্তাহ খানেক আগে মা বললেন, বাবা আমি স্বপ্নে দেখলাম তোর হাতে কারা যেন একটা কাগজ তুলে দিচ্ছে, মনে হলো অনেক সম্মানের কাগজ। শুনে আমি মনে মনে ভাবছিলাম আহা, এমনটা যদি সত্যিই হতো! মার্চের শুরুতে অন্টারিও সরকারের একটা স্কলারশীপ  (OGSST , Ontario Graduate Scholarship in Science and Technology) প্রতিযোগিতায় আবেদন করেছিলাম। হবে কি না হবে সেই ভাবনায় কাউকে জানানো হয়নি, মা'কে তো নয়ই। সম্মাননা এবং ডলারের অংকে (১৫,০০০ কানাডিয়ান) এটা OGS (Ontario Graduate Scholarship) এর সমান কিন্তু NSERC  চেয়ে ছোট। 
আজ বিকেলে ডিপার্টমেন্ট চেয়ারের ইমেইলে কংগ্রাচুলেশনস পেলাম। প্রথমে তো বিশ্বাসই হয়নি। বিশ্বাস যখন হলো তখন মায়ের কথা মনে পড়ল। আহা সব খবরের আভাস যদি মা এভাবে আগে আগে বলত তাহলে কতই না ভাল হতো!


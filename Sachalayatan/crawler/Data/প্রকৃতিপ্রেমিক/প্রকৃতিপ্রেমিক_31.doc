ছেঁড়া ছেঁড়া দিনলিপি



::১::
এর আগে সর্বশেষ কবে জ্বরে ভুগেছিলাম মনে নেই। তবে এটুকু নিশ্চিত করে স্মরণ করতে পারি সাড়ে ছয় বছরের কম হবেনা। কানাডায় আসার পরে এবারই প্রথম জ্বরে পড়লাম। বাংলাদেশে যে সমস্যায় প্রতি বছর অন্তত দুই বার জ্বরে ভুগতাম, সেই টনসিলের ব্যথায় এবারো ভুগলাম। এখানে এরা বলে গলার ইনফেক্শন। শুক্রবার সারারাত ঘুমাতে না পেরে শনিবারে সকাল ৯টার মধ্যেই ওয়াক-ইন ক্লিনিকে হাজির হলাম। ১ ঘন্টা বসে থেকে ডাক্তার এসে ১ মিনিটের মধ্যে সমাধান দিয়ে দিলেন। ডাক্তার কানে আর গলায় টর্চের মতো একটা জিনিস দিয়ে আলো ফেলে দেখে বললেন, 'ইউ নীড টু গেট রিড অফ দ্যাট'। আমি ভাবলাম টনসিল অপারেশনের কথা বলছে নাকি। তারপর খস খস করে প্রেসক্রিপশনে ফাইমক্সিল লেখা দেখে বাঁচলাম। আহারে দেশে থাকতে এই ফাইমক্সিলের জন্য আবার ডাক্তারের কাছে যাওয়া লাগতো নাকি! মোড়ের দোকান থেকে কিনে খেয়ে নিলেই হতো। এখানে আবার ডাক্তার ছাড়া কেউ এ্যান্টিবায়োটিক প্রেসক্রিপশনে লিখবে না, আর প্রেসক্রিপশন না থাকলে ফার্মেসীওয়ালাও ওষুধ দেবে না। যাহোক, গলার ইনফেকশন থেকে ব্যথা, তা থেকে জ্বর। জ্বর আর ব্যথা কমালাম ৫০০মিলি এ্যাডভিল দিয়ে। গলা সারতে হয়তো আরো দিন দুয়েক লাগবে।
::২::
সচলে ঢুকিনা কয়েক ঘন্টা হবে হয়তো, অথচ মনে হচ্ছে কতদিন। এর মধ্যে যখনই একটু ভালো লেগেছে তখনই কয়েকবার ঢুঁ মেরেছি। জ্বীনের বাদশাহর পোস্টটা দেখেছি। আরো কার কার পোস্ট যেন দেখলাম। মুখফোড়ের লেখা পড়লাম, কাগুর কার্টুন দেখলাম। 'কপি' মানে যে বান্দর সেটা আগে জানতাম না।
::৩::
 ক্লাস এইটে ঢাকায় না আসলে হয়তো আমিও বগুড়া আযিযুল হক কলেজে পড়তাম। সেখানে পড়া হয়নি, যাওয়া হয়েছে মাত্র দুয়েকবার। আব্বা শিক্ষকতা করতেন, সে কারণেই বোধহয় প্রতিষ্ঠানটির প্রতি এক ধরনের মায়া আছে। ছাত্রলীগের দুর্বৃত্তপনা নিয়ে খবরের শেষ নেই। এমন কোন দিন যায়নি যেদিন এদের নিয়ে পত্রিকায় খবর বের হয়নি। এসব নিয়ে আজকাল কেউ লেখালেখিও করেনা। প্রথম আলো-তে ছবির স্লাইড-শো দেখছিলাম আর ভাবছিলাম হায়রে, এই যদি হয় ছাত্রদের অবস্থা! খবরের লিংক এখানে।
::৪:: 
আওয়ামী লীগের দুইজন মানুষকে যদি নির্বাচিত করতে বলা হয় তাহলে আমি বেছে নেব সৈয়দ আশরাফুল ইসলাম আর হাছান মাহমুদ-- এই দুজনকে। তাই, পত্রিকায় এই দুজন মানুষ কোনো ইস্যুতে কী বললো সেটা পড়ার জন্য আগ্রহ নিয়ে বসে থাকি। আজ প্রথম আলোতে দেখলাম বন্যপ্রাণী সংরক্ষণে অবদানের জন্য বিশেষ পুরস্কার দেয়ার সিদ্ধান্ত নিয়েছে সরকার। এই একটা বিষয়ে দলীয়করণ হলেও আমার আপত্তি থাকবেনা যদি পুরস্কারটা যোগ্য ব্যক্তি পায়।
বন্যপ্রাণী সংরক্ষণে বিশেষ অবদানের জন্য প্রথমবারের মতো পুরস্কার দেওয়ার সিদ্ধান্ত নিয়েছে সরকার। এ পুরস্কারের নাম হবে বঙ্গবন্ধু শেখ মুজিব বন্যপ্রাণী সংরক্ষণ জাতীয় পুরস্কার। এ ছাড়া গাজীপুরে সরকারি জমি স্থায়ীভাবে দখলমুক্ত রাখার জন্য চার হাজার একর জায়গা নিয়ে বঙ্গবন্ধু শেখ মুজিবের নামে একটি সাফারি পার্ক গঠন করার সিদ্ধান্ত নেওয়া হয়েছে। আজ রোববার সচিবালয়ে এক সংবাদ ব্রিফিংয়ে পরিবেশ ও বন প্রতিমন্ত্রী হাছান মাহমুদ এ কথা জানান।
মন্ত্রণালয়ের দায়িত্ব নেওয়ার পর সাত মাস মেয়াদে নেওয়া বিভিন্ন পদক্ষেপের চিত্র তুলে ধরে প্রতিমন্ত্রী বলেন, সুন্দরবনকে রক্ষায় সরকার আশপাশের গ্রামের লোকদের সম্পৃক্ত করার উদ্যোগ নিয়েছে। সুন্দরবনের পার্শ্ববর্তী ৭৬টি গ্রামের লোকদের এ কার্যক্রমে কাজে লাগানো হবে। এরই মধ্যে প্রধানমন্ত্রী এ সংক্রান্ত একটি প্রস্তাব অনুমোদন করেছেন।
এক প্রশ্নের জবাবে প্রতিমন্ত্রী বলেন, পরিবেশরক্ষায় পলিথিনবিরোধী অভিযান আরও জোরদার করা হচ্ছে। এ জন্য একটি পৃথক টাস্কফোর্স গঠনেরও উদ্যোগ নেওয়া হয়েছে। এ টাস্কফোর্স অবৈধ পলিথিন উত্পাদন বন্ধ এবং বিপণন কার্যক্রম বন্ধে কার্যকর ব্যবস্থা নেবে। সূত্র: প্রথম আলো, ২৬ এপ্রিল ২০১০।
আমার এবং নিসর্গের পক্ষ থেকে বন ও পরিবেশ প্রতিমন্ত্রীর প্রতি রইল ধন্যবাদ ও সমর্থন। সেই সাথে অভিনন্দন জানাই সরকারকে গাজীপুরে সাফারী পার্ক স্থাপনের সিদ্ধান্তের জন্য। সেটা বঙ্গবন্ধুর নামে হলেও কারো আপত্তি থাকার কথা নয়। যেভাবেই হোক, বাঁচতে হলে বন বাঁচাতে হবে।


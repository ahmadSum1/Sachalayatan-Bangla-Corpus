অনেক দিন পরে



বহুদিন পরে আজ লিখতে বসলাম। 
গতকাল থেকেই সচলে লগড-ইন আছি। বাসায় এবং অফিসে দুইখানেই। সাধারণত শত ব্যস্ততার মাঝেও সচলে লগিন করি এবং দুয়েকটা পোস্টে ধুম ধাম মন্তব্য করি। এবার কয়েকদিন তার ব্যত্যয় ঘটেছে। উত্তর আমেরিকায় পিএইচডি করার সবচেয়ে বড় হার্ডল হলো কম্প্রিহেন্সিভ পরীক্ষা। এই ফালতু (আসলে ফালতু নয়) সিস্টেম যে কেন রাখছে সেটাই বুঝিনা। আমার এখানে তিন-তিনটা পরীক্ষা দিতে হলো। সবগুলোই লিখিত পরীক্ষা। বিশ মিনিট আগে শেষ পরীক্ষাটা দিয়ে এলাম। আগামী ১ বছর এর মধ্যে পরীক্ষা দিতে হবেনা ভেবেই মনটা ফুরফুরে লাগছে।
আমাদের বাড়িতে শুটিং
গত কয়েকদিন বেশ কিছু উল্লেখযোগ্য ঘটনা ঘটেছে। আমাদের বাসাটা শহরের যে অংশে সে অংশটি পরিপাটি, ছিমছাম, নিরিবিলি আর নিরাপদ বলে পরিচিত। কিন্তু গত দুই/তিন সপ্তাহের মধ্যে দুই দুইটি ড্রাইভ বাই শুটিং হয়েছে। উত্তর আমেরিকায় ড্রাইভ বাই শুটিং বলতে গাড়ি চালাতে চালাতে রাস্তার মানুষকে গুলি করে মারা বোঝায়। ভয়ে আমরা সবাই অস্থির। পরে জানা গেলো ড্রাইভ বাই শুটিং নয়, ভিক্টিম আর সাসপেক্ট পূর্ব পরিচিত। 
এই ঘটনা ঘটার ১০ দিনের মাথায় তার চে ভয়ংকার ঘটনা ঘটল। ঈদের রাতে সুপারভাইজারের বাসায় ডিনারের দাওয়াত খেয়ে রাত সাড়ে দশটায় ফিরে দেখি ১০-১২টা পুলিশের গাড়ি দিয়ে আমাদের বিল্ডিংএর আশেপাশে ঘিরে রেখেছে। হলুদ টেপ দিয়ে পুরা এলাকা বন্ধ। জানা গেলো আমরা আসার ১০-২০ মিনিট আগেই বাসার মেইন লবির মধ্যে একজন আরেকজনকে গুলি করে গাঢ় রঙের এসইউভি নিয়ে পালিয়েছে। 
ভয় কিছুটা তো পেলাম। বেডরুমের জানালা দিয়ে পুলিশের কর্মকান্ড দেখতে দেখতে রাত বারোটা বেজে গেল। তার পর দরজায় টোকা। জানি, পুলিশ। খুলে দিলাম। জিজ্ঞেস করলো আজকের ঘটনা সম্পর্কে কিছু জানি কীনা। বললাম আমরা ঘটনার পরে এসেছি। নাম আর জন্ম তারিখ লিখে নিল। সব এপার্টমেন্টেই (বাংলাদেশে বলে ফ্ল্যাট) ওরা যাচ্ছিল।
কলকাতার দাদা এবং তুমি প্রসঙ্গ
গুনে দেখলাম এই নিয়ে চার জন কলকাতার বাঙালির সাথে আমার কথা হলো। আগের দুই জন হ্যামিলটনে, ম্যাকে পিএইচডির ছাত্র। আমি তখন মাস্টার্স করি। বয়সে আমার থেকে বড়, উপরন্ত বড় ভাইদের বন্ধু। আমাকে তুমি করেই বলেছিলেন।
এবার কম্পিউটার সায়েন্স ডিপার্টমেন্টের একটা কোর্স অডিট করছি। প্যাটার্ন রিকগনিশন। পুরাটাই স্ট্যাটিসটিক্যাল টুলের ব্যবহার  তা আগে জানা ছিলনা। সেখানে কলকাতার দুই দাদার সাথ দেখা হলো। জানালাম আমি পিএইচডির ছাত্র, এবার ৩য় বর্ষে। ওনারা মাস্টার্স করতে এবারই এসেছেন। আমাকে অবাক করে দিয়ে তুমি করে বলা শুরু করলো। (চিন্তিত)। কিছুটা বিরক্ত হলেও বুঝতে দেইনি। 
জানতে চাইছি কলকাতায় কি এমনটাই চলন? প্রথম দেখাতেই কাউকে তুমি করে বলা? 


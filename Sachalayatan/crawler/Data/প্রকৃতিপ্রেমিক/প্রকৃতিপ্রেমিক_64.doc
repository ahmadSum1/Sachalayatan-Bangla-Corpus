ক্যামেরাবাজী: বোতল



বিগ সি পরিচালিত কারসাজির ক্যামেরাবাজী ক্লাসে আমিও একজন ছাত্র। গতপর্বের  পাঠে দুটো ভিডিওর লিংক ছিল। সেখান থেকে একটি বাস্তবায়নের অপচেষ্টা করলাম। আগে পত্র পত্রিকা, ফটো-এগজিবিশনে স্টিল লাইফের ছবি দেখতাম আর ভাবতাম এ আর এমন কি? আজ জীবনের প্রথম কোন স্টিল লাইফের ছবি তুলতে গিয়ে হাড়ে হাড়ে টের পেলাম পাখ-পাখালি আর প্রকৃতির ছবি তোলা এরচে ঢের সহজ।
প্রথমেই বলে নেই এটা তুলতে গিয়ে আমি কি কি শিখলাম:
১। যথাযথ ইকুইপমেন্ট থাকতে হবে। সেগুলো হলো- ট্রাইপড, টেবিল ল্যাম্প বা সেধরনের প্রফেশনাল গ্রেড ডিমার, রিফ্লেক্টর, ক্যাবল রিলিজ (থাকলে ভালো), আরো কি কি তা জানিনা
২। অসম্ভব ধৈর্য
৩। অনেক সময় হাতে নিয়ে কাজ শুরু করতে হবে।
৪। আগে থেকে কয়েকটা ভিডিও দেখে নিতে হবে (যারা আগে কোনদিন স্টিল লাইফের ছবি তোলেননি)
প্রণালী:
প্রথমে কাঁচের বোতলটাকে আলতো করে আলোর বিপরীতে ধরতে হবে। তারপরে সেটা ঘুরিয়ে ফিরিয়ে দেখতে হবে কোন পজিশনে রাখলে রঙের মাত্রাগুলো সবচেয়ে বেশি ধরা দেয়। 
তারপর বোতলটিকে একটি সাদা বা কালো বা অন্য কোন ব্যকগ্রাউন্ড বা বেইজ-এর উপর রাখতে হবে। লক্ষ্য করতে হবে বেইজ যেন মসৃন হয়। আমার ঘরে কালো কিছু না থাকায় সাদা একটা পর্দার উপর রেখেছিলাম যেটাতে আবার ইস্ত্রি-জনিত ভাঁজ বিদ্যমান ছিলো।
এরপর বোতলের ঠিক পিছনে আলো না ফেলে একটু আড়াআড়ি কোণে (ডানে বা বামে) টেবিল ল্যাম্প সেট করতে হবে। ফলে পেছন থেকে আলো পড়ে বোতলটাকে আলোকিত করবে এবং রংবেরঙের কাঁচগুলো ফুটে উঠবে। তীর্যকভাবে আলো ফেলার কারণে সামনে একটা বড়সড় ছায়া পড়বে। রিফ্লেক্টর বা বাড়তি আরেকটি ল্যাম্প দিয়ে পতিত ছায়াকে সরানো যেতে পারে, তবে আমার তেমন কিছু ছিলনা বলে যা আছে তাই নিয়েই কাজ সেরেছি।
তারপর ক্যামেরাটিকে ট্রাইপডের উপর এমনভাবে বসাতে হবে যেন ছবিগুলো পোর্ট্রেট (লম্বালম্বি) আকারের হয়। ক্যাবল রিলিজ থাকলে সেটা লাগিয়ে নিন। না থাকলেও অসুবিধা নাই। 
আশপাশের নয়েজ কমানোর জন্য এ্যাপারচার বাড়িয়ে দিন (নাম্বার কমিয়ে)। এতে ডেপ্থ অব ফিল্ড কমে যাবে (মানে চারপাশটা ঘোলা হয়ে যাবে)। আমি এমনটা করেছি কাপড়ের ভাঁজ যাতে না দেখা যায় সেজন্য। এর সাইড এফেক্ট হিসেবে বোতলের অনেকখানি জায়গা আউট-অফ-ফোকাস হয়ে গেছে।
এরপর ছবি তুলতে থাকুন যতক্ষণ না মনের মতো বা চলনসই একটা ছবি পাওয়া যায়। আমি ১৮-২০ টা তুলেছি। তার মধ্যে একটা গ্রহণযোগ্য হয়েছে। সেটির ছবি উপরে দিয়েছি। ক্লিক করলে বড় করে দেখা যাবে। 
প্রশ্ন করতে পারেন ছবির উপরের দিকটা কালো কেনো? উত্তর হবে, কয়েকবার ট্রাই করার পরে দেখেছি কালো না করলে বোতলের মুখের ডিটেলস ভালো আসেনা। আর নিচের যে কালো শেড সেটা তীর্যকভাবে আলো ফেলার কারণে সৃষ্ট ছায়া। ওটা দূর করতে পারলে হয়তো আরো ভালো হতো। 
টেকনিক্যাল বিষয়:
এক্সপোজার: ১/৬ সেকেন্ড
এপারচার: ৫.৬
ফোকাস দূরত্ব: ১৩৫মিমি
আইএসও: ২০০
ফ্ল্যাশ দেয়া হয়নি। 
কোন প্রশ্ন থাকলে করতে পারেন। তবে প্রশ্নের চেয়ে পরামর্শ দিলে বেশী খুশি হবো। 
উল্লেখ্য যে ছবিটি পোস্ট-প্রসেস (পিপি) করা হয়েছে। মূলতঃ কালার স্যাচিউরেশন বাড়ানো হয়েছে এবং সাদা ও কালোর পরিমান কমানো বাড়ানো হয়েছে।


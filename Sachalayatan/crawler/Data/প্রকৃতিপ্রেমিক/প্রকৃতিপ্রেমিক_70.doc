এস এম মানে কী?



আমার আসল নামের আগে "এস এম" নামক দুইটা শব্দ আছে। আমার ভাইয়ের নামের আগেও আছে। কিন্তু আমার বাবা বা চাচা বা দাদা কারো নামের আগেই এই জিনিস নাই। বাংলাদেশে তো এত চিন্তা ভাবনা করে কেউ নাম রাখেনা!
এক বন্ধুর নামের ছিল পাঁচটা অংশ। আবু শামীম আমিনুর রাজ্জাক সমীক! তাকে জিজ্ঞেস করলাম, কিরে তোর নাম এত বড় ক্যানো। উত্তরে বলল, কী করব বল দাদা, নানা, বাপ, মা সবাই একেকটা নাম দিল, তাই সবারটাই রয়ে গেলে নামের সাথে। 
যা হোক, বিদেশে আসার আগে ব্যাপক ভয় ছিল এই এস এম নিয়ে। সৌভাগ্য বলতেই হবে কানাডিয়ানরা এসব নিয়ে খুব একটা মাথা ঘামায়না। ৫ বছর প্রবাস জীবনে দুইবার এটা নিয়ে সমস্যা হয়েছিল। দুই বারই আমেরিকা জড়িত। 
কানাডায় বিদেশী ছাত্র হিসেবে থাকলে বেশ কিছু সুযোগ সুবিধা থেকে বঞ্চিত হতে হয় যা দেশী ছাত্ররা পেয়ে থাকে। তাছাড়া কানাডা থাকার জন্য খুবই ভালো দেশ। এখানকার মানুষ বা প্রশাসন আমেরিকার মত সারাক্ষণ চৌকিদারি করেনা। তাই অনেকের মত আমিও আবেদন করলাম। 
কানাডার ভিতরে থেকে আবার ইমিগ্রান্ট হওয়ার শেষ ধাপটা পেরোনো যায়না। ল্যান্ড করার আগে আপনাকে অবশ্যই কানাডার বাইরে যেতে হবে। বছর দুই আগে নায়াগারা ফলস দিয়ে যখন কানাডায় ল্যান্ড করার জন্য আমেরিকায় পোর্ট অব এন্ট্রিতে যাই তখন আমেরিকার সিকিউরিটি অফিসার আমার পাসপোর্ট হাতে নিয়ে চল্লিশ মিনিট ধরে কী যে সব খোঁজাখুঁজি করল তার শেষ নাই। অবশেষে তার কলিগকে জিজ্ঞেস করে "এস এম" কোনো ইনিশিয়াল হয় কী না? কলিগ একটা বিজ্ঞের মত ভাব করে হ্যাঁ সূচক জবাব দেয়। আমিও হাঁফ ছেড়ে বাঁচি। 
দ্বিতীয়বারের ঘটনা অটোয়াতে। আমেরিকার এ্যম্বাসিতে গিয়েছি ভিসার ইন্টারভিউ দিতে। আগে থেকেই জানতাম "এস এম" নিয়ে সমস্যা হবে। কী বলা যায় কী বলা যায় সেটা নিয়ে আগের রাতে স্বপ্নে (!) দেখলাম। 
ইন্টারভিউয়ে যথারীতি জিজ্ঞেস করলো "এস এম মানে কী?" আমি বলি দেখ এটা কোনো ইনিশিয়াল নয়, এটা নামের একটা অংশ। পাসপোর্টেও আছে তুমি দেখ। নাছোড় বান্দা। একটা কলম আর কাগজ এগিয়ে দিয়ে বলে "এস এম" মানে কী, লেখ। 
স্বপ্নে পাওয়া সমাধান খস খস করে লিখে দিলাম। "এস এম" মানে "সান অফ মাহফুজ"। বাপের নামের সাথে তো ছেলের মিল থাকবেই। এবার তারাও খুশী আমিও খুশী। 
হাঃ হাঃ হাঃ হাঃ


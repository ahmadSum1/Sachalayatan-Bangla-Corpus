মেধাস্বত্ব, কৃতজ্ঞতা ও অকৃতজ্ঞতা



মেসেজটা গেল কিনা বুঝলাম না।
অনেক সময় চোখে আঙ্গুল দিয়ে দেখিয়ে দিলেও অনেকে দেখেনা। অনেক আবার দেখতেও চায় না। অনেকে দেখে ; দেখে শুনে কাজের সময় কর উল্টোটা। 
হিমুর পর্যটন শিল্পে বেলুন নিয়ে লেখাটা চুরি করে পোস্ট করেছিলাম। সাথে ছিল কৃতজ্ঞতা স্বীকার না করে প্রকাশ করা একটি ছবি। লেখাটির নীচে সূত্র হিসেবে উল্লেখ করেছিলাম "নেট"-এর কথা। এই নেট এত সাধারণ একটা সূত্র হয়ে দাঁড়িয়েছে যে পত্রিকা এবং ব্লগে প্রায়ই দেখা যায় এই "নেট"-সূত্রের ব্যবহার।
আমার সেই লেখাটিতে অনেকেই মন্তব্য করেছেন; অনেকে হয়তো শেষের দুই লাইন খেয়াল করেছেন, অনেকে করেননি। লেখাটি দিয়ে বোঝাতে চেয়েছিলাম মেধাস্বত্বের বিষয়টি।
উদ্দেশ্য পুরোপুরি সফল হয়েছে বলা যায় না। একটা কারণ হতে পারে যে হিমুর লেখার রেশ তখনও ছিল এবং সবাই জানতো এটা হিমুর লেখা। তবে অধিকাংশ পাঠকই সম্ভবত বুঝতে পারেননি কেন হিমুর লেখা আমি কপি-পেস্ট করলাম।
প্রতিক্রিয়া
ধরা যাক আপনার একটি লেখা কাল অন্য একটি ব্লগে বা কোন পত্রিকায় আপনার অনুমতির তোয়াক্কা না করে আপনার নামে ছাপিয়ে দেয়া হল। কিংবা ধরুন আপনার নামে নয়, অন্য একজনের নামে আপনার লেখাটি ছাপিয়ে দিল। কেবল লেখাই নয়, লেখার মতো ছবির ক্ষেত্রেও একই ব্যাপার প্রযোজ্য। ফটোগ্রাফাররা ভেবে দেখুন আপনার ছবিটি অনুমতি না নিয়ে কোন প্রকাশনা সংস্থা কিংবা কোন দৈনিক পত্রিকা তাদের বলে চালিয়ে দিল। আপনিই বলুন এক্ষেত্রে আপনি কী করবেন? আপনার অনভূতিই বা কেমন হবে? 
আমাদের অনেকেরই ধারণা অন্যের ছবি ইচ্ছেমত ব্যবহার করা যায় কোনরকম কৃতজ্ঞতা স্বীকার না করেই। ব্যাপারটা আসলে তা নয়। এমনটি ফ্রি ছবিও (যেমন উইকিপিডিয়ার ছবি) ব্যবহার করার শর্ত থাকে যে ছবির মূল শিল্পীকে ক্রেডিট দিতে হবে।
উদাহরণস্বরুপ ক্রিয়েটিভ কমনস এট্রিবিউশন শেয়ার এ্যালাইক লাইসেন্সের  আওতায়--
You are free:
to share – to copy, distribute and transmit the work
to remix – to adapt the work
Under the following conditions:
attribution – You must attribute the work in the manner specified by the author or licensor (but not in any way that suggests that they endorse you or your use of the work).
share alike – If you alter, transform, or build upon this work, you may distribute the resulting work only under the same or similar license to this one.
সচেতনতা
কপিরাইট বিষয়ক সচেতনতা আমাদের মধ্যে একদিনে হয়তো আসবে না। উচ্চ-শিক্ষার ক্ষেত্রেও প্রাতিষ্ঠানিকভাবে মেধাস্বত্বের উপর ততটা জোর দিতে দেখা যায় না। আরেকটি কারণ হতে পারে মেধাস্বত্ব ভঙ্গের জন্য উল্লেখযোগ্য প্রতিক্রিয়া/দণ্ড আমরা চারপাশে খুব বেশী দেখিনা। যার ফলে আমরা ধরেই নেই মেধাস্বত্ব ভঙ্গ  বড় কোন অন্যায় নয়। আমি নিজেও একসময় তেমনটাই ভাবতাম। এখন আস্তে আস্তে বদলাবার চেষ্টা করে যাচ্ছি। তাই আপনাদের প্রতিও একই আহবান জানাচ্ছি।
প্রত্যাশা
বাংলা ব্লগ কিংবা বাংলা রাইটার্স ফোরাম হিসেবে সচলায়তন একটি উচ্চতা অর্জন করেছে। এটিকে আরো উচ্চতায় নিয়ে যেতে আসুন আমরা সচলায়তনে লেখালেখি বা ছবি ব্যবহারের সময় মেধাস্বত্ব মেনে চলি। বিশেষত:

তথ্যসূত্র হিসেবে ইন্টারনেটকে ব্যবহার করা থেকে বিরত থাকি
অন্যের ছবি অনুমতি সহ ব্যবহার করি, এবং যথাযথ সূত্র উল্লেখ করি
"সূত্র পরে দিবো" বা "ব্যস্ত ছিলাম" কিংবা "লিংক খুঁজে পাইনি" ধরনের অজুহাত দেখানো থেকে বিরত থাকি
যেখানে ক্রেডিট দেয়া দরকার সেখানে ক্রেডিট দেই



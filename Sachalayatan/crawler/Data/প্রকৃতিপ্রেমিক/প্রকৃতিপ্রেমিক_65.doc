ছবি ব্লগ: ৩০ ডিগ্রি



আজ তাপমাত্রা ছিল ৩০ ডিগ্রি। বাংলাদেশে হয়তো কিছুই না, কিন্তু কানাডার ঠান্ডায় যারা অভ্যস্ত তাদের জন্য সাক্ষাৎ দোজখ। ভাগ্য ভালো তাপমাত্রার সাথে পাল্লা দিয়ে বাতাসের বেগও আছে। অনেকদিন পরে আজ তাই ক্যামেরাটাকে ব্যায়াম করালাম। সেই সাথে একটু হাঁটাহাঁটিও হলো। 
আজ শুক্রবার। জুম'আর দিন। এই দিন সাধারণত একটু ভালো পোষাক-আশাক পড়ি। সপ্তাহের বাকি চারদিন নাক-মুখ গুঁজে টেবিলে বসে থাকতে থাকতে কোনকিছুতেই নজর দেয়ার সময় থাকেনা। তাই আজকেই যত সব আয়োজন। 
সেমিস্টারের ফাইনাল পরীক্ষা সব শেষ। এই সেমিস্টারে একটা কোর্স পড়ানোর সুযোগ হয়েছিল। গ্রেড সাবমিট করার পর থেকে শুরু হয়েছে আরেক জ্বালা। সবারই এক আবদার, গ্রেডটা একটু কার্ভ করে দাও, নাহলে স্কলারশীপ থাকেনা; পাশ করিয়ে দাও নাহলে উইথড্র করতে হবে ইত্যাদি। যাহোক সেসব নিয়ে বিস্তারিত পোস্ট দেয়ার ইচ্ছে আছে... দেখা যাক কতদূর কি করতে পারি।
পরীক্ষা শেষ তাই ক্যাম্পাস ফাঁকা। সেই সাথে অতি উজ্জ্বল একটা দিন। শুরুটা ২ডিগ্রি দিয়ে শুরু হলেও বেলা গড়াতে না গড়াতেই ২৪ডিগ্রি। দুপুরের পরে সেটা ৩০এ গিয়ে উঠল। ফাঁকা ক্যাম্পাসে ডিলন হলের দুইটা ছবি তুললাম। ক্যামেরার সেটিংসএ ছেলেমানুষি একটা ঝামেলা করেছিলাম বলে খুব একটা সুবিধার হয়নি-- তাই সিউডোএইচডিআর করে ফেললাম (হাঃ হাঃ , ফাঁকিবাজি আরকি)

ছবি ১: ক্যাম্পাসে ডিলন হল।
বিকালের দিকে পরিবার নিয়ে রিভারসাইডে ঢুঁ মারলাম। আজ পার্কিং পাওয়া যাবেনা আগেই বুঝেছিলাম। তাই একটু দূরে ইউনিভার্সিটির মধ্যে পার্ক করে ফিরে আসি। 
গরমে সবার অবস্থা ততটা খারাপ যদিও হয়নি, তবুও এরকম গোসল করতে পারলে মন্দ হতোনা।

ছবি ২: যে স্নান কখনো শেষ হয়না...[উৎসর্গ ধূ.গো.  ]
হাঁটতে হাঁটতে রেলিংয়ের উপর দেখি Ring billed Gull বসে আছে। বাংলা নাম জানিনা তাই ওর নাম দিলাম আংটিমুখো। একেবারে ছোঁয়ার দূরত্বে। ও যেন বুঝতে পেরেছে আমারতো অরূপের মতো লম্বা লেন্স নাই। 

ছবি ৩: আংটিমুখো.. জিজ্ঞাসু দৃষ্টিতে তাকিয়ে।
আস্তে আস্তে বিকেল গড়িয়ে সন্ধ্যা হলো। বাতাসের ঝাপটায় একটু একটু শীতল আমেজ পেলাম। নাহ, আর থাকা যাবেনা, শেষে সর্দি লেগে যেতে পারে। সূর্য ডোবার একঘেয়ে দৃশ্য-- তবুও শেয়ার করলাম। ভালো লাগলেও লাগতে পারে। 

ছবি ৪: যখন সন্ধ্যা নামে...


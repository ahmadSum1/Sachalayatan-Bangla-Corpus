কি, কী ও একটি কুঁজওয়ালা চিহ্ন



ধানমন্ডি বয়েজে বজলুর রহমান নামে একজন শিক্ষক ছিলেন।  ক্লাসে কোন ছাত্রের উপর বিরক্ত হলে তিনি বলতেন "একদম টিসি দিয়ে বের করে দেব"। কথায় কথায় টিসি দেবার কথা বলার কারণে ছাত্ররা তাঁর নাম দিয়ে দিল বিআরটিসি; বজলুর রহমানের বি.আর. + টি.সি.= বিআরটিসি। সেই থেকে সম্ভবত তাঁর উপনাম হল বিআরটিসি। কবে কোন কালে কে বা কারা তাঁর এই নাম দিয়েছিল তা আমি জানিনা। 
আমি যখন দশম শ্রেণীর ছাত্র, তখন একদিন শুনি বজলুর রহমান স্যার মারা গেছেন। কেমন যেন বিশ্বাস হচ্ছিলনা। এইতো কদিন আগেই ক্লাসে দেখলাম। স্যারের বাসা স্কুলের কাছেই, মিরপুর রোডের ওপাশে। আমি কয়েকজন সহপাঠির সাথে তাঁকে শেষবারের মত দেখতে গেলাম। উঠোনে ঝিরিঝিরি পাতাওয়ালা একটা গাছের নিচে স্যার শুয়ে আছেন, গায়ে সাদা চাদর বিছানো। মুখটা শুকনো কিন্তু সেই আগের মতই চেহারা। গাছের পাতার ফাঁক গলে ছিঁটেফোঁটা রোদ পড়ছে মুখে। মনটা খারাপ হল যে তিনি চিরদিনের মত টিসি নিয়ে চলে গেছেন। এখন কে আমাদের টিসি দেবে।
বাংলা ব্যাকরণের প্রচলিত সংজ্ঞা যে ভুল, তা তিনি একদিন ক্লাসে চোখে আঙুল দিয়ে বুঝিয়ে দিলেন। সবসময় পড়ে এসেছি-- যে পুস্তক পাঠ করিলে ভাষা শুদ্ধরূপে বলিতে লিখিতে ও পড়িতে পারা যায় তাহাকেই ব্যাকরণ বলে। তাই যদি হবে, তাহলে কুষ্টিয়ার মূর্খ রিক্সাওয়ালা কিভাবে এত সুন্দর করে কথা বলে? আর ব্যাকরণের জ্ঞান ছাড়াই পাশের বাসার চার বছরের ছেলেটাও কথা খারাপ বলে না। 
‌?
সে যাই হোক, তিনি একদিন ক্লাসে বললেন, প্রশ্নবোধক নামে যে চিহ্ন বর্ণমালায় রয়েছে সেটা নাকি রবীন্দ্রনাথ একদম পছন্দ করতেন না; রবীন্দ্রনাথ প্রশ্নবোধক চিহ্নকে বলতেন কুঁজওয়ালা চিহ্ন। আমি সাহিত্যের ছাত্র নই। তাই রবীন্দ্রনাথ প্রশ্নবোধক চিহ্ন পছন্দ করতেন কি করতেন না সেটা আমার চিন্তার বিষয় না। বরং রবীন্দ্রনাথ যদি তা বলেই থাকেন, তাহলের তাঁর পক্ষ হয়ে কয়েকটা উদাহরণ তুলে ধরা যেতে পারে।
আমি ব্যাকরণের ব ও জানিনা। তাই ব্যাকরণের বাইরে এসে দেখা যাক কী এবং কি নিয়ে কিছু উদাহরণ।
১ক) ভাত খেয়েছেন কি?
১খ) ভাত খেয়েছেন কী? (ভুল)
২ক) কি দিয়ে ভাত খেয়েছেন? (আমার ধারনা এটি ভুল বাক্য)
২খ) কী দিয়ে ভাত খেয়েছেন? (সঠিক মনে হয়)
৩ক) আপনি কি পড়ছেন? [Are you reading?]
৩খ) আপনি কী পড়ছেন? [What are you reading?]
এরকমন অসংখ্য উদাহরণ আছে যেখানে কি এবং কী'র অপব্যবহারের কারণে বাক্যের অর্থই বদলে যায়।
প্রশ্নবোধক (কুজওয়ালা) চিহ্নের কথা
প্রশ্নবোধক চিহ্নের মানে খুঁজতে গেলে যে কেউই বলবে এর দ্বারা "প্রশ্ন" বোঝানো হয়। যেমন ধরুন
১. কে? [Who?]
২. কী খান? [what (are you) eating?]
উপরের প্রশ্নগুলি কি প্রশ্নবোধক নয়? তাহলে '?' চিহ্নের নাম 'প্রশ্নবোধক চিহ্ন' কেন?
আরো যেমন,
১. আপনি কী খান? [What are you eating?]
২. আপনি কি খান? [Are you (Mr) Khan?]
উপরের দুটো বাক্যই কিন্তু প্রশ্নবোধক; যদিও ভিন্ন ভিন্ন  অর্থ প্রকাশ করছে। দীর্ঘ-ই-কার আর হ্রস্ব-ই-কার দিয়েই প্রশ্ন বোঝানো হয়েছে। 
প্রশ্নবোধক বিপত্তি
কিন্তু অনেক পরিস্থিতি আছে যেখানে প্রশ্নবোধক চিহ্ন না দিলে প্রশ্ন যে করা হয়েছ তা বোঝা যায় না। যেমন-
যাচ্ছেন? (Are you) going?
বাক্যটিতে প্রশ্নবোধক চিহ্নের দরকার আছে। নাহলে দ্ব্যার্থক হতে পারে। যেমন-
যাচ্ছেন= কেউ চলে যাচ্ছে (..going)
যাচ্ছেন?= কেউ চলে যাচ্ছে কি-না (whether going or not)
আবার ধরুন--
আপনি কি যাচ্ছেন? (Are you going)? --বাক্যটি কিন্তু প্রশ্নবোধক, কোন সন্দেহ নাই। 
প্রশ্ন যদি বোধন করাই হল তাহলে প্রশ্নবোধক চিহ্নের নাম 'প্রশ্নবোধক চিহ্ন' কেন তা নিয়ে প্রশ্ন জাগতেই পারে।
******************************************
এই পোস্টটি প্রয়াত শিক্ষক জনাব বজলুর রহমান-কে উৎসর্গ করছি।
******************************************


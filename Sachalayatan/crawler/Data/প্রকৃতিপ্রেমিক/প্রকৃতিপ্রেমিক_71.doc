বরফের কাদায় চলে নৌকা-গাড়ি (১)



শিরোনামের সাথে মিল রেখে ছবি তো দিতে পারবনা তাই ভাবছি শিরোনামটা যথার্থ হলো কী-না।  একটা ব্যাপার এতদিনে বুঝে গিয়েছি যে বরফের ছবি দেখে বরফ সম্পর্কে কিছুই ধারনা করা যায়না। তাই সে বৃথা চেষ্টা করছিনা। 
গত বছর উইন্ডজরে আসার পরে শুনেছিলাম এটা নাকি কানাডার সবচেয়ে উষ্ণ শহর। বৈশ্বিক উষ্ণায়নের ফলেই মনে হয় আবহাওয়ার পরিবর্তন এখন সবাই উপলব্ধি করতে পারছে। 
কলোরাডোতে শুরু হওয়া ঝড় কখন মিশিগানের উপর দিয়ে এসে সাউদার্ন অন্টারিওতে আঘাত হানবে তার দু্দিন আগে থেকেই ওয়েবসাইট, লোকাল পত্রিকা, টিভি সবখানেই প্রচারণা চলল ব্যাপকভাবে। প্রথম প্রথম এদের ঝড়ের কথা শুনলে বাংলাদেশের ঝড়ের তান্ডবের কথা মনে পড়ত। এখন বুঝেছি যত গর্জে, ততটা বর্ষে না। এদের তুষার ঝড় মানে ব্যাপক তুষারপাত, সেই সাথে কখনো কখনো প্রচন্ত ঠান্ডা বাতাস (৭০ বা তারো বেশি/ঘন্টায়)। 
কথা ছিল সন্ধ্যার পরে আমাদের উপর দিয়ে বয়ে যাবে। ঝড়ের প্রতীক্ষায় বসে থাকলাম সারা সন্ধ্যা। পরে খবরে শুনলাম মধ্যরাতে ঝড় আঘাত হানবে। সন্ধ্যার পরপরই দমকা বাতাসের সাথে শুরু হলো হালকা তুষারপাত। আধা ঘন্টার মধ্যেই সবকিছু ঢেকে গেলো মিহি-দানা বরফে। বাইরে তাপমাত্রা মাইনাস ১৬ ডিগ্রি। কিছুক্ষণের মধ্যেই সে তুষারপাত বন্ধ হলো। তারপরে প্রকৃতি একেবারে সুনশান। 
মাঝরাত অব্দি বসে আছি, ঝড়ের কোন লক্ষণ নেই। বাইরে চাঁদের আলোর মত ফকফকে পরিষ্কার রাত। পার্কিং লটের পাশ দিয়ে চলে যাওয়া রাস্তাটার উপর স্ট্রিট লাইটের আলো এসে পড়েছে। রাতের প্রকৃতির একটা আলাদা আবেদন আছে তা বুঝতে পারলাম। বারান্দায় যাওয়ার উপায় নেই। বরফে ঢেকে গেছে। তাই ঘরের ভেতর থেকে কাঁচের জানালা দিয়ে ছবিটা তুললাম।
 (রাত ১২:৪০ মিনিটে তোলা, ঝড়ের আগে) বড় করে দেখার জন্য এখানে ক্লিক করুন।
তারপর ঝড় সত্যিই এসেছিল। আমরা ভেসেছিলাম বরফের ভেলায়। পরদিন একটা কোর্সের ফাইনাল পরীক্ষা ছিল সকালে। রাস্তায় বরফের কাদা মাড়িয়ে দুইবার আটকে পড়া গাড়ী ঠেলে তুলে সময়মত যেতে পেরেছিলাম। আজ সারাদিন আমার ছুটি, কোন পড়াশুনা নাই। আজ সকালে বাসার সামনে থেকে নিচের ছবিটা তুললাম। আবাহাওয়া অফিস বলছে আরেকটা ঝড় আঘাত হানবে কাল (রবিবার)। 
  (লনের উপর এক ফুট বরফ, মাঝখান দিয়ে পায়ে চলা পথ) বড় করে দেখার জন্য এখানে ক্লিক করুন।


যেমন ইচ্ছে লেখা, নাকি যাচ্ছেতাই লেখা?



১.
অনেকদিন ধরেই বিষয়টা নিয়ে ভাবছি। "ব্লগ", "কমিউনিটি ব্লগ" আর "রাইটার্স ফোরাম"-- কোনটা কী জিনিস, কোনটা কার দরকার। আমার কাছে নিজের কথা নিজের মত করে লিখে রাখাই ব্লগ। অনেকটা ডায়রির পাতায় লেখার মতো, যেমন ইচ্ছে তেমন লেখা-- অর্থাৎ কারো ধার না ধেরে লেখা, মনের আকাশে কল্পনার ঘুড়ি উড়িয়ে স্বাধীনভাবে লেখা। তাহলে কমিউনিটি ব্লগের ব্যাপারটা কেমন হবে? আমি যেভাবে দেখি সেটা হলো নিজের লেখাগুলোতে যখন অন্যের সাথে শেয়ার করার ন্যুনতম উপাদান থাকে তখনই সেটা কমিউনিটি ব্লগের উপযোগি হয়। একইভাবে রাইটার্স ফোরামের লেখাগুলোকে বলা যায় পাঠ-উপযোগি-লেখা যা সবার সাথে শেয়ার করা যায়।
২.
একা একা ব্লগ লেখা থেকেই শুরু হয় ব্লগার্স কমিউনিটি। আপনি একটা ব্লগ লিখলেন সেটা অন্য কেউ পড়ল। তার ভালো লাগল বা না লাগল সেটা সে জানিয়ে গেল। সে হয়তো একদিন একটা ব্লগ লিখল। তারপর একে একে অনেকেই তাদের নিজেদের ব্লগগুলো একটা প্লাটফর্মে প্রকাশ করল। এভাবেই কি কমিউনিটি ব্লগের জন্ম? আগে ব্লগার পরে কমিউনিটি, নাকি আগে কমিউনিটি পরে ব্লগার?
৩.
বাংলা ব্লগের এখন ব্যাপক প্রবৃদ্ধি চলছে। সেদিন কোন এক ব্লগে দেখলাম একজন বলেছেন একটা সময় আসবে যখন সবারই একটা করে ব্লগ সাইট থাকবে। উনি হয়তো সেই সময় বলতে সেটাই বুঝিয়েছেন যখন সবারই একটা করে কমিউনিটি ব্লগ থাকবে যাকে ঘিরে চলবে ব্লগার্চনা।
৪.
ব্লগ বাড়ার সাথে সাথে লেখার পরিমাণ বেড়েছে। এটাকে আমি মোহিতলাল মজুমদারের "পুঁথির প্রতাপের" মতই দেখি। কী-বোর্ড টিপে কয়েকটা লাইন লিখলেই ইদানিং ব্লগ হয়ে যায়, কিন্তু সে ব্লগে কার কী আসে যায়? আরেকটা বিষয় বেড়েছে তা হলো কপি-পেস্ট-ব্লগ। একই লেখক একাধিক জায়গায় একই লেখা প্রকাশ করছেন কত সহজেই। কন্ট্রোল সি দিয়ে শুরু আর কন্টোল ভি দিয়ে শেষ। এত সহজ! সাথে সাথে আরেকটা জিনিস বেড়েছে-- সেটা হলো বর্জ্য।
৫.
ব্লগ একটি গতিময় লেখার-মাধ্যম। এর যেমন ভালো ভালো দিক রয়েছে তেমনি রয়েছে কিছু সীমাবদ্ধতা।  অধিকাংশ সময়ই ব্লগের ভালো লেখাগুলো হারিয়ে যায় বর্জ্যের কারণে। প্রাসঙ্গিকভাবেই কথা উঠবে তাহলে কি ব্লগারের কলমকে নিয়ন্ত্রণ করতে হবে? হ্যাঁ-- যতক্ষণ বর্জ্য উৎপাদন বন্ধ না হয় ততক্ষণ। তাতেও কাজ না হলে বর্জ্যগুলোকে বাদ দেয়া যেতে পারে।
৬.
ব্লগার্স কমিউনিটি বলি আর রাইটার্স কমিউনিটিই বলি, মূল বিষয় হতে হবে লেখার মান। যেখানে নামের সুগন্ধি নয়, লেখার সুবাশ দিয়েই হবে পরিচয়, ছড়াবে খ্যাতি। কোয়ালিটি লাস্টস ফরেভার। যেমন ইচ্ছে তেমনটাই লিখতে চাই, যাচ্ছেতাই নয়।


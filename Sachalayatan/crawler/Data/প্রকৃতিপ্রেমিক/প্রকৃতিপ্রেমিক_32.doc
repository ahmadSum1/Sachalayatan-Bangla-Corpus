সম্মানজনক পরাজয় ও একটি ই-বই-এর কথা



সে অনেক দিন আগের কথা। আমাদের ক্রিকেটাররা তখন খেলতো সম্মানজনক পরাজয়ের জন্য। সময় গড়িয়ে গড়িয়ে অনেক দূর এসেছে। ক্রিকেটাররা অনেক কিছু শিখেছে, উন্নতি করেছে। তাদের দক্ষতা হয়তো খানিকটা বেড়েছেও। এখন তারা খেলে জয়ের জন্য। সেজন্যই হয়তো এই বাড়তি আত্মবিশ্বাস। 
তারা যখন পরাজয় বরণ করে, তখন বলা হয় এদের অভিজ্ঞতার অভাব। নতুন খেলোয়াড় আন্তর্জাতিক পরিমন্ডলে খেলার জন্য পোক্ত হতে না হতেই তাদের নামিয়ে দেয়া হয় যুদ্ধে। ইশতি বলেছিল অস্ট্রেলিয়ায় ক্রিকেটারদের ২৮ বছরে অভিষেক হয়, আর আমাদের কেউ কেউ সেই বয়সে রিটায়ার করে।
যাই হোক, এটা হয়তো আমাদের অনেকেরই সমস্যা। বল হাতে নিয়ে পাড়ার ক্রিকেটে দুই-একটা উইকেট নিয়ে কিংবা টেপ টেনিসে গোটা কয়েক ছক্কা হাঁকানোর অভিজ্ঞতা নিয়ে আমরা মাঠে নেমে পড়ি। যার ফল পাই হাতে নাতে।
কলেজ লাইফের স্মৃতি নিয়ে একটা ই-বই করার ইচ্ছে পোষণ করেছিলাম। এপ্রিলের ২১ তারিখ ছিল লেখা জমা দেয়ার শেষ দিন। আজ ২০ তারিখ। লগ খাতা খুলে দেখি নিজেরটা সহ দশটা লেখা জমা পড়েছে। শুনেছি লেখা যোগাড় করতে নাকি দিনের পর দিন লেখকের বাড়িতে পড়ে থাকতে হয়। কিংবা নিজের ইমেজ/যোগ্যতা দিয়ে লেখা আদায় করে নিতে হয়। সেটা তো আর সম্ভব হয়নি, কিংবা যোগ্যতার অভাব ছিলো। তাই হয়তো প্রয়োজনীয় সংখ্যক লেখা জমা পড়েনি। 
সম্ভবত সময়টা কলেজের স্মৃতি নিয়ে লেখার উপযুক্তি ছিলনা। অনেকটা বর্ষাকালে ক্রিকেট খেলতে নামলে যেমন সুবিধা করা যায়না, তেমন। আমি সম্মানজনক ভাবেও হারতে পারলাম না। একেবারে গো-হারা হারলাম। 
কলেজের স্মৃতি নিয়ে ই-বুকের পরিকল্পন অনির্দিষ্টকালের জন্য স্থগিত ঘোষণা করলাম। যারা লেখা দিয়েছেন তাদের কাছে কৃতজ্ঞতা প্রকাশ করছি। এ লাইনে আমি এখনো শিখছি। অভিজ্ঞতা অর্জন শেষ হলে একদিন আমিও জয়ের আশা রাখি। 
অনেকের পরামর্শ অনুযায়ি সময় বাড়ানোর বিষয়টা ভেবে দেখলাম। দৈনন্দিন জীবন আসলে গণিতের মতো চলেনা। এখানে আবেগ আছে, অনুভূতি আছে, মানুষের সুবিধা অসুবিধা আছে। ২১ তারিখে ডেডলাইন দিলাম আর লেখা না পেয়ে হুট করে প্রকাশনা বন্ধ করার সিদ্ধান্ত নিলাম-- এমনটা চলেনা। তাই ভেবে দেখলাম একটা ভালো ই-বই প্রকাশ করতে হলে আরো কিছু বিষয়ের দিকে আমাকে নজর দিতে হবে। এরই মধ্যে আমি অনেক কিছু শিখেও ফেলেছি। ১০ দিন সময় বাড়ালে ব্যক্তিগত কিছু ডেডলাইনের মধ্যে পড়ে যাবো। সেক্ষেত্রে ই-বই প্রকাশে মনোযোগ দিতে পারবোনা। তাছাড়া আমি সত্যিকার অর্থেই চাই একটা বড় ই-বই করতে। সেখানে সবার লেখাই আমি চাই। দরকার হলে সবাইকে ব্যক্তিগতভাবে ইমেল করবো। 
ভেবে চিন্তে আমি নিম্নের সিদ্ধান্তে উপনীত হলাম:
লেখা পাঠানোর নতুন এবং চূড়ান্ত শেষ সময়: মে ২০, ২০১০, বাংলাদেশ সময় রাত ১১:৫৯
সম্পাদনা ও ডিজাইন চূড়ান্তকরণ: জুন ১, ২০১০
ই-বই প্রকাশিত হবে: জুন ১০, ২০১০। 


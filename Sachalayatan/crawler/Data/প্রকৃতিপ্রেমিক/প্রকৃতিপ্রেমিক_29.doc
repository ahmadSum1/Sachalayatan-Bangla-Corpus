প্রকাশিত হল কলেজ স্মৃতি: সচলায়তনের কলেজ স্মৃতি সংকলন



সচলায়তন কলেজ স্মৃতি সংকলন ২০১০খেলাপির খাতায় নাম প্রায় উঠেই যাচ্ছিল। কিন্তু শেষ রক্ষা হলো। ভাগ্য বলে আসলে কিছু রয়েছে সেটা আবারো বুঝতে পারলাম। কলেজের স্মৃতি নিয়ে ই-বই প্রকাশের উৎসাহ নিয়ে যখন কাজ শুরু করি তখনও বুঝতে পারিনি বিষয়টা এত কঠিন হয়ে উঠতে পারে। বই প্রকাশের মতো আপাতঃ সহজ কাজটি যে কতটা কঠিন তা বেশ বুঝতে পেরেছি। যাই হোক, সচল/হাচল-দের কলেজের স্মৃতি বিষয়ক লেখাগুলো নিয়ে বাংলাবাজারে যাওয়া আমার জন্য কঠিনই ছিল। কিন্তু নাম প্রকাশে অনিচ্ছুক একজন সহায়তার জন্য এগিয়ে এলেন, এবং সবকিছুর যোগাড়-যন্ত্র শেষ করে যখন আমাকে বললেন আপনি মুখবন্ধ লেখেন তখন ভাবলাম মুখ তো এতদিন বন্ধ করেই ছিলাম- নতুন করে বন্ধ করবো কিভাবে?
১ জুলাই, ২০১০।
আজ সচলায়তনের জন্মদিন।
এমন একটি দিনে ই-বইটি প্রকাশিত হল দেখে অত্যন্ত আনন্দ বোধ করছি। প্রিয় সচল, হাচল, অতিথি, এবং সকল পাঠক/পাঠিকাঃ সচলায়তনের জন্মদিনে আপনাদের সবার জন্য এই সামান্য উপহার--সচলায়তন কলেজ স্মৃতি সংকলন।
কলেজের স্মৃতি নিয়ে আমার লেখায় উল্লেখ করেছি কিভাবে কলেজ আমাদের নিয়মানুবর্তিতার শিক্ষা দিয়েছে। অথচ নিজেই প্রতিশ্রুত সময়ে বইটি প্রকাশ করতে পারিনি। বিশ্বাস করুন, ব্যক্তিগত এবং একাডেমিক কাজে এতটাই ব্যস্ত ছিলাম/আছি যে মাঝে মাঝে মনে হতো ই-বইয়ের কাজে হাত দিয়ে বিরাট একটা বিপদে পড়েছি। আমি জানি এসব অনেকের কাছেই অজুহাতের মত মনে হবে, কিন্তু বস্তুত একাডেমিক কারণেই ই-বইয়ের সংকলনের কাজে হাত দিতে আমার অনেক দেরী হয়ে যায়। পরিশেষে সেই নাম প্রকাশে অনিচ্ছুক ব্যক্তিটি এগিয়ে না এলে বই প্রকাশ হতে আরো দেরী হতো। তার নাম প্রকাশ করে তাকে আর লজ্জায় ফেলতে চাইনা। 
সচলে একজন মানুষ আছেন যিনি প্রায় সব কাজের কাজী এবং যিনি  অনেকের কাছে সচলায়তনের সবচেয়ে সরব ব্যক্তিত্ব। ই-বইটির যথোপযুক্ত প্রচ্ছদ করে দিয়েছেন সেই ব্যক্তি-- নজরুল ভাই। নজরুল ভাই এমন একজন মানুষ, বহু বছর ধরে যার বয়স আটকে থাকে ২৫-এ। প্রথম দিকে ওনাকে বলে রেখেছিলাম যে ভাই, আমার বইটার প্রচ্ছদ করে দিতে হবে। তারপর যখন বই আর সময়মতো বের হয়না, তখন উনিই ইমেইলে আমাকে প্রচ্ছদ ডিজাইনের কথা স্মরণ করিয়ে দেন। সপ্তাহ খানেক আগে যখন কাজ মোটামুটি মাঝের দিকে, তখন ওনার কম্পিউটার গেল বিগড়ে। শেষ পর্যন্ত চমৎকার একটি প্রচ্ছদ করে দিয়েছেন তিনি। সেজন্য নজরুল ভাইয়ের প্রতি অশেষ কৃতজ্ঞতা।
ই-বইটি দেরীতে প্রকাশের জন্য আপনাদের অনেকের ধৈর্যচ্যুতি ঘটিয়েছি বলে ক্ষমাপ্রার্থী।
সংকলনটি আপনাদের ভালো লাগলেই সার্থক হবে ক্ষুদ্র এই প্রয়াসটুকু।
চিত্ত থাকুক সমুন্নত, উচ্চে থাকুক শির।


পিডিএফ ফাইলডাউনলোড করুন (হাই কোয়ালিটি) 
এটি কাজ না করলে বা ডাউনলোড করাপ্ট মেসেজ দিলে বা অন্য কোন কারণে পড়তে না পারলে এখান থেকে ডাউনলোড করুন।
 

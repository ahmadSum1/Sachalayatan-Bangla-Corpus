প্রবাসের কথামালা: ভাত খাওয়া মনে হয় বন্ধ করে দিতে হবে



জিনিসপত্রের দাম যে কী হারে বেড়েছে তা দেশের মানুষ ভালমতোই টের পাচ্ছে। কানাডায় বসে এতদিনে পত্রিকার খবর পড়েই বোঝার চেষ্টা করতাম। ইদানিং এখানে জিনিপত্রের দামের যে অবস্থা তাতে আমিও উত্তাপ টের পাচ্ছি।  তাই সংক্ষেপে সচলদের সাথে শেয়ার করার জন্য এই পোস্ট। আপনাদের কার অভিজ্ঞতা কেমন তা জানলে ভালো লাগত। দ্রব্যমূল্য কানাডিয়ান ডলারে। 
পাঁচ বছর আগের কথা
সদ্য প্রবাসী হওয়া মানুষের কাছে সবকিছুই টাকার অংকে হিসাব করার একটা প্রবণতা থাকে। সে কারণে ইউনিভার্সিটির বুকস্টোর থেকে কাগজ-কলম কিনতে গিয়েও মন খারাপ করে ফিরে এসেছি। বন্ধু মল্লিক (ভারতীয়) আসার সময় খাতা কলম সবকিছু নিয়ে এসেছে দেখে মনটা আরো বেশী খারাপ হতো। ৩ ডলার দিয়ে ২০০ পৃষ্ঠার খাতা কিনব এমনটা তো কখনোই ভাবিনি। 
সেই সময়ও লংগ্রেইন চালের ৮-কেজির প্যাকেটের দাম ছিল ৪ ডলারের মত। এটিই এখানের সবচেয়ে সাধারণ মানের চাল আর দামেও সস্তা। অনেকটা দেশে যে ধরনের চাল খেতাম সেরকম। সরুও নয় আবার মোটাও নয়। মাঝারি ধরনের। 
৪ লিটার ফুলক্রীম দুধ (এখানে বলে হোমো-মিল্ক, হোমোজিনিয়াস মিল্কের সংক্ষিপ্ত নাম) তখন ছিল ৩ ডলারের কিছু বেশী। ১ ডজন ডিম ছিল ২.০৯ ডলার। কিন্তু দেখুন দামের কী দ্রুত পরিবর্তন হলো:
সেপ্টেম্বর, ২০০৩
৮ কেজি সাধারণ চাল: ৪ ডলার থেকে ৪.৫ ডলার
৪ লিটার হোমো মিল্ক: ৩ থেকে ৩.১৯ ডলারের মত
১ ডজন ডিম: ২.০৯ ডলার
জানুয়ারী, ২০০৫
৮ কেজি সাধারণ চাল: ৫.৫ ডলার থেকে ৬ ডলার
৪ লিটার হোমো মিল্ক: ৪ ডলারের মত
১ ডজন ডিম: ২.১৯ ডলার
ফেব্রুয়ারি, ২০০৮
৮ কেজি সাধারণ চাল: ৬.৫ ডলার থেকে ৭ ডলার
৪ লিটার হোমো মিল্ক: ৪.৯৯ ডলার
১ ডজন ডিম: ২.৩৯ ডলার
জুন, ২০০৮
৮ কেজি সাধারণ চাল: ৯.৯৯ ডলার
৪ লিটার হোমো মিল্ক: ৫.৩৯ ডলার
১ ডজন ডিম: ২.৫৯ ডলার
জুলাই, ২০০৮
৮ কেজি সাধারণ চাল: ১৫.৯৯ ডলার
৪ লিটার হোমো মিল্ক: ৫.৪৯ ডলার
১ ডজন ডিম: ২.৭৯ ডলার
পাঁচ বছরে চালের দাম ৪ ডলার থেকে এখন উঠেছে ১৬ ডলারে। এখন রুটি খাওয়া ছাড়া আর কোনো উপায় নেই। 


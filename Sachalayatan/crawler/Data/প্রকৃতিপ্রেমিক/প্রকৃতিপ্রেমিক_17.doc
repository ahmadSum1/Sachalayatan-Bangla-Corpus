ঝুঁকি ও টাকার হিসাব: কত টাকা হলে চলে?




১.
"কত টাকা হলে চলে?"-- প্রশ্নটা কি অবান্তর? 
কারো কাছে হয়তো অবান্তর, কারো কাছে নয়। জীবন ধারণ করতে কত টাকা দরকার তার কোন সঠিক উত্তর সম্ভবত দেয়া সম্ভব নয়। টাকার প্রয়োজনীয়তা অনস্বীকার্য। কোন এক সময় পণ্যদ্রব্য বিনিময়ের মাধ্যমেই জীবন-জীবিকা চালানো সম্ভব হলেও এখন কুলোটা দিয়ে মুলোটা নেয়ার দিন শেষ। বিনিময় এখন কাগজের নোটে। চাহিবা মাত্র ইহার বাহককে ক-টাকা দিতে বাধ্য থাকিবে।
বাংলাদেশের সরকারী চাকুরীতে এক সময় বেতন স্কেল ছিল ৪৩০০ টাকা। তার পর সেটা বোধ হয় ৪৮০০ টাকায় উঠেছিল। আমার জানার পরিধি এ পর্যন্তই। এর পর একাধিক পে-স্কেল হয়েছে। বেতন বেড়েছে। কিন্তু সেই সাথে বেড়েছে মূল্যস্ফীতিও। ফলে বাড়তি বেতনে ক্রয়ক্ষমতা যে একই হারে বেড়েছে তা বলা যায় না। 

২.
পড়ালেখা শেষ করে দেশে ফেরা কি সম্ভব? এটা কি কোন কার্যকর চিন্তা? 
বুয়েটের এক সিনিয়র ভাই বলেছিলেন, "কবির, ১২ বছর আগে এই ভুল করেছিলাম" একই ভুল তুমি করো না। 
এর ব্যতিক্রমও আছে। বুয়েটেরই আরেক ভাই পিএইচডি শেষে দেশে ফিরেছেন। ভালোই আছেন। আমার শিক্ষক পিএইচডি শেষ করে দেশে ফিরেছেন দেশকে অনেক কিছু দেয়ার আছে বলে। তার মতে, বেড়ানোর জন্য বিদেশ ভালো, থাকার জন্য নয়। 
এ্যাডভাইজারকে বলেছিলাম, এতদিন বিদেশে থাকার পর দেশে ফেরা কঠিন হবে। উনি বলেছিলেন, আমরা (সমষ্টিক অর্থে)  ফেরার জন্য এখানে আসিনি। 
কিন্তু আমি জানি, আমি থাকার জন্য এখানে আসিনি। অন্তত প্রথম চার বছরে তেমনটাই পরিকল্পনা করেছিলাম। কিন্তু এখন বুঝতে পারছি পরিকল্পনাতে গলদ ছিল। অন্তত এসপার ওসপার পরিকল্পনা করলেই বোধহয় ভালো হতো। 

৩.
দূর থেকে দেশ সেবা? 
এখন ইন্টারনেটের যুগ, সবকিছু ইন্টারনেটেই পাওয়া যায়। যোগাযোগ এখন সবচেয়ে সহজ একটা জিনিস। বিদেশে বসেও দেশকে সেবা করা যায়। কিভাবে? নানা ভাবে। নির্ভর করে কী ধরনের কাজ, তার উপর।
দেশ ভীষণ টানে। ভীষণ। ৭ বছর হয় ঢাকা দেখিনা। কিন্তু সহসাই যে দেশে যেতে পারবো তেমন সম্ভাবনা প্রায় শূন্য। সবকিছু উপেক্ষা করে গেলেও বাবা-মায়ের টান অমোঘ, উপেক্ষা করা যায় না।
দেশে নাকি সবকিছুর দাম ৭ বছর আগে যা দেখেছিলাম তা থেকে ৫-১০ গুন হয়ে গেছে। যেমন, যে রিক্সা ভাড়া আগে ১০ টাকা ছিল, সেটা নাকি এখন ৫০ টাকা। হবেই তো। তাদেরও তো খেয়ে পড়ে বাঁচতে হবে। 
পড়ালেখা শেষের পথে এসে এই ভাবনাগুলোই কেবল ঘুরপাক খাচ্ছে। দেশে যাব কি যাব না; গেলে কোথায় কী করবো; সংসার চালাবো কিভাবে; বাবার হোটেলে আর কতদিন খাবো; ইত্যাদি।

৪.
মাসে কত টাকা হলে সংসার চলবে? 
এই প্রশ্নের উত্তর নির্ভর করে কার কতো প্রয়োজন তার উপর। আসলে প্রয়োজনের তো শেষ নেই। না, আসলে প্রয়োজনের শেষ আছে; খায়েশের শেষ নাই। আমরা অনেকেই হয়তো হিসাব কষি খায়েশ মেটানোর জন্য।
আচ্ছা দেখা যাক প্রয়োজন গুলো কি কি?

মাসিক খাত:
০ বাসা ভাড়া (৩ বেড রুম)
০ খাওয়া খরচ (কমপক্ষে ৬ + ১ শিশু)
০ বাচ্চার স্কুলের + স্টেশনারির খরচ
০ নিজের ও বাচ্চার যাতায়াত (বাস/রিক্সা/গাড়ি?)

ষান্মাসিক খাত:
০ বাচ্চার পোষাক
০ উৎসবে উপহার, বন্ধু বান্ধবের জন্মদিন, ইত্যাদি

বাৎসরিক খাত:
০ পোষাক আশাক
০ উৎসব (ঈদ, বইমেলা, বৈশাখি মেলা, ইত্যাদি)
০ ভ্রমণ (গ্রামের বাড়ী যাওয়া, পর্যটন)

আনুমানিক হিসাব:
০ বাসা ভাড়া (৩ বেড রুম) : ২০-৩০ হাজার টাকা (?)
০ খাওয়া খরচ (কমপক্ষে ৬ + ১ শিশু) :  ১০-১৫ হাজার (?)
০ বাচ্চার স্কুলের + স্টেশনারির খরচ : ৫-১০ হাজার (?)
০ নিজের ও বাচ্চার যাতায়াত (বাস/রিক্সা/গাড়ি?): ৫-৭ হাজার (গাড়ি ছাড়া), ১০-১৫ হাজার (গাড়ি থাকলে) (?)
মাসিক আনুমানিক: ৪০-৫০ হাজার থেকে ৭০-৮০ হাজার টাকা
০ বাচ্চার পোষাক: ৫ হাজার
০ উৎসবে উপহার, বন্ধু বান্ধবের জন্মদিন, ইত্যাদি: ২ হাজার 
ষান্মাসিক আনুমানিক: ৭-১০ হাজার
০ পোষাক আশাক: ১০-১৫ হাজার(?)
০ উৎসব (ঈদ, বইমেলা, বৈশাখি মেলা, ইত্যাদি) : ৫০-৭০হাজার
০ ভ্রমণ (গ্রামের বাড়ী যাওয়া, পর্যটন) : ১০-২০ হাজার
বাৎসরিক আনুমানিক: ৭০-১০০ হাজার

বছরে সর্বমোট আনুমানিক:
 ৭০০ হাজার থেকে ১১০০ হাজার অর্থাৎ ৭-১১ লক্ষ টাকা

৫.
দেখা যাচ্ছে বছরে গড়ে ১২ লক্ষ টাকা লাগবে। এটা তো বিশাল খরচ।  এ সম্পর্কে ঢাকায় যারা আছেন তারা কি কোন ফীডব্যাক দিতে পারেন? কোন খাত বাদ গিয়ে থাকলে দয়া করে সেটার উল্লেখ করুন। 

৬.
সবাইকে নতুন বছরের আগাম শুভেচ্ছা।


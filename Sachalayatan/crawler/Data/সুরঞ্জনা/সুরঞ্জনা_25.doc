গান রচনা



শীতের দেশে বসন্তকাল আবছা চোখে পড়ে,
চির-বর্ষার দ্বীপে এখন অঝোরে জল ঝরে।
নতুন-পুরোন গল্প ভাসে বাতাসে বাতাসে
এর মাঝেতে দুই আনাড়ি গান বাঁধিতে বসে।
এক জনেতে ব্যবসায়ী, তার বন্ধুটি বৈজ্ঞানিক
অল্পবিদ্যা ভয়ংকরী, সাহস আছে খানিক।
কথার পরে কথা বসায়, গান হল কি মোটে?
কথার সাথে জুড়তে গেলে সুর যদি না জোটে?
হারমোনিয়াম ঝেড়ে-ঝুড়ে সুর যদি হয় বার,
হিন্দি-উর্দু-আংরেজি তান করে হাহাকার।
তানপুরো চায় একজনে, আর অন্যেতে গিটার,
বাক্য-গঠন শেষে গানের চরণ হল চার।
চার-পেয়ে এই গান দিয়ে কি করব হাতি-ঘোড়া
সুর বসানো শেষ হলে ফের ভাবতে বসি মোরা।
চটে-মটে বলিই উঠে, ‘...ইয়ে তো গান ভারী!
আর হবে না গান সাধনা, গানের সাথে আড়ি।’
মুহূর্তকাল যায় কি না যায় করুণ হতাশ্বাসে,
বৈজ্ঞানিকের মাথায় নতুন গানের ফর্দ আসে।
নাই বা হল সুর-তাল-লয়, নাই বা হল ছন্দ
চার চরণের ফাঁক-ফোকরে ঠাঁই করে নেয় আনন্দ।   


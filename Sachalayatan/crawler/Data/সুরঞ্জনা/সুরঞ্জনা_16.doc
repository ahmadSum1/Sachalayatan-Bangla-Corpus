ঈর্ষা



ছোট দুটো শয়তান, পা ছড়িয়ে বসে ছিলো, অন্ধকার ঘুপচি বারান্দাটার কোণে।
দুপুরবেলার রোদ, ঝাঁ ঝাঁ করছে ছাদ গুলোয়।
তবে, এ গলিটা ভালো। মাথায় মাথায় বাড়ি, কোনায় কোনায় পড়ে থাকা আবর্জনার ঢিবি। মুখ খোলা নালায় পাঁক খাচ্ছে অন্ধকার কালো কালো জল। রোদের ছায়াও নেই মুখোমুখি বারান্দা গুলোয়।
একটা শয়তান অলস আঙুলে একটা খয়েরি প্রজাপতির ডানা ছিড়ছিলো  আস্তে ধীরে, প্রজাপতিটা কেঁপে কেঁপে উঠছিলো। শয়তানের ঠিক হুঁশ আছে, মরতে দেয় নি প্রজাপতিটাকে।
'ধুস্...'
বিরক্ত হয়ে শব্দ করে আরেকজন।
ডানা ছেড়া সাময়িক ভাবে বন্ধ করে তার দিকে তাকায় শয়তান। কি হলো?
কিছু হলে তো আর এ প্রশ্ন ওঠে না, ঝাঁঝের সাথে উত্তর করে অন্য শয়তান।
ওহ, তাই বলো। আলসেমি ভালো লাগছেনা এখন?
হলদেটে দাঁত বের করে ফিচলে স্বরে বলে সে, 'কেন , শোনোনি? অলস মস্তিষ্ক শয়তানের বাসস্থল?'
হুল ফুটোনো বন্ধ করো। নইলে কি করে শয়তানের মুখ বন্ধ করতে হয় তা জানা আছে আমার।
তাচ্ছিল্য ভরে বলে অন্য শয়তান।
কিন্তু আসলেই। আজকের দিনটা দেখছি এমনি এমনিই যাবে।
 কিছু করার উদ্যোগ নিলেই পারো, ডানা ছেড়া প্রজাপতিটা বারান্দা থেকে নিচে ছুড়তে ছুড়তে বলে শয়তান।
কি করা যায় তাই ভাবছি।
অত ভাবনার কি আছে। সুখের পেছনে ছুটতে আছে? ছোট ছোট বিষয় থেকে আনন্দ নেবার চেষ্টা করতে হয়।  উল্টোদিকের দেয়ালের উপর বসা মাছের লেজ চর্বনরত বেড়ালটার দিকে আড়চোখে দৃষ্টি হানে শয়তান।
চোখ দুটো উপড়ে আনলে হয়, কি বলো?
অন্য শয়তানও বেড়ালটার দিকে আড়চোখে চায় একবার। মুখ বাঁকায়।
সস্তা।
সময় কাটানোই যখন তোমার সমস্যা...
গলিতে অন্য প্রাণের সাড়া পাওয়া গেল।
'হ্যাক থুঃ'
সশব্দে গলা খাকরে রাস্তায় থুতু ফেললো এক টুপি মাথায় ঢোলা পাঞ্জাবী পরিহিত মৌলানা। তার কমলা রঙা দাড়ি, আর হাতে কালো ঢ্যাঙা ছাতা। ইতি-উতি তাকাতে তাকাতে ময়লা বাঁচিয়ে সাবধানে গলি পার হচ্ছে।
শয়তান এক লাফে রেলিঙের ওপর উঠে বসে। নোংরা নোংরা পা বার করে মৌলানার মাথা তাক করে যেই এক ফুলের টবে লাথি মারতে যাবে...
করিস কি করিস কি! হিড় হিড় করে টানতে টানতে শয়তানকে নিরস্ত করে অন্য শয়তান।
দাঁত মুখ খিঁচে অন্য শয়তানকে মারতে উঠলে সে বলে, ‘ধুস, সেইমসাইড হয়ে যেত।‘
শয়তান হতাশ হয়। কথা সত্য।
দুইজনই রেলিঙের উপর উবু হয়ে বসে।
এক শয়তান অন্য শয়তানকে বলে, আজকাল স্থূল রুচির চর্চা সর্বত্র।
মানুষ জাতটাই স্থূল, অন্য শয়তান মন্তব্য করে।
যতই তুমি ওদের সূক্ষ্ম বুদ্ধি দিয়ে উস্কানি দাও না কেন, ওরা সেই মোটা দাগের কাজ করেই নাম দেবে শয়তানি।
হুম।
সামনের বারান্দায় এক মহিলা আসে ধোয়া কাপড় শুকোতে দিতে।
সেদিকে তাকিয়ে শয়তান বলে ওঠে, সূক্ষ্ম কাজ কি হোতো জানো?
অন্য শয়তান জিজ্ঞাসু দৃষ্টিতে তাকায়।
মনে করো একটা প্রাণী বানালাম।
হু?
তার হাত পা দিলাম।
হু?
কিন্তু দেহে বল দিলাম এমন মাপমতো, যাতে কখনো অন্যের সাথে এঁটে না উঠতে পারে।
অন্য শয়তান মনোযোগী হয়।
তারপর?
তারপর ধরো, সেটা হবে বেশ স্বাদের, ফলে সবাই ওটাকে ছিঁড়েখুঁড়ে খেতে চাইবে।
হুমম। অন্য শয়তান ব্যাপারটা কল্পনা করার চেষ্টা করে।
কিন্তু তেমন প্রাণীতো আছেই ভায়া। ঈশ্বর এক ধাপ এগিয়ে, চিড়িয়াখানায় গিয়ে হরিণ দেখে এসো।
আহ! কথা শেষ করতে দাও। খেঁকিয়ে ওঠে শয়তান।
যা বলছিলাম, তারপর ধরো, ওটাকে বুদ্ধি দিলাম?
তো?
বিচারবোধ দিলাম?
তাতে?
স্বাধীন অন্তঃকরণ দিলাম?
অন্য শয়তান চোখ বড় বড় করে তাকায়।
শয়তান বলে চলে, ভাবো একবার, তখন সেটা কেমন গুমরে গুমরে মরবে সারাজীবন?
অন্য শয়তান খুশীতে শিশ দিয়ে ওঠে।
কিন্তু নাহ, ঈশ্বর এখানেও এক ধাপ এগিয়ে, সামনে ইশারা করে শয়তান।
উল্টোদিকে এখনো কাপড় শুকোতে দিচ্ছে মহিলা।
'মেয়েমানুষ।'
অন্য শয়তানের গলা থেকে ঈর্ষা ঝরে পড়ে।


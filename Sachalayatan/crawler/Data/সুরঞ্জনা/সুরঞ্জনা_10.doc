অন্যরকম একদিন



সকালে উঠেই অরিন টের পেল, আজকের দিনটা অন্যরকম।
জানালার পর্দা টান দিতেই চোখ ঢাকতে হোলো, সূর্যটাকে যেন কেউ ডিম পোচের মত পৃথিবীর উপর ছেড়ে দিয়েছে! ঝকঝকে রোদে চনমন করছে বাতাস!
নাহ, আজকের দিনটা অন্যরকম।
অন্যরকমের সুর গুন গুন করতে করতে অরিন দাঁতে ব্রাশ ঘষে।
রান্নাঘরের জানালায় কয়েকটা চড়ুই পাখি বসে সকালের আলাপ করছে।
অরিন চুলায় চায়ের পানি চড়ালো।
সড়াৎ শব্দ হোলো বাইরের দরজায়...
খবরের কাগজ।
অরিন কাগজ তুলে আনতে গিয়ে দরজার নিচে আরো আবিষ্কার করলো...
চিঠির খাম!
আর...
পোস্টকার্ড নয়তো? হ্যা! তাইতো!
পোস্টকার্ডে ঝকঝকে নীল আকাশ পেছনে রেখে সামনে দাঁড়িয়ে কমলা গাছের সারি, তাতে একরাশ টুকটুকে কমলা ফলে আছে।
কার্ডের উলটো দিকে গোটা গোটা অক্ষরে লেখা,
'প্রিয় অরিন, তোমাকে।'
অরিন আনন্দে, উত্তেজনায় প্রায় চেঁচিয়ে উঠেছিলো!
কোনমতে সে ইচ্ছাটা দমন করে চিঠির বড় খাম টা খুলে ফেললো।
ভেতর থেকে বেড়িয়ে এলো স্বচ্ছ বাক্সে ভরা, হালকা, চকচকে গোল চাকতি, মাঝে ফুটো।
সাথে চিরকুট। 
তাতে লেখা, "জানি আজ বিশেষ দিন নয় অন্য কারো জন্যে, কিন্তু তোমার জন্যে অরিন, প্রতিটি দিনই বিশেষ হোক।"
অরিন সাবধানে চাকতিটা নামিয়ে রাখে টেবিলে।
এরপর দুরুদুরু বক্ষে, রান্না ঘরে যায়।
হচ্ছেটা কী?
আজকের দিনটা, অরিন মনে মনে ভাবে, অন্যরকম না হয়েই যায় না।
চা করে, রুটি আর জ্যাম বের করে টেবিলে সাজিয়ে, অরিন সন্তর্পণে গোল চাকতিটাকে তুলে ধরে।
সিডি প্লেয়ারে চাকতিটা ভরে দিয়ে একছুটে এসে টেবিলে বসে।
ক্ষণিক নীরবতা...এরপর একটা পরিচিত সুর ভেসে আসে সিডি প্লেয়ার থেকে...
স্টিভি ওয়ান্ডার।
'..I just called..to say.. I love you..'
অরিনের মুখে মুচকি হাসি দেখা দেয়। পা দোলাতে দোলাতে রুটিতে জ্যাম মাখিয়ে কামড় দেয় অরিন।
সারাটা দিনই অরিনের ফিরে ফিরে এটাই মনে হয়। আজকের দিনটা অন্যরকম।
অফিসে পাশের কিউবিকলের মেয়েটাকে লাঞ্চ টাইমে বলেই বসে, 
'আজকের দিনটা অন্যরকম না আনিকা?'
আনিকা মুখ হাড়ি করে টিফিনের বাক্স ঘাটছিলো, 'কী রকম আবার?'
'না মানে, কেমন কেমন না?'
আনিকা তাকায়।
অরিন অপ্রস্তুত হয়ে বলে, 'না মানে কেমন রোদেলা...'
'উফ, গরমের কথা আর বোলো না, বাসে আসার সময় একেবারে অস্থির হয়ে গেলাম! উফফ!'
অরিন একটু দমে গিয়ে নিজের খাবারে মন দেয়।
একটু পর আবার মুচকি হাসে।
আজকের দিনটা অন্যরকম।
সন্ধ্যা মিলায়। গোধূলির আলোয় শহরটা রহস্যময় হয়ে ওঠে।
রাস্তার রাস্তায় হলদে বাতি জ্বলে, দিনের ক্লান্তি পায়ে ঠেলে মানুষজন বাড়ি ফেরে।
অন্যরকম দিনটার শেষে অরিন ও বাড়ির সামনে এসে দাঁড়ায়।
সিড়ি দিয়ে ওঠার সময় নিচের তলার দরজাটা ক্যাচ ক্যাচ শব্দ তুলে খোলে।
'কে যায়?'
লাঠিতে ভর দিয়ে এক প্রৌঢ়ার আবির্ভাব সিড়ির গোড়ায়। অরিনের বাড়িওয়ালি।
'আমি অরিন খালাম্মা।'
'একটু শুনে যাও।'
অরিন অনিচ্ছাসত্বেও নিচে ফেরে।
'জ্বী খালাম্মা।'
বৃদ্ধা কিছুক্ষণ তাকিয়ে থাকে অরিনের দিকে।
দরজার পাশের তাক থেকে একটা বড় খাম বের করে অরিনের হাতে দেয়।
'ছেলেটা বলে গেল আগামী এক সপ্তাহ ঈদের ছুটি, ওদের কুরিয়ার সার্ভিস বন্ধ। আগামী সাতদিনের ডেলিভারি আজকে দিয়ে গেল তাই। ছুটির পর আবার তোমাদের চুক্তি অনুসারেই চলবে।'
ঠকাশ করে দরজা বন্ধ হয়।
দরজার এপাশে, অরিন তার 'অন্যরকম সাতদিন' হাতে করে অন্ধকারে দাঁড়িয়ে থাকে।


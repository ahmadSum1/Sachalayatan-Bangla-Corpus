দ্য গ্র্যান্ড থেফট




 চুরি বিদ্যা বড় বিদ্যা...

আজকাল পৃথিবীটা বোঝা বড় দায় হয়ে উঠেছে। 
কেন বলছি এ কথা? 
একটু বিশদ ব্যাখ্যা করতে হয় তাহলে।
বিজ্ঞান পড়েন এমন অনেক লোক আছেন। কিন্তু বিজ্ঞান পড়েন ও বিজ্ঞান ভালোবাসেন এমন মানুষের উদাহরণ ধীরে ধীরে কমে আসছে। সৌভাগ্যবশত, ভালোবেসে বিজ্ঞান পড়েন, এমন কয়েকজন মানুষকে বন্ধু হিসেবে পেয়েছি। সচলায়তনে স্পর্শ নিকে লেখেন তানভীরুল ইসলাম, এদের মাঝে অন্যতম।
গত বছর স্টিফেন হকিং এর লেখা ‘দ্য গ্র্যান্ড ডিজাইন’ বইটি প্রকাশিত হবার পর অনেক সারা ফেলে বিশ্বব্যাপী। স্পর্শ তখন ন্যাশনাল ইউনিভার্সিটি অফ সিঙ্গাপুরে রিসার্চ অ্যাসিস্টেন্ট হিসেবে কাজ করছেন। পদার্থবিদ্যা নিয়ে ওনার আগ্রহ অসীম, বইটা পড়ে উনি সেটা সাথে সাথেই অনুবাদ করা শুরু করেন, এবং সেই অনুবাদ মুক্তমনা ব্লগ সাইটে ধারাবাহিক ভাবে প্রকাশিত হতে থাকে। 
উল্লেখ্য, একই সময়ে সচল আশরাফ মাহমুদ  ও বইটি অনুবাদ করা শুরু করেন, তবে এরা একে অন্যের অনুবাদ কর্মের ব্যাপারে অবগত ছিলেন না। দুজনেই পৃথক ভাবে অনুবাদ শেষ করেন।
যারাই অনুবাদ কর্মের সাথে পরিচিত আছেন, তারা জানেন, অনুবাদ করা একটি কষ্টসাধ্য কাজ।
শুধু আরেকটি ভাষা থেকে লেখার আক্ষরিক অনুবাদ করাতেই কষ্টটা সীমাবদ্ধ না, লেখার মূল ভাব বজায় রাখা, প্রয়োজনীয় রেফারেন্স দেয়া থেকে শুরু করে বিজ্ঞানবিষয়ক টার্ম গুলোর সঠিক পরিভাষা খুঁজে বের করা, নির্ঘন্ট যোগ করা, সব মিলিয়ে কাজটা শ্রমসাধ্য এবং কষ্টকর।
এই কাজটি তানভীরুল ইসলাম করেছেন, করেছেন অনেক যত্ন নিয়ে, বিজ্ঞান ভালোবাসেন বলে, বাংলায় বইটি পঠনযোগ্য হোক এই ইচ্ছা থেকে। কোনো ব্যবসায়িক অভিলাষ ওনার ছিলো না। সে কারণে বহু প্ররোচনা  সত্বেও এটি বই আকারে প্রকাশ করা নিয়ে ওনার গড়িমসি ছিলো। শেষমেশ টুটুল ভাইয়ের কল্যাণে ‘শুদ্ধস্বর’ থেকে এটি প্রকাশ করতে উনি রাজি হন, এখন এর পান্ডুলিপি সম্পাদনা চলছে।
আজ ফেইসবুক মারফত অবগত হলাম, জনৈক এন. সি. দাস নামক ব্যক্তি ‘দ্য গ্র্যান্ড ডিজাইন’ বইটির অনুবাদ নিজের নামে পিডিএফ করে বিভিন্ন ব্লগে আপলোড করেছেন। শুধু তাই নয়, উনি প্রকাশক খুঁজছেন, ‘ওনার’ করা অনুবাদ কর্ম টি প্রকাশ করবার জন্যে। বলাই বাহুল্য, ওনার অনুবাদটি, মুক্তমনায় প্রকাশিত তানভীরুল ইসলামের অনুবাদ ‘দ্য গ্র্যান্ড ডিজাইন’ এর সবগুলো পর্বের একটা কম্পাইলেশন। 
এই  চরম অভদ্র (ভদ্র আর বলি কি করে) বঙ্গ সন্তানটির খোঁজ দিয়েছেন সচল আশরাফ মাহমুদ, যিনি নিজেই গ্র্যান্ড ডিজাইন অনুবাদ করেছেন। উনি ভেবেছিলেন লোকটা ওনার লেখা চুরি করেছে, পরে মিলিয়ে দেখে বুঝতে পারেন এটি তানভীরুল ইসলামের অনুবাদের কপি।
যা হোক, এবার আসি কেন পৃথিবী বোঝা দায় হয়ে উঠেছে সেই প্রসঙ্গে।
এই এন সি দাস ছেলেটি এ আই ইউ বি নামক প্রাইভেট বিশ্ববিদ্যালয়ের পড়ুয়া। তার বিষয় দেখছি তড়িৎ প্রকৌশল। বিভিন্ন ব্লগে ইনি নিজের পরিচয় দিয়েছেন বিজ্ঞানের সাধনায় উৎসর্গীকৃত প্রাণ হিসেবে। 
বিজ্ঞানের এ সাধকটিকে দেখে মনে প্রশ্ন জাগে, যদি বিজ্ঞান এতই ভালো লেগে থাকে, অনুবাদটি নিজে করলে ক্ষতি কি ছিলো? অন্যের কাজ নিজের নামে চালিয়ে দিয়ে, মানুষের মাঝে জ্ঞানের আলো বিতরণ করতে হবে?
একজন শিক্ষিত মানুষ, কোনো দ্বিধা ছাড়া, প্রকাশ্য দিবালোকে অন্যের লেখা চুরি করে নিজের নামে চালাচ্ছে, এবং বই আকারে প্রকাশ করার জন্য প্রকাশক খুঁজছে। কেমন করে সম্ভব?
জগৎ বড়ই রহস্যময়। বিজ্ঞানীরা যত সে রহস্য উন্মোচনের উপায় খুঁজছে, এন সি দাসেরা ততই রহস্য আরো ঘোট পাঁকিয়ে তুলছে। 
তাই বলি, পৃথিবীটা বোঝা বড় দায় হয়ে উঠেছে।
[পুনশ্চঃ নমুনা হিসেবে একটি স্ক্রিনশট জুড়ে দিলাম, আরো গোটা বিশেক স্ক্রিনশট জি. এম. তানিম যোগাড় করেছেন, বিভিন্ন ব্লগে এন সি দাসের অনুবাদ যজ্ঞের খবর বিষয়ক, পোস্টের শিরোনামটিও তানিম ভাইয়ের দেয়া, তার প্রতি কৃতজ্ঞতা জানাই।]



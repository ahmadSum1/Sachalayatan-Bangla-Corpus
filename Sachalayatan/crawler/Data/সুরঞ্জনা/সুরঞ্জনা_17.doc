সেই নির্দয় বেড়ালটা



২. তুলির গল্প 
একটা বেড়াল ছিল। সে একা একা থাকত, তার আর কারোকে ভাল লাগতো না, আর কারোরও তাকে ভাল লাগতো না। সবাইকে ছিল তার অপছন্দ, কিন্তু সবার মধ্যেও তার সবচাইতে অপছন্দ ছিল ছোট ছানা বেড়ালদের। কারণ ছোট ছানা বেড়ালদের সবাইকে ভাল লাগে, আর সবার ছোট বেড়ালছানাদেরও ভালো লাগে। তাই সে ছোট বেড়াল ছানা পেলে ছাদের কার্নিশে পাখি দেখাতে নিয়ে যেত , আর তারপর কার্নিশ থেকে ধাক্কা দিয়ে নিচে ফেলে দিতো।
২. তুলির গল্প 
একটা বেড়াল ছিল। সে একা একা থাকত, তার আর কারোকে ভাল লাগতো না, আর কারোরও তাকে ভাল লাগতো না। সবাইকে ছিল তার অপছন্দ, কিন্তু সবার মধ্যেও তার সবচাইতে অপছন্দ ছিল ছোট ছানা বেড়ালদের। কারণ ছোট ছানা বেড়ালদের সবাইকে ভাল লাগে, আর সবার ছোট বেড়ালছানাদেরও ভালো লাগে। তাই সে ছোট বেড়াল ছানা পেলে ছাদের কার্নিশে পাখি দেখাতে নিয়ে যেত , আর তারপর কার্নিশ থেকে ধাক্কা দিয়ে নিচে ফেলে দিতো।
১. তুহিনের গল্প
এ গল্পে কোন বেড়াল নেই।  এটা আসলে গল্পই  নয়।
এটা একটা চুরির ঘটনা, বা চুড়ির ঘটনা।
তুলি কান্নাকাটি করছিলো, ওর গল্পটা ভালো করে লিখে দিতে হবে (তুলি ভালো করে লিখতে পারে না এখনো), তাই ওর গল্পটা শুরুতে লিখে রাখা হয়েছে। 
চুরির ঘটনা
চুরির ব্যাপারটা শুরু হয়েছে আগেই। কিন্তু আমি টের পেয়েছি, যেদিন নিচতলার খালাম্মাদের মানে তুলিদের বাসা থেকে খালাম্মার চুড়ি হারানো গেল।
খালাম্মার একজোড়া সোনার চুড়ি  খোয়া গেল একদিন । বাড়িতে হইচই। খালাম্মা গোসলের আগে খুলে রেখে গিয়েছে বালিশের নিচে, গোসল করে এসে দ্যাখে চুড়ি গায়েব।  তন্ন তন্ন  করে সারা বাড়ি খুঁজে পাওয়া গেল না। দরজা ভেতর থেকে বন্ধ, জানালায় গ্রিল, বাড়িতে শুধু খালাম্মা, বাবু আর তুলি। খালাম্মা বাবুকে ঘুম পাড়িয়ে তুলিকে পাহারায় রেখে গোসলে গিয়েছে। চোর আসলো কোথা দিয়ে?
খালাম্মার মন খারাপ, ভয়ও পেয়েছে, মা দেখি সান্ত্বনা দিচ্ছে। তুলি দাঁড়িয়ে দাঁড়িয়ে বড়দের কথা গিলছিলো। ডাক দিয়ে জিজ্ঞেস করলাম, বাড়িতে কেউ এসেছিল খালাম্মা গোসলে ঢোকার পর? চোখ বড় বড় করে মাথা নাড়ে “ না, আসেনি”। চোরের কথা শুনে ভয় পেয়েছে বোধহয়।  মাথায় চাটি দিয়ে নিচে যাচ্ছিলাম, তুলি ডাক দিলো, ‘দাদা কই যাস?’
দোকানে, আঠা কিনতে। কেন? আসবি?
না, বলে বাড়ি চলে গেল। 
বারান্দা
সেদিন ফিরতে একটু দেরী হলো। রঞ্জনের সাথে দেখা, ওদের বাড়ি গিয়ে টিনটিন নিয়ে এলাম। ব্যাডমিন্টন খেলার কথা আছে। নেট লাগবে, আর ইলেকট্রিক  লাইন টানতে হবে। রঞ্জনদের দুটা বাড়ি পরে একটা ফাঁকা জায়গা আছে, সেখানে খেলা যেত, কিন্তু আশপাশের বাসা থেকে ময়লা ফেলে রেখেছে। 
ছাদগুলোর দিকে তাকাতে তাকাতে আসছিলাম। ছাদে ব্যাডমিন্টন খেলা যায় না, আফসোস।
‘কে, তুহিন না?’, দোতলার বারান্দা থেকে গলার আওয়াজ ভেসে এলো। পূর্ণতার মামী বারান্দায়। তিনি বোধহয় চোখে ভাল দেখতে পান না। এখন যথেষ্ট আলো রয়েছে, তাও জিজ্ঞেস করছেন কে আমি। এর আগেও এমন হয়েছে, বিকেল বেলায় কত আলো, কিন্তু পূর্ণতার মামী জিজ্ঞেস করেন, ‘কে, তুহিন না?’
উত্তর না দিয়ে দাঁড়ালাম। মামীরা এ বাড়িতে নতুন। পূর্ণতার বাবা বদলি হয়েছেন মাস খানেক। ওরা  যাবার পর ওদের মামা আর নতুন মামী ভাড়াটে  হয়ে এলেন।
কোথাও যাচ্ছ?
ফিরছি।
ওহ, হ্যাঁ তাই তো। মামী হাসিমুখে বলেন।
মুড়ি-মাখা খাবে? এসো আমি বানাচ্ছিলাম, খেয়ে যাও।
আরেকদিন, আজকে কাজ আছে।
মামীর হাসি খানিকটা স্তিমিত হয়।
ওহ।
তোমরা তো আবার চকলেট-টকলেট খাও বেশি, মুড়ি -মাখা ভাল লাগে না বোধহয়। আমার হাতের দিকে ইশারা করে বললেন মামী।
চকলেট?  নাহ।  লজেন্স খাই না। ছোটরা খায়। তুলির জন্য এনেছি।
ওহ।
রাস্তায় আলো হলেও, বারান্দাটায় অন্ধকার করে আসছিলো। মামীর হাসি তাই বেশি বোঝা গেল না। বাড়ি ফিরে এলাম।
ভূত

এরপর সাতদিনে দুটো চুরির ঘটনা ঘটলো।
তুলিদের নীচের তলা থেকে হারালো কাকিমার লকেট। আর আমাদের বাড়ি থেকে গেল বাবার সোনার বোতাম। তুলির আম্মার চুড়ি হারানোর পর থেকে সবাই বেশ সতর্ক হয়ে গিয়েছিলো। তাও চুরি হলো।
এই সব নিয়ে বাড়িতে জরুরী অবস্থা, সোরগোল, ভয়-ভীতি। শীত পড়েছে, ব্যাডমিন্টন ও শুরু হয়েছে, বাড়ি ফিরতে সন্ধ্যা হয় এখন। আজ দুপুরে খাবার সময় মা অন্যমনস্ক হয়ে ভাত বেড়ে দিচ্ছিলো তাই প্রশ্নটা দ্বিতীয়বার করতে হলো, পিচ্চি কই মা? দুপুরে আসেনি? তুলি দুপুর বেলায় প্রায় আসে এ বাসায়।
‘না রে, ওকে তো কয়দিন দেখি না আসতে। আজকাল পূর্ণতার মামীর বাসায় বেশ যায়।  একা একা বউ সারাদিন বাসায়, ছোট বাচ্চা পেলে হয়তো ছাড়তে চায় না।‘
খেয়ে বই পড়তে শুয়েছিলাম। মনে পড়লো, লজেন্সগুলো দেয়া হয়নি।
খালাম্মা বললো, তুলি বাসায় নেই। নীচতলায় ডাকলাম, সেখানেও নেই। পূর্ণতাদের বাসায় টোকা দিতে গিয়েও দিলাম না।  ছাদে গেলাম।  নেই।
ফিরে আসছিলাম, তখন শব্দ শুনতে পেলাম। ছাদের পানির ট্যাঙ্কের  নিচে ঘুপচি। ঘুপচিতে উঁকি দিতে তুলিকে পাওয়া গেল। কাঁদছে।
‘কী  হয়েছে তোর? ‘
কথা নেই।
‘চল তোকে মায়ের কাছে দিয়ে আসি, আয়।‘
যাবে না। উঠবে না, নড়বেই না।
‘আয়!’ ধমক দিয়ে কোলে নিতে গেলাম, কেঁদে উঠলো, ‘না দাদা! বাড়ি যাব না!’
‘কী হয়েছে? মা বকেছে?’
মাথা নাড়ে।
‘তাহলে কি হয়েছে?  বল!  চড় খাবি এখন!’
হেঁচকি আর নাক টানার সাথে সাথে দুল হারানোর কথা আসে।
‘কি হয়েছে দুলের? ‘
তুলির কানে পিচ্চি পিচ্চি দুল দেখেছিলাম তো মনে হয়। এখন নেই।
‘হারিয়েছিস?’
মাথা নড়ে।
‘কেমন করে হারালি? খুলে রেখেছিলি?’
‘না।‘
‘তবে?’
‘মা মারবে।‘
‘মারবে পরে, আগে দেখি খুঁজে বের করি। কই হারিয়েছিস? কই ছিলি?’
‘পূর্ণতাদের বাড়ি। ‘
‘চল তাহলে খুঁজে আনি।‘
‘না!!!’
‘না কেন?’  আবার বসলাম আমি।  ‘সত্যি করে বল , কি হয়েছে? দাদাকে বল, দাদাদের সব বলতে হয়।‘
সওয়াল-জবাবে যা বুঝলাম,  তা হলো -
তুলি পূর্ণতার মামীর বাসায় একদিন দুপুরে গিয়েছে। মামী ওকে চকলেট দিয়েছে, আর বলেছে গল্প শুনবে? তুলি গল্পের পোকা, সানন্দে রাজি। রাক্ষসের গল্প, তারপর ভূতের গল্প। গল্প শেষ হলে মামী তুলিকে বলে, জানো, আমার কিন্তু এমন দুটো পোষা ভূত আছে। তুলি বলে, যাহ! ভূত নেই!
মামী বলে, কে বলেছে? তুলি বলে,  দাদা বলেছে, বাবা বলেছে। মামী বলে, তোমার  দাদা আর বাবা যা বলে  তা-ই ঠিক?
তুলি বলে, হ্যাঁ। মামী গম্ভীর হয়ে বলে, তাহলে এই কথা বলার জন্য ওদের  শাস্তি পেতে হবে। তুলি ভয় পেয়ে বলে, কি শাস্তি? মামী হাসে, ভূতেরা রাগ করবে না? তোমার বাবা বড়, কিন্তু তুহিন তো ছোট, এখন তুহিন  ছাদে গেলেই, ওকে ধাক্কা দিয়ে নিচে ফেলে দেবে।  তুলি ভয় পেয়ে যায়,  না! ফেলবে না! 
মামী হাসতে থাকে।
তুলি বলে, মামী ভূতেদের মানা করো।
মামী বলে, ভূতেদের অনেক রাগ, ওরা শুনবে কেন?
তুলি কেঁদে দেয়, মামী ভূতকে মানা কর!
মামী মজা পেয়ে বলে, বলতে পারি, কিন্তু শর্ত আছে।
কি শর্ত?
ওদের উপহার দিতে হবে।
কি উপহার?
সে অনেক দামী উপহার।
মামী মজা করে বলে।
তুলি বলে, আমি এনে দেব দামী উপহার!
তাহলে আনগে যা।
তুলি দৌড়। মামী খুব হাসছিলো যখন তুলি ফিরলো। কিন্তু বাবুর আংটিটা দেবার পর মামীর হাসি থেমে গেল। 
কই পেলি?
মার গয়নার বাক্স থেকে।
হুম। মামী গম্ভীর।
এরপরও ভূত খুশি হয়নি। তুলি খালাম্মার চুড়ি দিয়েছে, নিচের তলার কাকিমার লকেট দিয়েছে, বাবার সোনার বোতাম দিয়েছে। আজকে কানের দুল দিয়েছে, কিন্তু ফিরে যাবার সময় মনে হয়েছে বাড়ি গেলে মা মারবে। তাই ছাদে এসেছে, ভূতকে অনুরোধ করতে, যেন ভূত সবাইকে ক্ষমা করে দেয় আর কানের দুলজোড়া ফেরত দেয়।
‘বুঝলাম। আমাদের বাড়ি রেখে আসি তোকে চল।‘
‘দাদা, তোকে ভূত মেরে ফেলবে!’
‘আমার কিছু হবে না, ভূত আসলে ক্রিকেট ব্যাট দিয়ে পেটাবো দেখিস।‘
তুলি হাঁ হয়ে থাকে।
‘হ্যাঁ , চল্ না, দেখাচ্ছি।‘
নিচে নিয়ে ওকে আমার মায়ের কাছে রেখে এলাম, আর খেলতে নেমে গেলাম।
ছক্কা
রঞ্জন ডাকতে এসেছিলো, কি রে? ব্যাডমিন্টন খেলতে যাবি না?
নাহ। আজকে ক্রিকেট খেলি চল।
...ক্রিকেট?
বাড়ির পেছনের গলিতে ইঁট পেতে ক্রিকেট শুরু হলো।
কিছুক্ষণ পর বল গিয়ে ঝনঝন করে পূর্ণতাদের রান্নাঘরের জানালা ভাঙলো।
আমি আনছি !
দৌড়ে চলে এলাম বাড়িতে। পূর্ণতাদের দরজায় টোকা দিয়ে দাঁড়িয়ে আছি। দরজা খুললো, রাগী রাগী চেহারা মামীর। তুমি?
বল পড়েছে রান্নাঘরে।
ওহ! তাহলে তোমারই কীর্তি?!
ঘরে ঢুকে পড়লাম।
কী কাণ্ড, কী কাণ্ড! খেলার সময় কোনো হুঁশ-জ্ঞান নেই...!!
রান্নাঘর রেখে সোজা গেলে শোবার ঘর।
কোথায় চললে তুমি!
আলমারির পাল্লা ধরে টান দিলাম, আটকানো। চাবি চাইতে যাবো, চোখ পড়লো আয়নার সামনে টেবিলটার ওপর।
মামীর তীক্ষ্ণ গলার আওয়াজ শোনা গেল, কি করছটা কি তুমি!?? এক্ষুনি তোমার মাকে ডাকছি দাঁড়াও !!
টেবিলের ওপর নকশা কাটা কাঠের বাক্স, কিন্তু সেটায় হাত দিতে হয়নি। তার পাশেই পড়ে আছে একজোড়া পিচ্চি দুল।
তুলে নিয়ে বেরিয়ে আসছি, মামী পথ আটকালো, আমার গয়না নিয়ে যাচ্ছ মানে ?
এগুলো আপনার নয়।
কে বলেছে?! অবশ্যই আমার!!
ভদ্রমহিলা আমার পেছন পেছন আসছিলেন।
কে দিয়ে গেল  আপনাকে? ভূত?
মহিলা কথা বলতে শুরু করলেন, কিন্তু  থেমে গেলেন, শব্দ  বেরোলো না।
নিচে এসে মাকে ডেকে দুল দিয়ে বললাম, ‘তুলির, হারিয়েছিলো।‘
“আর  মা? বাবার বোতাম হারিয়েছে না? আমার মনে হয়, এ কদিনে বাড়ি থেকে যার যা  হারিয়েছে, সব পূর্ণতার মামীর গয়নার বাক্সে খুঁজে পাবে।“
নিচে নামতে নামতে দুম দুম করে সব বাড়ির দরজায় ধাক্কা দিয়ে হারানো জিনিসের সন্ধান দিয়ে ক্রিকেট খেলতে ফেরত গেলাম।
এই হলো চুরির ঘটনা।
৩. তুলির গল্প
[যেটুক প্রথমবারে লিখতে ভুলে গিয়েছিলাম]
তারপর একদিন,  দাদা ক্রিকেট খেলতে গিয়ে ছক্কা মারলো, আর সেই বল গায়ে লেগে সেই বেড়ালটা, টুপ করে কার্নিশ থেকে নিচে পড়ে গেল।

[ কৃতজ্ঞতা স্বীকারঃ
পরী ধরে মেজে দেবার জন্যে (পরিমার্জনার জন্যে) ধন্যবাদ সংসারে এক সন্ন্যাসী কে  ]


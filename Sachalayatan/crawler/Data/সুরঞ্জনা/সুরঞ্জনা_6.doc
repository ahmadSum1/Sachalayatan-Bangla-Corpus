খামখা - ১ [নামকরণের সার্থকতা]



এক শহরে থাকতো 'ওকেমারি', সারাদিন মারামারি করে বেড়াতো। 
কেউ যদি থামিয়ে জিজ্ঞেস করতো, "কিরে, ওকে মারলি কেন? 
সে একগাল হেসে, বিনীত ভঙ্গীতে নিজের নাম জানাতো।
'ওকে মারি'র ছোটভাইয়ের নাম ছিলো 'কাকেমারি', সে সারাদিন দিশাহারা হয়ে এদিক-সেদিক ঘুরে বেড়াত।
কেউ যদি থামিয়ে জিজ্ঞেস করতো, "কি রে, এমন হন্যে হয়ে ঘুরছিস কেন?!"
সে ছলছল চোখে, প্রশ্নের সুরে নিজের নাম জানাতো।
একদিন দেখা গেল, ওকেমারি আর কাকেমারি মুখ কালো করে চকের কোণায় বসে আছে। 
একজন গিয়ে জিজ্ঞেস করলো, 'কি রে, মুখ বেজার কেন?"
একভাই মুখ কালো করে বললো, "পাশের বাসায় নতুন ভাড়াটে এসেছে।"
ক্ষণিক নিস্তব্ধতার পর মলিন চেহারায় আরেক ভাই যোগ করলো, "ওর নাম 'তোকেমারি'।"



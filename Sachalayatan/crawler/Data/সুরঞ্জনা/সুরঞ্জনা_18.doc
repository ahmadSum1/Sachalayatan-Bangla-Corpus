চড়ুইভাতি



 
দুপুরের খাওয়ার পর থেকে তুলিকে কেউ বাড়িতে খুঁজে পায় না।
আগে দুপুর বেলা খাওয়ার পর ঘুমানোর নিয়ম ছিল। শক্ত নিয়ম।
এখন সময় অন্যরকম। এখন হয়তো অনিয়ম করাই নিয়ম।
 
তুলিকে পেতে হলে ছাদে যেতে হবে। যদি কেউ পেতে চায় অবশ্য। চায় কি?
তুলির মনে হয় চায়। আর তাই ও ছাদে থাকে।
পাখিরা ঘরে গিয়ে তুলিকে ডেকে আনবে, এটা তুলি ঠিক আশা করে না।
 
পাখিরা বেশি শব্দ পছন্দ করে না।
তাই যখন ওরা ছাদে চড়ুইভাতি করতে যেত, তখন তুহিন দাদা তুলিকে মুখে আঙুল দিয়ে বসে থাকার কড়া নির্দেশ দিতো।
 
চড়ুইভাতি শব্দটাই একসময় নতুন ছিল!
তুলি ভেবেছে চড়ুইভাতি মানে চড়ুইপাখি ধরে ভাত দিয়ে খেতে হবে বোধহয়।
দাদা বলেছে, তোর মাথা।
 
আসলে চড়ুইভাতি হল আম্মার কাছ থেকে ভাত আর মাসিমার কাছ থেকে তরকারি নিয়ে এসে দুপুরবেলা ছাদে খাওয়া।
তুলি বেজার হয়ে বলে, তাহলে চড়ুইভাতি তে চড়ুই আসলো কই থেকে?
তুহিন দাদা বলে, হাঁদারাম হলে আসবে না বইকি।
 
তারপর তো মুখে আঙুল দিয়ে বসে থাকতে হতো।
তখন তুহিন দাদা ভাত ছড়াবে। কিছুক্ষণ বসে থাকলে চড়ুই পাখিরা খেতে আসবে।
 
এই জন্য চড়ুইভাতি, বোকারাম।
তুলি মাথা নাড়ে।
 
তারপর তো একদিন খুব শব্দ হল রাতে। খুব খুব খুব।
তুলি কানে হাত চাপা দিয়েও শব্দ শুনেছে।
সেই শব্দে তাঁতিবাজার থেকে সব চড়ুইপাখি চলে গেল। মানুষও চলে গেল।
তুলিরাও চলে গিয়েছিল। কিছুদিন পর আবার ফিরে এলো।
আস্তে আস্তে মানুষজন ফিরে আসে তাঁতিবাজারে।
 
শুধু... চড়ুই পাখিরা আসে না এখনো।
তুলি জানে আসবে নিশ্চয়ই।
কারণ তুহিন দাদা ওদের খুঁজতে গিয়েছে।
 
তাই তুলি এখন ছাদে থাকে।
 
সবাই জানে যে তাঁতিবাজারে এখন আর শব্দ হয় না।
শুধু পাখিরাই বোধহয় জানে না।
তাই ওরা এখনো ফেরে না, তুহিন দাদাও ফিরতে পারে না। 
 
* * *
 
[ফুটনোটঃ শুভ জন্মদিন আমার তুহিন দাদাকে। যার আকারটা দানবের, আত্মাটা পাখির। ]



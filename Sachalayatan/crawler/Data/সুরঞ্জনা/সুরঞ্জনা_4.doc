প্লেটো ও তার প্ল্যাটিপাস



নতুন পড়া বইটা শেষ করে কিছুক্ষণ থম ধরে বসে ভাবছিলাম,
এই ছোট লেখাটাকেও লোকে বই বলে!
বইয়ের নাম ‘Plato and a Platypus walk into a bar.’

নামটা শুনে একটু কেমন কেমন লাগছে না? অনেকটা রসগোল্লা দিয়ে শুটকি, বা চিচিংগার চুইংগামের মতো?
আমারো লেগেছিল। 
বিষিষ্ট (বানান ভুলে বিষের প্রয়োগটা ইচ্ছাকৃত) হার্ভার্ড গ্রাজুয়েট পরিসংখ্যানবিদের কাছে মনের ভুলে একবার কিছু পঠনযোগ্য সহজপাচ্য বই এর তালিকা চেয়েছিলাম। ফেরত মেইলে এলো এক ডজন বই এর পিডিএফ, সেগুলোর মাঝেই প্লেটোকে প্ল্যাটিপাসের সহিত আবিষ্কার।
সেদিন আর পড়া হয়ে ওঠে নি। কিন্তু এ সপ্তাহে কাজের ফাঁক-ফোঁকরে পড়ে ফেলেছি প্লেটো আর প্ল্যাটিপাসের পানশালায় আগমন। বই এর সাব-টাইটেলটা এইবার বলে দেই-  ‘Understanding philosophy through jokes.’
এবার মন থেকে কিন্তু কিন্তু ভাবটা মুছে ফেলুন, কারণ বইটা এক কথায় ‘দা-রু-ণ’! 
দর্শন নিয়ে  হাবিজাবি কথা বলে বন্ধু মহলের সবাইকে একেবারে তাক লাগিয়ে দিতে চান, কিন্তু পারছেন না কারণ আপনি আমার মতই অলস এবং  মোটামোটা রসকষহীন জ্ঞানের বই আপনার ভাল্লাগেনা? 
আর ভাবনা নেই, চটপট বইটা ডাউন লোড করে ফেলুন। তবে ডিসক্লেইমার, বই পড়ার সময় কোন তরল পান করা যাবে না বা তরল পান করার সময় বইটা পড়া যাবে না। হাসতে হাসতে বিষম খেয়ে অনেক জ্ঞানী গুণীরাই মারা পড়েছেন বলে শুনতে পাই। 
বড় বড় ফন্টে লেখা খুবই ছোট্ট বই, দারুণ দারুণ জোক দিয়ে ঠাসা। কিন্তু জোক বলে হেয় করবেন না, কারণ জোক গুলোর  মধ্য দিয়ে দর্শনের সিরিয়াস সিরিয়াস তত্ত্ব একবারে ফুলের মত ফুটে উঠেছে! 
উদাহরণ:


How do you know that you know the stuff you think you know? Take away the option of answering, “I just do!” and what’s left is epistemology.


এবং-


Social and political philosophy examines issues of justice in society. Why do we need governments? How should goods be distributed? How can we establish a fair social system? These questions used to be settled by the stronger guy hitting the weaker guy over the head with a bone, but after centuries of social and political philosophy, society has come to see that missiles are much more effective.

আরেকবার, প্রাপ্তমনষ্করা বুঝতে পারবেন কিসের কথা বলা হচ্ছে না-


When former president William Jefferson Clinton responded to a query, “It depends on what your definition of ‘is’ is,” he was doing Language Philosophy. He may also have been doing other things.


দর্শন নিয়ে আমার আগ্রহ শুরু হয়েছিল ইয়স্তেন গার্ডারের অসাধারণ বই ‘Sophie’s World’ এর বঙ্গানুবাদ ‘সোফির জগত’ পড়ে। যারা পড়েননি তারা পারলে আজই পড়া শুরু করে দিন, নিরাশ হবেন না। 
কিন্তু সে বই পড়া যদি হয় আলো-আঁধারির পথ হেঁটে জীবনের রহস্যগুলোকে একে একে আবিষ্কার করা, তাহলে এ বইটা হবে দুই বন্ধু মিলে চিড়িয়াখানায় গিয়ে বাদাম খেয়ে ফ্যাক ফ্যাক করে হাসতে হাসতে হঠাত বাদাম গলায় আটকে হেঁচকি উঠে জীবনের রহস্য আবিষ্কার করার মতো! 
বইটার আগাগোড়া পুরোটাই পড়তে ভালো লাগে, শুরুর উৎসর্গের অংশ থেকে শেষের গ্লসারি পর্যন্ত সবটাই হাসির।
এসব শুনে বই এর লেখক দ্বয়কে আবার আগডুম বাগডুম কেউ ভেবে বসবেন না। লোকগুলো রীতিমতন হার্ভার্ড পাশ (নইলে কি আর পরিসংখ্যানবিদ এই বই আমাকে দেয়)! তাদের সম্বন্ধে বিশদ জানতে পারবেন এইখানে।
সারাজীবন দর্শন পড়ে-টরে তাদের মনে হয়েছে, দর্শন আর রসিকতার মাঝে তেমন বিশেষ কোন পার্থক্য নেই। 
শুধু দর্শনের ভাষায় যেটাকে বলে ‘গভীর জীবনবোধ’, রসিকতার ভাষায় সেটাকে বলে ‘তব্দা লাগা’।
ছোট্ট একটা বই নিয়ে কথা, বারো হাত কাঁকুরের তেরো হাত বিচির মত বিচিত্র না করে, থেমে গেলাম। 


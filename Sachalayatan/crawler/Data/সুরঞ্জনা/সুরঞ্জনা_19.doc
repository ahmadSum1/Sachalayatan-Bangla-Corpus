কৌটোর গুণ



আমাদের শহরে মায়েদের রান্নাঘরে থাক থাক তাক।
সেই তাকে রঙিন সুগন্ধী সারি সারি কৌটোয় মায়েরা তাদের মেয়েদের তুলে রাখেন।
 
সবার কৌটো মাপ মতো। সবার মনেই ভালবাসা, সবার মুখাবয়ব করুণাময়ীর।
তাহলেও...
কৌটো কেন?
কেউ হয়তো জিজ্ঞাসা করেন।
দেয়া-নেওয়ায় ভারী সুবিধে, আর বাসিও হয় না। প্রসন্ন জননীর সহাস্য উত্তর।
 
এই বাড়ির মা আজকে মেয়ে কে কৌটোয় তুলতে গিয়ে বার বার হেনস্তা হচ্ছেন।
আঁটছে না।
সব চেষ্টা বিফলে গেলে মা নিষ্প্রভ হয়ে বসে থাকেন রান্নাঘরে। কৌটো হাতে।
মেয়ে এসে ক্লান্তস্বরে জানায়, সে কৌটৌয় আঁটবে না কখনো। তার দুটো ডানা আছে।
 
এবার মা আশ্বস্ত হন। স্বস্তির শ্বাস গোপন করেন।
ডানার ব্যাপারটা জানা ছিল না তার।
শহরের মায়েরা জানেন কৌটোর গুণ।
সন্তানের মঙ্গলের জন্যেই তাই তাদের কাছে, কৌটোর সাথে সাথে কাঁচিও তো রয়েছে।
 

 


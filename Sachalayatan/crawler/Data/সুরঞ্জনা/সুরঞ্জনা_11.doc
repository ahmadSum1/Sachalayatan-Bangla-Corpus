সংসারের টুকি-টাকি



‘সংসারের টুকি-টাকি’ বইটা হন্যে হয়ে খুঁজছে সোনালী।
খুব কাজের বই। এতে বলা আছে ধনে পাতা ফ্রিজে কি করে তাজা রাখতে হয়, জামায় হলুদ ভরলে কি করে সে দাগ ওঠাতে হয়, আলমারিতে পুরনো জামদানী কি করে নতুনের মতো রাখতে হয়... 
সোনালী খুঁজছে ন্যাপথালিনের গুণ বর্ণনাকারী পাতাটা।
না না! ভাববেন না যেন সোনালী জানে না ন্যাপথালিন কি বা কেন! সে তো  নিজেই মনে করে  করে মাস খানেক পরপর ন্যাপথালিনের বল গুলো আলমারির কোনায় সাজিয়ে রাখে!
আসলে, কথা হলো, সোনালী জানে, একটা নির্দিষ্ট সময় পর, ন্যাপথালিনের বল গুলো, আস্তে আস্তে কাপড়ের ভাঁজ থেকে উবে যায়। 
আজ সকালে সোনালী আবিষ্কার করেছে, ন্যাপথালিনের বলের মতো, সেও তার উল্টো-দিকে বসা পত্রিকা-পড়ুয়া ভদ্রলোকটির মন থেকে আস্তে আস্তে উবে গিয়েছে। নির্দিষ্ট সময় পার হয়ে গিয়েছে নিশ্চয়ই।
কিন্তু সমস্যা হোলো, উবে গিয়ে কোথায় যেতে হয় সেটা সোনালীর কিছুতেই মনে পড়ছে না। 
তাই সে হন্যে হয়ে ‘সংসারের টুকি-টাকি’ বইটা খুঁজছে। খুব কাজের বই।

***
[পুনশ্চঃ পরিমার্জনার জন্য কৃতজ্ঞতা সচলের সবজান্তার প্রতি]


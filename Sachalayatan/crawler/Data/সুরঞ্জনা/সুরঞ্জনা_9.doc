পথ ভাঙা



নেপালের বই এর দোকানের সুখ্যাতি শুনেছিলাম ওখানে যাবার আগে। পৌঁছে শোনা কথার সত্যতা স্বীকার করতে হোলো।
পোখারায় হিমালয়ের ছায়া আকাশে আকাশে, তাই ফেরার সময় হিমালয় অভিযানের গল্পই ব্যাগ-বন্দি করে নিলাম। বইয়ের নাম ‘ব্রেকিং ট্রেইল – আ ক্লাইম্বিং লাইফ’, লেখিকা- আরলিন ব্লুম।

আট ঘণ্টার বাস যাত্রা, পোখারা থেকে কাঠমান্ডু। বই খুলে বসলাম।
পোখারার বই এর দোকানগুলো হিমালয় থেকে শুরু করে পৃথিবীর বিখ্যাত-কুখ্যাত সব রকমের পর্বতাভিযানের হাযার রকমের বই দিয়ে ছয়লাপ। 
এত বই এর মাঝে এই বইটা বেছে নেবার কারণ ছিলো, পর্বতারোহণ নিয়ে অনেক লেখা আগে পড়েছি, কিন্তু নারী পর্বতারোহীর বয়ানে অভিযানের গল্প পড়িনি। আরেকটা কারণ ও ছিলো, বিদেশী মেয়েরা পাহাড়ে চড়ে বেড়াতে পারে, সেই মুক্তির স্বাদটা বই পড়ে কিছুটা পাওয়া যাবে, তাই।
বই এর ভূমিকায়, চারজন তরুণীর আমেরিকার সর্বোচ্চ শিখর, ডেনালি জয়ের শ্বাসরুদ্ধকর অভিজ্ঞতার মানানসই সংক্ষিপ্ত বর্ণনা।খুশি মনে পরের পাতায় গিয়ে চমকে গেলাম। 
প্রতিটা নতুন অনুচ্ছেদের শুরুতে লেখিকার শিশুকালের নানান ঘটনার বর্ণনা রয়েছে, ক্ষুদে ক্ষুদে বাঁকানো হরফে।
চার বছর বয়সী একটা মেয়ে পুতুল নিয়ে খেলছে, বাইরের বারান্দায় তার খালারা নিজেদের মাঝে আলাপ করছে, ‘এই রকম বাবা মায়ের ঘরে কি আর ভালো কিছু হবে? আরলিন কখনোই কিছু করতে পারবে না জীবনে...’
বইটা পড়া শেষ হতে হতে পরিচয় হয় আরলিনের ছেলেবেলার সাথে, কঠোর নিয়মতান্ত্রিক ইহুদী নানা-নানীর কাছে বেড়ে ওঠা, মায়ের খেয়ালি স্বভাব, বাবার অনুপস্থিতি।
আরলিন বেড়ে উঠেছিলো ৫০ এর দশকে। তখন মেয়েদের জগৎ ছিলো ঘর-সংসার আর চাকরীতে সীমাবদ্ধ। ছোটবেলা থেকেই আরলিনের নানী আর খালারা তাকে শিখিয়েছে, জীবনের সবচে বড় প্রাপ্তি হচ্ছে একটা ভালো টাকার চাকরী, আর ভালো রোজগার করা ইহুদী জামাই। এই দিয়ে একটা ভদ্র-ঘরের ইহুদী মেয়ের সাফল্য মাপা হয়। ‘দ্যাখোনা তোমার মায়ের কি বেহাল দশা?’ – হচ্ছে আরলিনের প্রতি নানী-খালাদের সতর্কবার্তা।
রকম সকম দেখে আমি ভড়কে গেলাম। ব্যাপার কি? বিদেশী মেয়ের সুখময় ভ্রমণ কাহিনী পড়বো বলে বই কিনলাম, এতো দেখি আমাদের দেশের মতো অবস্থা! কিন্তু বইয়ের মলাটে দেখতে পাচ্ছি বরফ ভাঙা লাঠির উপর ভর করে কালো চুলের এক মেয়ে দাঁড়িয়ে আছে, পেছনে নীল আকাশে মাথা উঁচু করে আছে হিমালয়। তাহলে মেয়েটা এত সব ঝামেলা সত্ত্বেও পাহাড়ে গেছিলো? যাক, আরও পড়ি।
আরলিনের বাড়ির লোকজন যেমনই হোক, আরলিন ছিলো সাহসী আর বুদ্ধিমতী। টাকাপয়সার টানাটানি থাকায় ওর বাড়ি থেকে কাছাকাছি কোন একটা কলেজেই ওকে পাঠাতে চেয়েছিলো, কোনরকমে একটা ডিগ্রি নিয়ে চাকরী পেলেই হয়।
কিন্তু আরলিন দারুণ ভালো ছাত্রী হওয়ায় স্কলারশিপ পেয়ে শুধু ভালো কলেজেই পড়েনি, কেমিস্ট্রিতে পিএইচডি করার জন্য এম.আই.টি আর বার্কলে বিশ্ববিদ্যালয়েও সুযোগ পেয়েছে। সায়েন্টিস্ট হিসেবে আরলিন ব্লুমের কাজ তার পর্বতারোহণের মতই দারুণ। বার্কলেতে থাকাকালীন আরলিন প্রোটিন ফোল্ডিং নিয়ে যে গবেষণা শুরু করেছিলো সেটা পরবর্তীতে হৃদরোগ, ক্যানসার, এইডস নিয়ে ফলপ্রসূ গবেষণার ভিত্তি তৈরি করেছিলো।
পর্বতারোহণ থেকে শুরু করে, বিজ্ঞানী হিসেবে কাজ করা, কোনটাই আরলিন সহজে করতে পারে নি। এম.আই.টি তে তখন মেয়ে পড়ুয়া ছিলই না প্রায়। গবেষণার জন্য পছন্দের বিষয় ঠিক করে প্রোফেসরের সাথে দেখা করতে গেলে প্রোফেসর সটান বলে দিয়েছে, আমি মেয়েদের পিএইচডি স্টুডেন্ট হিসেবে নেই না।
১৯৬০-৭০ এর দশকের পৃথিবী এখনকার চেয়ে অনেকটাই অন্য রকম ছিলো। তখন একজন নারীর জন্য নিজের অবস্থান তৈরি করে নেয়া সহজ ছিলো না মোটেই। আরলিন ব্লুম প্রথম দিকের নারী পর্বতারোহীদের মাঝে একজন।
ছেলেরা দলে নিতে রাজি হয় নি বলে ওরা কয়েকজন সমমনা তরুণী মিলে যাত্রা শুরু করে ডেনালি পর্বত জয় করে, এর পর বিভিন্ন মহাদেশের বিভিন্ন পর্বত জয় করার অভিযান আর থেমে থাকেনি।
পর্বতাভিযান মানেই ভীষণ কঠিনের সাথে একরকমের বোঝাপড়া। অনেক আনন্দের স্মৃতির সাথেই আছে ভয়াবহ বিষাদের স্মৃতি, বন্ধু হারানোর তিক্ত অভিজ্ঞতা।
কত কত পর্বতারোহী প্রাণ দিয়েছে অভিযান-গুলোয়, কিন্তু এ এক নেশা যা কাউকে পেয়ে বসলে ছাড়ানো যায় না। পাহাড়ের একরকমের আদি, অকৃত্রিম সৌন্দর্য আছে, মানুষকে টেনে রাখে।
বই শেষ করে মনে হোলো, স্বপ্ন পূরণ ব্যাপারটা সহজ নয়।
সীমাবদ্ধতার মাঝে আমরা বড় হয়েছি বলেই হয়তো বড় স্বপ্ন দেখতে পাই না। জানি পূরণ হবে না। 
কিন্তু...আরলিনদের জন্যও তো খুব সহজ ছিলো না। ওরা তখন থেমে থাকে নি, নিজের বুদ্ধি দিয়ে, কাজ দিয়ে প্রমাণ করেছে ওরা পারে। ওদের দেশের এত এত মেয়ে এখন সবকিছু মুক্তির আনন্দ নিয়ে করতে পারে কারণ একসময় কিছু কিছু মেয়ে সেই পথটা তৈরি করেছে।
বই শেষ, বিকেলের চা নিয়ে উপরতলায় যাই নানীর কাছে, পাশের বাড়ি থেকে খালা আসে। আলোচনা চলে নানী-খালাদের মাঝে, বিষয়বস্তু- মেয়েদের জীবনে বিয়ের গুরুত্ব, উপযুক্ত চাকরীর সার্থকতা...
পাহাড়ে চড়ার সময়, তুষার স্তূপের মাঝে পথ করে নেয়াকে বলে ব্রেকিং ট্রেইল। এক এক সময় এক এক জন দায়িত্ব নেয় দলের সামনে থেকে পথ ভাঙার, বাকিরা সেই পথ ধরে চলতে থাকে।
বইয়ে লেখিকার শেষ বাক্য ছিলো -
“I continue to believe that if each of us takes slow, steady steps, we can break a trail to the summits of our dreams”
সবার স্বপ্ন পূরণ যাত্রার সার্থকতা কামনা করি।


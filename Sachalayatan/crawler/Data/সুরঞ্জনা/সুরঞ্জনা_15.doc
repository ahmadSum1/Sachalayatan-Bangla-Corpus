প্রতিজ্ঞা



ছবি আঁকতে সবচে ভালো লাগে।
তুলি ছাদে বসে বসে শেষ পর্যন্ত এটা স্থির করলো।
একটু আগে তুলিকে যখন ওই বুড়ো মত লোকটা জিজ্ঞেস করছিলো, নাম কি, কোন ক্লাসে পড়ো, তুলি ঠিক ঠিক বলতে পেরেছে। কিন্তু বড় হয়ে কি হতে চাও, এ প্রশ্নের উত্তরটা তখন ও দিতে পারে নি।
লোকটা স্নেহসিক্ত গলায় প্রশ্ন করলো, কি হতে চাও মা? ডাক্তার, টিচার? 
বাবা তুলির বিপদ বুঝে বলে উঠলেন, আসলে ও তো এখনো ছোট, আমরা এখনো এসব নিয়ে আলোচনা করিনি ওর সামনে। 
ভদ্রলোক মাথা নেড়ে বললেন, হ্যাঁ হ্যাঁ তা তো বটেই, এখনো তো শিশুই।
বাবা দ্রুত বললেন, হ্যাঁ, আমরা আসলে চাই ও ওর মতো করে ভাবতে  শিখুক, ওর যা করতে ভালো লাগবে, তেমনই যেন করতে পারে, জোর করে চাপিয়ে দিলে মানুষের মন তো...
ভদ্রলোক বাবার কথা শেষ করার আগেই বললেন, হ্যাঁ তা তো অবশ্যই অবশ্যই... তবে কি রঞ্জন, আমার মতে, আমাদের স্ত্রী-কন্যা দের জন্যে ডাক্তারি বা শিক্ষকতাই সবচে ভালো পেশা। দ্যাখো বাড়িতে একটা ডাক্তার বৌমা থাকলে  কত সুবিধে, বয়স কালে ওরাই তো দেখবে।
আপনার বড়ছেলের বৌ তো ডাক্তার না মেসো-মশাই?
হ্যাঁ, খুব লক্ষ্মী আমার বৌ-মা, ভদ্রলোক প্রসন্নচিত্তে হাসলেন।
বাহ, শুনে খুশি হলাম, পরিচিত ডাক্তার পাওয়া তো ভাগ্যের ব্যাপার, সময়ে-অসময়ে কত দরকার পড়ে। কোথায় বসছে এখন তাহলে? বাড়ির কাছেই কোথাও?
না না, এখন ছেলে হয়েছে সংসার হয়েছে, এখন কি আর ওসব... আমি তো বলে দিয়েছি, দ্যাখো মা, নারীর সবচেয়ে বড় দায়িত্ব তার স্বামী, সংসার, ছেলেপুলে। বিদ্যা অর্জন করেছ, তা বাড়ি ভর্তি রোগী তো আমরা রইলামই , হা হা হা। 
ভদ্রলোকের প্রাণ খোলা হাসিতে তুলিদের দোতলার বারান্দা গম গম করে উঠলো। বাবা কি বলতে যাচ্ছিলেন সেটা আর কেউ শুনলো না, কারণ তখুনি চায়ের সরঞ্জামের ট্রে হাতে রেণু আপা বারান্দায় দেখা দিলো। বাবা, আর বাকি লোকজন সবাই নড়েচড়ে বসলেন, আর তুলি হঠাৎ খুব মনোযোগ দিয়ে টবের গাছগুলোর পাতা পরীক্ষা করতে শুরু করলো।
গাছের পাতা পরীক্ষা করার ব্যাপারে উৎসাহী হবার কারণ আছে। রেণু আপা ওকে যোগ বিয়োগের অংক করতে দিয়েছিলো সকালে। ভেতর থেকে কাকীমা একটু যেই ডেকেছে রেণু আপাকে, তুলি খাতা-পত্র নিয়ে একবারে নিজেদের বাসায়। একটু পর সিঁড়ি ঘর থেকে রেণু আপার চড়া গলার আওয়াজ পাওয়া গেলো, ‘অংক করতে দিলেই তার আর দেখা পাওয়া যায় না! তুলি!! যাবি না ছাদে বিকালে?! তখন টের পাওয়াচ্ছি দাঁড়া!’। 
বিকেল বেলায় ছাদ বাদ দিয়ে যে তুলি এখন বারান্দায় বাবার লোকজনের সামনে বসে আছে, সেটার কারণ ওই রেণু আপাই। অবশ্য তুলির ভয়ের কারণ ছিলো না, রেণু আপা যেন তুলিকে দেখতেই পায় নি। মা-কাকীমা দরজার ওপাশ থেকে একটা একটা করে খাবারের থালা এগিয়ে দিচ্ছে, রেণু আপা চুপচাপ সেগুলো এনে এনে সকলের সামনে দিচ্ছে।
কিছুক্ষণ এসব দেখে টেখে তুলি আস্তে আস্তে বারান্দা থেকে সরে পড়লো। রেণু আপা কাজ করছে , এই সুযোগে তুলি ছাদে যেতে পারে। 
ছাদে এসে তুলি ঘুর ঘুর করতে করতে ভাবছিলো, বড় হয়ে কি করতে ওর ভালো লাগবে। শেষ মেশ ছবি আঁকতে সবচে ভালো লাগবে বলে মনস্থির করলো। 
ঘুরতে ঘুরতে গাছের সারির কাছে এসেই ভয়ে তুলির আত্মা শুকিয়ে গেল। ওখানে থমথমে চেহারা করে রেণু আপা বসে আছে। কখন এলো ছাদে, কেন এখনো ডেকে নিয়ে কানমলা দেয় নি, সেসব না বুঝলেও, কেউ রাগ করলে কেমন দেখায় সেটা তুলি ভালই বোঝে।
ঘুরে চলে আসতে যাবে, তখন চাপা গলায় রেণু আপা ডাকলো, ‘তুলি...’
তুলির কেমন কান্না পেতে লাগলো।
তুলি রেণু আপার কাছে এসে থেমে থেমে বললো, আমি বড় হয়ে ছবি আঁকবো।
রেণু আপা কি বলতে গিয়েছিলো, অবাক হয়ে থেমে গেলো, '...কী?'
আমি বড় হয়ে ছবি আঁকবো। বাবা বলেছে আমার যা করতে ভালো লাগবে আমি তাই করবো। আমি তোমার মতো ডাক্তার হবো না, টিচার ও হবো না। আমি ছবি আঁকবো। তাই আমার অংক করতে হবে না। আমার অংক করতে ভালো লাগে না।
রেণু আপা অদ্ভুত দৃষ্টিতে তাকিয়ে রইলো কিছুক্ষণ, তারপর বললো, ‘কাকু বলেছে এই কথা? যা করতে ইচ্ছা তাই করবি বলেছে?’
‘হুঁ’
আরো কিছুক্ষণ তাকিয়ে রেণু আপা হঠাৎ হো হো করে হেসে উঠলো। 
হাসতে হাসতে বললো, ‘বড় হলে আর কি কি হবে সেসব বলেনি বুঝি?? আমি বলে দেই শোন, বড় হলে সবার আগে তোকে বিয়ে দেবে, সারাজীবন তুই আর কখনোই ছবি আঁকতে যেন না পারিস, সেই ব্যবস্থাটাই করা হবে গাধা মেয়ে কোথাকার!’ 
বলে বলে রেণু আপা হেসে কুটিপাটি হচ্ছিলো। 
তুলি রাগে দুঃখে ভীষণ মন খারাপ করে নিচে চলে এলো। মনে মনে প্রতিজ্ঞা করলো, বড় হয়ে আর যাই হোক না কেন, কখনো, কক্ষনো, রেণু আপার মতো হবে না।
ছাদের রেলিঙে হেলান দিয়ে আকাশের দিকে তাকিয়ে তুলির সাথে সাথে এই কথাটাই তখন রেণু আপাও ভাবছিলো। 
বড় হয়ে আর যাই হোক না কেন, কখনো, কক্ষনো... তুলিকে যেন রেণু আপার মতো হতে না হয়।

***


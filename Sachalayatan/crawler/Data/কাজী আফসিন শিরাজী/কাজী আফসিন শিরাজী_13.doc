গল্পঃ শহরতলির একটা পুরাতন গাছ ...



ভালোবাসা একটি চক্রবৃদ্ধি ঋণের বোঝা- ভাবতে ভাবতে অপু হাঁটছে রাস্তার ধার ঘেঁষে। সোডিয়াম আলোর নিচে বসে থাকা সাদা্র উপর কালো স্ট্রাইপের জীর্ণ শার্ট পরা ভিখারী অন্যমনস্ক হয়ে আকাশের দিকে তাকিয়ে আছে, একই দিকে ইলেকট্রিক ঝুল ঝুল তারে বসে থাকা কিছু অন্যমনস্ক কাক তাকিয়ে আছে। অপুও ঐদিকে তাকায়। সবার হৃদয়ের কম্পাস যেদিকে সেদিকে আকাশের ব্ল্যাকবোর্ডে একটি আঁকিবুকি চাঁদ। (পরি)পূর্ণ জোছনা! অপু পকেটে হাত দিয়ে থ্যাঁতলানো সিগেরেটের সাথে মাখামাখি হওয়া একটা দু টাকার কয়েন বের করে ভিখারি থালার উপর ছুঁড়ে দেয়। কয়েনটা চাকতির মত থালার উপর বিচিত্র শব্দে ঘুরে ঘুরে শান্ত হয়। শব্দটা খুব অর্থবহ মনে হয় তার কাছে। জোছনার সময় সব কিছুই কথা বলে ‘অ’শব্দে। জোছনায় কী তাহলে সব কিছু ভাষা পায়! ভিখারী কয়েনটা পকেটে রেখে দু হাত তুলে প্রার্থনা করে। প্রার্থনারত হাত দুটির তালুর খাঁজটা যেন একটা পাত্র। এইরকম পাত্রেই তো গ্রাম্য কিশোরীরা শাপলা তুলে আনে, টিউবওয়েল তলায় হাত পেতে জল খায়। ভিখারীর ঐ পাত্রে কী আছে- স্বর্গলোভীদের জন্য আঙ্গুর টক সুরা নাকি সম্ভাবনাহীন ভবিষ্যতের এক নিষ্ফলা বীজ! অপু আর কিছুই ভাবতে পারেনা। জোছনার বর্জ্যে একাকার তখন পুরো শহর। 
অপু আবার হাঁটতে থাকে। অপর দিক থেকে একজন তরুণী হন্তদন্ত হয়ে হেঁটে বাড়ি ফিরছে। শাদা দুধের সরের মত খুব উজ্জ্বল তার মায়াবী চামড়া। কোন গাঢ় অন্ধকারও তাকে গোপন করতে পারে না। অপু খুব লক্ষ্য করে তাকে দেখতে থাকে। তরুণীর পরনে ছিল নীল শাড়ী। সে তপুকে দেখে আঁচল টেনে কিছুটা সংযত হয়ে নেয়। অপু ভাবতে থাকে, কেন তরুনী আঁচল টানল? নিরাপত্তা? কিসের নিরাপত্তা! ঐ আচঁলের নিচে কী এমন আছে? খুব নমনীয় এক জোড়া স্তন অথবা তার ভেতর নাজুক রক্তের সেচ মেশিন অথবা একটা ঘুমন্ত মন যাকে অনন্তকাল ধরে ভালোবেসেও যথেষ্ট পরিমানে ভালোবাসা হয় না! অপুতো নন্দিতাকে ভালোবাসে, তাহলে সেইবা কেন ঐ তরুণীকে আগ্রহ ভরে দেখল! এইটা কী হেগেলিয়ান ডায়ালেক্ট? অপুর কাছে সব কিছুই গোলমেলে মনে হয়। অপু ভাবে হয়ত, কারণ সে এখনও জৈবিক মানুষ তাই। হাটিপথে কিছুটা সামনে গিয়ে অপু একটা বেঞ্চির উপর বসে সিগারেট ধরায়।
ক্রীং ক্রীং…
অপু- হ্যালো।
নন্দিতা- তুমি কী সিগারেট খাচ্ছ নাকি?
-কীভাবে বুঝলা?
-কারণ তুমি যখন সিগারেট খাও তখন তোমার গলা খুব শান্ত থাকে।
-বাহ! তুমিতো অনেক বুদ্ধিমতী! জানো নন্দিতা, আজকের জোছনাটা দারুণ সুন্দর যদিও এখন আবার মেঘে ঢেকে গেছে।
-অপু জোছনা দেখতে কেমন? অন্ধের পৃথিবীতে সব কিছুর ভাষা তো স্পর্ষে। আমি মনে হয় কোনদিন বুঝবো না জোছনা কেমন!
-কুসুম কুসুম গরম পানিতে হাত রাখলে যেমন লাগে, জোছনা তেমনই। মুরগীর বাচ্চা হাতে নিলে যেমন লাগে জোছনা তেমনই। যা ভালো লাগে, জোছনা তারই ক্লোন, তারই রেপ্লিকা।
-অপু তুমি অনেক কঠিন করে কথা বলো। অনেক জটিল করে চিন্তা কর। জানো, আমার খুব ফুচকা খেতে ইচ্ছে হচ্ছে। কী করি বলত।
-তুমি ঝট্‌পট্‌ রেডি হয়ে নাও। আমি তোমাকে বাসায় গিয়ে নিয়ে আসব।
-এত রাতে! এখন তো প্রায় পোনে নয়টা বাজে!
-রাতকে ভয় কিসের! সন্ধ্যা সাতটা আর নয়টার মধ্যে কোন পার্থক্য নাই। এইসব খামোখা সমাজের বাড়াবাড়ি।
-শাড়ী পরে আসি?
-হুম… পরো…
-আর মাটির দুল?
-আজ তুমি যা খুশি পরে আস। আবহাওয়ার পূর্বাভাসে বলেছে রাতে নৌকাডুবি বৃষ্টি হবে। তাই আজ আমি তোমার সব কথা শুনবো। শুধু বৃষ্টি আসলে হাত ধরে বলতে পারবে না, “বৃষ্টিতে যেয়ো না জ্বর চলে আসবে”।
ফোনটা পকেটে রেখে অপু নন্দিতার বাড়ির দিকে হাঁটতে থাকে। ইতিমধ্যেই ক্ষুধার্ত পাকস্থলীর মত আকাশে তুলতুলে মেঘের গুর গুর শব্দ হতে থাকে। কাকগুলো উড়ে গেছে নিরাপদ দূরত্বে। ভিখারিও ঘরে ফিরে গেছে। রাস্তার পাশে নালায় মশাদের প্রস্তুতি চলে, জল বরণের আয়োজন চলে। অপুর মনের আর দেহের নালাগুলোও তখন তৃষ্ণার্ত হরিণের মত জলের জন্য গভীর আগ্রহে অপেক্ষা করতে থাকে।


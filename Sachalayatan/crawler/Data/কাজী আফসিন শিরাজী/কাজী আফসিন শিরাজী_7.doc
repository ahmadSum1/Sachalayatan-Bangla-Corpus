দেশ নিয়ে আপনি কী ভাবছেন? 











     Get this widget 
|
     Track details  
|
 		eSnips Social DNA    





(আপনার নেটের স্পীডের যদি খুব খারাপ না হয়, তবে অনুগ্রহ করে গানটা হালকা ভলিউমে চালিয়ে লিখাটা পড়ুন।)
গানটা অনেকদিন পর শুনলাম। অনিয়ন্ত্রিতভাবে এবারো গায়ের লোমগুলো দাঁড়িয়ে উঠল। আমি হয়ত বাঙ্গালি হয়ে জন্ম নেইনি, ক্রমেই বাঙ্গালি হয়ে উঠেছি। তবে গভীরভাবে ভেবে দেখলে মনে হয় আমি একজন জন্মপূর্ব বাঙ্গালি। এতখানি আবেগের জন্ম হয়েছিল বলেই হয়ত ঐতিহ্যগতভাবে না বরং আবেগগত কারণে দেশকে মা বলে ডেকেছিলাম। দেশকে নিয়ে অনেক স্বপ্ন দেখি, দেখছি। আমি হয়ত দেশকে বদলে দিতে পারবনা। আমি একজন দূর্বল মানুষ ঠিকই, কিন্তু আমার বুকের আগুন ও উর্বর স্বপ্নের বীজগুলো ভেঙ্গে দিবে একদিন সব মজবুত কারাগারের উচুঁ দেয়ালগুলো। যদি ভাবনাটা খুব স্বপ্নবিলাস হয়ে থাকে, তবে হলামই না হয় একটু বেহিসাবী বিলাসী।
দেশে থাকতে কয়টা নাগরিক-আইন মেনে চলেছি জানি না। তবে প্রবাসে আইনের কড়াকড়ি আর সমাজ-অভ্যাসের ঠেলায় বেশ নিয়ম মেনে চলি। তাহলে কী আইন ভালবাসার চেয়েও শক্তিশালী! জানি না। গতবার যখন বাংলাদেশ গেছি, তখন কোক খেয়ে বোতলটা রাস্তায় ফেলিনি। সারাদিন পকেটে করে ঘুরেছি, রাতে বাসায় এসে ফেলেছি। কারণ রাস্তায় ফেলে দিলে ওটা রাস্তায় ধারে গিয়ে জমবে। নালাগুলো জাম করবে। বর্ষায় পানি যেতে পারবে না, আরও কত কী!। এ ভালবাসা আত্ম স্বার্থের উর্ধ্বে এক পরম অবর্ণনাযোগ্য স্বার্থ। যাই হোক...
আমি স্বপ্ন দেখি এমন একটা দিনের যেদিন আমাদের দেশের স্কুলগুলোতে মেধাক্রম অনুসারে উপস্থিতির হিসাব রাখা হবে না বরং এলফাবেটিক ওর্ডারে হিসেব রাখা হবে। পৌত্তলিক বিভাজনের অন্ধযুগ থেকে বেরিয়ে আসবে মানুষ। শিক্ষাঙ্গনে বেতের উপর নিষেধাজ্ঞা জারি করা হবে। ছাত্র সংগঠনগুলো রাজনৈতিক দলকেন্দ্রিক না হয়ে শিল্প, যুক্তি ও আগ্রহ ভিত্তিক হবে। রাজনৈতিক আলোচনার জন্য ছাত্রদের রাষ্ট্রের চালিকা শক্তির বৈঠকের সাথে ব্যবস্থা করা হবে। সংসদের রাষ্ট্রীয় যিশুতন্ত্রে কোন এক সংসদ তীব্র চিৎকারে জানিয়ে দিবে এবার বদলাতেই হবে। টি.এস.সি.-র খুপরী আড্ডার চায়ের দোকানগুলো পরিনত হবে নব রেনেসার সুপ্ত ঘাঁটিতে। 
স্বপ্ন দেখছি ধর্ম ভিত্তিক রাজনীতির স্বাধীনতা থাকলেও শাসন শক্তি হবে স্যাকুলার। সংবিধান থেকে ‘বিসমিল্লাহ’ সরিয়ে তাকে ধর্মীয় বই বানানোর হাস্যকর চেষ্টার অবসান হবে। স্বপ্ন দেখছি রাষ্ট্র দুর্নীতিমুক্ত না হলেও অন্তত উন্নয়নের পথে বাধা হবে না। ডঃ ইউনুস বলেছেন, “মানুষের পথের কাঁটা সরিয়ে দাও, মানুষ নিজেই নিজের উন্নতি করবে”। মানুষ জন্মভর উন্নয়নকামী। তাদের লোকমা তুলে ভাত খাওয়াতে হবে না। শুধু পথের বাধাগুলো সরিয়ে দিলেই, মস্ত উপকার হয়।
দেশের কর্পোরেট মহাজনদের দৌরাত্বকে জনসেবামূলক করার জন্য আমি বেশ কিছু সম্ভাবনা নিয়ে দেশ বিদেশের বেশ কিছু মানুষের সাথে আলোচনা করেছি। এছাড়াও একটা নতুন পদ্ধতি প্রচলন নিয়ে এখানকার কিছু প্রফেসার ও শিক্ষার্থিদের সাথে আলোচনা করেছি যেটা কিনা ক্ষুদ্র ঋণ প্রকল্পের চেয়েও অনেক বেশি কার্যকরী হতে পারে। ইচ্ছে ছিল নগর পরিচ্ছনাতা নিয়ে আমার আইডিয়া নিয়ে ঢাকার মেয়রের সাথে আলোচনা করব। ইতিমধ্যে অস্ট্রেলিয়ায় অনেকে সেই প্রজেক্টে বিনিয়োগেরও আগ্রহ জানিয়েছে। কিন্তু আমি নানাসব আইডিয়া নিয়ে খুব বেশি দিন লেগে থাকি না। দমে যাই অথবা নতুন ভাবনায় ডুবে যাই। তবে মোর্দা কথা হল দেশ নিয়ে ভাবছি।
আমাদের বা পূর্ব প্রজন্মের অভ্যাস (প্রায়) পরিবর্তনযোগ্য নয়। আমার পুরোটা স্বপ্নই এখন পরবর্তি প্রজন্ম নিয়ে। দেশ গঠনে খুব জরুরী কাজ হবে যদি আমরা একটা উন্নত চরিত্র সম্পন্ন এবং যুক্তিবাদী প্রজন্ম গড়ে তুলতে পারি। আপনি আপনার হাটুঁর বয়সী কাজের মেয়েটাকে হিন্দি সিনেমার মাঝে বিজ্ঞাপন বিরতিতে একটু বাংলা শব্দ শিখান না কেন? আমার মাকে দেখেছি সব সময় ওদের পড়তে শিখিয়েছেন। আপনার সন্তানকে বলুন অদের সাথে ভালো মত কথা বলতে। ওরাও মানুষ, এবং আমাদের মতই মস্ত ভুলে ভর্তি মানুষ। গতবার দেশে গিয়ে আমি আমাদের কাজের মেয়েকে কোন কাজের অর্ডার দেই নাই, আম্মাকে বলেছি ওকে পড়াতে ঐ সময়ে। সচলের মডুদের বলতে চাই, সমাজে চরিত্র সংস্কার নিয়ে অথবা সমাজের বৃহদ স্বার্থে ব্লগে আপনারা কী কিছু করছেন/করার আছে? যদি না হয় তবে ভেবে দেখার সুযোগ হল। এখানেতো আগামী প্রজন্মের জন্মদাতা পিতা-মাতারা আছেন। তাদেরকে সচেতন করে তুলুন। ব্লগারদের বলছি, দেশ নিয়ে কটা ব্লগ লিখেছেন? রাজাকারদের নাম শুনলে আপনি উত্তেজিত হন, দেশ নিয়ে বানানো সিনেমা দেখে চোখ ভিজিয়ে কাঁদেন, দেশের জন্য প্রতিদিন একটু করে আপনাকেও একটু উত্তম মানুষ করে গড়ে তুলুননা কেন! আপনার সন্তানতো আপনাকেই অনুকরণ করবে, ওরা একজন দুর্বল কিন্তু মেরুদন্ডপূর্ণ মানুষকে অনুকরণ করুক। আপনিও কালকে থেকেই রাস্তায় ময়লা ফেলানো বন্ধ করে দেখুন, কী নিবিষ্ট তৃপ্তি। জানেনই তো মানুষ তার স্বপ্নের সমান বড়। আসুন বদলে যাই। সামান্য হলেও। বড্ড দেরী হয়ে যাচ্ছে। আমি বদলানোর চেষ্টা করছি, আপনি কী করছেন?
দেশ নিয়ে আপনি কী ভাবছেন? 


প্রজাপতি...



উৎসর্গ- দিলারা সুলতানা মেরী
আয়নামুখে এক নির্জন মানুষ দেখি;
তার চোখে শাপলার ঝিল, কবেকার
বর্ষার মেঘগুলোর বধ্যভূমি;
                 নাকি দলাপাকানো থুথু!
চাঁদের আদুরে বৈঠকে জানালায় মাথা রেখে ঘুমিয়ে পরে
যত পুতুলগুলো। এঘর ওঘর ছুটে একসময় ঘুমায় ভুতগুলোও;
রূপকথার গল্পের বই থেকে এক পাখাওয়ালা ইউনিকর্ণ আমাকে
কাঁধে চাপিয়ে নিয়ে যায় দূর এক জাদুময় অরণ্যে; সব যুদ্ধ জিতে
আমি তোমার মার্বেল প্রাসাদের কাছে এসে মারা পরি বারবার-
               এসব বড়দের রূপকথা-চুপকথা!
খাবার টেবিলে সাদা টেবিল ক্লথ, দুঃখী গ্লাস জগ,
ডাস্টবিনের পাশে দুইটা কুকুর, একটি হাড্ডি;
ফ্রিজের কোস্টার থেকে দেয়ালের কোনার ঝুল পর্যন্ত
এক দুর্দান্ত ক্যানভাসের ফ্রী স্পেসগুলো পরে আছে বর্ণনাহীন।
               অলস তুলিগুলো স্বপ্নিল রঙ্গে লোম ভিজায় না;		
তোমার তুমুল স্রোতস্বিনী আঁচলে থৈ থৈ যখন দরিয়ার ঘাট-
সেই তাঁতকলের নকশী বিকেলে-
ওঁ নাকি নিয়ে যাবে তোমাকে?
ওঁ কী খুব যোগ্য প্রেমিক!
পিচ্ছিল বজ্রবৃষ্টির রাতে অদ্যপান্ত ভিজে ফুল, সঙ্গে প্রজাপতিরাও।
সেইসব হুলস্থূল বৃষ্টিতে হৃদয়ের টেপরেকর্ডারে জমেছে কত সংলাপ,
যে কথা বলতে মানা, তা লেখা আছে বুকে…
               মেরী, তুমি কেমন প্রজাপতি! মধু খেয়ে ফুল ছিঁড়ে যাও!


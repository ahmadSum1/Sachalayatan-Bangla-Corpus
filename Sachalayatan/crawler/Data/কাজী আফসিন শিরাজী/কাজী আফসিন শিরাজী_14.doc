আমার গুরু ও প্রাসঙ্গিক আলোচনা...



গুরুতত্ত্বকে কোনদিন প্রশ্রয় দেইনি আগে। মানুষের এতটা ভালোবাসায় ঠাসা আনুগত্য ভালো লাগত না কখনো। যদিও গুরুকে পেয়েই গুরুতত্ত্বের গুরুত্ব বুঝেছি। আমার প্রথম গুরু ফকির লালন, আমার ধারণা মতে পৃথিবীর সবচেয়ে সফল জীবন হল সাধকের জীবন। সাধক মানে সন্ন্যাসী বা বনে আত্মগোপনকারী ভণ্ড জিপসী নয়, সাধক হল সবচেয়ে উন্নত মানসিকতার মানুষ। ফকির লালনের কাছে প্রথম যে শিক্ষা পেয়েছি তা হল কীভাবে প্রশ্ন করতে হয়। ধর্ম নিয়ে দীর্ঘ দিনের অনুসন্ধানের যাত্রাপথে উত্তর না পেয়ে যখন দীর্ঘ দীর্ঘশ্বাসে দিশাহারা তখন লালন ফকির শিখিয়ে দিলেন কীভাবে প্রশ্ন করতে হবে, সেইখান থেকেই আমার বদলানোর শুরু। ধর্ম নিয়ে একটা পোস্ট লিখব লিখব করে লিখিনা। কখনো লিখব পরে (হয়ত)। আমার দ্বিতীয় গুরু স্টিভেন ডারউইন, আমার ইউনিভার্সিটির এক অন্যতম শিক্ষক, যুগে যুগে অনেক অনন্যের বাস কিন্তু অন্যতম খুবই বিরল। স্টিভেন এমনই একজন অন্যতম, ভীড়ের মধ্যেও যিনি হারিয়ে যাননা, খুব ভিন্নভাবে তাকে আলাদা করা যায়। 
তিনি আমাদের যে বিষয়ে পড়াতেন তার নাম 'নলেজ ম্যানেজমেন্ট'। বর্তমান যুগে করপোরেট শাস্ত্রের বেশ জনপ্রিয় একটি শাখা। এই যুগে খনিজ সম্পদের চেয়ে বেশি শক্তিশালী মনে করা হয় নলেজ ইকোনমীকে। সে নিয়েই তিনি পড়াতেন আমাদের। স্টিভেনের যে ব্যাপারটা প্রচণ্ড ভালো লেগেছে তা হল, তিনি কিছুটা হুমায়ুন আজাদের মত সব সাময়িক যুগকে ছাড়িয়ে গেছেন, এ যুগের মানুষ তার গুরুত্ব তাই সেভাবে বুঝবে না। উনি একজন ভিশন লিডার।  তিনি মনে করেন, ইউনিভার্সিটি প্রয়োজনীয়তা ফুরিয়ে আসছে, আমেরিকাতে এখনই মনে করা হয় ইউনিভার্সিটির প্রয়োজনীয়তা নেই। গুগল সার্চ থেকে মানুষ এর চেয়ে ঢের বেশি শিখছে। তিনি যুগের পরিবর্তন দেখিয়ে স্পষ্ট বুঝিয়ে দিয়েছেন এ যুগের মানুষ টেকনলজি থেকে জ্ঞান লাভ করতে ভালবাসে। বর্তমান যুগে দুই প্রজাতির মানুষের বাস; একদল হল ডিজিটাল মাইগ্রেন্ট (যারা ডিজিটাল প্রযুক্তি সৃষ্টি করেছেন বা জীবনের একটি পর্যায়ে এসে টেকনলজীর সাথে পরিচিত হয়েছেন) আরেক দল হল ডিজিটাল ন্যাটিভ (যারা ডিজিটাল যুগে টেকনলজির সাথে বেড়ে উঠছে)। এই দুইটি যুগের মানুষের জেনারেশন গ্যাপটা আরো ভালো লক্ষ্য করা যায় যখন বাস স্টপে মানুষকে মনোযোগ দিয়ে দেখবেন। ডিজিটাল মাইগ্রেন্টরা সময় দেখে ঘড়িতে আর ডিজিটাল ন্যাটিভরা সময় দেখে মোবাইল বা আইপডে। তাই ডিজিটাল মাইগ্রেন্টদের নকশা করা সমাজ কাঠামো, শিক্ষা প্রতিষ্ঠান বা কর্মক্ষেত্রে ডিজিটাল ন্যাটিভরা ঢুকে বেকায়দায় পরবে। তিনি বার বার একটা কথাই বলেছেন-
ব্রেক দ্যা নর্ম
তিনি খাঁচা ভাঙ্গার আভাস দিয়েছেন প্রতিবার। আমাদের একেকটা লেকচারের গ্যালারীগুলোতে প্রায় ২০০+ ছাত্র একসাথে ক্লাস করে। তার মতে ব্যাপারটা অনেকটা এমন যে জ্ঞানের খনি যেন তিনটা টাচ স্ক্রীন কম্পিউটারের সামনে দাঁড়িয়ে থাকা লেকচারার। একই জ্ঞান তিনি সবার মধ্যে বিলাচ্ছেন কিন্তু ক্লাস শেষে সবাইকে প্রশ্ন করা হলে দেখা যাবে গ্রহণের ক্ষেত্রে বিশাল তফাত। তিনি মনে করেন এইসব সময়ের নষ্ট, যেখানে জ্ঞানের বিনিময় নাই সেখানে প্রকৃত জ্ঞান নাই। আলোচনায় জ্ঞান কো-কস্ট্রাক্ট হয়। তিনি লেকচার নোট তৈরি করে আনতেন না। তার মতে ৬ মাস পুরাতন লেকচার নোট অনেক বেশি পুরাতন। ৬ মাসে পৃথিবী অনেক বদলে গেছে। তাই তিনি ক্লাসে বসে পাওয়ার পয়েন্টে আলোচনার সাপেক্ষে লেকচার নোট তৈরি করে আমাদের অনলাইন ক্যাম্পাসে আপলোড করে দিতেন। স্টিভেনের মতে ৫-৭ বছর পুরাতন বই ছাত্রদের পড়ানোর কোন মানে নেই। কারণ প্রথমত, বইয়ের বিদ্যা অনেক দূরের দুর্বোধ্য কিছু একটা; দ্বিতীয়তঃ, পৃথিবী অনেক বদলে গেছে, এই সময়ে বসে ২০০২ সালের পৃথিবীকে জানার মানে নেই। রিসেশনে বসে শক্তিশালী অর্থনীতির মোটা বই পড়ার কোন মানে হয় না। ব্যাপারটার সাথে আমিও একমত, বই পড়ে সাইকেল চালানো শিখা যায় না। কিছু জিনিস চারপাশ থেকে শিখতে হয়। স্টিফেন তার চমকপ্রদ কিছু নতুন কাঠামো প্রস্তাব করেছিলেন। সব বড় বড় বিশ্ববিদ্যালয়ে সবাই বলেছে চমৎকার কনসেপ্ট কিন্তু কেউ রিস্ক নিবে না। স্টিভেন বার বার বুঝাতে চেয়েছেন, চাকুরীক্ষেত্রে নবীনদের দিয়ে পরিবর্তন আনা হোক, ওরা এখনই তৈরী করুক ভবিষ্যতের পোট্রেট।
আমার প্রায়ই মনে হয়, আসলেই কী ইউনিভার্সিটিতে গিয়ে খুব বেশি কিছু শিখছি! আমাদের লেকচারগুলোতে অনেক চাইনিজ ছাত্র ক্লাসে আসে না, বাসায় বসে বই বা ইন্টারনেটে পড়ে সবাই পাশ করে। অনলাইনে পরীক্ষা দেয়া যায় আর সব রেকর্ডিং করা লেকচার শুনা যায়। তাহলে লেকচার হলে যাওয়ার কী দরকার! যাতায়াতে কত সময় নষ্ট। আর প্রতি বছর একই বই পড়ালে একি লেকচার বার বার দেয়ার কী দরকার! একবার রেকর্ড করে ৪-৫ বছর চালাতে পারবে। শিক্ষা অনেক বেশি মেকী বা সার্টিফিকেট নির্ভর হয়ে গেছে। শিক্ষাকে ভালো না বেসেও মানুষ সার্টিফিকেটের জন্য পড়ছে। হয়ত এমনও দিন আসবে যেদিন মানুষ সম্পূর্ণ ইন্টারনেটে ক্লাস করে ইন্টারনেটে পরীক্ষা দিবে। বাংলাদেশে বসে অক্সফোর্ডে পড়বে আর ডিসকাশন ফোরামে আলোচনা করে জ্ঞানের চর্চা করবে। ওয়েব টু টেকনলজির মত আরো নতুন চমকপ্রদ টেকনলজি বদলে দিবে জ্ঞান লাভের প্রক্রিয়া, স্টিভেনের তত্ত্বই মেনে নেবে, সময় আর জ্ঞানে অপচয় রোধ করে মানুষ আলোকিত হবে। এই সব মানুষ গৌতম বুদ্ধের মত পরাণের আলোটুকু জ্বালিয়ে দেখিয়ে দিবে অন্ধকারে থাকা যত না দেখা প্রজাপতিগুলো। প্রায়ই বুড়ো স্টিভেনের হাত ধরে বলতে ইচ্ছে করে- চলো ভেঙ্গে ফেলি দুনিয়ার সব জেলখানাগুলো, মানুষকে অন্তত নুন্যতম স্বাধীনতাটুকু দেই। মানুষ সুযোগ পেলে কী করতে পারে সেইটাতো ভাবনার বাইরে। 
স্বাধীন দেশে আজো কিছু মানুষ স্বাধীনতার জন্য যুদ্ধ করে! তারাই আমার গুরু!


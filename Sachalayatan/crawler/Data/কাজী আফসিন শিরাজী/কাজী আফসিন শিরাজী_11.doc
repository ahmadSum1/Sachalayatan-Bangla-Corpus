কবিতাঃ কলিকালের সমসাময়িকতা



(বন্ধু আরেফ রিওনেনকে উৎসর্গ  করে)
নগরতলী এক পাপ চক্রের ইকো সিস্টেম,
কর্পোরেট বাঘগুলো খেয়ে নিচ্ছে স্বপ্নের পোনাগুলো; পুষছে ক্ষুধার্ত কুকুর;
এ বড় আজব শহর তুষার। ভোগবাদীরা ঘুমায় কার্পাস তুলার বালিকা বালিশে,
আর ফ্যাসিবাদীরা সংসদে, টিভি খুললেই হাসাহাসি;
আমি দাঁতে দাঁত চেপে জমিয়ে রাখি সব হাসি। দেখিস-
একদিন আমিও পাখি ও আকাশের জান কাঁপিয়ে তুমুল হাসব,
হাসতে হাসতে মাথা ধরে যাবে, চোখে গলবে জলের গেলাস, তবুও হো হো…
তুষার, আমি একদিন পালিয়ে যাব এই শহর ছেড়ে। এক দৌড়ে।
আমি ছুটতেই থাকব এক প্রিয় নীল নক্ষত্রের পিছনে,
জিন্স প্যান্টের ঝুল-সুতাগুলো বলে দেবে আমি ঘুরেছি কতটা পথ;
বয়ঃসন্ধিতে জাঁকিয়া বসা জড়তা কাটিয়ে আমি চিৎকার করে বলে দেব-
আমি কোন যোগ্য মানুষ নই; যৌবন ও যৌনতার আগুনে
পোড়া এক বোহেমিয়ান ফিনিক্স আমি; অথবা টাট্টু ঘোড়া;
যুগে যুগে কত কত ঈশ্বর জন্মেছে ধ্যানের কুপিতে;
সবই বদলে যাবে; নতুন মতবাদ নিয়ে নেবে বিশ্বাসের মার্কেট শেয়ার;
কিছুই সত্যি নয়; কানামাছি আঁধারে যারে কাছে পাই তারেই ছুঁই;
কোথায় যাই! কারে গিয়ে বলি আমাকে লুকাও?
তুষার, আমি কলিকালের সমসাময়িকতায় জন্ম নিয়ে বড্ড ফেঁসে গেছি!!


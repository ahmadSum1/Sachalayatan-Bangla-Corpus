আমার দেখা বুয়েটের ইউকসু ইলেকশানের গল্প



১৯৯৭ সালের শুরুর দিকের কথা। বুয়েটের ক্লাস শুরু হয়েছে মাস দুয়েক হল। প্রথম সেমিস্টারেই পাঁচ টা কোর্স আর তিনটা সেশানাল নিয়ে অবস্থা কেরসিন... বিশেষ করে মেকানিক্স কোর্স নিয়ে তো রীতিমত হিমশিম অবস্থা। এর মধ্যে শুনলাম ইউকসু ইলেকশান হবে। বেশ একটা থ্রিল অনুভব করলাম। ডাকসু ইলেকশানের কথা শুনে শুনে বড় হয়েছি, ডাকসু নেতাদের স্বৈরাচার বিরোধী আন্দোলনের নেতৃত্ব দেওয়ার কথা পেপারে পড়েছি, বিবিসি বাংলায় শুনেছি। তো আমি একে ওকে জিজ্ঞাসা করা শুরু করলাম জানার জন্যে যে কে কোন দল থেকে ইলেকশান করছে, কে কেমন ইত্যাদি। জানতে পারলাম ইউকসু ইলেকশান হয় প্যানেল ধরে, সাতজনের একেকটা প্যানেল...ছাত্র দল একটা প্যানেল দেয়, ছাত্র লীগ একটা প্যানেল দেয়, ইউনিয়ন একটা প্যানেল দেয় ... এরকম। প্যানেল গুলো পরিচিত হয় ভিপি-জিএস-এজিএস প্রার্থীর নামে। যাই হোক ধীরে ধীরে প্যানেল ঘোষণা করা হল প্রায় সব দলের। তারেক-কামাল-কল্লোল প্যানেল হল ছাত্রদলের... জাহিদ-খালেদ-তুহিন হল ছাত্রলীগের প্যানেল। অন্য আরও প্যানেল বোধহয় ছিল কিন্তু আমার মনে নাই। প্রচারনা শুরু হল। সারা বুয়েট ছেয়ে গেল পোস্টারে পোস্টারে। এরকম একটা পোস্টারে একটা চেনা মুখ দেখে তো আমি অবাক...... আনোয়ার জাহিদ ভাই। জাহিদ-খালেদ-তুহিন প্যানেলের জাহিদ যে আনোয়ার জাহিদ তা দেখে তো আমি অবাক। বছর খানেক আগের বুয়েটে ভর্তির কোচিং সুত্রে আনোয়ার জাহিদ আমাদের অতি প্রিয় মানুষ। বুয়েটের ভর্তি পরীক্ষায় তখন পর্যন্ত ১০০% স্কোর করা একমাত্র পরীক্ষার্থী উনি। সান রাইজ কোচিং সেন্টারে স্বাগত জানানো থেকে শুরু করে আমাদের নিয়মিত ক্লাস নিতেন ইনি। আনোয়ার জাহিদ আমাদের ভোটে সেরা টিউটরও নির্বাচিত হয়েছিলেন সান রাইজের। আমি তো মহা খুশী এমন একজন গুনী মানুষ ইলেকশান লড়ছেন দেখে। একটু আশা জাগল মনে যে না ছাত্র রাজনীতি মানেই নষ্ট ছেলে আর ক্যাডারদের তাণ্ডব না। আমরা যারা লেভেল ১ টার্ম ১ এর নতুন ছাত্র ছাত্রী তারা তো প্রায় নিঃসন্দেহ যে জাহিদ ভাই ই জিতে যাচ্ছেন।
আমি হলের বাসিন্দা না হওয়ায় বিকালের পর কিরকম জম জমাট প্রচারণা চলত তা সম্পর্কে কোন আইডিয়া ছিল না। তবে দুপুরে আর বিকালে বাস ছাড়ার সময় লাল দেয়ালে, ক্যাফেতে আর অফ আওয়ারে মিছিল দেখে বুঝতাম জম্পেস প্রচারনা চলছে। এর মধ্যে ব্যাক্তিগত কারনে আমাকে দিন বিশেকের জন্যে হলে উঠতে হল যদিও এতে মন খুব সায় দিচ্ছিল না। কিন্তু সত্যি বলতে কি এই বিশটা দিন ছিল আমার জীবনে অন্যতম স্মরণীয় একটা সময়। একদিন বিকালে হলের গেস্ট রুমে প্যানেল পরিচিতি দিতে আসল তারেক পরিষদ। শুনে এলাম তাদের বক্তব্য। এর পর দিন আসল জাহিদ পরিষদ। তাদের কথা বার্তাও শুনলাম। এরপর আমরা কয়েকজন বন্ধু মিলে আলোচনায় বসলাম কোন প্যানেল কেমন তা নিয়ে। জানা গেল তারেক ভাই মানুষ ভাল, দয়ালু কিন্তু রেজাল্টে একটু সমস্যা আছে। অন্যদিকে জাহিদ ভাই ও মানুষ ভাল, দিল খোলা কিন্তু উনারও সেই রেজাল্টেই সমস্যা। জাহিদ ভাইয়ের সমস্যা উনার রেজাল্ট বেশী ভাল, গোল্ড মেডেলিস্ট হতে যাচ্ছেন তাই সাধারন ছাত্র কে রিপ্রেজেন্ট করেন না, দুই দিন পর টিচার হয়ে ছাত্রদের কে বাঁশ দেবেন তা নিশ্চিত... এও শুনলাম যে ফার্স্ট প্লেস টিকিয়ে রাখতে তো উনাকে স্যারদের তেল দিয়ে চলতে হবে, ছাত্রদের স্বার্থ দেখবেন কিভাবে? ওয়ান ওয়ানের একজন স্টুডেন্ট হিসাবে খুব অবাক হয়েছিলাম এটা ভেবে যে কোথায় আসলাম রে বাব... স্যারদের তেল না দিলে ফার্স্ট হওয়া যায় না! অন্যদিকে তারেক ভাইয়ের অবস্থান রেজাল্টের দিক থেকে জাহিদ ভাইয়ের প্রায় উলটা পথে - তাই উনি ছাত্র মধ্যে জনপ্রিয়, ছাত্রদের পি.এল. বাড়ানোর আন্দলনে তারেক ভাইকে পাওয়া যাবে সাথে। রেজাল্ট খারাপের ভয় নাই তাই স্যারদের মুখামুখি হতে তিনি দ্বিধা করবেন না। 
দিন ঘনিয়ে আসতে লাগল ইলেকশানের। বাড়তে লাগল প্রচার, ভুল বললাম বলা যায় বাড়তে লাগল অপপ্রচার। রটানো হল জাহিদ ভাইয়ের জামাতী কানেকশান। ফার্স্ট ইয়ারে নাকি উনি জামাতের সাথী বা কিছু ছিলেন এখন ভোল পালটে লীগের বেশ ধরেছেন। এ নিয়ে জাহিদ ভাই খোলা খুলি চ্যালেঞ্জ জানালেন যে কেউ যদি প্রমান দিতে পারে তাহলে উনি ভিপি পদ থেকে সরে দাঁড়াবেন। কেউ কোন প্রমান হাজির করল না ... নতুন অভিযোগ এনে হাজির করল...জাহিদ ভাইয়ের বিশাল প্রাসাদ নির্মাণের কাজ চলছে উত্তরায়...প্রাসাদের কাজ শেষ করার জন্যে যা টাকা দরকার তা উনি ভিপি হলে ইউকসু তহবিল থেকে হাতিয়ে নিবেন। জাহিদ নানা ভাবে অভিযোগ খন্ডনের নানান চেষ্টা করলেন...উনার বন্ধুরা দিন রাত হলের রুমে রুমে গিয়ে বুঝিয়ে আসল জাহিদের টাকার দরকার নাই। কাজ কত টুকু হল বুঝলাম না ...কিন্তু নতুন আরেক অভিযোগ এসে হাজির হল। জাহিদ ভাইয়ের বান্ধবী ঘটিত সমস্যা আছে ... ক্যারেক্টার প্রবলেম। আমি অবাক হয়ে দেখতে থাকলাম কি ভাবে জেতা অবস্থান থেকে জাহিদ ভাই পেছাতে শুরু করলেন। আমরা যারা জাহিদ ভাইয়ের ভক্ত কুল তারা জাহিদ ভাইকে অনুরোধ করতে থাকলাম যে এরকম গুজব আমরাও ছড়াই না কেন? এক কথায় উনি তা নাকচ করলেন...কোন রকম ব্যাক্তি গত আক্রমন নয় প্রতিপক্ষকে। আমরা মেনে নিতে বাধ্য হলাম। 
এরপর আসল সেই বহুল প্রতীক্ষিত ইউকসু ডিবেট সপ্তাহ। প্রথমে হল জিএস ডিবেট। লড়বেন খালেদ ভাই আর কামাল ভাই। সেই বছর বুয়েট জাতীয় বিতর্ক প্রতিযোগীতায় চ্যাম্পিয়ন হয়েছিল এবং সেই বিতর্ক দলের অধিনায়ক ছিলেন সিভিলের এই খালেদ ভাই। স্বাভাবিক ভাবেই উনার উপর অনেক ভরসা ছিল। একটা প্রশ্নের কথা মনে আছে আমার ... খালেদ ভাইকে করা একটা প্রশ্ন ছিল যে আপনি ছাত্রদের দাবী আদায়ে স্যার দের উপর কি ভাবে চাপ প্রয়োগ করবেন। উনার উত্তর ছিল একজন ডিবেটর হিসাবে এটাই আমার দক্ষতার জায়গা ... যুক্তির প্রয়োগে নিজেদের মতামত প্রতিষ্ঠাই বিতারকিকের কাজ। তাই স্যার দের কে যুক্তির মাধ্যমে দাবীর প্রয়োজনীয়তা বুঝাতে আমার এই দক্ষতা কাজে লাগাব ইনশা-আল্লাহ। খালেদ ভাইয়ের প্রতিদ্বন্দ্বী কামাল ভাই কে যখন এই একই প্রশ্ন করা হল উনি উত্তর দিলেনঃ বিশ্বাসে মিলায় বস্তু তর্কে বহুদূর ... বিতারকিক কিছু করতে পারবে বলে মনে হয় না দাবী আদায়ে......" অডিটোরিয়ামে হাত তালির ঝড় বয়ে গেল... উনার বাকি বক্তব্য শুনতে পাই নি।  এরকমই ঘটল অধিকাংশ প্রশ্নের উত্তরে। কামাল ভাই কথার প্যাঁচে খালেদ ভাই কে কুপকাত করে গেলেন নিজে কি করে কি করবেন তার কিছুই না বলে এবং বিপুল হাত তালি ও পেলেন। বোঝাই গেল যে খালেদ ভাই ও হারতে যাচ্ছেন। মন খারাপ করেই হলে ফিরেছিলাম সেই সন্ধ্যায়।
এরপর হল ভিপি ডিবেট। একটা প্রশ্ন ছিল জাহিদ ভাইয়ের কাছে যে "আপনি কি মনে করেন যে বুয়েটের ছাত্র সংসদের ইলেকশান দেশের রাজনৈতিক দল গুলোর ব্যানারে হওয়া উচিত? এই যে লীগের প্যানেল, দলের প্যানেল এরকম রাজনৈতিক প্লাটফর্মে থাকলে কি বুয়েট কে জাতীয় রাজনীতির হানাহানি কাটাকাটি থেকে দূরে রাখা যাবে?" জাহিদ ভাইয়ের উত্তর ছিল "অবশ্যই রাজনৈতিক দলের প্রভাব মুক্ত থাকা উচিত বুয়েটের ছাত্র সংসদ। রাজনৈতিক প্লাটফর্ম থেকে ইউকসু কে যেন বের করে আনা যায় আমি সেই চেষ্টাই করব। ইউকসু আমাদের দাবী দাওয়া তুলে ধরার প্লাটফর্ম ...তাই এটা জাতীয় রাজনীতির প্রভাব মুক্ত থাক সেটাই আমার কাম্য।" আমি খুব খুশী হয়েছিলাম উত্তরটাতে কিন্ত সে খুশী বেশীক্ষন টেকেনি। আমার এখনও মনে আছে একই প্রশ্নের উত্তরে তারেক ভাই বলেছিলেন আমি কি চাই সেইটা ব্যাপার না ... ছাত্র রা কি চায় সেটাই মুখ্য ... হাত তালি তে অডিটোরিয়াম কেপে উঠেছিল। এরকম আরও অনেক প্রশ্নের উত্তরেই তারেক ভাই উনি কি করবেন বা উনার কি করনীয় কি তা এড়িয়ে গিয়ে কথার ফুলঝুরি তে উত্তর দিয়েছিলেন। যেমন আরেকটা প্রশ্ন ছিল জাহিদ ভাইয়ের কাছে "আপনি জিতলে কোন কাজ টি সর্ব প্রথম করবেন?" উত্তরে উনি বলেছিলেন "হলের ও ক্যাফের খাবারের মান উন্নয়ন হবে সব চাইতে প্রথম কাজ"/ অন্যদিকে তারেক ভাই একই প্রশ্নের উত্তরে বলেছিলেন "আমি সবার আগে আমার প্রতিপক্ষকে জড়িয়ে ধরব এই বলে যে আমরা বুয়েটিয়ান রা ভাই ভাই আমাদের কোন বিভেদ নাই।"
সবার নিশ্চয়ই এতক্ষনে কিছুটা ধারণা হয়ে গেছে যে '৯৭ এর ইউকসু ইলেকশানে কে জিতেছিল। ঠিক। ছাত্রদল সমর্থিত তারেক-কামাল-কল্লোল প্যানেলের সাত জনই জিতে গিয়েছিলেন। জাহিদ ভাই প্রায় ৬০০ ভোটে হেরে গেছিলেন। সব চেয়ে কাছাকাছি কন্টেস্টে হেরেছিলেন খালেদ ভাই ৮০ বা ৮২ ভোটে। সেই ইলেকশনে আমি একজন পোলিং এজেন্ট থাকায় ভোট গণনার সময় ভেতরেই ছিলাম। যখন ভোট গণনা চলছিল তখন অবাক হচ্ছিলাম দেখে যে সবাই মোটামুটি রাজনৈতিক দল বিবেচনায় নিয়ে প্যানেল ধরে ভোট দিয়েছে...ইন্ডিভিজুয়াল প্রার্থীর ব্যাপারে ভাল মন্দ বিচারটা গুরুত্বই পায় নি। যদি কোন ব্যালট পেপারের প্রথম ভোট টা ১ পড়ে তাহলে মোটামুটি এটা প্রায় নিশ্চিত ছিল যে বাকি গুলো ৭, ১৪, ২১, ২৮, ৩৫, ৪২ তে পড়বে। সুতরাং যতই সবাই জাতীয় রাজনৈতিক দলের ব্যানার বাদ দিয়ে ইলেকশানের কথা বলুক না কেন ভোট দেয়ার সময় কিন্তু প্যানেল ধরে বিএনপি বা আওয়ামীলীগের সমর্থিত প্যানেল কেই ভোট দিতে দেখেছি।
প্রথম বারের মত খুব কাছে থেকে ফলো করা এবং সেই সাথে অনেকাংশে নিজে জড়িত থাকা কোন ইলেকশান থেকে আমার টেক হোম লেসন ছিল ডার্টী গেইম খেলতে পারে না দেখেই অনেক ভাল প্রার্থী ইলেকশানে হেরে যায়...আর প্রার্থী নিজে কি করবে না করবে এই প্রশ্নের সুস্পষ্ট জবাব শোনার চাইতে ভোটাররা প্রতিপক্ষকে ঘায়েল হওয়া দেখতেই বেশী পছন্দ করে। ভাল ছাত্ররা কেন রাজনীতিতে আসে না সে প্রশ্নের উত্তর ও পেয়েছিলাম সেই বারই। 
এরপর আমরা থাকতেই বুয়েটে আরও দুটা ইউকসু ইলেকশান হয়েছে ১৯৯৯ আর ২০০১ সালে। সেসবের ও অনেক গল্প মনে পড়ছে...আরেক পর্বে লিখব হয়ত সময় সুযোগ পেলে। কিন্তু প্রতি বারই বুয়েটের ছেলেমেয়েরা অদ্ভুত অদ্ভুত যুক্তির বলে ছাত্র সংসদ নির্বাচিত করেছে। যার ফলাফলও কিন্তু এখন হাতে নাতে পাচ্ছে বুয়েট।


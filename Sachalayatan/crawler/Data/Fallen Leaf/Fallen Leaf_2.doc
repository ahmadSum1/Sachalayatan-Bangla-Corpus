"তত্ত্বাবধায়ক সরকার ছাড়া নির্বাচন নয়": জনগণ  কি ভাবছে?  (ডেমোক্রেসি ইন্টারন্যাশনালের করা জনজরীপের ফলাফল বিশ্লেষণ)



বাংলাদেশে একটি জাতীয় সংসদ নির্বাচন আসন্ন। ২০০৮ সালে নির্বাচিত সরকারের মেয়াদ শেষ হচ্ছে আগামী বছর ২৪ শে জানুয়ারীতে। নির্বাচন কালীন সরকার ব্যাবস্থা কেমন হবে তা এখনও নিশ্চিত ভাবে বলা যাচ্ছে না। তবে নির্বাচন কালীন সরকার কেমন হওয়া উচিৎ সে ব্যাপারে মতভেদ আছে। বাংলাদেশের বর্তমান সরকার বলছে তারা সংবিধান অনুযায়ী নির্বাচন প্রক্রিয়া পরিচালনা করবে এবং নির্বাচনের সময় দেশ পরিচালনার জন্য একটি সর্ব দলীয় সরকারের রূপ্রেখা প্রস্তাব করেছে। অন্যদিকে প্রধান বিরোধীদল বিএনপি নেতৃত্বাধীন ১৮ জোট বলছে আওয়ামীলীগ নেতৃত্বাধীন বর্তমান সরকারের অধীনে নির্বাচনের প্রশ্নই আসে না, এমনকি সর্বদোলীয় সরকারের অধীনেও তারা নির্বাচনে যাবে না কারণ ৯৫ থেকে ৯৯ ভাগ জনগন মনে করে বর্তমান সরকারের লোক জন মন্ত্রী-প্রতিমন্ত্রী পদ মর্যাদায় থাকলে ভোট চুরি করবে আর তাই এই সরকারের অধীনে নির্বাচন হলে তার ফলাফল যে শুধু জনগন মেনে নিবে না তা নয়, নির্বাচনই প্রত্যাখ্যান করবে। সরকার বা বিরোধীদল তাদের দৃষ্টি কোন থেকে নানান কিছু বলতেই পারে। কিন্তু আসলে জনগন কি বলছে বা ভাবছে?
এ ব্যাপারে একটি জরীপের ফলাফল হাতে আসল। "ডেমোক্রেসি ইন্টারন্যাশনাল" নামে একটি আন্তর্জাতিক সংগঠনের করা জরীপ। এই সংগঠনটি ত্রৈমাসিক হিসাবে জনজরীপ করছে।  ডেমোক্রেসি ইন্টারন্যাশনালের করা জুলাই ২০১৩ জরীপের আংশিক ফলাফল মিঃ ডেভিড বার্গম্যান নিউএজ পত্রিকাতে রিপোর্ট আকারে প্রকাশও করেছেন যেখানে তিনি দেখিয়েছেন এই মুহুর্তে (জুলাই, ২০১৩) নির্বাচন অনুষ্ঠিত হলে ৪৩ শতাংশ মানুষ বিএনপি তে, ৩২ শতাংশ মানুষ আওয়ামীলীগে, ৩ শতাংশ মানুষ জাতীয় পার্টিতে আর ১ শতাংশ মানুষ জামাতে ইসলামীর পক্ষে ভোট দিবে; ১৯ শতাংশ মানুষ এখনও তাদের ভোট সম্পর্কে কোন সিদ্ধান্ত নেয় নি। আমার এই লেখাটি ওই একই জরীপের বাকি অংশের ফলাফলের উপর ভিত্তি করে লেখা। এবছর জুলাই মাসে চালানো এই জরীপে বাংলাদেশের বিভিন্ন অঞ্চল থেকে ২৫১০ জন মানুষকে র্যা ন্ডমলি সিলেক্ট করা হয়েছে তাদের মতামতের জন্যে; মুখোমুখি প্রশ্নের মাধ্যমে উত্তর গুলো জানা গেছে (জরীপ সম্পর্কে বিস্তারিত জানতে ও জরীপের পুরো ফলাফল দেখতে http://di-bangladesh.com/DPR%20Nationwide%20Survey%20July%202013.pdf ক্লিক করুন)।  
এই ফলাফল জুলাই, ২০১৩ এর, যখন কথা হচ্ছিল যে সরাসরি আওয়ামীলীগ নেতৃত্বাধীন সরকারের অধীনেই নির্বাচন হবে এবং সরকার প্রধান থাকবেন শেখ হাসিনা। এরপর তো আওয়ামীলীগ সেই অবস্থান থেকেও সরে এসে সর্বদলীয় নির্বাচন কালীন সরকারের প্রস্তাব করেছে এবং এখন শোনা যাচ্ছে যে শেখ হাসিনা নিজেও নির্বাচন কালীন সরকারের প্রধান থাকবেন না। কিন্তু তারপরও আসুন দেখি যখন সরাসরি আওয়ামীলীগ নেতৃত্বাধীন মহাজোট সরকারের অধীনে নির্বাচনের কথা হচ্ছিল তখনও আসলে মানুষ নিরপেক্ষ নির্বাচনের ব্যাপার কতটা আশা বাদী বা হতাশ ছিল? আসলেই কি ৯৫ থেকে ৯৯ ভাগ মানুষ তত্ত্বাবধায়ক সরকার ছাড়া নির্বাচন সুষ্ঠু হবে না বলে মনে করে?  
ডেমোক্রেসি ইন্টারন্যাশনালের এর এই জুলাই, ২০১৩ সালের জরীপ মতে বাংলাদেশের ৪৩ শতাংশ জনগন মনে করছে বর্তমান সরকারের অধীনেই নির্বাচন হওয়া উচিত। নির্বাচন কালীন সরকার কেমন উচিত সে বিষয়ে ৬ শতাংশ জনগনের কোন প্রেফারেন্স নেই। সেই দিক থেকে দেখলে (৪৩ যোগ ৬ =) ৪৯ শতাংশ জনগন বর্তমান সরকারের অধীনে নির্বাচনে আপত্তি করছে না। চিত্র ১ এ জরীপের ফলাফল দেয়া হল। এই ফলাফলের আরেকটি উল্লেখযোগ্য দিক হল তত্ত্বাবধায়ক সরকারের দাবীতে বিরোধীদলের আন্দলন, জনসভা, হরতাল সহ নানান কর্মসূচী পালনের পরও এপ্রিল মাসের  জরীপের তুলনায় জুলাইতে তত্তাবধায়ক সরকারের পক্ষে জনসমর্থন কমেছে।  

চিত্র ১ ফলাফলঃ বর্তমান সরকারের অধীনে জাতীয় সংসদ নির্বাচন অনুষ্ঠানে আপনার সমর্থন আছে কি নেই? (সূত্রঃ ডেমোক্রেসি ইন্টারন্যাশনাল বাংলাদেশঃ http://di-bangladesh.com/sbo/) 
জরীপের অন্য প্রশ্নের ফলাফলে এটিও উঠে এসেছে যে নির্বাচনী সহিংসতার কথা মাথায় রাখলেও এই সরকারের অধীনে ভোট কেন্দ্রের নিরাপত্তার ব্যাপারে ৪৭ শতাংশ মানুষ নিশ্চিন্ত বা সেফ ফিল করেন। তার চাইতেও বড় কথা ৫১ শতাংশ জনগন মনে করে যে বর্তমান সরকারের অধীনে নির্বাচন হলে তাদের ভোট কেউ চুরি করবে না অর্থাৎ তারা যে প্রতীকে তাদের ভোটটি দেবেন তাতে সরকার কোন হস্তক্ষেপ করবে না বা ইচ্ছা মত ফলাফল পালটে দেবে না (চিত্র ২)। 

চিত্র ২ ফলাফলঃ বর্তমান সরকারের অধীনে নির্বাচনে আপনি কি i) ভোট দিতে নিরাপদ বোধ করবেন? ii) আপনার ভোট চুরি হবে বলে মনে করেন? (সূত্রঃ ডেমোক্রেসি ইন্টারন্যাশনাল বাংলাদেশঃ http://di-bangladesh.com/sbo/) 
সবচাইতে আশ্চর্য জনক জরীপ ফলাফল টি এসেছে বর্তমান সরকারের অধীনে নির্বাচন কমিশন স্বাধীন ভাবে কাজ করতে পারবে কিনা সেই প্রশ্নের উত্তরে। ৫২ শতাংশ মানুষ মনে করছে বর্তমান সরকারের অধীনে নির্বাচন কমিশন স্বাধীন ভাবে কাজ করতে পারবে আর ১৩ শতাংশ মানুষের এ ব্যাপারে কোন মন্তব্য নেই। সেদিক থেকে মাত্র ৩৪ শতাংশ মানুষ মনে করে বর্তমান সরকার নির্বাচন কমিশন কে স্বাধীন ভাবে কাজ করতে দেবে না।

চিত্র ৩ ফলাফলঃ বর্তমান সরকারের অধীনে থেকে বাংলাদেশ নির্বাচন কমিশন কি আগামী সংসদ নির্বাচন নিরপেক্ষ ভাবে অনুষ্ঠানে সক্ষম হবে? (সূত্রঃ ডেমোক্রেসি ইন্টারন্যাশনাল বাংলাদেশঃ http://di-bangladesh.com/sbo/) 
উপরের ফলাফল গুলো আমার কাছে অতি গুরুত্বপূর্ন মনে হয়েছে একারণে যে এই একই জরীপের ফলাফলে দেখা যায় যে  জরীপে অংশগ্রহনকারী ২৫১০ জনের মধ্যে মাত্র ৩২ শতাংশ মানুষ বলেছেন যে তারা আওয়ামীলীগের পক্ষে ভোট দেবেন। সেই হিসাবে আওয়ামীলীগ ছাড়া অন্য দলে ভোট দেবেন এমন ১৭ শতাংশ মানুষেরও বর্তমান সরকারের অধীনে নির্বাচনে আপত্তি নেই। শুধু তাইই না, আওয়ামীলীগকে ভোট না দেয়ার দলেরও একটি উল্লেখযোগ্য সংখ্যক মানুষ মনে করে যে এই সরকারের অধীনে নির্বাচন হলেও নির্বাচন কমিশন স্বাধীন ভাবে নির্বাচন পরিচালনা করতে পারবে এবং কোন রকম ভাবে ভোট চুরি হবে না।  
বিএনপি সমর্থিত ১৮ দলের, স্পেশালি খালেদা জিয়ার তাই আসলেও ভেবে দেখা উচিৎ তাদের তত্ত্বাবধায়ক সরকারের দাবীর প্রতি জনসমর্থন সত্যিকার অর্থে কতটুকু। আসলেও কি তত্ত্বাবধায়ক সরকার ছাড়া অবাধ ও নিরপেক্ষ নির্বাচন সম্ভব নয় ? এই জরীপের হিসাব অনুযায়ী দেখা যাচ্ছে বিএনপিতে ভোট দেয়ার ব্যাপারে মনস্থির করে ফেলা অনেকেই মনে করে যে বর্তমান আওয়ামীলীগ সরকারের অধীনে নির্বাচন হলেও তাদের দেয়া ভোটটি চুরি হবে না আর নির্বাচন কমিশন স্বাধীন ভাবে কাজ করতে পারবে। সেক্ষত্রে, র্নিবাচন কালীন সরকার বিষয়ে শেখ হাসিনার দেয়া সর্বদলয়ীয় সরকারের প্রস্তাবকে পাশ কাটিয়ে বেগম খালেদা জিয়ার দেয়া এক অবাস্তব (৯৬-২০০১ এর উপদেষ্টা নিয়ে) নির্বাচনকালীন তত্ত্বাবধায়ক সরকারের রূপরেখা এবং সেই তত্ত্বাবধায়কের দাবী আদায়ে জ্বালাও পোড়াও হরতাল কর্মসূচীতে আসলেও কত শতাংশ মানুষ সমর্থন করছে?
(ডেমোক্রেসী ইন্টারন্যাশনালের পরবর্তী পোল রেজাল্ট প্রকাশ হবে নভেম্বর, ২০১৩ এর শেষে)


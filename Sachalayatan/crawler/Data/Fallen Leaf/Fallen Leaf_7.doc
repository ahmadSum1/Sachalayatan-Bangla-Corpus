উন্নয়ন বনাম প্রোপাগান্ডা



ডেমোক্রেট প্রেসিডেন্ট বিল ক্লিনটন। আমেরিকার ইতিহাসে অন্যতম সফল প্রেসিডেন্ট। ক্লিনটন এ্যডমিনিস্ট্রেশনের সময় আমেরিকা অভূতপূর্ব সাফল্য অর্জন করেছিল। আমেরিকার ইতিহাসে সবচেয়ে দীর্ঘ সময় ধরে একটানা অর্থনৈতিক উন্নয়ন, ২২ মিলিয়ন নতুন কর্মসংস্থান যা কিনা কোন একক রাষ্ট্রপতির আমলে সর্বোচ্চ,  সর্ব কালের সর্বোচ্চ বাড়ী বিক্রয় হার, আমেরিকার ইতিহাসের সর্বনিম্ন বেকারত্বের হার, শিক্ষা ক্ষেত্রে অভূতপূর্ব উন্নতি সহ আরো ডজন ডজন সাফল্য গাঁথা ছিল ক্লিনটন এ্যডমিনিস্ট্রেশনের। কিন্তু তারপরও ক্লিনটনের পর কোন ডেমোক্রেট প্রেসিডেন্ট নির্বাচিত হয়ে আসতে পারেনি। ক্লিনটনের স্থলাভিষিক্ত হলেন রিপাবলিকান জর্জ বুশ (জুনিয়র)/ এই জুনিয়র বুশের আট বছরে আমেরিকা কোথা থেকে কোথায় গেছে তা নিয়ে নতুন করে কিছু বলতে চাই না। কিন্তু আমার সবচাইতে অবাক লাগত এই ভেবে যে কিভাবে আমেরিকার মানুষ ক্লিনটনের উত্তরসূরি হিসাবে বুশ কে নির্বাচিত করল?
জুনিয়র বুশের প্রেসিডেন্ট নির্বাচনের কারণ হিসাবে অনেকেই বলেন ফ্লোরিডার ভোটের রেজাল্ট ছিনতাইয়ের কথা। হয়ত ফ্লোরিডায় রেজাল্ট ছিনতাই হয়েছে কিন্তু ফ্লোরিডা তে জেতায় বুশ পেয়েছিলেন ২৫ টি ইলেক্টরাল ভোট। প্রশ্ন হল বাকি ২৪৫ টি ইলেক্টরাল ভোট তো বুশ কে পেতে হয়েছে। কিভাবে সম্ভব এটা যেখানে বুশের প্রেসিডেন্সিয়াল প্রতিদ্বন্দ্বী আল গোর ছিলেন ক্লিনটনের ভাইস প্রেসিডেন্ট, এক অর্থে ক্লিনটনের অভূতপূর্ব সাফল্যের এক কান্ডারী ও অংশীদার। বিষয়টি আসলেও ভেবে দেখার মত। ব্যাপারটার গভীরতা বুঝতে আরো সাহায্য করবে একটি তথ্য। আল গোরের নিজের স্টেট টেনেসি। এখানে ১৯৭৬ সালে ৯৪% ভোট পেয়ে আল গোর কংগ্রেস সদস্য পদে জিতেছিলেন এবং এরপর টানা দুইবার বিনা প্রতিদ্বন্দ্বিতায় নির্বাচিত হন তিনি।। শুধু তাই না, যখন আল গোর সিনেট ইলেকশনে দাঁড়ালেন তখন টেনেসির ইতিহাসে প্রথমবারের মত কেউ ৯৫ টার মধ্যে সবকটি কাউন্টিতে জয়ী হয়েছিলেন। এরপর তো ক্লিনটনের-গোর জুটি ১৯৯২ আর ১৯৯৬ দুই বারই টেনেসি থেকে জিতে আসল। অথচ সেই টেনেসিতেই ২০০০ সালে প্রেসিডেন্ট ইলেকশানে হেরে গেলেন আল গোর। ক্লিনটন এ্যডমিনিস্ট্রেশানের এত চমৎকার উন্নয়ন গাঁথার ভাইস প্রেসিডেন্ট থাকার পরও নিজের স্টেট টেনেসি তে প্রেসিডেন্ট ইলেকশানে আল গোর হেরে যাবেন তা ছিল কল্পনার অতীত। কি এমন ঘটল টেনেসি বা সারা ইউএসএ জুড়ে যে মানুষ ডেমক্রেট থেকে মুখ ফিরিয়ে নিল? কিভাবে জিতে আসতে পারল রিপাব্লিকান বুশ-চেনী জুটি?
২০০০ সালে প্রেসিডেন্সিয়াল ইলেকশান জেতার জন্যে রিপাবলিকান রা এক অভিনব কৌশল অবলম্বন করেছিল। কার্ল রোভ নামে এক জন ইলেকশান এক্সপার্ট কে নিয়োগ দিয়েছিলেন জর্জ বুশ কে জিতিয়ে আনার জন্যে। কার্ল রোভ কখনও প্রকাশ্যে বলেন নি কি কৌশল তিনি অবলম্বন করেছিলেন কিন্তু এখন এই ১৩ বছর পরে পিছন ফিরে তাকালে বিষয়টি বেশ স্পষ্ট ভাবেই চোখে পড়ে। যে কাজ টি তখন করা হয়েছিল তা হল ক্লিনটন এ্যডমিনিস্ট্রেশনের "অবিশ্বাস্য" সাফল্য কে জনগনের কাছে "অ-বিশ্বাস্য" করে উপস্থাপন করা অর্থাৎ জনগনের মনে "কিন্তু" ভাব তৈরী করে দেয়া প্রতিটি সাফল্যের ব্যাপারে যাতে সাফল্য থাকা সত্ত্বেও তার সুফলটি উন্নয়নকারী ভোগ করতে না পারে। বারংবার বলে যাওয়া যে ক্লিনটন যেগুলোকে তার সাফল্য বলছেন সেগুলো আসলে শুভঙ্করের ফাঁকি, এগুলোকে আপাত দৃষ্টিতে উন্নয়ন বলে মনে হলেও আসলে এতে দেশের অমঙ্গল ও অর্থনৈতিক বিপর্যয় নিহিত; বিজ্ঞানের যে সাফল্যের কথা ক্লিনটন এ্যডমিনিস্ট্রেশান বলছে তাতে ধর্মের ও ধর্মভীরু মানুষদের অস্তিত্ব বিপন্ন...ইত্যাদি। অন্যদিকে চালু ছিল রিপাবলিকান মণভাবাপন্ন কলাম লেখকদের আল গোরের বিষয়ে একের পর এক তাছিল্য মূলক আর্টিকেল প্রকাশ যার অধিকাংশই ছিল অত্যন্ত তুচ্ছ ব্যাপার নিয়ে লিখা। এই সব কলাম প্রকাশ থেকে বাদ যায় নি নিউ ইয়র্ক টাইমস, ওয়াশিংটন পোস্ট ইত্যাদি প্রথম সারির পত্রিকাও। একটা উদাহরণ দিলে ব্যাপারটি পরিষ্কার হবে। সত্তরের দশকে ইন্টারনেটের প্রসারের রিসার্চের জন্যে কংগ্রেসের থেকে এই খাতে টাকা বরাদ্দে আল গোর মুখ্য ভূমিকা পালন করে। আল গোর ক্যাম্প তাদের বিজ্ঞান সহায়ক ভুমিকা তুলে ধরার জন্যে এই ব্যাপারটিকে প্রচার করেছিল। রিপাবলিকান প্রপাগান্ডা মেশিন এই তথ্য টিকে উলটে দিয়ে তাচ্ছিল্য ভরে ব্যাপকভাবে ছড়িয়ে দিল যে আল গোর দাবী করেছে সে "ফাদার অফ ইন্টারনেট"...এই নিয়ে হাসাহাসি, জোকস, টক শো আলোড়ন থেকে শুরু করে পত্রিকার প্রধান শিরোনাম সবই করা হয়েছিল। এবং এতে পুরোপুরি আড়ালে চলে গিয়েছিল ইন্টারনেট বিস্তার তথা বিজ্ঞানমুখী গবেষণা বিস্তারে ডেমোক্রেটদের সাফল্য গাঁথাটি। এই ধরনের আরো ডজন ডজন উদাহরন আছে। এরকম প্রোপাগান্ডার উদ্দেশ্য ছিল দুটোঃ এক, আল গোরের ব্যাপারে আমেরিকানদের মনে সংশয় তৈরী করে দেয়া; দুই, আল গোর কেও বুশের পর্যায়ে নামিয়ে আনা যেন নেগেটিভ ভোটের বেনিফিট পাওয়া যায়। যেহেতু বুশের হেরে যাওয়ার সম্ভাবনা ছিল প্রায় একশ ভাগ নিশ্চিত সুতরাং এক্ষেত্রে এই নেগেটিভ খেলা আর প্রোপাগান্ডার রিস্ক নিয়ে রিপাবলিকানদের হারানোর ছিল না কিছুই কিন্তু পাওয়ার ছিল অনেক কিছুই। যা তারা পেয়েওছিল। 
সুতরাং ইলেকশানে জিতার খেলায় প্রোপাগান্ডা কে খাটো করে দেখার কোন সুযোগ নাই। ভালোর পাল্লা বিচারে যখন হেরে যাওয়া সুনিশ্চিত তখন প্রতিপক্ষ সম্পর্কে মানুষের মন বিষিয়ে দিয়ে খারাপের পাল্লায় তাকে নিজের সমতায় নিয়ে আসা...এই হল একবিংশ শতাব্দীর ইলেকশান ইলেকশান খেলায় জেতার মূল রেসিপি। আর এই রেসিপি মোতাবেক ইলেকশান রান্নার জন্যে তো এখন শুধু কার্ল রোভের মত ব্যাক্তি নয় আছে আন্তর্জাতিক এ্যডভাইজিং ফার্ম যারা মোটা টাকার বিনিময়ে ওয়ার্ল্ড মিডিয়া কে পর্যন্ত হাতের মুঠায় এনে ফেলতে পারে।


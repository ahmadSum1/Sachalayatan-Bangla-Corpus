সচলবাজি  



আমার চেনা লোকেদের সামনে 'আশালতা একজন অতি আলাপি স্বভাবের মিশুকে মানুষ' জাতীয় বাক্য বললেই তারা যে ফ্যাচফ্যাচ করে বিচ্ছিরি রকমের হাসতে শুরু করবে এ ব্যাপারটা প্রায় নিশ্চিত। খুব বড় শত্রুও আমার নামে এ অপবাদ দেবেনা। এই তো সেদিনও একজন আমায় 'মানসিক জড়তাগ্রস্ত' বলে তার ফেসবুক ফ্রেন্ডলিস্ট থেকে কানে ধরে বের করে দিয়েছে । দোষ বোধ হয় আমারই। লেখক বা পাঠক শুনেই যে কাউকেই এড করে ফেলার বদভ্যাস আছে আমার। কিন্তু আলাপ পরিচয় না হওয়া সেই অচেনা পাঠক 'জানো, আমি সুখ  খুঁজে বেড়াই, কিন্তু সুখ পাইনা। কোথায় গেলে সুখ পাব বলত ?' বলে আহ্লাদী প্রশ্ন করলে তাতে আমারও আহ্লাদ না জেগে ভয়ানক রাগ লেগে যায়। এরকম বেরসিক মানুষ যে অসামাজিক বলে গালি খাবে সেতো বলাই বাহুল্য।  

তো যাই হোক, এইরকম কিছু ক্ষেত্রে ক্ষেপিয়ে না দিলে আমি অতি নিরীহ নির্বিষ প্রাণী। প্রাণের সখা বন্ধু বান্ধবেরা   সব দেশের বাইরে দূরে দূরে। আমার জীবন চলে জীবনের নিয়মেই। আমিও তাই নিজের মনেই হাসি কাঁদি বিড়বিড়িয়ে বকি। কিন্তু ওই যে বলেনা, খাচ্ছিল তাঁতি তাঁত বুনে, কাল হল হেলে গরু কিনে। সেরকম আশালতা একদিন সচলায়তনের দেখা পেয়ে গেল। তারপর থেকে খোমাখাতায় গুচ্ছের আমন্ত্রণ। আমার খোমা খাতায় এতদিন আমিই ছিলাম একমেবাদ্বিতীয়ম। আর কেউ নাই, কিছু নাই। অথচ এখন সেটার ফ্রেন্ডলিস্টি খানাই কিনা দেখি দিনদিন বেড়ে উঠছে। বাহ, ভারী মজা তো ! বেশ চাগিয়ে উঠে দমাস দমাস করে চেনা কজন সচলকে নিজেই রিকোয়েস্ট পাঠিয়ে দিলাম। সেগুলো এক্সেপ্টেড হতে মুখের হাসিও চওড়া হতে থাকল । কিন্তু লোকের সব দিন সমান যায়না। 

একদিন রিজেক্ট খাইলাম।   

একটি নিরীহ বার্তা সবিনয় নিবেদনে জানালো যাযাবর ব্যাকপ্যাকার নামের  পছন্দের ব্লগারটি আমার বন্ধু হতে উৎসাহ বোধ করছে না। আরি ! বলে কী ! এত্ত বড় অপমান ! কি আর করা, দুঃখ চেপে সেটার উত্তরে দুঃখ প্রকাশ করে একটা বার্তা পাঠিয়ে দিলাম। ওমা, দেখি সাথেসাথেই এল দুই খানা এইয়া লম্বা লম্বা মেসেজ। তার উত্তরে আমার একখানা দশাসই রিপ্লাই। আর তারপর শুরু হল শয়ে হাজারে স্মাইলি সম্বলিত মেসেজ চালাচালি। দুইজনে কেউ কারো ফরমাল বন্ধু  নই,  কিন্তু রোজ দিন ঘন্টায় ঘণ্টায় মেসেজ না করলে পেটের ভাত হজম হয়না। কমন ফ্রেন্ডদের পোস্টে দুজনের হুটোপাটাও  চলে বেশ। তারপর কদিন হয়ত চুপচাপ থেকে কদিন বাদেই বিপুল উদ্যমে ঝাঁপিয়ে পড়ে সেটা পুষিয়ে নেয়াও চলে।   

এতোটাই পরিচিত এবং পছন্দের তালিকায় একদম ওপরের দিকে থাকা মানুষটির সাথে প্রথম দিন দেখা করতে গিয়ে আমার মুখ শুকিয়ে আমসি, ফোন নাম্বার হাতে নিয়ে ইতস্ততও কম হয়নি। যদিও দেখা হবার পর ম্যারাথন আড্ডা শেষ হবার নামটি ছিলনা, কিন্তু ঐযে শুরুটা শুরু করতেই আমার ভীষণ ইয়ে হয়। অথচ এহেন শীতলরক্ত সিনড্রোমে ভোগা সেই আমিই কিনা সেদিন ঝপাং করে ঝাঁপ দিয়ে চলে গেলাম একটা সত্যিকারের সচলাড্ডায় ! অন্যদের কাছে এটা ডালভাত হলেও আমার মত কুয়োর ব্যাঙের জন্য বিশাল ঘটনা। কতটা বিশাল এটা বোঝানোর জন্যেই এতক্ষন এত ত্যানা প্যাঁচানি। 

সত্যি সত্যি সচলদের সাথে কথা বলতে যাব কল্পনাতেও ভাবিনি কোনোদিন। অথচ সচল পরিবারে  ছ'মাস না  পেরনো এই আমিই সেদিন নেমতন্ন পেয়ে বিকেলবেলা গিয়ে হাজির হয়ে গেলাম নজরুল ভাইয়ের বাসায়।   

[চলবে]




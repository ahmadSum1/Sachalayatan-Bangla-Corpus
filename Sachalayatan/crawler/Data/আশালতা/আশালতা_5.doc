কুডাক 



জগতের কিছু মানুষ আছে যারা বেজায় চটপটে বুদ্ধিমান। ভালো বাংলায় যাদের বলে প্রত্যুৎপন্নমতি। এরা হল নেহাত পচা মানুষ। এদের জন্যেই তো আমরা যারা অন্য দলটায় পড়ি তারা দেখে দেখে কিছু শিখতে পাইনা। এরা কিনা কোথাও আটকায়না, তরতরিয়ে এগিয়ে যায়। এরা ঠিক জায়গায় ঠিক কথা বলে, ঠিক কাজ করে, এমনকি ঠিক সময়ে হাজির হয়ে যেকোনো কাজ ঠিকঠাক উতরে দেয়। অথচ যত রাজ্যের মুশকিলে পড়ি আমরা; মানে আরও ভালো করে বললে, আমি। 
আমার সব কাজেই কিকরে কিকরে যেন গিট্টু লেগে যায়। সাড়ে সতেরোটা ঝামেলা না পেরিয়ে কাজ শেষ করা আমার ঠিকুজিতে নেই। আমি রাস্তায় বেরিয়ে আবিস্কার করি সেদিন রিক্সা নয় সিএনজির ধর্মঘট; বাসে চড়লে টায়ার পাংচার হয়ে যায়; গাড়ি নিয়ে বেরোলে হুদাই ট্রাফিক পুলিশের মামলা খাই। এক একটা দিন তো যেন শহর সুদ্ধা লোক আমায় জব্দ করতে পেছু লেগে যায়। কেনাকাটা করব বলে নানান কসরত করে বিস্তর জ্যামট্যাম পেরিয়ে হয়ত মার্কেটে  পৌঁছবার পর দেখব মার্কেট কা মার্কেট বন্ধ। নাকি সেটা মঙ্গলবার, ছুটির দিন। এদিকে আমি যে রবিবার দেখে বেরোলাম সেটা যেন কিছু নয়।
এইতো সেদিন ক্লাসে বেরোবার আগেই মায়ের বাণী নাজিল হল, আজ তোমার শরীর খারাপ; একদম চা কফি খাবেনা কিন্তু। মাথা হেলিয়ে ‘আচ্ছা’ বলে বাড়ি থেকে বেরিয়েই ঢুকলাম কফির দোকানে। টাকাপয়সা দিয়ে মেমো হাতে নিতেই দুমপটাশ করে কারেন্ট গেল চলে। দোকানি কফিমেশিন থেকে হাত সরিয়ে বিস্তৃত ক্লোজআপ হাসি দিয়ে বলল, আপা অন্য কিছু নিলে ন্যান, কফি দেওয়া যাবেনা। কি আর করা। কপালের সাথে মারামারিতে কে আর কবে জিতেছে ভেবে বিরস বদনে খালি হাতেই বেরোতে হল । 
এতসব দুঃখে দুঃখিত হয়ে একদিন মনে হল, দুচ্ছাই, থাকবই না আর এই ছাতার শহরে। বেড়াতে যাব বলে বোঁচকা গুছিয়ে বাসে চেপে চললাম শহর ছেড়ে দূরে । বাস যায় যায় যায়। নদী নালা খাল বিল পেরিয়ে যেতে যেতে যেতে দপুর গড়িয়ে বিকেল হয়ে এল। চারপাশের লোকজন সবাই চুপচাপ ঝিমুচ্ছে। কিন্তু পাশের ভদ্রমহিলা খালি উসখুস করছেন। শেষটায় অসুবিধের কথাটা কানে কানে বলেই ফেললেন। আর কিছুনা, প্রকৃতি কুডাক ডেকেছে । এম্নিতে স্বাভাবিক অবস্থায় এই ডাকাডাকি খুবই স্বাস্থ্যকর বিষয় হলেও অজায়গায় ডেকে বসলে সেটা কুডাকই মনে হয় আমার কাছে । এই যেমন এখন। ভদ্রমহিলা বয়স্ক মানুষ, লজ্জার মাথা খেয়ে কাউকে কিছু বলতেও পারছেন না, পড়েছেন মহা বিপদে।
আমাদের কালচারে ছেলেরা প্রকৃতির ডাকে সাড়া দিতে যেখানে সেখানে দাঁড়িয়ে যেতেই পারে। এমনকি খুব প্রয়োজনে বাসুচাচার মত বসেও যেতে পারে। বাসুচাচা সেবার ধ্যাদ্ধেড়ে গোবিন্দপুরের ঝোপঝাড়বিহীন বিস্তৃত সমতলভূমিতে কোথাও টয়লেট খুঁজে না পেয়ে শেষমেশ ছাতার আড়ালে কর্মটি সাবড়ে দিয়েছিলেন। কিন্তু মেয়েদের বেলায় নিয়মটা একটু নাজুক। একে তো রাস্তাঘাটে সুবিধেমত টয়লেটের ব্যাবস্থা খুঁজে  পাওয়া দুষ্কর তায় মেয়েরা যে আদৌ এইসব কাজ করে এইকথাটাই খুব সাহসী ছাড়া যেকোনো মেয়েরই জনসমক্ষে স্বীকার করাটাই বেশ ইয়ে। সেই গোবিন্দপুরে অমন রাশভারী মানি লোকটির দুর্দশা দেখে আমরা মেয়েরা ভাবনা চিন্তায় আতঙ্কিত হয়ে উঠলেও সারাদিন দাঁতে দাঁত চেপে বসেই রইলাম কিন্তু শেষপর্যন্ত সন্তাপহারিণী সেই কালো ছাতার আশ্রয় নেবার মত নির্লজ্জ হয়ে উঠতে আর পারলাম না কিছুতেই । মেয়েদের লজ্জার এই  মাত্রা যে কতদূর পর্যন্ত ভয়াবহ হতে পারে তার একটা নমুনা দেখেছিলাম আরেকবার।
সেবার যাচ্ছিলাম ঠাকুরগাঁয় কি একটা কাজে। ছোট শহরগুলোর বাসগুলো যেমন হয়, ভিড়ে  ভিড়াক্কার। একটা সময় লোকজনের চাপাচাপিতে নিজের হাতপাও আর নিজের কাছে নেই মনে হতে লাগলো। লোকজনের অবশ্য ভিড়ভাট্টা নিয়ে তেমন কোন মাথাব্যাথা নেই। বাসটা যে চার  চাকায় চলছে এতেই তারা খুশি। এর মাঝেই হটাত ইয়ের চেনা গন্ধ নাকে এসে লাগলো। ছোট কোন বাচ্চা এ্যা করে দিয়েছে ভেবে মাথা ঘুরিয়ে এদিকে ওদিকে তাকিয়ে লোকজনের জামাকাপড়ের দেয়াল ছাড়া  আর কিছু চোখে পড়ল না । বিকট গন্ধ নাকের মাথায় নিয়েই শহর পৌঁছতে হল। দেখা গেল ডিপোতে পৌঁছে সব যাত্রী নেমে গেলেও একজন মহিলা কিছুতেই নামছেন না। বসে বসে ফোঁপাচ্ছেন। ধরে দাঁড় করানোর পর দেখি পায়ে জুতোয় হলদে ময়লা  মেখে আছে। বেচারা প্রয়োজনের কথাটা লজ্জায় পড়ে কাউকে বলতে পারেনি কিন্তু শেষে সামলাতে না পেরে এই বিপদে পড়েছে। সেদিনের চারপাশের হো হো হাসির মাঝে অসহায় মুখটা দেখে কি যে মায়া লেগেছিল। সেই অভিজ্ঞতার পর তাই সহযাত্রী ভদ্রমহিলার সাহায্যের আবেদনে ব্যস্ত না হয়ে আর পারলাম না।
কিন্তু বিপন্ন সহযাত্রীর উপকার করতে যত ব্যস্তই হই এখন এক গাড়ি লোকের সামনে তো আর বড় গলায় ‘টয়লেটে যাব’ বলা যায়না। মান সম্মানের ব্যাপার। যেখানে বসে আছি সেখান থেকে সুপারভাইজার কে ডাকতে গেলেও গলা ওঠাতে হয়, তাতে অন্যদের ঘুম ভেঙ্গে যাবে এবং  অবধারিতভাবে তারা উঁকি দিয়ে দেখার চেষ্টা করবে জরুরী ভিত্তিতে ইয়ে করার কার এত প্রয়োজন পড়ল। সেও তো ভারী বিব্রতকর ব্যাপার হবে। সাতপাঁচ ভেবে অন্যদের বুঝতে না দেবার জন্যে গাড়ির লোকজনকে তাই আর চেঁচিয়ে ডাকলাম না। চলন্ত গাড়িতেই টাল সামলে সামলে সামনের দিকে বসে থাকা সুপারভাইজার ভদ্রলোকের কাছে গিয়ে মোলায়েম গলায় অতি বিনয়ের সাথে বললাম, ভাই, গাড়িটা কি দুমিনিটের জন্য কোথাও থামানো যাবে ?
ভদ্রলোক দেখি খুবই করিৎকর্মা মানুষ। এটুকু বলতেই যেন সব বুঝে নিয়েছেন এমন ভাবে মাথা ঝাঁকিয়ে হাত তুলে অভয়মুদ্রা দেখালেন। তারপরই তড়াক করে লাফিয়ে উঠে বাসের দরজায়  দমাদ্দম থাবাতে থাবাতে দুনিয়াসুদ্ধ লোকের ঘুম ভাঙ্গিয়ে বিকট ষেঁড়ো গলায় চেঁচাতে লাগলেন, এইই এইই...গাড়ি রোক্‌কেএএ...লেডিস্‌ মুত্‌বে !!! 
আচমকা বিকটাকারের সাংস্কৃতিক আক্রমনে যা হয় আরকি। চারপাশের খ্যাক খ্যাক খুক খুক  হাসির তোড়ে ভড়কে গিয়ে যুতসই উত্তর টুত্তর কিছু খুঁজেই পেলাম না। কি বলে এই মাথামোটা লোকটাকে উচিতমত শিক্ষা দেয়া যায় সেটা ভেবে বের করার আগেই বাসটা ঘ্যাঁচ করে থেমে গেল আর দরজার কাছ থেকে হেঁড়ে গলায় তাড়া এল, কই নামেন নামেন ম্যাডাম, মুতবেন্না  ?!   
_____________________ 

নির্ঝঞ্ঝাটে কোন কাজ শেষ করা কপালে নেই আমার, বলেছিলাম না ?


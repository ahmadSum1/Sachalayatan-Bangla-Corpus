মার্জার মুশকিল 



বিড়াল জিনিষটা এমনিতে দূর থেকে দেখতে বেশ ভালো। দিব্যি নরম সরম, বেশ একটু বাঘ বাঘ ভাব আছে । কিন্তু মুশকিল হল, এ জাতীয় প্রাণীটি সামনে এলেই ভেতরে কেমন একটা বিজাতীয় বিদ্বেষ অনুভব করতে থাকি । বিড়ালপ্রেমীরা এই স্বীকারোক্তিতে আমার মুণ্ডু ছিঁড়ে ফুটবল খেলতে চাইলেও কিছু করার নেই। কোদালকে কোদাল  বলাই উচিত। তার ওপর কোদাল নিজেই যদি তার কারন তৈরি করে তাহলে তো আরও বেশি উচিত।
অবশ্য আমি বরাবর এমন কিছু বিড়াল বিদ্বেষী ছিলাম না। আগে যাবতীয় পশু পাখির সাথে ওদেরও ভালো লাগত । কিন্তু ভার্সিটির হলে থাকতে গিয়ে দেখেছিলাম ওখানে মার্জার রাজত্বই চলছে। বেশির ভাগ মেয়েই রুমে রান্না বান্না করে খেত বলে এঁটোকাঁটার অভাব নেই, জ্বালাতন করার কেউ নেই; বাস করার জন্য এর চাইতে আদর্শ জায়গা আর কি হতে পারে ? কাজেই নিশ্চিন্ত মনে তাঁরা বংশ বৃদ্ধির কাজটি করে চলেছিলেন। সিনিয়র আপুদের দেখতাম ওদের চুরি চামারিতে অতিষ্ঠ হয়ে মাঝে মাঝে চিল্লাচিল্লি করতে। কাউকে কাউকে রাগের চোটে গায়ে গরম মাড়ও ফেলতে দেখেছি । এমনকি একবার তো টোপের ভেতর ভরে মায়াবড়ি খাওয়াবার একটা প্রজেক্টও নেয়া হল। কিসের কি ! তাঁরা আছেন বহাল তবিয়তেই ।
থার্ড ইয়ারে ওঠার পর পড়াশোনার সুবিধার্থে সিঙ্গেল রুম দেয়া হল। আমার তো খুশি রাখার জায়গা নাই। কত কাহিনি করে ছোট্ট রুম আর বারান্দাটা সাজালাম। কিন্তু দুদিন না যেতেই বিড়ালের উৎপাতে খুশি কমতে লাগলো । নানান কায়দা করে কদিন একটু ঠেকিয়ে রাখলাম। কিন্তু একদিন সহ্যের সীমা ছাড়িয়ে গেল।
তখন একা হাতে বাজার-রান্না-পড়াশুনো-আড্ডা এইসব করে এক একটা সময় ঘরের কাজ জমে যেত মেলাই ।   মাঝে মাঝেই তাই কোন কোনোদিন অপারেশন ক্লিনহার্ট চলত। এরকম একটা দিনে সকাল থেকে বাজার রান্না  শেষে কয়েক বালতি কাপড় ধুয়ে, পুরো ঘর ঝকঝকে তকতকে করে দুপুরের ক্লাস শেষে পাঁচটার দিকে যখন রুমে ফিরছি তখন শরীরে আর একবিন্দু শক্তি নেই। কাজের তোড়ে  সারাদিন খাওয়াও হয়নি । ফিরতে ফিরতে ভাবছি, একটু খেয়েই ঝাঁপিয়ে ঘুমোতে চলে যাব। কিন্তু ঘরে ঢুকেই চক্ষু স্থির। সাধের ইলিশ মাছের ঝোলে পুরো মেঝে মাখামাখি। এটুকু হলেও আপত্তি ছিলনা। সেই ঝোলে পা মাড়িয়ে মাছচোরটি সদ্য ধোয়া বিছানার চাদর-বালিশ-পড়ার টেবিল-বইখাতা-আলনার কাপড় সহ সর্বত্র সিগনেচার ফেলেছেন। পুরো ঘর ইলিশ মাছের আঁশটে গন্ধে ভরপুর। এত করেও মন ওঠেনি, বিছানার ওপর ইস্ত্রি করে ভাঁজ করে রাখা এক গাদা কাপড় হিসু করে ভিজিয়ে দিয়ে আমার সাধের বালিশের ওপর বসে বসে মাছের মুড়োটি তখনও বেশ আয়েশ করে চিবোচ্ছেন। এরকম অসময়ে বেরসিকের মত আমাকে ঘরে ঢুকতে দেখে চোরবিড়ালকুলের গর্বিত সদস্যটি নিতান্ত বিরক্তি, অনিচ্ছা এবং অবহেলায় ধীরে সুস্থে উঠে হেলে দুলে আমার পাশ দিয়েই হেঁটে বেরিয়ে গেলেন। আর আমি রাগে দুঃখে হাতের চাবিটা ওর দিকে ছুঁড়ে অবধারিত ভাবে লাগাতে না পেরে দাঁড়িয়ে দাঁড়িয়ে ফ্যাচফ্যাচ করে চোখ মুছতে লাগলাম ।
অত্যাচার এখানেই শেষ হলেও কথা ছিল। তা হয়নি। বারান্দার চওড়া কার্নিশ বেয়ে জানালার ভাঙ্গা কাঁচের সুযোগে ঘরের ভেতর তাদের অবাধ যাতায়াত চলতেই থাকল। কাজেই কদিন পরপরই এই ঘটনার পুনরাবৃত্তি হতে লাগলো । শেষটায় আটকাতে না পেরে কাঁচ মেরামত না করা অব্দি কলা পাউরুটি চিবনো অভ্যাস করতে হল । এর পরও কেউ আমাকে বিড়াল ভালবাসতে বললে খুনোখুনি  হয়ে যাওয়া বিচিত্র নয় । 
শুনেছিলাম পশুপাখিরা মানুষের মনের কথা বুঝতে পারে । এ বিষয়ে আমার একটু সন্দেহ আছে। কারন মার্জার শ্রেণীর প্রতি আমার বিদ্বেষ এমন কিছু লুকোনো ব্যাপার নয়, তা সত্ত্বেও তারা সেটা বোঝে না কেন আমি বুঝিনা । যতই এদের এড়াতে চাইনা কেন, কিছুতে পিছু ছাড়ে না। আমাদের পাশের বাড়ির মালকিনের বেড়ালপ্রীতি রয়েছে । সেটা সমস্যা নয়, সমস্যা হল, তিনি তাঁর প্রীতির পাত্র এবং পাত্রীগুলিকে নিজের ফ্ল্যাটে ঢুকতে দেন না । গ্যারেজে রাখেন। কিন্তু এরা নিশ্চয় কাঠের বাক্স নয় যে যেখানে রাখবে সেখানেই থাকবে । সোজা আমাদের বাসায় হুটোপাটি করতে চলে আসে । আমাদের ইনডোর প্ল্যান্টের বাগানটি আবার আঁতুড় ঘর হিসেবে তাদের বিশেষ পছন্দের। একগাদা ছানাপোনা নিয়ে গর্বিত মা-টি কদিন হল সেখানে রীতিমত সংসার পেতে বসেছে। মাঝে মধ্যে ওখানে গেলেই দেখি আর সব জায়গা ফেলে সবাই মিলে আমার বসার জায়গাটাই দখল করে বসে আছে । দাঁত কিড়মিড় করে তাড়িয়ে দিয়ে নিজের আসন উদ্ধার করে একটু গুছিয়ে বসতে না বসতেই পায়ের কাছে সব সদলবলে হাজির হয়ে যায়। ভয়ানক রাগ লাগে কিন্তু গোল গোল রোমশ মুখগুলো দেখে বেশি কিছু বলাও যায়না । বকা দিলে  উল্টে কেমন দুখী দুখী মুখ করে মোলায়েম গলায় বলে ওঠে, 'ম্যাঁও' । 



বিস্মরণ 



পরীক্ষা দিতে বসে একটা শব্দ কিছুতেই মনে করতে পারছিলাম না। কতক্ষণ কলম পেন্সিল কামড়ে লাভ না হতে পাশের বান্ধবীকে গুঁতোলাম-
-এই, ঐ শব্দটা যেন কি রে ?  
- কোনটা ? 
- ওই যে শুকনো করে লম্বামত...
- ??!
- আরে, ওই...যেটা বেশ সরু সরু... গাছের ডালে পাওয়া যায়... 
- !!! 
- আহ্‌..., ওই যেটা দিয়ে পুলিশরা মারে... ওই যে...  
এই পর্যায়ে এসে অপরপক্ষের ধৈর্যচ্যুতি ঘটায় হিসহিসিয়ে বললে, তোরই মাথায় মারা দরকার, লাঠি দিয়ে...  

এইবার ইউরেকা বলে চিল্লিয়ে উঠে 'হ্যাঁ হ্যাঁ ! লাঠি লাঠি !' বলতে আরেকজন যে দৃষ্টিতে তাকাল তাতে আমার ছাই হয়ে যাবার কথা। কিন্তু অভ্যাসেই গায়ে লাগলো না। লাগবেই বা কিসে। প্রায়ই এটা ওটা ভুলে যাবার বাতিক তো আমার বহু পুরনো। ইংরেজি লিখতে বসে টি এর মাথা না কাটা, আইএর মাথায় ফোঁটা না দেয়া এগুলো তো নিয়মিত ছিল। পড়াতে বসে দাদু খালি মাথা নাড়তেন। বলতেন, সেই এক লোক ছিল, যে রোজ বাইরে থেকে ফিরে ঘরের কোণায় ছড়িটা রেখে বিছানায় শুয়ে ঘুমিয়ে যেত। একদিন তাকে  ভুলোরোগে ধরল তারপর থেকে রোজ ঘরে ফিরে ছড়িটাকে বিছানায় শুইয়ে নিজে সারারাত ঘরের কোণায় দাঁড়িয়ে থাকত। আমি শুনতাম নির্বিকার মুখে। কথায় বলে দুকান  কাটা হাঁটে পথের মাঝ দিয়ে।  কাজেই আমার ভুলো রোগের বীজ জলবাতাস পেয়ে মহীরুহ হয়ে উঠতে সময় লাগলো না। আমি তাই প্রায় নিয়মিতই ঘরে চাবি রেখে তালা মেরে দিই, জুতোটা ছাতাটা হারাই, দরকারি কাজ ভুলে গিয়ে ভণ্ডুল করে ফেলি, মায় মাঝে মধ্যে নিজের বাড়ির রাস্তা ভুলে শুকনো মুখে রিকশায় বসে ঘেমে একশা হই। 

এইসব কাণ্ড করে নাস্তানাবুদ হতে হতে কলেজকালের এক বান্ধবীর কথা ভেবে বড্ড হিংসে হয় এক একদিন। ওর মাথায় বোধ হয় একখানা অন অফ সুইচবোর্ড আছে। ইচ্ছেমত কথা ভুলে যাবার এমন গুণ আর দেখিনি কোথাও। যে মানুষটার সাথে একসাথে জীবন কাটাবে বলে জীবন মরন প্রতিজ্ঞা করল, মোটা মানিব্যাগওলা আরেকজনকে বিয়ে করে দুদিনেই তাকে বেমালুম ভুলে গেলো কিভাবে যেন। বরং আমাদের গোমড়া মুখ দেখলে বলত, মানুষ যে কিসে এত কষ্ট পায় বুঝিনা বাপু। তার নাকি ভারী দুঃখ যে, করবার মত তেমন কোনও দুঃখই তার নেই ! ভুলে যাবার এমন গুণ থাকাটা সুবিধেরই বটে। এক একদিন তাই মনে হয় ওর মত হলে বোধ হয় মন্দ হতোনা। কিছু মানুষের মুখ, কিছু কথা, কিছু হাসি ইচ্ছেমত ভুলে যেতে পারলে ওর মতই সুখী হয়ে ওঠা যেত হয়ত খুব সহজেই।

কিন্তু তা হয়না। আমার মতই আমার ব্রেনও অপদার্থ। সে বান্ধবীর ক্লাস ফোরের রোল নাম্বার এমনকি তার এক্স বয়ফ্রেন্ডের বার্থ ডেট মনে রেখে দেয়, কবে এক নীল পাখি ঘাড় বেঁকিয়ে অদ্ভুত করে তাকিয়েছিল সেই দৃশ্য টুকে রাখে অথচ এটিএমের কি সচলের পাসওয়ার্ডের মত কাজের জিনিষ ভুলিয়ে দিয়ে বসে থাকে। অবশ্য মাঝে মধ্যে কিছু কিছু বিষয়ে ঘটে একেবারে উলটো ব্যাপার। সেসব জিনিষ চাইলেও ভুলে যাওয়া যায়না। সমস্ত অনুভূতি নিয়ে সুতীব্র আবেগে তা জেগে থাকে ভেতরে, সবসময় । 

মাথার ভেতর এরকম ঝকঝকে স্মৃতি নিয়ে প্রায়ই জেগে ওঠে একটা বই । সাধারণ নিউজপ্রিন্টে ছাপানো মলাটহীন ছেঁড়াখোঁড়া কিন্তু অসাধারন একটা বই।  

বাসার লাইব্রেরিটা ছিল জগাখিচুড়ির যথার্থ উদাহরণ। ফাল্গুনী, আশুতোষ নিমাই থেকে শুরু করে ডেল কর্নেগি, কিরো, বঙ্কিম, আনোয়ার হোসেন, হুমায়ুন আহমেদসহ আর সবাই ছিল পাশাপাশি। তখনও মাসুদ রানা নিষিদ্ধ তালিকায় ছিল, আর নিষিদ্ধ ছিল সেই বইটা। সেটা থাকত সবার নিচে । সাইজে প্রায় একখানা  নিউজপেপারের সমান তবে মোটাসোটা। মা কখনওই সেটা হাতে নিতে দিত না। কারণটাও বলত না। একদিন ঝাড়মোছ করতে গিয়ে ওটায় হাত পড়তে হটাত বললে, এখন তো বেশ বড় হয়েছ, এখন এটা দেখতে পারো।

আর যায় কোথা। লাফিয়ে উঠে টেনে নিয়ে পাতা খুলে বসলাম। আর বসতেই এক ধাক্কায় থমকে যেতে হল । ওইটুকু জীবনে এরকম শক্ত ধাক্কা আর খাইনি। বড় বড় পাতা জুড়ে ছবির পর ছবি। যুদ্ধের ছবি। ধ্বংসের ছবি। হত্যার ছবি। মানুষের ওপর মানুষের ঘৃণার ছবি।

যে যুদ্ধের গল্প শুনেছি পড়েছি এতদিন, সেই যুদ্ধ তার ভয়ংকর রূপ নিয়ে সামনে এসে দাঁড়াতে ছোট্ট বুকটা ধুকধুকিয়ে উঠে শিউরে গেলো। মা কতক্ষণ নিস্পলকে ছবিগুলোর দিকে তাকিয়ে থেকে শুধু বলল, আহ্‌ ! ছোট্ট একটা শব্দে তীব্র কষ্ট এক বেরিয়ে এল। কেমন একটা বিষণ্ণ গলায় আস্তে আস্তে বলতে লাগলো সেই সব দিনরাত্রির গল্প। এই গল্পগুলো বলতে গেলেই মা কেমন হয়ে যেত। গল্পগুলোর কিছু আগেও শুনেছি। সেদিন আরো অন্যরকম হয়ে গেলো। গুলি খেয়ে গ্যাংগ্রিন হয়ে মাংস খসে খসে পড়া নানার যন্ত্রণাদগ্ধ চিৎকার, ফায়ারিং স্কোয়াডে দাঁড়ানো বড়মামার আতঙ্কিত দীর্ঘশ্বাস, ঘরবাড়ি ছেড়ে প্রাণ হাতে পালানোর অবিশ্বাস্য কাহিনী, ঘাসপাতা খেয়ে কোনরকমে বেঁচে থাকা- সবগুলো গল্প  যেন ছবিগুলোর হাত ধরে একসাথে সত্যি হয়ে সামনে এসে দাঁড়ালো ।  

যুদ্ধের একমাত্র প্রাপ্তি খসখসে কালো কম্বলটা জড়িয়ে ছোটমামা প্রায়ই যুদ্ধের গল্প বলতেন। বলতে বলতে কোথায় হারিয়ে যেতেন যেন। হয়ত বদলে যাওয়া দেশটার সাথে নিজেদের স্বপ্নটাকে মেলাতে পারতেন না। গল্পগুলো তাই শেষ হতোনা প্রায়ই। কিন্তু মামার ছলছলে হয়ে ওঠা চোখের দিকে তাকিয়ে আর কিছু জিজ্ঞেস করার সাহস হতোনা। অনেকক্ষণ পর দৃষ্টিটা ফিরিয়ে এনে মাথায় হাত দিয়ে বলতেন, তোমরা মানুষ হয়ো মা। মানুষ হয়ো। মরে যাবার আগ মুহূর্ত পর্যন্ত রোজদিন কম্বলটা সাথে রেখেছিলেন। সামান্য একটা কম্বল কেন অসামান্য হয়ে গিয়েছিল বুঝতে আমার অনেক দিন লেগেছিল।  

উনিশশ' একাত্তর দেখা হয়নি আমার। অসংখ্য বইয়ের পাতায় দেখেছি তার চেহারা। কিন্তু তার সাথে পরিচয় মায়ের মুখেই। কত দিন সেইসব গল্প শুনে শুনে শিউরে উঠেছি বারবার। সেগুলোকে সত্যি বলে বিশ্বাস করতে কষ্ট হত। সেই অদ্ভুত বইটার ছবিগুলো, যন্ত্রণায় বিকৃত হয়ে যাওয়া সেই মৃত মানুষগুলো যেন নিঃশব্দে চিৎকার করে বলে উঠছিলো, আমরা কেবল গল্প নই, আমরা সত্যি। তীব্রতম ভয়ংকর এক সত্যি।  

প্রতি বছর মার্চের দিকে ক্যালেন্ডারের পাতা এগুলেই আমার মনে পড়ে যায় ওই ছবিগুলো, ওই না দেখা  মানুষগুলো। অনেককেই বলতে শুনি, আরে দূর, এইসব গণ্ডগোলের অতীত টেনে বেড়িয়ে আর কি লাভ ? আমাদের এখন সামনে তাকানো উচিত। আমি পারিনা। আমি ভুলতে পারিনা। এই দিনটা থেকেই যে আমাদের স্বাধীন হবার গায়ে কাঁটা দিয়ে ওঠা অনন্য ইতিহাসের শুরু তা আমি ভুলে যেতে পারিনা কিছুতেই।

আমার কেবলি সব মনে পড়ে যায়।




হত্যা অথবা মৃত্যু  



ছোটখাটো শ্যামলা চেহারার নাজমা বেগম থাকেন ছোট্ট এক উপজেলা শহরে। পরিবার পরিকল্পনা অফিসে হেলথ ভিজিটর পদে কাজ করেন, স্বামী সেই অফিসেই আরও নিচু এক ধাপের কর্মচারী। এঁদের ছেলেমেয়েরা মাঝে সাঝে শহরে বেড়াতে এলে আমাদের পাড়াসুদ্ধু বাচ্চাদের বড় দুঃখ হত। দুঃখটা বৈষয়িক। ওরা ওই বয়েসেই ব্যাটারিওলা গাড়ি, আলোজ্বলা কেডস এইসব দুর্লভ সম্পদের অধিকারি ছিল। একবার মেয়েকে সোনার ঘড়ি কিনে দিয়ে আমাদের সবাইকে তাক লাগিয়ে দিলেন। একটু বড় হবার পর ওই চাকরির বেতন স্কেল সম্পর্কে ধারনা তৈরি হওয়ায় বড়দের জিজ্ঞেস করেছিলাম যে ওঁদের এই বৈভবের উৎস কোথায়। একটু মুচকি হাসি ছাড়া সদুত্তর পাইনি কারো কাছেই। উত্তর পেয়েছিলাম, অনেক  পরে।
নাজমা বেগমের আয়ের মূল উৎসই আসে অবৈধ গর্ভপাত করিয়ে। সরকার থেকে এঁদের যে ট্রেনিং দেয়া  হয় তা  তিনি কাজে লাগান। যারা চুপিসারে গর্ভপাত করাতে চান, তাঁরা আসেন এঁর মত 'ডাক্তারনি'র কাছে। একবার দিন সাতেকের জন্য ওনার বাসায় বেড়াতে গিয়ে অনানুষ্ঠানিক নির্মমতার এক অদ্ভুত রূপ দেখেছিলাম।
রোজ দিন নানান চেহারার মানুষ বাসায় এসে বাইরের ঘরে বসে থাকত শুকনো মুখে। তাদের সাথে থাকত ততোধিক শুকনো মুখের এক নারী। বেশিরভাগ সময়েই যে বালিকা থেকে নারী হয়ে ওঠার সময় পায়নি  এমন বয়েসি। কথাবার্তা রফাদফা শেষে মেয়েটিকে নিয়ে নাজমা বেগম চলে যান কলতলার পাশে খোলা ছাদের দেয়ালঘেরা  গোসলখানায়। সাথে থাকে নানা আকারের যন্ত্রপাতি। আধাঘণ্টাটাক পরে মেয়েটা এসে মুমূর্ষুর মত করে শুয়ে থাকে বাইরের ঘরের বিছানায় আর কাজের মেয়ের ওপর হুকুম যায়, 'ময়নাআ, গোসলখানাটা ধুয়ে দে'। একদিন না জানতে গোসলখানায় ঢুকে দেখি সবুজ সবুজ পেছল শ্যেওলার ওপর ক্ষুদে ক্ষুদে হাত পায়ের রক্তাক্ত ছেঁড়া টুকরো পড়ে  আছে।
জিজ্ঞেস করে বসেছিলাম, 'আপনার কি খারাপ লাগে ?' উনি বললেন, 'খারাপ লাগবে কেন ? আমি তো খারাপ কাজ করছিনা। এখানে যারা আসে, তারা কেউই হয় বাচ্চাটা চায়না, নয়ত অবিবাহিতা। এদের সমস্যার সমাধান করে দিয়ে নিজের ইচ্ছেমত জীবন যাপনের ব্যবস্থা করে দিচ্ছি, এটা তো বরং ভালো কাজ। নইলে এই অবিবাহিত মেয়েগুলোর কি গতি হত ?' আমি বিড়বিড় করে বললাম, '... কিন্তু ওটা তো মানুষ ! সত্যিকারের প্রাণ !' উনি মৃদু হেসে, 'তাও তো আমি এনেস্থেসিয়া ব্যবহার করি' বলে উঠে চলে গেলেন।
নাজমা বেগম অবশ্য একটা বিষয়ে খুব ভুল কিছু বলেন নি। গ্রামগুলোতে এখনও এবরশন করান হয় অদ্ভুত সব   পৈশাচিক কায়দায়। বছর তিনেক আগে এক ডাক্তার আত্মীয়ার সুবাদে কুমিল্লার প্রত্যন্ত এক গ্রামের হাসপাতাল কোয়ার্টারে  দিন কয়েকের আতিথ্য নিতে কিছু অভিজ্ঞতা হয়েছিল। প্রথম দিনই একটি কম বয়েসি মেয়েকে নিয়ে এল তার বাবা মা। মেয়েটার প্রায় সাত মাসের শিশুটিকে দাই দিয়ে নানারকম গ্রাম্য পদ্ধতিতে প্রিম্যাচিওর ডেলিভারি করে মেরে ফেলার চেষ্টা করা হয়েছে। এতে বেবির শরীরটা বেরিয়ে এলেও প্লাসেন্টা অর্থাৎ  জরায়ুর ভেতর যে ব্যাগের মত আবরণটির মাঝে শিশু থাকে সেটি কিছুটা বেরিয়ে এসে আটকে গিয়েছে। সেটা বের করার কোন উপায় না দেখে শেষে তার সাথে একটা আস্ত থান ইট বেঁধে ঝুলিয়ে দিয়ে মাইল তিনেক রাস্তা হাঁটিয়ে মেয়েটিকে হাসপাতালে নিয়ে আসা হয়েছে; যাতে ওই ইটের ভারে আপনাতেই তা বেরিয়ে আসে। হাসপাতালে পৌঁছনর পর রক্তক্ষরণেই মেয়েটা মারা যায়।
প্রকৃতি নারী শরীরে শিশুকে সুরক্ষিত রাখতে অভিনব ব্যবস্থার আয়োজন করে রেখেছে। তাই পুরুষ স্পার্ম দিয়ে নারীর ওভামটি নিষিক্ত হওয়ামাত্র তার চারদিকে খুব দ্রুত একটি সুরক্ষা বলয় তৈরি হয়ে যায় এবং জরায়ুর মুখে বেশ কয়েক প্রস্থ প্রাকৃতিক লক তৈরি হয়ে বেরনোর রাস্তাটি বন্ধ হয়ে যায়। কিছু ব্যতিক্রম ছাড়া একদম ডেলিভারির আগে ছাড়া এই লক খুলতে চায়না। জরায়ুর মুখ খুলে অপরিপূর্ণ  শিশুটিকে বের করে আনার জন্য তাই গ্রামগুলোতে নানারকম পাশবিক পদ্ধতি ব্যবহার করা হয়। প্রথমে আনারস, কাঁচা পেপে খাইয়ে চেষ্টা করা হয়।  এগুলোতে কিছু রাসায়নিক আছে যা কিছু ক্ষেত্রে গর্ভপাত ত্বরান্বিত করে। তাতে কাজ না হলে নানান জড়িবুটি এবং শেষে অত্যাচার চলে। একজনকে হাসপাতালে আনা হয়েছিল যার তলপেটে জোরে জোরে কিল ঘুষি মেরে শিশুটিকে ওখানেই মেরে ফেলার চেষ্টা করা হয়। তারপর জরায়ুতে লম্বা খেজুর কাঁটা বিঁধিয়ে রেখে ফুটো করে শিশুটিকে বের করে আনার তুমুল প্রচেষ্টাও চলে । শিশুটি মারা গিয়েছিল অবশ্যই কিন্তু সাথে তলপেটে গ্যাংগ্রিন হয়ে মেয়েটাও বাঁচতে পারেনি। আরও অন্যান্য ক্ষেত্রে খেজুর কাঁটার জায়গায় সাইকেলের স্পোক, বড় ছুঁচ এমনকি গাছের ডালের লাঠি পর্যন্ত ব্যবহার করতে দেখেছি।
এই ধরনের ঘটনাগুলো কোন একক ঘটনা নয়। সমাজের আনাচে কানাচে হামেশাই এরকম ঘটছে। সবসময়    হয়ত মা- টি মারা যাচ্ছেন না। তাই বলে নিস্পাপ ক্ষুদ্র প্রাণের অস্বাভাবিক মৃত্যু থেমে থাকছেনা। সামাজিক মান সম্মান বাঁচাতে এগুলো নিয়ে কেউই কথা বলেনা। 
গর্ভপাতের প্রক্রিয়াটি অবশ্যই সহজ নয়। এতে ফরসেপ দিয়ে শিশুর অপরিণত শরীরটি ছিঁড়ে ছিঁড়ে টেনে বের করে আনা হয়। ডাক্তাররা অল্প কিছু ক্ষেত্র ব্যতীত তা সমর্থনও করেন না। অনেক ক্ষেত্রেই পরবর্তীতে তা জটিলতা আনতে পারে। আর নৈতিক অসমর্থন তো থাকেই। তবে অনেক ক্ষেত্রেই দেখা যায় যে বেবিটি বিকলাঙ্গ হয়ে বেড়ে উঠছে, বা তার বৃদ্ধি মায়ের জীবনের জন্য হুমকি স্বরূপ হয়ে যায়, এরকম ক্ষেত্রে ডাক্তাররাই প্রেগনেন্সি টার্মিনেট করতে বলেন। এগুলো ছাড়া বাকি ক্ষেত্রগুলোতে একটি সুস্থ প্রাণকে 'নষ্ট' করার কোন যুক্তিই যথেষ্ট বলে মনে হয়না। আজকাল অবশ্য পৃথিবী জুড়ে গর্ভপাতকে আইনি বৈধতা দেবার পক্ষে জোরালো মতবাদ তৈরি হচ্ছে। কিন্তু একজন নারী এবং অবশ্যই মা হিসেবে বিষয়টিতে আমি সমর্থন  দিতে পারিনি কখনই। প্রেগনেন্সি অনাকাঙ্খিত হলে তা এড়ানোর অনেক রকম বৈজ্ঞানিক উপায় এখন হাতের কাছেই আছে। দরকার শুধু একটু সচেতনতা আর মানবিক বোধের।
মায়ের গর্ভে আসার একুশ থেকে আঠাশ দিনের মাথায়ই বাচ্চার অতি ক্ষুদে হার্টটি বিট করা শুরু করে। আর তিন মাসের ভেতর মোটামুটি শরীরের কাঠামোটি দাঁড়িয়ে যায়। এর কিছুদিনের ভেতরেই তার শোনার ক্ষমতা তৈরি হয় এবং মায়ের গলার স্বর চিনতে শিখে যায়। এমনকি আচমকা জোর আওয়াজে চমকে যাওয়া আবার মায়ের নরম গলার স্বর শুনে খুশিতে 'হেসে' ফেলাও শিখে যায়।  এরকম একটি জলজ্যান্ত প্রাণকে ছিঁড়ে খুঁড়ে আক্ষরিক অর্থেই টুকরো টুকরো করে পৃথিবীর সবচাইতে নিরাপদ স্থান তার নিজের মায়ের পেট থেকে তাকে জোর করে টেনে বের করে আনাকে হত্যা নাকি মৃত্যু বলে আমার ঠিক জানা নেই।


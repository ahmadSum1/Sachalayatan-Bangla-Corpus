নামাবলী 



সুয়োরানীর হয়েছিল হাড় মড়মড়ে রোগ, আমার হল উদ্ভুট্টি কান কট কটে ব্যারাম । থেকে থেকে কানের ভেতর কটকট কটকট । কী যে জ্বালা । দেখেবেছে এক ডাক্তারের কাছে হাজির হলাম । দেখি বিরাট সাইন বোর্ডে বড় করে নাম লেখা, বুলন্দ্‌ চৌধুরী । বাহ, বেড়ে নাম । শুনতেই বেশ তেজিয়াল বোধ হয় ।  ভেতরে গিয়ে দেখি বেঁটে খাটো শুকনো চেহারার শ্যমলা রঙা অমায়িক বৃদ্ধ । মনে হল, যাহ্‌, নামকরণের সার্থকতা তো ঘটল না !
সেক্সপিয়ার সেই কবে  'নামে কিবা এসে যায়' বলে রায় দিলেও এখন ওসব তামাদি কথা । বরং নিজের নামটি কি করে অক্ষয় করা যায় তার ফিকিরে সবাই ব্যস্ত ।  গিনেস বুকে নাম তোলার জন্যে কত কাণ্ড যে লোকে করে ।  আগেকার মত ছেলের নাম এখন দু কড়ি-পাঁচ কড়ি-পচা-বিশু কেউ রাখেনা । এখনকার বাবা  মায়েরা খুব হুঁশিয়ার । সন্তানটিকে লাখে এক প্রমাণ করতে নামও রাখেন দুস্প্রাপ্য প্রকৃতির । সেদিন ডাক্তার খানায় একজনকে দেখলাম ছেলেদের নাম  রেখেছেন, 'ব্যাটারি' আর  'ডেটল' ।  নাম শুনে ডাঙ্গায় খাবি খেলাম ।
অবশ্য এটি কলির শুরু মাত্র । মিতিনের ক্লাসের ফ্রেন্ডের নাম 'এবঙও', আর টিচারের নাম, 'ইউ মে' ।  আমাদের এক ফ্যামিলি ফ্রেন্ড তার  চিল্লানোরাস কাঁদুনে দুই ছানার নাম রেখেছে 'সিডি' আর 'ক্যাসেট' ।  অবস্থা যা দাঁড়িয়েছে ওই নামই এখন স্থায়ী । বাবার এক পুরনো বন্ধুর নাম ছিল 'পাঞ্জাবী' । ছোটবেলায় আমি উচ্চারন করতে পেতাম না, বলতাম 'পাঞ্জামা-পাঞ্জামী' । সেটাই চালু হয়ে গিয়েছিল । উনার ছোট ভাই বাইসেপস্‌ ট্রাইসেপস্‌ ফোলান  মিশকালো দশাসই চেহারার গুঁপো ভদ্রলোক । নাম 'গোলাপ' । আহা !
সাধারণত সবাই ফুল-পাখি-রং-গান-নদী-রত্ন বা বিভিন্ন মৌলিক পদার্থের নামে নাম রাখে । কারো ইংরেজি নাম পছন্দের । যেমন- লোটাস-ভিক্টর-লাইফ-জুয়েল-হেলেন  ইত্যাদি । কিছু কিছু বাবা মার আবার ফলমূল খুব প্রিয় । তাই বাচ্চাদের নাম দেন লেবু-আতা-আপেল-পেয়ারা- ডালিম-কমলা-অরেঞ্জ  এইসব । আমাদের পাড়ায় একটা পরিবার ছিল, সব্বার ফলের নামে নাম । আমরা ওদের বলতাম ফ্রুট সালাদ ।  নামগুলো মোটেও বিদঘুটে নয়, কিন্তু শুনতে কেন জানি মজা লাগে । ফিক করে হাসি পেয়ে যায় ।
নাম বিদঘুটে করার জন্য আত্মীয় স্বজন বা পাড়া পড়শির জুড়ি নেই । আমাদের গ্রামে একজনের নাম ছিল মন্মথ । পড়শিরা আদর করে ডাকতে লাগল 'মথো' ।  আটা ময়দা মথে জানি, তাই বলে মানুষ ! এক জায়গায় বেড়াতে গিয়ে মজার এক পরিবারের দেখা পেয়েছিলাম । তাঁদের বড় ভাই  '৪৭ এর দেশ বিভাগের সময় বাস্তহারা হয়ে চলে আসার সময় পথেই জন্মেছিলেন । সেই 'ভ্যাজাল' এর সময় জন্মে আরও ভ্যাজাল বা ঝামেলা তৈরি করায় তাঁর নাম পড়ে 'ভেজালু' । পরের জন ভ্যাদর ভ্যাদর করে কথা বলার কারণে  'ভদু' । তাঁর ছোটজন ভাদ্র মাসে জন্ম বলে নাম পেয়েছেন 'ভাদু' । আরেকজনের নাম 'চেথ্‌রু'  (এই নামের শানে নযুল জানিনা । বোধ করি চিৎপাত হয়ে ঘুমনোর স্বভাব জাতীয় কিছু একটা কারণ হবে ) । সবচে ছোট জন সবার নয়নের মণি , নাম মশা । 
এঁদের দুই কাজিন আছেন । ওনারাও কম যান না । একজন বেশি ফ্যাদলা পাড়েন বা বকবক করেন বলে নাম হয়েছে 'ফেদলু' অপর জন গুলবাজ বলে 'ফেকু' ।
সাদ্দাম হোসেন ইরাক আক্রমন করার পর তো বাচ্চার নাম সাদ্দাম রাখার হিড়িক পড়ে গিয়েছিল । অনেকে অবশ্য এত জোশিলা নাম পছন্দ করেন না । তাই বাচ্চার নাম রাখেন বেবি-সুইটি-মিষ্টি- চকলেট, এমনকি বাচ্চা । একবার  এক বৃদ্ধা মহিলার নাম 'বাচ্চা' শুনে ভড়কে গিয়েছিলাম । 
আমাদের ছোটবেলায় একটা কমন খেলা ছিল কেউ একজন ছুটতে ছুটতে এসে হটাত বলে উঠত, জানিস, টুকু হারিয়ে গেছে ! আমরা সবাই জিজ্ঞেস করতাম, কোন টুকু ? সে তখন আঙ্গুল তুলে দেখিয়ে বলত, এই এত টুকু ! অম্নি সবাই হেসে গড়িয়ে পড়ত । খুবই ননসেন্স খেলা । কিন্তু আমরা আমোদ পেতাম । সেদিন এক বাসায় গিয়ে শুনি ওদের ছেলের নাম টুকু । সেদিন হাসি চেপে রাখা দায় হয়েছিল । আমার এক খেলার সাথী ছিল, খুব বেঁটেখাটো গাঁট্টা গোঁটটা দেখতে । বাসায় ওর নাম ছিল আণ্ডা । আমরাও তাই ডাকতাম । বড় হয়ে ও একটা ভয়ঙ্কর খুনে গুন্ডা হয়েছে । কিন্তু আমার মা-র তা মনেই থাকেনা । রাস্তায় দেখা হলে সবার সাম্নেই জিজ্ঞেস করে বসেন, বাবা আণ্ডা, কেমন আছ ?  আণ্ডা বাবু মুখ লাল করে বলে ফুপু, আমার নাম তো এখন আর আণ্ডা না । আম্মা বলেন, আচ্ছা আচ্ছা । পরের বার আবার ভুলে যান । 
এতক্ষনে অনেকেই নিশ্চয় ভুরু কুঁচকে ফেলেছেন, নিজে ভালো মানুষ সেজে  দুনিয়ার সবার নাম নিয়ে ত্যানা পেঁচাচ্ছি বলে । এবার একটু নিজের ঢোল পেটাই তবে । আমার বাবা সাড়ে ছফুট লম্বা ভীষণ সুপুরুষ ছিলেন । পরিবারে নাম ছিল 'বাঁঠু' । কোন মানে হয় ? আর আমি ? সব্বার দু মাইল তিন মাইল লম্বা নাম  হয় , একটা দুটো ইস্ত্রি দিয়ে ভাঁজ করে ওঠানো নাম থাকে, আদর করে ডাকা নাম থাকে, নামের কত রকম বিলাসিতা । আর আমার তিন অক্ষরের একটাই সবেধন নিলমণী  নাম, সাথে পদবী, ব্যাস । ওটাই তোলা, ওটাই পেট, যাকিছু ওই একটাই । তাও বেশির ভাগ সময় ছেলেদেরই এই নাম রাখা হয় । আর এই জীবনে আমার নামে যে কটা মানুষ দেখেছি সব কটা হাড় পাজি । সাধে কি আর নাম ভাঁড়িয়ে লিখি !!    
 
আশালতা


ইচ্ছে মোতি 



প্রথমবার শালবনে গিয়ে অদ্ভুত লেগেছিল। এক পাশে চওড়া কালো ফিতার মত পিচের রাস্তাটা দিয়ে হুস হুস  করে সভ্য মানুষের বাস ট্রাক ছুটছে কিন্তু রাস্তা টুকু পেরোলেই সবুজ বন। কি সুন্দর। বনের ভেতর এঁকে বেঁকে ঘুরে গেছে লাল মাটির রাস্তা। সেই পথ বেয়ে একটুখানি ভেতরে গেলেই সভ্যতার চেনা শব্দ গুলো আবছা হতে হতে মিলিয়ে যায়। তখন চারদিকে হরেক পাখির অচেনা শিস, ঝিঁ ঝিঁ পোকার তান আর হাওয়ার সরসরানি। শুকনো  পাতাগুলো মাড়িয়ে মাড়িয়ে ভেতরে যেতে চোখে পড়ল গাছপালার ঘন আড়ালের  ভেতরে খড়ের ছাউনি দেয়া ছোট্ট গোল একটা চালামত বসার জায়গা। বনের মাঝখানে ঐ চালাটা দেখে  কেমন যেন থমকে গেলাম, ভারী ভালো লাগল। ইচ্ছে হল কোন এক ঘন বৃষ্টির ঘোরলাগা দিনে যখন চারধারের বন ভিজে মাতাল হয়ে উঠবে তখন ঐ ছাউনিটার শান বাঁধানো বেদিতে প্রিয় মানুষটার পাশে বসে থাকব। চারধারের ঝুম বৃষ্টির মাঝে ওখানে চায়ের কাপ হাতে হয়ত নিতান্তই পার্থিব দু এক টুকরো কথা বলব দুজনে, হয়ত তাও নয়। কিন্তু সবুজ পাতার ওপর জলের অলৌকিক বুনো ঘ্রানে বুঁদ হতে হতে প্রিয় হাতটা ধরে মনে হবে, আহা, বেঁচে থাকাটা কী তীব্র সুখের।
একবার গেলাম সমুদ্র দ্বীপ বেড়াতে। বিকেলের নরম আলোয় দেখি প্রবালের ফাঁকে এক লাল কাঁকড়া  জলের তলায় শরীর ছেড়ে দোল খাচ্ছে। ঢেউ এর তালে তালে একবার এদিক, আরবার ওদিক, গড়িয়ে অস্থির। ভারী হিংসে হল। ইচ্ছে হল, আমিও ঐ কাঠের নৌকোগুলো একটা পেতাম, তাহলে অম্নি করে রাতভর নৌকোর পাটাতনে শুয়ে ঢেউয়ের দোলায় জীবন দুলিয়ে নিতাম। চারধারের ঝড়ো বাতাস লোনা জলের ঘ্রান নিয়ে হুটোপাটি করে কেবলি দূর সমুদ্রের গান শোনাত আর আমি দুচোখ পুরে তারাজ্বলা আকাশটা দেখতে দেখতে জীবনের ক্ষুদ্রতাকে অগ্রাহ্য করবার অসীম সাহস পেয়ে যেতাম।
কেমন শিরশিরানি ভয়ে শরীর কাঠ হতে থাকে বলে ভয়েই উঁচুতে যাইনা। কিন্তু একবার আট তলা এক বাড়ির ছাদে যেয়ে ভীষণ ভালো লেগেছিল। দরজাটা খুলে ছাদটায় পা রাখতেই হু হু হাওয়া এসে আষ্টেপৃষ্ঠে এমন জড়াল যে হুট করে একদম মন ভালো হয়ে গেল। বাড়ির পেছনটায় বোধ হয় বিস্তীর্ণ জলা। নিচের গাছপালার ফাঁক ফোকরে কাঁচ পোকার টিপের মত নীলচে পানিতে শেষ বিকেলের আলো ঝিকিয়ে  উঠছে। অত ওপর থেকে পৃথিবীটা কি ভীষণ অন্যরকম। যেন পার্থিব কোন পাঁক এসে আত্মাকে ছুঁতে পাবেনা আর কখনও। অত উঁচুতে ঐ ছাদের কোনটায় দাঁড়িয়ে বাতাস মেখে এলোমেলো হতে হতে হটাৎ কেমন ঘোর লেগে গেল। ইচ্ছে হল বাতাসে ভেসে শরীরটা ছেড়ে দিই শূন্যে। মোটে তো একহাত দুরত্ব, এক পা বাড়ালেই ইচ্ছেটা পুরণ হয়ে যায়। প্রবল ঘোরে আছন্ন হয়ে নেমে গেলাম সরু কার্নিশে, লম্বা শ্বাস নিয়ে ভেসে পড়বার ঠিক আগ মুহূর্তে ডাক ভেসে এল, আপুউউ...তুমি ওখানে কেন, শিগগির চল, আজ আমাদের পুতুলের বিয়ে যে...। 
পুরোটা জীবন জুড়েই মুক্তোদানার মত ছোট বড় কতরকম ইচ্ছে যে হয় আমাদের। এই রকম ইচ্ছেগুলো খুব দামি কিছু নয়, নয় অসম্ভবও। একটু গা হাত নাড়লেই পুরণ হয়ে যায় হয়ত, কিন্তু  কেন যেন সব ইচ্ছে পুরণের ইচ্ছেটাই হয়না কখনও। মনে হয় থাকনা কিছু বাকি। নইলে তো জীবনটা রূপকথা  হয়ে যাবে। রূপকথার কল্পলোকে তো এরকম আকাশ ভেঙ্গে বর্ষা নামেনা। ওখানে তো কচি দুটো হাত গলা  জড়িয়ে বলেনা, আজ অফিস যেওনা মা, খুব করে জড়িয়ে ধরে আমার কাছে থাকো। মৃন্ময় জীবনে কত সাধ অধরা থেকে যায়। প্রিয় মানুষটার সাথে পাহাড়-সমুদ্র-মহানগর কত জায়গায় যাওয়া হয়, পাঁচতারা  হোটেলের ব্যালকনি থেকে নীল সাগরের দেখাও মেলে, কিন্তু ঐ শালফুলের রেণু জড়ানো তীব্র বুনোগন্ধি স্বপ্নটাকে ছোঁয়া হয়না কখনও। পাওয়া হয়না তারাভরা ঐ লোনা জলের রাতটাও। আর প্রায়ই পুতুল খেলার মত তুচ্ছ ডাকেও জীবনের ঘরে ফিরে আসতেই হয়।
কোন এক ভেজা বর্ষার রাতে মেঘ কেটে গেলে একফালি চাঁদের আলো কখন এসে জানলা গলে বিছানায় লুটোয় । চুপিচুপি আলোটা গায়ে মুখে মেখে নিতে নিতে ভাবি, মরার আগেই মরে গেলে বাকি রইল কি। তার চাইতে এই আলোটার মত করে বাঁচা চাই। হাজার ঝড়-জলেও ম্লান হয়নি, ঠিক ঠিক মেঘ কেটে বেরিয়ে এসে হাসছে তো। ইচ্ছের প্রাপ্তি-অপ্রাপ্তির গোলমেলে হিসেবকে এক লহমায় তুচ্ছ করে দিয়ে ঐ নীল জোছনাটুকু হাজার ভুলে ভরা, ভাঙাচোরা জীর্ণ জীবনটাকে আবার ভালবাসতে শিখিয়ে দেয় ।
তাই হয়ত ভেঙ্গে পড়তে পড়তে, ফুরিয়ে যেতে যেতে আরও একবার জীবনকে ভালোবেসে রোজদিন বেঁচে উঠি একটু একটু করে। 
সব কিছুর পরেও...জীবন তো বাঁচার জন্যেই;  নয়  ?


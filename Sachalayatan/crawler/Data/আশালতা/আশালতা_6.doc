রুমালের বেড়াল   



ছিল রুমাল, হয়ে গেলো টকটকে একটা বেড়াল। এমনটা কি হয়না ? দিব্যি হয়। সুকুমারের বইতে যেমন, এই সচয়ালতনেও তেমনি কি আর কম হয়! এই যেমন, আমি। ছিলাম নেহাত খাই দাই ঘুমাই টাইপ ঘোরতর এক সংসারী, হটাত হয়ে গেলাম সচলায়তনের আশালতা।
আজ চৈত্রের সতেরোয় কোথাও কিচ্ছু পাল্টে যায়নি তবু দিনটা খুব অন্যরকম হয়ে গেলো। আজ নিজের করে একটা নাম পেলাম। এমনিতে চেনা পৃথিবীতেও আমার একটা নাম আছে অবশ্য। কিন্তু আজকাল নিজেই সেটা ভুলতে বসেছি। সচলবন্ধুদের সে নাম বললেও ব্যাবহার হতে দেখিনা। সচলের কাছে তাই আশালতাই থেকে গেলাম। খুব অদ্ভুত এক যাত্রার শেষ হল আজ। অথবা শুরু।
বাংলাদেশের আর দশটা মেয়ের মাঝে আটটা নটা মেয়ের জীবন থেকে আমার জীবনটা আলাদা কিছু ছিলোনা কখনও। জীবনভর সেই আদর্শ দশভূজা নারী হয়ে ওঠার প্রাণান্ত কসরত আর কেবলই ব্যর্থতার দায়ভার। সে জীবন কেবল দিতে শিখেছে, নিজের জন্য আলাদা করে কিছু নেবার চাইবার সাহস পায়নি। অথচ একটামাত্র জীবন আমাদের। একদিন মন বলল সেটাকে এইভাবে বইয়ে দেয়া মস্ত পাপ। নিজের ভেতরে খুব অন্যরকম একটা মানুষ বিদ্রোহ করে বসল। তাই ফুরিয়ে যেতে যেতে যেতে একদিন হটাত ঘুরে দাঁড়ানোর সাহস জুটে গেলো। এইরকম এক টানাপোড়েনের সন্ধিক্ষনে সচলের সাথে দেখা হয়ে গেলো আমার। 
তখনও নাম জানা দূরে থাকুক ব্লগ কি জিনিষ সে সম্পর্কে কোনও ধারনাই নেই। এক অলস দুপুরে কিছু একটা নেটবাজি করতে করতে গিয়ে পড়লাম সামুতে। অজানা দেশ আবিষ্কারের কৌতূহল নিয়ে দিন কয়েক ঘোরাঘুরি করে মেজাজ খারাপ ছাড়া লাভ কিছু হলনা। বিরক্ত হয়ে ছেড়ে দেব ভাবতে ভাবতেই এলোমেলো লিঙ্ক ক্লিক করতে গিয়ে হটাত সচলের পাতা সামনে এল একদিন। নীড় পাতায় সেদিন ভাসছে ছোটবেলার ভালো লাগা রুবি রায়কে নিয়ে একটা লেখা। প্রায় অনাগ্রহ নিয়ে পড়তে শুরু করে দু সেকেন্ডের মাথাতেই পিঠ টান হয়ে গেলো। পুরো লেখা শেষ করে থম মেরে বসে রইলাম কতক্ষণ। মানুষ এত সুন্দর করেও লিখতে পারে ! সেই লেখকের ব্লগ বের করে প্রায় পরীক্ষার সিলেবাসের মত গুরুত্ব নিয়ে সব লেখা পড়ে শেষ করে ফেললাম। তারপর আরও। তারপর আরও আরও...। একসময় দেখি দিনরাত সচল নিয়ে বসে আছি তো আছিই। রক্তে নেশা ধরে গেছে। 
নেশা মাত্রেই হয়ত নিন্দার্হ। কিন্তু  সচলনেশায় জড়িয়ে আমার বিন্দুমাত্র আফসোস নেই। বরং অনিকেত  নামের সেই মানুষটির প্রতি আমার কৃতজ্ঞতার শেষ নেই, যাঁর সেই লেখাটা না পড়লে আমার হয়ত সচলে আটকে যাওয়া হতোনা, আমার আর আশালতা হয়ে ওঠা হতোনা।
পুরো সচল জুড়ে কত কত মানুষ কত কত লেখা। কত রকম তাদের ভাবনা। সেইসব লেখা পড়তে পড়তেই একদিন লোভ জেগে গেলো। মনে হল আমিও কেন না ওদের মত হই ! ডায়েরি খুলে একটা পাতা তুলে দিলাম হুট করে। কিন্তু কি আপদ, রেজিস্ট্রেশন করতে গিয়ে দেখি নাম চায় ধাম চায়। এত কিছু কোথা পাব ? সেসময়টায় নানান যন্ত্রণায় বিরক্ত হয়ে নিজের একাউন্ট জলাঞ্জলি দিয়ে বসে আছি। কে এখন বসে বসে নতুন একাউন্ট খোলে ? এদিকে বহুদূর চিন্তাভাবনা করে কাজ করা, সে আমার কম্ম নয়। হাতের  কাছে ছিল গোটাকয়েক গেম একাউন্ট, তার থেকে র‍্যান্ডম একখানা নাম মাথায় আসতে সেটাই নামের জায়গায় লিখে দিলাম পোস্ট করে।
ওমা, লেখা পোস্ট করতেই দেখি হাওয়া হয়ে কোথায় হারিয়ে গেলো। এ কী যন্ত্রণা রে বাবা। লেখা কই গেলো ! কিছুক্ষন খুঁজে পেতে হাল ছেড়ে দিয়ে চলে গেলাম। মনে মনে তো জানিই দেখা যাচ্ছেনা তার মানে ওটা নেহাত পচা লেখা, ওরা ছাপবে না। কি আর করা।
প্রথম লেখা পোস্ট করার সময় আমার মাথায় কয়েকটা ধারণা বদ্ধমুল ছিল। এক হল, লেখা যদি ছাপেও আমার লেখা পনের থেকে সতেরজন পড়বে, এর বেশি না। আর বিশ জন যদি পড়েন তো আমি খুবই খুশি হই। আর দ্বিতীয় ধারনাটা হল, আমি সব মিলিয়ে বারোটা বা খুবই বেশি হলে চোদ্দটা লেখা দেব। লেখা দেবার একটাই উদ্দেশ্য ছিল আমার লেখার ধরন সম্পর্কে অন্যেরা কি বলেন মূলত সেটার ধারণা পাওয়া। ধারনাটুকু পাওয়া হলেই এর পর আর লেখালেখির কোনও অর্থ থাকেনা। কাজেই এই কটা লেখাই যথেষ্ট মনে হয়েছিল। ভেবেই রেখেছিলাম এই কটা লেখা দিয়ে ব্লগ দুনিয়া থেকে উধাও হয়ে যাব। 
এইসব ভাবনাচিন্তা মাথায় রেখে রাতে ঘুমোতে যাবার আগে আরেকবার নীড় পাতায় উঁকি দিয়েই চক্ষুস্থির হয়ে গেলো। সেখানে আমার লেখা ! ছাপানো হলে নিজের লেখা দেখতে বুঝি এরকম হয় ! কি আশ্চর্য ! আর...আর... নিজের চোখকে বিশ্বাস করাতে পারছি না... লেখাটা এর মাঝেই প্রায় আড়াইশ' জন পাঠক পড়ে ফেলেছেন ! তার চাইতেও বেশি কথা, তিন তিন জন বলেছেন লেখাটা নাকি ভালো হয়েছে !!! ঠিকঠাক আবেগ প্রকাশ করতে আমি কোনোদিনই শিখিনি। তাই যখন আমার খুশিতে লাফালাফি করার কথা তখন আমি  কেঁদে আকুল হয়ে গেলাম। কম্পিউটারের স্ক্রিনের সামনে বসে বয়স্ক একজন মানুষ ফ্যাচ ফ্যাচ করে কাঁদছে দৃশ্যটা নিশ্চয় খুবই হাস্যকর কিন্তু তখন কথাটা একবারও মনে এলনা। আমার ক্ষুদ্র জীবনে এত আনন্দ নিয়ে কাঁদবার সুযোগ তো খুব বেশিবার আসেনি।
অসংখ্য পাঠক অগুনতিবার আমায় এইভাবে কাঁদিয়েছেন, তাঁদের প্রত্যেকের কাছে আমি ঋণী। তাঁদের মাঝে সেই  প্রথম লেখার তিনজন মন্তব্যকারি সবুজ পাহাড়ের রাজা, ধৈবত আর আসমা খান এই তিনজনের কাছে আমার অশেষ কৃতজ্ঞতা। এঁরা হয়ত সেরকম কিছু না ভেবেই লেখাটা ভালো বলেছিলেন, কিন্তু সেই সামান্য কথাগুলোই অসামান্য হয়ে উঠে কি অসীম শক্তি এনে দিয়েছে আমায় তার কোনও ধারণাই তাঁদের নেই আমি জানি। সেই প্রথমবার মনে হয়েছে চেনা জগতটার বাইরেও আমার অস্তিত্ব আছে তাহলে ! চাইলে এখানেও আমার স্বাক্ষর রাখা যায় তবে ! কি আশ্চর্য ! 
এই মানুষগুলোর সামান্য কটা কথায় আমি একটা অন্যরকম পৃথিবী খুঁজে পেয়ে গেলাম। সেই পৃথিবীটা আমার নিজের। একদম নিজের হাতে তৈরি ! 
মুশকিল হল একটাই। দেখি এখানে সবাই আমাকে আশালতা বলে ডাকছে। কি মুশকিল, তখন ভেবেছিলাম এটা শুধু রেজিস্ট্রেশনের জন্য লাগে, এখন দেখি এটাই আমার নাম পড়ে গেছে। মন খুঁতখুঁত করতে থাকে। কিছু কইতেও পারিনা সইতেও পারিনা। কিন্তু দিন যেতে যেতে একসময় দেখি কবে যেন অভ্যাস হয়ে গেছে। সচল পাতা ছেড়ে এমনকি আড্ডাগুলোতেও সচল বন্ধুরা চেনা নাম ছেড়ে আশাদি বলেই ডাকছে আমিও দিব্যি সাড়া দিচ্ছি। কোথায় কিভাবে যেন জন্মান্তর ঘটে গেছে আমার।
যে পরিপার্শ্বিকতায় আমি বেড়ে উঠেছি সেখানে নারীর নিজের আলাদা পরিচয় তৈরি করবার তেমন কোনও তাগিদ দেয়া হতোনা। একজন মানুষের নিজের আলাদা পরিচয় তা সে যত ক্ষুদ্রই হোকনা কেন তার জীবনে কতটা মানে রাখে সেটা শেখা হয়ে ওঠেনি কখনও। তাই কাউকে তোল্লাই না দিয়ে কোথাও কেবলমাত্র  নিজের শক্তিতে নিজের যোগ্যতায় কিছু একটা জায়গা করে নেয়া যে সম্ভব এটা জানাটাই আমার জন্য বিশাল একটা প্রাপ্তি। যে মানুষটা নিজের চোখে কেবল একজন এমনি মানুষই ছিল, সে আজ নিজের চোখেই আলাদা হয়ে গেছে। এইযে আত্মতৃপ্তি, এই আত্মপরিচয় পাবার সুযোগ, সেটা সচলায়তন ছিল বলেই পাওয়া হয়েছে। সচলায়তন নিজের প্রতি সৎ না হলে এই দারুণ ব্যাপারটা ঘটত না নিশ্চয়ই। এই জায়গাটা করে দিয়েছে বলে সচলের প্রতি, সচলের মানুষগুলোর প্রতি আমার কৃতজ্ঞতার শেষ  নেই।
প্রথম ব্লগিং করতে এসে বা নিদেনপক্ষে হাচল হবার পর অনেকেই একটা স্বাগত পোস্ট দেন। আমার দেয়া হয়নি। কিন্তু আজ চৈত্রের সতেরোয় সচলে এসে নিজের নামের পাশে অতিথি শব্দটা মুছে যেতে দেখে কেমন যেন অদ্ভুত ঠেকল। একবার মনে হল চিল্লিয়ে সব্বাইকে বলি, দেখো দেখো, আমি সচল হয়ে গেছি।  কিন্তু সারাদিন কেটে গেলো কাউকেই বলা হলনা। সচলের প্রথম পোস্ট থেকে শুরু করে পুরো পথটা পাড়ি দিয়ে আসতে যে নামগুলো সাথী হয়ে গেছে, সারা দিনমান সেই নামের মিছিলের সবাইকে একে একে মনে পড়ে গেলো। এই নামগুলো শুধুই কয়েকটা অক্ষর অথচ এই কয়েকটা কালো কালো অক্ষরের পেছনের  অজানা মানুষগুলো দুঃখে সুখে অসহায়তায় দুর্বলতায় আপদে অসুবিধেয় আপনার জনের চাইতেও বেশি  হয়ে পাশে থেকেছে। সাহস দিয়েছে, উৎসাহ দিয়েছে, ভুল ধরিয়ে দিয়ে আরও ভালো করবার প্রেরণা দিয়েছে। এই অনন্য মানুষগুলোর ঋণ শোধ করবার ক্ষমতা আমার যে নেই সেটা স্বীকার করতে আজ একটুও লজ্জা লাগছে না। 
শুনেছি অভিনেতা অভিনেত্রীরা এ্যাওয়ার্ড অনুষ্ঠানে যে যার বক্তব্য আগে থেকেই মুখস্ত করে আসে অথচ মঞ্চে দাঁড়িয়ে যেন অভিভূত হয়ে সব ভুলে গিয়েছে এমন একটা ভাব দেখায়। ইচ্ছে ছিল কোনও একদিন সচল হলে এই বলব সেই বলব। অথচ আজ লিখতে বসে ওদের মতই লাগছে নিজেকে। এতসব ভাবনার কিছুই মাথায় আসছেনা। অনেকেই অনেকবার মৃদু অনুযোগ করেছেন যে আমি ছোট পোস্ট দিই। আজ নিজের আশালতা হয়ে ওঠার গল্প জুড়ে বসে এইরকম বিশাল পোস্ট লিখেও খালি খালি লাগছে। মনে হচ্ছে এত কথা লিখলাম,তবু সচলের জন্য আমার মায়াটুকু বলতে পারলাম কই।
সচলের জন্য ভালোবাসাটুকু বোধ হয় কখনওই ঠিকঠাক বলতে পারা হয়ে উঠবে না আমার। কারণ সচল তো আমার কাছে শুধু কিছু অক্ষরে লেখা ব্লগ মাত্র নয়। সচলায়তন আমার আমিকে নতুন করে চিনে নেবার, নিজেকে নতুন করে ভালোবাসবার জায়গা।   
এক অন্যরকম যাত্রার শুরু যে এখানেই...


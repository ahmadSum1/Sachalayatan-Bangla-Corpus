পাগল তোমার জন্য হে   



সিভিল সার্জেন সাহেবের কন্দর্পকান্তি ছেলেটি পড়াশোনায় তুখোড়। লোকে বলত, এছেলে বাঁচলে কালে একটা কেউকেটা না হয়েই যায়না। সেই ছেলে পরীক্ষায় কি এক অঙ্কের উত্তর মেলাতে না পেরে পাগল হয়ে গেল। ঘরে ফিরল বদ্ধ উম্মাদ হয়ে। দিগম্বর হয়ে সারাদিন ঘরের দেয়ালজুড়ে নানারকম আঁক কষে বেড়ায় আর মেলাতে না পেরে ঝপাঝপ মাথায় পানি ঢেলে এসে ভেজা গায়ে  আবার লিখতে বসে। সন্তু একদিন দেখে ফিক করে হাসতেই চোখ গোল করে তেড়ে এসে বলে, 'আন্ডা চিনো আন্ডা ? একদম আন্ডার ভিতর ঢুকায় রাখবো !' সেই থেকে পড়াকু পাগলদের আমি খুব ভয় পাই। তাই আক্কাস ভাই পরীক্ষার আগের দিন মাথা ন্যাড়া করে এসে 'আমার আর কি মাথা গরম রে, বুয়েটে তো ফি বছর একটা দুটো ছেলে পাগল হয়' বলাতে আমার মুখ শুকিয়ে গেল। ভাই যে বুয়েটে পড়ে! ওরও যে অঙ্ক ভারী পছন্দের! শিগগির শিগগির চিঠি লিখলাম, ভাইয়া প্লিজ কম কম পড়িস, তোকে ফার্স্ট হতে হবেনা।
সত্যি, সংসারে যে কত রকম পাগল আছে তার ইয়ত্তা নেই। কেউ টাকার পাগল তো কেউ রূপের, নয়ত যশ- মানের। কেউবা টিমটিমে, কেউবা মিনমিনে তো কেউবা আবার ভারী সেয়ানা। আমার এক খালার ছেলে একবার হুট করে পাগল হল। সে ভারী সুবিধের পাগলামি। বাসে চেপে আত্মীয় স্বজনের বাড়ি যায়, এক দুদিন থাকে, সেই ফাঁকে সেবাড়ির সবাইকে কষে গালাগাল দেয়। সেঝ মামাকে সবার সামনে আঙুল তুলে, 'আপনি একটা মহা ছোটলোক'- বলতে সবাই মিলে রায় দিল বিয়ে দিলেই এ পাগলামি ভালো হয়ে যাবে। সত্যি সত্যি দেখা গেল গরিব ঘরের এক পরমাসুন্দরীর সাথে বিয়ের সাথে সাথেই পাগল একদম ঠাণ্ডা পানি হয়ে গেল। তাই বলি, এসব হল নেহাত ছেঁদো পাগলামি। সত্যিকারের বদ্ধ পাগল সংসারে রোজ রোজ দশটা মেলেনা। আজকাল অবশ্য বিদ্যে জানা লোকজন 'পাগল' শব্দটায় বড় চটে যান। বদলে মানসিক প্রতিবন্ধী বা ওরকম সম্মানজনক শব্দ ব্যবহার করতে বলেন। আমি নেহাত পুরনো মানুষ বলে  এমন পাঠকের কাছে এইটুকু দোষঘাট মাফ  চাই।
আমাদের পাশের বাসায় প্রায় পাঁচ সাত বিঘে জায়গা নিয়ে বিরাট বাগান ঘেরা বাড়িতে থাকতেন এস পি চাচারা।   ওনার হুল্লোড়বাজ ছোট ছেলে টেনিস-ফুটবল খেলে, দিনমান হৈ হৈ করে বেড়ায় আর ভরাট গলায় গান গায়। হাসিখুশি এই ছেলেটা সবার ভারী পছন্দের মানুষ। সেই ছেলে একদিন প্রেমিকার আচমকা বিয়ের খবর শুনে  যেন কেমনধারা হয়ে গেল। কত ডাক্তার-বদ্যি-হেকিম-কবিরাজ-টোটকা-ওষুধ কিছুতে কিছু হলনা। সবাই  জবাব  দিয়ে দিলেন। বাবু ভাই হয়ে গেলেন বাবু পাগলা। দিনরাত বিড়বিড় করে অদৃশ্য কোন ছায়াসঙ্গীর সাথে হাসেন কাঁদেন । কেউ আদর করতে গেলে মেরে তক্তা বানান। যে চোখে একদিন ভালবাসা ছলকাত, সেই চোখ কেমন ভাষাহীন ঘষা কাঁচের মত হয়ে গেল। চাচা চাচির সাথে ওদের বাসাটাও আস্তে আস্তে  কেমন চুপচাপ হয়ে গেল। বাবু পাগলার চুল দাড়ির জঙ্গল বাড়ার সাথে সাথে ওদের বাগানটাও যেন একই রকমভাবে জংলা ঝোপে ভরতে লাগলো।  চোখের সামনে একটা মানুষ আর মানুষ রইল না, 'পাগল' নামের একটা অন্য মানুষ হয়ে গেল।
ছোট ছেলে পিলে মাঝে মধ্যে ইট পাথর ছোঁড়ে,  পাগলের তাতে ভ্রুক্ষেপ নেই। একখানা ঝলঝলে খাকি প্যান্ট আর সবুজ গেঞ্জি পড়ে বিড়বিড় বকতে বকতে পথে পথে হেঁটে ফেরে। মাঝে মধ্যে দোকানিরা ডেকে চা বিস্কুট খাওয়ায়। একবার কোত্থেকে এক ভুশভুশে কাল কম্বল  পেয়ে গেল যেন, সেটা হয়ে গেল নিত্যসঙ্গী। চৈত্র দিনের খর দুপুরে স্কুল থেকে ফিরতে ফিরতে দেখতাম হু হু ধূলবাতাসের ঘূর্ণির মাঝ দিয়ে শুনশান পথে দাঁড়িগোঁফ জটাজুটের ভয়ানক মূর্তি  কম্বল গায়ে হেঁটে চলছে বিকারহীন । কখনও হয়ত বাগানের গাছগুলোকে নয়ত পানির  চৌবাচ্চাটাকে লাঠি পেটা করতে করতে বকে বকে অস্থির।
পাড়ার ছেলেপুলের সাথে বাবু পাগলার তেমন কোন বিরোধ ছিলনা। শুধু মাঝে মধ্যে খেলতে গিয়ে বল  ওনাদের বাগানে চলে গেলেই ঝামেলা হত। ছেলেরা বাগানের দেয়ালে সার বাঁধা বানরের মত পা ঝুলিয়ে বসে বসে আওড়াত-
-বাবু ভাই, একটু বাগানে নামি ? একটুউ...  
অনেকবার শোনার পর পাগলা হয়ত বলত, আচ্ছা নাম।  
-মারবেন না তো ?
-[উদাস গলায়] নাহ্‌।
অভয় পেয়ে একজন নামতেই পাগলা তাকে ক্যাঁক করে ধরেই বেদম মার। মারের গতি দেখেই বাকিগুলো ভোঁ ভাঁ দৌড়।
একদিন চুপিসারে বাগানে নামলাম এক বেড়াল ছানাকে ড্রেন থেকে বাঁচাতে। সিধে উঠে দাঁড়াতেই দেখি সামনেই পাগলা লাঠি হাতে দাঁড়িয়ে। একগাল হেসে বলল- 
লারে লাপ্পা পাম্পাম পাম্‌ 
আলু দিয়া গোস্ত খাম !!
আর যায় কোথা। প্রাণ হাতে নিয়ে এক ছুটে দেয়ালে। কিন্তু দেয়ালে উঠে দেখি পাগলা ওখানেই দাঁড়িয়ে  আপনমনে হেসে কুটি পাটি।  যেন প্রাণভয়ে ইঁদুরদৌড় দেখে ভারী আমোদ হয়েছে। 
নানান রঙের আলোছায়ায় দিন ক্রমশ গড়াতে থাকে। আমাদের জীবনের রঙ বদলাতে থাকে। বদলায় না কেবল     বাবু পাগলার জীবন। তার স্মৃতি, তার সুখ দুঃখ এক সময়কালে স্থির হয়ে থেকে যায়। চাচা চাচি একসময় অসুখ হয়ে ছেলেকে ফেলে চলে গেলেন পরপারে। ভাইয়ের সংসারে অনাদরেও পাগলার জীবন থাকল আগের মতই। সেই নোংরা গায়েমুখে পথ হাঁটা,  আপনমনে বিড়বিড় আর হটাত হটাত গান গেয়ে ওঠা। কোন কোন আধডোবা  চাঁদরাতে জানালার পাশে দাঁড়ালে শোনা  যায় পাগলা ইনিয়ে বিনিয়ে গাইছে 'একটা গান লিখ আমার জন্য...' ।  সেই কোনো এককালের মানবজীবনের কিছু ভালোলাগার গান, যেগুলো ওলটানো ব্রেনের কোনো এক কোণে থেকে   গিয়েছিল সেগুলো এক এক রাতে ভরাট গলায় জেগে ওঠে। এক কলি লতা, দু'কলি মান্না দে, মাঝে খানিক বিড়বিড়ানি আবার দু'কলি সতীনাথ। ঘুরিয়ে ঘুরিয়ে সারারাত। রাতভর ঘুম জাগরণে শুনি গভীর গলায়  অবিরাম  আকুতি "নাহয় আমি তোমার কাছে ছিলাম অতি নগন্য, একটা গান লিখ আমার জন্য... " 
এতবছর পর ছেলেবেলার স্মৃতি মাখানো বদলে যাওয়া শহরটায় গেলে বড্ড মন কেমন হয়ে যায়। বয়েস হয়ে গেলে এই এক সমস্যা। সব কিছু আগের মত করে পেতে ইচ্ছে করে। মনে হয় আহা সব কিছু যদি ঠিক আগের মত থাকত। অথচ এস পি চাচার বাগান ঘেরা বাড়িটার দৃশ্যগুলো ঠিক আগের মতই আছে দেখেও কেন যেন ভালো লাগেনা। উলটে মন খারাপ হতে থাকে। শেষ শ্রাবণের ঝরঝর ঝরঝর দিনমান বৃষ্টিতে গাছপালা মানুষ জন সবাই জবুথবু হয়ে  ধুঁকতে থাকে । সেই অঝোর বৃষ্টির মাঝে  জংলা গাছ পালার ফাঁকে দেখি বাগানের চৌবাচ্চাটার পাশে পাগলা বসে আছে । চুল দাড়ির জঙ্গলে মুখ ঢাকা।  বয়েসের ভারেই হয়ত আগের মত দাপাদাপি নেই। এত দিনের মার খেতে খেতে চৌবাচ্চাটার এক পাশ ভেঙ্গে গলগল জল ঝরে চলেছে অবিরাম। তার পাশে মাথা নিচু করে পাগলা বসে আছে চুপচাপ, ভিজছে একা একা। এতদিনের এই চেনা ছবিটাও হটাত কেমন বুকের ভেতর এসে লাগে। মনে হয় শ্যেওলাধরা পুরনো গাছপালার সাথে বৃষ্টি মাথায় বসে থাকা ওই এলোমেলো মানুষটাও যেন এক অচেনা গাছ, ভালোবাসার আলো হাওয়া  নিয়ে  বেড়ে উঠতে পারেনি । আর তাই ছড়িয়ে যাবার আকাশ না পেয়ে শেকড় ছড়িয়েছে অন্য কোথাও, অন্য কোন ভুবনে।
কতটা ভালোবেসে মানুষ পাগল হয় সত্যিকরে আমাদের জানা হয়না কখনই । মাঝে মাঝে বড় জানতে ইচ্ছে করে।


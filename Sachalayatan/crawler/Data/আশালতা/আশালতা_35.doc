তিনচাকার নবাব



'ওয়াকিং ডিসট্যান্স' কথাটার মাজেজা দেশের বাইরে যারা গিয়েছেন তাঁরা সম্ভবত হাড়ে হাড়েই বোঝেন । একবার কলকাতায় গিয়ে হাতে কলমে শিখেছিলাম আমিও । যে হোটেলে গেলাম প্রথমে, সেটায় খাবার বন্দোবস্ত ছিলনা ।  বলল, চিন্তা কি দিদি, এই তো সামনেই খাবার দোকান, ওয়াকিং ডিসট্যান্স । ওদের 'ওয়াকিং ডিসট্যান্স'  এর সংজ্ঞাটি তখনও জানা ছিলনা বলে পট করে হোটেল নিয়ে নিলাম । এদিকে ক্ষিধের মুখে বের হয়ে দেখি ত্রিসীমানায় কোন খাবার দোকান নেই । ঘণ্টা খানেক হেঁটে তবে মিলল বটে, কিন্তু খেয়ে দেয়ে বেরনোর সময় আবার ওই পথ বেয়ে হেঁটেই ফিরতে হবে মনে করে পেটের ভাত আবার চাল হয়ে যাবার যোগার হল ।
দেশে আলসেমির প্রশ্রয় প্রদানের নানা রকম বিধান আছে । বাইরে বেরোলে রিকশা ডেকে শরীরের ভার  ছেড়ে দিয়ে দিব্যি পৌঁছে যাওয়া যায় । তাই কিছুদিন আগেও রিকশায় ঘুরে বেড়ান আমার অন্যতম ভালো লাগা কাজ ছিল। কিন্তু সুখ চিরকাল রয়না এবং সব সুখেরই একটি সমান এবং বিপরীত অ-সুখ থাকে ।
হটাৎ আমার রিকশা বিষয়ক কপাল পুড়ল কেন বুঝছি না, আন্দাজ করছি আমার বদ মামাতো ভাইটার বদদোয়া এর কারণ হলেও হতে পারে। আমার এই ভাইটি আবার কচি মেয়েদের মনে ছুরি চালাবার মত 'টল- ডার্ক-   হ্যান্ডসাম' যুবক । কিন্তু ওই 'ছেলে ভালো, তয় মাটির দোষ' এর মত ক্রনিক ঠাণ্ডার রুগি বলে বছরের ৩৬০ দিনই ফোঁত ফোঁত সর্দিতে বিকট স্বরের ঘং ঘঙ্গে কাশি দিতে থাকে ।  কথা বলাই ঝকমারি । সেদিন এই সুদর্শনের সাথে ফিরছিলাম রিকশা করে । সেও পৌণঃপুনিক ভাবে ফোঁত ফোঁত- ফ্যাত ফ্যাত- ঘং ঘং করে যাচ্ছে । একটু পরেই রিকশাওলা পেছন ফিরে হটাত বিকট গলায় ধমকে উঠে বলল, 'ধুর  ভাই,  চুপ করেন  তো ! মাথা নষ্ট হয়া গেল !'  ভাইটি অপ্রস্তুত হয়ে বলল, 'আচ্ছা আচ্ছা, আর করবনা, আপনি চালান' ।
কিন্তু সর্দি-কাশি কি সেকথা শোনে ?  একটু পরেই আবার শুরু হয়ে গেল । কিছুদূর যাবার পর রিকশাওলা ঘ্যাঁচ করে রিকশা থামিয়ে তেড়ে এসে বলল, 'নামেন মিয়া, আপনারে নিমুনা !!'  সেদিন মানে মানে অন্য রিকশা  নিয়ে বাসায় ফিরতে হল ।  বাসায় ফিরেই দাঁত কেলিয়ে 'গঠনা' ফাঁস করে  দিতেই বদদোয়া জুটল কপালে । তখন পাত্তা না দিলেও সেটা যে ফলে যাবে ভাবিনি ।
বারোটায় যাবার কথা  ছিল ছায়ানটে । বাসা থেকে কাছেই,  ১৫/২০ টাকা নেয় রিকশা ভাড়া । আজ কি যে হল, ঠা ঠা রোদ্দুরে কতক্ষণ দাঁড়িয়ে মাথা ফুটে যাবার যোগার কিন্তু একটাও রিকশা টিকশা  মিলছে না । ভাবলাম, হেঁটে সামনে যাই যদি কিছু মেলে । এগোতে এগোতেই গোটা দশেক রিকশা পার হল, কিন্তু কেউই আমার  হাঁকা হাঁকির উত্তরে কিছুই না বলে  মরা মাছের মত চোখ করে পেরিয়ে গেল । যেন আমার অস্তিত্বই নেই । বেশ একটু সন্দেহ হতে লাগল । গত রাতে বুয়ার  হাতের কচু দিয়ে পুঁই পাতার লাবড়া বলে একটা অভূতপূর্ব পদার্থ এক চামচ খেয়েই তার অলৌকিকতা সম্পর্কে নিঃসন্দেহ হয়েছিলাম । তাতেই অদৃশ্য হবার গুণপ্রাপ্ত হলাম কিনা  বুঝছি না । তবে একটু পরেই সন্দেহ ভঞ্জন হল । সাম্নেই ইয়া মুশকো এক রিকশাওলা দাঁড়িয়ে, মোলায়েম  গলায় জিজ্ঞেস করলাম, 'শঙ্কর যাবেন ?'
তিনি উত্তর না দিয়ে দেহ ভেদী দৃষ্টিতে প্রথমে মাথা থেকে পা পর্যন্ত দেখলেন;  তারপর দৃষ্টিটা নীচ থেকে উঠতে উঠতে উপরের দিকে উঠে এক জায়গায় আটকে গেল । সেখানেই দৃষ্টি আটকে রেখে শুধু থুতনিটা একটু তুলে সংক্ষেপে বললেন, 'পঞ্চাশ টেকা ।'
রাগে গনগন করতে করতে এগোতেই রাস্তার ওপারে দেখি খালি রিকশা নিয়ে একজন দাঁড়িয়ে আছে । হাত নাড়তে উলটা হাতছানি দিয়ে ওদিকে যেতে বলল । রাস্তা পার হয়ে ওপারে যেতেই বলল, 'যামুনা ।' রেগে উঠে বললাম, 'যাবেন না তো এই রোদে রাস্তা পার করালেন কেন ?' উদাস মুখে বলল, 'এমনেই বলছি ।'
মুশকিল হল, খুব রেগে গেলে আমি কথা খুঁজে পাইনা । এখনও কি করা যায় ভেবে পেলাম না । এসময় হটাৎ আরেকজনের 'আপা কই যাইবেন ?' কানে ফ্রিজের পানি ঢালল । ওঠার আগে জিজ্ঞেস করলাম, 'কত নিবেন ?'  বলল, 'পচিস টেকা ।'  তথাস্ত বরাদ্দ করে উঠে পড়লাম । কিন্তু পৌঁছে নামার সময় টাকা দিতেই চোখেমুখে একরাশ বিরক্তি ফুটিয়ে উঁচু গলায় ধমকে বলল, 'এইটা কি দিলেন ? আরও পনের টেকা দেন  !' আমি অবাক হয়ে জিজ্ঞেস করলাম, 'কেন ? আপনি না বললেন পঁচিশ টাকা ভাড়া ?' 
তিনচাকার নবাব বললেন, 'আমি চল্লিশ টেকা বলছি, আপনি শুনতে ভুল করছেন; আপ্নে কানের ডাক্তার দেখান, আর এহন আমার চল্লিশ টেকা দিয়া ফুটেন জলদি ।'
আমি কেন যেন খুব বেশি অবাক হলাম না, টাকাটা দিয়ে নেমে এগোতেই শুনলাম পিপ পিপ করে ঘড়িতে বারোটা বাজল ।  
 
আশালতা


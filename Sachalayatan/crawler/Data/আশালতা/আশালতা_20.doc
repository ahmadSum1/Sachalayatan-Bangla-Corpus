অ্যাবাকাস ব্রেন   



ক্লাস এইটের ফাইনাল পরীক্ষার রেজাল্ট পেয়ে একদম বোকা হয়ে গেলাম। অঙ্কে পেয়েছি  চৌত্রিশ। রেজাল্ট কার্ড হাতে পেয়ে মনে হল, 'এই অমূল্য রতন লইয়া আমি কি করিব ?'  সবাই এমন ভাব করতে লাগলো যেন পৃথিবীতে এই প্রথম অঙ্কে কেউ এই নাম্বার পেয়েছে। এক বান্ধবী আত্মহত্যা করার দারুন একটা আইডিয়া দিয়ে দিল। বলল, "বেশি করে বেগুন খা। বেগুনের পাতলা চোকাগুলো পেটের নালিগুলোর গায়ে আটকে যায় মাঝে মাঝে। সেই থেকে ঘা হয়ে পেট ফেটে মানুষ মরে যায় !"  দু একবার ভেবে 'পেট ফেটে মরে যাওয়া' জিনিষটা ঠিক পছন্দ হলনা। এদিকে বাসায় যে-ই বেড়াতে আসে তাকেই মা হাসতে হাসতে বলে, "জানেন না তো, আমার মেয়েটা এবার অঙ্কে ফেল করেছে, অঙ্কে পেয়েছে চৌত্রিশ !" রাগে দুঃখে বিবাগি হয়ে যেতে মন চাইলেও ভেবে দেখলাম আমি আসলে বাসা থেকে স্কুলে যাওয়ার রাস্তাটা ছাড়া আর রাস্তা চিনিই না। হারিয়ে যেতে হয় কিভাবে তখনও শেখা হয়নি আমার। কোন উপায় না পেয়ে শেষটায় তাই আমাদের হেরো ক্রিকেট টিমের ক্যাপ্টেনের মত শুকনো মুখে ঘুরতে লাগলাম।    
শেষমেশ শাস্তি নির্ধারিত হল, টি রহমান স্যারের কাছে শিক্ষা লাভ করতে হবে। ইনি আবার দুর্বল ছাত্রদের যম বিশেষ। কেউ অঙ্ক না পারলে পিটিয়ে সেটা 'সুন্দরমত' বুঝিয়ে দেন। এই বুড়োকে নাকি আজতক কেউ হাসতে দেখেনি। কি আর করা, নিঃশব্দে 'কারে দেখাব মনের দুঃখ গোওও' গাইতে গাইতে মনের দুঃখ মনে চেপে পড়তে গেলাম। উনার বাসায় গিয়ে দেখি আরও চার পাঁচটা আমার মত গাধা উনার কাছে পিট্টা খেয়ে ঘোড়া হতে এসেছে। মা-র মুখে আমার করুণ ইতিহাস শুনে ভারী চশমার ভেতর দিয়ে কিছুক্ষন  দেখে নিয়ে বললেন, "তুই আমার পাশে বস, দেখি কেমন করে অঙ্ক না বুঝিস ! না বুঝবি তো মাথায় বাঁশের বাড়ি দিয়ে বুঝাব"। তারপর ঘ্যাঁস ঘ্যাঁস করে একটা অঙ্ক অর্ধেক করে বললেন, "বাকিটা কর"। আমি অনেক ভাবলাম, অনেক চিন্তা করলাম, অনেক ঘামলাম। শেষে ঘেমে ঘেমে কেঁপে টেপে সজল চোখে বললাম, "পারিনা"।   
তারপর একটা অদ্ভুত ব্যাপার হল। উনার সাদা সাদা দাড়ি গোঁফের ভেতর থেকে সাদা সাদা দাঁতের মতন কি যেন দেখা যেতে লাগল। দু সেকেন্ড পর বুঝতে পারলাম, দৈত্য বুড়ো হাসছে ! কি অবাক কাণ্ড। এই বুড়ো নাকি আবার হাসতেও পারে। যাক বাবা ঘাম দিয়ে জ্বর ছাড়ল। আমার সব টিচারই আমায় ভীষণ আদর করেন- এই রেকর্ডটা অক্ষুণ্ণ রইল তাহলে। দুবছর এই রাগি বুড়োটা আমাকে একবারও না পিটেই অঙ্ক শেখালেন ভীষণ যত্ন নিয়ে। তাইতে এস এস সি তে জীবনে প্রথম বারের মত অঙ্কে পেলাম একশতে একশ ! এখন পর্যন্ত যে হিসেব টিসেবের দু তিন আনা পারি তা ওই বুড়োর শেখানোর জোরেই। অবশ্য খুব বেশি যে লাভ হয়েছে এমন বলা যাবেনা। এখনও দোকানিরা খুচরো টাকা দিলে খুব গম্ভীরভাবে, যেন তাকিয়ে দেখেই বুঝে নিয়েছি হিসেবটা এমন ভাব করে মাথা ঝাঁকিয়ে ব্যাগে ভরে ফেলি, না গুনেই। গুনতে গিয়ে হিসেব মেলাতে না পেরে ধরা খাব অত বোকা আমি নই।   
মাঝে মাঝে মনে হয়, ওই অঙ্ক শেখানোর মত করে যদি বুদ্ধি সুদ্ধি বাড়ানোর কোন টিচার পেতাম তো বেশ হত। একখানা কোর্স টোর্স সেরে অন্যদের মত বেশ চটপটে স্মার্ট হয়ে ঘুরে বেড়ান যেত। কিন্তু বিধি বড় বাম। এমন তো হয়না। তাই অন্যরা সুপার কম্পিউটারের মত ব্রেন নিয়ে ঘোরে আমার আশেপাশে আর আমি কম্পিউটার তো ছার, ক্যালকুলেটর অব্দিও যেতে পারিনা। মগজে প্রাগৈতিহাসিক অ্যাবাকাস নিয়ে ঘুরে বেড়াই।
কদিন আগে মাথায় ঢুকল ইংরেজি ভুলে গেছি একদম। এইবেলা একটু ঝালাই করা দরকার। লাফ দিয়ে চলে গেলাম ব্রিটিশ কাউন্সিলে। ডেস্কের সুন্দরিটি হেসে হেসে মিষ্টি ইংরেজিতে বলল, ভর্তির আগে নাকি পরীক্ষা দিতে হবে। যে লেভেল আসবে সেই লেভেলে ভর্তি। কতটা পানিতে আছি আগে তার মাপ নেবে আরকি। প্রথমেই মনে হল, দরকার নাই ইংরেজি শিখে, এইবেলা পালিয়ে যাই। পড়াশোনা আমি বেজায় ভালবাসি বটে কিন্তু ওই পরীক্ষার কথা শুনলেই ভয়ানক বুক কাঁপে। এদিকে টাকা পয়সা জমা দিয়ে দিয়েছি বলে পালানোরও উপায় নেই। কি আর করা। গেলাম পরীক্ষা দিতে। নিজেকে জোর দিয়ে বললাম, এ আর এমন কি জিনিষ; উবু দশ বিশ করে করে গোল্লা পুরণ করলেই হবে। হলও তাই। কয়েক মিনিটে পরীক্ষা শেষ। এগজামিনার মহিলা একটু তব্দা খেয়ে বলল, "তুমি দশ মিনিট বস, আমি খাতাটা চেক করে রেজাল্ট দিচ্ছি"।   
পরীক্ষার ঝামেলা শেষ করে ফুরফুরে মেজাজে বাইরের ঘরে দিব্যি বসে বসে পা দোলাচ্ছি, এমন সময় এক সুদর্শন তরুণ ঘরে ঢুকে একগাল হেসে 'হাই' বলতে আমিও হাসিমুখে হ্যালো বললাম। আমার মত 'বিশিষ্ট সুন্দরী'র সাথে একজন নীল চোখের বিদেশী তরুণের কথা বলতে ইচ্ছে হতেই পারে কিন্তু দেখি এই ছেলের সব কিছুতে বাড়াবাড়ি আগ্রহ। খালি খালি কোথায় থাকি, কেমন করে থাকি, কিসে করে যাই, জায়গাটা কোথায়, কেমন করে যেতে হয় এইসব আউল ফাউল প্রশ্ন করে অস্থির করে দিল। এইসব বোকা বোকা প্রশ্ন শুনে দুই মিনিটের মাথায় বুঝে গেলাম এই ব্যাটা বিদেশী দুনিয়ার বোকা। দিন দুনিয়া সম্পর্কে কিছুই জানেনা। তারপর যখন জিজ্ঞেস করল কক্সবাজার আসলে কি জিনিষ তখন তো এর আই কিউ এবং জেনারেল নলেজ সম্পর্কে নিঃসন্দেহ হয়ে গেলাম। ভাবলাম এই বিদেশী বেকুবের সামনে দেশের সুনাম করে পাণ্ডিত্য ফলাবার এমন সুযোগ হাতছাড়া করা ঠিক হবেনা। নড়ে চড়ে বসে বিশাল আগ্রহ নিয়ে বাংলাদেশ সম্পর্কে 'ইংরেজিতে' গভীর জ্ঞান দেয়া শুরু করলাম। জ্ঞান বিতরণ পর্ব শেষ হলে আরও নানা বিষয়ে আমার 'গুরুত্বপূর্ণ' মতামত দিতেও ছাড়লাম না। এর মাঝে আমার পরীক্ষার মার্কস চলে আসায় আর গল্প এগোল না। উঠে যেতে যেতে হাসিমুখে বলল, "তোমার সাথে কথা বলে খুব ভালো লাগলো অ্যাশালোটা। আমাদের এখানে এত হাসিখুসি ভাবে ভাইভা দিতে আমি আর কাউকে দেখিনি"।   
ভাইভা !!! ভাইভা কে দিল ??? অ্যাঁ !!!  
নীল চোখে হাসি ছড়িয়ে সুদর্শন বলল, "তুমি স্পোকেন ইংলিশ কতটা পার সেটা দেখার জন্য আমাদের এখানে রিটেনের সাথে ভাইভাও নেয়া হয়। আমি এতক্ষন সেটাই নিলাম। তোমার মার্কস কিন্তু চমৎকার এসেছে"। এইনা বলে চোখ টিপে কেমন একটা হাসির সাথে থাম্বস আপ দেখিয়ে চলে গেল। আশ্চর্য, তখন কিন্তু ওকে একদম বোকা বোকা লাগল না । 
আর আমি পুরো ব্যাপারটা এতক্ষন পর বুঝে নিজের বুদ্ধির নমুনায় চমৎকৃত হয়ে একা একা হাসতে থাকলাম।  


খয়েরি পালক



সেবার অনেকদিন বাদে বাবা বাড়ি ফিরল একটা কলার ডোঙা হাতে করে। বৃষ্টিটা সবে ধরে এসে চারদিকে তখন ছায়া ছায়া সন্ধ্যে নামছে একটু করে। বর্ষার শেষাশেষি বিকেলগুলো যেমন হয়, ভেজা ভেজা স্যাঁতস্যেঁতে। চারপাশ ভিজে থুবড়ে আছে। গাছপালার পাতা থেকে সরসর টুপটাপ পানি পড়তে ব্যাঙগুলো ঝিঁঝিঁদের সাথে পাল্লা দিয়ে ঘ্যাঁ ঘোঁ ঘ্যাঁ ঘোঁ করে রাতের প্রস্তুতি নিচ্ছে একসাথে। এর মাঝে লম্বা লম্বা পা ফেলে শেওলা ধরা উঠোনটা মাড়িয়ে বারান্দায় উঠে এসে ডোঙাটা সামনে বাড়িয়ে ধরে একমুখ হাসি দিয়ে বাবা বললে, দ্যাখো, তোমার জন্যে কি এনেছি! হ্যাপি বার্থডে!
বাবার উৎসাহ মোটেও আমার মধ্যে সংক্রমিত হল না, উল্টে একটু শঙ্কিত হলাম। অনেকদিন বাদে বাবা বাসায় ফিরলে খুশি হওয়া নিয়ম, তায় জন্মদিনের কথা মনে করে হাতে করে কিছু আনলে তো কথাই নেই। কিন্তু আমার বাবা তো হাবুল কি শিবলুর বাবার মত বাবা নয়। ওদের বাবা নিয়ম করে সকাল সন্ধ্যে পড়তে বসায়, বাজারে নিয়ে গিয়ে আইস্ক্রিম কিনে দেয়, ফি শুক্রবারে পাঞ্জাবি পরিয়ে হাত ধরে মসজিদে নিয়ে যায় আবার রেজাল্টের দিনে মেরে চামড়াও তোলে। এদিকে তপু কি ফিরদৌসির বাবাও খারাপ না। আমার বাবাটাই কেবল বেদম ছিষ্টিছাড়া মানুষ। সেই যে এক্সিডেন্ট করে মাথার ভেতর কিসব ঘুলিয়ে গেলো তারপর থেকে বাবাটা একেবারে এলোমেলো, নিয়মছাড়া।    বাকি সবকিছুর সাথে মেয়েকে যে ভুলে গেলো তো ভুলেই গেলো। মাথার ভেতরের মেয়েটা তার আর বড়ই হল না। অনেক বড় হয়েও তাই বাবার গিফট মানে প্লাস্টিকের ঝুমঝুমি নয়ত কয়েকটা কুড়নো কাঠের টুকরো আর মাঝে মধ্যে কমলা প্যাকেটের বাবলগাম। হুট করে অদিনে বার্থডে গিফট পেয়ে তাই আমার মুখ একটু শুকিয়ে এলো। কিন্তু নিতান্ত অনিচ্ছেয় ডোঙাটা হাতে নিয়ে ভেতরে উঁকি দিতেই চোখ বড় হয়ে এল একেবারে।
কলাগাছের বাকল ভাঁজ করে বানানো বাক্সমত ডোঙাটার ভেতরে মেঘের মত নরম পালকের চারটে জ্যান্ত ঘুঘু টলটলে চোখে চেয়ে আছে। ঘুঘু! ইশ! কত কত দুপুর এদের দেখব বলে জঙ্গল হাঁটকে বেড়িয়েছি। এই কদিন আগেও ভাঙা কাঁচে পা কেটে বকা খেতে হল কত। আর পাজিগুলো একটু সাড়া পেলেই হল, হুশ করে কোথায় যে হারিয়ে যায় আর কক্ষনো খুঁজে পাওয়া যায়না। অথচ আমাদের জঙ্গুলে বাড়িটা হরেকরকম চেনা অচেনা পাখিদের আস্তানা। কাউকে ভয় ডরের বালাই নেই, নানারকম বাহারে পালক নিয়ে শিস দিতে দিতে সারাদিন উড়ে বেড়ায় এদিক সেদিক। কুমোরের বাড়ি থেকে গোটাকয় হাঁড়ি এনে মা বেঁধে দিয়েছিল গাছে আর কার্নিশে। আরামসে সেগুলোর দখল নিয়ে দিব্যি ঘর সংসার পেতে ফেলেছে একেকজনা। শুধু ওই ঘুঘু গুলোই বড় নাক ওঁচা। দেখা মেলেনা মোটে। আজ তাই মেঘ না চাইতেই এক গামলা জল পেয়ে বাক্য হরে গেলো আমার। 
একবার মনে হল সব্বাইকে ডেকে দেখাই কি অসম্ভব জিনিষ হাতে পেয়ে গেছি আজ। দেখলে হিংসেয় ওদের মুখখানা কেমন হবে ভাবতেই ভীষণ হাসি পেয়ে যায়। নিচু হয়ে পাখিগুলোর পায়ের দড়ি আলগা করতে করতে হাসি আমি। সরু কাঠি কাঠি আঙুলে দড়িগুলো কি বিশ্রীভাবে কেটে বসে গেছে। ছড়ে যাওয়া চামড়া আর রক্ত লেগে আছে তাতে। পাখিগুলো কিন্তু শব্দ টব্দ কিছু করছিলো না, নড়ছিলও না একেবারে। চোখ বড় বড় করে পড়ে ছিল চুপচাপ। বুকের কাছটা শুধু ওঠানামা করছিল খুব। একবার মাথা তুলে মুখের দিকে তাকিয়ে মাথাটা নিচু করে মরার মত পড়ে রইল আবার। একটু অবাক হই, হাত থেমে যায়। টলটলে চোখগুলোর দিকে তাকিয়ে বুকের কোথায় যেন একটু ধাক্কা এসে লাগে। ছটফটানি নেই, আঁচড় ঠোকর নেই, কোন প্রতিবাদও নেই চোখগুলোয়। নিষ্ঠুরতাটুকু নিয়তি বলে মেনে নিয়েই শান্তভাবে অপেক্ষা করছে যে কোন কিছুর। নাকি তাতে ঘৃণা ? আমরা বুঝিনা শুধু?   
বাক্সটা হাতে করে উঠোনে নেমে আসি আমি। বৃষ্টি শুরু হয়েছে আবার ঝির ঝির করে। ঝাঁকড়া লিচুগাছটার সামনে গিয়ে দাঁড়াই। এই কদিন আগেও হাজারটা চড়ুই এর ডেরা ছিল এটা। সকাল সন্ধ্যে তাদের ভয়ানক কিচিরমিচিরে কান পাতা দায় ছিল। সন্ধ্যের আবছায়া অন্ধকারে আজকে গাছটা ভিজছে জবুথবু হয়ে একা একা। চলে গেছে ওরা। আসেনা আর। চেঁচামেচিতে ঘুমোতে না পেরে বিরক্ত হয়ে বাসা ভেঙে দিয়েছিলাম যে। তাতে ছানা ছিল ক'টা। কাকগুলো যখন ছানাগুলোকে ঠোঁটে ঠুকরে খাচ্ছিল তখনও চিঁ চিঁ করছিল ওগুলো। কি বিশ্রিরকম বেঁচে থাকতে পারে ওইটুকু ওইটুকু বাচ্চা। তারপর থেকে আর শব্দটব্দ নেই বাড়িটায়। ওরা এসে আর কিচিরমিচির চিড়িক পিড়িক করে করে দিনভর জ্বালাতন করেনা। রাতের পর রাত আমি জেগে বসে থাকি শ্মশানের নিস্তব্ধতায়। মাঝে মাঝে দুঃস্বপ্নে কতগুলো খয়েরি চড়ুই শান্তচোখে তাকিয়ে থাকে শুধু।  
বৃষ্টিতে পেছল মাটিতে সাবধানে পা ফেলে চলে যাই বাগানের দিকটায়। এখান থেকে রান্নাঘরটা দেখা যাচ্ছে একটু করে। মেঝেয় নিচু টুলে পিঠ টান করে বসে আছে বাবা। হাত টাত নেড়ে নেড়ে কিসব গল্প শোনাচ্ছে মাকে। চুলোর আগুনে লালচে হয়ে থাকা মুখটা নিচু করে মা হাসছে অল্প অল্প। ওদিকটায় একবার তাকিয়ে বড় করে শ্বাস নিই একবার। আঙুল ছুঁয়ে ছুঁয়ে দেখে নিই অদ্ভুত সুন্দর পালকগুলো। ডোঙাটার মুখ খুলে ঘুঘুগুলোকে বের করে এনে পেয়ারাগাছের নিচু ডালটায় বসিয়ে দিতে ঘাড় বাঁকিয়ে একবার তাকিয়েই ডানা ঝটপটিয়ে উড়ে যায় ওরা আবছায়া অন্ধকারে। 
পরদিন সকালে ঘুম ভাঙল মা’র চেঁচামেচিতে। তাকিয়ে দেখি লিচু গাছটা ঝমঝম করছে আগের মত অসংখ্য খয়েরি কালো ছোপের কিচিরমিচিরে। সর্ষে নাকি খুদকুঁড়ো কি একটা উঠোনে শুকোতে দেয়ায় দলবেঁধে হামলে পড়েছে বলে ‘গেলি না! গেলি না!’ বলে লাঠি হাতে চেঁচাতে চেঁচাতে মা উঠোনময় ছুটে বেড়াচ্ছে। সেসব চ্যাঁচামেচিতে কেউ ভয় পাচ্ছে বলে মনে হলনা মোটে। আমি হাসি। বালিশটা কানে চেপে পাশ ফিরে ঘুমিয়ে যাই আবার।  
সেই থেকে ওরা ছেড়ে যায়নি আর। যখন যেখানে যাই ওদের সাথে ভাব হয়েই যায়। কাক আর হায়েনার অদ্ভুত এই শহরে এখনো রোজ ভোরে আমার ঘুম ভাঙে পাখির ডাকে। আক্ষরিক অর্থেই। শোবার ঘরের পাশের চিলতেখানি জায়গাটার গাছপালাগুলোর দখল ওদেরি। রাজ্যের দোয়েল চড়ুই আর বুলবুলির ক্যাঁচরম্যাচোরে একেকদিন কান ঝালাপালা। এই কদিন থেকে আবার পর্দা সরানোও বারণ। জানলার দুহাত দূরেই বেয়ে ওঠা নীলমণি লতার ভাঁজে বুলবুলি মা বাসা বেঁধে ছানা ফুটিয়েছেন। তাকালে বিস্তর রাগারাগি করেন। আজ ভোর থেকে দেখি সব চুপচাপ। কি হল ভেবে পর্দাটা সরিয়ে দেখি ছিপছিপে বৃষ্টিতে মায়ে পোয়ে ভিজে একশা। শীতে জবুথবু। মা’টি আমায় দেখে ঘাড় বাঁকিয়ে তাকালেও উড়ে গেলেন না। ছানাদের একজন অবশ্য বেশ খুশি খুশি ভাব দেখিয়ে ডানা ঝটপটিয়ে  উঠল। ছোট ছোট পালক হয়েছে দেখি। তার মানে আর বেশিদিন নেই। শিগগিরি আমার জানলা ছেড়ে উড়বে ওরা জানি। দেখা হবেনা আর। পুঁতির মত জ্বলজ্বলে চোখগুলোর দিকে তাকিয়ে হটাত ভেতরে কেমন কষ্ট হতে লাগলো...।  
...হারিয়ে যাবে বলেই হয়ত কিছু ভালোবাসা তীব্র সুন্দর হয়।


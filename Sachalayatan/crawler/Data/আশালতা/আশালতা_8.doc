জলজ 



অনেকদিন হল এই শহরে আর বৃষ্টি হয়না।  
শহরের কি প্রাণ থাকে আমাদের মত ?  ওরাও তো বেড়ে ওঠে, প্রাচীন হয় ; মাঝে মাঝে মন খারাপ করে মরে যেতে থাকে ঠিক আমাদের মত । এই শহরটারও আজ তেমনি মন খারাপ বুঝি। বহুদিন বৃষ্টির দেখা পায়না যে।  টলটলে জলে তার ভেজা হয়না কতদিন। অযত্নে বেড়ে ওঠা ছেলের খড়ি ওঠা হাত পায়ের মত তার ইঁট কাঠ পাথরের পরতে পরতে  ধুলো ময়লার ক্লেদ। বহুদিন হল বৃষ্টিরা ভালোবেসে কপালে চুমো আঁকেনা বলে দোয়েলের ছবি আঁকা নোটের দিকে ভিখিরির প্রতীক্ষিত চোখ নিয়ে তাকায় আকাশে আকাশে।
তার সাথে মিলে আমিও দীর্ঘশ্বাস ফেলি আজন্ম লালিত প্রতীক্ষায় । 
ভোকাট্টা ঘুড়ির মত স্মৃতির সুতো ধরে উড়ে আসে যেন গতজন্মে দেখা একটা মুখ। সে মুখটা  নিজের। অনেক বছর আগে ঠিক ওইরকম করে জল ভালবাসতাম আমিও। কত রকম বাহানা করে যে ভিজে যাওয়া হত। বৃষ্টি নামলেই গাছপালা ঘেরা একতলা ছোট্ট সাদা বাড়িটার ছাদ কি উঠোন কি বাগানের কোথাও না কোথাও ছুটে যাওয়া চাইই।  মায়ের বকুনি কি ডাক্তার দাদুর ধমক জলের ফোঁটার নেশা ধরানো অমোঘ গান এড়াতে দেবে সাধ্য কী। ঝমঝমে বৃষ্টিতে সবাইকে ছাপিয়ে নিমের ডালের ঝড়ো পাতিকাক আর মাথায় জলের কণা মাখানো সবজেটে ফার্নের সাথে মিলেমিশে ভিজতে ভিজতে বিনবিনে কী এক সুখ পাকিয়ে উঠত যেন ভেতরে  ভেতরে।
বাগানের যে কোনটায় হাসনাহেনা, গন্ধলেবুর ঝাড় আর করমচার লতা মিশিয়ে চাঁদোয়া মত হয়েছিল সেখানকার  মাটিতে মিস্ত্রিদের ফেলে যাওয়া নিচু চৌবাচ্চাটাকে সারিয়ে সুরিয়ে জল ভর্তি করে রাখলে ছোট্ট একটা পুকুরের মত দেখাতো। বৃষ্টির দিনে সেখানটায় পা ডুবিয়ে বসতাম কোন কোন দিন। মায়ের চোখ লুকিয়ে নেমে যেতাম হিম ঠাণ্ডা পানিতে। হাত পা ছেড়ে  ভেসে থাকতাম টলটলে জলে। গাছপালার চাঁদোয়ার ভেতর দিয়ে আকাশের কারিকুরির মাঝ  দিয়ে  ঝরঝর জল ঝরত অঝোরে। ওপর থেকে টুপটাপ সাদা সাদা ফুলের পাপড়ি ঝড়ে পড়ত এদিক সেদিক। চারপাশের গাছপালায় জলমাটির ঘ্রাণ মিশে সোঁদা গন্ধে বিবশ হয়ে ভাসতাম ঠিক বেলাদির মত করে। বেলাদি বাসার সামনের পুকুরটায় ওইভাবে চোখ বুজে ডুবে ছিল, চুল খোলা আঁচল খোলা। লেবুফুলের গন্ধমাখানো জলে ভেসে ভেসে একেকদিন মনে হত বেলাদির কি খুব কষ্ট হয়েছিল ? কতটা কষ্ট হলে ওইরকম করে শরীর ছেড়ে জলের কাছে আশ্রয় নেয়া যায় ?
শীতল স্ফটিক জল জবাব দেয়নি কোনোদিন। 
খুব মেঘ করে জল নামলে বাগান পেরিয়ে অমল কাকাদের বিরাট বাগানটায় চলে যেতাম মাঝেমধ্যে। বাগানের   দিকের বারান্দার লাল সিঁড়ির সিংহটার গায়ে হেলান দিয়ে বসে  ভিজতে ভিজতেই কোঁচড় ভরা মিষ্টি তেঁতুল নয়ত পাকা ফলসায় কামড় দিতে দিতে দেখতাম বাগান জুড়ে বৃষ্টির দাপাদাপি। কাঞ্চনদার যেদিন কলেজ  থাকত না, বারান্দায় ইজেল চাপিয়ে আঁকতে বসত। আর বলত, অমন করে অবেলায় ভিজছিস, ওই চুলের বোঝা আর শুকোবে ? ভিজতে ভিজতেই হাসতাম আমি। তুমুল জলের  আবছাটে পর্দার মাঝ দিয়ে কাঞ্চনদাকে দেখা যেত না ঠিকমত। আমার হাসি দেখে ওপারের মুখটা হটাত ম্লান হয়ে আসত। বলত, অমন করে হাসিস না লতা, আমি তাহলে আর আঁকতে পাইনা। কেন যেন হটাত করেই গায়ে কাঁটা দিয়ে খুব শীত করত তখন।
কতদিন হয়েছে ওইরকম সব বৃষ্টি দিনের ? এক যুগ ? দুই যুগ ? নাকি সহস্র বছর ? হয়ত অন্য পৃথিবীতে নির্বাসিত হয়ে আমার আকাশটাই গেছে পাল্টে। এখন আর তাই ওইরকম আকাশ ভেঙ্গে বৃষ্টি নামেনা। এখানে বড্ড রোদ্দুর। সেই রোদ্দুরে রোজ রোজ একটু একটু করে শুখাতে থাকে প্রাণ। সমস্ত অস্তিত্ব জুড়ে আজ জলের তিয়াস। প্রলম্বিত খরায় ক্লান্ত চোখ মেলে আকাশ খুঁজে বেড়াই; যে আকাশে জল থাকে। অসীমে তাকিয়ে অনুচ্চারে বলি, শুধু অশ্রুতে যে নির্বাসনের নীল ধুয়ে যায়না। আমায় আকাশ ভরে জল দাও। এক আকাশ জল। তাতে ধুয়ে নিই সকল নীল; আমার যত গ্লানি।
হে অব্যাখ্যেয় আকাশ, হাঁটু মুড়ে জলের কাছে আত্মসমর্পণ করতে দাও আমায়।
আরো একবার।


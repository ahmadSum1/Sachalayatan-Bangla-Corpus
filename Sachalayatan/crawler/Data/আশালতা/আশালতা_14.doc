সমিস্যা 



ইউনিভার্সিটির রেজিস্ট্রার বিল্ডিঙের একটা রুমে দাঁড়িয়ে আছি। একটা চিঠি আমার নামে ইস্যু হবার কথা দু সপ্তাহ আগেই। সেটা এখনও আসেনি কেন তার খোঁজে এসেছি, কিন্তু যে ভদ্রলোক সেটার হদিস দিতে পারেন তিনি সম্ভবত সৃষ্টিকর্তার খাস লোক। চাইলেই চন্দ্র সূর্য থামিয়ে দেবার ক্ষমতা রাখেন। গত দুদিন টানা সারাদিন বসিয়ে রেখেছেন, আজও ঝাড়া তিন ঘণ্টা বসিয়ে রেখেছেন, মুখ তুলে কথা বলার সময় পাচ্ছেন না। এর মাঝে পাশের লোকের সাথে ক্রিকেট খেলার হালচাল জেনেছেন, কয়েক দফা পান খেয়েছেন আয়েস করে, পাশের রুমের কলিগের মুন্ডুপাত করেছেন, বৌয়ের সাথে দু দফা কথাও বলে নিয়েছেন, এমনকি পাশের জনের কম্পুতে শাহরুখের নতুন গানের ভিডিও পর্যন্ত দেখা শেষ। আমি অপেক্ষা করছি আর  কি কি করতে পারেন সেটা দেখার জন্য আর চড়ে যেতে চাওয়া রক্তচাপকে থামিয়ে রাখার চেষ্টা করতে করতে ভাবছি হটাত যদি এই লোকটার গালে চটাস করে একটা চড় কষাই তো দেখতে কেমন হয়।    
আমার মুখের রেখায় সম্ভবত সুপ্ত ইচ্ছেটা প্রকাশ পেয়ে যাচ্ছিল, তাইতে এইবার ওনার সময় হল আমার দিকে মুখ তুলে তাকাবার। বিরাট হাতির সামনে ছোট সাইজের ছাগল ছানা হাঁটলে যেমন করে তাকায় ঠিক তেমনি একটা 'লুক' দিয়ে বললেন, "অ, আপনি ! দাঁড়ান দেখতাছি।" তারপরই ওনার ভীষণ কান চুলকানো ব্যারাম দেখা দিল। কেনে আঙুল কানে ঢুকিয়ে নির্মম ভাবে খোঁচাতে শুরু করলেন। সাধ মিটলে আঙুল বের করে এনে চোখের সামনে তুলে ধরে ময়লার টুকরোটা খুঁটিয়ে খুঁটিয়ে দেখতে লাগলেন গভীর মনোযোগে। তারপর আবার আঙ্গুলটা অন্য কানে ঢুকিয়ে রাম গুঁতো দিয়ে বললেন, "আপ্নের তো সমিস্যা আছে"। আমি শান্ত মুখে বললাম, "কি সমস্যা ?" এইবার ওনার মুখে কুলুপ পড়ে গেল। সাথে কান চুলকানোর রোগটাও থেমে গেল। কিন্তু আচমকা নাকের ভেতর চুলকোতে শুরু করল। তাই উত্তর না দিয়ে বেশ কায়দা করে নাকের ভেতরের একটা দাগী লোমকে টেনে নিয়ে দুম করে উপড়ে তুলে আনলেন। পরপর বেশকটা লোমের করুণ মৃত্যু দেখার পর আর সইতে পারলাম না। দাঁতে দাঁত চেপে আবার জিজ্ঞেস করলাম, "কি সমস্যা ?"  
আষাঢ়ের মেঘের মত অন্ধকার মুখ করে বেশ কিছু কাগজপত্র ঘেঁটে বললেন, "আপনার সারটিফিকেটে সমিস্যা আছে ।" 
আহ্‌ এতক্ষনে অরিন্দম কহিলা বিষাদে। তা, কি সমস্যা ? নাকি যে ইউনিভার্সিটি বছর কয়েক আগে আমাকে এই সার্টিফিকেটটাই ধরিয়ে দিয়ে বের করে দিয়েছে, এখন সেটাই নাকি তাদের কাছে অস্পষ্ট লাগছে। সেই কারণেই এখানে আঠারো মাসের বছর চলছে। এখন উপায় ? হে হে হে...উপায় একটাই ! আর সেটা যে কি সেটা যেকোনো বাচ্চা ছেলেও বোঝে। ফেলো কড়ি মাখো তেল। সামনে ঝুঁকে এসে যেন ষড়যন্ত্র করছেন এরকম ফিসফিস করে বললেন, "বুঝলেন ম্যাডাম, দেশটা সামাজিক অবক্ষয় দিয়া একদম ভরি গ্যাছে। চাইরদিকে পচুর সমিস্যা, বুজলেন ?!" 
মুশকিল হল আমার বুদ্ধি কম। এইসব 'সমিস্যার' প্যাঁচ ঘোঁচ আমার মাথায় ঠিকমত আসেনা। তাই আমি মুখ শক্ত করে আড়াই দিন ধরে ওই বিল্ডিঙের বারান্দায় অপেক্ষা করি। তারপর সুপারভাইজারকে ধরে চেয়ারম্যান স্যারকে বলে বহুকষ্টে ওদের বিরস মুখের সামনে দিয়ে চিঠিটা অবশেষে উদ্ধার করি। 
পড়ন্ত বিকেলটায় সাদা কাগজে ছাপানো সাধারণ দেখতে খামটা হাতের মুঠোয় ধরে মল চত্বরের ছায়া ছায়া বিশাল গাছগুলোর নিচে দিয়ে হেঁটে আসতে আসতে হটাত কেন যেন চোখে পানি চলে এল। চারপাশে ছেলেমেয়েরা জীবনের আনন্দে উচ্ছল হয়ে কলকল কলকল করে হাসছে, কথা কইছে। চারপাশে তাকিয়ে জীবনের এই আশ্চর্য রূপ দেখে হটাত বুকের ভেতরটা কেমন করে ওঠে। মনে হয় এই ছেলেমেয়েগুলোই আর কদিন পরে দেশটাকে চালাবে। তখন এই এরাই কি ওই চেয়ারটায় বসে এই এরকমই করবে আরেকজনের সাথে ? কয়েকটা কাগুজে টাকার জন্য আত্মা বিকিয়ে দেবে শয়তানের কাছে ? 
হাতের ভেতর কাগজের সাদা টুকরোটা কেমন করকর করে ওঠে। শক্ত হাতে সেটাকে মুঠোয় চেপে বলি,  না, এই দুঃস্বপ্নে আমি বিশ্বাস করিনা। আমি জানি, আমার দেশটা একদিন না একদিন হেসে উঠবে; উঠবেই। সবকিছু অস্বীকার করে এই তীব্র স্বপ্নটা আমি দেখে চলি। 
খুব মন দিয়ে কোন স্বপ্ন দেখলে সেটা সত্যি হয়ে যায়, আমি জানি।


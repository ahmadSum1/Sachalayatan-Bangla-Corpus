এইম ইন লাইফ 



একটা সময় আমার এইম ইন লাইফ ছিল আইসক্রিমের ফেরিওলাকে বিয়ে করার। বুদ্ধিতে কুলোয়নি যে তার বদলে আস্ত এক আইসক্রিম ফ্যাক্টরির মালিককে বিয়ে করা যায় অথবা নিজেই ওরকম এক ফ্যাক্টরির মালিকও হতে পারা যায়। সোজাসুজি মাথায় এসেছিল ফেরিওলার ডিব্বায় থাকে লাল সবুজ কাঠি আইসক্রিম, এমনিতে চাইলে তো দেবেনা, তাহলে বিয়ে করাটাই সোজা উপায়। তাই অনেকদিন পর্যন্ত আইসক্রিমওলাই  ছিল আমার হিরো। চাকরি হিসেবেও ওটাই ছিল টপ ফেভারিট। ছোট চৌকোনা কাঠের বাক্সে থাকবে হিম ঠাণ্ডা কুলফি মালাই, আর ঝিম ধরা দুপুরে কি আলো পড়া বিকেলে 'লাগেএএএ আইসক্রিম' বলে হেঁকে বেড়াব ! আহা ! ভাবতেও খুশিতে গায়ে কাঁটা দেয় ! 
অনেকদিন পর্যন্ত এই এইমটা অটুট থাকলেও খুব দ্রুতই আমার হিরো পালটে গেল। কদিন বাদেই সাইকেল মেকানিক হতে ইচ্ছে করল। চানা মিস্তিরির মত একখানা রেঞ্চ হাতে নিয়ে ঘরঘর ঘরঘর সাইকেলের চাকা ঘোরাও, তাতে বিনবিন বিনবিন করে কি সুন্দর মিহি শব্দ বাজে। যেন মৌমাছি ঘুরছে। এখানে ঠোকো, ওখানে বাড়ি দাও, ভারী কেরামতি। কিন্তু দুদিনেই মন উঠে গেল। দূর, কি কালিঝুলি মেখে নাটবল্টু নাড়াচাড়া। তারচে সব্জিওলা বেশ ভালো। তাজা শাক সবজি বেচব, কত আনন্দ। নয়ত গরু গাড়ির গাড়োয়ানগিরিও ভালো কাজ। বেশ গান গাইতে পাওয়া যায়। তবে প্রিয় বান্ধবী যেদিন বলল তার ইচ্ছে উকিল হবার সেদিন আতান্তরে পড়া গেল। ওর মন রাখতে বলেই দিলাম, আচ্ছা যা, উকিলই সই । দুজনে মিলে একসাথে কালো কোট পড়ে কোর্টে যাব আর 'ইয়োর অনার' 'ইয়োর অনার' করব, দেখতে বেশ হবে। বলতে কি, এই স্বপ্ন দেখে কটা দিন ভালো করে ঘুমই হলনা। কবে যে কালো কোটটা হাতে পাব এই অপেক্ষায় অধীর সারাদিন।
কিন্তু দুদিন বাদে যেই না নতুন বই কিনতে বইয়ের দোকানে গেলাম ওমনি বিদ্যুতের মত আমি জেনে গেলাম আমার কী চাই। আমার চাই এক পাহাড় বই। যেটা আছে কিনা কেবল লাইব্রেরিয়ানের। ওমনি আমার ধ্যান জ্ঞান আকাশ বাতাস হয়ে গেল বইয়ের দোকানদার। স্বপ্ন দেখতাম কোন একটা লাইব্রেরির মালিককে বিয়ে করে ফেলেছি আর সারাদিন রাত এক জঙ্গল বইয়ের ভেতর নাক চুবিয়ে বই পড়ছি ! আহ্‌, দুনিয়াতে বেঁচে থাকা কত্ত সুখের !  
এখনকার দুনিয়াতে বাবা মায়েরা ছেলেমেয়েদের কত কিছু শিখিয়ে বড় করেন। আমাদের সময়ে আমরা শিখতাম বিয়েতেই মুক্তি। আলোকপ্রাপ্তা নারী যে ছিলেন না সে সময় তা অবশ্যই নয়। কিন্তু আমাদের পরিবারে মেয়েদেরকে তীব্রভাবে কেবল মেয়ে হিসেবেই বেড়ে ওঠার শিক্ষা পেতে দেখেছি। যেখানে নারীর মোক্ষ লাভ হয় স্বামীসংসার ধর্মে সফল হওয়ায়। সেই হিসেবে আমি নিশ্চয় কুলাঙ্গার। যেখানে রূপে গুণে দ্রৌপদী  উর্বশীর নাক কান কেটে নেয়া কাজিনেরা বড় ঘরের সুখী গিন্নি হয়ে ধরাকে সরা জ্ঞান করতে থাকে সেখানে আমি রূপের হাটের ব্ল্যাকশিপ বিয়ের প্রস্তাব এলে ভেংচি কেটে বই মুখে পড়ে থাকি। কোন পথে গেলে সত্যিকারে জীবন সফল হয় সে ভাবনায় যাই না। এদিকে রূপ নেই রূপা নেই এই মেয়ের ভবিষ্যৎ ভেবে বড়দের ঘাম ছোটে।
সেসময় পাবলিক পরীক্ষায় ভালো রেজাল্ট করলে সেটা একটা বড় খবর হত। পত্রিকায় ছবি সহ সাক্ষাতকার   বেরোত। এরকম এক সাক্ষাতকারে সাংবাদিকেরা জিজ্ঞেস করে বসলেন, তোমার এইম ইন লাইফ কি ? অতগুলো মানুষের সামনে জীবনে প্রথমবার আমি এই প্রশ্নটার উত্তর দিতে গিয়ে হোঁচট খেয়ে গেলাম। তাইতো ! আমি আসলে কি হতে চাই ?? জানিনা তো !! পরদিন পেপারে দেখি সাংবাদিকরা বানিয়ে লিখে দিয়েছে আমি নাকি সমাজবিজ্ঞানী হতে চাই। পেপারটা হাতে নিয়ে কেমন অদ্ভুত লাগলো, নিজের ছবির চাইতেও ওই লাইনটার দিকে তাকিয়ে থাকলাম অনেকক্ষণ।    
এতগুলো বছর পরে তাকিয়ে দেখি সাংবাদিকদের বানানো কথাটা সত্যি হয়ে গিয়েছে কি করে যেন। তবে পুরোটা না, অর্ধেক। সত্যিকার সমাজবিজ্ঞানীর মত সমাজ উদ্ধার করতে আমার ভারী আলসি লাগে। উলটে আমার জব এপ্লিকেশন করতে হাতে ব্যাথা হয়, বস বকা দিলে হয় ঘাড় ত্যাড়া । তারপর যেদিন দুপ করে জব ছেড়ে দিলাম, আহা কী আনন্দ। রাস্তায় এক পুরনো বান্ধবীর সাথে দেখা হতে মুখ কুঁচকে বলল, সার্টিফিকেট অ্যাটাস্টেড করতে হলে আমার কাছে এসো, করে দেবো। শুনে কান লাল করার বদলে আমি হি হি করে হেসে গড়িয়ে গেলাম। 
আমার ছোটবেলায় মা প্রায়ই বলতেন, এমন কাজ করোনা যাতে আয়নায় নিজেকে দেখতে গেলে মাথা নিচু হয়ে যায়। আমার ভালো লাগত সেটা শুনতে। কিন্তু একটা সময় মনে হতে লাগলো আয়নার মানুষটা যেন অন্য কেউ। এই ভয়ংকর যন্ত্রনাটাই কারণে অকারনে কম্প্রোমাইজ নামের অদ্ভুত এক কাজে নিজেকে ফুরিয়ে ফেলার অপমান করার মাঝেই একসময় শিখিয়ে দিল কী করে ঘুরে দাঁড়াতে হয়। এখন আমি হাজার টাকার চাকরি করছি না, কলমের এক খোঁচায় লোকের ভাগ্য পালটে দিচ্ছিনা, কিন্তু তাতে মোটে দুঃখ হয়না; কারণ আমি জানি আমি কী করছি, কেন করছি । জীবনের প্রায় অর্ধেকের বেশি পেরিয়ে গেলেও এখন আমি জানি বাকি জীবনের থেকে আমি কী চাই। কিন্তু সেটা আমি কাউকে বলিনা। এ জনে জনে বলে বেড়াবার কিছু নয়। আমি তা নিজেকে বলি, শুধুই নিজেকে।    
কারণ আমার ভেতরের আমার জানা দরকার তার জীবনের লক্ষ্যটা কী !


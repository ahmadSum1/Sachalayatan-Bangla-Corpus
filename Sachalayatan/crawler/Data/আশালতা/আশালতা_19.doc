আমার যত ধারমা



মানুষ 'চিনতে' পারা এক বিরাট গুণ। এই বিরাট গুণের ছিটেফোঁটাও যে আমার নেই সেটা অ্যাবাকাস ব্রেন বলেই হয়ত বুঝতে জীবনের অর্ধেক পার হল। মানুষের সাথে পরিচয় হলে আমি তার যে কোন একটা বৈশিষ্ট্য মনে আঁকড়ে ধরে বসে থাকি, অন্য আর কিছু চোখেই পড়েনা। তার ফলও হয় সাঙ্ঘাতিক। একবার হা হা করে প্রাণ খুলে হাসতে পারা এক ছেলের সাথে পরিচয় হতে ধারণা হল, আহা, এমন যে হাসতে পারে সে নির্ঘাত ভীষণ দিলখোলা মানুষ। মুগ্ধ হয়ে প্রায় প্রেমেই পড়ে গেলাম। কদিন বাদেই দেখি নারী জাতির প্রতি দিল সর্বদা খুলেই রাখেন এমনই দিলখোলা লোক সে। ডাক্তারি পড়ুয়া বন্ধুরা জানালো ছেলে ওই বয়েসেই সিফিলিস বাঁধিয়ে বসে আছে। তখন তো আর প্রেম গুটিয়ে পালাতে দিশে পাইনা। 
হলে থাকার সময় একদিন রুমে ফিরে দেখি দরজায় ছোট্ট নোট লেখা, "তোমার ঘরের বারান্দাটা ভারী  সুন্দর। ওখানে যে হলুদ রঙের ফুলের গাছ আছে তার এক টুকরো শেকড় কি আমি পেতে পারি ?" নিচে নামসই- লীনা। জীবনবাবুর পদ্য পড়ে তখন আকাশলীনা নামের আমি ভারী ফ্যান। এদিকে কদিন আগেই আকাশলীনা নামের একজনের সাথে এক হাত হয়ে গিয়েছে। ধারণা হয়েছিল মেয়েটা নিশ্চয় কবিতার মতই ভীষণ চমৎকার হবে। গায়ে পড়ে খাতির করতে গিয়ে দেখি মেয়ে খালি সবার নামে কুৎসা গায় আর পিচিক পিচিক করে এদিক সেদিক থুথু ফেলে। আমার জীবনানন্দ প্রেম প্রায় চটে যাবার যোগাড়। আরেকজন নতুন লীনার কথা জেনে তাই ভারী আনন্দ হল। গাঁটের পয়সা খরচা করে দৌড়ে গিয়ে দোকান থেকে ফুলসমেত সেই গাছ কিনে তার রুমে গেলাম দেখা করতে। দেখি এই লীনা সেই লীনা নয়। এ হল লীই নাআ ! এক চৈনিক বালিকা ! সুদূর চীনদেশ থেকে আমাদের ঢাবি এসেছেন বাংলায় অনার্স পড়তে। ভাবো ! গাছ দেখে খুশি হয়ে তক্ষুনি আধালেখা এক বলপেন আর একটি ছোট্ট টাইগার বামের ব্যবহৃত কৌটা রিটার্ন গিফট দিলেন। বুঝলাম, ধারণা মাঝে মাঝে 'ধারমা' হয়েও দেখা দেয়।
লোকে বলে, যার হয়না সাতে, তার হয়না সত্তুরে। আমার তাই কিছুতে শিক্ষা হয়না। কারো সম্বন্ধে অল্প একটু   জেনেই মনে মনে বিরাট এক চিত্র এঁকে বসে থাকি। তারপরে সত্যিকারের ছবিটার সাথে  মেলাতে না পেরে ভয়ানক হকচকানি খাই। 
আমার ব্লগ জীবনের দৈর্ঘ্য মোটে তিন মাসের। এর আগে জানতামই না এই জগত সম্পর্কে। কাজেই এ জগতের রুইমাছ পুঁটিমাছ কাউকেই চেনার প্রশ্নই আসেনা। সচলে এসে কতরকমের লেখা, কতরকমের মানুষ দেখে প্রথম ক'দিন তোম্বা মেরে থাকলাম। ধীরে ধীরে প্রিয় অপ্রিয় ব্লগারদের লিস্ট তৈরি হতে থাকল মনের ভেতর, সেই সাথে তাদের সম্পর্কে আমার নিজস্ব 'ধারমা'। বেশির ভাগ ক্ষেত্রে যেহেতু তাদের ছবি দেখছিনা, তাই আমার নিজের তৈরি ছবিটা অবিকৃতই থাকে। সৌভাগ্য বা দুর্ভাগ্যক্রমে পরে যাদের ছবি দেখে ফেলেছি তাদের সবার বেলাতেই যে রাম  চমকানি খেয়েছি তা বলাই বাহুল্য। 
প্রথমদিন সচল পড়তে এসে নীড়পাতায় অনিকেতের একটা লেখা পেয়েছিলাম। লেখা পড়ে তো মাথা আউলা  হয়ে গেল। এত সুন্দর করে মানুষ লিখতে পারে ! সেই মুগ্ধতা নিয়ে নিচে স্ক্রল করে নামতে নামতে দেখি কমেন্টের ঘরে একজনে লিখেছে, অপছন্দনীয়। এই লেখা অপছন্দ করে এমন লোকও আছে নাকি ! বিরাট অবাক হলাম। তারপর খেয়াল করে দেখি ওটা আসলে একজনের নাম। সেই ব্লগারের লেখা আর কমেন্ট পড়ে মনে হল, আরে, এই লোক তো বিরাট ঝগড়ুটে। খালি কটকট করে। কেমন যেন ধারণা হল, এ নিশ্চয় খাড়া  নাক, ধারালো চিবুকের কাটা কাটা চেহারার এক লোক হবে; যে কিনা কথা বলার সময়  আঙুল উঁচিয়ে ঝকঝকে তীব্র চোখে তাকিয়ে কটর কটর করে কথা বলে। কিন্তু কদিন যেতে না যেতেই দেখি এই লোকটাই আমার নানান আপদে সবার আগে এগিয়ে এসে উদ্ধার করে দিচ্ছে। আর কই ঝগড়াও তো করছে না। দেখা গেল কদিন বাদে এনার নাম থেকে 'অ' তুলে দেবার মিছিলে আমিও সামিল হয়ে গেছি। 
এহেন অপছন্দনীয়কে ফেসবুকে অ্যাড করার পর ছবিতে দেখি বেশ হাসি হাসি মুখের এক নিরীহ চেহারা তাকিয়ে  আছে। কোথায় গেল খাড়া নাক আর ধারালো চোয়ালের ঝকঝকে চোখের  লড়াকু ঝগড়ুটে ? এই বুঝি সেই ? এ যে ভালো দেখতে এক ভীষণ মিষ্টি ছেলে। দূর্‌র্‌ !
আমার আরেকজন খুব প্রিয় ব্লগার অনার্য সঙ্গীত। এনার প্রপিকে যে মাস্টারপিসটি আঁকা রয়েছে সেটা দেখে মনে হত, ভীষণ ছোট্ট খাট্ট রোগা ভোগা এক ছেলে 'আমি কিন্তু আসলে বড়' ভাব নিয়ে দরকারের চাইতে বেশি গম্ভীর মুখ করে এক বয়াম ডেঁয়ো পিঁপড়ে হাতে চেয়ারে বসে আছে। এদিকে ফেসবুকে ছবি দেখে হকচকিয়ে বলি ওমা, এ যে স্বপ্ন স্বপ্ন চোখের ভারী সুন্দর ছেলে। বেশ কিছুক্ষন তাকিয়ে থেকে মনে হল, এত চমৎকার একটা ছেলে কিনা সব ছেড়ে জীবাণুর প্রেমে পাগল ! আফসোস !!     
কৌস্তুভ নামটা আমার ভারী পছন্দের। এই নামের ব্লগারটিও। এত চমৎকার নামটা শুনলেই কেন যেন আমার রূপকথার ডালিমকুমারের চেহারা মনে আসে। বেশ সাদা ঘোড়ায় চেপে তরোয়াল নিয়ে ঘুরে বেড়ান রাজপুত্র। একদিন স্বপ্নে দেখি ডালিমকুমার কৌস্তুভ সেজে তরোয়াল নিয়ে এসে বলছে, "ফের যদি বানান ভুল করেছিস তো কল্লা ঘচাং !" আতঙ্কিত হয়ে তাড়াতাড়ি ফ্রেন্ড রিকোয়েস্ট পাঠালাম। সেটা এক্সেপ্টেড হতে প্রপিকে দেখি, কোথায় ডালিমকুমার ?! সেখানে ঝকঝকে চোখের শ্যামলামত এক ছেলে ভারী ঝলমল করে হাসছে।    
বেশ হাসি খুশি নিরীহ ভালমানুষ দেখতে একজন ব্লগার আমার লেখায় কমেন্ট করতেন । উনার ব্লগে গিয়ে দেখি   কোনই ভাবের লেখা নেই, সব কেজো কথাবার্তা। আমি হলাম ভাবের মানুষ। যারা শুধু কাজের কথা লেখে, পাত্তা দেয়া তো দূরের কথা, তাদের একশো হাতের মধ্যে আমি নেই। কাজেই সযত্নে উনার নাম আমি  প্রায় ভুলেই গেলাম। সচলের পছন্দসই সব রুই কাতলার লেখার ভিড়ে আমার চোখে মলা ঢ্যালা টাইপের এই ব্লগারের পোস্টে ভুলেও উঁকি দেইনা। কমেন্টের উত্তরে ঠাট্টাচ্ছলে উত্তর দিই। একদিন আমার একটা পোস্টে দেখি উনি বললেন, "আপনার একাউন্টটি সক্রিয় হয়ে গিয়েছে, ইমেইল চেক করুন"। আরে, একাউন্ট সক্রিয় হল আমার, আমি জানলাম না, অথচ সবাইকে ছেড়ে এই লোকে জানল কি করে ? অদ্ভুত তো ! কদিন বাদেই দেখি আরও ক'জনের পোস্টে উনার একই কথা, একাউন্ট চেক করুন। থাকতে না পেরে একজনকে জিজ্ঞেস করাতে বললে, "সেকি মাহবুব মুর্শেদ ভাইকে চিনেন না ! উনি তো সচলের... !!!"  
অ্যাঁ !  
সেদিন রাতে স্বপ্নে দেখি সব মডুরা মিলে বেত নাচিয়ে বলছে, "সাতশ বার লিখ 'মলা মাছ ভালো', নইলে নীড়পাতায় নীল ডাউন!"  আর আমি ভয়ে ভাঙা কিবোর্ডে প্রাণপণে টিপে চলেছি, মলা মাছ ভালো, মলা মাছ ভালো, মলা মাছ ভালো... 
সাধে কি আর মা এখনও আমায় বকে ! খালি বলে, তোর আর কবে বুদ্ধিসুদ্ধি হবে ! আমি উদাস গলায় গিয়ান কপচাই। বলি, আমার হবেনা, আমি বুঝে গেছি !


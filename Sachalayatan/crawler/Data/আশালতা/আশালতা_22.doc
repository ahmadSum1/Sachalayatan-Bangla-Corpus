সারমেয় সার  



দশ বারো দিন আগে পরে আমাদের গ্রামের বাড়িটায় কোত্থেকে দুটো কুকুর এসে হাজির হল। রোগাভোগা শুকনো মলিন মুখ। একজনের আগুনেরঙা বড় বড় ঝোলানো লোম আরেকজন খয়েরি কালোয় মেশানো নেহাত দিশি চেহারা। আমাদের বাড়িটায় লোকজন নেই, সারাবছর খালিই পড়ে থাকে। তাই ওরা হাজির হল পাশের বাসায়। সেটা বড়মামার বাসা। সেখানে লম্বা টানা মাটির বারান্দায় তিন বেলা তিরিশ চল্লিশজনের পাত পড়ে। এরকম  সম্পন্ন গেরস্থের বাসায় দুটো কুকুরের ঠাঁই হওয়া কঠিন কিছু নয়। তার ওপর মামা কদিন আগেই বন্দুক কিনে শোবার ঘরে সাজিয়ে রেখেছেন শান শওকত বাড়াতে। এখন দু দুটো কুকুর দরজায় ভৌ ভৌ করলে ওনার শান বাড়ে বই কমেনা বলে আর না করলেন না। দুজনেই তাই টিকে গেল।
শহরের লোক ঘরের পোষা কুকুর বেড়াল নিয়ে নানান আদিখ্যেতা করে, কিন্তু গেঁয়ো কুকুরের তো আর সেইরকম রাজকপাল নয়। ওরা তিনবেলা এঁটোকাঁটা আর লাবড়া-ঘণ্টের সাথে বাসি ভাত খেয়ে মহা কৃতজ্ঞতায় বাইরের উঠোনে ছোটাছুটি করে। রাতে চারদিকে টহল দেয়। চোর চোট্টা পায়না তাই সাঁওতালেরা দল বেঁধে যখন ইঁদুর কি সাপ ধরতে আমাদের গোলাবাড়িতে আসে তখন চিল্লিয়ে বাড়ি মাথায় তোলে। দুজনের মধ্যে যার ঝোলা লোম তাকে ঠিক মহাকাশচারী রাশান কুকুর লাইকার মত দেখতে। আমি গল্পের বইতে ছবি দেখেছিলাম। কিন্তু অমন গাঁইয়া কুকুরকে কে আর লাইকা মাইকা নাম দেয় ?! ওর নাম হয়েছিল ঝাউলি। আর আরেকটা সাধারণ দেখতে কুকুরের সাধারণ নাম, টমি।
ঝাউলির সাথে আমাদের মোটে খাতির হল না। ভয়ানক রাগি । লেজে সুতোয় করে পটকা বাঁধতে গেলে এমন ঘেউ ঘেউ করত যে পিলে চমকে যেত। বেশি রাগালে আবার বনবন বনবন করে গোল হয়ে ঘুরতে শুরু করত। তাই ওরকম বাজে ধরনের পচা কুকুরকে আমরা একটুও পছন্দ করতাম না। খাতির হল টমির সাথে।
টমির রূপে গুণে আমরা মুগ্ধ হয়ে গেলাম অল্প কদিনেই। তার একটা বড় কারন সে সেদ্ধ ডিম খায়। মামি রোজ সকালে আমাদের জোর করে ডিম খেতে দিতেন। সেগুলো সে গপাগপ গিলে পেছনের দু পায় ভর  দিয়ে বসে  মুখ উঁচু করে জুলজুল করে তাকাত আর ঝপাঝপ লেজ নাড়ত। ভাবখানা এমন যেন এতবড় ফেভার করলাম এখন আমায় প্রাইজ দাও ! আমরা একদম টমিভক্ত হয়ে গেলাম। হব নাইবা কেন! তার  যে গুণের শেষ নেই।  টমি মুরগি ধরতে পারে। 'টমি, তু তু'  করে আঙুল দিয়ে দেখালেই দৌড়ে গিয়ে ক্যাঁক করে মুরগি  ধরে ফেলে। পুকুরে নেমে মিথ্যে করে পানিতে হাত থাবড়ে 'টমি, আমি ডুবে যাচ্ছি, বাঁচাও বাঁচাও!!'  চিৎকার দিলে ঝাঁপিয়ে পড়ে ফ্রক  কামড়ে ধরে টেনে তুলতে পারে। এমনকি আমি যখন ঘন জঙ্গলের  মধ্যে সেঁধিয়ে কোন একটা গাছের নিচুডালে বসে একা একা পা দোলাই, তখন 'টমি, এখন তুমি বিরক্ত করবেনা, বাসায় যাও' বললে কানমুখ ঝুলিয়ে বাসায় চলে আসে। এহেন সমঝদার প্রাণীর ভক্ত হওয়াটাই স্বাভাবিক।
গোল বাঁধত গ্রাম থেকে চলে আসার সময়। তখনও পথঘাট তেমন ভালো হয়নি, মাইল তিনেক দূরে রেলস্টেশন     পর্যন্ত হেঁটে যেতে হয়। যত লুকিয়েই রওনা দিইনা কেন, টমি ঠিক টের পেয়ে পিছু ধরে। লাঠি উঁচিয়ে ভয়  দেখালেও ঝোপঝাড়ের আড়ালে লুকিয়ে লুকিয়ে পেছনে আসতেই থাকে। একদম  রেলস্টেশনে  গিয়ে  ছাপড়া দেয়া হোটেলটায় এক টাকার জিলিপি কিনে খাওয়ালে তবেই ফেরত যাবে। মাঝে মাঝে তাও যেতনা । ট্রেনের পেছনে দৌড়োতে দৌড়োতে শহরে চলে আসত। রাস্তায় অন্য পাড়ার কুকুরেরা কামড়ে ক্ষতবিক্ষত করে দিত, তবু পেছন ছাড়ত না। হয়ত পথভুলে হারিয়ে যাবে এই আতঙ্কে আমরা হিম হয়ে থাকতাম। কিসের কি।  দেখা যেত ঠিক ঠিক হাজির হয়ে লম্বা জিভ বের করে হ্যা হ্যা করছে এসে। তারপর মহানন্দে লেজ নাচিয়ে বাসাতেই  থেকে যেত। দিন তিনেক পর মামা সাইকেলে চেপে এসে যখন বলতেন, 'চল বাসায় যাই', তখন মুখ নামিয়ে সুড়সুড় করে পেছন ধরত আবার। 
এরপরে বহুদিন কেটে গেছে। পড়াশুনো কাজে কর্মে সবাই আঁট হয়ে জড়িয়ে গিয়েছি জীবনের পরতে পরতে।    একবার গ্রামে গিয়ে দেখি টমি বুড়ো হয়েছে ভীষণ। ঘেয়ো শরীরে উঠবার চলবার শক্তি নেই। ক্লান্ত লেজটা তুলে আছড়াল খানিক। ছলছলে চোখের তারায় ভালবাসা চলকে পড়ল যেন। পরদিন সকালে মামার ছোট ছেলেটাকে দেখি বাঁশের লাঠি হাতে নিয়ে উঠোনের দরজা ঠেলে ঢুকছে। জিজ্ঞাসু চোখে তাকাতেই বলল, "দিলাম এক বাড়িতে বুড়া কুত্তাটার মাথা ফাটায়। ব্যাটা খালি খায় শুইয়া শুইয়া। মারার সময় নড়তেও তো পারেনাই, খালি তাকায় ছিল। আরেকটা যেইটা ছিল, ওইটারেও দাবড়ায়া ধইরা দিছি খতম কইরা। ঝামেলা ফিনিশ।"   
আমি অনেকক্ষণ কথা বলতে পারলাম না। আত্মতৃপ্তিতে জ্বলজ্বলে ঠিক মানুষের মত দেখতে হাসিমাখা মুখটা দেখে হটাৎ কেমন গা শিউরে উঠল। 
আজকাল রাস্তার ভিড়ে হাঁটার সময় এক একবার মনে হয় এদেরই কেউ কেউ বোধ হয় ঠিক অমনি করেই হাসতে  পারে। শুনেছি মিলন নামের ছেলেটাকে যারা পিটিয়ে মেরেছিল, তারাও মানুষেরই মত দেখতে ছিল।  আমি ভয়ে ভয়ে পথের মানুষদের দিকে তাকাই। মানুষকে মানুষ বলে মনে হয়না যেন ।
অমানুষ মেশানো মানুষের মাঝে হাঁটতে আমার ভয় করে, ভীষণ ভয় করে।


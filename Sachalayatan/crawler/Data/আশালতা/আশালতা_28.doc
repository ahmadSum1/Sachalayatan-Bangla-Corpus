নিখাদ হাবিজাবি



আমাদের স্বভাবের একটা অদ্ভুত দিক আছে। আমরা অনেকেই সবকিছু বিনিময় মুল্যে হিসাব করি। এই  জিনিষটার দাম এত, ওই জিনিষটার দাম তত, এইরকম। ভারী বাজে ব্যপার। টাকায় যার মাপ হয়না সেটা যেন নেহাত খেলো, ফালতু জিনিষ । আমাদের কলেজের প্রিন্সিপাল স্যারের বাসায় নিয়ম ছিল কেবল বড় লোকের ছেলেমেয়েরা ওনার ছেলে মেয়ের সাথে মিশতে পারবে এবং ওনাদের বাসায় যেতে পারবে।  গরিব গুর্বোর ছেলেমেয়ের ওনার বাসায় প্রবেশের অনুমতি ছিলনা । মানে, অত পড়াশুনো জানা মানী লোক পর্যন্ত টাকাকেই সব কিছু, এমনকি মানুষকে পর্যন্ত মাপার মাপকাঠি করে ফেলেছিলেন।  
অর্থনীতিতে একটা জিনিষ পড়ায়, তাহল, মজুরি দুরকম। একটা টাকায়, অন্যটা সুবিধায় পাওয়া যায়। শ্রমিক যে মজুরি পায় তা দিয়ে সে বেশ কিছু 'সুবিধা' 'অর্জন' করতে পারে। যাকে আমরা সহজ ভাষায় কেনাকাটা করা বলি। আর কিছু সুবিধা তাকে পয়সায় না দিয়ে এমনিতেই দেয়া হয়। সেটাও কিন্তু ওই মজুরিরই অন্তর্ভুক্ত। এই যেমন থাকার জন্য বাড়ি, যাতায়াত সুবিধা এইসব। ওইরকম একটা বাড়িতে থাকতে গেলে যে টাকাটা তার দরকার হত, তা না দিয়ে ওই বাড়ীটাতে থাকার 'সুবিধা' টি তাকে দেয়া হচ্ছে। টাকায় কনভার্ট করলে সেটা কিন্তু বিরাট অঙ্ক হয়ে যায়। কিন্তু বেশির ভাগ শ্রমিকই এই ব্যাপারটা বোঝেনা। তারা শুধু 'কাউন্টেবল মানি' বা গোনা যায় এমন মজুরিটাই বোঝে। নিম্ন আয়ের শ্রমিকদের ক্ষেত্রে এটা বোধ হয় বেশি সত্যি। আর জীবনের অন্যান্য ক্ষেত্রে বেশির ভাগ মানুষের ক্ষেত্রেই এটাই পরম সত্যি বলেই দেখতে পাই।
ঢাকার লোকজনকে দেখলে মাঝে মাঝে মনে হয় একটুকরো খালি জায়গা যেন কেউ সহ্য করতে পারেনা। চারদিকে সবাই মিলে শহরটাকে নিশ্ছিদ্র করতে উঠেপড়ে লেগেছে। এক টুকরো মাটি খালি পড়ে থাকলেই ক্ষুধার্ত হায়েনার মত ঝাঁপিয়ে পড়ছে। অথচ ওই ফাঁকা মাঠটা যে স্বস্তিটা দেয়, তার মূল্যমান বিচার করবার কেউ নেই। যে দু একটা মাঠ আছে তা-ও চারদিকে দেয়াল ঘেরা। যেন খাঁচাবন্দি স্বাধীনতা। ওগুলোকে কি মাঠ বলে ?  
কি কুৎসিত, অসুন্দর এই নগর। রাস্তায় হাঁটলে একটাও সুখি মুখ চোখে পড়েনা। জীবন যেন এখানে সবার ওপর বোঝা হয়ে চেপে আছে। তার ঘানি টানতে টানতেই সবার জীবনী নিঃশেষ হয়। চারদিকের ইট পাথরের মাঝে সবাই শুধু প্রাণ ধারণ করে, বাঁচেনা কেউ। মানুষগুলোর প্রাণ যেন মরে গেছে। অনেকদিন আগে একটা ছোট্ট শহরে সন্ধ্যার মুখে মুখে রিকশায় করে যাচ্ছিলাম। একটা ছোট ছেলে দেখি রাস্তায় দৌড়চ্ছে। রিকশাওলাটা হটাৎ তাকে থামিয়ে জোর ধমক, এই তুই কোন বাসার ? এখনও বাইরে! যা, বাড়ি যা। অম্নি বাচ্চাটা অপরাধী মুখ করে দে দৌড়। ওই অধিকার বোধটুকু কি সুন্দর। এই নগরে কোথাও খুঁজে পাওয়া যাবে কি সেটা? এখানে কেউ কারো নয় । আমি তোমাকে চিনিনা, তার মানে তুমি মানুষ পর্যায়ে গোনার মতই কেউ নও। অদ্ভুত।  
এই শহরটা যদি খুব সুন্দর কোন একটা শহর হতো, কেমন হত বলতো? যেমন আমরা ছবিতেই শুধু দেখি, তেমন । যদি রোজ সকালে ঘুম থেকে উঠেই পাশের জানালায় পড়শির শ্যাওলাধরা ঘিনঘিনে বাথরুমের পাইপ নয়ত চিলতে বারান্দার তারে ঝোলান ব্যবহৃত অন্তর্বাস তাকিয়ে দেখতে হতনা, রাস্তাময় আবর্জনা মাড়িয়ে চলতে হতনা, চারদিকের ম্যাচবাক্সের মত সার সার খোপ খোপ বাড়িঘর দৃষ্টি ক্লান্ত করত না ! তার বদলে  সাজানো রাস্তাঘাট, গোছানো দোকানপাট, যেন তুলিতে আঁকা ল্যান্ডস্কেপ দেখতে দেখতে শব্দহীন- ঝাঁকুনিহীন বাস বা ট্রেনে বেশ আয়েস করে হেলান দিয়ে বসে পেপারখানা পড়তে পড়তে অফিস যেত সবাই !  
কেমন হত ?


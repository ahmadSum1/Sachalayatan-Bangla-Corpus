আবার নামাবলী 



তারেক অণুর মত কিছু লোক থাকে যাদের পায়ের তলে সর্ষে থাকে। সাধারণ সর্ষে নয়, বেশ বড় বড় দানার বিলেতি সর্ষে। তাইতেই তারা সরসরিয়ে গড়গড়িয়ে উত্তর মেরু দক্ষিন মেরু করে বেড়ায়। আমি সে জাত নই। আমার ভুগোল জ্ঞান একেতো 'ম্রাত্মক খ্রাপ', তায় আবার পায়ের নিচে রয়েছে চুইংগাম। এমনি চুইংগাম নয়, 'বিগ বাবুল' টাইপ বিগ সাইজ চুইংগাম। তাই আমি যেখানেই যাই ধেবড়ে বসে থাকি। বয়সের ক্যালেন্ডার ঘুরতে থাকে, দুনিয়া ঘুরা আর হয়না। কিন্তু ঘষটে মষটে দেশের উত্তর-দক্ষিন-পূব-পশ্চিমের যে কটা জায়গা ঘুরেছি তার মাঝে অদ্ভুত একটা জিনিষ চোখে পড়েছে। আমাদের দেশে নাম হিসেবে 'মায়ের দোয়া' নামটা বোধ করি খুব জনপ্রিয়। কি রিকশা, কি সাইকেল গ্যারাজ, কি হোটেল, মুদি কি মিষ্টির দোকান সবই 'মায়ের দোয়া'। টেকনাফ থেকে তেতুলিয়া, সবেতেই মায়ের দোয়া।
ঘন বসতির দেশ বলেই হয়ত এখানে রাস্তায় বেরোলেই হাজার হাজার সাইনবোর্ড চোখের সামনে ঝুলতে থাকে। এমনিতে সাইনবোর্ড খারাপ জিনিষ নয়, পথ চিনতে মেলাই সাহায্য হয়। কিন্তু এক একটার নাম আর কায়দা দেখে একটা একটা সময় রগড়ও মন্দ হয়না। কিছু দোকান বা প্রতিষ্ঠান থাকে যাদের কাজের সাথে নামটা বেশ যুতসই হয়, দেখতে বেশ লাগে। যেমন মুদি দোকানের নাম 'বিকিকিনি', বাচ্চাদের জিনিষের দোকানের নাম 'কিড্‌জ এন মম', মার্বেল পাথরের দোকানের নাম 'মর্মর'। কিন্তু লন্ড্রির নাম যখন হয় 'স্কুবিডু ড্রাই ক্লিনিং' তখন  চোখ আটকে যায়। সেদিন পুরান ঢাকার এক গলি দিয়ে আসার সময় দেখি ছোট এক টেইলরের দোকান; সেটা হল 'সৌদি বুরকা গর'। তাদের বিজ্ঞাপনী ক্যাচটিও মারাত্মক। দরজার গায়ে কাঁপা হাতে লেখা, 'এই সময়ের ফাটাফাটি, চলোনা বানিয়ে দেখি'। পাশেই ছবি, যেখানে ক্যাটরিনা কাইফ তাদের বানানো 'বুরকা' পড়ে বিলোল কটাক্ষে তাকিয়ে রয়েছে। 
বস্তুত নায়ক নায়িকারা তাদের অজান্তেই কত কিছুতে যে মডেলিং করে ফেলে তার হিসাব সংখ্যা নেই। আমাদের ছোট বেলায় যখন আমির খান আর সঞ্জয় দত্ত রমরম করে সিনেমা করছিল, তখন একটা দোকানে দেখতাম আকিজ বিড়ির বিরাট সাইনবোর্ড, যেখানে একদিকে আমির খান আরেকদিকে সঞ্জয় দত্ত আকিজ বিড়ি ঠোঁটে দিয়ে খুব মাচো ভঙ্গিতে তাকিয়ে আছে। তখন আমরা অবাক হয়ে ভাবতাম নায়কদের এত টাকা তাও কিনা বিড়ি খায় ! 
নাম নিয়ে মশকরার প্রতিযোগিতা হলে ঢাকার বাড়িওলাদের প্রাইজ নিশ্চিত। তাদের কেউ কেউ দশ তলা বাড়ি তুলে নাম দেয় 'শিশিরকণা' নাহয় 'বাবুইনীড়'। কোন মানে হয় ! এখানে বিরাট বিরাট  বিল্ডিং 'মায়া কুটির', 'শান্তি কুটির', 'কুয়াশা' এমনকি 'সংশয়' নাম নিয়ে দিব্যি দাঁড়িয়ে থাকে। ক্যান্টনমেন্টে বেশ কিছু বিশালাকৃতির বিল্ডিং আছে যেগুলোর সব ফুলের নামে নাম। মহুয়া, মাধবীলতা, স্বর্ণলতা এইসব। আমাদের এখানে এক বাড়ির নাম দিয়েছে 'মই ফুল', পাশে নেমপ্লেটে একটা মইয়ের ছবি, যেটা বেয়ে বেয়ে একটা ফুলসহ লতা বেয়ে উঠছে। নামটা রোজ দেখি আর মনের ভেতর খচখচ করতে থাকে। জঙ্গলে নই নামের এক ধরনের লতায় সাদা সাদা ফুল দেখেছি, বর্ষায় ঝেঁপে ফুটে থাকত, আর পাগল করা গন্ধে সারা বন আকুল হয়ে যেত। কিন্তু মই ফুল ! এরকম অদ্ভুত নাম কেন রেখেছে প্রায়ই জানতে ইচ্ছে করে। ভদ্রতায় আটকে আর জিজ্ঞেস করা হয়না।
নামাবলী প্রথম বার লেখার সময় ভাবিনি আবার একটা নামাবলী লিখব। সেটায় শুধু মানুষের নাম ছিল। সেই হিসেবে এটা খিচুড়ি নামাবলী হয়ে গেল বোধ হয়। ক্ষতিপূরণ বাবদে তাহলে ঐতিহ্য বজায় রাখার চেষ্টা করি একটু। 
সেদিন ফোনে একটা কচি গলা জিজ্ঞেস করল, 'মৃত্যু কি বাসায় আছে ? ওকে চাইছিলাম'। এত ছোট মানুষ মৃত্যু চাইবে কেন বুঝতে পারলাম না। হটাত মনে পড়ল যে এই বিচ্ছুগুলো সবকিছুর নামকরণ করে থাকে। তাই ক্লাসের রোদসী হয়ে যায় রোদি থেকে দড়ি, মোটা বেলাল হয় মটকু বিল্লি আর মিতিন ওরফে মৃত্তিকা হয় মৃত্যু ! নাম বিকৃত করতে ক্লাসের ছেলেমেয়েদের জুড়ি মেলা সত্যিই ভার। আমাদের ক্লাসের একটা গাঁট্টা গোঁট্টা ছেলেকে সবাই ডাকত বেলগাঠিয়া, আরেকজন জার্মানি থেকে এসেছিল সেই অপরাধে সে হল হিটলার। আরেকজন খুব ফর্সা বলে নাম টিকটিকি। বেচারারা প্রথমটায় একটু গাঁইগুঁই করলেও জীবনভর ওই নাম নিয়েই কাটালো।   
আর নিজের নামের কথা আর কি বলব। একখানা কাঠের তক্তা বিক্রির দোকানের নাম দেখেছিলাম 'আশালতা উড হাউস'। সেই দুঃখের গল্প বলায় ব্লগ বন্ধু[?] কৌস্তুভ তো বলেই বসল যে সে এমনি যুতসই নাম হয়েছে যা নাকি আর কহতব্য নয়। কী আর করি, আজকাল লেখালেখিতে বেজায় খরা চলছে। খরা কাটাতে তাই বোধকরি স্বভাবদোষে চ্যালাকাঠ মানের পোস্টখানাই পাঠকের হাতে তুলে দিলাম। যা থাকে কপালে !  


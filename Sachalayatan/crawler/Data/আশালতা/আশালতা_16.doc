সখী ভালোবাসা কারে কয়  



নিজের স্কুল কলেজের দৌড়ঝাঁপ পেরিয়েছি বহদিন হল, তবু এখনও তৃষ্ণার্ত কাকের মত ছুটির দিনগুলোর জন্যে ক্যালেন্ডারের দিকে তাকানো ফুরলো না। ব্যস্ত নাগরিক হুড়োহুড়ির মাঝে ছুটির দিনগুলো বেশির ভাগ দিনই ঘুম ডে হয়ে যায়। পুজোর লম্বা ছুটি পেয়ে তাই বেশ আহ্লাদ হল। কিন্তু আয়েশ করে পায়েস খাবার দিন আর নেই। দুপুরবেলায় কাজ সেরে ল্যাপিটা নিয়ে বসতেই টিং টং বেল। গিয়ে দেখি আমাদের নতুন পড়শি দেখা করতে এসেছেন। 
ভদ্রমহিলা হালকা পাতলা গড়নের  প্রায় বছর পঞ্চাশেক বয়েসের। কপালের দুপাশে চুল গুলোয় রুপোলী আভাস এলেও চেহারায় বোঝা যায় এক সময় ডাকসাইটে সুন্দরী ছিলেন। পরিচয় হতেই সোফায় পা গুটিয়ে বসে খুব ক্যাজুয়াল ভঙ্গিতে গল্প করতে শুরু করলেন। পেস্তার খোসা ছাড়িয়ে দিতে দিতে হুঁ হাঁ দিয়ে শুনতে লাগলাম ওনার সংসারের গল্প, ছেলে মেয়ের গল্প, স্বামীর গল্প। হটাত কি এক গল্প বলতে গিয়ে আমার হাত জড়িয়ে ধরে হাউমাউ করে কেঁদে উঠলেন। কান্না জড়ানো স্বরে বেরিয়ে এল তীব্রতম কষ্ট। স্বামী তাকে ভালবাসেন না। ভালোবেসে বাবা মা-কে ছেড়ে এসে বিয়ে করেছিলেন, সেই স্বামীর খালি কাজের বুয়া জাতীয় মহিলাদের শরীর ভালো লাগে। অনেক করেও ছাড়াতে পারেননি। অন্য কোথাও চলে যাবার জায়গাও নেই। এখন তাই সংসার সামলাতে নিজেই সেরকম কাজের মেয়ে যোগাড় করে এনে রাখেন। প্রয়োজনে তাদের এবরশনে সাহায্য করেন।
একদম নতুন পরিচয়ে কেউই এরকম গল্প করেন না, কিন্তু ভেতরের কষ্ট তীব্র হয়ে উঠলে প্রায় সময়েই তা যৌক্তিকতার ধার ধারে না। এইখানে ভদ্রমহিলার জন্য অনেক কিছু করে তাঁর কষ্ট লাঘব করে দিয়েছি বলে বেশ  খানিকটা বীরত্ব ফলানো গেলে ভালো হত। কিন্তু সত্যি কথাটা হল, চুপচাপ কষ্টের কথাগুলো শোনা ছাড়া  আর কিছুই করতে পারলাম না, কিছুই না। কদিন পরেই দেখি সে বাসায় নতুন ভাড়াটে । যাবার আগে দেখা হয়নি বলে ঠিকানাও নেয়া হলনা। সৌম্য সুন্দর চেহারার মানুষটা শহরের লক্ষ মানুষের ভিড়ে নিজের কষ্ট বুকে চেপে নিয়ে হারিয়ে গেলেন। 
এটা কোন ইউনিক কাহিনি নয়। আমাদের চারপাশে হাজার মানুষের মাঝে এরকম হাজার কাহিনী আছে। আমরা জানি সেগুলো, কিন্তু ভান করি যেন কিছুই ঘটেনি। তাই মিতা ভাবি যখন নিজের বাসর রাতের কথা বলতে গিয়ে স্বামীর পরচুলা খুলে ফেলে কোন কথাবার্তা ছাড়াই নতুন বৌয়ের ওপর ঝাঁপিয়ে পড়ার গল্প বলতে থাকেন, আমরা সবাই হে হে করে হাসি, ওনার হাসির পেছনে চোখের কোণে ছলছলিয়ে ওঠা পানির কণাটা না দেখার ভান করি। মাঝবয়েসি আমিরন খালা যখন মায়ের কাছে গিয়ে কেঁদে বলেন, মা, আর তো পারছি না জানোয়ারটার সাথে থাকতে, তাঁর মা বিরক্ত হয়ে ঝামটে ওঠেন। আরও অনেক মেয়ের অসুখি জীবনের কথা টেনে বলেন যে এটাই স্বাভাবিক। এটা নিয়ে এত ব্যস্ত হবার কিছু নেই। একটু মানিয়ে গুছিয়ে সব মেয়েকেই থাকতে হয়। নইলে এই বয়েসে বাচ্চাসহ কে তাকে জায়গা দেবে ? জানোয়ার হোক আর যাই হোক, মাথার ওপর ছাদ তো দিয়েছে, দুবেলা খেতে পড়তে দিচ্ছে, আর কী লাগে ?  
তাও তো কথা ! বেঁচে থাকতে গেলে আর কী লাগে ?  আর যে কী লাগে সেটা প্রমাণ করতে পারেনা বলেই   শিক্ষিত অফিসার স্বামী যে আতিয়াকে অফিস যাবার আগে কৌটোয় চাল ডাল মেপে দিয়ে ভাঁড়ারে তালা দিয়ে অফিসে চলে যায় এবং আনাজপাতির হিসেব এলোমেলো হলেই মেরে কালশিটে ফেলে দেয় একথা সেও কাউকে বলতে পারেনা। 
সেদিন হাসপাতালে একজনের সাথে দেখা করতে গিয়ে দেখি পাশের বেডের ভদ্রলোক খুব হাসিখুশি মুখে গল্প করছেন। বারবার জিজ্ঞেস করছেন ডাক্তার কখন আসবেন। ডাক্তার এসে হাত ধরে পালস দেখতে দেখতে জিজ্ঞেস করলেন, কেমন আছেন আজ ?  ভদ্রলোক হাসিমুখে বললেন, ভালো আছি। কথাটা শেষ হবার যা দেরী, চারপাশের মেশিনপত্র টিট টিট করতে শুরু করে হার্ট ফেল করে দশ সেকেন্ডের মধ্যে চোখের সামনে লোকটা আছে থেকে নেই হয়ে গেল। লোকে বলে জীবন অনিত্য; হতভম্ব হয়ে তাকিয়ে দেখলাম সেকথা কী ভয়ঙ্করভাবে সত্যি।    
কী ছোট্ট একটা জীবন আমাদের। অথচ তাও অচেনা এক তীব্র সুখ পাবার আশায় মারামারি খেয়োখেয়ি করে অহোরাত্র তাকে জটিল করে তুলি আমরা। মহাপুরুষ হয়ে ওঠার ধৈর্য বা সময় কারোই নেই কিন্তু পাশের মানুষটাকে কষ্ট দিয়ে অসুখি করে তোলার সময়টা ঠিকই বের করে ফেলি আমরা। অপূর্ণতায় বারবার হাত তুলে শুধু আকাশের দিকে তাকিয়ে থাকি বলেই হয়ত খুব কাছের চেনা মুখের কষ্টগুলো চোখ এড়িয়ে যায়। 
মানুষ হতে গেলে তো মহাপুরুষ হতে হয়না, মানুষকে ভালোবাসে এরকম একজন খুব সাধারণ মানুষ হওয়া কি খুব কঠিন কিছু ?


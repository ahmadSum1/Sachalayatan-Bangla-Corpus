শুভ বিবাহ



বয়েসের দোষ নাকি কে জানে, আজকাল বিয়ে 'খেয়ে' তেমন আরাম পাওয়া যাচ্ছেনা। রোদবৃষ্টির ভ্যাপসা    গরমের মাঝেও সেদিন একখানা বিয়ের দাওয়াতে গেলাম। দেখি এসিওলা ফিটফাট কমিউনিটি সেন্টারের ফুলসাজানো কোণায় বরকনে হাসিমুখে সোফাসিন। সুবেশী সুশীল লোকজন সবাই এসে মাপা হাসি দিয়ে কথা বলছে, টকাটক ছবি তুলছে, ভিডিও উঠছে। এসবকিছু শেষ হতে ওদিকে টেবল রেডি, ঝাঁক বেঁধে সবাই গিয়ে বিরিয়ানি খেয়ে মিছরি দেয়া পান চিবোতে চিবোতে যে যার বাড়ি। বিদায়ের সময় মেয়ের চোখ সামান্য ছলছল  হতেই চারদিক থেকে চাপা সাবধান বাণী, এই এই কেঁদোনা, মেকাপ গলে যাবে। সাথে সাথেই সবাই সাবধানে যে যার চোখ টিস্যুতে মুছে ভিডিওর জন্য হাসিমুখে রেডি। কান্নাকাটি করে হাজার টাকার মেকআপ গলিয়ে ছবি নষ্ট করার মত বোকা মেয়ে এযুগে কমই আছে। আজকাল সব বিয়ে বাড়িতেই প্রায় এরকমই ছবি দেখি চারধারে।  কোন হুড়োহুড়ি নেই, হাউকাউ চিল্লাচিল্লি কিছু নেই, সবকিছুই পারফেক্ট। আমার কেন জানি প্রাণ আইঢাই করে, একপেট হাওয়াই মেঠাই খেয়ে পেট ভরানোর মত খালি  খালি লাগে।
মনে করার মত বিয়ে প্রথমবার দেখেছিলাম বোধ হয় ক্লাস টুতে। ছোটমামার বিয়ে। আমরা বাঙ্গালিরা বিয়েও যে কিভাবে 'খাই,' এটা ওইরকম বিয়ে না দেখলে আসলে বোঝা যেত না। ডিসেম্বরের একত্রিশ তারিখে বিয়ে, কিন্তু একমাস আগে থেকেই বংশের যেখানে যত আত্মীয় স্বজন ছিল সবাই সপরিবারে আসতে শুরু করল। বড় বড় আড়াই মণি ধানের বস্তাভরে বাজার আসতে লাগলো। বিরাট রান্নাঘরের চার পাঁচটে চুলায় সারাদিন রান্না হচ্ছে। মা খালা মামিরা তিনবেলা ধামাভরা খাবারের জোগান দিতে দিতে হয়রান। বাড়ি ভর্তি মানুষ। সবাই হাসছে, সবাই কথা বলছে, সবাই চেঁচাচ্ছে। ছেলে-বুড়ো-বাচ্চাকাচ্চা-ক্যাওম্যাও-হাউকাউ নিয়ে নরক গুলজার অবস্থা। দ্বিতীয় সপ্তাহের মাথায় মামা ঘোষণা দিলেন, আমিষ সরবরাহ করা সম্ভব হবেনা, ট্যাঁকে টান পড়ছে। মেনু শুধু  লাবড়া আর ডাল। কালো সিমেন্টের চকচকে টানা বারান্দার এমাথা ওমাথা  জুড়ে খেতে বসে সবাই হই হই, লাবড়া আর ডাল ? কুছ পরোয়া নেহি, চালিয়ে যাও। কিন্তু ডাল সাপ্লাই দিতে দিতে সে-ও বাড়ন্ত। শেষটায় ছোটখালা লুকিয়ে ডালে টিউবওয়েলের পানি মিশিয়ে দিতে থাকলেন, একসময় সেটাও ফুরিয়ে গেল। আহা পানি মেশানো ডালও যেন অমৃত।   
কি যেন সু গ্রহের ফের ছিল, মামা আমাদের কজন ভাগ্যবানকে নিয়ে বিয়ের শপিং এ গেলেন। বড়রা কেনে,  আমরা উঁকিঝুঁকি দিয়ে দেখি আর হবু কনের সৌভাগ্যে চরম বিস্মিত হই। এক দোকানে ঢুকে আয়না তেল সাবান পাউডার কেনা হচ্ছে, এর মাঝে দোকানি একটা গোলাপি রঙা সাবান বের করে দিয়ে বললেন,
-এটা বিদেশী লাক্স, নিয়ে যান।    
-কত দাম ?  
-এইত চল্লিশ টাকা। 
-চল্লিশ টাকা !! বলে কি !!!  
আমরা এক টাকা দামের আইসক্রিম খেতে পাইনা আর এই লোক চল্লিশ টাকার সাবান বিক্রি করতে চায় ! মাথা খারাপ নাকি ?!! এরকম অবাস্তব কথা শুনে আমরা সবাই একসাথে দোকানির দিকে তাকিয়ে ফ্যাক ফ্যাক করে এমন ভাবে হাসতে লাগলাম যে বেচারা মুখ কাচুমাচু করে তাড়াতাড়ি শোকেসে উঠিয়ে রাখতে দিশে পেলনা।
তখন গায়ে হলুদে আমরা হলুদ দিতে যেতাম না। বর বা কনেকে বাসাতেই আত্মীয়ারা দিন তিনেক ধরে আচ্ছা করে হলুদ মাখিয়ে জন্ডিস রুগির মত হলদে করে দিতেন। তাতে নাকি রূপ খুলত। সেই ডিসেম্বরের শীতের রাতে মামাকে সারাগায়ে কষে হলুদ মাখানো হতো আর মামা চেঁচাতেন, আমি আর বিয়ে করবোনা, আমাকে ছেড়ে দেন ! 
বিয়ের দিনও এন্তার মজা। বড় বড় বাস ভর্তি করে মাইক বাজাতে বাজাতে কনের বাড়ি যেতেই  মহাসমাদরে নামিয়ে নিয়ে গেটের সামনে আটকে দিল। ঢুকতে গেলে টাকা লাগবে। এখনকার মত আগেই টাকা ফিক্স করে রেখে মিথ্যা মিথ্যি ঝগড়া নয়, একদম সত্যিকারের টানাটানি। সেই বাধা টপকে যদিবা ভেতরে ঢোকার  অনুমতি মিলল, কোথা থেকে বালতি বালতি গোলান রঙ ছাদের ওপর থেকে ঝপাত ঝপাত করে ঢেলে দিল গায়ে। আমরা সবাই লাল- নীল বেগুনি রঙে ভিজে বোকা বোকা হয়ে দাঁড়িয়ে রইলাম। বড়রা রেগে মেগে তুমুল চিল্লা চিল্লি। বড়মামা বললেন, চল ছোট, এইখানে বিয়ে করতে হবেনা! কিন্তু মামার মোটেও ওঠার ইচ্ছে নেই, গাঁইগুঁই  করছেন। তাই দেখে আবার ভায়ে ভায়ে লেগে গেল ঝগড়া।এত কাহিনি করে বউ এনেও শান্তি নেই। বাসর রাতে একা ঘরে অনেকক্ষণ উসখুস করার পর মামা যখন নতুন মামিকে মাত্র বলেছেন, "তোমার এডমিট কার্ড দিয়েছে...?" এপাশ থেকে ওপাশ থেকে খিক খিক। রেগে গিয়ে মামা দুম করে উঠে পড়তেই জানলার পাশ থেকে আওয়াজ এল, "আরে গাধা, খালি এডমিট কার্ডেরই খোঁজ নিবি সারারাত ধরে ? দাঁড়িয়ে থাকতে থাকতে এদিকে আমাদের যে পা  লেগে গেল !!"  
একবার গ্রামে এক কাজিনের বিয়েতে গেলাম। পাশের গ্রামে বরযাত্রী যাচ্ছি সবাই বিশ পঁচিশটা গরু আর মোষের গাড়ি করে। গাড়ি যোগাড় করা হয়েছে বেশ কটা বাড়ি থেকে। উঁচু মাটির সড়ক বেয়ে সার বেঁধে যেতে যেতে এক জায়গায় আচমকা সামনের গাড়ি রাস্তা ছেড়ে হড়হড়িয়ে গড়গড়িয়ে নিচের জমিতে নেমে গেল। সাথে সাথে তার দেখা দেখি পরের গুলোও ছুটল নিচে। শেষে হুড়োহুড়িতে সবাই মিলে গাড়ি টাড়ি উল্টে জড়িয়ে পলটিয়ে কিম্ভুত অবস্থা। কি হল ? কি হল ? না, এক গাড়ির মোষের মালিক নিচের জমিতে কাজ করছিলেন, তাই দেখে প্রভুভক্ত মোষ আবেগাপ্লুত হয়ে রাস্তা ছেড়ে মালিকের কাছে ছুট্টে গিয়েছে। সেই কটা গাড়িতে যারা ছিল, তারা বিয়েবাড়িতে গেল ন্যাংচাতে ন্যাংচাতে। ভোগান্তির এখানেই শেষ নয়। একটু দূর যেতেই একজোড়া মোষের বড্ড গরম লাগতে লাগলো। তারা নোটিস ছাড়াই হুড়মুড় করে গাড়ি সহ নেমে গেল পাশের পুকুরে। সেই গাড়ির লোকজন কেঁদে চিল্লিয়েও ছাড়ান পেলনা।
আর ছিল রংখেলা। দূর থেকে ছি ছি করলেও এই খেলা যে না খেলেছে সে এর মজা বুঝবেই না। বিয়ের আগের  নইলে পরের দিন বালতি বালতি রঙ গুলিয়ে ছেলেপিলেরা সব রঙ মাখানোর খেলায় জুটে যেত। প্রায়ই সেটা রঙ থেকে সরে কাদা-মাড়-পায়েস-হাঁড়ির কালি মায় আলকাতরাতেও গিয়ে ঠেকত। বাড়ি ভর্তি নানান রঙ মাখা কিম্ভুত মানুষ দেখতে যে কি মজা লাগত। মুশকিল একটাই। তাহল খেলার উত্তেজনায় লঘুগুরু জ্ঞান লোপ পেয়ে গেলেই ঝামেলা। একবার একজন ফচকেমি করে নানার দাড়িতে মনুষ্য বর্জ্য মাখিয়ে দেয়ার পর থেকে এই খেলা আমাদের পরিবারে পুরো ব্যান হয়ে যায় । 
আঙ্গুলের কড়ে গুনে দেখি মাত্র কটা বছরেই আমার আগের আর পরের জেনারেশনের জীবনাচরণে কি বিশাল  অমিল হয়ে গেছে। এখনকার শিক্ষিত লোকজনেরা বেজায় সভ্য, সুশীল। তাদের চোখে ওরকম হাউকাউ বিয়ের আসর নিশ্চয় ভয়ানক গেঁয়ো আর বর্বর ঠেকে। শুধু আমার মত কিছু পোষ না মানা শহুরের স্মৃতিতে সেই বর্বর দিনগুলো কেন যেন ভাললাগা মিশিয়ে মিশিয়ে বারবার ফিরে আসে। বোধ হয় এইসব মশলাদার বিয়ে খেয়ে খেয়েই আমার অভ্যেসটাও গিয়েছে উলটে। এখনকার পরিপাটি বিয়েগুলো তাই আজকাল কেমন যেন আলুনে ঠেকে। 
সেদিন কি মনে হতে তুতুন কে জিজ্ঞেস  করলাম, এই তুই বিয়ে করবি ? 
খেলতে খেলতে খুব বিরক্ত ভঙ্গিতে তাকিয়ে বললে, ছোটোদের এসব পচা কথা জিজ্ঞেস করতে হয়না, তুমি জানো না ?   
উত্তর শুনে হকচকিয়ে যেতে দেখে বোধ হয় একটু মায়া হল। পাশে এসে বলল, শোন, এখন তো আমি ছোট আছি, যখন বড় হব তখন বিয়ে করব। 
-কবে বড় হবি ? 
-এই তো টু পাশ করেই একটা চাকরি করব, আর তখন কারিনা কাপুরকে বিয়ে করব ! 
খাবি খেয়ে বললাম, আচ্ছা।


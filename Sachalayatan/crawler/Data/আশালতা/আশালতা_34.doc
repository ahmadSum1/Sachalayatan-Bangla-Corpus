তুলট সুখ  



আজকাল রোদন করিনা । পাছে পাঁজর পাথর ফেটে সমুদ্র প্লাবন হয় তাই রোদন করিনা আর। বহুদিন হল  বোকাটে কষ্টদের বাক্সবন্দি করে সিল গালা দিয়ে আগল রেখেছি পুরে। ভেতরে তারা  ফিসফাস করে সিঁদ কেটে কেটে মাথা কুটে মরে । জানেনা তো সিঁদকাঠিতে আজকাল ভেজাল থাকে ভীষণ । এখন আমার সূর্য সকালে সোনা রোদ হাসে তাই । ক্রন্দসী মেঘ বালিকারা ভোরের আলো চুরি করেনা । রোজ দিন জানালায় ডোরা কাটা চড়ুইএর এলোমেলো গান । 
ব্যস্ত সকালে নটা পাঁচটার আপিস ঘড়ি তাড়া দিয়ে যায়। ডিম টোস্ট পাউরুটির সঙ্গতে টেবল সাজে রোজ । ছুটির সকালে তাই ফুলকো লুচি আর দম আলুর ঘ্রান। মা'র প্রেশারের বড়ি, বাবার ইনসুলিনের ছুঁচের সাথে 'আরেক টু মোহনভোগ দাও তো মা, খাসা রেঁধেছ' ।পড়ার টেবলে বইয়ের খোলা পাতা অপেক্ষার বাতাসে উড়ে উড়ে ঘুমিয়ে যায়। 
রান্না ঘরের মেঝেয় ছড়ান আনাজপাতি । বেলা একটায় ঝোল ভাত চাই দিদিমার , নইলে পেটে পিত্তি পড়বে যে । দ্রুত হাত খোঁজে মশলার কৌটো, লবন দানি । হটাৎ কিসে হয় ঘোর আনমনা । হাঁক আসে, ওকি ও দিদিমনি, ও যে চিনির বয়াম ! চটকা ভেঙ্গে আলগোছে চোখ মুছে বলি, কি যেন পড়ল চোখে  ।
দুপুরগুলো বায়স্কোপের কাল । পুরনো ইউক্যলিপটাসের চিকন পাতারা কেবলি ঝিরঝির থিরথির কেঁপে আরজনমের সাদাকাল ছবি বয়ে আনে । কোন সুদূরের ডাক ভেসে আসে বুকের ভেতর । এলোমেলো ঘর দোর, জমে থাকা ঝুলকালিতে লেপটানো ব্যস্ত জীবনে ঐ ডাক কেবলই পথ হারায় । শুধু কোন একদিন পথের ভিড়েও কোন চেনা সুঘ্রানে অথবা ব্যস্ত শপিং এ হিন্দি গানের সস্তা কথায় থমকানো মন । এক ঝোঁকে সব অচেনা হয়, চেনা পৃথিবী মূল্য হারায় । 
খুব রাতে ঘোলাটে চাঁদ হেসে বলে, এখনও ঘুমোসনি বুঝি ! কি লিখেছিস দেখি ? লেখার খাতা খুলে দেখাই, সব যে সাদা, ফক্কি ফাঁকা । পাতা জুড়ে শুধু হিজিবিজি আঁক । তারি মাঝে কোথাও যেন এক বিস্মৃত নাম উঁকি দিয়ে যায় । প্রতিবিম্বের প্রেত ঘুরেঘুরে বলে, এ জীবনে যাকিছু হারায়, আর ফেরেনা কী ?
হায় সখা,  এই বানভাসি সুখের দেশেও জীবনেরই মাঝে জীবন ফুরায় । 
আশালতা


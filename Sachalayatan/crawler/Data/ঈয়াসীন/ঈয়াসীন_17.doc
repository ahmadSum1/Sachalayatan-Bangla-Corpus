ফিনল্যান্ডের সুশীল সমাচার




সম্প্রতি ফিনল্যান্ডে টকশো গোছের একটি অনুষ্ঠান আয়োজিত হল। ঠিক টকশোও নয়, বরং সংলাপ বলা শ্রেয়। রাশভারী একটি নামও জুড়ে দেয়া হয়েছে- “কেমন আছেন ফিনল্যান্ড প্রবাসী বাঙ্গালীরা”। টেবিলে উপবিষ্ট ছিলেন গন্যমান্য কতিপয় ব্যাক্তি যারা প্রত্যেকেই ডক্টরেট ডিগ্রিধারী। সঞ্চালক নিজেও একজন ডক্টরেট খেতাব পাওয়া ব্যাক্তি। দর্শক সারির অধিকাংশই উচ্চশিক্ষিত। এমন অনুষ্ঠানে অভাগার ঠাই হবে না, তা যথেষ্ট অনুমেয়; তবে সামাজিক যোগাযোগের মাধ্যমে অনুষ্ঠানটির পুঙ্খানুপুঙ্খ বিবরণ পাওয়া থেকে অভাগাদের কে ঠেকায়? শুধু কি তাই! এমন বুদ্ধিজিবি পরিবেষ্টিত অনুষ্ঠানটির উপর আলোকপাত করতে জগতসেরা পত্রিকা (!) প্রথম আলোও পিছপা হয়নি। এই নিন লিংক- লিংক। (কমেন্ট দ্রষ্টব্য)   

এবার অনুষ্ঠানটির একটু অঙ্গ ব্যবচ্ছেদ করি। সভা আলোকিত করা ব্যক্তিবর্গের ব্যক্তিগত গুনাগুন নাইবা উল্লেখ করলাম। তাতে লেখার আয়তন এবং তাদের নির্গুণের (চারিত্রিক) পরিমান যুগপৎ বাড়বার সম্ভাবনা থেকে যায়। চারিত্রিক যে গুণাবলীগুলো সামাজিক পর্যায়ে ক্ষতিকর সেগুলোতেই আবদ্ধ থাক আলোচনা। শুরুতেই সঞ্চালক ভাইকে নিয়ে দুচারটি কথা না বললেই নয়। কথিত আছে তিনি মনেপ্রাণে একজন শুদ্ধ বাঙ্গালী, চমৎকার রবীন্দ্রসঙ্গীত গাইতে পারেন। দেশে থাকতে বাংলাদেশ বেতারের নিয়মিত শিল্পী ছিলেন। শাহবাগের গণজাগরণের পরপ্রেক্ষিতে ফিনল্যান্ডে অনুষ্ঠিত সংহতি আয়োজনে তাকে গুটিকয় অধম নাস্তিকের মাঝে পাওয়া যায়নি সত্য, তবে সাইদির মুক্তির পক্ষে আয়োজিত অনুষ্ঠানের তীব্র সমালোচনা করেছেন তিনি; তা অবশ্য নেপথ্যে। কোন কোন ডক্টরেট ডিগ্রিধারী ব্যাক্তি সাইদির পক্ষে অবস্থান নিয়েছিল, জামাতের সঙ্গে সংশ্লিষ্ট সেইসব ব্যাক্তিদের সম্পর্কে ইমেইলের মাধ্যমে অন্যদের সতর্ক করেছেন তিনি। সেই ইমেইলগুলো অধমেরা পায়নি, পেয়েছিল অন্যান্য ডক্টরবৃন্দ আর উচ্চশিক্ষিত সম্প্রদায়। এর বাইরে যারা আছে তাদের মুল্য দিতে তার কিংবা তাদের বয়েই গেছে! তবে সে যাত্রা যুদ্ধাপরাধীদের বিচারের ক্ষেত্রে তিনি তার অবস্থান মোটামুটি স্পষ্ট করতে পেরেছিলেন। বাগড়া লাগালো ফ্যাসিবাদী সরকার মে মাসের পাঁচ তারিখে। রাতের আঁধারে কেন ধর্মপ্রাণ মুসল্লিদের উপর এমন পাশবিক আক্রমন চালালো সরকারের পেটোয়া বাহিনী; তা নিয়ে ভদ্রলোকের হাজারো অভিযোগ। সে যাইহোক আলোচিত টকশোটির মূল আয়োজক তিনি এবং উপবিষ্ট বিশেষজ্ঞ বক্তাদের মাঝে এমন দুজন ছিল যাদের জামাতী সংশ্লিষ্টতার কথা উল্লেখ করে তিনি পূর্বে ইমেইল-এ সতর্ক বার্তা ছড়িয়েছেন। 

এবার একে একে না হলেও বিশেষজ্ঞ বক্তাদের সম্পর্কে কিছু জানা যাক। এদের মাঝে একজন ফিনল্যান্ডের জামাত ইসলামী সংগঠনের অন্যতম সংগঠক। তারা কোথাকার উচ্চপদস্থ কর্মকর্তা তাতে খোদার কসম কাউরো কিসসু যায় আসে না। যে বিষয়ে যায় আসে তা হচ্ছে শুধুমাত্র দুইজন (একজন মুসলমান নন বিধায়) বাদে বাকী সবাই জামাতের আদর্শে বিশ্বাসী। তারা সবাই ডক্টরেট ডিগ্রিধারী। নিজ নিজ অর্জনের অহংকারে তাদের মাটিতে পা পড়েনা।  তারা তাদের নিজস্ব গণ্ডির বাইরে দশজন বাঙ্গালীর নাম পর্যন্ত জানে না। তারা জানেনা দালাল ধরে জায়গা জমি বেচে যে ছেলেটি পনেরো লক্ষ টাকা খরচ করে ফিনল্যান্ডে এসেছে, সে ছেলেটি পুলিশের ভয়ে কোথায় কোন ভাগাড়ে লুকিয়ে থাকে। তাদের জানবার কোনো প্রয়োজন নেই এখানকার বাঙ্গালীদের বৌয়েরা মানসিক ভাবে স্বামী কর্তৃক কতটা নির্যাতিতা। চারটি মস্তিস্ক প্রক্ষালিত বাঙ্গালী ছাত্র যে সিরিয়াতে জিহাদ করতে গিয়েছে এবং আরো কয়েকজন যেতে আগ্রহী তা  তারা জানলেও আলোচনার বিষয়বস্তু মনে করে না, ... থাক এই তালিকা অত্যন্ত দীর্ঘ; পরে জানা যাবে। 

অনুষ্ঠানে আলোচনার মূল বিষয় ছিল “কেমন আছেন ফিনল্যান্ড প্রবাসী বাঙ্গালীরা ”; সেক্ষেত্রে শুধুমাত্র উচ্চশিক্ষিত সম্প্রদায় কখনই বক্তাদের আসন অলঙ্কৃত করতে পারেন না। ফিনল্যান্ডে বসবাসকারী বাঙ্গালীদের একটি বিশাল অংশ রেস্তরায় কাজ করে, আরেকটি বিশাল অংশ পরিস্কারের কাজে (ক্লিনিং জব) নিয়োজিত। ছাত্র আছে, কর্মহীন গৃহিণীরা আছেন, রাজনৈতিক এবং মানবিক দিক বিবেচনায় আশ্রিতরা আছেন। তাদের প্রতিনিধিত্ব কোথায়? জনসংযোগ বিহীন গুটিকয় জামাত-বিএনপি ঘরানার উচ্চশিক্ষিতিদের বক্তব্যে কখনই ‘আমরা কেমন আছি’ তা জানা যাবে না।

দর্শক সারি সম্পর্কেও কিছু বলতে হয়। জনাবিশেক হবে হয়তো। এর মাঝে যারা ছিলেন তারা সকলেই আংশিক পরিচিত এবং গত বছর খানেকের অভিজ্ঞতায় এটুকু অকপটে বলাই যায় যে তারা কেউই যুদ্ধাপরাধীদের বিচার সুনজরে দেখে না। রাজাকারের বিচার তাদের চোখে প্রহসন মাত্র, রাজনৈতিক উদ্দেশ্যমূলক।


বেছে বেছে এমন সব বক্তা (দুজন বাদে, তবে তাদের অবস্থান পরিস্কার নয়) আর এমন সব দর্শক নিয়ে এমন একটি অপাংক্তেয় অনুষ্ঠান আয়োজন নিঃসন্দেহে উদ্দেশ্যমূলক। উদ্দেশ্যটি কি; তা এখনও পরিস্কার নয়, তবে এই আয়োজন যে সাধু উদ্দেশ্যে নয় তা বুঝতে রকেট সায়েন্স জানতে হয় না। 


পরিশেষে বলতে চাই, এখানকার সকল বাঙ্গালীর প্রতিনিধিত্ব এই অধমও করে না, তবু কেউ যদি জিজ্ঞেস করে ‘কেমন আছে ফিনল্যান্ডের বাঙ্গালীরা’; বলবো- নিরবে নিভৃতে এখানে জামাতের একটি বিশাল বাহিনী গড়ে উঠছে আর তাদের পৃষ্ঠপোষক হিসেবে গড়ে উঠছে একটি বিশেষজ্ঞ সুশীল বাহিনী। 


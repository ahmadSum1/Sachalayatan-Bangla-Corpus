হেফাজতে রাজাকার- ফিনল্যান্ড শাখা



ফিনল্যান্ড- শুধু সৌন্দর্যেই নয়; শিক্ষাব্যবস্থায়, আইনের শাসন প্রতিষ্ঠায়, দুর্নীতিহীনতায়, ধর্মনিরপেক্ষতায়, এমনি আরো ডজন খানেক ইতিবাচক বিষয়ে বর্তমান বিশ্বে প্রথম সারির একটি দেশ। আর ফিনল্যান্ডে আমরা যারা বাঙ্গালীরা আছি, তারাও কমবেশি সুখেই আছি। কর্মক্ষেত্রের সুব্যবস্থা, সাথে মানসম্মত পারিশ্রমিক, বেকার ভাতা, বিনি পয়সার চিকিৎসা ও শিক্ষা, সর্বোপরি বৈষম্যহীন এক সামাজিক কাঠামো বাঙ্গালীদের এখানে উন্নততর জীবন যাপনের পথ সুগম করে দিয়েছে। এখানে নোকিয়ার বড়বাবু যে গাড়ী হাকায়, পিজ্জার দোকানে কাজ করে আমরা বাঙ্গালীরাও সেই গাড়ীই হাকাতে পারি; সপ্তাহে তার আর আমাদের কাজের ঘণ্টার পরিমান প্রায় সমান, পারিশ্রমিকে খানিক তারতম্য যদিও আছে তবে তা আকাশপাতাল নয়। এখানে একটি ঘর দশ বারো জনকে ভাগাভাগি করতে হয় না। দেশের খরচ চালিয়ে এখানে ভালটা খেয়েপরে আমরা বেশ সুখেই আছি। 
ভুত এমন একটা জাত যা অতীতেও দায়িত্বপরায়ণ ছিল, এখনও আছে আর ভবিষ্যতেও থাকবে। আমরা এত সুখে থাকবো, আর ভুতেরা তাদের হাত দুখানা পকেটে পুরে গায়ে হাওয়া লাগিয়ে বেড়াবে, তেমনটা ভাবা অমূলক। ঈদানিং তাদের ধুন্দুমার কিলের জ্বালায় পিঠ বাঁচানো দায়। ‘সুখ’ ও ‘ভুতের কিল’ সমানুপাতিক ধারায় সামঞ্জস্য বজায় রেখেই সমান্তরালে ধাবিত। আরে বাবা, ভুতই যদি না কিলাবে তবে আমরা এখানে আওয়ামীলীগ আর বিএনপি করবো কোন দুঃখে? শুধু কি তাই? ফিনল্যান্ডে বিএনপি আছে গোটা তিনেক, আওয়ামীলীগ দুটি; এইসব গরুর আবার বাছুরও আছে, অর্থাৎ যুবলীগ, যুবদল, ইত্যাদি ইত্যাদি। মসজিদ কে কেন্দ্র করে আছে জামাত-শিবিরের ব্যাপক এক নেটওয়ার্ক। আছে জেলাভিত্তিক সমিতি, যেমন বিক্রমপুর সমিতি, বরিশাল সমিতি, নওয়াবগঞ্জ সমিতি, ইত্যাদি ইত্যাদি। বেশ কয়েকটি ছাত্র সংগঠনও আছে। তারা জাতীয় দিবসগুলোতে নিয়মিত সাংস্কৃতিক অনুষ্ঠান আয়োজন করে থাকে এবং বেশীর ভাগ ক্ষেত্রেই অছাত্রদের সেথায় প্রবেশাধিকার নেই। বারো মাসে তেরো পুজা, বারো হাত কদুর তেরো হাত বিচি প্রবাদগুলো ফিনল্যান্ডের বাঙ্গালীদের কার্যকলাপের সঙ্গে বেশ যুতসই। কেননা পুরো ফিনল্যান্ডে বাঙ্গালীর সংখ্যা এখনও পাঁচ হাজারের নীচে। অথচ এত বৈষম্য! তবে জরিপে, না জরিপে নয়, বরং বাস্তবিক অভিজ্ঞতায় দেখা যাচ্ছে, ‘যত দল তত মত’ যতই থাকুক না কেন; একটি বিষয়ে মতৈক্য এদের প্রায় সবাইকে এক পতাকাতলে আনতে সক্ষম হয়েছে। সেই তৌহিদি ঝাণ্ডার নাম- ‘হেফাজতে রাজাকার’; দলীয় কিংবা এককভাবে ফিনল্যান্ডে বসবাসরত বাঙ্গালীদের শতকরা ৯০ ভাগের মাঝে রাজাকার প্রীতি বিদ্যমান। কেন? তার করণ খুঁজতে গিয়ে আমার চোখ ঝাপসা হয়ে উঠে, আমার বুকে চিনচিন ব্যথা করতে থাকে, আমার সমস্ত শরীরটা অনবরত কাঁপতে থাকে। এদের সবাই যে সরাসরি জামাত কিংবা বিএনপির সমর্থক, তা নয়। এরা অনেকেই ‘কিন্তু’ ‘তবে’ আর ‘স্বচ্ছ বিচার’-এর দলে। রাজাকার কিংবা রাজাকারের বাই প্রডাক্ট অর্থাৎ জামাত কিংবা শিবির যতটা না ক্ষতিকর তার চাইতে অধিকতর ক্ষতিকর তারা যারা কথায় কথায় রাজাকার বিচারের স্বচ্ছতা দাবী করে, যারা সাইদি কে রাজাকার মনে করে না, যাদের কাছে ধৃত রাজাকারদের বিচারের চেয়ে গুরুত্বপূর্ণ হচ্ছে আওয়ামীলীগের ভেতরের রাজাকারদের বিচার, যারা মনে করে দেশে হাজারো সমস্যা দূরে রেখে রাজাকারের বিচার সত্যিই অপ্রয়োজনীয়। 
রাজাকারের কোনো দল নেই। সব রাজাকারের বিচার হোক। এতে কোনো 'কিন্তু', 'তবে' থাকতে পারে না। যাদের ধরা হয়নি তাদের না ধরা অবধি ধৃতদের বিচার না হওয়া কখনই যৌক্তিক নয়। একটি শহরে ১০ জন খুনী থাকলে যদি চারজন ধৃত হয়, সেক্ষেত্রে বাকী ৬ জন ধরা না পড়া পর্যন্ত ঐ ৪ জনের বিচার হবে না কেন? কোন যুক্তিতে? আর স্বচ্ছতা এতই জরুরী! যারা আমার ৩০ লক্ষ ভাইবোনের হত্যার সাথে জড়িত, যারা আমার ২ লক্ষ মাবোনের সম্ভ্রমহানির সঙ্গে জড়িত; তাদের বিচারের স্বচ্ছতার দাবী তুলে মুখে যারা ফেনা তুলে তারা কোন ধাতুতে গড়া? তারা বাংলাদেশের সন্তান? রাজাকার তাদের এতটাই আপন, নিজ দেশের চাইতেও আপন? স্বার্থে মানুষ এতটাই অন্ধ? ধিক।
ঐ ৯০ ভাগ নপুংসকের পাশে যে বাকী ১০, তার মাঝে আছে আবার আওয়ামী সমর্থক গোষ্ঠী, যাদের উপর আস্থা রাখা বেশ কষ্টকর, কেননা যেকোনো স্বার্থে আওয়ামীলীগ যদি জামাতের সঙ্গে আপোষ করে তবে রাজাকারের বিচারের দাবী তখন আর তাদের মুখে আসবে না। কাটছাঁট করে বাকী থাকে শতকরা মাত্র ২, যারা কিনা আকাশ থেকে টুপটাপ চন্দ্র সূর্য ছিড়ে এনে গলায় পরতে পারে, যারা কিনা পাথরের পাষাণ বুকে করাঘাতে ঝর্ণার উৎস তৈরি করতে পারে, যারা কিনা স্রোতের অনুকূলাপেক্ষা প্রতিকূলে সন্তরণে অধিক পারদর্শী, যারা কিনা যে কোনো কিছুর বিনিময়ে সর্বাগ্রে রাজাকারের শাস্তি চায়। ফিনল্যান্ডের বাঙ্গালী সমাজে তারা সংখ্যালঘু, তারা সংখ্যায় পাঁচ কি দশ, তবে তারা নির্ভীক, তারা অসীম সাহসী, তারা মহাশক্তিধর। 
এই সংখ্যালঘুদের এই সমাজে বদনামের কমতি নেই, বিপদেরও কমতি নেই; আবার সেসব তোয়াক্কা করবার সময়, সেটাও এই সংখ্যালঘুদের কাছে এক ফোটাও নেই। ৯০ ভাগ কাঁঠালপাতাভোজীরা যখন বিভিন্ন আড্ডায়, নেমন্তন্নে, খেলার মাঠে, ফেসবুকে ঐ সংখ্যালঘুদের অবর্তমানে সমবেত গীবত সঙ্গীত গায়; ঠিক তখন ঐ অল্প সংখ্যক স্বপ্নাতুর ছেলেমেয়েরা রাজাকার বিচারের তাগিদে বিভিন্ন কর্মে লিপ্ত থাকে; তার সবই যে গঠনমূলক কিংবা সুদূরপ্রসারী, তা নয়। তবু এই ক্ষেত্রে তাদের উৎসর্জন মোটেও হেয় করে দেখবার নয়। এই যেমন একটি ছেলে সাইকেলে চড়ে গায়ে টি শার্ট জড়িয়ে ফিনল্যান্ডের এ শহর ও শহর ঘুরা শেষ করে এখন সাইকেল নিয়ে বালটিক (এস্তোনিয়া, লিথুয়ানিয়া, লাতভিয়া) ভ্রমনে বেরুচ্ছে। পাঠক ভাবছেন, এর সঙ্গে রাজাকারের মূলোৎপাটনের সম্পর্ক কি? আছে, আছে; ছেলেটির টি শার্টে লেখা আছে ‘রাজাকারের বিচার চাই’, ‘রাজাকার মুক্ত বাংলাদেশ চাই’; তা দেখে উৎসুক কোনো শ্বেতাঙ্গ যখন তাকে কারণ শুধোয়, সে রাজাকারের রাজাকারির ইতিহাস উপস্থাপন করে শ্রোতার কাছে। ও স্বপ্ন দেখে এভাবে হয়তো একদিন বিশ্বজুড়ে রাজাকারদের বিরুদ্ধে একটি জনমত তৈরী হবে। যুদ্ধাপরাধী দেইলা রাজাকারের রায়ের সঙ্গে সঙ্গে বাংলাদেশে একপাল বাঁদরের যে দাপাদাপি শুরু হয়েছিল তার রেশ এখানেও পড়েছে। এখানকার মসজিদ থেকে লিফলেট তৈরী করে শহরের প্রতিটি মসজিদে মসজিদে গিয়ে তারা প্রচার করেছে- ‘শুধু মাত্র ইসলাম ও কোরআনের সেবা করবার কারণে সাইদী নাস্তিক-সরকারের কোপানলে পড়েছে’; সাইদীকে মূলত কোন দোষে বিচার করা হচ্ছে, সেই বিষয়ে লিফলেটে কিছুই উল্লেখ নেই। সেটাইতো স্বাভাবিক, সত্য বলতে তাদের বয়েই গেছে! কদিন আগে বিশ-একুশ বছরের এক যুবক হেলসিঙ্কির এক মসজিদ (যা সোমালিয়ানদের দ্বারা পরিচালিত) থেকে জুম্মার নামাজ পড়ে বেরুতেই দেখতে পায় কয়েকজন ‘গোবর মগজী’ ছেলে দরজার প’রে দাঁড়িয়ে পূর্বোল্লিখিত লিফলেট বিলোচ্ছে। আমাদের সেই বিশ-একুশের টগবগে যুবকটি তৎক্ষণাৎ মসজিদ কর্তৃপক্ষকে ব্যাপারটি অবগত করে এবং তাদের বোঝাতে সমর্থ হয়। মসজিদ কর্তৃপক্ষ সেই লিফলেটধারীদের সেখান থেকে বের করে দেয় আর ভবিষ্যতে লিফলেট হাতে এ পথ মাড়াতে নিষেধ করে দেয়। ব্যাপারটি হয়তোবা তেমন বৃহৎ কিছু নয়, আবার অতি ক্ষুদ্রওতো নয়। এই আকালের বাজারে দু’চারজন শুদ্ধ বিবেকের মানুষের পরিচয় পাওয়া যাচ্ছে, এতেও কি দারুণ এক আনন্দ নেই? প্রতিরোধ হচ্ছে, প্রতিবাদ হচ্ছে, সত্যের প্রচার হচ্ছে; দেশের সীমানা ডিঙ্গিয়ে হাজার হাজার মাইল দূরেও হচ্ছে। ফেসবুকে, ব্লগে লিখালিখি করেও এখানাকার কয়েকজন ছেলেমেয়ে মুক্তিযুদ্ধের স্বপক্ষে জনমত তৈরির চেষ্টা করছে।
ফিনল্যান্ডে এক শ্রেণীর বাঙ্গালী আছে, যারা সরাসরি কোনো দলের সমর্থন করে না, ধর্ম পরায়ন, এবং অতিমাত্রায় উচ্চ শিক্ষিত; দোষের মধ্যে ঐ একটু আধটু ‘বাঁশেরকেল্লায়’ ঢুঁ মারে, ‘আমার দেশ’-কে আসমানি কিতাব জ্ঞাণ করে আর রিমান্ডে থাকা মাহমুদুর রহমানের পায়ুদ্বারের যন্ত্রণার শোকে চোখ ভাসায়। ছাগুরা কাঁঠাল পাতা খায় আর দানা দানা বিষ্ঠা ছড়ায়। ছাগুদের বিষ্ঠায় ইদানীং ইন্টারনেট (বাঁশের কেল্লা, ব্রেকিং, আমার দেশ) পরিপূর্ণ প্রায়।  ঐ শ্রেণীর বাঙ্গালী যারা হয়তোবা কেবল আওয়ামি বিদ্বেষের কারণেই ছাগুদের দানা আকৃতির সেই বিষ্ঠাকে 'বুন্দিয়া' জ্ঞান করে দিব্যি গিলে যাচ্ছে। আওয়ামী বিদ্বেষ থাকলেই কেন রাজাকার প্রীতি গড়ে তুলতে হবে, কেন ছাগলের বিষ্ঠাকে বুন্দিয়া ভাবতে হবে? দেখতে কালো কিন্তু বুন্দিয়ার মত লাগলেও খাবার আগে দয়া করে একটু গন্ধ শুকে খেতে হয় না কি? আজব ব্যাপার, এসব বিষ্ঠা-মুত্র দিব্যি হজমও হচ্ছে; কি পেট রে বাবা!
এ কথা মানতেই হবে, ফিনল্যান্ডে তরুণ প্রজন্মের একটি বিরাট অংশকে খুব কাছ থেকে নিভৃতে পর্যবেক্ষণ করে দেখা গেছে তারা রাজাকারদের আর জামাত-শিবিরকে মনে প্রানে ঘৃণা করে। সমস্যা হচ্ছে তারা বড্ড ভীতু অথবা উদাসীন অথবা অলস অথবা দায়িত্বজ্ঞানহীন; কেননা তাদের মনমানসিকতার রুপায়নে তাদের কোনো উদ্যোগ নেই। তারা জেগেও ঘুমোতে চায়, ঘুমাক; তারা না জাগলেও সকাল একদিন হবেই।
ঐ ৯০ ভাগ নিন্দুকের এখন নাকি পোয়া বারো! তাদের ধারণা, ২ ভাগ ইঁচড়ে পাকা ছোকরা-ছুকরি এখন মারাত্মক ভাবে ব্যাকফুটেড; কারণ হিসেবে দেখানো হচ্ছে সিটি কর্পোরেশনের নির্বাচনী ফলকে, মখার ইসলামী ব্যাংকের শাখা উদ্বোধনকে, সাকার পক্ষে সা এফ রহমানের সাক্ষপ্রদানকে, গাজীপুর নির্বাচনে হেফাজতের এক অংশকে আওয়ামীলীগের নিজের বলে দাবী করাকে। বাহ, ভালতো, ভাল না? হ শুনলাম, মমতা ব্যানার্জীর পেট খারাপ হইছে, কারণ মেগান ফক্সের বাম উরুতে তিনটা তিল। মানে কি? মানে হইল, সোহেল রানার হিট ছবির নাম গীতাঞ্জলী।
তারা যখন ব্যাটের দিকে না তাকিয়ে পায়ের দিকে তাকিয়ে ফিল্ডিং করে আর ব্যাকফুট ফ্রন্টফুট পরীক্ষা করতে ব্যস্ত, ইঁচড়েপাকাগুলোর ব্যাটে তখন চার ছক্কার বন্যা বয়ে যায়।
এই রচনার একটা মোক্ষম সমাপ্তি টানা যাচ্ছে না; যাবে কি করে? হেফাজতে রাজাকার দের কার্যকলাপ যেমন থামছে না, আর তার প্রতিবাদে সত্য সৈনিকদের প্রতিরোধও শিথিল হচ্ছে না। এ লড়াই চলছে, চলবে।


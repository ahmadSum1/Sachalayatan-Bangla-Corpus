শিশু যৌন নিগ্রহ রোধে প্রস্তুতি



আপনি জানছেন না, আপনার শিশু সন্তানটি কিভাবে কখন যৌন নির্যাতনের শিকার হচ্ছে। এই পৃথিবী মোটেও সভ্য নয়, নিরাপদ নয়। শত সহস্র যৌন বিকারগ্রস্থ মানুষরূপী পশু ওত পেতে আছে সর্বক্ষণ। তাদের ভয়ঙ্কর থাবায় কখন আপনার পরম আদরের নিস্পাপ শিশুটি নিগ্রহিত হচ্ছে তা আপনি সত্যিই হয়তো জানতে পারছেন না। এই না জানার কারণগুলো-
১) এ বিষয়ে আপনার সন্তানের অজ্ঞতা
২) প্রকাশের ক্ষেত্রে ভীতি
৩) আপনার সাথে সন্তানের সম্পর্কে পৌনঃপুনিক দূরত্ব
উপরোক্ত তিনটি ক্ষেত্রেই দায়ী আপনি।

মনে রাখবেন শুধু বাংলাদেশে নয়, গোটা বিশ্বে জরিপে দেখা গেছে প্রতি ছয় জন ছেলে শিশুর মাঝে একজন এবং প্রতি চারজন মেয়ে শিশুর মাঝে একজন কোনো না কোনো ভাবে যৌন নির্যাতনের শিকার। মেয়েশিশুদের নির্যাতিতা হবার হারই অধিক। আর হ্যা, শিশুদের উপর ভয়ঙ্কর এই আঘাতটি প্রাথমিক ভাবে আসে খুব নিকটাত্মীয়ের কাছ থেকে। 



এতকিছুর পর আপনার ফুটফুটে ছেলে কিংবা মেয়েটিকে নিরাপদ ভেবে নেয়া নিতান্তই বোকামি হবে। কখনই নিশ্চিত হওয়ার কারণ নেই যে আপনার ছেলেটি প্রতি ছয়জনের মধ্যে অন্য পাঁচজন কিংবা আপনার মেয়েটি প্রতি চারজনের মধ্যে অন্য তিনজন। আপনি হয়তো কোনোদিনই জানবেন না যে আপনার তিন বছরের মেয়েটি হয়তো এরই মধ্যে এই নির্যাতনের শিকার। তৃতীয় বিশ্বের দেশগুলোতে বিশেষ করে বাংলাদেশ এবং তার আশপাশের দেশগুলোতে এই সমস্যা চরমে। আমাদের সন্তানদের সঙ্গে আমাদের দূরত্ব লক্ষ কোটি আলোকবর্ষের সমতুল্য। আমাদের দেশে এখনও কিশোরীরা ঋতুবতী হলে প্রথম রক্তপাতে ভয়ে কুঁকড়ে ওঠে। প্রথম বীর্য স্খলনে ছেলেরা আতঙ্কগ্রস্থ হয়। তাদের যৌনাঙ্গের আশাপাশে যখন লোম গজায় তারা ভয়ে জড়সড় হয়ে যায়। আপনার পাঁচ বছরের মেয়েকে আপনার ত্রিশ বছর বয়েসী কোনো পুরুষ আত্মীয় যখন আদর করার ছলে ঠোঁটে চুমু দিয়ে দেয় কিংবা নিতম্ব চেপে ধরে, আপনার মেয়েটি স্বাভাবিক আদর আর এই নোংরা স্পর্শের কোনো পার্থক্যই বোঝে না; কারণ আপনি তাকে সেটি বোঝাননি।
এক্ষেত্রে কি করণীয়? 

প্রথমেই যেটি করতে হবে, সেটি হচ্ছে আপনি আপনার সন্তানের সবচেয়ে কাছের বন্ধু হয়ে উঠুন; একেবারে বুকের বন্ধুর মতন; যার কাছে অকপটে সবকিছু বলা যায়। আপনার শিশু যেন আপনাকে এসে সবকিছু অনায়াসে বলতে পারে সেই পরিবেশ তৈরী করুন। ব্যাপারটি সহজ নয়, তবে অসম্ভবও নয়। চেষ্টাতো আপনাকেই করতে হবে। সন্তানটিতো আপনারই। 


শুরুতেই, অর্থাৎ সন্তানের তিন, চার অথবা পাঁচ বছর বয়সে আপনার সন্তান এবং পরিবারের অন্যন্যদের নিয়ে বসে খেলার ছলে কিছু কর্মশালার আয়োজন করুন। ঘরেই করতে হবে। যেমন বড় কোন কাগজে ছবি এঁকে তা দেয়ালে সাটিয়ে তা হাসিখেলার মাধ্যমে সন্তানের কাছে ব্যাখ্যা করুন। কি ছবি? অনেকটা এমন-


ব্যাখ্যাটি কেমন হবে?
অনেকটা এমন-
(আমি আমার মত করে লিখলাম, আপনি আপনার মত করে সাজিয়ে নেবেন।)
প্রথমেই সরাসরি প্রসঙ্গে অবতরণ করবেন না। এভাবে শুরু করুন-
আসো আজ আমরা একটা মজার খেলা খেলি। এরপর কিছু সাদা কাগজ ও কলম নিয়ে বসুন। আপনি নিজেই একটি মানব শরীর আঁকুন, অনেকটা এমন করে-


আপনার শিশুকে সেখানে চোখ আর মুখ (ওষ্ঠাধর আঁকতে বলুন)।
সেটি দেখতে হয়তো এমনটা হবে-


এরপর লাল সাইন-পেন দিয়ে নিম্নোক্ত ছবি অনুসারে স্পর্শকাতর স্থানগুলো চিহ্নিত করুন। 


আরো স্পষ্ট করে বোঝানোর জন্যে নিজেও এঁকে এভাবে স্থানগুলো চিহ্নিত করতে পারেন-



আপনি চাইলে আরো ভাল ছবিও আঁকতে পারেন। এমনকি পুরো বিষয়টি অভিনয় করে সন্তানকে দেখাতে পারেন। ছবির সাথে অভিনয় খুবই কার্যকরী হতে পারে।

এরপর খুব কায়দা করে নরম সুরে চোখ মুখ স্বাভাবিক রেখে বলুন- তোমার এই জায়গাগুলোতে একমাত্র মা হাত দিতে পারে। বাবাও পারে। অন্যরাও পারে, যদি মা কিংবা বাবা পাশে থাকে। যদি কখনও এমন হয় আশেপাশে মা-বাবা নেই, কিন্তু এইসব জায়গায় কেউ তোমাকে ছুঁতে চাইছে তখন তুমি প্রথমেই খুব জোরে চিৎকার করবে। চিৎকারের মাত্রাটি পরখ করে নিন। চিৎকার দিতে শিশুরা পছন্দ করে। চিৎকারের পরবর্তীতেই শিশুকে দৌড়ে অন্য কারো কাছে যেতে পরামর্শ দিন। ভুলেও শিশুকে এই পরামর্শগুলো আদেশের সুরে দেবেন না; তাতে হিতে বিপরীত হতে পারে। এরকম কর্মশালা নিয়মিত করতে থাকুন, অন্তত ছ’মাস অন্তর অন্তর। মাঝে মাঝে অসস্থিকর অবস্থার সৃষ্টি হতে পারে; বাড়ীর অন্য কোনো কাছের মানুষ আন্তরিকতার সাথেই হয়তো তাকে আদর করতে গেলেও শিশুটি চিৎকার দিতে পারে। সেক্ষেত্রে শিশুকে বারবার সম্পূর্ণ বিষয়টি ভাল মত বোঝানোর চেষ্টা করুন এবং সেই সাথে বাড়ীর অন্যান্যদের ব্যাপারটি বুঝিয়ে বলুন এবং তাদের প্রতিও নজর রাখুন। একটু কষ্টের, তবে ভুলে যাবেন না সন্তানটি আপনারই। একটি গুরুত্বপূর্ণ বিষয় হচ্ছে- চিকিৎসকের ঘরে সন্তানকে কখনই একলা ছাড়বেন না। চিকিৎসকের ঘরে আপনার অবস্থান অবশ্যই নিশ্চিত করুন।

আর হ্যা, সন্তানের কাছে কর্মশালা চলাকালীন শব্দ ও ভাষা ব্যবহারে সতর্ক থাকুন। স্পর্শকাতর স্থানগুলো বর্ণনা করবার সময় অতি গুরুগম্ভীর শব্দ প্রয়োগ করবেন না। যেমন- যৌনাঙ্গ, পশ্চাদদেশ অথবা নিতম্ব। এইসব শব্দ শিশুদের বোধগম্য হবে না। তাইবলে আবার একেবারে চটুল ভাষাও ব্যবহার করা উচিৎ নয়। যে শব্দগুলো শিশুদের জন্যে প্রযোজ্য, সেসবই ব্যবহার করুন। আপনার শিশু যদি 'পুছুনি', 'মুনুপাখি' ধাঁচের শব্দে অভ্যস্ত থাকে তবে তাই ব্যবহার করুন। 
এ বিষয়ে ইন্টারনেটে অসংখ্য শিক্ষামূলক তথ্য আছে; ”How to prevent children from sexual abuse” লিখে গুগল-এ সন্ধান করুন, ইউটিউবে সন্ধান করুন। যেমন ধরেন এইটি-
শিশু নির্যাতন সম্পর্কিত ভিডিও (ইউটিউব লিঙ্ক)
এ প্রসঙ্গে দুষ্টু বালিকা-র এই পোস্টটিও পড়ে দেখতে পারেন। সেখানেও শিশুমনে সচেতনতা তৈরিতে কি কি করণীয় তা বিশদে উল্লেখিত হয়েছে।

এরকম আরো অসংখ্য আছে। এইসব ভিডিও গুলো অনুসন্ধান করে আপনারা অর্থাৎ অভিভাবকেরা বারবার দেখুন, শিখুন। প্রয়োজনে সন্তানকে সঙ্গে নিয়ে দেখুন, তাদেরও শেখান। যারা এই ব্লগ পড়ছেন, নিশ্চিতভাবেই তারা ইন্টারনেট ব্যবহারে মোটামুটি পারদর্শী। যদি আপনার নিজের কিংবা ঘরের অন্য কারো সন্তান থেকে থাকে তবে নিজের ফেসবুকের জন্যে বরাদ্দ কয়েক ঘণ্টা থেকে অন্তত এক দুই ঘণ্টা বের করে এই অনুসন্ধান কাজে ব্যায় করুন। সন্তান অন্য কাউরো নয়, আপনারই, আপনাদেরই। শিশুদের উপর যৌন নির্যাতন থেকে মুক্তি পেতে এটিই যে একমাত্র টোটকা তা নয়, তবে এই কর্মশালা বিলক্ষন অনেকাংশে কার্যকরী।  
(ইচ্ছে ছিল এই লেখাটি নারী সপ্তাহের শেষ দিন দিব। নীড়পাতার প্রথম পাতাতে আরেকটি লেখা থেকে যাবার কারণে দিতে পারিনি।)


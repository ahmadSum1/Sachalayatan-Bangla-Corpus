আমি তাজ্জব বনে যাই



এমন উত্তাল মহালগ্নে দেশে ১৮ দিনের সফরে কি দেখলাম, তা নিয়ে কিছু লিখবো ভাবছিলাম; তার চেয়ে দেশ থেকে ফিরে এখানে যা দেখলাম সে প্রসঙ্গটিই আগে টানি। ফিনল্যান্ডে বসবাসরত বাঙ্গালীর সঠিক সংখ্যা আমার জানা নেই। বড়জোর ৪ হাজার হবে। তার মাঝে অনেকেই রাজধানী হেলসিঙ্কি থেকে অনেক দূর দুরান্তে অধ্যয়ন কিংবা চাকুরীর নিমিত্তে বসবাস করে। রাজধানীতে প্রবাসী বাংলাদেশের বাঙ্গালীর সংখ্যা খুব সম্ভবত হাজার দুয়েক। তাতে কি! এই হাতে গোনা দু’হাজারই বহু ভাগে বিভক্ত- আওয়ামীলীগ, বিএনপি, জেলা ভিত্তিক বিভিন্ন সমিতি, কয়েকটি ছাত্র সংগঠন; আর গোদের উপর বিষফোঁড়ার মতন জামাত ইসলাম। অতি দুঃখজনক এবং মর্মান্তিক হলেও সত্য যে অন্যান্য ফোঁড়ার মাঝে এই বিষফোঁড়ার স্থুলতাই সর্ববৃহৎ; তার কারণ বহু অনুসন্ধানে যা পেয়েছি তা পরে কখনও ব্যাক্ত করবো। আজকের এই লেখাটির উদ্দেশ্য ভিন্ন। যখন দেশ জুড়ে জামাত-শিবিরের তাণ্ডব চলছে, যখন ধর্মকে ঢাল বানিয়ে খুনি-ধর্ষকদের বাঁচাতে তারা এবং তাদের দোসর বিএনপি মরিয়া হয়ে উঠেছে; তখন এখানকার জামাত সমর্থকেরা ঘরে বসে চুপচাপ লাঠি লজেন্স চুষবে তেমনটা ভাবা অন্যায্য।
হেলসিঙ্কির বাঙ্গালী মসজিদ কে কেন্দ্র করেই জামাত-শিবিরের চর্চা হয়, এ কথা মসজিদ কর্তৃপক্ষ এতদিন মুখে স্বীকার না করলেও তাদের কর্মকাণ্ডে তা স্পষ্ট ছিল। কিন্তু এখন আর তাদের রাখঢাকের বালাই নেই; এখন তারা সরাসরি যুদ্ধাপরাধীদের মুক্তির লক্ষে মিথ্যা প্রচারে নেমেছে, বিভ্রান্তি ছড়ানো জামাতের একটি পুরনো কৌশল, আর সেই কৌশলই অবলম্বন করছে এখানকার মসজিদ কর্তৃপক্ষ। প্রথমে তারা সাঈদীর মুক্তির দাবীতে লিফলেট বিতরণ করলো; করতেই পারে, কিন্তু পীড়াদায়ক বিষয়টি হচ্ছে লিফলেটের কোথাও সাঈদীকে যে যুদ্ধাপরাধের হেতুতে বিচার করা হচ্ছে সে ব্যাপারে কোনো উল্লেখ নেই। সেখানে উল্লেখ করা হয়েছে শুধুমাত্র কোরআন ও ইসলামের সেবা করবার অপরাধে সাঈদীকে জালিম সরকার মিথ্যা হয়রানি করছে। এমন স্পর্শকাতর বিষয়টি হেলসিঙ্কিতে অবস্থানরত অন্যান্য মুসলিম বিশ্বের জনগনের মনেও প্রশ্নের ঝড় তোলে। বিভ্রান্তি ছড়ানোই যে জামাতের সনাতন ধারা! গেল সপ্তাহে মসজিদে সাঈদী সহ অন্যান্য রাজাকারদের মুক্তির দাবীতে প্রতিবাদ সভা অনুষ্ঠিত হয় এবং তার দিন কয় বাদে স্থানীয় সংসদ ভবনের সম্মুখে তারা ‘সেভ বাংলাদেশ’ শীর্ষক ব্যানার হাতে নাস্তিক সরকারের হাত থেকে দেশ উদ্ধারে মানব বন্ধন জাতীয় কিছু একটা হযবরল উপস্থাপন করে।
এই মসজিদ সরাসরি ‘ইস্ট লন্ডন মস্ক’ এবং ‘আই এফ ই’ (ইসলামিক ফোরাম অব ইয়োরোপ)-এর সঙ্গে সংযুক্ত; যে ‘আই এফ ই’ সংগঠন প্রতিষ্ঠার সঙ্গে ওতপ্রোত ভাবে যুক্ত আছে কুখ্যাত রাজাকার চৌধুরী মইন উদ্দিন। বুদ্ধিজীবী হত্যার সঙ্গে জড়িত এই রাজাকার ২০১০ সাল অবধি ‘ইস্ট লন্ডন মস্ক’ কর্তৃপক্ষের সহ-সভাপতির দায়িত্বে ছিল।
হেলসিঙ্কির বাঙ্গালী মসজিদে প্রায়ই ‘ইস্ট লন্ডন মস্ক’-এর প্রতিনিধিরা এসে ধর্মীয় আলোচনা করে, সেখানে অবশ্য দোষের কিছু নেই। প্রতিটি ধর্মীয় প্রতিষ্ঠানেই চাঁদা তোলা কিংবা মুক্ত হস্তে দান করবার একটি ব্যবস্থা থাকে, এখানেও আছে। কে কত চাঁদা দেবে স্বচ্ছতার খাতিরে তা একটি খাতায় দাতা স্বহস্তে লিখে দেন। কথিত আছে হেলসিঙ্কির এই মসজিদে চাঁদার খাতায় দুটি ঘর- একটি মসজিদ তহবিলের জন্যে, অন্যটি ‘আই এফ ই’-র জন্যে। অবাক হবার কি আছে? এই মসজিদ তো জামাত ইসলামেরই একটি অঙ্গসংগঠন!
আমি তাজ্জব বনে যাই তখন, যখন এত কিছু জানবার পরও সেখানে সর্বসাধারণ বাঙ্গালীদের সমাগম ঘটে, জুম্মা কিংবা ঈদের নামাজে যে উল্লেখযোগ্য সংখ্যক মুসুল্লিদের সমাবেশ সেখানে ঘটে তাদের সবাই জামাত সমর্থক নয়, সেখানে যেসব বাঙ্গালীরা আখেরাতের সোয়াব কামানোর জন্যে হাজার হাজার ইয়োরো চাঁদা দেয় তারা অনেকেই জামাতিদের রাজাকার বলে গালাগাল করে, তারা আমাদেরই সঙ্গে জাতীয় দিবসের অনুষ্ঠানগুলোতে হাতে হাত ধরে ‘আমার সোনার বাংলা’ গান গায়, তারা আমাদেরই সঙ্গে মাঠে খেলতে যায়, দেশের ক্রান্তিলগ্নে তারা আমাদের সঙ্গেই গলাগলি ধরে কেঁদে ওঠে; তবু শুধুমাত্র ধর্মভীরুতার কারণেই তারা রাজাকার সমর্থকদের মেনে নিয়েছে। কেন? এতে করে কি জামাত সমর্থিত একটি সংগঠনকে শক্তিশালী করা হচ্ছে না? এই ধর্মভীরু মানুষগুলোকি নিজ বিবেকের দংশনে একটুও দংশিত হয় না? নামায রোজা ইবাদত-এর জন্যে নির্দিষ্ট একটি মসজিদই কেন বেছে নিতে হবে? অন্য মসজিদে গিয়ে নামায পড়লে আমাদের নামায কবুল হবে না? আমি তাজ্জব বনে যাই তখন, যখন আমার মা-বোনদের ধর্ষক, আমার বাপ-ভাইদের হত্যাকারী, আমার স্বদেশের বিরোধী কোনো শক্তিকে যারা পূজা করে আর সেই মস্তিস্ক প্রক্ষালিত পূজকদের যখন একপাল নির্বোধ লোক ধর্মের খাতিরে ক্ষমা সুন্দর দৃষ্টিতে গ্রহন করে নেয়। আমি তাজ্জব বনে যাই। 
ঈয়াসীন
পূর্বের লেখা-
http://www.sachalayatan.com/guest_writer/44448
http://www.sachalayatan.com/guest_writer/46667
http://www.sachalayatan.com/guest_writer/46986
http://www.sachalayatan.com/guest_writer/47945
http://www.sachalayatan.com/guest_writer/47976


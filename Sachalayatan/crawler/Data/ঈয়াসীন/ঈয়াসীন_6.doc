ক্রিকেট ও বাঙ্গালীর পাকপ্রীতি





১৯৮৩ আর ৮৭-র ক্রিকেট বিশ্বকাপ টিভিতে সরাসরি দেখবার সৌভাগ্য হয়নি। তখন ক্রিকেট খেলা দেখা যেত না খুব একটা। মাঝে মাঝে বিটিভিতে সন্ধ্যায় চ্যানেল নাইন-এর ধারণকৃত কিছু খেলার হাইলাইটস দেখা যেত; যা উপস্থাপনা করতো রিচি বেনোড। সর্বপ্রথম আন্তর্জাতিক কোনো ক্রিকেট ম্যাচ সরাসরি স্টেডিয়ামে বসে দেখবার অভিজ্ঞতা বাংলাদেশে অনুষ্ঠিত ১৯৮৮-র এশিয়া কাপে।  তিনটি খেলা দেখেছিলাম; প্রথমটি শ্রীলঙ্কা বনাম পাকিস্তান, এরপর বাংলাদেশ বনাম শ্রীলঙ্কা, আর শেষেরটি ফাইনাল পরবর্তী চ্যারিটি ম্যাচ; যাতে পাকিস্তানের আব্দুল কাদির আপেল দিয়ে বল করে দর্শকদের মজা দিয়েছিল। বাংলাদেশের বন্যার্তদের সাহায্যার্থে তহবিল তৈরির লক্ষ্যে সেই ম্যাচটি আয়োজিত হয়েছিল চ্যাম্পিয়ন ভারত আর অন্যদের মাঝ থেকে গড়ে তোলা একাদশের মধ্যে। প্রথম খেলা দেখতে যাওয়ার আগে আমার সে কী আয়োজন! আমার বয়স তখন কম। ক্রিকেট বনেদী খেলা, স্টাইলিশ খেলা, এত কিছু ভেবে গ্যালারীতে গিয়েছিলাম দুলাভাইয়ের ব্লেজার পরে। সে ব্লেজার প্রায় আমার হাঁটু ছুঁই ছুঁই করছিল আর কাঁধের ফিটিং-এর কথা নাই বা বললাম; ভাগ্যিস সেদিন কোনো ছবি তুলে রাখিনি! গ্যালারীতে যাবার পর মনে হচ্ছিল অন্যরা আমার দিকে তাকিয়ে হাসছে হয়তো। দুলাভাইকে পটিয়ে বেশি দামে ক্লাব হাউসের টিকিট কিনেছিলাম। এখন গ্যালারী গুলো কিভাবে ভাগ করা হয়েছে জানিনা। তখন ভিআইপি গ্যালারীর ঠিক নীচে ছিল ক্লাব হাউস গ্যালারী, সেটিতে বসবার একটি সুবিধা ছিল কারণ খেলোয়াড়দের ড্রেসিং রুমের পাশেই বসে খেলা দেখা আর খেলোয়াড়দের খুব কাছ থেকে দেখার সুযোগ পাওয়া যেত।  প্রথম অভিজ্ঞতাতেই প্রথম ধাক্কা খেলাম।  গ্যলারীতে পাকিস্তানের পতাকা খুব অল্পই ছিল, তাও ড্রেসিং রুম এর উপরে ভিআইপি গ্যালারীতে; কিন্তু পূর্ব-পশ্চিম (আবাহনী-মোহামেডান গ্যালারী নামেই বেশি পরিচিত ছিল তখন) দুই গ্যালারী জুড়েই পাকিস্তানের সমর্থক। না, এমনতো হবার কথা ছিল না! এই ঢাকা স্টেডিয়াম ঢাকায়, বাংলাদেশে; যে দেশে পাকিস্তান নামক একটি বরাহরাষ্ট্র গনহত্যা চালিয়েছিল ৭১ সালে, লক্ষ্য লক্ষ্য মা-বোনকে ধর্ষণ করেছিল। এইসব আমাদের স্কুলে পড়ানো হয়নি, ঐ সময়ে হত না; কিন্তু মার কাছ থেকে বাবার কাছ থেকে আর আমার মুক্তিযোদ্ধা বড়মামার কাছ থেকে আমি ৭১ সম্পর্কে জেনেছি। বেশিদিন আগের কথাতো নয়! মাত্র সতেরো বছর, এই সতেরো বছরে জাতির বুকের অত বড় একটা ক্ষত শুকিয়ে গেল! ঢাকার স্টেডিয়ামে জাভেদ মিয়াদাদ, আব্দুল কাদির এর জন্য বাঙ্গালীর এত ভালবাসা! মিয়াদাদ সে খেলায় আহত হয়ে মাঠ ত্যাগ করেছিল, আমার এখনও মনে আছে সে যখন মাঠ ছাড়ছিল আমার আশপাশের অনেক দর্শকের চোখে আমি ‘ভাই হারানো’ অভিব্যক্তি দেখেছিলাম। শ্রীলংকার মিডিয়াম ফাস্ট বোলার রবি রত্নায়েকের একটি নীচু লেন্থের বল সেলিম মালিক অথবা ইজাজ আহমেদ কার যেন প্যাডে লাগতেই আমি আউট দ্যাট (‘হাউ ওয়াজ দ্যাট’ তখনও জানতাম না) বলে চিৎকার করে উঠি। আমার পাশ থেকে এক লোক কর্কশ স্বরে বলেছিল- নাক টিপলে অহনও দুধ বাইর হইব, এল্পির (এল বি) কি বুঝ মিয়া, এত ফাল পাইরো না, বহ। আমি ভয়ে চুপসে গিয়েছিলাম।

এরপরের বিশ্বকাপ টিভিতে দেখলাম। বুঝলাম যত দিন যাচ্ছে বাংলাদেশে পাকিস্তানের ক্রিকেট দলটির প্রতি ভালবাসা ততই গভীর হচ্ছে। এর কারণ খুঁজতে গিয়ে বারবার শুধু হতাশ হয়েছি। ফাইনালে ইংল্যান্ডকে হারিয়ে যেদিন পাকিস্তান চ্যাম্পিয়ন হল সেদিন কলোনীতে অনেককেই উল্লাস করতে দেখেছি।  ৯৬ এর বিশ্বকাপে ভারতের বিপক্ষে খেলায় প্রসাদের বলে চার মেরে ঔদ্ধত্যপূর্ণ আচরণ করে পরের বলে যখন আমির সোহেল আউট হয়ে যায় তখন আমার এক নিকটাত্মীয়কে হাউমাউ করে কাঁদতে দেখেছি। সেদিন রাতে তাদের বাড়ীতে নেমন্তন্ন ছিল; না খেয়েই চলে এসেছিলাম ঘৃণায়। ৯৬ এ আমরা বন্ধুরা অনেক পরিনত। পাকিস্তানের যেকোনো খেলায় কলোনীর কোনো ঘর থেকে উল্লাস ধ্বনি শুনতে পেলেই আমরা একত্রে ‘চুপ কর, রাজাকারের বাচ্চা’ বলে চিৎকার করতাম। এই নিয়ে ঝগড়াঝাঁটি হত, আমরা আর ভয়ে চুপসে যেতাম না।

এরপর ৯৯- এর বিশ্বকাপ আমাদের বাঙ্গালীদের জন্য একটি মাইল ফলক, একটি ইতিহাস। ৩১ মে, সেদিন ছিল সোমবার। খেলা শুরুর আগেই আমরা জানতাম প্রতিপক্ষ অসম এবং শক্তিধর। পাকিস্তানের বিপক্ষে খেলায় আবেগটা আর খেলার গণ্ডির ভেতর থাকে না। বিদ্যুৎ আর অপি দারুণ শুরু করলো। কী নির্ভীক আর দৃষ্টিনন্দন শটে চার মারছিল বিদ্যুৎ! সেই চারগুলো যেন কামানের গোলা হয়ে ছুটে যাচ্ছিল কোনোটি লাহোরে, কোনোটি ইসলামাবাদে আর কোনোটি করাচীর দিকে। মনে হচ্ছিল ছেলে দুটোর চোখেমুখে কোনো ভয় নেই। ওদের ঐ ভয়ডরহীন শুরুটাই সেদিন গোটা দলকে আত্মবিশ্বাসী হতে সাহায্য করেছিল আর প্রতিপক্ষকে অসম থেকে সম পর্যায়ের দলে পরিণত করেছিল। যাইহোক ২২৩ এমন কোনো আহামরি টার্গেট ছিল না। কিন্তু শুরুতেই প্রথম ওভারে সুজনের বলে আফ্রিদির পতন আর এরপর একে একে ইজাজ, সাইদ আনোয়ার, ইনজামাম, সেলিম মালিক; ধীরে ধীরে  ধুলায় মিটে গেল ক্রিকেটের এক পরাশক্তি। না, খুব সহজ ভাষায় সেদিনের স্মৃতি তুলে ধরা সম্ভব নয়। সেদিন খেলা শেষে কেন জানি দৌড় দিয়েছিলাম, দৌড়ুতে দৌড়ুতে দেখেছিলাম আমি একা নই ঢাকার রাস্তায় অনেকেই দৌড়ুচ্ছে। এই যে আমরা এতজন দৌড়ুচ্ছি, কোথায় যাচ্ছি? মতিঝিল কলোনী থেকে দৌড়ে টিএসসি গিয়ে দেখি সেখানে মহোৎসব শুরু হয়েছে। রাজু ভাস্কর্যের উপর চড়ে জনাকয়েক 'বাংলাদেশ-বাংলাদেশ' বলে চিৎকার করছে  আর চতুর্দিকে উত্তাল গণসিন্ধু। সে এক প্রাপ্তি বটে!

এর পরদিন থেকে টানা কয়েকদিন শুধু পত্রিকা থেকে কেটে কেটে মনিরত্ন জমিয়েছি। পত্রিকা ঘাঁটতে ঘাঁটতে জেনেছিলাম এই খেলাতেও অনেক বাঙ্গালী পাকিস্তানকে সমর্থন করেছে। তারা বরাহ প্রজাতির কোন শ্রেণীতে পড়ে জানিনা। ক্রোধে উন্মত্ত হয়েছি, ক্ষেপে গিয়ে দেয়ালে লাথি মেরেছি আর পরক্ষনেই পত্রিকার কাটা অংশগুলো একত্র করে বুকে জড়িয়ে ধরেছি। 
এই সেদিন টি২০ বিশ্বকাপে পাকিস্তানের বিপক্ষে বাংলাদেশের খেলাতেও অনেকে পাকিস্তানের সমর্থন করেছে। হিসাব মিলাতে পারিনা, এ হিসাব কিছুতেই মেলেনা।

এক বরাহশাবকের ফেসবুক থেকে- 





এইসব দেখে আবারো ক্রোধে উন্মত্ত হই। আবারো সেই পত্রিকার কাটা অংশগুলো একত্র করে বুকে জড়িয়ে ধরি। হ্যা, সেই মনিরত্নগুলো এখনও সযত্নে আগলে রেখেছি, রাখবো। পাঠক, আমার সেই অমুল্য সম্পদের কিছু অংশের ভাগীদার আপনারাও হন, এই নিন এই ছবিগুলো আপনাদের জন্য......





















স্ক্যান করা এই ছবিটি থেকে একটি উল্লেখযোগ্য অংশ-
সাদাসিধে কথা
জাফর ইকবাল
(জুন, ১৯৯৯)












বাংলাদেশ, তোমাকে বড্ড ভালবাসি।
পাকিস্তান, তোকে ভীষণ ঘৃণা করি।
বাংলাদেশের পাকিস্তানী সমর্থক, তোমাদের দেখে করুণা হয় না, আগের মত আর হতাশ হই না, শুধু উদর উজাড় করে বিবমিষা উদ্গিরিত হয়।



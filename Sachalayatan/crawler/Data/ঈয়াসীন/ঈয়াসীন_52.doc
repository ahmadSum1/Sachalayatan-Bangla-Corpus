ফিনল্যান্ড থেকে শাহবাগের সঙ্গে একাত্মতা ঘোষণা




উদ্যোগটা নেয়ার সঙ্গে সঙ্গে আরামপ্রিয় গৃহপালিত কিছু বাঙ্গালী ভ্রু কুচকে প্রশ্নবান ছুড়লো, “আরে ভাই, কৈ শাহবাগে কিসের আন্দোলন হইছে, তা নিয়া চিল্লা ফাল্লা করার আমাগো কি দরকার? আর এইসব নাটুকে আবেগের কি মুল্য? এইখান থিকা ফালাফালি কইরা রাজাকারগো ফাঁসি দেওন যাইবো? বিদেশে আইছেন, কাম কাজ করেন, পয়সা কামান, আরামে থাকেন। আরে মিয়া যেই ঠাণ্ডা পড়ছে, এই বরফের মইধ্যে বাইরে প্ল্যাকার্ড হাতে কতক্ষণ দাঁড়াইয়া থাকবেন? আর তাছাড়া এই আন্দোলন কয়দিন চলবো? দুই দিন বাদে তেল ফুরাইলে গাড়ী থাইমা যাইবো”; ঐ হতভাগাগুলোর সব প্রশ্ন কে অপ্রয়োজনীয় জ্ঞান করে কেবল শেষটির উত্তর দিলাম, “জনতার সংগ্রাম চলবেই, আমাদের সংগ্রাম চলবেই”। 
ফিনল্যান্ডে বরাবরই ঠাণ্ডা পড়ে; জানুয়ারী ফেব্রুয়ারী মাসে সে ঠাণ্ডা সহ্যের মাত্রা অতিক্রম করে। তাই দুশ্চিন্তা কিছুটা যে হচ্ছে না, তা নয়। এই সাত সকালে (শীতের দিনে এখানে সকাল ৯টা সাত সকালই বটে, সূর্যের দেখা পেতে পেতে ঘড়ির তিন কাটা একত্রে ঊর্ধ্বমুখী হয়ে যায়) এমন ঠাণ্ডায় খোলা আকাশের নীচে তুষার মাথায় করে ক’জনা দাঁড়িয়ে থাকবে!

যেখানে উদ্দেশ্য সৎ, যেখানে আকাঙ্ক্ষা ন্যায়সম্মত, যেখানে দেশপ্রেম সর্বাগ্রে সেখানে আমার এই ধারণা যে মিথ্যা প্রমানিত হবে তা আর বলার অপেক্ষা রাখে না। যাদের ক্লাস ছিল তারা ক্লাস ফেলে, যাদের কাজ ছিল তারা কাজ থেকে ছুটি নিয়ে একত্রিত হয়েছিল ফিনল্যান্ডের জাতীয় সংসদ ভবনের সিঁড়িতে। রাজাকারে বিচার চেয়ে স্লোগানে স্লোগানে মুখরিত করেছিল সেখানকার আকাশ; যদিও সংখ্যায় ৬০ থেকে ৭০ জন, তবু আমার দৃঢ় বিশ্বাস সেই সম্মিলিত ধ্বনির ঢেউ ঠিক গিয়ে মিশেছে শাবাগের মোহনায়।

আমরা প্রবাসী তাই কেউ যেন না ভাবে দূরে আছি বলে দেশমাতৃকার এই মহালগ্নে আমরা দায়িত্বে অবহেলা করবো, আমাদের লক্ষ সুস্থির, আমাদের যাত্রা অবিচল, আমরাও সংগ্রামে সঙ্গী, আমাদের সংগ্রাম চলবেই, রাজাকার ফাঁসিতে ঝুলবেই, জনতার সংগ্রাম চলবেই।

ঈয়াসীন
পূর্বের লেখা-
http://www.sachalayatan.com/guest_writer/44448
http://www.sachalayatan.com/guest_writer/46667
http://www.sachalayatan.com/guest_writer/46986


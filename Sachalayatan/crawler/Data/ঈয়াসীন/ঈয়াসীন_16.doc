আমাদের এই ভাষা




কয়েকটি ব্যাক্তিগত অভিজ্ঞতার কথা বলি। ফিনল্যান্ডে আসবার কিছুদিন পর ভর্তি পরীক্ষা দিতে গিয়েছিলাম এক শিক্ষাপ্রতিষ্ঠানে। লিখিত পরীক্ষা শেষে ধোঁয়া ওঠা গরম এক কাপ কফি নিয়ে এসে বসে অপেক্ষা করছিলাম। খানিক বাদেই মৌখিক পরীক্ষার ডাক পড়ার কথা। আমার আশপাশে আরো কয়েকজন অপেক্ষায় ছিল, বেশীর ভাগই বাইরের দেশ থেকে আসা। তন্মধ্যে চীনাই বেশী। এক স্বাস্থ্যবান শ্যামলা বর্ণের ছেলে এসে ইংরেজিতে আমাকে জিজ্ঞেস করলো- আর ইউ ফ্রম ইন্ডিয়া, বাংলাদেশ অর পাকিস্তান? খুব সংক্ষেপে উত্তর দিলাম। ফিরতি প্রশ্ন করবার আগেই সে উর্দুতে যা বললো তার বাংলা অর্থ দাঁড়ায়- ‘তো ভাইজান আসো আমরা নিজেদের ভাষাতেই কথা বলি, আমি পাকিস্তানি’; আমার হাতে কফি থেকে তখনও ধোঁয়া উঠছে, অতিরিক্ত রেগে গেলে আমার শরীর কাঁপতে থাকে, কান দুটো বড্ড গরম হয়ে ওঠে। কফিটুকু তার চেহারায় ছুড়ে মারতে পারলে কানের তাপ আর শরীরের কাঁপন দুটোই কমতো। অবস্থা, পরিবেশ বিচারে তা করতে পারিনি। প্রবল ইচ্ছে থাকলেও এসব ক্ষেত্রে এমনটা ঠিক করা হয়ে ওঠে না।
বৌ একদিন হঠাৎ করে রসগোল্লা খেতে চাইলো। আমার বাসা হেলসিঙ্কি শহর থেকে কিছুটা বাইরে। আশপাশে সর্বসাকুল্যে একটি এশিয়ান গ্রোসারি শপ; সেটি আবার পাকিস্তানি মালিকাধীন। সন্ধ্যে গড়িয়ে গিয়েছিল তাই হেলসিঙ্কি পর্যন্ত যাবার উদ্যম ছিল না। অগত্যা বাড়ীর কাছে সেই পাকিস্তানি দোকানেই গেলাম, এর আগে কখনও যাওয়া হয়নি। ক্যাশের পাশে বসে তিন চারটি ছোকরা গালগপ্প করছিল। ফিনিশ ভাষাতেই জিজ্ঞেস করলাম টিনজাত তৈরি মিষ্টি আছে কিনা। কর্মরত ছেলেটির চোখে রাজ্যের বিস্ময়। মনে হল ফিনিশ ভাষাটা এখনও রপ্ত করতে পারেনি। দোষ নেই, বড্ড খটখটে আর ত্যাঁদড় ধাঁচের ভাষা। এরপর ইংরেজিতেই জিজ্ঞেস করলাম। কি জানি কি হল, ছোকরার বিস্ময়ে জাগ্রত উত্থিত ভ্রু যুগল কপালের সীমানা ছাড়িয়ে প্রায় ছাঁদ ছোঁয় ছোঁয় অবস্থা। মনে হল যেন জোনাকি সিনেমা হলের পাশের কোনো টং দোকানির কাছে গ্রীক ভাষায় এক খিলি পান চেয়েছি।  বিস্ময় টিস্ময় ঝেড়ে চোস্ত উর্দুতে সে আমাকে শেল্ফে মিষ্টির টিনগুলো দেখিয়ে দিয়ে বললো- ফিনিশ আর ইংরেজি বলার মধ্যে বাহাদুরির কিছু নেই।  আমি তাকে জানালাম আমি কোন দেশ থেকে আগত, প্রত্যুত্তরে সে জানালো যে সে জানে আমি বাংলাদেশী আর সে কারনেই উর্দু বলিনি বলেই তার এত বিস্ময়। সে রাতে বৌয়ের মিষ্টি খাওয়া হল না। রাগে কাঁপতে কাঁপতে বাড়ী ফিরলাম।
আমার নিজের ক্লাসে কোনো পাকিস্তানী ছিল না। ছাত্রাবাসের যে ফ্ল্যাটটিতে থাকতাম সেখানে চারটি ঘর, একটি রান্নাঘর আর গোসলখানা চারজনকে ভাগাভাগি করে নিতে হয়। বাকী তিন ঘরের একটিতে ছিল সুদান থেকে আগত গাসিম, আর বাকী দুই ঘরে দুই পাকিস্তানী- বাবর আর সাকিব। প্রথম দিনই আমাদের মাঝে সমঝোতা হয়ে যায় যে আমাদের বাক্যবিনিময়ের ভাষা হবে ইংরেজী। ওরা আপত্তি করেনি। আমার তখন খেলতে গিয়ে পা ভেঙ্গে অস্ত্রোপচার করাতে হয়েছিল। সে সময়টায় বাবর, সাকিব আমাকে যথেষ্ট সাহায্য করেছে, তার জন্যে আমি চিরকৃতজ্ঞ থাকবো। হাসপাতালের অখাদ্য মুখে রচতো না, সাকিব ঘর থেকে আমার জন্যে খাবার নিয়ে আসতো, সারাদিন আমার বিছানার পাশে বসে থাকতো। সে নিজে থেকেও কখনও উর্দুতে কথা বলেনি। কিন্তু কোনো এক কোর্সে গিয়ে আরেক পাকিস্তানীর কবলে পড়লাম। প্রথম দেখাতেই সোজা সাপটা উর্দুতে বললো- ‘তুমি বাঙ্গালী না? খুব ভাল হল নিজের ভাষায় কথা বলার একজন পেলাম’। আমি বললাম দুঃখিত আমি তোমার কথা কিছু বুঝিনি আর তোমার ভাষা আমি বলতে পারিনা। সে যে কি পরিমানে অবাক হয়েছিল তা বোঝানো কষ্টকর। সে জানালো এই স্কুলে অন্তত আরো চারজন বাঙ্গালী পড়ে এবং তাদের সবাই খুব ভাল উর্দু বলে। 
আমি জানি, এখানকার বেশীর ভাগ বাঙ্গালীই ভারতীয় আর পাকিস্তানীদের সাথে গদগদ হয়ে হিন্দি অথবা উর্দুতে কথা বলে। স্কুলের ঐ ছাত্র কিংবা মিষ্টির দোকানির বিস্ময়ের অন্যতম কারণটিও মনে হয় এইটি; কেননা অন্য সব বাঙ্গালীদের সাথে কথা বলবার সময় তাদের বোধহয় ফিনিশ কিংবা ইংরেজী ব্যবহার করতে হয় না। এই প্রসঙ্গে সবচেয়ে তিক্ত অভিজ্ঞতাটি বলি, এখানে প্রতিবছর গ্রীষ্মে ক্রিকেট লীগ হয়। একদম পুরাদস্তুর ক্রিকেট। আইসিসি মনোনীত। এখানকার প্রায় কুড়িটি দলের বেশীর ভাগ খেলোয়াড়ই পাকিস্তানী। প্রায় প্রতিটি দলেই তাদের আধিক্য। আমাদের বাঙ্গালীদেরও একটি দল আছে এবং দলের সবাই বাঙ্গালী। আমার এই কথাটি উল্লেখ করতে প্রতিবার বিবমিষার উদ্রেক হয়, প্রচণ্ড ঘৃণার উদ্রেক হয়- আমাদের দলের অন্য প্রতিটি খেলোয়াড় পাকিস্তানীদের সাথে খেলার মাঠে উর্দুতে কথা বলে। নিজেকে তখন খুব অপাংক্তেয় মনে হয়। আমি কি সত্যিই এদের একজন? পাকিস্তানীরা প্রথম দেখাতেই আত্মবিশ্বাসের সাথে যে উর্দু বলে কিংবা বলতে চায় তার জন্যে এরা কি কম দায়ী? আহ্বানরত অবারিত পশ্চাৎদেশ সম্মুখে পেলে শিশ্নোদরপরায়ণগণ শিশ্ন লুকিয়ে আড়ালে পালাবে না।  
কী পরিমান ত্যাগ, কী পরিমান সংকল্প, কী অদম্য সাহস, কী বিপুল বীরত্বগাঁথা নিহিত আছে আমাদের এই ভাষায়! রাজনৈতিক নেতারা আন্দোলনের ডাক দিয়েও নির্বাচন পিছিয়ে যাবার ভয়ে তা থেকে পিছিয়ে এলো। যাদের মাঝে ভাসানীও ছিলেন। ওইসব হাই প্রোফাইল নেতাদের বিবেচনায় হরতাল প্রত্যাহার করা হল। কিন্তু না, আমাদের অকুতোভয় ছাত্রেরা পিছিয়ে গেল না। গভীর রাতে ঢাকা হলের পাশের পুকুর পাড়ে নেয়া সিদ্ধান্তে পরদিন সকালে পাকিস্তান সরকারের সেই হঠকারী সিদ্ধান্তের বিরুদ্ধে প্রবল আন্দোলন গড়ে তুললো, প্রাণ দিল। নিজের ভাষায় কথা বলার জন্যে জীবন দেয়া যায়! ভাবতেই শরীর অবশ হয়ে আসে।  আপনি পৃথিবীর প্রতিটি মানুষের সাথে তার ভাষায় পারলে কথা বলেন, আপত্তি দূরে থাক, সে বরং প্রশংসারই দাবীদার। কিন্তু যখনি কোনো পাকিস্তানীর সাথে উর্দুতে কথা বলবেন সেই মুহূর্তে আপনার সাথে বরাহের পার্থক্য ঘুচে যায়, ঘুচে যাবে।  




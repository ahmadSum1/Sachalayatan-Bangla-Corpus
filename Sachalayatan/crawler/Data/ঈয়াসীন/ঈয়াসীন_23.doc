পরিষ্করণ




 আমাদের বাড়ীর পেছনের পুকুরে বড্ড বাড়াবাড়ি রকমের কচুরিপানা জমেছিল একবার। বাড়ীর আর সবাই আমার মতই আলসে। মা-বাবার বয়েস হয়েছে, তাদের পক্ষে পুকুরে নেমে কচুরিপানা সাফ করা সম্ভব নয়। বাড়ীতে আমরা মর্দ তিন ভাই, দুটি বোনও আছে। কিন্তু জলে নেমে কচুরি সাফ করে পুকুরটিকে স্নান করনের যোগ্য না করে তুলে টিউবওয়েলের জমানো জলেই দিব্যি কাজ সেরে নিচ্ছিলাম। কদিন বাদেই বাবা অবশ্য সকলের সুবিধার্থে অনেক খরচপাতি করে ঘরের চালে পানির ট্যাঙ্ক বসিয়ে দিল। টিউবওয়েলের গোড়ায় একটি পাম্প বসানো, সেই পাম্প তরতর করে পানি তুলে নিয়ে ট্যাঙ্ক ভরে দেয়। আমরা কল ছাড়লেই বেরিয়ে আসে পানি। পাম্প চালানোর জন্যে একটি ব্যাটারি চালিত জেনারেটরও বসানো হয়েছে। আমাদের ফুটানি দেখে কে!  ইচ্ছে করলেই বাড়ীতে কামলা খাটা লোকগুলোকে দিয়ে পুকুরটি সাফ করানো যেত, কিন্তু আভিজাত্য দেখাতেই হোক আর আলসেমি বজায় রাখতেই হোক, পুকুরটিকে আমরা প্রায় ত্যাজ্যই করলাম। পুকুরটি দিনে দিনে আমাদের থেকে দূরে সরে যেতে থাকলো। বড় আর মেজো ভাই অন্ধকার হলেই পুকুরপাড়ের নোনা গাছটির তলায় বসে মহানন্দে বিড়ি ফুঁকতো। ফুঁকা শেষ হলে অবশিষ্টাংশ ছুড়ে ফেলতো পুকুরে। বোনদের সঙ্গে আম খেয়ে আমি আঁঠিটি ছুড়ে মারতাম পুকুরে; তরকারির খোসা, মাছের নাড়িভুঁড়ি সবই ফেলা হচ্ছিল ঐ পুকুরেই। এমনি করে দিন গড়াতে গড়াতে কয়েক বছর কেটে গেল। কোনো কোনো অলস দুপুরে হঠাৎ জোর হাওয়া দিলে আমাদের যে পুকুরটি একদিন অষ্টাদশী যুবতী-গাত্রের মত উচ্ছলা বিভঙ্গে নেচে উঠতো; আজ সেখানে আবর্জনার স্তূপ। আমাদের একান্ত অবহেলায় আমাদের নিজস্ব অনেক সম্পত্তি বা সম্পদ এভাবে নষ্ট হয়। এই নষ্ট হবার বীজ আমরাই বপন করি, দিনে দিনে তার বৃদ্ধি দেখেও না দেখার ভান করে এড়িয়ে যাই আর সবশেষে নষ্ট হয়ে গেলে পরে অনুশোচনা ছাড়া আর কিছুই করবার থাকে না। ‘অবহেলা করণ’ বিষয়টি আমাদের মজ্জাগত।

এরপর আমি শহরে চলে আসি; কদাচিৎ পালাপার্বণে গাঁয়ের বাড়ী যাই। গেঁয়ো জীবন আর ভাল লাগেনা। পড়ালেখা শেষে শহরেই ভাল একটা চাকরী পেলাম সেই সাথে বিয়েথা করে গেড়েও বসলাম শহরেই। জীবন এগুতে থাকে, আমি দিনে দিনে সাংসারিক এবং যান্ত্রিক হতে থাকি। গাঁয়ের সাথে সম্পর্ক নেই বললেই চলে। মা-বাবা গত হবার পর থেকে ঈদের ছুটিতেও আর গাঁয়ে যাওয়া পড়ে না। বড় ভাইয়ের ছেলেটা মাঝে মাঝে এটাওটা মাছ, সবজি, সরিষার তেল নিয়ে আসে। তখনই কেবল মনে পড়ে আমার একটা গ্রাম আছে। আমার সন্তানেরাও শহুরে রংঢঙে অভ্যস্ত; সেই সাথে আমিও।

গতকাল গ্রামে এলাম, কত বছর পর এলাম তা ঠাওর করে বলতে পারবো না। বছর ত্রিশেক হবে হয়তো। দীর্ঘ রোগভোগের পর বড় ভাই গত পরশু মারা গেছেন। বড় ভাবী আর ছেলেপুলে গুলোর সাথে পাড়ার মহিলারা সুর করে করে কাঁদছে। অপূর্ব কোরাস। সবার মধ্যে সুর ছাড়া ও ধরার মাঝে একটা অলিখিত বোঝাপড়া আছে। অনুশীলন ছাড়া এমন সমবেত সুরের প্রয়োগ আর কোথাও দেখা যায় না। আমার বৌ, ছেলে মেয়েরা বিরক্ত হচ্ছে, সঙ্গে আমিও। আমার সহোদর গত হয়েছে অথচ আমি শোকাহত হতে পারছি না। শহর আমাকে এতটাই মূলোৎপাটিত করেছে! 

দুপুরের পর বাড়ীর পেছনে নোনা গাছটার তলায় মোড়া পেতে বসলাম। কাজের মেয়েটা এসে এক কাপ চা দিয়ে গেল। প্যাকেট থেকে সিগারেট বের করে ধরালাম। একটি ঘুঘু এসে বসেছে গাছের ডালে, নারকেলের চিরল পাতায় পাতায় ঢলে পড়েছে রোদ্দুর, অনিয়মিত বিরতিতে বাড়ীর ভেতর থেকে কান্নার শব্দ ভেসে আসছে। সিগারেটে কেন যেন তৃপ্তি পাচ্ছি না কোনো; এখানটায় বড্ড দুর্গন্ধ। গাঁয়ের সকলেই বুঝি এখন এখানেই ময়লা ফেলে। হঠাৎ করে পুকুরটার জন্যে বড় মায়া হল; সঙ্কুচিত হয়ে যাওয়া আবেগগুলো এক ঝটকায় উদ্গিরিত হল যেন! কত কি মনে পড়ে গেল! হঠাৎ কি জানি হল, আমি দেখলাম সেখানে এক ফোটাও আবর্জনা নেই, যুবতীর তরঙ্গিত বুকের মত টলটলে জল। এই পুকুরটি আমার শৈশব আর কৈশোরের স্মৃতি বিজরিত। আমার বয়েস তখন সাত-আট হবে, বড় ভাই আমাকে ছুড়ে ফেলে দিয়েছিল এই পুকুরে। নাকে মুখে পানি খেতে খেতে আমার দম আটকে আসার যোগার। জীবন বাঁচানোর তাগিদেই হোক আর ভয়ে দিক্বিদিকজ্ঞানশূন্য হয়েই হোক, হাত-পা ছুড়তে ছুড়তে আমি ঠিকই ভেসে থাকতে পেরেছিলাম। ভাই আমাকে সাঁতার শিখবার জন্যেই ছুড়ে ফেলেছিল। এরপর কতদিন এই জলে মীনের মত ভেসেছি। একটু বড় হবার পর আমরা তিন ভাই মিলে ডুব দেবার বাজি লাগতাম; কে কতক্ষণ নিঃশ্বাস আটকে ডুবে থাকতে পারি; দুই বোন পাড়ে বসে জোরে জোরে এক, দুই, তিন... গুনে গুনে সময়ের হিসেব রাখতো। আমি বরাবরই হারতাম। আমাদের কত খেলা ছিল এই পুকুরে! মাকে দেখতাম, আমার বোনদের সঙ্গে নিয়ে পুকুর পারে থালা বাটি মাজতো। পাড়ার আরো দুতিনজন খালা চাচীরাও এসে বসতো মায়ের সঙ্গে। তাদের কত সুখদুঃখের গল্প শুনেছে এই পুকুর। আমি যেন হঠাৎ সেইসব দৃশ্য স্পষ্ট দেখতে পাচ্ছি। এই পুকুর আমাদের পরিবারেরই একটি অংশ, আজকের এই জঞ্জাল এই পুকুরে শোভা পায় না। আমার চিরচেনা পুকুরটিকে আমি এভাবে দেখতে চাই না। মাথায় পাগলামি চেপে বসলো; ক্ষেতে চাষিরা কাজ করছে, তাদের থেকে একটি কোদাল নিয়ে এসে নেমে পড়লাম সেই আবর্জনার মাঝে। ময়লার সঙ্গে সঙ্গে সাপের ভয়ও আছে, ভয়ঙ্কর বিষাক্ত সাপ। আমি যেন আমার মাঝে নেই। সব ভয় সংশয়কে উপেক্ষা করে নেমেছি জঞ্জাল সাফ করতে। চাষিরা দৌড়ে এলো, আমার মত শহুরে লোককে এ অবস্থায় তারা কল্পনাও করতে পারছে না। বাড়ীর ভেতর খবর গেল, ছুটে এলো সবাই। আমার ঐ অবস্থা দেখে সবার চোখ কপালে উঠেছে। মেজো ভাই ধমকে বললো, কি করস, উইঠা আয়। আমি উঠলাম না। এই গ্রাম আমার, এই বাড়ী আমার, এই পুকুর আমার। আমার যা কিছু আপন, তা আমি নষ্ট হতে দেবো না। এই কর্ম কষ্টসাধ্য জানি, তবু অসাধ্যতো নয়। আমি একলা পারবো না, তবু শুরুতো করতে হবে কাউকে না কাউকে। আমার পাগলামি দেখে সবাই ভীত হচ্ছে; গাঁয়ের মুরুব্বী হোসেন কাকা এসে ডাকলো- উইঠা আয়, পরায় চল্লিশ বছরের ময়লা জমছে; এইডি তুই সাফ করবার পারবি না বাজান। আমি মনে মনে বললাম- না কাকা, এই পুকুরে আমার শেকড় নিহিত। চল্লিশ হাজার বছর ধরে জমে থাকা আবর্জনা হলেও আমাকেই এই পুকুর পরিস্কার করতে হবে। ততক্ষণে আরো দু’তিনজন কোদাল হাতে নেমে পড়েছে।


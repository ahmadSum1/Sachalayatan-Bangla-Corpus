নির্ণয় ন' জানি



বাংলাদেশের অলিগলি, মেঠো পথ, নদীর বাঁকে বাঁকে গড়ে ওঠা জনপথ- এর কিছুই পাকিস্তানি হায়েনাদের চেনা ছিল না। অথচ তারা এই বাংলাদেশের শহর ও গ্রামের প্রতিটি স্থানে চালিয়েছে তাদের আক্রমন, তাদের পাষণ্ডতার হাত থেকে রক্ষা পায়নি প্রত্যন্ত অঞ্চলের প্রান্তিক মানুষেরাও। এই পথ তারা চিনলো কি করে? কোথায় কোন সোহাগপুর গ্রাম, সে গ্রামের খবর তারা পেল কোথা থেকে? হ্যা, এই বাংলাদেশেরই অস্পৃশ্য কুলাঙ্গার কিছু সন্তানেরা তাদের পথ দেখিয়ে নিয়ে গেছে। কোন বাড়ীতে সমর্থ যুবক আছে, কোন বাড়ীতে ধর্ষণযোগ্যা মেয়ে আছে, হাজার মাইল দূর থেকে উড়ে আসা পাকিস্তানী হায়েনার পাল তা না জানলেও এই কুলাঙ্গাররা তা জানতো। এই এদেরই নাম রাজাকার; যাদের জন্ম এই বাংলাদেশেই, যারা এই বাংলাদেশেরই নাগরিক। যে আলো বাতাসে সূর্যসেন, সালাম, বরকত, রফিক, শেখ মুজিবরের জন্ম; সেই একই আলো বাতাসে বেড়ে ওঠা একটি জাত এই রাজাকার। যে বাংলা তার শাশ্বত মাতৃত্বে অন্নজলে আমাকে আপনাকে বড় করেছে, সেই একই অন্নজল এই রাজাকারের উদরেও ছিল এবং এখনও আছে। কি করে এমনটা করতে পেরেছে তারা? কোন আদর্শে? কোন হীন মানসিকতায়?


যুদ্ধ শেষ হয়েছে, দেশ স্বাধীন হয়েছে, আমরা একটি স্বাধীন মানচিত্র পেয়েছি; কিন্তু যেটি সবচাইতে অনাকাঙ্ক্ষিত সেটি হচ্ছে আমরা আমাদের এই মানচিত্র আজও শকুনের ছায়া মুক্ত করতে পারিনি। রাজাকারের আদর্শ ধুলিস্যাত হয়নি। আজও যুদ্ধাপরাধীর বিচার নির্বিঘ্নে সম্পন্ন করা যায় না। অনেকেই বলে আমাদের রাজনৈতিক সংস্কৃতিই এই এদের প্রতিষ্ঠিত হতে সহায়তা করেছে। এটি অনেকটা দায়িত্ব এড়ানো বক্তব্য। আমাদের ধর্মান্ধতার সুযোগ নিয়ে রাজাকারেরা ফুলে ফেঁপে দৈত্যে রূপান্তরিত হয়েছে। আর সেই সাথে আছে আমাদের উদাসীনতা। এর দায় শুধু রাজনৈতিক সংস্কৃতির উপর চাপিয়ে দিলে চলবে কি করে? 



এইতো কাল লন্ডন প্রবাসী এক বন্ধুর সঙ্গে ফোনে কোথা হচ্ছিল। বললো ছেলেকে পড়া শিখাচ্ছে। জিজ্ঞেস করলাম কি পড়া? তোর ছেলে কেমন ছাত্র? গড়গড় করে বলে গেল- ছেলে তার প্রতি পরীক্ষায় সর্বোচ্চ গ্রেড পায়, এছাড়া প্রতি উইকেন্ডে আরবী শিক্ষা, ড্রয়িং, মার্শাল আর্ট, সাঁতার এর লেসন আরো কত কি যে! বললাম- ৭১ সম্পর্কে জানে? বন্ধু আমার আকাশ থেকে পড়লো, মনে মনে হয়তো আমায় ‘আতেল’ বলে গালও দিল। বললাম- তোর ছেলে, আমাদের ছেলেরা সূর্যসেন কে তা জানবে না? কি করে আমরা বাংলা ভাষা প্রতিষ্ঠা করলাম তা জানবে না? কি করে দেশ স্বাধীন হল, তাতে শত্রুপক্ষ কে, তাদের দোসর কারা- সেসব না জেনেই একটার পর একটা ক্লাস টপকে উচ্চশিক্ষিত অমানুষ হবে? বন্ধু ফোন কেটে দিল।



ফিনল্যান্ডে আছি প্রায় ১৪ বছর। প্রতিটি বাঙ্গালীর ঘরেই আমার লন্ডন প্রবাসী বন্ধুর বাড়ীর আবহাওয়া বিরাজ করে। ছেলেমেয়ে গুলো বড় হচ্ছে এক ভ্রান্ত আদর্শে। তারা ৫ দিন স্কুলে যায়, একদিন গানের ক্লাস অথবা সাঁতার কিংবা অন্য কোনো ক্রীড়া, আর একদিন মসজিদে গিয়ে আরবী শেখে। বাংলা বলতে গেলে দাঁত ভাঙ্গার শব্দ পাওয়া যায়। এদের বাড়ীতেও কখনও বাংলাদেশের ইতিহাস নিয়ে আলাপ আলোচনা হয় না। এরা কখনই জানবে না, এদের পূর্বপুরুষেরা কী অদম্য সাহস নিয়ে শত্রুর বুহ্য ভেদ করে এদের জন্যে একটি জ্বলজ্বলে সূর্য ছিনিয়ে এনেছিল। এরা জানবে না ঢাকা শহরেই ধলপুর ময়লার ডিপোর উচ্ছিষ্টের নীচে চাপা পড়ে আছে কত নিরীহ বাঙ্গালীর মৃতদেহ। এরা দেশে বেড়াতে যায়, গাড়ী করে ঢাকা শহরের এদিক ওদিক ঘুরে বেড়ায়, অথচ কখনই জানবে না এইসব রাস্তায় সামান্য ট্রেনিং পাওয়া একদল যুবক কী ভয়ঙ্কর প্রতিরোধ গড়ে তুলেছিল শক্তিশালী পাক আর্মির বিরুদ্ধে। এরা কি সত্যিই কখনও জানবে এই আমাদের দেশের একটি ভিন্ন ধারার জাত যাদের নাম রাজাকার, কি ভুমিকা ছিল তাদের ৭১ এ?



ফিনল্যান্ডে বাঙ্গালীরা দুটি মসজিদ পরিচালনা করে; এর মাঝে একটি সরাসরি জামাতের অঙ্গসংগঠন। এদের মূল ‘হাব’ হচ্ছে লন্ডনের জামাত অধ্যুষিত ‘ইষ্ট লন্ডন মস্ক’, এদের ভ্রাতৃপ্রতিম সংগঠন হচ্ছে আইএফই- যা কিনা বুদ্ধিজীবি হত্যাকারী কুখ্যাত রাজাকার চৌধুরী মাইনউদ্দিনের নিজ হাতে গড়া প্রতিষ্ঠান। এই মসজিদের চাঁদার খাতায় আইএফই-র জন্যে চাঁদা তোলা হয়। এই মসজিদ ২০১৩ সালের ১৫ মার্চ হেলসিঙ্কির রাজপথে রাজাকারদের মুক্তির জন্যে অবস্থান নিয়েছিল, এই মসজিদ রাজাকার শিরোমণি গোলাম আজমের গায়েবানা জানাজা করেছে, অধুনা সোহাগপুর গ্রামকে বিধবা পল্লী বানানোর হোতা কুখ্যাত রাজাকার কামারুজ্জামানের জন্যে দোয়ার মাহফিলের আয়োজন করেছে।



এই মসজিদেই সিংহভাগ বাঙ্গালী নামাজ পড়তে যায়, তাদের ছেলে-মেয়েদের এই মসজিদের রাজাকার প্রেমীদের তত্ত্বাবধানেই আরবী শেখানো হয়। নবজাতকের প্রারম্ভিক আনুষ্ঠানিকতা, বিয়ে পড়ানো, জানাজা পড়ানো, অর্থাৎ এখানকার বাঙ্গালীদের জন্ম-মৃত্যু-বিয়ে সবটাতেই প্রতিনিধিত্ব করে এই মসজিদ। এই মসজিদে উদার হস্তে দান করে এখানকার বাঙ্গালীরা। এই মসজিদ ফিনল্যান্ডের গোটা বাঙ্গালী কমিউনিটিকে প্রতিনিধিত্ব করে। হ্যা, যে মসজিদে গোলাম আজমের মত বরাহের জানাজা পড়ানো হয় সেই মসজিদেই ভরসা এখানকার বাঙ্গালীদের। এর চেয়ে অনাকঙ্খিত আর কিইবা হতে পারে! ইহারা কাহার জন্ম নির্ণয় ন' জানি! সব বাঙ্গালী? প্রায় সবই। অন্তত ৯৫%। এদের ধারনা মসজিদতো মসজিদই। মসজিদতো আসলেই মসজিদই; সেক্ষেত্রে তুর্কী কিংবা অন্য কোনো মসজিদে গেলে সমস্যা কি? একথা বললে- জাতীয়তার প্রসঙ্গ টেনে আনে। সেক্ষেত্রে আরেকটি বাঙ্গালী মসজিদওতো রয়েছে। 



যে কথা বলছিলাম; রাজাকারের এই যে বিস্তৃতি, এতে সবচেয়ে বড় ভুমিকা এই নপুংসক ৯৫%-এর। এদের ছাতার তলাতেই রাজাকারেরা ঝড় বৃষ্টি রোদ্দুরে পথ চলে। এরা অনেকেই জামাতের সমর্থক নন, জামাতে ভোটও দেয় না, কিন্তু জামাতের ডালপালা এদের নপুংসকতাতেই বিস্তার লাভ করে। আর এই ‘৯৫’ সংখ্যাটির হয়তো দেশকাল ভেদে তারতম্য ঘটে, কিন্তু এই সংখ্যার ভুমিকা বিশাল; এই প্রদোষের অন্যতম রচয়িতা এরাই। 



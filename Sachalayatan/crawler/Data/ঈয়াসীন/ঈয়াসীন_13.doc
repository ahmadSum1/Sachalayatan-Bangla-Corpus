বিভেদ কাটুক



আমি, আমরা তখন অষ্টম কিংবা নবম শ্রেণীতে পড়ি; আমাদের বন্ধু শৈলীও তাই। শৈলী আমাদের কলোনীর মেয়ে। আমরা এক সঙ্গে শৈশব থেকে বেড়ে উঠেছি, বড় হয়েছি। কলোনীর আরো অনেক মেয়েইতো ছিল; যাদের সাথে এক্কা-দোক্কা, বরফ-পানি আর দোকান-দোকান খেলা খেলতে খেলতে বড় হয়েছি আমি; তবু আজকের এই পড়ন্ত বেলায় স্মৃতির ক্যানভাসে শৈলীর মুখখানাই ভেসে উঠছে বারবার। শৈলী ছিল অনেকটা প্রচণ্ড কালবোশেখীর তাণ্ডবে টিকে থাকা একটি সপ্তপর্ণ বৃক্ষের মতন- অনন্যা, নিজেই নিজের উদাহরণ।  কাঠফাটা দুপুরে হঠাৎ ঝুম বৃষ্টি নামলে আমরা ফুটবল খেলতে নেমে পড়তাম, যতক্ষণ বৃষ্টি ততক্ষণ খেলা। কলোনীর পশ্চিম দিকের দেয়ালের কাছে একটি পানির পাম্প ছিল। তার উপর প্রকাণ্ড এক আমগাছ। খেলা শেষে আমরা কখনও রাজারবাগ পুলিশ ফারির ভেতরের পুকুরে গিয়ে স্নান করতাম, আর পুলিশের অপ্রয়োজনীয় দৌড়ানী খেলে আমাদের পানির পাম্পে এসে শরীরের কাদা দূর করতাম। বৈশাখ জ্যৈষ্ঠে সেখানে অনেক কাঁচা আম পড়ে থাকতো। উফ, সে কী স্বাদ! বিশ্বাস করুন পাঠক, এই প্রায় ত্রিশ বছর পরেও এখনও সেই স্বাদ ঠোটে লেগে আছে। আমরা ঢিল দিয়ে আরো কিছু আম পাড়তাম। তারপর কোঁচড় ভরে আম নিয়ে যখন ঘরে ফিরতাম, জানলায় বসে থাকা ঊর্মি কিংবা লুনা অথবা মুন্নি আমাদের কাছে আম চাইতো। ওদেরও হয়তো ইচ্ছে হতো ঝুম বৃষ্টিতে ছুটে বেড়াবার, ইচ্ছে হতো গাছতলায় সবুজ মুক্তো কুড়োবার; কিন্তু ওরা মেয়ে যে! পাঠক ভাবছেন, এই দৃশ্যে শৈলী কোথায়? শৈলী সেই বৃষ্টির শুরু থেকে কোঁচড় ভর্তি আম নিয়ে ঘরে ফেরা অবধি আমাদের সঙ্গেই। শৈলী ঝুম বৃষ্টি হলে জানলায় বসে বৃষ্টি দেখতে দেখতে বেরুতে না পারবার জন্যে পরিতাপ করতো না, ছেলেদের কাছ থেকে আম চাইতো না। আমাদের ফুটবলের প্রতিটি লাথিতে, আম গাছের প্রতিটি ঢিলে, দেয়ালে পা ঝুলিয়ে আড্ডায়, আর প্রতিটি খিস্তি খেউরে শৈলীর সমান অংশগ্রহণ ছিল। শৈলী আমাদেরই একজন- মানে এই আমি, রুবেল, নোমান, শিহাব যেমন। আমরা এক সঙ্গে ধাক্কাধাক্কি করে বল নিয়ে দৌড়িয়েছি, কাদায় পিছলে একজন আরেকজনের উপর পড়ে গিয়েছি। সেই বয়সে অবশ্যই শৈলীর শরীরেও পরিবর্তন এসেছিল, এসেছিল আমার এবং বাকী ছেলেদেরও; কিন্তু ওর সাবলীল চলন তা কখনই আমাদের ভিন্ন কিছুর ইঙ্গিত দেয়নি। দেবে কেন? বন্ধু যে! আর হ্যা, শৈলী ছিল আমাদের কলোনীর অন্যতমা সুন্দরী। এসব নিয়ে ওকে কিংবা ওর অভিভাবককে  মাঝে মাঝে কটু কথা শুনতে হয়েছে বৈকি। সেসব কানেই তোলেননি শৈলীর বাবা। ওর বাবা ছিল স্বনামধন্য এক সরকারী স্কুলের প্রধান শিক্ষক। স্কুলের নামটি চেপে গেলাম, শৈলীও যে শৈলীর আসল নাম নয় সেটিও নিশ্চই পাঠক বুঝে নিয়েছেন। শিক্ষার সঙ্গে রুচির স্তরটাও অনেক উঁচু দরের ছিল ওর বাবার। মেয়ের প্রতি বিশ্বাস ছিল, মেয়েরও ছিল বাবার প্রতি আস্থা। সঠিক শিক্ষায় সন্তানদের বড় করেছেন তিনি। অযথা বাধ্যবাধকতার দেয়াল তুলে দেননি মেয়ের সামনে। এরপর বাবার সরকারী চাকরীর অবসরের কারণে শৈলীরা কলোনী ছেড়ে চলে যায়। তারপর আর কোনোদিন দেখা হয়নি ওর সঙ্গে। তবু ওর প্রতি একটা গভীর কৃতজ্ঞতাবোধ আছে আমার। শৈলী বলে কয়ে নয়, বরং ওর কার্যকরণের মাধ্যমে আমাকে, আমাদের শিখিয়ে গেছে একটা মেয়ে শুধু মা-বোন-কন্যা-জায়া কিংবা প্রেমিকা মাত্র নয়; বন্ধুও হতে পারে। আরো বড় করে যেটি শিখিয়ে দিয়ে গেছে সেটি হচ্ছে ওর মাঝে আর আমার মাঝে সামর্থ্যের পার্থক্য শূন্যের কোঠায়। 

উচ্চ মাধ্যমিক পরীক্ষার আগে কিছুদিন একটা কোচিং সেন্টারে পড়তাম। আমরা প্রায় পঁচিশ জনের একটি দল ছিলাম, তার মাঝে পনেরো জন মেয়ে। সবাই খুব ভাল বন্ধু ছিলাম। এদের মধ্যে একজন ছিল যার নাম ঢেউ। নামের মতই সে ছিল ব্যতিক্রম। ক্লাস শেষে ধুমধাম কলার ধরে টেনে বলতো- ‘চল কিমা পুরী খাবো’। আমরা জোনাকী হলের লাগোয়া গলিতে ‘রুটি হাউজ’ নামের যেমন তেমন একটা রেস্তোরায় বসে কিমা পুরী গিলতাম, সঙ্গে চেয়ে নেয়া একটু খানি গরুর মাংসের ঝোল আর কাঁচা পেয়াজ। চা খেতে খেতে সন্ধ্যা হয়ে যেত। ঢেউকে বাড়ী পৌঁছে দিতাম। ওর মা আমাদের আবার চা বানিয়ে খাওয়াতো। ওর বাবা কোনো কোনো সন্ধায় হারমোনিয়াম বের করে আমাদের গান শোনাতেন। তাঁরা দুজনেই অত্যন্ত ভালবাসতেন ঢেউকে। মা কিংবা বাবা কেউই ওর সামনে অকারণে বারণের বেড়া তোলেননি। ঢেউ অসম্ভব রকমের আকর্ষণীয়া ছিল। অনেক দুপুর, অনেক বিকেল ঢেউয়ের ঘরে এক সঙ্গে পড়েছি, মুভি দেখেছি, সিগারেট ফুঁকেছি।। এমনও অনেক দুপুর গেছে যখন আমি আর ঢেউ পড়ার টেবিলে ক্যলকুলাস কষছি আর বাড়ীতে অন্য কেউ নেই। তবু ভিন্ন কোনো চিন্তা কোনো পক্ষেরই মাথায় আসেনি। আসবে কেন? বন্ধু যে!

এখন সরাসরি প্রসঙ্গে অবতরণ করি। নিজ পরিবারেরে বাইরে অন্য কোনো মেয়ে মানেই যে ভোগের বস্তু নয় সেই শিক্ষা গোড়াতেই পরিবার এবং সমাজ থেকে আসে। আর কিছুটা আসে বন্ধনহীন বন্ধুসুলভ মেলামেশায়। আবেষ্টনের বেড়ায় আবদ্ধ হলেই নিষিদ্ধের প্রতি আকর্ষণ বাড়ে। শৈলী কিংবা ঢেউ যেভাবে ছেলেদের বন্ধু হতে পেরেছে, অন্য মেয়েরা ইচ্ছে থাকলেই তেমনটা হতে পারে না, পরিবার কিংবা সমাজ তা হতে দেয় না। আবার অনেক ছেলেরাও মেয়েদের সঙ্গে সুযোগ পেলেও সহজে মিশতে পারে না। এটি একটি সামাজিক দৈন্যতা। আমাদের সমাজ ছেলেতে-মেয়েতে আলাদা করে রাখে। ‘গার্লস’ আর ‘বয়েজ’ স্কুলের বিভেদকরণ এই দৈন্যতাকে গোড়াতেই অঙ্কুরিত করে। এখনও বিয়ে বাড়ী কিংবা নেমন্তন্নে গেলে পুরুষ আর নারীদের খাবারের টেবিল আলাদা স্থানে দেখা যায়। একটি ছেলে ও একটি মেয়ের মাঝে সাবলীল মেলামেশা নেই বলেই তাদের মাঝে এই পৌনঃপুনিক বৈসাদৃশ্য। মেয়ে দেখলেই তাই যৌনচাহিদাটাই সবার আগে ফণা তুলে ওঠে; প্রেম নেই, ভালবাসা নেই, শুধু নিরেট কামবাসনা। আর যৌনচাহিদা কেবল পুরুষের একক সম্পত্তিতো নয়, নারীরও এই আকাঙ্ক্ষা থাকে। যে কোনো পরিস্থিতিতে যে কোনো সম্পর্কেই পারস্পরিক সমঝোতায় একজন আরেকজনের কাছে নিজেকে বিছিয়ে দিক, উজাড় করে দিক; তাতে প্রেম থাকুক, ভালবাসা থাকুক, বিশ্বাস থাকুক।

তারপরও পুরুষে পুরুষেও বিভেদ আছে। আমাদের সমাজে বেশীর ভাগ পুরুষ হায়েনা হলেও, শুদ্ধ পুরুষ নেই তা নয়। এই সমাজের বেশীরভাগ পুরুষই শিশ্নোদরপরায়ণ- এ কথা ধ্রুব সত্য; তবু লিটন নন্দীরাও এই সমাজেরই পুরুষ। সিংহভাগ দুর্যোধনেরা দ্রৌপদীদের উপর ঝাপিয়ে পড়ে, অন্যদিকে গুটিকয় লিটন নন্দী রুপী কৃষ্ণ ঠিকই বসন হাতে এগিয়ে আসে।

সবশেষে ‘নারী’ রুপী প্রতিমার প্রতি এই নৈবেদ্য- নারী আমার মা, যে আমাকে সকল ঝড় থেকে আগলে রাখে; যেমনটা চোখের সম্মুখ ভাগের পর্দা অনেক রোদে কিংবা ধুলোর ঝড়ে চোখের মণিকে আগলে রাখে। নারী আমার বোন, যার স্নেহ চৈত্রের দুপুরে শীতল পুকুরের মতন। নারী আমার প্রেয়সী, যার চোখের আকাশে আমার সর্বনাশের পাখিরা ডানা ঝাপটায়। নারী আমার জায়া, আমার নিত্যপথের নিত্যসাথী। নারী আমার কন্যা, আমার স্বপ্নরথের সারথী। নারী আমার বন্ধু, সংকোচ আর বন্ধনহীন সম্পর্কের বিমূর্ত প্রতীক। এমনকি নারী আমার গোপন পিয়া, সুক্তি যেমন বুকের ভেতর সকল দৃষ্টির অন্তরালে মুক্তোটিকে লুকিয়ে রেখে খুব গোপনে ভালবাসে, তেমনি কিছু। নারী আমার ভোগের বস্তু নয়; নারী আমার শ্রদ্ধার, আমার স্নেহের, আমার ভালবাসার বৈজয়ন্তী।


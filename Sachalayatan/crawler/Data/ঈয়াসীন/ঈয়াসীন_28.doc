নবঅঙ্কুরে জয়পতাকা




৯৫ কি ৯৬ সালের কথা, মতিঝিলের কলোনীপাড়ায় বসবাস। আমাদের কলোনীতে গাছপালার অভাব ছিল না। আম, কাঁঠাল, নারকেল, চালতা, বড়ুই, জাম, খেজুর ছাড়াও সন্ধ্যামালতি, মেহেদি, কৃষ্ণচূড়া আরো কত কি! ভাবছেন, বিশাল এলাকা জুড়ে আমাদের কলোনী? মোটেও না, মাত্র চারটি বিল্ডিং ছিল। মতিঝিলের কলোনী পাড়া ব্যাপক আর দালানের সংখ্যাও অনেক, তবে আমাদের দেয়ালে ঘেরা স্বকীয় মনোরম গণ্ডিটুকু ‘চার কলোনী’ নামেই পরিচিত। পারিপার্শ্বিকতার সঙ্গে সামঞ্জস্য বজায় রেখে চার কলোনী তার প্রাক্তন লাবন্য হারিয়েছে, তবু নামটি এখনও অম্লান। ফল ফুলের গাছের এমন প্রাচুর্যতার কারণে কৈশোরে কখনও কাঁচা আম, টসটসে জাম, বড়ুই, চালতা কিনে খেতে হয়নি, আবার যৌবনেও কখনও ফুল কিনতে বেইলি রোড যেতে হয়নি। 

বাচ্চাকাল থেকেই বুঝে নাবুঝে আমি মাত্রাতিরক্ত রোমান্টিক। একুশ বাইশে এসে সেই গুনটির যাকে বলে একদম বাঁধন খুলে গেল। বৃক্ষবিশেষজ্ঞ না হলেও কলোনীর গাছগুলোকে এই একুশ বাইশে অর্থাৎ ৯৫ কি ৯৬ সালে বড্ড বেশী বৈষয়িক মনে হতে লাগলো। কোথায় নীপের শাখে কোকিল গাইবে, অশত্থের ডালে ঝিমোবে প্যাঁচা, সপ্তপর্ণ শাখা তলে ফুলগুলো বিছাইবে তাদের মরণশয়ন! তা না, সেই আম, জাম, কাঁঠাল, কলা। কৃষ্ণচূড়া আছে বটে, কিন্তু তার পাশে রাধাচূড়া না হলে কি মনোহরকে একলা মানায়?

আমি আর নোয়াখাইল্লা (বন্ধু তালেবকে সারাজীবন এ নামেই ডেকে এসেছি) দুজনে মিলে একটি কদম, একটি কৃষ্ণচূড়া, একটি রাধাচূড়া আর একটি ছাতিমের চাড়া জোগাড় করে কলোনীর মাটিতে পুতে দিলাম। অশত্থের ঝামেলায় আর জড়ালাম না। কৃষ্ণচূড়া যদিও আগেই ছিল, তবে সেটি অনেক বড়। নতুন রাধাকে তার পাশে অত্যন্ত খাটো দেখাবে। নবীন কৃষ্ণ ও রাধাকে পাশাপাশি রেখে ছাতিম আর কদম একটু দূরে দূরে পুঁতলাম। এরপরতো তুলকালাম কাণ্ড; গাছগুলো যেন সকলের চক্ষুশুল হয়ে উঠলো। এক মুরুব্বী তেড়ে এলেন- এরিও তগো কি আক্কল নাইনি; আর ডাইবিটিসে ধইচ্চে, বিকালে মাঠে ইকটু হাটুম আরি, হেইয়ার উপায় রাইকচসনি? তিনতলার খালুজান এসে বললেন- তুমরার মাথা খারাপ হইছে, এই ছাতিম গাছডা যহন বড় হব আমরার জানলা খুলবার পাম? আলু-বাতাস-অইদ আবো ক্যামনে? মহল্লার বিজ্ঞ বড়ভাইয়েরা বললেন- ঐ বলদ, কারেন্টের খাম্বার নীচে যে গাছ লাগাইছস, ডাল পালা ছড়াইলে সব তারতুর ছিঁড়া বিদিকিচ্ছা লাগবো, দেহিস। আরেক ভাই বলে- আবে, লাগাইছস ভাল কথা, দুইডা হাত সরাইয়া লাগাবিনা বেক্কল; সামনের শীতে ব্যাডমিন্টন কোর্ট কাটতে ঝামেলা হইব কয়া দিলাম। বাকী সাহেব আবার অতি উৎসাহে আমাদের বাহবা দিতে লাগলেন। তার বাসা দোতলায়, দুটি সুন্দরী মেয়ে, তারা আমাদের মত বজ্জাত ছেলেদের জ্বালায় বারান্দায় দাঁড়াতে পারে না। রাধাচূড়াটা একটু বড় হলে সামান্য একটু আড়াল তৈরি হবে। ভদ্র মেয়েদুটি মাঝে মাঝে বারান্দায় গাছের আড়ালে অবসর কাটাবে। বাকী সাহেব একটা ঘোচু, কিসসু জানে না; যতক্ষণ তিনি বাড়ী না থাকেন মেয়েদুটি বারান্দাতেই থাকে। জানলাম ক্যাম্নে? কিছু কথা থাকনা গুপন। 

যে যাই বলুক আমরা দাঁতে দাঁত কামড়ে সব সয়ে গেলাম। বন্ধুরা আর ছোট ভাইয়েরা সাথে ছিল। ছোট ভাই রুপককে বহুদিন গাছে পানি দিতে দেখেছি, বন্ধু নোমান প্রতি সন্ধ্যায় নিয়ম করে গাছগুলোর সাথে কথা বলতো। তিনতলার জামালপুইরা খালুজানের বদদোয়ায় ছাতিম গাছটি অল্প কয়েক দিনের মাথায় মারা গেল, সুন্দরী দুই বোনের দুষ্টুমিতে যাতে ব্যাঘাত না ঘটে সেক্ষেত্রে নারী হয়ে নারীর মন রাখতে রাধাচূড়া এক হাত লম্বা না হতেই শেষ, সেই শোকে শ্যামেরও মরণ। আসলে তাড়াহুড়োয় খেয়াল করিনি যে রাধা সহ কৃষ্ণচূড়াটি যেখানে পোতা হয়েছিল সে জায়গাটা অত্যন্ত পাথুরে। তবে বছর ঘুরতেই দেখা গেল কদম গাছটি ফুলে ফেঁপে উঠছে। সে কি উদ্দাম তার বেড়ে ওঠা। গোঁড়ায় আর পানি ঢালতে হয় না, তবে গল্প শোনানো, কবিতা শোনানো চলতে লাগলো। সন্ধ্যায় কদমের পাশে বসেই চলতো আমাদের আড্ডা। মোম জ্বালিয়ে গোল হয়ে বসে চলতো আমাদের নীপবন্দনা। কলোনীর অনেকেরই ধারণা যে আমাদের মাথা একেবারেই গেছে, দু’একজন নাস্তিক বলতেও দ্বিধা করেনি। থুতনিতে দাড়িওয়ালা এক বড়ভাইতো বলেই বসলেন- আলো জ্বেলে বৃক্ষপুজার দায়ে হাবিয়া ছাড়া আমাদের আর কোনো গতি নেই, কেননা শিরকের সমতুল্য আর কোনো গুনাহ নেই। 

আমি যখন দেশ ছেড়ে আসি তখন আমাদের সন্তানতুল্য কদমগাছটি প্রায় ১২ হাত লম্বা হয়েছে। তখনও তাতে ফুল আসেনি। এর পরের বছর আমার এবং কলোনীর সবার আদরের ছোটভাই রুপক ডেঙ্গিতে মারা যায়, তালেব অর্থাৎ নোয়াখাইল্লা সে বছরই লন্ডনে চলে গেল। বাবাদের রিটায়ারমেণ্টের কারণে আমরা আর কেউই এখন ঐ কলোনীর বাসিন্দা নই, তবে কদমগাছটি আছে। শুনেছি এবং এক বন্ধুর কল্যানে ছবিতে দেখেছি আমাদের সেই গাছটি ভয়ঙ্কর রকমের বড় হয়েছে, চার তলা ছাড়িয়ে গেছে। প্রতিবছর বর্ষায় সে গাছ সহস্রাধিক ফুল ফুটিয়ে বিকশিত করে প্রেম, নান্দনিক করে তোলে চার কলোনীর পরিবেশ। আমরা সেই ফুল দেখি না, যারা দেখে আমাদের নামও তারা জানে না; তাতে কি? তার কোনো আবশ্যকতাও নেই। ফুলতো ঠিকই ফোটে।

(২০১০ এ দেশে বেড়াতে গিয়ে কদমতলায় গিয়ে তোলা ছবি। আরো ছবি ছিল, খুঁজে পাচ্ছি না। নভেম্বর মাস, তাই ফুলের দেখা মেলেনি। তবে কাণ্ডে হাত বুলিয়ে খুব আদর করেছিলাম। নিজ সন্তানকে বাবারা যেমন করে।) 

নবলব্ধ যৌবনে স্বতঃপ্রণোদিত হয়ে কবে কোন গাছ লাগিয়েছিলাম সেই ব্যাক্তিগত বিষয়টি কেন উল্লেখ করলাম? কেন? আমি যেন কোথায় একটা মৃদু মিল খুঁজে পাই! দেশপ্রেম ও স্বচ্ছদৃষ্টির অনুঘটকে অর্জিত জ্ঞান থেকে অনুপ্রাণিত হয়ে একঝাক নবীন অধুনা চেতনার বীজ পুঁতেছে। তার বিপক্ষে ঝড় এসেছে, এসেছে ঝঞ্ঝা। তার পক্ষে স্বার্থে বিনাস্বার্থে এগিয়ে এসেছে অনেকে। তার বিপক্ষে অস্ত্রে শান দিয়েছে এবং দিচ্ছে আরো অনেকে। কেউ সেই রোপিত বীজে খুঁজে পাচ্ছে মুক্তির পথ, কেউবা প্রশ্নে প্রশ্নে কলুষিত করছে তাকে। যারা এই বীজ রোপন করেছে আর যারা সেই নবঅঙ্কুরে জল দিচ্ছে, ভালবাসার সার ঢালছে তারা তাদের জীবদ্দশায় দেখে যেতে পারবে কিনা জানিনা; তবে এই বৃক্ষ একদিন আকাশ ছুঁবে, একদিন দুষিত বাংলাদেশের বায়ুতে সুগন্ধ ছড়িয়ে দেবে।
(২য় ছবিটি নেট থেকে সংগৃহীত)


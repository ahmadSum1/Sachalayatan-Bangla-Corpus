ভ্রমনে বিভ্রাট ৪



গমনপথ সংক্রান্ত

অন্তিম বিকেলের আকাশ, আলোর স্বল্পতা আর আঁধারের আধিক্য থাকলেও মেঘদল ছাড়িয়ে ভূমির কাছাকাছি আসতেই অনেক কিছুই প্রায়স্পষ্ট দেখা যাচ্ছে। হাইওয়ের বাতিগুলো সমান্তরাল আলোকরেখা এঁকে ছুটে গেছে অনেক দূরে। আকাশ থেকে দেখা অন্য পাঁচটা শহরের চেয়ে পার্থক্য কোথায়? সেইতো ঘরবাড়ি, কখনও সবুজ, কখনও জল, কিংবা পাহাড়, অন্ধকার ম্লান করা নিয়ন আর সোডিয়ামের ঔদ্ধত্য। পৃথিবীর প্রায় প্রতিটি শহরে উড়োজাহাজ অবতরণকালে এমনটাই দেখা যায়। এ যাত্রাও তার অন্যথা ঘটলো না। ‘ভ্রমনে বিভ্রাট’ সিরিজে এই লেখাটি কতটা প্রাসঙ্গিক জানিনা। কেননা এটা কোনো ভ্রমন নয়, এমনকি কোনো এয়ারপোর্টে ট্রানজিটও নয়; জ্বালানী সংগ্রহণার্থে সাময়িক অবতরণ মাত্র। তবু এতে ভ্রমনের লেবেল না হলেও বিভ্রাটের লেবেল আঁটিয়ে উপস্থাপন করবার পেছনে একটি বিশেষ কারণ আছে। 

(এই সিরিজের আগের পর্বগুলো পড়তে চান? এই নিন ১ ২ ৩ )
পর্ব  ৪
সাল - ২০১৩
স্থান – জিন্না আন্তর্জাতিক বিমানবন্দর, করাচী
দেশ – পাকিস্তান

গেল মার্চে দেশ থেকে ফিরছি কাতার এয়ারওয়েজ-এর ফ্লাইটে। গমনপথটি ছিল ঢাকা-দোহা-স্টকহোম-হেলসিঙ্কি, তবে উড্ডয়নের কিছুক্ষণ আগে জানলাম প্রয়োজনীয় জ্বালানী সংগ্রহণার্থে করাচীতে নামতে হবে আধ ঘণ্টা কি চল্লিশ মিনিটের জন্যে। তবে কোনো যাত্রী প্লেন থেকে নামতে পারবে না আর নতুন কোনো যাত্রীকেও সেখান থেকে তোলা হবে না। সেই থেকে আমার মেজাজ খিটখিটে হয়ে রইল। পাকিস্তানে বিশেষ করে করাচীতেই আমার অনেক কাছের আত্মীয় স্বজন থাকেন। আমার আপন খালা ও খালু ষাটের দশকে জিন্না মেডিকেল কলেজ থেকে পাশ করে ওখানেই বসতি গড়েছে। তারা কেউ পাকিস্তানি নন, খালা টাঙ্গাইলের আর খালু খাটি বরিশাইল্যা। চিকিৎসক দম্পতির নিজস্ব ক্লিনিক রয়েছে করাচীর প্রাণকেন্দ্রে। সেই খালার ছেলের সাথেই আমার বোনের বিয়ে হয়েছে। করাচী বলতে গেলে আমাদের আত্মীয়বাড়ী। আমি ছাড়া আমাদের পরিবারের সবাই সেখানে একাধিকবার বেড়িয়ে এসেছে। আমি মনে মনে প্রতিজ্ঞা করেছিলাম ঐ শহরে, ঐ দেশে আমি কখনো যাবো না। তা এই হতচ্ছাড়া কাতার এয়ারওয়েজ আমার সেই প্রতিজ্ঞায় আজ জল ঢেলে দিল। ‘প্লেন থেকে নামতে হবে না’- সেই রক্ষে।

যতক্ষণ শূন্যে ছিলাম ঠিক ছিলাম; উড়োজাহাজের উদোর ফুড়ে বেরিয়ে আসা বিশালাকৃতি চাকাগুলো রানওয়ে ছুঁতেই কেমন করে যেন সব ওলট পালট হয়ে গেল। বুকের ভেতর সত্যি সত্যি এক ভয়ঙ্কর ভুমিকম্পের মতন কিছু একটা ঘটে গেল যেন। মাথার ভেতর কে যেন গির্জার ঘণ্টা বাজাতে লাগলো অবিরাম। না না চাকা, ও মাটি ছুঁয়ো না, ছুঁয়ো না; ফিরে চল আকাশে। আমার কথা কানে তুললো না চাকা, আমায় নিয়ে ছুঁলো সেই দেশের মাটি, যে দেশটিতে আমি কোনোদিন আসতে চাইনি। আমি নিঃসংকোচে মানি, এই দেশটিতে বহু ভাল মানুষ আছে। ভাল মানুষ পৃথিবীর প্রতিটি দেশেই আছে। কিন্ত যদি গোটা পাকিস্তানি সত্ত্বাটিকে একটি মানুষের অবয়বে চিন্তা করি; সেই মানুষটিই তার বিকৃত মানসিকতায়, উদ্ধত হাতিয়ারে, স্খলিত বীর্যে ছিন্নভিন্ন করেছিল আমার মাতৃভূমিকে। সেই মানুষটির দাঁতে ঠোঁটে এখনও লেগে আছে ৪২ বছর ধরে শুকিয়ে যাওয়া রক্তের দাগ। জানলার বাইরে তাকাতেই বিমানবন্দরের নামটি চোখে পড়লো। ‘জিন্না’ নামটি চোখে পড়তেই গা ঘিন ঘিন করে উঠলো। এই দেশে কেন এলাম? এই দেশ আমার জন্যে নয়। এদেশের মানুষও হস্ত পদ স্কন্ধ মাথা ওয়ালাই মানুষ, এদেশেও কবি আছে, এই দেশের মানুষও গান গায়, তরুণেরা তরুণীদের বক্ষ উজার করে ভালবাসে। তবু কেন মনে হচ্ছে এ এক ভিন্ন গ্রহ? কেন মনে হচ্ছে সসাগরা ধরণী হতে বিচ্ছিন এক দ্বীপে এসে পৌঁছেছে আমার তরণী। মনে হচ্ছে কেউ যেন আমায় নর্দমায় ফেলে রেখে গুমুত বর্জ্যে লেপটে রেখেছে আমার সমস্ত অঙ্গ। অতিরিক্ত ঘৃণাভাব থেকে বিবমিষার উতপত্তি হয়। শেষে তাই হল। দৌড়ে টয়লেট পর্যন্তও যেতে পারলাম না। উড়োজাহাজ বেশিক্ষণ সময় নেয়নি। আধ ঘণ্টার মধ্যেই নড়েচড়ে উঠলো। যাও রথ উড়ে যাও, পশ্চাৎমুখী টান থেকে তোমার সম্মুখ বেগের মাত্রা আরো বাড়াও, অভিকর্ষকে ছিন্ন করে উড়ে যাও ঐ আকাশে, যেখানে মুক্তির স্বাদ মেলে।    

বি দ্র : ভ্রমনের বা যাত্রার পূর্বে গমনপথ যাচাই করা আবশ্যক। কসাইখানা এড়িয়ে চলুন। 
(ধীরে হলেও চলবে)
আগাম বার্তা : সপ্তা দুই বাদে এমন এক দেশে যাচ্ছি, যেখানে বিড়ম্বনা ও বিভ্রাট নাকি পদে পদে ওঁত পেতে থাকে। আমিতো ছাড়, কিং খানও নাকি তাতে রেহাই পান না। ফিরে এসে জানাবো সেই বৃত্তান্ত। আরেকটি খবর- আগামী ভ্রমনের বিশাল ব্যয়টি বৌ বহন করছে। ক্যাম্নে কি? হুজুর যে কইল 'বরকত নাই, বরকত নাই, বরকত নাই'


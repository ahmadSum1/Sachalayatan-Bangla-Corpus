স্মৃতিভ্রষ্টতা একটি ব্যাধি



১
১৮৫৭, বৃটিশ ভারত। দাবানলের মত সিপাহী বিদ্রোহ ছড়িয়ে পড়েছে মীরাট থেকে দিল্লী পর্যন্ত। অনেক দিনের জমা হওয়া বঞ্চনা আর ক্ষোভের আগুন সিপাহীদের ব্যারাকের বাইরে এসে বিদ্রোহ করতে উদ্ধুদ্ধ করে। তবে পরিকল্পনাহীন বিদ্রোহ মুখ থুবড়ে পড়ে স্বল্প সময়ে। নানা সাহিব সহ কয়েকজনের হঠকারিতায় জিম্মি কয়েকশ ইয়োরোপীয় নারী ও শিশুদের হত্যা করে নিক্ষেপ করা হয় কূপে। প্রতিশোধে উন্মত্ত ব্রিটিশরা এর প্রতিশোধ নেয় দশ বছর ধরে কয়েক লাখ সামরিক-অসামরিক ভারতীয়কে নির্মমভাবে হত্যা করে। [১]
২০০৭, স্বাধীন ভারত। রক্তক্ষয়ী সেই মহাবিদ্রোহের দেড়শ বছর পূর্তি উদযাপন করে ভারত। এই ঘটনায় নিহত বৃটিশ সৈনিকদের কিছু উত্তর পুরুষ লখনৌ দর্শনে আসতে চায়। কিন্তু ভারতীয় জনতার বিক্ষোভে ভারত সরকার তাদেরকে আসতে বাধা দেয়। পশ্চাৎপদ ভারতীয় জনতা এই গণহত্যা, যে ঘটনায় তাদের তরফ থেকেও কিছু সংশ্লিষ্টতা আছে, দেড়শ বছরেও ভুলে যেতে পারেনি!
২
১৯৩৯, জার্মান উপদ্রুত পোল্যান্ড। বিপদাপন্ন পোল্যান্ডকে আক্রমণ করে ২২,০০০ পোলিশকে যুদ্ধবন্দি হিসেবে রাশিয়া নিয়ে এসেছে তখনকার পরাশক্তি সোভিয়েত ইউনিয়ন। এই ২২,০০০ এর ৮,০০০ উচ্চপদস্থ সামরিক কর্মকর্তা, বাকিরা ডাক্তার, ইঞ্জিনিয়ার এক কথায় পোল্যান্ডের মস্তিস্কের বড় একটা অংশ। তারপর তাদের আর কোন খোঁজ পাওয়া যায় না চার বছর।
১৯৪৩, কাতিন ফরেস্ট, নাৎসি জার্মানি আক্রান্ত রাশিয়া। নাৎসিদের মাটি খোঁড়া যন্ত্রের সাথে উঠে আসে নিখোঁজ পোলিশদের হাড়গোড়। পরাশক্তি রাশিয়ার দাপটে পুরা বিশ্ব মেনে নেয়, এখানে কোনো গণহত্যা হয়নি। সোভিয়েতের আজ্ঞাবাহী পোলিশ সরকারও মুখ বুজে থাকে, রাশিয়ার বিরুদ্ধে গণহত্যার অভিযোগ তুলা যে কোন পোলিশকে সহ্য করতে হয় অমানষিক নির্যাতন।
২০১০, পুঁচকে পোলিশদের ৭০ বছর ধরে ক্রমাগত চাপের মুখে মাথা নোয়াতে বাধ্য হয় সুপার পাওয়ার রাশিয়া। কী আশ্চর্য, মাত্র ২২,০০০ নিহত পোলিশকে ভুলে যেতে পারেনি বেঁচে থাকা পোলিশরা, এই ৭০ বছরেও! [২]
৩
১৯৭১, পূর্ব পাকিস্তান। আলোচনার নামে টালবাহানা করে পশ্চিম থেকে সৈন্য এনে পুরোটা প্রদেশ বোঝাই করতে থাকে পাকিস্তানী সামরিক জান্তা। অপারেশন সার্চলাইটের নেপথ্যে থাকে পশ্চিম পাকিস্তানের জনপ্রিয় নেতা জুলফিকার ভুট্টো [৩]। ২৫এ মার্চ এ শুরু হওয়া পাকিস্তানীদের বিভৎস গণহত্যায় নিহত হয় ৩০,০০,০০০ নিরীহ বেসামরিক বাংলাদেশি। ধর্ষিত হয় ৩,০০,০০০ এর মত নারী।  এক কোটি লোক উদ্বাস্তু হয়ে মানবেতর অবস্থায় আশ্রয় নেয় শরণার্থী শিবিরে। অভ্যন্তরীণ উদ্বাস্তুদের সংখ্যা দাঁড়ায় চার কোটিতে। ১৪ই ডিসেম্বর, জাতির সেরা সন্তানদের ধরে ধরে নিয়ে স্বাধীনতার দ্বারপ্রান্তে দাঁড়ানো বাংলাদেশকে মেধাশূন্য করার হীন মিশন বাস্তবায়ন করে পাকিস্তানি সৈন্যরা।[৪]
জুলফিকার ভুট্টো তার রক্তে ভেজা হাত নেড়ে পাকিস্তানী ভোটারদের সমর্থন আদায় করে চলে মৃত্যুর আগ পর্যন্ত, তার মেয়ের নেতৃত্বে তার দল জনপ্রিয়তা টিকিয়ে রাখে এখনো পর্যন্ত।
২০১১, মিরপুর স্টেডিয়াম, স্বাধীন বাংলাদেশ। পাকিস্তান ক্রিকেট টিমকে সমর্থন জানাতে প্রাণের উচ্ছ্বাসে ভেসে স্টেডিয়ামমুখী অগণিত তরূণ বাংলাদেশি। এই সমর্থন দেখে বিস্মিত ইএসপিএন-এর সাংবাদিকের খেলার সাথে রাজনীতি মিশ্রিত প্রশ্নের উত্তর দিতে গিয়ে কিছু তরুণ চোস্ত ইংরেজিতে বলে উঠে, “We forgot everything”।[৫]
------------------------------------------------------------------------------------------------------------------
উৎসঃ
১। সিপাহী বিদ্রোহ
২। কাতিন গণহত্যা
৩। লারকানা ষড়যন্ত্র, The Betrayal of East Pakistan এবং লারকানা ষড়যন্ত্র, UntoldFact 
৪। গণহত্যা, ১৯৭১
৫। সেই ভিডিও


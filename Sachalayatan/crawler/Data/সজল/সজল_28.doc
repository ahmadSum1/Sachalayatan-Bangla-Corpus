অ্যামেন্ডমেন্ট ওয়ান



১। ধান ভানতে শিবের গীত
ওয়েভার স্ট্রিট ধরে হেঁটে যাচ্ছি, ফুটপাথে দেখি এক প্ল্যাকার্ড, বলছে "vote against amendment 1"। কদিন ধরে নর্থ ক্যারোলাইনার যেখানেই যাই একই ঘটনা। ফেসবুক থেকে মাস দুয়েকের ছুটি নেয়ায় একটা ভালো ব্যাপার হয়েছে, বই পড়া, ডকুমেন্টারী দেখা ইত্যাদি "ভালো" অভ্যাসগুলো ফিরে এসেছে। নোভার "জাজমেন্ট ডেঃ ইন্টেলিজেন্ট ডিজাইন ইন ট্রায়াল" দেখছিলাম। বায়োলজি ক্লাসে বিবর্তনের অলটারনেটিভ হিসেবে "ইন্টেলিজেন্ট ডিজাইন" নামে সৃষ্টিতত্ত্ব পড়ানোর পায়তাড়া করছিলো স্কুলবোর্ড। অ্যামেন্ডমেন্ট ১ এর ভায়োলেশন হচ্ছে এই দাবী করে এই সিদ্ধান্তের বিরুদ্ধে মামলা করে দেয় এক অভিভাবক।

অ্যামেন্ডমেন্ট ওয়ান কি জানার জন্য নড়ে চড়ে বসলাম। যা বুঝা গেলো, "কোন ধর্মকে প্রমোট করে এমন কোন আইন পাশ করা যাবে না", এই হচ্ছে বক্তব্য। মামলায় ইন্টেলিজেন্ট ডিজাইনারের সৃষ্টি বান্দারা হেরে যায়, এই জন্য অবশ্য বিবর্তন সমর্থকদের খুব খাটাখাটনি করতে হয়নি, আইডিওয়ালাদের মূর্খতা আর স্টুপিডিটিই ব্যাপারটাকে সহজ করে দেয়।
২। অ্যামেন্ডমেন্ট ওয়ান
নর্থ ক্যারোলাইনা অঙ্গরাজ্যের সাথে আমার সম্পর্ক বছরে একবার ট্যাক্স ফাইল করা অবদিই। স্টেটের কোন আইডি পর্যন্ত করাইনি, এমনকি অভ্যন্তরীন ফ্লাইটে চড়ার সময়ও আমার দেশী পাসপোর্ট দেখিয়ে কাজ সেরে নেই। তাই অ্যামেন্ডমেন্ট ওয়ান যে এই স্টেইটের নিজস্ব ব্যাপার সেটা জানতে একটু সময় লেগে যায়। এই অ্যামেন্ডমেন্ট ওয়ান, আগের প্যারাগ্রাফে উল্লেখ করা অ্যামেন্ডমেন্ট থেকে সম্পূর্ণ আলাদা। একদল সমাজ হৈতেষী ব্যাক্তি নর্থ ক্যারোলাইনার সংবিধান সংশোধন করে সমলিঙ্গ ব্যাক্তিদের মধ্যে বিবাহ নিষিদ্ধ করার আহবান জানিয়ে এই বিল এনেছে। তারই উপর ভোটাভুটি হবে।[৩]

৩। অ্যামেন্ডমেন্টের পক্ষে যুক্তি
তাদের উল্লেখ করা যুক্তিগুলো খুবই মনোহর এবং আনন্দদায়ক। ধরা যাক নিউইয়র্কে গে ম্যারেজ নিষিদ্ধ, তাই সেখান থেকে যদি কেউ পালিয়ে এসে নর্থ ক্যারোলাইনায় আশ্রয় নিতে শুরু করে তাহলে এই স্টেইট একেবারে ভেসে যাবে। দেশের অর্থনৈতিক সংকট চুলায় যাক, আগে তো নৈতিক আর সামাজিক সমস্যার সমাধান করতে হবে।[৪] 

এটা বুঝতে কারোই তেমন কষ্ট হওয়ার কথা না, স্বীকার করুক আর নাই করুক, অধিকাংশ হোমোফোবিকদের মূল প্রেরণা আসে তাদের ধর্মগ্রন্থ থেকেই। সদোম আর ঘমোরায় দেবদূতদের বেইজ্জতির সেই করুণ কাহিনী কোন ধর্মপ্রাণ মুমিন ভুলে যেতে পারে? যে ভুলে যেতে পারে, সেই পাষণ্ডের জন্য ঈশ্বর নিশ্চয় আলাদা অর্ডার দিয়ে নরক বানাবেন! আরো কিছু যুক্তির মুখোমুখি হয়েছি, যেমন গে ম্যারেজকে আইনী বৈধতা দিলে তাতে মানুষ উৎসাহিত হয়ে আরো বেশি করে গে হয়ে যাবে, আর তাতে মানব জাতির অস্তিত্ব বিপন্ন হয়ে পড়বে। যাকে বলে চেক মেট।

৪। হোমো সেক্সুয়ালিটিঃ একটি বাজে অভ্যাস/মনোরোগ, যা সারিয়ে তুলা সম্ভব?
সমাজের নৈতিকতা আর মূল্যবোধের সোল এজেন্সি হচ্ছে ধর্ম, আর ধার্মিকেরা হচ্ছে এক্সিকিউটিভ। তাদের মতামত হচ্ছে, হোমো সেক্সুয়ালিটি পরিবেশের প্রভাবে মানুষের মাঝে আসে, এটা তার জন্মসূত্রে প্রাপ্ত কোন বৈশিষ্ট্য না। তাই, আইন করে, জোর করে কি মিষ্টি কথায় ভুলিয়ে একজন হোমো সেক্সুয়ালকে স্ট্রেইট বানিয়ে ফেলা সম্ভব। দেখা যাক, এই বিষয়ে বিজ্ঞান কি বলে।

বিজ্ঞানীরা প্রকৃতির মাঝে হোমো সেক্সুয়ালিটি খুঁজতে গিয়ে অবাক হয়ে লক্ষ্য করেন যে সেটা অন্য প্রাণীদের মাঝে মানুষের চেয়েও বেশি হারে দৃশ্যমান। ব্যাপারটা বুঝা শক্ত নয়, এই জিনিস সব প্রাণির মাঝেই আছে, অন্য প্রাণীরা ভাগ্যবান যে তাদের মাঝে সবজান্তা তালেবর কোন নৈতিক পুলিশ নেই, তাই তারা যা, সেটাই থেকে যেতে পারে, কোন অভিনয় ছাড়াই।

আরেক দিকে দেখা যায়, মানুষের সেক্সুয়ালিটিকে ঠিক হোমো আর হেটারো এই দুইভাগে ভাগ করে ফেলা যায় না। টেকনিক্যাল টার্মে এড়িয়ে বলা যেতে পারে, একজন মানুষ একই সাথে তার বিপরীত লিঙ্গ আর সমলিঙ্গের মানুষের প্রতি আকৃষ্ট হতে পারে। মোটা দাগে কোন দিকে আকর্ষণ বেশি সেটাই তার বাহ্যিক পরিচয় গড়ে দিতে পারে। একটা স্কেলে ফেললে, তার দুই বিপরীত প্রান্তে পাওয়া যাবে হোমো সেক্সুয়াল আর হেটারোসেক্সুয়াল।[১, ২]

হোমো সেক্সুয়ালিটির জন্য দায়ী কোন একক জিন পাওয়া যায়নি, তবে এটা অনুমান করা হয় হয়ত অনেকগুলো জিনের মিলিত প্রভাবে এই ব্যাপারটা ছোটবেলাতেই কারো মাঝে তৈরী হয়ে যায়। কারণ যাই হোক, "এটি কোন নোংরা ব্যাপার নয়, নয় কোন মনোরোগ, তাই চিকিৎসা করে একে সারিয়ে ফেলার কোন উপায় নেই", এটা অ্যামেরিকান সাইকিয়াট্রিক অ্যাসোসিয়েশনের মতামত।[১, ২]

সব মিলিয়ে এটুকু বলা যায়, সমকামিতা মানুষের প্রকৃতিগত, এটাকে সারিয়ে তুলার কোন উপায় নেই।

৫। বিবর্তনের হাত ধরে
ফেসবুকে একজনের সাথে তর্ক হচ্ছিলো। তার যুক্তি ছিলো, এই ব্যাপারটাকে বৈধতা দিলে সমাজে সমকামীদের সংখ্যা বেড়ে গিয়ে এক সময় শতভাগ হয়ে যাবে, আর মানুষের অস্তিত্ব তখন বিপন্ন হয়ে যাবে। হাইস্কুলে জীববিজ্ঞান পড়া থাকুক বা নাই থাকুক, মানুষের প্রজনন সম্পর্কে ধারণা সব প্রাপ্তবয়স্কের মাঝেই থাকে, এটা আমার ধারণা ছিলো, তবে এই যুক্তি দেখার আগে।

সে যাই হোক, গে কাপলেরা তো আর সন্তান উৎপাদন করে না, তাহলে এত মিলিয়ন বছরের বিবর্তনের পরেও আমাদের মাঝে সমকামীদের পরিমাণ প্রায় ১৪ শতাংশে পৌঁছাল কীভাবে? সন্তান উৎপাদন করার মাধ্যমেই জিনের প্রোপাগেশন ঘটে, আর তাই এই অনুৎপাদনশীল খাতে এই বিশাল বিবর্তনীয় বিনিয়োগের কারণ কী? 

একটু উইকি ঝেড়ে দেখলাম। একটা কারণ হতে পারে, গে আঙ্কেলরা স্ট্রেইট পুরুষেরা শিকারে যাওয়ার সময় শিশুপালনে মেয়েদের সাহায্য করত বলে এটা একটা বিবর্তনগত সুবিধা হিসাবেই দেখা দেয়। আবার এমনো হতে পারে, যেসব জিন হোমোসেক্সুয়ালিটির জন্য দায়ী, তারা আবার অন্য পরিস্থিতিতে স্ট্রেইট পুরুষদের জন্য নারী সঙ্গিনী পাওয়া সহজ করে দেয়, আর তার ফলে এই জিন ন্যাচারাল সিলেকশনের সুনজরে পড়ে টিকে যায়। আবার হয়ত এর কোন উপযোগিতাই নেই, বিবর্তনের বাই প্রোডাক্ট হিসাবে টিকে গেছে।[১]

৬। ব্যাক্তিপছন্দ বনাম সমাজের কল্যাণ
কারণ যাই হোক (অভ্যাস অথবা জেনেটিক), সমকামিতা কি সমাজের জন্য ক্ষতিকর? মানুষের মাঝে ৮৬ শতাংশ বিষমকামী (স্ট্রেইট), সেটা প্রায় ৫০০ কোটির মত। যদি শুধুমাত্র তারাই প্রজননে অংশ নেয়, তাহলে বর্তমান বৃদ্ধিহারে, প্রতি জেনারেশনে ১৪ শতাংস সমকামী বাদ দিয়েও কিন্তু আমরা ধনাত্বক বৃদ্ধিহারই পাই। তাই সমকামীদের অস্তিত্ব আমাদের প্রজাতির বিলুপ্তির জন্য কোন কারণ নয়। মনে রাখতে হবে, আফ্রিকা ছেড়ে বেড়িয়ে আসা মানুষের দল সংখ্যায় ৫ হাজারও ছিলো না। আর গত বরফযুগে সে সংখ্যা ৫০০ এরও নীচে নেমে এসেছিলো, তাও আমরা টিকে গেছি। আর এখন এই ৫০০ কোটি নিয়েও আমরা টিকতে পারব না?!

দুইটা মানুষ বিয়ে করে এক সাথে থাকবে, তাতে আমার বা আপনার কি? সে কি আপনাকে টেনে নিয়ে সমকামী বানিয়ে দিচ্ছে? সমকামিতার পক্ষে জিনগত সমর্থনই বেশি[১], তাই দেখে শিখার ব্যাপারটা ঠিক হালে পানি পাচ্ছে না। তাহলে, তারা সমাজের আর কোন ক্ষতিটা করছে?

৭। উপসংহারঃ অরণ্যে রোদন
সদোম আর ঘমোড়ায় নির্যাতিত দেবদূতদের আহত মর্যাদা আর অনুভূতির কথা ভুলে নিজ প্রজাতির একটা মানুষের অনুভূতির কথা একটু ভেবে দেখুন। সেক্সুয়াল ওরিয়েন্টেশন যাই হোক না কেন, সবার মানবিক অনুভূতি একই। আপনার আচরণ অন্য একটা মানুষকে নিয়ত আহত করছে কিনা ভেবে দেখে আপনার নিজের আচরণের নৈতিকতা যাচাই করে দেখুন।

পরিশিষ্টঃ ভোটের ফল
ত্রিশতম অঙ্গরাজ্য হিসাবে নর্থ ক্যারোলাইনা গে-ম্যারেজ কে নিষিদ্ধ করেছে। পক্ষে বিপক্ষে ভোটের পরিসংখ্যান হচ্ছে ৬১‌.০৪% বনাম ৩৮.৯৬%।[৫] অ্যামেরিকা দিনে দিনে ঈশ্বরের রাজ্যে পরিণত হচ্ছে। ঈশ্বর আমাদের সহায় হোন। আমেন!

তথ্যসূত্রঃ
১। Biology and Sexual Orientation
২। সমকামিতাঃ একটি বৈজ্ঞানিক এবং সমাজ-মনস্তাত্ত্বিক অনুসন্ধান
৩। amendment 1
৪। Balotpedia
৫। ভোটের ফল




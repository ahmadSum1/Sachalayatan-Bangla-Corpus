আবোল তাবোল 



১
নিজের সম্পর্কে কোন কিছুই স্থির করে বলতে পারি না। কোন ধরনের মুভি ভালো লাগে থেকে শুরু করে কোন বিষয়ে গবেষণা করতে চাই, আমি স্থির সিদ্ধান্তে আসতে পারি না। জীবনের লক্ষ্য রচনায় বরাবর লিখে এসেছি, আমি ডাক্তার হয়ে নিজের গ্রামে ফিরে গিয়ে জনসেবা করব। লিখেছি কারণ, আমার কাছে যে নোট ছিলো, তাতে এমনটাই লিখা ছিলো।
একবার কাজিনের বাড়িতে সবাই মিলে টিভি দেখতে বসলাম, কিন্তু টিভিতে ছবি আসছে না, শুধু শব্দ শোনা যাচ্ছে। রথী মহারথীরা যখন এটা ঠিক করতে ব্যার্থ হলো, আমি ব্রাইটনেস বাড়িয়ে দিয়ে টিভিতে ছবি ফিরিয়ে আনি। তারপর সে কি খ্যাতি, একেবারে “বড় হয়ে বড় ইঞ্জিনীয়ার হবে” টাইপ অবস্থা। আমি অবশ্য তুমুল ভাব নিলাম, “চাইলে তো ইঞ্জিনীয়ার হতে পারিই, কিন্তু আমাকে ডাক্তার হতে হবে যে, মানবতার ডাক অগ্রাহ্য করি কী করে!” 
তবে বায়োলজির মুখস্তের ঠেলায়, ডাক্তারির সাধ উবে গিয়ে, কিভাবে কিভাবে এক সময় ইঞ্জিনীয়ার হয়ে গেলাম। নিজে বাঁচলে তবে না মানবতার সেবা!
২
অন্য বিষয় সম্পর্কে না জানি, একটা বিষয়ে আমি নিশ্চিত, আমার কাজকর্ম করতে ভালো লাগে না। তিনটা পেপার নিয়ে বসে আছি অনেক দিন। মনিটরের সামনে বসে ঝিমাতে ঝিমাতে দিবাস্বপ্ন দেখি। আমার যদি একটা জমিদারী থাকতো, তাইলে সব কাজ বাদ দিয়ে বই পড়ে, মুভি দেখে জীবনটা কাটিয়ে দিতাম। বসে বসে পাওয়া বিরাট উপার্জনের একটা অংশ দিয়ে পিএইচডি ওয়ালা বেশ কয়জন সভাপন্ডিত নিয়োগ দিতাম। তাদের কাজ হতো কঠিন কঠিন পেপার পড়ে মাঝে মাঝে আমার সামনে প্রেজেন্ট করা। একদল হাইলি স্কিল্ড প্রোগ্রামার ও থাকতো। মাথায় যা আইডিয়া আসতো, বলতাম, বেচারারা খেটেখুটে সেটা ইমপ্লিমেন্ট করতো। কিন্তু এই স্বপ্নের শেষ পর্যায়ে এসে দুঃখই লাগলো, জমিদারী পাওয়ার পরেও পেপার পড়া, কোড করা এইগুলার বাইরে আসতে পারলাম না!
৩
আমার অফিসমেট আরাম তাঁর এখনো জন্ম না নেয়া বাচ্চা নিয়ে খুবই এক্সাইটেড। বউকে নিয়ে ডাক্তারের কাছে গেছে, আলট্রাসনোগ্রা"ম করাতে। ফিরে এসে বাচ্চার এক্সরে ছবি দেখাচ্ছে আর বলছে, "এখনো পর্যন্ত সুস্থই আছে। আমি শুধু চাই যেন পুরোপুরি সুস্থভাবে জন্ম নেয়"। আমি তার কথায় সায় দেই। তারপর বলি, দেখো, একটা মানুষের বাচ্চা পুরোপুরি সুস্থভাবে জন্ম নেয়া অনেক অনিশ্চিত একটা প্রসেস। তোমার বাচ্চা যখন বড় হবে, তখন এটা মনে রেখো যে তার সুস্থভাবে জন্ম নেয়াই তোমার একমাত্র চাওয়া ছিলো, তখন সেটা ভুলে গিয়ে তাকে ভালো রেজাল্ট, ভালো চাকুরীর জন্য চাপ দিও না। আরাম আমার কথায় খুবই কনভিন্সড হয়। আর আমি একটা দীর্ঘশ্বাস গোপন করি, আমার জন্মের আগে আমার বাবার সহকর্মীদের মাঝে আমার মতো সংবেদনশীল একটা লোকও কি থাকতে পারতো না!
*লিখতে ইচ্ছা করলো বলেই লিখা


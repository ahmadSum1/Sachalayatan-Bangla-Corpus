আবোল তাবোল-৫




১।
মাথায় আকাশ ভেঙ্গে পড়লে মানুষ অনেক কিছু করে। আমি ঠান্ডা মাথায় ব্রাউজার খুলে মোশন প্ল্যানিং এর টিচার রনকে ইমেইল করে বললাম, “তোমার কোর্সের ফাইনাল প্রজেক্ট আগামী চার দিনে আমি কমপ্লিট করতে পারব না, ইনকমপ্লিট দিয়ে দাও”। সেটা গত ফল সেমিস্টারের কোথা। সেই ইনকমপ্লিট প্রজেক্টকে কমপ্লিট করার নিমিত্তে রনের সাথে প্রায় পনেরো-ষোলটা ইমেইল চালাচালি করে গতকাল দ্বিতীয়বারের মত দেখা করা গেলো।
একাডেমিক মিটিংগুলোতে সত্যিকার অর্থে আমার বলার কিছু থাকেনা, আমি ব্যাপারগুলোকে আনুষ্ঠানিকতা হিসাবেই দেখি। তাই রুমে ঢুকে প্রথমেই, “কিরাম আছ? গরম কিরাম লাগে?” ধরনের স্মলটক শুরু করলাম। কিন্তু এইসব করেতো পাঁচ মিনিটও কাটানো যায় না। তাই কাজের কথা খুঁজতে শুরু করি। টেবিলের উপর একটা কাচের পাত্রে কতগুলা চকলেট রাখা, সেদিকে আরোপিত নির্মোহ দৃষ্টিক্ষেপ করি। রন আমাকে চকলেট সাধে, আমি নিতান্ত অনিচ্ছার সাথে একটা চকলেট তুলে নিয়ে ধীরে ধীরে খোসা ছাড়িয়ে মুখে দেই। কাজের কথায় তাড়াহুড়া করা নিষেধ, আমি তাই চকলেটের স্বাদ আস্বাদনে কিছুটা সময় দেই।
প্রজেক্টের বিষয় একটু তান্ত্রিক ঘরানার। মানুষের মাথার খুলির কিছু অংশ রোবট দিয়ে খুঁড়ে ইনফেক্টেড টিস্যু ফেলে দিতে হবে। এই খনন কাজ যেহেতু জীবিত মানুষের খুলিতে চলবে, তাই খনন কাজটা তাড়াতাড়ি সমাধা করার জন্য একটা অপটিম্যাল ত্রিমাত্রিক পথ পরিকল্পনা করতে হবে। রবীন্দ্রনাথ বলে গেছেন, “সহজ অ্যালগরিদমটি যায়না পাওয়া সহজে”, আর অনেকদিন হলো আমি মাথাটাথা খাটানোর মত নিরর্থক কাজ করি না। তাই, মোটামুটি কোন ধারণা ছাড়াই মিটিং করতে গেছি। খালি মাথা হচ্ছে আমার জন্য সৃজনশীলতার (ভাব দেখানোর) পূর্বশর্ত। তাই হড়বড় করে একগাদা অ্যালগরিদমের আইডিয়া দিতে থাকলাম। রন মনে হয় তেমন একটা বুঝতে না পেরে কিছুটা ইমপ্রেসডই হয়ে যায়।
২।
ভর দুপুর, চারদিক এমনিতেই খা খা করে। অফিসে বসে আমারো কেমন জানি ফাঁকা ফাঁকা লাগছিলো। কিছুক্ষণ মনের অলিগলি খুঁজে বুঝলাম, অফিসে আসার সময় বাসে চাপিয়ে আনা সাইকেল বাস থেকে নামাতে ভুলে গেছি। এর মাঝে পেরিয়ে গেছে ঘন্টা দুয়েক। মোটামুটি আশা ছেড়ে দিয়েই চ্যাপেল হিল ট্র্যানজিটে ফোন দিলাম, ভদ্রলোক বলল ডিপোতে থাকতে পারে, ওইখানে গিয়ে দেখো। আমি যথাশীঘ্র সম্ভব সাইকেল উদ্ধারের সংকল্প স্থির করে ফোন রাখলাম।
সেই যথাশীঘ্র সময়টা আসতে আসতে মাস খানেক পেরিয়ে গেলো। যাইহোক আইফোনের পঞ্জিকা দেখে একটা শুভদিন স্থির করে এনএস রূটের বাসে চরে বসলাম। তারপর মোটামুটি সভ্যতার শেষপ্রান্তে বাসের শেষ স্টপে এসে নামলাম। ম্যাপ দেখে দেখে ডিপোর উদ্দেশ্যে হাঁটতে লাগলাম। রাস্তার অন্যপাশে ফুটপাথ আছে, এদিকে সাদা দাগ টেনে আলাদা করা চিকন সোলডার আর সোলডার ঘেষে জংলী ঘাসের চত্বর। সোলডার আর ঘাসের উপর দিয়েই হাঁটতে লাগলাম, চ্যাপেল হিলের ড্রাইভারেরা ভদ্রলোক বিশেষ, ধাক্কা দিলেও বেশি জোরে দিবে না ধরে নিয়ে অল্প একটু রিস্ক নিয়েই নিলাম।
একটা দুইটা সরকারী বেসরকারী অফিস বাদ দিলে মোটামুটি বিরাণ এলাকা ধরে হাঁটছি। মিনিট পাঁচেক পরেই বেশ পরিপাটি ফুটপাতে উঠে এলাম। দুই দিকেই লম্বা গাছের সারি, বামদিকে গাছের গা ঘেষে একটা রেল লাইন অনেক দূরে চলে গেছে। চকিতে মনে পড়ল প্রায় বিশ বছর আগের কথা। ছয়/সাত বছরের তখন, মাথায় বুদ্ধি পুরোপুরি গজিয়ে উঠতে পারেনি তখনো। হৃদয় আকৃতির একটা বিশেষ কেক (ঈমানে বলি তখন এত কিছু বুঝতাম না, ভাবতাম পানপাতার মত) কেনার জন্য বাসা থেকে অনেক দূরের একটা বেকারিতে হেঁটে হেঁটে চলে গেছি। বেকারী বন্ধ পেয়ে দুর্দান্ত সাহসে ভর করে কখনো যাইনি এমন একটা রাস্তা দিয়ে হাটতে হাটতে হঠাৎ করে পৌঁছে গেলাম একটা রেল লাইনে, রেল লাইন অনেক দূরে চলে গেছে, কিন্তু আশেপাশে আর কিছুই নেই। হঠাৎ করে মনে হলো পৃথিবীর শেষ মাথায় পৌঁছে গেছি। বাড়ির পথও গেছি ভুলে, আর একটা অদ্ভুত শিরশিরে অনুভূতি হলো, আমার আর কখনো বাড়ি ফেরা হবে না। এত বছর পরে, এত হাজার মাইল দূরে হঠাৎ করে সেই একই অনুভূতি ফিরে এলো।
ডান দিকে একটা খাল গাছের ফাঁকে ঘন জঙ্গলে হারিয়ে গেছে। একটা জায়গায় জঙ্গল কিছুটা হালকা। ফাঁকা চত্বরে কিছু হার্ডওয়্যার পড়ে আছে, কিন্তু কোথাও কোন মানুষ নেই। হলিউডি অ্যাপোক্যালিপটিক সিনেমার দৃশ্য উঠে এসেছে যেন। আরেকটু এগোতে বৈদ্যুতিক বেড়া দিয়ে আটকানো ক্ষেত আর মাঠ। একটা মাঠে আবার কতগুলো গরু চড়ে বেড়াচ্ছে, বেটাদের (বেটিদেরও হতে পারে, দূরত্বের কারণ জেন্ডার নির্ণয় সম্ভব হয়নি) স্বাস্থ্য দেখে হিংসাই হলো। বেড়ার গায়ে লেখা “বৈদ্যুতিক বেড়া! তফাত যাও!”। গরুগুলোর ইংলিশ পড়তে পারে কিনা কে জানে, না জানলে বেচারাদের চামড়ায় খারাবিই আছে।
CHT এর অফিসে গিয়ে দোতলায় উঠে দেখি কোথাও কেউ নেই, রিসিপসনিস্টের টেবিলে রাখা একটা ঘন্টা ছাড়া। মনের আনন্দে ঘন্টা বাজিয়ে দিলাম, বাতাস হয়ত অনেক হালকা, তাই পাশের ঘরে শব্দ পৌঁছাতে মিনিট পাঁচেক লেগে গেলো। সাইকেল হারানোর কথা বলতেই সাইকেলের গ্রেইভইয়ার্ডে নিয়ে গেলো, কোন আইডি দেখতে না চেয়েই বলল, তোমার সাইকেল বেছে নাও। ইচ্ছামত ভালো দেখে একটা সাইকেল বেছে নিয়ে সটকে পড়ার এমন সুবর্ণ সুযোগ, কিন্তু এই ভুলোমনা সাইকেল মালিকেরা দেখা যায় আমার চেয়েও ফকির। অগত্যা কি আর করা, সুযোগের অভাবে সততার পরিচয় দিয়ে নিজের সাইকেল নিয়ে ফিরতি পথ ধরলাম।
পরের সোমবার, ফোনে কথা বলতে বলতে একটা ডাইনিং হলে ঢুকছি, হঠাৎ মনে হলো কি জানি ফেলে এসেছি। পরের কাহিনী জানতে আগ্রহীরা শুরু থেকে আবার পড়তে পারেন।

ছবি: 


 




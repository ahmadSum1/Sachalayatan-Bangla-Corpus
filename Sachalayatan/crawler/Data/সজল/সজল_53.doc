মানব সভ্যতার ইতিহাস-১



অ্যাডামের স্বর্গীয় প্রতিশোধ
--------------------------
অনেক অনেক আগের কথা। বিগব্যাং এর ধাক্কা ঈশ্বর তখনো সামলে উঠতে পারেননি। একেতো পাশের নরকের মত গরম হয়ে আছে চারপাশ, তার উপর স্বর্গে নেই কারেন্ট। থাকবেই বা কী করে, তখনো বিগব্যাং এর দুষ্ট কণাগুলো ইলেকট্রনে পরিণত হতে পারেনি। আর ইলেকট্রন ছাড়া ইলেকট্রিসিটি তৈরী করার ক্ষমতা ঈশ্বরের থাকলেও, তার মাথায় আসেনি। তাই ঈশ্বরের মেজাজ চড়ে আছে।
প্রথম কয়েক মূহুর্তে খুব সাংঘাতিক কিছু একটা ঘটে গিয়ে থাকবে, ঈশ্বর এটা নিয়ে কারো সাথেই কথা বলেননা। বরং কেউ জিজ্ঞেস করতে আসলে কিছু স্বর্গীয় খিস্তি ঝেড়ে দেন। আর কেউ পবিত্র বাণী মনে করে অর্থ না জেনেই তা টুকতে থাকে। অবশ্য ঈশ্বর যে শুধু অতীতের ঘটনা নিয়ে পড়ে আছেন, তা নয়। স্বর্গে আপাতত অনেক গুলা সমস্যা ও জ্বলজ্বল করছে।
সমস্যা গুলো বুঝতে হলে, আগে স্বর্গের নাগরিক দের সম্পর্কে জানতে হবে। ঈশ্বর সর্বশক্তিমান হলেও, কাজেকর্মে একটু অলস। নিজের খাবার জন্যে সাকুল্যে একটি আপেল গাছ তৈরী করেছেন। এই একটি আপেল গাছে যেন বাড়তি খাবার মুখ না জোটে, তাই ঈশ্বর স্বর্গের সব নাগরিকদের তৈরী করেছেন রশ্মি দিয়ে। চাঁদ-সূর্য আগেই তৈরী ছিল, ঈশ্বরের ফাই-ফরমায়েশ খেটে এই রশ্মি-নাগরিকদের শক্তি যখনি শেষ হয়ে আসার উপক্রম হত, তাদের কেউ কেউ চাঁদের সামনে, কেউ সূর্যের সামনে গিয়ে নিজেদের রিচার্জ করে নিত। এদেরি একজন ওভারচার্জ হয়ে একদিন ঈশ্বরকে বুদ্ধি দেয়, মাটির কিছু খেলনা তৈরী করার জন্য। সরল হৃদয়ের ঈশ্বর মাটি দিয়ে একজোড়া খেলনা তৈরী করেন। এভাবে স্বর্গে আবির্ভাব ঘটে আমাদের আদিপিতা অ্যাডাম আর আদিমাতা ঈভের। আর অনেকদিন পর ঈশ্বর ক্ষিপ্ত হয়ে ঐ রশ্মি-নাগরিকের উদ্দেশ্য খিস্তি ঝাড়েন, “শয়তান”।
তো এই নতুন মুখ দুইটা ঈশ্বরের মন জুড়ে থাকে। কিন্তু সমস্যা বাধেঁ কয়দিন পর, যখন এরা সারাদিন খালি ক্ষুধা ক্ষুধা বলে চিৎকার করে। তারপর ক্ষুধার জ্বালা সহ্য করতে না পেরে একদিন অ্যাডাম ইডেন গার্ডেন থেকে একটা আপেল চুরি করে খেয়ে ফেলে। তারপর কাহিনী সংক্ষিপ্ত, ঈশ্বর রেগে গিয়ে অ্যাডাম-ঈভ দুইজনকে সাথে একটাও কাপড় নিতে না দিয়ে বিনা বস্ত্রে পৃথিবীতে বহিস্কার করেন। রশ্মি-নাগরিকেরা তীব্র অপমানে তাদের যাত্রা মুহূর্তকে বিভীষিকায় পরিণত করে।
মাটির মানুষ পৃথিবীতে নেমে আসে। ঈভ চারপাশ ঘুরে ঘুরে স্বর্গ-থেকে বহিস্কৃত নানা প্রজাতির প্রাণী শিকার করে আগুনে ঝলসে অ্যাডামের সামনে তুলে ধরে, আর অ্যাডাম দিনরাত শুধু ঈশ্বরের করা অপমানের কথা ভাবতে থাকে। তারপর একদিন তার মুখে রহস্যময় হাসি ফুটে ওঠে, সে স্বর্গ থেকে লুকিয়ে নিয়ে আসা কলম দিয়ে, বড় আকারের কাঠালপাতায় ঈশ্বরের প্রশংসা-মালা ১ নামে একটা বই লিখে ফেলে। সেখানে ঈশ্বর কত মহান, স্বর্গে খাবার দাবার এবং অন্যান্য সুযোগ সুবিধার কত প্রাচুর্য তার বিবরণ ফেনিয়ে ফেনিয়ে লিখা থাকে।
ঈশ্বরের পাঠানো এক গোয়েন্দা রশ্মি নাগরিকের মাধ্যমে সেই বইয়ের এক কপি ঈশ্বরের হাতে পৌঁছে যায়। ঈশ্বর খুশিতে আটখানা হয়ে যান। সেই কথা অ্যাডামের কানেও পৌঁছে যায়। স্বর্গের নাগরিক সুবিধায় অভ্যস্ত অ্যাডাম স্বর্গে ফেরার জন্য উঠে পড়ে লাগে। তারপর সে পৃথিবীর সব কাঠাল পাতা উজার করে একের পর এক বই লিখতে থাকে ঈশ্বরের প্রশংসামালা ২, ঈশ্বরের প্রশংসামালা ৩, … । এবারের বইগুলোতে ঈশ্বরের অলৌকিক গুণের কথা ইনিয়ে বিনিয়ে বলা হতে থাকে।
তারপর অনেক বছর যায়। অ্যাডামের আর স্বর্গে ফেরা হয়নি। উত্তরসূরিদের কেউ কেউ অ্যাডামের লিখে যাওয়া বই পড়ে ঠা ঠা শব্দে হাসতে থাকে, কেউ কেউ বইয়ের লেখা গুলিকে গাঁজাখুরি বলে উড়িয়ে দেয়, আর স্বর্গীয় ঈশ্বরকে নিয়ে নাহক ঠাট্টা করতে থাকে। বুড়ো ঈশ্বর অক্ষম আক্রোশে নড়বড়ে দাঁত খিঁচিয়ে আরো কিছু অস্পষ্ট খিস্তি ঝেড়ে যান, আর রশ্মি-নাগরিক দের কেউ কেউ সেটা পরম ভক্তি ভরে টুকতে থাকে।
আর অ্যাডামের অতৃপ্ত আত্মা তখন নাইট্রোজেন চক্রে ঘুরপাক খেতে খেতে ফিক-ফিক শব্দে হাসতেই থাকে।
[একটুস খানি সায়েন্সঃ বিগ ব্যাং এর পরবর্তী কিছু মূহুর্তের বিবরণ বর্তমান বিজ্ঞান এখনো দিতে পারেনি। আর বিগব্যাং এর পর ইলেকট্রন তৈরী হতে কিছুটা সময় লেগে যায় ]


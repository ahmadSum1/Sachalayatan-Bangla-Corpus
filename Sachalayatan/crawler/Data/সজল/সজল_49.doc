ক্রিকেটঃ উপভোগ করুন রাজনীতিকে দূরে সরিয়ে-১



১।
হঠাৎ করে বাতি নিভে গেলে বা ফ্যান ঘুরা বন্ধ হয়ে গেলে লোডশেডিংয়ের গোষ্ঠী উদ্ধার করে গালি দেয়া ঢাকাবাসীর নিত্যকার অভ্যাস। তবে অনেক অনেক আগে, এক ভুলে যাওয়া সময়ে বিকট শব্দ করে পাওয়ার স্টেশন বন্ধ হয়ে গেলে টিমটিম করে জ্বলা বাতিটিও যখন নিভে যেত, ঢাকাবাসীর উল্লাস তখন দেখার মত ছিল। এই অদ্ভুত উল্লাসের পিছনে কিছু অদ্ভুত ছেলের খামখেয়াল দায়ী ছিল, এরা হাল ফ্যাশনের পোষাক আর বিদেশী ডিগ্রির মায়া বাদ দিয়ে ঢাকার পাওয়ার স্টেশন উড়িয়ে বেড়াত।
এমনি এক সন্ধ্যা। সিদ্ধিরগঞ্জ পাওয়ার স্টেশন উড়াতে নৌকা করে স্টেশনের পাশে ভীড়ে যায় একদল। তারপর যেহেতু ওই সময়টা ঠিক ছকে বাঁধা ছিলনা, তাই হঠাৎ করে ঝাঁকে ঝাঁকে গুলি এসে পড়তে থাকে নৌকার উপর। লাফিয়ে পানিতে পড়ে কোনভাবে জীবন বাঁচায় সবাই। কেউই তেমন একটা আহত হয়না, শুধু জুয়েলের আঙ্গুল উড়ে যায়। রক্তে ভেসে যাওয়া হাতের দিকে তাকিয়ে সহাস্যে জুয়েল বলে, "যাক দেশের জন্য রক্তও দিলাম, আবার জীবনও দেয়া লাগলো না" । অপারেশনের জন্য অন্ধকার রাত বেছে নেয়া হয়েছিল, তাই সহযোদ্ধাদের চোখে পড়েনা, জুয়েলের চোখে হালকা বিষাদ ফুটে উঠেছিলো কিনা। তবু সবাই জানতো লড়কে নেয়া পাকিস্তানে যদি কোন স্বপ্নভঙ্গ না হতো, তাহলে আর কয়দিন পরেই জুয়েল জাতীয় ক্রিকেট দলে অনায়াসে ঢুকে যেতো। আর এখন দেশ স্বাধীন হলেও এই অকেজো হাত নিয়ে জুয়েলের আর ক্রিকেট খেলার স্বপ্ন না দেখাই ভালো।
তবে জুয়েল এতসব জটিলতার মাঝে যাওয়ার সুযোগ পাওয়ার আগেই একদিন ক্র্যাক প্লাটুনের আরো অনেকের সাথেই ধরা পড়ে যায় সুদর্শন পাকিস্তানী সৈন্যদের হাতে, তারপর দেশপ্রেমে উদ্ধুদ্ধ পৃথিবীর সেরা সৈন্যরা ক্রিকেট প্রেম টয়লেট টিস্যুতে মুছে ফেলে কয়েকটা গুলি খরচ করে এই গাদ্দারদের দুনিয়ার বুক থেকে মুছে দেয়।
২।
একই বছর ফেব্রুয়ারীতে, পবিত্রভূমির পূর্বাংশের হিন্দুয়ানি মুসলিমরা যখন ভারতের উসকানিতে রাস্তায় নেমে তুমুল বিক্ষোভে দেশের শান্তি নষ্ট করছিলো, তখন শান্তির বার্তা নিয়ে ঢাকার বিশাল মাঠে কমনওয়েলথ দলের বিরুদ্ধে ফেব্রুয়ারীতে মাঠে নামে পাকিস্তান দল। আর তাদের দলের হয়ে ওপেন করতে নামে রকিবুল নামের এক তরুণ, তার ব্যাটে এক বেখাপ্পা স্টিকার। তাতে বদ্বীপের মানচিত্র, আর তার পাশে লিখা "জয় বাংলা"। ঠিকই আন্দাজ করেছেন, এই তরুণ এই পূর্বাংশের প্রতিনিধি। খেলার সাথে রাজনীতি মেশানোর মত অবিমৃশ্যতা পূর্বের নির্বোধেরা ছাড়া আর কেইবা করবে! মুক্তিযুদ্ধ নামের এক রাজনৈতিক ঘটনায় সেই বদ্বীপ স্বাধীনতা পেয়ে গেলে রকিবুলের আর টেস্ট ক্রিকেট খেলা হয়নি। অনেক বছর পর বিবিসিতে সাক্ষাৎকার দিতে গিয়ে সে বলে এই জন্য নাকি তার কোন আফসোস নেই!
৩।
তারপর চল্লিশ বছর কাটে, কয়েক লাখ অর্থহীন জীবন আর সত্যিকার মুসলিম বানানোর মহতী প্রক্রিয়ায় ধর্ষিতা নারীর সবকিছুর বিনিময়ে রকিবুলের ব্যাটের স্টিকারের সেই মানচিত্র বাংলাদেশ নামের একটা দেশ হিসেবে তার অর্থহীন অস্তিত্ব টিকিয়ে রাখে। তবে তরুণেরা তাদের ভুল থেকে শিক্ষা নেয়। সুনাগরিকের মত তারা রাজনীতিকে ঘৃণা করতে শেখে। তারা গান, খেলা ইত্যাদি বিষয়ের সাথে রাজনীতির মত ঘৃণ্য বিষয় মিশায় না। কোন কনসার্টে জুনুনের সুকণ্ঠ গায়কেরা এলে তারা উল্লাসে মাতোয়ারা হয়। আমাদের তরুণেরা সত্যিকার স্পোর্টসম্যানশিপ স্পিরিটে বেড়ে উঠে। ভালো খেলে বলে তরুণেরা রকিবুলের খেলা একই মাঠে গিয়ে নিখাদ ক্রিকেট প্রেমের নিদর্শন হিসেবে পাকিস্তানের পতাকা উড়ায় আর তরুণীরা সুদেহী পাঠান খেলোয়াড়ের উদ্দেশ্যে বিয়ের আহবান জানিয়ে প্ল্যাকার্ড নাচায়।
৪।
প্রতি বছর ১৬ ডিসেম্বরে "শহীদ জুয়েল একাদশ" আর "শহীদ মুস্তাক একাদশ" এর মাঝে একটা ম্যাড়ম্যাড়ে প্রীতিম্যাচ  আয়োজন করে বাংলাদেশ নামের রাষ্ট্র তার শহীদ ক্রিকেটারের প্রতি দায়সারা শ্রদ্ধা প্রদর্শন করে।
রেফারেন্সঃ
১। পৃষ্ঠা ১৬০, একাত্তরের দিনগুলি-- জাহানারা ঈমাম 
২। অনুচ্ছেদ ৪০, মা - আনিসুল হক 
৩। রকিবুলের সাক্ষাৎকার
৪। গত বিজয় দিবসের ক্রিকেট ম্যাচের খবর


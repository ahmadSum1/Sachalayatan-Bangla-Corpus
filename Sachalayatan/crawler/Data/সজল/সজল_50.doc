গরু খুঁজি আনমনে



 গন্ডার কাতুকুতু টের পায় কয়েকদিন পর, আর আমার জেটল্যাগের মত অবস্থা দাঁড়ালো পাঁচ মাস পর। ছয়টার আগে ঘুম আসে না, তাই দশটার মিটিং এ টাইমলি যাওয়ার প্রশ্ন ও আসে না। চোখ ডলতে ডলতে সাড়ে দশটায় গ্রুপ মিটিং এ গেলে, প্রফেসরের সহাস্য অভ্যর্থনা, “আমরা ভাবছিলাম তোমার আবার কী হলো?”। অনেক দিন মাথা খাটাই না, তাই বানিয়ে একটা কিছু বলে দিব, সেটা আর হলোনা। আর তাছাড়া সামনে বছর পাঁচেক পড়ে রয়েছে, অজুহাতগুলো রিপিট হতে থাকলে আমার সৃজনশীলতা নিয়ে প্রশ্ন উঠতে পারে। তাই তমিজের সাথে বললাম, “ঘুম থেকে উঠতে দেরী হয়ে গেছে”। প্রফেসর আরো মিষ্টি করে হেসে, তারা কী নিয়ে আলোচনা করছিল সেটা সংক্ষেপে বুঝিয়ে দিল। ধুর! ভালো মানুষের সাথে ফাঁকিবাজি করে কোন মজাই নেই। 
 ভার্সিটিতে অ্যাপ্লাই করার সময় কিছু গালভরা কথা বলতে হয় যেমন, আমি সেকেন্ড টু আইনস্টাইন, ওমুক বিষয়ে আমার আগ্রহ এত বেশি যে ওই বিষয়ে রিসার্চ করতে না পারলে আমি সুইসাইড খাব। ভার্সিটির প্রফেসররা এইগুলা ভাল খায়। ডিএনএর সুতা বেয়ে উপরে উঠে একদিন দেখে আসব জীবনবৃক্ষের মগডালে বসে পূর্বপুরুষেরা কেমন করে দোল খাচ্ছে, নাহয় গোটাকয় স্বপ্নে পাওয়া ওষুধ আবিস্কার করে হেকিম সেজে বসব, এই গোপন আশা মনে নিয়ে বায়োইনফর্মেটিক্স(জিনিসটা কী আমাকে জিজ্ঞেস করে লাভ নেই, আমিও ভালো জানিনা) এ রিসার্চ করব এইরকম কথা ইনিয়ে বিনিয়ে লিখে চলে আসলাম আম্রিকা। 
 কাজকাম ভালো লাগে না, তাই ড্রাম, পিঁড়ি, টুল যেখানে যা পাই, তার উপর দাঁড়িয়ে ঘোষণা দেই, “আমি হইলাম থিওরি গাই, প্র্যাক্টিকাল কাজ কামে আমি নাই”। সেই ভাব বজায় রেখে এখানে এসে ভিড়ে গেলাম একটা থিওরী গ্রুপে। বায়োইনফর্মেটিক্সে কাজ করতে চাই বলে আমাকে ঢুকিয়ে দেয়া হলো প্রোটিনের চিপা-কাঞ্চির বিশেষ সংবাদদাতার কাজে। ঘুমবাজি রেখে কোয়ান্টাম কেমিস্ট্রির পেপার পড়ে যাই, দুইদিন যাওয়ার পর দেখি অর্ধেক পৃষ্ঠাও বুঝি নাই। নিজের মানসম্মান বাচাতে তখন ফাইনম্যানের অমর বাণীর স্মরণ নেই, “আমি নিশ্চিত ভাবে বলতে পারি, কোয়ান্টাম মেকানিক্স পুরোপুরি কেউই বুঝে না”। 
 কয়েক যুগ বা শতাব্দী পেরিয়ে যাওয়ার পর পেপারটা পড়ে শেষ করতে পারি। এবার কাজ হলো অর্জিত জ্ঞান কাজে লাগিয়ে কিছু হিসাব নিকাশ করা। এবার সমস্যা হলো দ্বিখণ্ডিত হাইড্রোজেন বন্ড নিয়ে। মাঝে মাঝেই একটা অক্সিজেনকে নিয়ে দুই হাইড্রোজেন “এক বধু দুই স্বামী”(নাকি উল্টোটা?) ঘরানার সিনেম্যাটিক অ্যাকশনে নেমে যায়। লাখ টাকার প্রশ্ন হলো এই যুগপৎ সম্পর্ক কিভাবে প্রত্যেকটা সম্পর্ককে প্রভাবিত করে। এই প্রশ্নের উত্তর জানতে শরণ নিতে হয় গাউসিয়ান নামে এক মহা ব্যবহার-অবান্ধব সফটওয়্যারের। আমার ল্যাপটপ বা ডেস্কটপের ক্ষমতা নেই ওই বস্তুকে ধারণ করার, তাই ক্লাস্টারে জব সাবমিট করে ‘গাউস গাউস’ বলে ইষ্টনাম জপতে থাকি। কখনো পনেরো ঘন্টা কখনো পনেরো মিনিট পরে মেইল আসে, সাবজেক্ট লাইনে লিখা থাকে, “জব এক্সিটেড”। তারপর দেড়লাখ লাইনের লগফাইল খুলে এরর খুঁজে বের করতে করতে সিদ্ধার্থের মত জগৎ-সংসারের মায়া কাটিয়ে পৃথিবীর পথে বেরিয়ে যেতে ইচ্ছা করে। 
 প্রতি সপ্তাহে প্রফেসরের সাথে একবার করে মিটিং, আমি “গাউসিয়ান কথা শুনে না” বলে একই কান্নাকাটির আপডেটেড ভার্সন শুনিয়ে যাই। টার্মের শেষদিকে অবস্থা দাঁড়ালো, আমি মরমে মরে গিয়ে বলি, “ফার্স্ট সেমিস্টার বলে কাজ-কামে মন বসাতে পারি নাই”। প্রফেসর আমার চেয়ে এককাঠি আগানো, সে বলে, “এই সেমিস্টারে আমি ব্যস্ত ছিলাম, তাই তোমাকে তেমন সময় দিতে পারিনি”। সে যারই দোষ হোক, আমার কাজকাম তেমন এগোয়নি। 
 নতুন সেমিস্টারে এসে মনে হলো, অনেক হলো কেমিস্ট্রি আর বায়োলজির সাধনা, এবার একটু কম্পিউটার সায়েন্সের সাধনা করি। প্রফেসরকে জানালাম মনোবাঞ্ছা, এই ভদ্রলোক কোন বিষয়ে না বলে না। সুতরাং এখন পূর্বপুরুষের মত গবেষণার নানান ডালে ঝুলে বেড়াচ্ছি। কবে কোন একটা ডালে স্থির হয়ে বসে আপেল চিবোতে চিবোতে মানবজাতির সবচেয়ে গুরুতর সমস্যা নিয়ে ভাবিত হব, সেই অপেক্ষায় আছি। 


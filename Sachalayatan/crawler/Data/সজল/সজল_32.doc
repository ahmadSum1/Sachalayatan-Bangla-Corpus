টেরেস্ট্রিয়ালি ইন্টারনেটে যুক্ত হওয়া কি জাতীয় নিরাপত্তার জন্য হুমকী?




সাবমেরিন কেবলে যুক্ত হওয়ার আগে বাংলাদেশ বহির্বিশ্বে ইন্টারনেটে যুক্ত হওয়ার জন্য ভিস্যাটের উপর নির্ভর করত। ভিস্যাটের মাধ্যমে তথ্য আদানপ্রদান অনেক ধীরগতির এবং অনির্ভরযোগ্য। তাই প্রয়োজন ছিলো দ্রুততর ফিজিক্যাল মাধ্যমে বহির্বিশ্বে যুক্ত হওয়া। অপটিক্যাল ফাইবারের মাধ্যমে তথ্য আদানপ্রদান অবিশ্বাস্য রকমের দ্রুতগতির, তাই একটা বহুজাতিক কনসোর্টিয়াম গঠন করে সমুদ্রের নীচ দিয়ে বয়ে যাওয়া অপটিক্যাল ফাইবারের সংযোগ নেয় বাংলাদেশ। 
সমুদ্রের নীচে প্রায়ই এই তার কাটা পড়ে কিংবা অন্য নানা বিপত্তি দেখা দেয়। একটমাত্র লাইন হওয়ায় এই ধরণের যেকোন দুর্ঘটনা প্রভাব ফেলে বাংলাদেশের সাথে বাকি বিশ্বের ইন্টারনেট সংযোগে। তাই দরকার ছিলো একটি বিকল্প অপটিক্যাল ফাইবার সংযোগের। শুরুতেই এই বিকল্প সংযোগ তৈরী না করে এখন যখন চেষ্টা করা হচ্ছে আরেকটি সাবমেরিন ক্যাবল লাইন প্রতিষ্ঠার, দেখা যাচ্ছে অন্য কাউকে সাথে পাওয়া যাচ্ছে না। তাই সরকার সিদ্ধান্ত নিয়েছে সড়ক পথে এই বিকল্প তৈরী করার। সরকার ছয়টি কোম্পানীর সাথে চুক্তি করছে বলে খবর পাওয়া গেছে। এই ছয়টি কোম্পানী বাংলাদেশে গেটওয়ের কাজ করবে, এবং তারা ভারতের স্থলভাগের উপর দিয়ে এই ডাটা বাইরে পাঠাবে। ভূপৃষ্ঠের উপর দিয়ে এই সংযোগ, তাই এটি টেরেস্ট্রিয়াল সংযোগ।
বাংলাদেশী ছয়টি কোম্পানী ভারতীয় কোম্পানীর সাথে চুক্তি করে তাদের মাধ্যমে ইন্টারনেটের ডাটা বাইরে পাঠাবে এবং ভেতরে নিয়ে আসবে। জাকারিয়া স্বপন এই ব্যাপারটাকে হাইলাইট করে জাতীয় নিরাপত্তার কী হবে, এমন আশংকা প্রকাশ করে প্রিয়.কমে একটি ব্লগ লিখেছেন এবং পরবর্তীতে দৈনিক সমকালেও এটা প্রকাশিত হয়েছে। সেখানে উনি নানা যুক্তি এবং আশংকার কথা উল্লেখ করেছেন। কম্পিউটার সায়েন্স এন্ড ইঞ্জিনীয়ারিং-এ একটা ডিগ্রী নিতে হওয়ায় নেটওয়ার্কিং নিয়ে কিছুটা পড়তে হয়েছিলো। নিজেকে বিশেষজ্ঞ দাবী করছি না, কিন্তু সাধারণ ধারণা থেকেই উনার লেখা পড়ে আমার বেশ খটকা লেগেছে, তাই এই লেখার অবতারণা। ঘরপোড়া গরু যেমন সিঁদুরে মেঘ দেখে ভয় পায়, আমারও তেমনি মনে হয়েছে ভারত জুজুর ভয় দেখিয়ে এখানে আবারো ৯২-৯৩ তে সাবমেরিন ক্যাবলে যুক্ত না হওয়ার ঘটনার পুনরাবৃত্তি করার একটা অনুকূল পরিবেশ গড়ে তুলা হচ্ছে।
উনার ব্লগের মূল যে বিষয়ে আমার প্রতিক্রিয়া জানাতে চাচ্ছি, তা হচ্ছে,

আমাদের সব ডাটা যদি যায় ভারতের ওপর দিয়ে, তবে সেই ডাটা নিত্যদিন দেখতে পাওয়া কি কঠিন কোনো বিষয়? আমাদের ই-মেইলের একটি কপি, আমার পাসওয়ার্ড, সরকারি কোনো ই-মেইল, গোপনীয় ফাইলের অ্যাটাচমেন্ট, আমেরিকা কিংবা চীনের সঙ্গে আমাদের সামরিক বাহিনীর কোনো যোগাযোগ- আরও কিছু কি বলতে হবে? আর শুধু কি ডাটা? টেলিফোন কলও তো যাবে এর ওপর দিয়ে!

তাই শুরুতেই কীভাবে ইন্টারনেটের মাধ্যমে নিরাপদে ডাটার আদান প্রদান হয় সেই সম্পর্কে কিছুটা বলে নিব। 
খাঁচার ভিতর অচিন ডাটা কেমনে আসে যায়... 
ধরা যাক আপনি ফেসবুকে একটা স্ট্যাটাস দিলেন, আপনার প্রোফাইলে খালি বাক্সমত একটা জায়গায় (টেক্সটবক্স), তারপর এন্টার চেপে চোখের পলক ফেলতে না ফেলতেই দেখলেন স্ট্যাটাস পোস্ট হয়ে গেছে, তারপর বেশি ভাবের স্ট্যাটাস হলে মূহুর্তের মাঝে লাইক আর লাইক। তো এখানে ডাটার আদান প্রদান কীভাবে ঘটছে সেটা দেখা যাক।
আপনি যে বাক্যটি লিখে এন্টার চাপলেন, সেটা আপনি আসলে ফেসবুকের সার্ভারের উদ্দেশ্যে পাঠালেন। এই ডাটা প্রথমে আপনার কম্পিউটারে পরিবহণের উপযোগী আকারে প্রসেস হবে, তারপর কম্পিউটার পাঠাবে আপনার আইএসপির কাছে, আইএসপি পাঠাবে গেটওয়ের কাছে, গেটওয়ে পাঠাবে গন্তব্যের উদ্দেশ্যে। গেটওয়েকে ধরা যেতে পারে দেশের (বা একটা সীমাবদ্ধ এলাকার) শেষ প্রান্ত।
আপনার ডাটা অনেক বড় হতে পারে, তাই আপনার কম্পিউটারে শুরুতেই এই বড় ডাটাকে ছোট ছোট অংশে ভাগ করে নিবে। আর এই ছোট ছোট অংশের সাথে তাদের গন্তব্য (এখানে ফেসবুক।কম) এবং আরো নানা চলার পথের কাজের তথ্য জুড়ে দিয়ে একটা পরিবহণ ইউনিট তৈরী করা হবে, এই ইউনিটকে বলা হয় প্যাকেট।
প্যাকেট করার কাজ শেষ হলে প্যাকেটগুলো এবার কম্পিউটার ছেড়ে বেরিয়ে পড়বে আপনার আইএসপির উদ্দেশ্যে। আইএসপিতে পৌঁছানোর পর আইএসপির কম্পিউটার প্যাকেটগুলোর গন্তব্য দেখে দেখে সেগুলোকে সুবিধামত গেটওয়ের উদ্দেশ্যে রওয়ানা করিয়ে দিবে। গেটওয়েতে পৌঁছা প্যাকেটগুলোকে একটা ভ্রমণ-পরিকল্পনা ঠিক করে পৃথিবীর পথে ছেড়ে দেয়া হবে, এরা তখন পৃথিবীর নানা স্টেশন হয়ে গন্তব্য সার্ভার অর্থাৎ ফেসবুকে গিয়ে পৌঁছাবে।
একই ভাবে ফেসবুকে যখন আমরা নানা কিছু পড়ি, সেই তথ্যগুলো ঠিক উলটো পথে আমাদের কম্পিউটারে এসে পৌঁছায়, প্যাকেট জোড়া লাগিয়ে আমাদের ব্রাউজার আমাদের মানুষের বুঝার উপযোগী তথ্য হিসাবে উপস্থাপন করে। নীচের ছবিতে বিষয়টা দেখা যেতে পারে।

প্যাকেট চুরির নানা তরিকা
দেখতেই পাচ্ছেন, ফেসবুকে স্ট্যাটাস দিন, বউকে লুকিয়ে বান্ধবীকে চিঠি দিন কি ব্রিজ বানাতে কমিশনের ভাগ চেয়ে ফরিয়াদ করুন সবই প্যাকেট আকারে পৃথিবীর নানা প্রান্ত ঘুরে গন্তব্যে পৌঁছাচ্ছে।  তাহলে এই প্যাকেটগুলো যেন কারো হাতে না পড়ে সে নিয়ে অবশ্যই আমাদের চিন্তা করতে হবে। তার দিয়ে চলাচল করা প্যাকেট তারের মাঝখান থেকে কেউ তুলে পড়বে না। সমস্যা হবে প্যাকেটগুলো যখন কোন রাউটারে যাবে।
রাউটারের কাজ হচ্ছে তার কাছে আসা কোন প্যাকেটের গন্তব্য দেখে ওই প্যাকেটের গন্তব্যে পৌঁছাতে হলে পরের কোন পথে রওয়ানা করিয়ে দিতে হবে সেই বিষয়ে সিদ্ধান্ত নিয়ে প্যাকেটটাকে সামনের দিকে এগিয়ে দেয়।  অর্থাৎ নিরবিচ্ছিন্ন ভাবে যেতে যেতে যখন পথ শেষ হয়ে যাবে, তখন প্যাকেটকে কোন একটা রাউটারে পৌঁছে বাকি পথের দিশা জানতে হবে। এই রাউটারে পৌঁছা ডাটা নিরাপত্তা ব্যবস্থার দুর্বলতা অথবা নিজের বুদ্ধিমত্তাকে কাজে লাগিয়ে কোন হ্যাকার চুরি করে নিতে পারে। অথবা যে কোম্পানীর রাউটার হয়ে প্যাকেট যাচ্ছে তারা যদি নিজেরাই এই অপকর্মে জড়িয়ে পড়ে ব্যাকডোর অর্থাৎ চোরের জন্য পেছনের দরজা খুলে দেয়, তাহলে আমাদের ডাটা চুরি যেতে পারে।
এই চুরিটা যেমন ভারতের রাউটার থেকে ওই রাউটারের মালিক কোম্পানীর সাহায্য নিয়ে ভারতীয়রা চুরি করতে পারে। তেমন একই স্থান থেকে একই ডাটা অ্যামেরিকার মাটিতে বসে অ্যামেরিকান কোন হ্যাকারও চুরি করে নিতে পারে। অর্থাৎ ভারত থেকে ডাটা চুরি করার জন্য আপনাকে ভারতে অবস্থান নিতেও হবে না, আবার ভারতীয়ও  হতে হবে না। শুধু একজন দুষ্ট কিন্তু প্রতিভাবান হ্যাকার হতে হবে। তথ্য চুরির জন্য ডাটা এবং চোরের ফিজিক্যাল লোকেশন যে তেমন গুরুত্বপূর্ণ না, তা সমর্থন করা যায় জাকারিয়া স্বপনের উক্তি দিয়েই, যদিও তিনি সেটা বলেছেন ভারত ডাটা চুরি করে নেবে ধারণাকে সমর্থন করতেই।


বাংলাদেশের বিভিন্ন সরকারি ওয়েবসাইট কিছুদিন পরপর হ্যাক হয়। আপনার কি ধারণা, এ যাবতীয় হ্যাকিং বাংলাদেশের মাটি থেকেই হচ্ছে? পৃথিবীর যে কোনো প্রান্ত থেকে এরা এসে হাজির হতে পারে। এই তো গত সপ্তাহেই জাপানের সবচেয়ে বড় ডিফেন্স কনট্রাক্টর মিতসুবিশির নেটওয়ার্ক হ্যাক হয়েছিল এবং ৮০টি কম্পিউটার থেকে ডাটা চুরি করে নিয়ে গেছে চাইনিজ হ্যাকাররা। আর সেখানে আমাদের নেটওয়ার্কগুলোর তো নিরাপত্তা বলে কোনো কনসেপ্টই নেই।

তাহলে দেখা যাচ্ছে ডাটা কোন পথে যাচ্ছে সেটার চেয়েও নিরাপত্তার কনসেপ্ট জনিত সমস্যাই গুরুতর!
কেন ভারতই চুরি করবে?
ধরা যাক আপনি ফেসবুকে খুপসুরত ইরানী বালিকা দেখে শরাহত হয়ে রোমান্সে পূর্ণ একটা ইমেইল লিখে পাঠিয়ে দিলেন, তাহলে আপনার চিঠি টুকরা টুকরা হয়ে প্যাকেট আকারে নানা দেশ থেকে বের হয়ে ভারতের নানা রাউটার হয়ে তারপর ইরানে পৌঁছাবে। সেই প্যাকেট গুলো যদি ভারতের রাউটারে থাকা অবস্থায় কেউ পড়ে ফেলে? তাহলে আপনার গোপনীয়তা গেলো।
যেহেতু তারা সড়ক পথে বিকল্প পথ তৈরীর চেষ্টা করছে, আগের গেটওয়েগুলোর মত সমুদ্রের পানিতে(আসলে অপটিক্যাল ফাইবারে) ডাটা ছেড়ে না দিয়ে এবার তারা সড়ক পথে অর্থাৎ ভূমিতে থাকা কোন পরিবহণ মাধ্যমে ডাটা ছেড়ে দিবে। আমাদের তিনদিকে ভারত, মায়ানমারের সাথে সামান্য সীমান্ত থাকলেও সেটা দুর্গম, সুতরাং এই গেটওয়ে গুলো ডাটাকে সামনে পাঠিয়ে দেয়ার জন্য ভারতের বিভিন্ন কোম্পানীর মালিকানায় থাকা মাধ্যম (উদাহরণ স্বরূপ অপটিক্যাল ফাইবার) ব্যবহার করেই ডাটা সামনের দিকে ছাড়বে। সেই ডাটা ভারত ছেড়ে বের হওয়ার আগে ভারতীয় নানা কোম্পানীর রাউটার হয়ে যাবে। আর সেই অবস্থায় যদি এই কোম্পানীগুলো মাসুম প্যাকেটগুলোকে চুরি করে পড়ে ফেলে? তাই দৃশ্য পটে আসছে ভারত।
প্যাকেটের মাঝে বসত করা গোপন কথার মানে
যে জানার সে জানেরে বন্ধু, যে জানার সে জানে
তাহলে আমরা দেখলাম আমাদের ডাটা ভারতের রাউটার হয়ে যাওয়ার সময় সেটা চুরি হতে পারে। ধরা যাক শুকনো ডাটা পাঠাতে হলে সেটা ঠেকানোর কোন উপায়ই নেই। তাহলে আমাদের কী হবে? এখানেই আসে এনক্রিপশনের ধারণা। অর্থাৎ ডাটা যখন শ্বাপদ সংকুল নানা দেশ ঘুরে গন্তব্যে পৌঁছাবে, পথে পথে নানা তস্কর ডাটা চুরি করলেও যেন সে ডাটা পড়ে তার মানে বুঝতে না পারে, সেই জন্য নানা ফন্দি ফিকির করা হয়। পাঠানোর আগেই প্যাকেটের ডাটাকে এমন ভাবে বদলে দেয়া হবে যেন কেউ সেই প্যাকেটে থাকা কথার মানে বুঝতে না পারে।
ছোট বেলা আমরা অনেকেই নানা সাংকেতিক ভাষা আবিস্কার করে তার মাধ্যমে কথা বলতাম, যেমন কেউ দেখা যেত পুরো শব্দটা উলটো দিক দিয়ে পড়ছে (সজল কে লজস) আবার কেউ বা কোন বর্ণকে তার দুই স্থান পরের বর্ণ দিয়ে বদলে দিয়ে কোড তৈরী করছে (সজলকে য়ঞষ)। যারা এই বদলে দেয়ার উপায়টা জানে, কেবলমাত্র তারাই বদলে দেয়া শব্দ থেকে আসল শব্দটা জানতে পারবে। অন্যরা শুনলেও কিছু বুঝতে পারবে না। প্যাকেটগুলোকেও ঠিক এইভাবেই নানা জটিল গাণিতিক ফর্মূলা দিয়ে বদলে দেয়া হয়, সেই গোপন ফর্মূলাটা শুধুমাত্র প্রেরক আর প্রাপকেরই জানা থাকে। তাই মাঝপথে কেউ যদি ডাটা পড়েও ফেলে, সে তার কোন মানে বুঝতে পারবে না। অর্থাৎ এনক্রিপশন হচ্ছে আমাদের গোপনীয়তা রক্ষার উপায়।
কেউ যদি এনক্রিপট না করেই ডাটা পাঠায় তখনি সত্যিকার বিপদ, কারণ চুরি করা ডাটা পড়াও যাবে!
সবই তো বুঝলাম, কিন্তু আপনার বক্তব্যটা কী? 
১। আমাদের ডাটা পৃথিবীর নানা দেশের নানা কোম্পানীর রাউটার ঘুরে যায়। রাউটার থেকে ব্যাকডোর তৈরী করে ডাটা চুরি তাহলে যেকোন দেশই করতে পারে, তাও তো আমরা ডাটা পাঠাচ্ছি, তারা যে ব্যাকডোর তৈরী করছে না, সেটা আমরা কীভাবে নিশ্চিত হচ্ছি? নিশ্চিত হচ্ছি সেই সব দেশের উপর নিষ্কলুষ বিশ্বাস থেকে না, বরং রাউটার চালনা কারী কোম্পানীগুলোর ব্যবসায়িক ও আইনগত দায়বদ্ধতা থেকে।
অনেকে বলতে পারেন ভারতীয় কোম্পানীগুলোর সাথে বাংলাদেশী গেটওয়ে কোম্পানীগুলোর চুক্তি দ্বিপাক্ষিক, তাই তারা চাইলেই আইন ভেঙ্গে যা খুশি করতে পারে। কিন্তু আমাদের দেশীয় কোম্পানীগুলো যথাযথ নিরাপত্তা ব্যবস্থা নিশ্চিত না করে ওদের সাথে চুক্তিতে যাবেই বা কেন? আর চুক্তিতে সেটা নিশ্চিত থাকলে তারপরও যদি সেটা ভারতীয় কোম্পানীগুলো ভঙ্গ করে সেটা মনিটরের ব্যবস্থা রাখতে হবে এবং আন্তর্জাতিক আদালতে সেটার বিরূদ্ধে ব্যবস্থা নেয়া যাবে। মনে রাখতে হবে ব্যবসার জগতে অন্ধ বিশ্বাস একটা অপ্রচলিত ধারণা। ঠিক যে কারণে চৌদ্দ জাতীয় কনসোর্টিয়ামে কেউ চুক্তি ভেঙ্গে পার পাবে না, সেই একই কারণে ভারতীয় কোম্পানী বাংলাদেশী কোম্পানীর সাথে চুক্তি ভঙ্গ করে পার পাবে না।
২। ডাটা এনক্রিপশন করলে সেটা নিরাপদ বুঝলাম, কিন্তু বাংলাদেশের ডাটা এনক্রিপশন কতটা করা হয়? জিমেইল ইত্যাদি পরিচিত সার্ভিস ব্যবহার করে ডাটা আদানপ্রদানে এনক্রিপশন করা হয়। কিন্তু অনেকের নিজস্ব মেইল সার্ভার আছে, অনেকে নিজস্ব পদ্ধতিতে ওয়েবসাইট থেকে তাদের ডাটাবেসে এক্সেস দেয়। সেই ক্ষেত্রে তারা যদি এনক্রিপশন না করেই ডাটা ছেড়ে দেয়, তাহলে বিপদ আছে অবশ্যই। কিন্তু এনক্রিপট না করে ডাটা ছাড়লে সেটা পৃথিবীর যে কোন প্রান্তেই চুরি হতে পারে, সে সমুদ্রের নীচ দিয়ে পাঠান আর আকাশে করে পাঠান। বাড়তি বিপদ চুরি করা ডাটা তখন পড়াও যাবে।
তাহলে উপায়? উপায় হচ্ছে ডাটা এনক্রিপট করে পাঠাতে হবে। এই বিষয়গুলো সম্পর্কে আমাদের দেশীয় সরকারী বেসরকারী কোম্পানীগুলোকে সচেতন হতে হবে, সবাইকে একটা আদর্শ ডাটা পরিবহণ ব্যবস্থা মেনে চলতে হবে। সেটা এমন কোন কঠিন বিষয় না, শুধু জানতে হবে।
৩। অনেক আগে “রাষ্ট্রীয় তথ্য পাঁচার হয়ে যাবে” এই অজুহাতে আমরা বিনামূল্যে সাবমেরিন ক্যাবলের সাথে যুক্ত না হয়ে নিজেদের দেশকে পিছিয়ে দিয়েছিলাম কয়েক দশক। ওই সময়টাতে যখন ভারত তরতর করে আইটির দিকে এগিয়ে গিয়েছিলো, আমরা তখন রাষ্ট্রীয় গোপন তথ্যকে পাশবালিশের মত করে আগলে রেখে নিরাপদে ঘুমিয়ে ছিলাম। ভারত যখন তথ্যপ্রযুক্তির বাজারের বড় একটা অংশে নিজেদের শেয়ার গড়ে তুলেছে, আমরা তখনো নানা উপায়ে সেই বাজারে ঢুকার চেষ্টা করে যাচ্ছি।
আমাদের দ্বিতীয় একটা লাইন দরকার, যেহেতু সাবমেরিন ক্যাবল স্থাপন করা যাচ্ছে না, স্থলপথেই সেটা করতে হবে। আনুষঙ্গিক যে নিরাপত্তাজনিত ইস্যুগুলো জাকারিয়া স্বপন তুলে ধরেছেন, সেগুলো সমাধানের কাজটা কম্পিউটার সায়েন্টিস্টরা অনেক আগেই করে গেছেন। আমাদের দরকার শুধু সেটা ইমপ্লিমেন্ট করা। এই জন্য আমাদের দেশী বিশেষজ্ঞদের কাজে লাগাতে হবে। পনেরো কোটি মানুষের দেশে এই কাজে দক্ষ বিশেষজ্ঞ নেই সেটা বাস্তবতা নয়।
৪। জাকারিয়া স্বপন আরো বলেছেন,

বাংলাদেশে যতগুলো বিদেশি অ্যাম্বাসি আছে, তারা কেউ বাংলাদেশের ইন্টারনেট ব্যবহার করে না। নিরাপত্তার কারণে তারা তাদের নিজস্ব স্যাটেলাইট যোগাযোগ ব্যবস্থাকে ব্যবহার করে। এই নিজস্ব যোগাযোগ ব্যবস্থা থাকার পরও জুলিয়ান অ্যাসাঞ্জ (উইকিলিকস) যে খেলা দেখাচ্ছেন, তারপর কি আর খুলে বলার প্রয়োজন আছে?

বিদেশী অ্যাম্বেসিগুলো আসলেই ভিস্যাট ব্যবহার করে ইন্টারনেট সংযোগ করে কিনা আমার জানা নেই। কিন্তু বাস্তবতা হচ্ছে ভিস্যাটে করে পাঠানো ডাটা মাঝপথে চুরি করা আরো সহজ। কিন্তু তারপরও তারা এই মাধ্যমে পাঠাচ্ছে কেন? নিশ্চয়ই তারা জানে তাদের ডাটা চুরি গেলেও পড়া যাবে না। জুলিয়ান অ্যাসাঞ্জ প্রসঙ্গে উনি যা বলেছেন, তা নিখাদ বিস্ময়ের জন্ম দেয়। উইকিলিকসের পাওয়া সব গোপন তথ্য কিন্ত ইনসাইডার জব। অর্থাৎ সরকারগুলোর ভেতরের কেউ তথ্য চুরি করে অ্যাসাঞ্জের হাতে তুলে দিয়েছেন। এখানে ইন্টারনেট পরিবহণের সময় ডাটা চুরির কোন ব্যাপার নেই। এটাকে ইন্টারনেট সিকিওরিটির সাথে জড়ানো তাই হাস্যকর একটা ব্যাপার।
শেষ কথাঃ
ভারতকে আমাদের বন্ধু ভাবার কারণ নেই, কোন রাষ্ট্র অন্য রাষ্ট্রের সাথে বন্ধুত্ব গড়ে তুলে না, নিজের স্বার্থ ব্যাহত হয় না এমন একটা সম্পর্ক বজায় রাখে মাত্র। শুধু বিশ্বাসের উপর আস্থা রেখে ব্যবসায় জড়ালে এক তরফা টিপাইমুখ বাঁধের মত ব্যাপার ঘটতেই পারে। এই জন্য প্রয়োজন নেগোশিয়েশন পাওয়ার, নিজের স্বার্থ বুঝে ভারতের সাথে সম্পর্কে জড়ানো। কিন্তু সেটা না করে ভারত জুজুর ভয় দেখিয়ে নিজেদেরকে আবদ্ধ করে রাখলে আখেরে আমরাই পিছিয়ে পড়ব, আর প্রতিযোগিতায় আমাদের অনুপস্থিতি ভারতকেই শুধু এগিয়ে যেতেই সাহায্য করবে। নিজের নাক কেটে অন্যের যাত্রা ভঙ্গ করার তাও একটা কার্যকারণ বুঝা যায়, কিন্তু নিজের যাত্রাভঙ্গের কি কোন কারণ আছে?
পরামর্শ এবং মতামত দিয়ে ব্লগটি লিখতে সাহায্য করায় অভি, আসিফ, রকিব এবং বাহারের প্রতি কৃতজ্ঞতা।


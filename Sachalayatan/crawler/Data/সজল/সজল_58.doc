দুঃখবিলাস



শুরুতে স্নুজ বাটন চেপে চেপে ঘুম চালিয়ে যেতাম, এখন আর ওই কষ্ট করিনা। অ্যালার্ম বেজে ওঠা মাত্র বন্ধ করে দেই, তারপর যেসময়ের পর ঘুমালে ক্লাস বা মীটিং মিস হয়ে যাবে সেইসময়ে জেগে উঠে ব্রাঞ্ছ সেরে পিঠের ঝোলায় ল্যাপটপ আর বই পুরে হাটা দেই বাস-স্টপের দিকে। এভাবে দিন শুরু হয় সকাল দশটায় কি দুপুর একটায়।
ছোট শহর, হেটেই পুরোটা পাড়ি দেয়া যায়। ফ্রী বাস, আর রাস্তা যতই সুবেশা () বালিকাতে পরিপূর্ণ থাকুক, তাও একা একা হাটাটা ঠিক রোমান্টিক মনে হয়না, তাই বয়সের ভার ক্লান্ত পায়ের উপর চাপ না বাড়িয়ে বাসেই চড়ে বসি। দশ মিনিটে পৌছে যাই ডিপার্টমেন্টে, নিজের অফিসে ঢুকে বিশাল মনিটরে নিজের অসহায় চেহারার দিকে তাকাতে তাকাতে পিসি অন করি  । তারপর  নিরূপায় সময়যাপন শেষে অনিচ্ছুক পদক্ষেপে ক্লাস কি গ্রুপ মীটিং এ নিজের উপস্থিতি জাহির।
ক্লাসগুলো এত লম্বা, বুয়েটের পঞ্ছাশ মিনিটের ক্লাসগুলিকে জীবনে প্রথমবারের মত মিস করতে থাকি। প্রফেসর ক্লাসে বকে যায়, আমি নিয়মিত ঘড়ি চেক করতে থাকি। এই রেস ক্লান্তিকর ঠেকলে কখনো কখনো দুই একটা প্রশ্ন ও করে বসি। গ্রুপ মীটিং এর অবস্থাও এর চেয়ে খুব একটা আলাদা কিছুনা, কেউ না কেউ কোন একটা কঠিন বিষয়ে বাকিদের আলোকিত করার চেষ্টা করে। আর আমি কিছুই বুঝতে পারিনি ভাবটা ঢাকার জন্য মাঝে মাঝে দুয়েকটা প্রশ্ন করে নিজের উপস্থিতি জানান দেই। তারপর সব শেষ হলে, বাসস্টপ পর্যন্ত হেটে যাওয়ার অনিচ্ছাতেই, হোক আর বেচে আছি সেটা নিজেকে জানান দিতেই হোক হেটে হেটে বাড়ি ফেরা। তারপর রান্নার চেষ্টা। প্রতিবার রান্নার শেষে অভিজ্ঞতার ঝুলিতে জমা হয় কিছু অমূল্য জ্ঞান, “হলুদ একটু কম দিতে হবে ”, “মরিচ আরেকটু দিলে ভাল”, “রসুন না দিলেই ভাল হত”, ...,“হলুদ একটু কম দিতে হবে ”। ঘুরেফিরে একই জ্ঞান, মোক্ষ লাভ আর হয়না। তবু নিজের রান্না নিজেরই জন্য, তাই কোনভাবে খেয়ে নিই। আর নাহয় ছবি তুলে ফেসবুকে আপ করি। এভাবেই শেষ হয় একেকটা দিন।
তবু সবকটা দিন একই ভাবে শুরু হয়না, শেষ ও হয়না একই ভাবে। তখনো সোশ্যাল সিকিউরিটি নাম্বার (SSN) এর জন্য অ্যাপ্লাই করা হয়নি। আগের একটা ডেট মিস করেছি, তাই ভোরবেলা জেগে উঠে ইন্টারন্যাশনাল অফিসে সবার আগে হাজির। অনেকক্ষন অপেক্ষা করেও যখন অন্য কাউকে দেখতে পেলামনা, তখন ক্যালেন্ডার চেক করে দেখা গেল, আমি চব্বিশ ঘন্টা আগেই চলে এসেছি। কাচা ঘুমের বিরক্তির সাথে আচমকা এসে যোগ দেয় একমাস আগে ছেড়ে আসা স্বদেশের জন্য কষ্ট। আর মনে হয় তল্পিতল্পা গুটিয়ে এবার দেশের দিকে হাটা দেই। যদিও বাস্তববুদ্ধি অ্যাপার্টমেন্টের দিকেই হাটতে প্ররোচিত করে, তবুও মন জুড়ে বইতে থাকে ঝড়, সবকিছুকে বড় নির্মম মনে হতে থাকে। একটা লোকও কি আমাকে থামিয়ে জিজ্ঞেস করতে পারেনা, ছেলে তোমার দুঃখ কিসের?
আমি থাকি প্রায় বাঙ্গালী বর্জিত শহরে, তাই সামনা সামনি বাংলায় কথা বলা হয়না প্রায়ই। মাঝে মাঝে নিজেকে বোবা মনে হতে থাকে। তাই বেপরোয়া হয়ে ফোন করে আগের দুই/তিন মিনিট একনাগাড়ে কথা বলার রেকর্ড ভেংগে প্রগলভ হয়ে যাই কখনো কখনো।
তবে সব দুঃখ ভুলিয়ে দিতে মাঝে মাঝে আমার কোর্স টিচার আর অ্যাডভাইজর এগিয়ে আসেন; একগা্দা কুইজ, অ্যাসাইনমেন্ট, পরীক্ষা আর পেপার নিয়ে।
সজল
০৯/১০/২০১০


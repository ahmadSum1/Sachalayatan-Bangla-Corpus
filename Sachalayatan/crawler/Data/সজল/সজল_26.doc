মস্তিষ্ক এবং গুগলের ব্যবহার



এটা হচ্ছে ডেসপারেট ব্লগ। মাথার ভিতর অজস্র আইডিয়া গিজগিজ করছে, শুধু লিখতে গেলেই মগজে লোড শেডিং শুরু হয়, পাশাপাশি দুইটা নিউরনের মাঝেও কোন বৈদ্যুতিক সিগনাল আদান প্রদান হয় না। ধান গাছের সাথে মানুষ প্রজাতির হৃদয়স্পর্শী প্রতারণা, শেষ নিয়ান্ডারথাল মানুষের মনের অবস্থা, সাইফাইএর সাথে মোগল ইতিহাসের ঘুটা দিয়ে রম্য, নতুন টেলিস্কোপ কিনে তার সাহায্যে মহাকাশের ধারাভাষ্য ইত্যাদি ইত্যাদি। ডিম্বাশয় পর্যন্ত পৌছাতে না পারা অজস্র শুক্রাণুর মতই আমার আইডিয়াগুলোর অকালমৃত্যু ঘটে চলেছে। তো কথা হচ্ছে, কোন রকমে ওয়ার্ডের দুইটা পৃষ্ঠা ভরাতে হবে। শুরু করা যাক।
বিবর্তনের বন্ধুর পথের পাথেয়ঃ
তখন সুদিন। আফ্রিকার ট্রপিক্যাল ফরেস্টের গাছে গাছে থোকা থোকা ফল। সমুদ্রের মাছ জীবন থেকে বিরতি নিয়ে বুকে হেঁটে ভূমিতে পৌঁছে তারপর গাছ বেয়ে বেয়ে ততদিনে আমরা আদিম পৃথিবীর বানর। এ গাছ থেকে ও গাছে ঝুলে ঝুলে, খোসা না ছাড়িয়ে নানা ফল খেয়ে আর মনের সুখে কিচিরমিচির করে পৃথিবীতেই হেভি মেটাল স্বর্গ নামিয়ে আমাদের দিন ভালোই যাচ্ছিলো। নীচের বিপথগামী বিবর্তনীয় কাজিনেরা (সিংহ, চিতা, জিরাফ, জেব্রা) খাদ্য-খাদকের নৃশংস পিরামিড গড়ে তুলছিল, কিন্তু সেটা আমাদের ছুতে পারেনি মোটেও। গাছের উপর আমাদের ভেজিটেরিয়ান জীবন ডিজনী সিনেমার মত সুখে শান্তিতে বয়ে যাচ্ছিলো।
তারপর যা হয়, চিরদিন কাহারো সমান নাহি যায়। আফ্রিকা শুকাতে শুরু করল, ট্রপিক্যাল ফরেস্ট প্রায় ফুরিয়ে এলো। বিস্তর এলাকা জুড়ে তখন তৃণভূমি, কোথাও বা পুরোটা সবুজ মুছে গিয়ে মরুভূমি। গান্ধীর খড়মে হাঁটার দিন আমাদের ফুরিয়ে এলো, আফ্রিকার খোলা প্রান্তরে খুব বেশি হলে উকুন মারার উপযোগী নোখ আর ফলকাটা দাঁত নিয়ে বাঘ-সিংহ-চিতা ইত্যাদি শ্বাপদের সামনে আমাদের হিংস্র হওয়ার উপায়ও তেমন একটা বাকি ছিলো না। ভুল বিবর্তনীয় পথে বিনিয়োগের হাহাকার নিয়ে গ্রেইট এইপ হিসাবে দুনিয়ার বুক থেকে মুছে যাওয়াই আমাদের জন্য স্বাভাবিক পরিণতি ছিলো।
কিন্তু বিবর্তনের লীলা বুঝা বড় দায়। মিলিয়ন বছরের চারপায়ে হাঁটার ঐতিহ্যকে চোখের জলে বিদায় জানিয়ে আমরা একদিন দু’পায়ে উঠে দাঁড়ালাম। তারপর ছোট নোখ আর ভোতা হয়ে আসা ছোট ছোট দাঁত থাকা সত্ত্বেও একদিন আমরা অন্য প্রাণীদের শিকার করতে শুরু করলাম। মাছ থেকে যাত্রা শুরু করা আমরা আড়াই লাখ বছর আগে মানুষ হিসাবে আমাদের বিবর্তনীয় যাত্রা শেষ করি। তারপর আফ্রিকা আর মধ্যপ্রাচ্যের মাঝের সংযোগকারী মরুভূমিটি সামান্য সময়ের জন্য সবুজে ছেয়ে গেলে আফ্রিকা ছেড়ে আমরা বেরিয়ে পড়ি বাকি পৃথিবীর উদ্দেশ্যে। তারপর নানা পথ বেয়ে, নানা প্রতিকূলতা পেরিয়ে পৌঁছে যাই এশিয়া, ইউরোপ আর অ্যামেরিকায়। 
এটা ভাবতেই অবাক লাগে, কীভাবে আমরা টিকে গিয়েছিলাম আফ্রিকার সাভানার হিংস্র প্রতিযোগিতায়! ব্যাপারটা জটিল আবার সহজও বটে। সব কিছুর জন্যে দায়ী আমাদের ঘাড়ের উপর বসানো সুগোল খুলি খানি, আরো স্পষ্ট করে বললে খুলির ভেতরের মস্তিষ্ক। শরীরের অনুপাতে আমাদের বাড়তি মস্তিষ্ককে কাজে লাগিয়েই আমাদের এই বিপদসংকুল বিবর্তনীয় পথ পাড়ি দিয়ে আজকের দুনিয়ার সব প্রাণী শেষ করে আশরাফুল মাখলুকাত সেজে বসা।
এক হারিয়ে যাওয়া বন্ধুঃ মস্তিষ্ক একেএ ব্রেইন
দুঃখের ব্যাপার হচ্ছে, এই দুর্দিনের সাথী মস্তিষ্ককে ভুলে যেতে বসেছে আজকের মানব সমাজ। সৌন্দর্যবর্ধনের জন্য খুলের সাথে লেপটে থাকা চুল আর চামড়া নিয়ে আদিখ্যেতার শেষ না থাকলেও খুলির ভেতরে থাকা মগজটুকুকে ব্যবহার করতে আমাদের তীব্র অনীহা। প্রমাণ চান? হালের কুদরত বুক (ফেসবুক)-এ শেয়ার দেয়া অজস্র সংবাদ এবং কুদরত থেকে বাছাই কিছু ক্যাটেগরি দেখাচ্ছি।
১। বিভৎস রকম বিকৃত হয়ে যাওয়া শিশুর ছবি শেয়ার দিয়ে কাতর মানবিক আহবানঃ “ফেসবুক বলেছে, এই ছবির প্রতিটি শেয়ারের জন্য ফেসবুক এক ডলার করে এই শিশুর চিকিৎসার জন্য ব্যয় করবে। শেয়ার করুন, মানুষ বাঁচান।”
২। যেকোন সাম্প্রতিক সহিংস ঘটনায়, সে জনবিরল দক্ষিণ মেরূ হোক আর মানুষে গিজ গিজ করা আমাদের প্রিয় ঢাকা শহর হোক কিংবা নোবেল জয়ী নেত্রীর দেশ মিয়ানমারই হোক, কাতারে কাতারে হাজার হাজার লাশের ছবি। তার নীচে ক্যাপশন থাকবে, অমুক বর্বর তমুক মাসুমদের মেরে দুনিয়ার বুক থেকে মুছে দিচ্ছে।
৩। চাইনীজ ডিম। চাইনীজরা রাসায়নিকের সাহায্যে নকল ডিম বানিয়ে, সে নকল ডিমে বাজার সয়লাব করে দিচ্ছে। আশংকার কথা হচ্ছে, সেই নকল ডিম এখন ইরান-তুরান পেরিয়ে আমাদের দেশে এসে তার রাসায়নিক খোসা মেলে ধরেছে।
নানা কুদরতের কথা আর বললামই না, মহাজ্ঞানী চরম উদাস সে বিষয়ে নূরানী আলোকপাত করে গেছেন আগেই। 
মস্তিষ্ক আর গুগল ব্যবহারের উদাহরণঃ
১ এর ব্যাপারটা নিয়ে চিন্তা করা যাক। ফেসবুক নিশ্চয় দান খয়রাত খুলে বসেনি। আপনি যে ফ্রি ফেসবুক ব্যবহার করছেন, তাতে ফেসবুকের লাভ কী? ফেসবুকের লাভ হচ্ছে তারা নানা বিজ্ঞাপন দেখিয়ে ঠিকই আয় করে নিচ্ছে, আপনি যত বেশি ফেসবুক ব্যবহার করবেন, বিজ্ঞাপন থেকে তাদের আয় তত বেশি। এখন দেখা যাক, চিকিৎসাধীন বিভৎস শরীরের শিশুর ছবি আপনি শেয়ার দিলে ফেসবুকের লাভ কী? বিভৎস ছবি আগ্রহ ভরে দেখার মানুষ পৃথিবীতে আছে সত্যি, কিন্তু বিশ্বাস করুন স্বাভাবিক মানুষের সংখ্যাই দুনিয়াতে বেশি। তাই এখান থেকে বিজ্ঞাপনজাত লাভের চিন্তা ফেসবুক করবে না। 
বড় বড় কোম্পানি কর্পোরেট রেসপন্সিবিলিটির আওতায় জনসেবা করে। ধরা যাক, ওই শিশুর চিকিৎসায় ফেসবুক আসলেই টাকা দিতে চায়। তো সে টাকাটা তারা সরাসরি দিলেই পারে, আপনার ক্লিকে দুনিয়ার কারোই কিছু যাচ্ছে আসছেনা। অবশ্য ফেসবুকের এমন গোপন কোন নিয়ত আছে কিনা জানি না যে সে তার ব্যবহারকারীদের মানসিকভাবে অত্যাচার করবে। 
তো কথা হচ্ছে, এই জিনিসটা যে হোক্স সেটা বুঝবেন কী করে? ব্যাপারটা সোজা, ঘাড়ের উপর যে প্রত্যঙ্গটা অলস বসে আছে, তাকে কাজে লাগান। সামান্য চিন্তা আর কান্ডজ্ঞানই পারে আপনাকে ছবি শেয়ারের মাধ্যমে বন্ধুদের অত্যাচার করার হাত থেকে বাঁচাতে। 
২ এর ব্যাপারে আগে চিন্তা করুন, এত এত লাশ আসে কোথা থেকে? ধরলাম সত্যি সত্যি এমন ঘটনা ঘটতেই পারে, তাহলে কোন না কোন মিডিয়ায়তো আসবেই। দুনিয়াতে ডানপন্থী মিডিয়া যেমন আছে, তেমনি আছে বামপন্থী মিডিয়া। ভয়েস অফ অ্যামেরিকা যেমন আছে, তেমনি আছে আল জাজিরা। সত্যি সংবাদটার কাছাকাছি হলেও কেউ না কেউ যাবে। আর এজন্য আপনার দরকার পড়বে একটা সাদামাটা ওয়েবসাইট, গুগলের। গুগলে সার্চ দিন এই ঘটনা সম্পর্কে, দেখুন কোন প্রতিষ্ঠিত সংবাদ মাধ্যমে এই সংবাদ এসেছে কিনা। না পেলে, বেশির ভাগ ক্ষেত্রে ধরে নিন, এই ধরনের খবর বা ছবি বানানো। 
৩ এর ব্যাপারটা সত্যি হলে আশংকা জনক। আমার চাইনীজ অফিসমেট উইল একবার বলেছিলো, আমরা সবকিছুরই নকল বের করে ফেলতে পারি। ও অবশ্য বলেছিলো ফেসবুক, গুগল, অ্যামাজন ইত্যাদি ওয়েবসাইটের কথা। তবে কে না জানে ওদের অসাধ্য তেমন কিছু নেই। এ সংক্রান্ত ছবি থেকে একবার চিন্তা করুন একটা ডিমকে ওভাল করে বানাতে কতটা মানবিক চেষ্টা দরকার। উৎপাদন খরচে পোষাবে তো? এই খবরকে সমর্থন করে এমন কোন সংবাদের খোঁজও পেলাম না গুগল করে। এক বন্ধু সিনহুয়া নেটের খবর দিয়ে প্রমাণ দিচ্ছিলো, সেই সিনহুয়ার ইংরেজী ভার্শনেই একটা খবর পেলাম যেখানে এই ধরনের ডিমের অস্তিত্ব খুঁজে না পাওয়ার কথা জানাচ্ছেন কর্মকর্তারা। 
আচ্ছা ধরা যাক, এই ধরনের ডীম চীনারা বানায়ই। তো, সেই ডিম যে বাংলাদেশে ঢুকছে, তার সপক্ষে কোন নিউজ এজেন্সির খবর দেখেছেন কেউ? কোন বাংলাদেশী পত্রিকায় এর খবর নেই, নেই কোন আন্তর্জাতিক মিডিয়ায়। তাহলে কি এই গোপন খবর একজনের কাছে নাজিল হয়েছে? 
পরিশেষেঃ
(এবার একটু রাজনৈতিক স্টাইলে বক্তৃতা হবে) বন্ধুরা, ফেসবুকে গিজগিজ করছে অসৎ, ধান্ধাবাজ গুজব রটনাকারী। আপনার কোমল, অব্যবহৃত মগজ তাদের চতুরতার সহজ শিকার। তাই এ থেকে নিজে বাঁচুন, অন্যকে বাঁচান। ব্যবহার করুন আপনার পুরনো বন্ধু মস্তিষ্ক আর বরণ করুন নতুন বন্ধু গুগলকে। 
* হোক্স-স্লেয়ার ওয়েব সাইটটাও বেশ কাজের। নেটে চলতি অনেক হোক্স সম্পর্কে এখানে জানা যাবে।


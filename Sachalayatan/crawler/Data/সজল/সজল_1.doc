পাঠ্যপুস্তকের খৎনা



ভুসুকপাদের লজ্জা
চর্যাপদের কবি ভুসুকপাদ। এখনো যেমন কেউ কবিতা-টবিতা তেমন একটা কিনে পড়ে না, বারোশো বছর আগেও কেউ কিনে পড়তো না। পেটের দায়ে তাই ভুসুকপাদকে পাড়ি দিতে হয় দূর-দূরান্তে, পিছনে রেখে যেতে হয় বউকে। ফিরে এসে ভুসুকপাদ দেখতে পান তাঁর বউ আর তাঁর নেই, অবস্থাসম্পন্ন কোন চণ্ডালের হাত ধরে সে চলে গেছে। অনেক লজ্জা আর খেদ নিয়ে ভুসুক লিখেন,


আজি ভুসুক বঙ্গালী ভইলি
নিঅ ঘরিণী চণ্ডালে লেলি

অর্থাৎ কিনা বউ চণ্ডালে নিয়ে যাওয়ায় ভুসুক আজকে বাঙ্গালি হলো। বাংলা সাহিত্যের আদি নিদর্শন চর্যাপদের অন্যতম কবি বাঙ্গালি হওয়াকে খুব সম্ভবত লজ্জার ব্যাপার বলেই ধরে নিয়েছিলেন। সেই উত্তরাধিকার অজান্তে বয়ে বেড়ায় বাংলা ভাষার দাবীতে একটা স্বাধীন রাষ্ট্র গড়ে ফেলা বাঙ্গালিরা। সেই লজ্জা ঢাকতে বাঙ্গালিত্ব বদলে দেয়ার চেয়ে আর মোক্ষম দাওয়াই কী হতে পারে! বাংলা যখন অনেকটা বদলে গিয়ে আর বাংলা থাকবে না, আমাদেরও আর চণ্ডালে বউ নিয়ে যাওয়া বাঙ্গালি থাকতে হবে না।

ছহিহ বর্ণাবলি
পাকিস্তান যুগে একবার বাংলা ভাষার খৎনা দেয়া হয় প্রচুর আরবি-ফারসি শব্দ আমদানি করে। কিন্তু নাছোড় কিছু শব্দের প্রতিশব্দ চালু করা গেলো না, তারা রয়ে গেলো তাদের হিন্দুয়ানি গন্ধ গায়ে মেখে। যথেষ্ট শক্ত ঈমান না থাকলে সেই হিন্দুয়ানি গন্ধ কারো কারো নাক এড়িয়ে যেতে পারে, কিন্তু ইসলামি নও বিপ্লবের কাণ্ডারি সাহিত্যিকদের নাক-কান-চোখ এড়াতে তারা সফল হলো না। দেখা গেলো 'স' যুক্তি শব্দগুলোতে হিন্দুয়ানি গন্ধ সব'চে প্রকট। তাই 'স' যুক্ত শব্দ ধরে ধরে হাজাম দিয়ে কেটে তাকে 'ছ' বানিয়ে দেয়া হলো। এইভাবে প্রচুর শব্দের "মুছলমানি" হলো।
সে গেলো অতীতের কথা। আমাদেরকে বর্তমান সময়ের সাথে তাল মিলিয়ে এমন কাফির বর্ণ আরো খুঁজে বের করে সেই বর্ণসমেত শব্দগুলোকে "মুছলমানি" দিতে হবে। ণ-ত্ব বিধান, ষ-ত্ব বিধানে আছে বিদেশি শব্দে ণ, ষ বসবে না। আরবী-ফারসি-উর্দুজাত শব্দে তাই এই দুইটা বর্ণ কোন কাজেই আসবে না। তাই এই দুইটা বর্ণকে ব্ল্যাকলিস্টে ঢুকিয়ে দিলাম। ত্রিমাত্রিক কবির সমসাময়িক এক কবিতায় দেখলাম সে 'ঊ' দিয়ে কোন ইসলামি শব্দ খুঁজে না পেয়ে মারমুখি হয়ে গেছে। তাইলে 'ঊ'ও গেলো কালো তালিকায়। ' ঃ' দিয়ে কি ইসলামি শব্দ লিখা যায়? "কে আছো জোয়ান, হও আগুয়ান", আসুন সবাই মিলে এমন অছহিহ বর্ণগুলো খুঁজে বের করে বাংলা ভাষা থেকে তাড়িয়ে দিয়ে বাংলাকে উর্দুর মত ছহিহ করে তুলি। 

ছিলা কলা বুজানো
আওয়ামী লীগ এককাল হিন্দুস্থানের দালাল ছিলো। তাতে তাদের ভোট পেতে নানা সমস্যা হলেও কয়লাসম স্বভাব অনেক ধোয়ার পরেও যাচ্ছিলো না। তাই নানা শ্রেণীর পাঠ্য বাংলা বই জুড়ে তারা একের পর এক কাফির-হিন্দু লেখকের গল্প-কবিতা-প্রবন্ধ ছাপিয়ে দেয়। ভীষণ ঝড়ের রাতের পরেও এক সময় পূব আকাশে সূর্য উঠে, বাকশালি দুঃশাসন কাটিয়ে বাংলাদেশের ক্ষমতায় আসে বিএনপি-জামাতের ইসলামি জোট। এসেই তারা পাঠক্রমের মুসলমানি দিয়ে দেয় হিন্দু লেখকদের অনেকগুলা লেখা তাড়িয়ে দিয়ে, আর তার বদলে ইসলামের আলোয় আলোকিত লেখকদের ইসলামী ভাবের লেখা দিয়ে।
বাহাত্তরের সংবিধানের গল্প শুনিয়ে বাকশাল আবারো ক্ষমতায় আসে। আর এসেই খৎনা দেয়া পাঠ্যপুস্তকগুলা ধরে ধরে খৎনাপূর্ব অবস্থায় অনেকটা ফিরিয়ে নিয়ে যায়। বাকশালি দুঃশাসনে ইসলামের বাগানের অনেকগুলা ফুটন্ত গোলাপ শুকিয়ে আসলে ইসলামের তলোয়ারের মত গর্জে উঠে হেফাজতে ইসলাম। তেতুলসমা মেয়েদের খাটে আর ঘাটে পাঠানোর ব্যবস্থা সেরে হেফাজত নীরবে-নিভৃতে দুর্বার আন্দোলন গড়ে তুলে পাঠ্যপুস্তকের খৎণা ফিরিয়ে দেয়ার দাবীতে। বাকশালের ক্বলবে মারা তালা খুলে যায়, পাঠ্যপুস্তকে আবার দেয়া হয় খৎনা।
নির্জীব বই এই কলা ছিলা আর বুজানোর জাঁতাকলে পড়ে যন্ত্রণায় কুঁকড়ে উঠে কিনা সেটা জানতে হলে হিন্দু বিজ্ঞানী জগদীশ বসুর আবিস্কার নিয়ে ঘাঁটতে হবে, তাই এই বিষয়ক প্রশ্নের কোন উত্তর আমরা খুঁজতে যাবো না।


পরিশিষ্টঃ

প্রাসঙ্গিক খবর


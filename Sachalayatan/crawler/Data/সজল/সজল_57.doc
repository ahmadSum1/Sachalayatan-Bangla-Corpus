চ্যাপেল হিলের দিন



আয়েশ আর দুঃখ করে একটা সপ্তাহ কাটিয়ে দিলাম। তারপর কিভাবে জানি মনে পড়ে গেল চারদিন পর পনের নভেম্বর। না, বিশেষ কোন দিন না, ওইদিন একটা কোর্সের ফাইনাল প্রজেক্টের মিডওয়ে প্রগ্রেস দেখাতে হবে। সমস্যা সামান্য, প্রজেক্টটা এখনো শুরু করা হয়নি। এখন আর টেনশন করতে ভালো লাগেনা, এর চেয়ে একটা ব্লগ লিখা যাক।
আসার পর প্রায় তিনমাস হয়ে গেল। এখানের জুসটা দেশের জুসের মত মিষ্টি না, এখানের খাবারে মশলা নেই, রাস্তায় নেই জ্যাম; কিছুই মিলেনা দেশের সাথে। আর তাই জোর করে বিয়ে দেয়া হলে অনেকে যেমন নাক-মুখ বুজে একটা জীবন কাটিয়ে দেয়, আমিও কাটিয়ে দিচ্ছিলাম সময়। এবার ভাবলাম ফিরে দেখা যাক প্রায় এক জীবনের সমান দৈর্ঘ্যের প্রবাস জীবনকে।
শুরু করা যেতে পারে আমার চীনা সহপাঠীদের নিয়ে। এদের অর্থনীতি অ্যামেরিকান দের মতই অনেক শক্তিশালী বলেই হয়ত পাশের ভারত পেরোলেই বাংলাদেশ নামে একটা দেশ আছে, সেটা প্রায় কেউ জানেই না। তাই রেজিস্টারের অফিসে আমার সাথে দেখা হওয়ার পর আমার দেশের নাম শুনে আমার প্রতি কয়েকজনের প্রশ্নের আর শেষ নেই। আমি নিশ্চিত ঢাকার রাস্তায় অ্যালিয়েন নেমে এলে আমি ঠিক একই ভাবে তাদেরকে প্রশ্নে ব্যতিব্যস্ত করে তুলব। একজন আবার আরেক কাঠি সরেস। আমার লাস্ট নেম “Dash” আর আমার দেশের নামের “Desh” তাকে পুরাই বিভ্রান্ত করে দেয়। পরিচয়ের দুইদিন পর তার সাথে দেখা হলে আমাকে জিজ্ঞেস করে “তোমার নাম বাংলাদেশের মানে জানতে গুগল করে দেখি এটা একটা দেশের নাম, তোমার নাম একটা দেশের নামে, ব্যাপারটা বেশ মজার”। নেহাতই নতুন পরিচয়, তাই আর মাইর লাগানো হয়না।
অভিযোগ আসতে পারে চীনাদের কথা বলা হচ্ছে, তাইলে চৈনিক বালিকা নাই কেন? এবার তাহলে তাদের গল্প, অল্প পরিসরে। প্রথম সপ্তাহে আমাদেরকে নিজস্ব অফিস দেয়া হয়নি, তাই ডিপার্টমেন্টে আসলে সবাই একটা কমন ল্যাবে বসতাম। শুরুর দিকের পেপার ওয়ার্কে বিভ্রান্ত হয়ে অথবা কোন কোন কোর্স কে কে নিচ্ছে জানার জন্য মাঝে মাঝে একে ওকে প্রশ্ন করি। সবচেয়ে ভালোভাবে রেসপন্স করে এক বালিকা, সে তার মনিটর থেকে সরে এসে আমার মনিটরে ঝুঁকে বসে পাক্কা দুই-তিন মিনিট খুব মনোযোগ সহকারে ডিপার্টমেন্টের ওয়েবসাইট পড়ে। তারপর মাথা নেড়ে বলে “আই ডোন্ট নো”। আমি মনে মনে বলি, “তোমাকে জানতে হবেনা, তুমি যে এসে আমার মনিটরে চোখ বুলিয়ে গেছ, তাতেই আমার জানা হয়ে গেছে”। তারপর, একদিন সবার নিজের বসার জায়গা জোটে, আর বালিকারা প্রায় হারিয়ে যায়। আহা  প্রতিদিন তাদের চোখমুখ উপচে পড়া হাসির সাথে জানানো অভ্যর্থনা অনেক মিস করি।
এবার তাহলে একচিমটি পড়াশোনা। শুরুর দিকে আমাদের জন্য একটা মেলার আয়োজন করা হয়। উদ্দেশ্য মহৎ, প্রফেসররা বিভিন্ন প্রজেক্টের বর্ণনা দিয়ে কর্মখালির বিজ্ঞাপন দিবে। তারপর ইচ্ছামতো প্রফেসর দের সাথে ইন্টারভিউ দিয়ে একটা চয়েস লিস্ট দিতে হবে, প্রফেসররা ও তাদের পছন্দের লিস্ট দিবে। মিলে গেলে গবেষণা সহকারী পদবী জুটবে, নাহলে অধ্যাপনা সহযোগী হতে হবে। তো ফেসবুক মারফত ময়মুরব্বির দোয়া নিয়ে ইন্টারভিউ যুদ্ধে সামিল হই। যে প্রফেসর যে বিষয় নিয়ে জিজ্ঞেস করে, আমি সে বিষয়েই আমার অভিজ্ঞতা একজন এক্সপার্ট লেভেলের এটা বুঝিয়ে দিয়ে পরের ইন্টারভিউ এর জন্য দৌড়াই। বাংলাদেশী ছেলে-মেয়েরা লজ্জা করে নিজেদের কথা বলতে পারেনা তেমন, সে লিগাসি বয়ে বেড়াতে অন্তত আমি রাজী নই  । মেলা আমার জন্য সফলই হয়, আমি আমার লিস্টের প্রথম প্রফেসরের আন্ডারে RA হিসেবে কাজ পেয়ে যাই। শুধু একটা বিষয়ে এখনো নিশ্চিত হতে পারিনি, আমার প্রফেসর ইতিমধ্যে কপাল চাপড়ানো শুরু করে দিয়েছেন কিনা।
এতদিন এখানে আছি, নতুন বন্ধুদের কথা না বললে হয়! চারজনের একটা বহুজাতিক সার্কেলে আছি, ইন্ডিয়া, বাংলাদেশ, চীন আর অ্যামেরিকা। বলতে একটু লজ্জাই লাগছে, চারজনের মাঝে আমি বয়োবৃদ্ধতার দিকে দিয়ে দ্বিতীয়। বুঝিনা বাকি বিশ্বের মানুষেরা কিভাবে বাইশের মাঝে আন্ডারগ্রেড শেষ করে গ্র্যাজুয়েট স্টাডি শুরু করে দেয়। একদিন সবাই মিলে বাইরে খেতে যাবার প্রস্তাব আমার বাসায় রান্না করে খাওয়ায় এসে থামে। আমার অল্প ঝালে আর মশলার র‍্যানডম কম্বিনেশনে রান্না করা মুরগীর একটুকরো খেয়ে অ্যামেরিকান বন্ধুটার নাকে-মুখে জল দেখে আমি ইরাক-আফগানিস্তানের আগের সরকার দুটা কে কষে গালি দেই। এত কষ্ট করে মান্ধাতার আমলের অস্ত্র না কিনে এরা যদি বছর জুড়ে মরিচের চাষ করত, আর সেটা দিয়ে মরিচ বোমা বানিয়ে ফেলত, তাইলেই কিন্তু যুদ্ধ জয় হয়ে যেত। মরিচ বোমার দেশ ইন্ডিয়ার বন্ধুর অবশ্য কোন বিকার হয়না। তবে সবচেয়ে হতাশ হই, দুনিয়ার তাবৎ খাবার শুধু পানি দিয়ে সেদ্ধ করে খেয়ে অভ্যস্ত আমার চাইনিজ রুমমেটের প্রতিক্রিয়া দেখে, সে বলে, “এটাকে তুমি ঝাল বল!”।
শেষ করা যাক সুন্দরী ডাক্তারের কথা বলে। একদিন রাতে বাইরে খেয়ে বাসায় ফেরার পথে আমার সাতার না পারা, সাইকেল চালাতে না পারা নিয়ে বাকিদের খেপানো সহ্য করতে না পেরে বীরত্ব দেখাতে গিয়ে একটা ঢালু মত জায়গা সিঁড়ি দিয়ে না নেমে দৌড়ে নামতে গেলাম। আর গোল্ডেন রুল “বিদেশে অসুস্থ হওয়া যাবেনা” ভেঙে পায়ের একটা দফারফা হয়ে গেল। গেলাম পরদিন ক্যাম্পাস হেলথ সার্ভিসেসে। তারপর ডাক্তারের চেহারা দেখে, আরো আগে কেন পা ভেঙে এখানে আসিনি সেইজন্য আফসোসে মরতে থাকি। ডাক্তার ভালোবাসা আর মমতা (যার চোখে যেভাবে ধরা পড়ে আর কি ) ঢেলে দিয়ে আমার দুর্দশার কথা জানতে চায়। তারপর পা টিপেটুপে দেখে, এক্সরে করিয়ে একজোড়া ক্রাচ ধরিয়ে দেয়। আমি এই ভালোবাসার স্মারক বগলে চেপে, খুশিতে আটখানা হয়ে ল্যাংচাতে ল্যাংচাতে বাসায় ফিরি। দুইদিন পর সে ফোন করে জানায়, তোমার পায়ের তেমন কিছু হয়নি, খালি রেস্ট নাও। আমার মন অল্প একটু খারাপ হয়ে যায়, আহা তাইলে আর দেখা হলনা। এখনো হেঁটে হেঁটে বাসায় ফিরার সময় পা যখন বেখেয়ালে একটু এদিক ওদিক চলে যায়, তখন টের পাই, কে জানি টানছে।
ওহহো কোরিয়ান বালিকার গল্পইতো বলা হলনা। যাক, সে গল্প আরেকদিন।
সজল
১০/১১/২০১০


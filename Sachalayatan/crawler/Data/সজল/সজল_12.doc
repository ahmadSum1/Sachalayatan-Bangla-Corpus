বিরক্তিপ্রসূত ব্লগরব্লগর



ন্যাড়ার একবার পর্যন্ত বেলতলায় যাওয়ার নিয়ম আছে। আমার মাথাভরা চুল, একবারের ব্যাপারটা ঠিকমত বুঝি না। তাই বার বার স্কুলে ফিরে আসি আরো উচ্চশিক্ষিত হওয়ার জন্য। আর প্রতিবারই আগের চেয়ে বেশি করে নিশ্চিত হই মাথায় ধূসর পদার্থের অভাব সম্পর্কে। এছাড়া সবুজতর ঘাসের চিরন্তন খোঁজে ঘুরে মরাতো আছেই।
বাংলাদেশের খেলা গডফরসেকেন আওয়ারে, ভোর ৪।‌৩০ এ। আগের রাত জেগে ছিলাম প্রজেক্টের কাজ করতে গিয়ে, তাই বিকাল ভরে ঘুমালাম। তারপর থেকে অপার হয়ে বসে আছি কখন ভোর হবে সেই অপেক্ষায়। কিছু ওয়ার্ম আপ রিপোর্ট পড়তে গিয়ে প্রথম আলোর রিপোর্টারের কামনামধির সাহিত্য পড়তে গিয়ে দুঃখের মাঝেও হাসি পেয়ে গেলো। তাইতো, ঘরের মাঠে বসে আফ্রিদীকে বিবাহের প্রস্তাব দেওয়ার সুযোগতো আমাদের প্রিয় উৎপল শুভ্র আর পাবেন না।
বিদেশে বসে দেশ নিয়ে কিছু বলার অধিকার আছে কিনা সে নিয়ে ধূসর এলাকায় আছি। তাও না পারতে নিয়মিত এটাসেটা বলে ফেলি। বন্ধুদের সূত্রে দেশের খবরে চোখ পড়ে আর দুই দিন পরপরই একেকটা কাজের দিন মাটি হয়ে যায়। ফেইসবুক বন্ধ করে দিলেই দেশ থেকে মোটামুটি বিচ্ছিন্ন হয়ে যাওয়া যায়। কাজে মন দেয়ার জন্য এটাই একমাত্র কাজের উপায়, সাহস করে কাজটা করে ফেলতে হবে একদিন।
কার জানি ট্যাগলাইন ছিলো "সৃষ্টির আগুনে জ্বলছি"। আমার অবস্থা উলটা, কোন বিষয়ে কোন সৃষ্টিশীলতা নাই। তাই মাঝে মাঝেই নতুন কী করা যায় সে নিয়ে ঘন্টা খানেক চিন্তাভাবনা করে ফেইসবুক না হয় নেটফ্লিক্স নিয়ে ব্যস্ত হয়ে পড়ি। ফেইসবুকের আদিযুগে "How creative are you?" নামের একটা ক্যুইজ দিয়ে উত্তর পেয়েছিলাম, "You are like an empty paint bucket, there might be some paint if you scrape the bottom."। অ্যাসিমভের মানুষকে হার্ট না করা সংক্রন্ত রোবটিক্সের সূত্রটা এইসব সফটওয়্যারের জন্যও বাধ্যতামূলক করা উচিত। কোর্স প্রজেক্টের জন্য অ্যানিমেশনের কাজ করতে গিয়ে কাল সারারাত খেটেখুটে ব্লেন্ডার আর ইউনিটি মিলিয়ে একটা ত্রিমাত্রিক পাওয়ার সিম্বল বানাতে গিয়ে এই খালি বালতির কথা মনে পড়ছিলো বার বার। কাজ শেষে অবশ্য এই ছোট জিনিসটার দিকেই মুগ্ধ নয়নে তাকিয়ে ছিলাম অনেক ক্ষণ।

আর কী! শীঘ্রই সিরিয়াস কোন লেখা নিয়ে আসছি। আপাতত এই আপাত সম্পর্কহীন কথাবার্তা ধৈর্য্য ধরে সহ্য করার জন্য ধন্যবাদ।


খেলিছো হাঁড়ি লয়ে 




মধুচন্দ্রিমা

বিদেশ যাব শুনেই সবাই পরামর্শ দিচ্ছিলো রান্নাটা ভালো করে শিখে যাওয়ার জন্য। রিভিশন দিতে হবে এই ভয়ে পরীক্ষার আগে ছাড়া পড়তে বসিনা এই আমার কাছে ব্যাপারটা তেমন দরকারী কিছু মনে হলোনা। এছাড়া আমিতো ডিম ভাজি, ঘন ডাল আর ভাত রান্না করতে পারিই। আমার নির্বিকার ভাব দেখে কেউ কেউ জিজ্ঞেস করে, "তুই কি রান্না পারিস?"। আমার সপ্রতিভ উত্তর আমি আগে থেকে কিছুই পারি না, দরকার হলে সবকিছুই শিখে নিতে পারি।

কিন্তু জীবন অনুশীলনীতে ছাপানো সমস্যামালা নয়, যে খুব করে মাথা খাটালাম আর সবকিছুর সমাধান হয়ে গেলো। সিদ্দিকা কবিরের বই কিনে নিয়ে এসেছিলাম, আর এখানে এসেই গ্রোসারি ঘুরে দুনিয়ার তাবৎ মশলা যোগার করে ফেললাম। মাছ, মুরগী, ডিম, সবজি ইত্যাদি ও কেনা সারা। যাকে বলে সবাই সবার সাথে মেলার জন্য প্রস্তুত, কিভাবে মেলাতে হবে তাও সিদ্দিকা কবির বইয়ে বলে দিয়েছেন। রেসিপি বের করে ভাষার বেড়াজালে পড়ে যাই, আমি জানি আমার কাছে দুনিয়ার তাবৎ মশলা আছে, কিন্তু পোস্তদানা, সেটা আবার কী? পাঁচফোড়ন কাকে বলে? বুঝলাম এত ঝামেলায় যাওয়া যাবে না। মানুষ প্রজাতি পৃথিবীর বুকে এসেছে প্রায় আড়াই লাখ বছর হয়ে গেছে, আর লেখার প্রচলন মাত্র চার হাজার বছর আগে। সুতরাং এটা চোখ বুজে বলে দেয়া যায়, কোন রেসিপি বইয়ের সাহায্য ছাড়াই মানব সভ্যতা এতদূর এসেছে, আগামী কয়েকটা বছরও এগিয়ে যেতে পারবে।

তাই বইটাকে তাকের উপর তুলে রাখলাম। মশলার মাঝে চিনি আদা, হলুদ, রসুন, মরিচ, জিরা আর ধনে। প্রথমেই টার্গেট হলো মুরগী, টুকরো টুকরো করে কেটে সব মশলার প্যাকেট খুলে ঝাকি দিয়ে মশলা যোগ করে ভালো করে মাখালাম। এবার গরম তেলে পেঁয়াজ সহ মাংস ভাজতে ভাজতে গরম মশলার প্যাকেট বের করে একটা ঝাকি। দারুচিনি, এলাচ ও দেয়া হয়ে গেছে ততক্ষণে, রান্নার পাত্র জুড়ে তুমুল বিশৃঙ্খলা। অনেক ক্লান্ত লাগলে দিলাম সব উত্তেজনায় পানি ঢেলে। তারপর যখন মোটামুটি চেনা সুবাস পাওয়া যাচ্ছিলো, আমার রান্না বস্তুটিকে মুরগী কারী ঘোষণা করে চুলা থেকে নামিয়ে নিলাম। অনেক সময় লেগে গেলো, কিন্তু তাতে একটা সুবিধাঃ যেকোন রান্না ভালো লাগার প্রধান উপকরণ এক পেট ক্ষুধার শর্তটা পূরণ হয়ে গেলো।

তারপর চিংড়ি কারী, ডিম কারী যাই রান্না করি তাই দেখি খাওয়া যাচ্ছে। একের পর এক সব ফ্রন্ট থেকে বিজয়ের খবর পেতে পেতে আলেকজান্ডার সুলভ আত্মবিশ্বাসে সব রান্নার ছবি তুলে একটা অ্যালবামই তৈরী করে ফেললাম, নাম “দ্য সজল’স”। চা, নুডলস, ফ্রাইড রাইস, আলুভর্তা, ডিমভাজা, বেগুনভাজা ইত্যাদি নানা আইটেমে অ্যালবামটা সমৃদ্ধ হয়ে উঠতে থাকলো। তবে যেটা হয়, কারো সমৃদ্ধি বাঙ্গালি সহ্য করতে পারে না, নরকের কড়াই-এর গল্পটা এখানে প্রযোজ্য। কেউ আমার নুডলসের ছবির নীচে কমেন্ট করে যায়, "দারুণ খিচুরি রান্না করেছিস তো"। কেউ চায়ের ছবির নীচে কমেন্ট করে, "এটা কী?"। আর এক দুরাত্মা তো আমার ফ্রাইড রাইসকে বাগাড় ভাত বলার স্পর্ধা পর্যন্ত দেখালো। প্রাতঃস্মরণীয় ঈশ্বরচন্দ্র বিদ্যাসাগর বলেছিলেন, "আম গাছেই লোকে ঢিল মারে, শেওড়া গাছে কেউ ঢিল মারতে যায় না"। তাই লোকের মন্দ কথায় আমার আত্মবিশ্বাস আরো বাড়তে থাকে, ভালো না হলে কি আর লোকে এইসব নেগেটিভ কমেন্ট করে!

তো অন্য কারীগুলোর রেসিপি কী? পুরা বিশ্বের বাঘা বাঘা পদার্থবিদেরা যেখানে একটা মাত্র থিওরির পিছনে হন্য হয়ে লেগে আছেন, সেখানে আমার মত চরম বিজ্ঞানমনস্ক ছেলে যদি হাজারটা রান্নার জন্য হাজারটা রেসিপি খুঁজে মরে তাহলে তো আর কথা নেই। আমি তাই ‘রেসিপি অফ এভরিথিং’ অর্থাৎ মুরগী রান্নার রেসিপি দিয়েই সবকিছু রান্না করে ফেলি। বৈচিত্র্য যা আসে, সে মশলার প্যাকেট ঝাকি দিয়ে যোগ করা মশলার পরিমাণের র‍্যান্ডমনেস থেকে।

তবে মাস দুয়েক পরেই বুঝতে পারি, "রান্নাবান্না, সে আমার কম্ম নহে"!

(চলবে...)


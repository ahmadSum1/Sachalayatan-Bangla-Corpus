হিন্দুরা শখ করে ভারতে চলে যায়, আর বৌদ্ধরা?



১।
সুখের কথা, এই দেশ থেকে হিন্দু কমে যাচ্ছে। সেই ৪৭ পূর্ব ৪০ শতাংশ থেকে কমতে কমতে এখন সাড়ে আট শতাংশ। তা, এই হিন্দুরা যায় কোথায়?
কোথায় আর যাবে? যাচ্ছে নিজের দেশে কিংবা বাপের দেশে, মানে ভারতে। ভারতে তাদের জন্য বরণডালা সাজিয়ে বন্দুকের মাথায় গোলাপ বসিয়ে অপেক্ষায় আছে বিএসএফ, ভারতে প্রবেশ করতে পারার পর বাড়ি-গাড়ি আর চাকুরীর সব বন্দোবস্ত করে বসে আছে ভারত সরকার। হিন্দুরা ভারতে যাবে নাতো কি এই গরীব দেশে পড়ে থাকবে?
দেশের কাণ্ডারি মিডিয়াগুলোর ঢাক ঢাক গুড় গুড় এর মাঝেও হঠাৎ করে উঠে আসা কয়েকটা সংবাদকে বিচ্ছিন্ন ঘটনা বলে উড়িয়ে দিলেই কিন্তু আমরা সকালের পেপার আর চা শান্তিমত উপভোগ করতে পারি।
২।
আপেক্ষিকতা বড় গূঢ় জিনিস। হিন্দুরা ভারত স্বর্গে গিয়ে শান্তিমত থাকছে, এবার তাই এক শতাংশের নীচে থাকা বৌদ্ধদের সংখ্যাকেও অনেক বড় বলে মনে হবে। বৌদ্ধদেরও নিশ্চয় যাবার মত ভারতের মত সুন্দর কোন যায়গা আছে, যায়গাটা ঠিক কোথায় ঠিক করে উঠতে পারছি না যদিও। ভূটান? কিংবা জাপান, কিংবা তিব্বত? সে যেখানেই হোক, বৌদ্ধরা সেখানে চলে যাওয়ার জন্য নিশ্চয় উঠে পড়ে লেগেছে, শুধু প্রক্রিয়াটা শুরু করে দেয়ার জন্য দরকার ছিল সামান্য নাজ। নাজটা দেয়া হয়েছে গত দু’দিনে, রামু আর পটিয়ায় বৌদ্ধ বিহার পুড়িয়ে দিয়ে।
৩।
আমি এই দেশের বিশ্বমানবতাবাদীদেরকে পছন্দ করি। প্রেরিতপুরুষের অবমাননার প্রতিবাদে বুয়েটে যখন মানববন্ধন হয় তাতে আমি গর্বিত হই। দেশের কোন কোণায় কী ঘটল তা নিয়ে মাথা ঘামিয়ে সময় অপচয় করার কোন মানেই নেই আসলে।


গ্রন্থ পোড়ে না



১
বেদচর্চিত যুগে, ব্রাহ্মণ শাসিত সমাজে বসে চার্বাক বলেছিলেন, "ভন্ড, ধূর্ত আর নিশাচরেরাই বেদের কর্তা"। সৃষ্টিকর্তা ঈশ্বরকে উড়িয়ে দিয়ে বলেছিলেন "বিশ্বজগৎ নিজের নিয়মেই ভাঙে, গড়ে, তার জন্য সৃষ্টিকর্তা ঈশ্বরের দরকার নেই"। নৈতিকতার পাশব মানদণ্ড লোভ আর ভয়ের অসারতা তুলে ধরে বলেছিলেন, "স্বর্গ, নরক, পুনর্জন্ম বলে কিছু নেই, আত্মা অবিনশ্বর নয়"। প্রাচীন ভারতের বস্তুবাদী এই দর্শন গ্রন্থিত হয়েছিল। যুক্তিতর্ক দিয়ে ঈশ্বরকে নাই করে দেয়া দর্শনের কপালে যা জোটা স্বাভাবিক, চার্বাক দর্শনের বইগুলো পুড়িয়ে দেয়া হলো।
তাই বলে ভারতবর্ষের মানুষ প্রশ্ন করা থামিয়ে দেয়নি। কারণ বইতো শুধু কাগজে লিখা হয় না, মানুষের মননে যে চিন্তাধারা গেঁথে যায় সেটা কাগজ পুড়িয়ে ছাই করে ফেলা যায় না। মাধবাচার্য চৌদ্ধ শতাব্দীতে চার্বাক দর্শনের কিছু পান্ডুলিপি খুঁজে পেলে চার্বাক দর্শনের কাগুজে বিলুপ্তিরও অবসান ঘটে।
২
এথেন্সের বাজারে দাঁড়িয়ে এক পাগলাটে বুড়ো তরুণদের নানা প্রশ্ন করে ব্যতিব্যস্ত করে তুলতেন, কিন্তু কোন প্রশ্নের উত্তর নিজে দিতেনা না। শুধু প্রতি প্রশ্নের উত্তরের জবাবে আরেকটা প্রশ্ন, তার জবাবে আরেকটা প্রশ্ন, এই ভাবে উত্তরদাতা নিজেই পৌঁছে যেতো চূড়ান্ত সত্যে। বুড়োর সংস্পর্শে এসে তরুণেরা প্রশ্ন করতে শিখে যায়, আর শিখে যায় প্রশ্নের মালা গেঁথে উত্তর খুঁজে পেতেও। মানুষ প্রশ্ন করতে শিখে গেলে সবচেয়ে বিপদে পড়ে যায় দেবতারা, ঈশ্বরেরা। কিংবা তাদের পৃথিবী প্রতিনিধি শাসকেরা। আর তাই প্রচলিত দেব দেবীর অস্তিত্ব প্রশ্নের মুখে ফেলার অভিযোগে তার হাতে তুলে দেয়া হয় বিষের পেয়ালা।
সক্রেটিসের দেহ নিথর হয়ে গেলেই তার প্রশ্নগুলো হারিয়ে যায় না। তার অগুণতি শিষ্যের, বিশেষত প্লেটোর ডায়লগের মাধ্যমে সক্রেটিসের প্রশ্নগুলো এই দুই হাজার বছর পরেও টিকে থাকে। 
৩
প্লেটোর শিষ্য অ্যারিস্টটল ভাবতেন শুধু ভেবে ভেবেই বিজ্ঞানের সব রহস্যের উত্তর বের করে ফেলা সম্ভব, তার জন্য পরীক্ষা নিরীক্ষা তথ্য প্রমাণের ঝক্কিতে যাওয়ার কোন দরকার নেই। সমসাময়িক দর্শনের হর্তাকর্তা অ্যারিস্টটলের চিন্তাভাবনার মানবীয় ভুল তাই পরীক্ষা নিরীক্ষার ঊর্ধে থেকে বিশ্বজগতের সবচেয়ে আকর্ষণীয় প্রশ্নগুলোর নিদারুণ ভুল উত্তর হিসেবে রয়ে যায় পশ্চিমা দর্শনে। আর এই ভুল জ্ঞান  খ্রিস্ট ধর্মের সৃষ্টিতত্ত্বে ঢুকে গেলে মানবীয় ভুল পরিণত হয় ঈশ্বরের বাণীতে। 
গ্যালিলিও তার গ্যালিলিওস্কোপে চোখ রেখে বুঝে যান সূর্য পৃথিবীর চারপাশে ঘুরছে না, আর ক্যাথলিক চার্চের রক্তচক্ষু উপেক্ষা করে সেটা প্রকাশও করে ফেলেন। অ্যারিস্টটলের মানবীয় ভুলকে ঈশ্বরের বাণী মনে করে উন্মত্ত মূর্খের দল গ্যালিলিওকে সীসার প্রকোষ্ঠে বন্দী করে বৃদ্ধ বয়সে তার মুখ দিয়ে জবানবন্দী আদায় করিয়ে ছাড়ে পৃথিবী সূর্যের চারদিকে ঘুরছে না। একই রকম তত্ত্ব দেয়ার অপরাধে কোপার্নিকাসকে ইউরোপ জুড়ে ক্যাথলিক চার্চের তাড়া খেয়ে বেড়াতে হয়, আর জিওর্দানো ব্রুনোকে পুড়ে মরতে হয় আগুনে।
ব্রুনো পুড়ে মরলেও, তার তত্ত্ব মরে না। আধুনিক বিজ্ঞানের জনক বৃদ্ধ গ্যালিলিওকে জোর করে তার তত্ত্বকে অস্বীকার করতে বাধ্য করলেও পৃথিবী আজো সূর্যের চারদিকেই ঘুরে চলছে।
৪
দার্শনিক হাইপেশিয়া আলেকজান্দ্রিয়ার লাইব্রেরীতে বিজ্ঞান চর্চা করতেন, বিজ্ঞান শিক্ষা দিতেন। তার শিষ্যদের মাঝে যেমন ছিল প্যাগান তেমনি ছিল খ্রিস্টান। একেতো নারী, তার উপর বিজ্ঞান চর্চা করছেন, কাজ করছেন গ্রহ নক্ষত্রের গতিপথ নিয়ে। সদ্যযুবক খ্রিস্ট ধর্ম তাই এই মহিহশীর কর্মক্ষেত্র আলেকজান্দ্রিয়ার লাইব্রেরীতে আগুন ধরিয়ে দেয়, পুড়িয়ে দেয় তার সংগ্রহের সব বই আর তার নিজস্ব কাজের সব কাগজপত্র। তারপর নৃশংস ভাবে হত্যা করে হাইপেশিয়াকে। 
হাইপেশিয়ার অসমাপ্ত কাজ অনেকটা হারিয়েই যায়। কিন্তু তার কাজগুলো অসমাপ্ত থাকে না, গ্যালিলিও, কেপলার, ব্রুনোর হাতে পৃথিবী আর সূর্যের সম্পর্কের একটা সত্য বিবরণ ঠিকই বেরিয়ে আসে। ধর্মগুলোর প্রাণপন চেষ্টার পরেও নারীরা ধীরে হলেও জ্ঞানবিজ্ঞানের সব শাখায় এগিয়ে আসছে।
৫
হাতেগোনা কিছু নাস্তিক আছে বাংলাদেশে। ছোটবেলা থেকেই রাষ্ট্রীয় পর্যায়ে স্কুলের মাধ্যমেই ধর্ম দিয়ে মগজ ভর্তি করে দেয়ার পরেও কিছু ছেলেমেয়ে দলছুট হয়ে নাস্তিক হয়ে যায়। তারা অসংগতি দেখলে প্রশ্ন করে, কেউ ঠান্ডা মাথায় যুক্তি দিয়ে সেই অসংগতি ধরিয়ে দিতে চেষ্টা করে, কেউ বা হাস্যরস আর ব্যাঙ্গকৌতুকের মাধ্যমে সেই অসংগতিগুলো ধরিয়ে দেয়। প্রশ্ন করার স্বভাব মানুষ হিসাবে আমাদের উত্তরাধিকার। অন্য লাখ খানেক ব্লগারের সাথে তারাও বাংলা ব্লগে লিখে। তারা যে শুধু নাস্তিকতা নিয়েই লিখে তা নয়, সাহিত্য বিজ্ঞান যার যেটা প্রিয় তাই নিয়ে লিখে, বরং অনেকেরই লেখার বিষয় নাস্তিকতাও নয়।
অথচ মুক্তিযুদ্ধের মাধ্যমে প্রতিষ্ঠিত সেক্যুলার বাংলাদেশে এই প্রশ্ন করার অপরাধেই মাঝে মাঝেই কেউ বাড়ি ফেরার পথে ধারালো অস্ত্রের কোপ খেয়ে রাস্তায় পড়ে থাকে, কেউ প্রাণ হারায়, কেউ হুমায়ুন আজাদের মত অর্ধমৃত হয়ে যায়। হুমায়ুন আজাদ মরে গেলেও তার বইগুলো দিনে দিনে আরো শক্তিশালী হতে থাকে, তার লেখা এই ঝঞ্ঝামুখর বাংলাদেশে আরো বেশি করে প্রাসঙ্গিক হতে থাকে। 
৬
বাংলাদেশের নাস্তিক ব্লগারদের নিয়ে সরকারের এত দিন কোন মাথা ব্যাথা ছিল না। সম্প্রতি অনলাইন অ্যাক্টিভিস্ট আর ব্লগারদের আন্দোলনে শাহবাগের গণজাগরণ থেকে রাজাকারদের ফাঁসি আর জামায়াতে ইসলামী নিষিদ্ধ করার দাবী উঠার পরেই হঠাৎ করে নাস্তিকেরা ধর্মীয় মৌলবাদী আর সরকারের রোষানলে পড়ে গেছে। তাদের অপরাধ বাংলাদেশের আস্তিক নাস্তিক সব তরুণের সাথে গলা মিলিয়ে জামায়াত নিষিদ্ধ আর যুদ্ধাপরাধের ঠিকঠাক বিচারের দাবী করা। 
ধর্মীয় মৌলবাদীদের এই গোস্যার কারণ সহজেই বুঝা যায়, নানা নামে থাকলেও তারা যে আসলে ছদ্মবেশে জামায়াতে ইসলামী সেটা নানা ঘটনা থেকেই পরিস্কার। যেটা বুঝা দুস্কর, মুক্তিযুদ্ধের নেতৃত্ব দেয়া দল আওয়ামী লীগ কেন এই মুক্তিযুদ্ধের চেতনাবিরোধী ধর্মীয় মৌলবাদীদের সাথে তাল মিলিয়ে নাস্তিক/মুক্তমনা ব্লগারদের উপর এই দমন নিপীড়ন শুরু করেছে! জাতীয় নির্বাচনের আগে আগে নিজেদের মাত্রাতিরিক্ত ধার্মিক প্রমাণ করতে ব্যস্ত আওয়ামী লীগ সরকার যেন ভুলে না যায় মুক্তিযুদ্ধের চেতনার বিরুদ্ধে হেঁটে তারা শুধু এগিয়ে যাচ্ছে বিস্মৃতির দিকেই। ভবিষ্যত বাংলাদেশ শুধু মুক্তিযুদ্ধের বিরোধীতাকারী জামায়াতে ইসলামীকেই ঘৃণাভরে মনে রাখবে না, মুক্তিযুদ্ধের চেতনার সাথে বেঈমানী করা আওয়ামী লীগকেও যথোপযুক্ত ঘৃণার সাথে মনে রাখবে।
আজকে হয়ত দেশকে চল্লিশ বছর পিছিয়ে দিচ্ছেন, তবু আশা রাখি, আমার জীবৎকালে না হলেও এক দিন এই দেশ আবার মানুষের হবে।


আবোল তাবোল-৩



১
ভাড়া বাসার এক চিলতে বারান্দায় দাঁড়িয়ে মেঝভাই হাত ঘুরিয়ে বোলিং কিভাবে করতে হয় দেখিয়ে দিলো। ওকে নকল করে ছুড়লাম জীবনের প্রথম বল, সিমেন্টের মেঝেতে পড়ে বলটা হয়ে গেলো লেগস্পিন। ক্রিকেট যেমনি খেলতাম, আমার করা বলগুলো আর সোজা হয়নি কখনো। জীবনে প্রথম কথা বলার কথা মনে নেই সংগত কারণেই, তবে বুঝতে শেখার পর থেকেই যদ্দুর মনে পড়ে কথাবার্তা বলি পেঁচিয়ে। মানে সিরিয়াস কথা বলার সময়ও একটু জোক করতে না পারলে পোষায় না, আশেপাশের মানুষ আমার কথার জালায় কতবার যে হাতের সুখ মিটাতে চেয়েছে কে জানে!
কথা হচ্ছে জীবন একটা সিরিয়াস ব্যাপার, তার প্রতিটা বিষয়ে জোক করা কি ঠিক? বেশ জ্ঞানী একটা কথা আছে, “জীবনকে সিরিয়াসলি নিও না”। পৈত্রিক সূত্রে প্রাপ্ত সম্পত্তির পরিমাণ অঢেল এবং মাথায় ধূসর পদার্থের পরিমাণ নগণ্য হলে জীবনের সিরিয়াস বিষয় গুলো নজরে না পড়ারই কথা। আমার সাথে অন্তত প্রথমটা যায় না, সেই জ্ঞানী কথার তাই খ্যাতা পুড়ি। তবে খ্যাতা পুড়েও জীবনকে খুব একটা সিরিয়াসলি নেই না। কারণ বাস্তবের জমিন অনেক শক্ত, একেবারে শান-বাঁধানো। হাতে গোণা যে কয়বার জীবনকে সিরিয়াসলি নিতে গিয়েছি, এই শান-বাঁধানো মেঝেতে পড়ে গিয়ে বুঝেছি, ব্যাপারটা সহজ নয়। তাই পাথুরে মেঝে যেমন তুলোটে গালিচা দিয়ে ঢেকে দেয়া হয়, আমার চারপাশ আমি তাই রম্য-কৌতুকের নরম প্যাড দিয়ে ঢেকে দেই, মেঝে দেয়াল সব কিছুকে আড়াল করে। 
অবশ্য খুব সতর্ক থাকতে হয়, তা না হলে মাঝে মাঝেই কিছু দুর্ঘটনা ঘটে যায়।
২
ঈশ্বর একটা দারুণ হাইপোথিসিস, যুক্তি-তর্ককে একটু দূরে সরিয়ে রাখতে পারলেই হলো। অ্যাকশন মুভি দেখতে বসে বলবিদ্যার অঙ্ক কষলে যেমন মুভি দেখাটাই মাঠে মারা যায়, তেমনি ঈশ্বর হাইপোথিসিসে যুক্তি-চর্চা একটি অতীব বর্জনীয় অনুষঙ্গ। শুরুতে অনেক পড়াশোনা করে একবার বাসার ঠাকুরঘরে প্রণাম করে, বাসা থেকে বেরিয়ে আবার বাসার কাছের মিশনের মন্দিরে প্রণাম করে তারপর পরীক্ষা দিতে বেরোতাম। তিন লেয়ারের প্রিপারেশনে পরীক্ষায় ভালোই উৎরে যেতাম। তারপর দুর্ঘটনা ক্রমে চিন্তা করতে শিখে গেলে, ফিজিক্সের ছোট খাট সূত্র দিয়ে দুনিয়ার ঘটে চলা আজব ঘটনা গুলো ব্যাখ্যা করতে জেনে গেলাম। দুইটা লেয়ার সরিয়ে দিয়েও তাই আগের চেয়ে খারাপ কিছু করলাম না।
তাই বলে আমি এই চমৎকার হাইপোথিসিসের বিরুদ্ধে কিছু বলতে চাইছি না। এই হাইপোথিসিসে বিশ্বাস থাকার অনেক সুবিধা। এমন একটা গাড্ডায় পড়লাম যা থেকে বস্তুত কোন বেরিয়ে আসা নেই, এমন একটা কিছু আমার চাই যা বাস্তবে আমার পাওয়ার সম্ভাবনা নেই, গেমের চিট কোডের মত ঈশ্বর এসে যে কোন সময় আমাকে এ থেকে উদ্ধার করে দিবেন, যে কোন কিছু মিলিয়ে দিবেন এই এক স্বর্গীয় আশ্বাস মানুষের মানসিক যন্ত্রণা অনেক কমিয়ে দিতে পারে। গীতার সেই শ্লোকের মত, যার মর্মকথা “ঈশ্বর ভক্তের ভার বহন করেন”। আমার সারল্য অনেক আগেই নষ্ট হয়ে গেছে, টেলিস্কোপে চোখ রেখে সূর্যের গায়ের কলঙ্ক ও আমি দেখে ফেলেছি। আমার ভার তাই আমাকেই বহন করতে হয়।
তবে স্বীকার যাই, সময়ে সময়ে বিশ্বাসীদের আমি অনেক ঈর্ষা করি।
৩
এটা একটা জ্ঞানী পোস্ট, ব্যাপক চিন্তা ভাবনা করে লিখা যাকে বলে। কালকে সকালে প্রফের সাথে মীটিং আছে, তার প্রাক্কালে লিখা। সুতরাং পোস্টের গুরুত্ব তো বুঝতেই পারছেন। এটা নিয়ে ফাজলামি করা তাই সম্পূর্ণ রূপে নিরূৎসাহিত করা হচ্ছে 


অ্যামেরিকা ভ্রমণঃ লিবার্টি ও এলিস আইল্যান্ড



ঢাকা শহরে বেড়াতে আসলে মিরপুর চিড়িয়াখানায় ঘুরতে যাওয়া ফরজ, নিউইয়র্কের ক্ষেত্রে সেটা স্ট্যাচু অফ লিবার্টি। ভ্রমণের দ্বিতীয় দিনকে তাই এইজন্য বরাদ্দ রাখা হলো। প্রথম দিন অনেক রাত পর্যন্ত শহর ঘুরা হয়েছে, তাই সকালে ফেরি ছাড়ার আগে ঘুম থেকে উঠতে পারব কিনা ব্যাপারটা সম্পূর্ণ অনিশ্চিত ছিলো। প্রসিদ্ধ গবেষক মাহদি ব্যাপারটা থেকে ননডিটারমিনিজম পুরোটা মুছে ফেলতে, সকাল হতে না হতেই তার বিদঘুটে অ্যালার্ম বাজিয়ে সবাইকে খুনে মেজাজে ঘুম থেকে তুলে ফেলে।
স্ট্যাচু অফ লিবার্টি লিবার্টি আইল্যান্ডে, সেখানে যাবার ফেরী ধরতে হয় ম্যানহাটানের একেবারে তলায় থাকা ব্যাটারি পার্ক থেকে। ব্যাটারি পার্কে অ্যামেরিকার প্রতীক ন্যাড়া ঈগল (Bald Eagle) এর একটা ভাস্কর্য বসানো আছে। আর আছে বিভিন্ন যুদ্ধে প্রাণ হারানো অ্যামেরিকান সৈন্যদের নাম খোদাই করা বেশ কিছু কলাম।

যথারীতি হেলেদুলে নির্ধারিত সময়ের কিছুটা পরে ফেরীঘাটে গিয়ে হাজির হয়ে দেখলাম বিশাল লাইন, এতই বিশাল যে লাইনের শেষ মাথায় দাড়ালে আমাদের পালা আসতে কয়েক ঘন্টা লেগে যাওয়া বিচিত্র না। অনলাইনে টিকেট কাটা ছিলো, সেটা দেখাতে ভোজবাজির মত কাজ হয়, আলাদা একটা ছোট লাইনে দাড়ানোর সুযোগ মিলে যায়।
ফেরীতে উঠে রেলিং ঘেষে দাঁড়িয়ে চারপাশ দেখতে লাগলাম, বাতাসের তোড়ে মাথার টুপি উড়ে যাচ্ছিলো, তাই ভয় পেয়ে সমস্ত বস্ত্রখন্ড কষে এটে পর্যটনে মন দিলাম। দুই কিশোর জায়গা না পেয়ে চাপাচাপি করতে করতে পারলে আমার গায়ের উপর উঠে পড়ে। অসভ্য দেশ, বাচ্চাকাচ্চাদের সপাটে চড় বসিয়ে দিয়ে আদবকায়দা শিখানোর কোন উপায় নেই, তাই এদের উৎপাৎ সহ্য করতে হলো।
লিবার্টি আইল্যান্ডের কাছাকাছি আসতে থাকলে দেখতে পেলাম দুইটা প্লেন আইল্যান্ড ঘিরে চক্কর দিচ্ছে, তারা চলে গেলে এই দ্বায়িত্ব নিচ্ছে সীগালেরা। মনে হচ্ছিলো হাতে মশাল নিয়ে যেন তাদের উদ্দেশ্যে ক্রমাগত ডাক পাঠিয়ে যাচ্ছে ভদ্রমহিলা।


সামনে থেকে দেখলে দ্বীপটাকে বেশ বৃত্তের মত মনে হয়। একটু দূরে তাকালে ম্যানহাটানের স্কাইলাইন।


দ্বীপে নেমেই নাফি হাওয়া হয়ে গেলো এই স্কাইলাইনের ছবি তুলার জন্য, এলিস আইল্যান্ডের ফেরী ধরার আগে আর তার দেখা পাওয়া গেলো না। ছবি তোলার প্রতি এই ডেডেকেশন দেখে বুঝতে পারি, ছেলে বড় হয়ে বড় ফটোগ্রাফার হবে। বাকি তিনজন এগোই স্ট্যাচু অফ লিবার্টির পাদদেশে। আমরা ক্রাউন টিকেট কিনিনি, তাই নীচ থেকে দেখাই সার। 
অনেক পর্যটক, সবাই ছবি তোলায় ব্যাস্ত। এক দম্পতির অনুরোধে তাদের ছবি তুলে দিয়েই সটকে পড়ি, সাধারনত আমার তোলা ছবি অন্যের পছন্দ হয় না, তাই কী দরকার নীরব ঝাড়ি খাওয়ার!
চড়া রোদের মাঝে এক বয়স্ক ভদ্রমহিলা বগলে একটা বই আর আরেকহাতে একটা মশাল নিয়ে বছরের পর বছর ধরে দাঁড়িয়ে আছে, সেটা আর কত দেখা যায়। তাই তার দিকে পিছন ফিরে এবার নদীর বুকে তাকাই। দ্বীপের কিনারটা বোল্ডার দিয়ে ঘিরে রাখা, রেলিং এ হেলান দিয়ে সামনে চোখে পড়ে নানা কিসিমের জলযান। এর মাঝে একটা দেখে চোখে পট্টি বেঁধে ক্যাপ্টেন হয়ে যেতে ইচ্ছা করে। 

দ্বীপ জুড়ে সীগালদের রাজত্ব। নানা কায়দায় উড়ে বেড়াচ্ছে, মাঝে মাঝে ডাইভ দিয়ে প্রায় গায়ের উপরই উঠে পড়ছিলো। অল্প একটু বিরক্ত হয়ে ভাবি, জীবনানন্দ নিশ্চয় এই দশায় পড়েই “হায়, চিল সোনালি ডানার চিল, তুমি আর  ঘুরে ঘুরে উড়ো নাকো...” লিখেছিলেন। টেক্সানত্রয়ীর প্রত্যেকের হাতে সেইরকম ক্যামেরা, তারা মাটিতে শুয়ে, বাতাসে উড়ে যে যেভাবে পারে সীগালের ছবি তুলতে থাকে। আমিও আমার সেলফোনের ক্যামেরা দিয়ে কয়েকটা শট নিয়ে নেই।

ততক্ষণে নাফি ফিরে এসেছে, এলিস আইল্যান্ডে যাওয়ার ফেরিও হাজির। ফেরিঘাটের উপর সীগালদের রাজত্ব। ফেরী মিস হয়ে যাওয়ার একটা চান্স দেখা দিলেও শেষ পর্যন্ত জায়গা মিলে।

এলিস আইল্যান্ডের মাহাত্ম্য হচ্ছে এক সময় এই দ্বীপ হয়েই অভিবাসীরা অ্যামেরিকায় প্রবেশ করতো। শুরুতে এখানে এসে সবাই জড়ো হত, যাচাই বাছাই এবং কাস্টমসের ঝামেলা শেষ হলে মূল ভূখন্ডে প্রবেশের অনুমতি মিলতো। কে না জানে একদা অভিবাসীদের নিয়েই আজকের অ্যামেরিকা, তাই তাদের সম্মানে ওই দ্বীপে একটা জাদুঘরও আছে। সেখানে অভিবাসীদের সাথে করে নিয়ে আসা বাক্স-পেটরা সাজিয়ে রাখা।

মিউজিয়ামে কিছু শো হয়, কিন্তু ততক্ষণে ক্ষুধায় পেট চো চো করছে, তাই সিদ্ধান্ত নেই দ্বীপের চারপাশটা একটু ঘুরে দেখে ফিরে যাওয়ার। ঢেঁকি স্বর্গে গেলেও ধান ভানে, আর তাই মাহদী আর নাফি আবারো উঠে পড়ে লাগে ম্যানহাটানের স্কাইলাইনের ছবি তোলার। মঈনের ক্যামেরার লেন্স কোন ফাঁকে পানি খেয়ে বসে আছে, তাই সে এবার সেলফোন কানে লাগিয়ে নেয়। আমি এগোই শুয়ে থাকার জন্য একটা বেঞ্চের সন্ধানে। পথে চোখে পড়ে কয়েকটা ভাস্কর্যের দিকে। প্রথমটা দেখে মনে হলো নিজেই দাঁড়িয়ে আছি, এইরকম দুইটা পোঁটলা নিয়েই তো এই মুল্লুকে পা রেখেছিলাম। 


আরেকটু এগোলে দেখতে পেলাম একটা বলের উপর বসে আছে এক নিঃসঙ্গ সীগাল, পেছনের গাছের বিচিত্র সবুজ আর এক চিলতে আকাশকে ফ্রেমে রেখে। আরেক দাশ (জীবনানন্দ) হলে নিশ্চিত বগল থেকে খাতা আর কানের ফাঁক থেকে কলম বের করে তখনি গাঙচিল নিয়ে একটা কবিতা ফাদতে বসে যেতো।

সিটিতে ফেরার প্রথম ফেরী মিস করে মেজাজ খারাপ করে মিউজিয়ামের সামনের ঘাসের চত্বরে শুয়ে বসে আড্ডা দিচ্ছিলাম। একটু পরে আবার লাইনে এসে দাড়াই। একটু পরে খেয়াল হলো টুপিটা আগের ঘাসের চত্বরে ফেলে এসেছি, ওইখানে গিয়ে দেখি এক/দুই বছর বয়সী এক পিচ্চি তার মাথায় আমার টুপিটি চড়িয়ে দিয়ে বেশ ঘুরে বেড়াচ্ছে। পিচ্চির মায়ের সহায়তায় অবশ্য টুপিটা উদ্ধার হয়।
হঠাৎ জোড়ালো হাততালির শব্দ শুনে ফিরে দেখি, ইউএস নেভীর কয়েকজন সাদা ইউনিফর্ম পড়ে আমাদের পাশ দিয়ে ফেরীর দিকে এগোচ্ছে। নিউইয়র্ক ট্যুরের পুরোটা জুড়ে এই ব্যাপারটা বেশ খেয়াল করলাম, আমার মনে হলো অ্যামেরিকানরা যুদ্ধ ব্যাপারটাকে মনে হয় বেশ সম্ভ্রমের চোখেই দেখে।
নেভীদের দেখেই কিনা বেশ জঙ্গীভাব চলে আসে নিজেদের মাঝে, এবার তাই আমাদের ফেরীতে উঠা আর কেউ ঠেকাতে পারে না। রওয়ানা হই নিউইয়র্ক সিটির দিকে।


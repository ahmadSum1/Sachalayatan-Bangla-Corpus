আমরা যেভাবে মেঘ মাপি



বোদলেয়ারে বিশ্বাস নাই, ব্যাটা ভণ্ড প্রতারক
আমাদের চোখে আশ্চর্য মেঘদল গুঁজে দিয়ে
বেকুব মরণের ওপারে চলে গেছে চুপচাপ।
আমরা কতিপয় অসহায় সংহার তার
বিস্ফারিত চোখে খুঁজি ফাঁকা নীলাকাশ,
তাকিয়ে থাকতে থাকতে আমাদের আকাশ
নীল থেকে ক্রমশ ধূসর হয়;
এবং আমাদের অমনোযোগে
চামড়ায় রেখাপাত,
প্রবল বাতের টান পূর্ণিমায়,
আর গিঁটের অশক্ত কাঁপন জমতে থাকে।
আমরা বেখেয়ালী তবুও আকাশেই মেলি চোখ
নিষ্পলক চাহনি পিঁচুটি জমে ঢেকে যায়
তারপরে আমরা ক্লান্ত হয়ে ঘাড় নামিয়ে আনি।
ঠিক তখনই চতুর শার্দুলের মতোন
উঁচু আকাশের রিখ্টার কাঁটা দুলে ওঠে
আমাদের হেঁট মাথায় ছায়া ফেলে
উড়ে যায় বোদলেয়ারের প্রিয় মেঘদল।


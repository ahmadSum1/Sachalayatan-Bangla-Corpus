জিসাস লাভ্'স ইউ



তখন প্রবাসে আমার প্রথম সেমিস্টার শেষ হয়ে দ্বিতীয় সেমিস্টার চলছে। ভয়াবহ দুর্দিনের মাঝে দিন কাটাচ্ছি। প্রথম সেমিস্টার পার করলাম হোমসিকনেস আর নস্টালজিয়া নিয়ে। দ্বিতীয় সেমিস্টারে তার সাথে যোগ হয়েছে অর্থকষ্ট। দেশ থেকে আসার সময় এক সেমিস্টার চলার জন্য টাকা পয়সা যা দরকার ছিলো তা নিয়ে এসেছিলাম। ভেবেছিলাম দ্বিতীয় সেমিস্টার শুরু হওয়ার আগেই গ্র্যাজুয়েট এ্যাসিস্ট্যান্টশিপ জুটিয়ে ফেলবো। ব্যাস, আর কোনো সমস্যা থাকবে না। কিন্তু বাস্তবে তা হয়নি।
আর্থিক অবস্থা তখন এত খারাপ যে স্কুলের বেতন দেয়ার টাকাতো নেইই, বাজার করারও ব্যাবস্থা নেই। চিন্তায় রাতে ঘুম হয় না। কয়েকদিন ধরে স্কুলের ক্যাফেটেরিয়াতে সেই চেনা কাজ ডিসি অর্থাৎ ডিশ ক্লিনার হিসেবে  কাজ করছি। অল্প কিছু ডলার সেখান থেকে আসার কথা। কিন্তু বেতন হতে আরও দুইদিন বাকী। বলা বাহুল্য তা দিয়ে স্কুলের বেতন দেয়া সম্ভব নয়, তবে বাজার চালিয়ে নেয়া যাবে।
কিন্তু সে তো দুইদিন পর। এই দুইদিন চলার ব্যবস্থা কী? চাল শেষ হয়েছে গতরাতে। রান্না করার মত কিছুই নেই ঘরে। সকালে গতরাতের কিছু উচ্ছিষ্ট দিয়ে নাস্তা হয়েছে। বেতন পাওয়ার আগে পর্যন্ত বাকী আছে আজ দুপুর ও রাত, কাল সকাল, দুপুর ও রাত এবং পরশু সকালের খাবার। তার মানে মোট ছয় বেলার খাবারের ব্যবস্থা করতে হবে। পকেটে আছে বারো ডলারের মতো। ঠান্ডা মাথায় চিন্তা-ভাবনা করে এবং অনেক সময় নিয়ে হিসাব-নিকাশ করে বাসার কাছের একটি গ্রোসারি স্টোরে গিয়ে ছয়টি ইনস্ট্যান্ট নুডুলস কিনে ফেললাম। বাকী টাকায় গ্রোসারি স্টোরের পাশের লিকার স্টোর থেকে কিনলাম সবচেয়ে সস্তা দামের বারোটি বিয়ার। একেকটি ইনস্ট্যান্ট নুডুলস একেক বেলার খাবার আর চিন্তায় যাতে রাতে ঘুমের ব্যাঘাত না ঘটে তার জন্য ঘুমের অষুধ ছয়টি করে বিয়ার।
বাজার করে ঘরে ফিরে একটি ইনস্ট্যান্ট নুডুলস পেটে চাপিয়ে এবার টিভি ছেড়ে ভাবতে বসলাম। ভবিষ্যতের লক্ষন খুব খারাপ। নির্দিষ্ট সময়ের মধ্যে স্কুলের বেতন পরিশোধ করতে না পারলে আমার ক্লাসগুলো ড্রপ করে দেয়া হবে। আন্তর্জাতিক ছাত্রের স্ট্যাটাস হারাবো। স্ট্যাটাস হারানো মানে গ্র্যাজুয়েট এ্যাসিস্ট্যান্টশিপ দুরে থাক, সামনের সেমিস্টার থেকে ক্লাসও নিতে পারবো না।  ক্লাস নিতে হলেও নিয়ম অনুযায়ী আমাকে বৈধ আন্তর্জাতিক ছাত্র হতে হবে। শেষ পর্যন্ত বুঝি তল্পিতল্পা গুটিয়ে দেশেই ফিরে যেতে হবে। 
চিন্তায় মাথা যখন আর কাজ করছে না, তখন দরজায় টোকা পড়লো। এই ভর দুপুরে আমার কাছে কেউ আসার কথা নয়। কে হতে পারে ভাবতে ভাবতে দরজা খুলে দেখি অপরিচিত এক শেতাঙ্গ ও এক শেতাঙ্গিনী হাসি মুখে দাঁড়িয়ে আছে। আমাকে দেখেই পুরুষটি বললো, 'আপনার জন্য একটি সুসংবাদ আছে!' 
এমন দুঃসময়ে এমন একটি অপ্রত্যাশিত খবরে বিশ্মিত যেমন হলাম তেমনি মনের মধ্যে কেমন যেনো এক ধরণের উত্তেজনাও টের পেলাম। সুসংবাদটি সম্পর্কে বিন্দুমাত্র ধারণা না থাকলেও মনে হলো অলৌকিক কোনো ঘটনা ঘটতে যাচ্ছে যা আমার ভাগ্য পরিবর্তন করে দেবে। আমি কিছু বলার আগেই মহিলাটি বললো, 'জিসাস লাভ্'স ইউ।' 
প্রথমে কিছুই বুঝতে পারলাম না। তারপর কিছুক্ষণ চুপ করে থেকে উপলব্ধি করলাম এরা মিশনারী এবং যীশু আমাকে ভালোবাসেন সেটিই তাদের বিশেষ সুসংবাদ। এমন দুঃসময়ে এমন একটি ঘটনাকে নির্দয় রসিকতার মতই মনে হলো। হতাশার সাথে প্রচন্ড রাগও হলো। কিন্তু যাথাসম্ভব স্বাভাবিকতা বজায় রেখে মুখে হাসি ফুটিয়ে রাখার চেষ্টা করতে লাগলাম। লোকটি বললো, 'যাদের এখনো যীশুর সান্নিধ্য লাভের সুযোগ হয়নি, আমরা তাদের কাছে তাদের প্রতি যীশুর ভালোবাসার সুসংবাদ পৌঁছে দিচ্ছি।'
আমার যে যীশুর সান্নিধ্য লাভের সুযোগ হয়নি তা তারা কী করে জানলো ভেবে অবাক হলাম। যে এলাকায় থাকতাম সেখানে অবশ্য অনেক আন্তর্জাতিক ছাত্রের বাস ছিলো। তারা বোধহয় ধরে নিয়েছিলো যে আন্তর্জাতিকদের সাথে যীশুর দেখা সাক্ষাত হয় না। আমি রাগ সামলে নিলাম ঠিকই, কিন্তু মজা করার লোভ সামলাতে পারলাম না। কোনো রকম ভূমিকা ছাড়া সরাসরি বললাম, 'আজ ভাত খাইনি।'
মহিলাটি ভাবলো আমি বুঝি বলতে চেয়েছি এখন আমার ভাত খাবার সময়, তাদের জন্য খেতে বসতে পারছি না। কিন্তু ইংরেজী ভালো জানি না বলে হয়তো ঠিক করে বলতে পারিনি। সে বললো, 'কোনো অসুবিধা নেই, আপনি খেয়ে নিন, আমরা আধা ঘন্টা পরে আবার আসছি।'
আমি তার ভুল ধরিয়ে দিতে বললাম, 'না, ঠিক তা নয়। ঘরে চাল নেই তাই ভাত খাইনি। চাল কেনার টাকা নেই।'
এবার দুইজন অবাক হয়ে মুখ চাওয়া চাওয়ি করলো। এমন পরিস্থিতির জন্য প্রস্তুত ছিলো না তারা। লোকটি নিজেকে সামলে নিয়ে বললো, 'আমি খুব দুঃখিত। আশা করি আপনার এই অবস্থা বেশীদিন থাকবেনা। যীশুর উপর আস্থা রাখুন সব ঠিক হয়ে যাবে।'
আমি হাসি মুখে বললাম, 'স্কুলের বেতন দেয়ার টাকাও নেই। যীশুর যখন আমার জন্য এতই ভালোবাসা তখন যীশুর কাছ থেকে আমাকে কিছু টাকা যোগাড় করে দিন।'
এবার তারা বুঝতে পারলো আমি রসিকতা করার চেষ্টা করছি। দুইজনের চোখমুখ শক্ত হয়ে গেলো। লোকটি খুব গম্ভীর মুখে বললো, 'যীশুর ভালোবাসা সেরকম নয়। তাঁর ভালোবাসা বুঝতে হলে আপনাকে আরেকটু গভীরভাবে চিন্তা করতে হবে।'
আমি অত্যন্ত বিনয়ের সংগে বললাম, 'আমার মাথায় এখন অনেক চিন্তা, যীশুর ভালোবাসা নিয়ে চিন্তা করার সময় নেই। দুঃখিত।' তারপর দড়াম করে তাদের মুখের উপর দরজা বন্ধ করে দিলাম।  


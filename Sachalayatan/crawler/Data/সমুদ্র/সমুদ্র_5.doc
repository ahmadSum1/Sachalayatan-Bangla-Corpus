মাইক্রোসফটের মুণ্ডু বিভ্রাট



মাইক্রোসফট এর একটা বিজ্ঞাপন নিয়ে বাজারে (পড়ুন ব্লগ দুনিয়ায়) বেশ হাসাহাসি চলছে। বড় কোম্পনি হলে যা হয় আর কি - ছোট ভুলের বড় মাশুল। শুধু হাসাহাসির মধ্যে না থেকে অনেকে আবার এটাকে "বর্ণবাদী আচরণ" বলেও আঙ্গুল তুলেছেন আর মাইক্রোসফট বাবাজীও এর মধ্যেই সবার কাছে ক্ষমা চেয়ে নিয়েছেন।
ঘটনাটা কি?
মাইক্রোসফট এর "বিজনেস প্রডাক্টিভিটি" এর ওয়েবপাতাটির আমেরিকা ভার্সনে আছে এই ছবিটা (বড় করে দেখতে ক্লিক করুন):
 
           আর তাদের একই ওয়েবসাইটের পোলিশ ভার্সনে ছিলো (এখন আর নেই) এই পরের ছবিটা:


         
দুটি ছবির মধ্যে পার্থক্যটা হলো শুধুমাত্র মাঝের মডেলে, মাথাটাকে শুধু রিপ্লেস করে দেয়া হয়েছে। মজার ব্যাপার, খেয়াল করলে দেখবেন, হাতটা কিন্তু একই আছে, কালো থেকে আর সাদা করা হয়নি। ফটোশপের ভুল! এই কালো ধড়ে সাদা মুণ্ডু বসানো থেকেই জনগণের ক্ষেপে যাবার সূত্রপাত।
আমার ব্যক্তিগত ভাবে মনে হয়েছে এইটা মার্কেটিং পলিসি ছাড়া আর কিছুই না। পোল্যান্ডে যেহেতু কালো জনগোষ্ঠী খুবই কম, তাই খুব স্বাভাবিক একজন কালো মানুষকে বিজ্ঞাপনে দেখে পোলিশরা খুব একটা আন্দোলিত হবেনা। দাও তাই সাদা মুণ্ডু লটকে। পলিসি ঠিক ছিলো তবে হাতটা বাদ রাখাটাই যা ভুল হয়েছে!
বলছিলাম ব্লগোস্ফিয়ারের হাসাহাসির কথা, একটি সাইট এই ছবিতে ইচ্ছেমত মুণ্ডু বদলে দেয়ার কম্পিটিশান চালু করেছে - সবচাইতে মজার ছবিটির জন্য পাঠক পাবে একটা "বিং" টি-শার্ট! বক্রাঘাত আর কাকে বলে!


ইতালির সাথে মিতালিঃ পাহাড়, পিজা এবং আইসক্রিম



দেশের বাইরে থাকা অবস্থায় দেশের অনেক কিছুই মিস করতাম - বৃষ্টি, রিকশা, টং দোকানের চা, রসগোল্লা, হাঁসের মাংস ভুনা, এমনকি ঢাকার বিখ্যাত জ্যাম; সবাই যেমন করে। এখন দুইমাসের ছুটিতে বাংলাদেশে বসে উল্টোটাও যে হচ্ছে না তা বুকে হাত দিয়ে বলতে পারবোনা। কিছুমিছু জিনিসের জন্যে মন কেমন কেমন করছে, একেবার "না হলেই না" এমনটা না হলেও "ওইখানে আছে এইখানে নাই কেন" টাইপ মৃদু দীর্ঘশ্বাস আনয়নকারক তো বটেই। তারই একটা নাতিদীর্ঘ ফিরিস্তি বানিয়ে আফসোসের কিস্তিমাত করবার জন্যে এই আয়োজন।

 আইসক্রিম
আইসক্রিম জিনিসটা বরাবরই আমার প্রিয়। দেশে থাকতে গুলশান ধানমণ্ডি সবখানে ডেনমার্কের অ্যান্ডারসেন সাহেবের আইসক্রিমের দোকান দেখে কূপমণ্ডূক বাঙ্গালি ভাবতাম ড্যানিশরা বুঝি এই রসনায় বিশ্বের সেরা। গত এক বছর ইতালির আইসক্রিম খেয়ে আমি আজ (ডেনমার্কে না যেয়েও) উদাত্ত চিত্তে বলতে পারি "ইতালির আইসক্রিম আমি চাখিয়াছি, তাই পৃথিবীর..."। আহা কত রকম তার বর্ণ, গন্ধ, স্বাদ, আর কতভাবেই না পরিবেশন - "কোন" অথবা ছোট-বড় কাপে - এক, দুই বা তিন স্কুপ। কতবার এমন হয়েছে হাতে নিয়ে হাঁটতে হাঁটতে (এবং চাটতে চাটতে) শহরের মাঝ থেকে কখন হোস্টেলে পৌঁছে গেছি টেরও পাইনি। অথবা আরাম করে বসে খেতে চাইলে সাদা কাঁচের বাটিতে করে লম্ব্বা হাতাওয়ালা একটা চামচ সহ। আমি যে ছোট্ট শহরে থাকতাম সেখানেই অসংখ্য আইসক্রিমের দোকান, এবং এই সামারে সবগুলোতেই লোকের ভিড়ে টেকা দায়। আর মিলানে গিয়ে দেখেছি লাঞ্চ ব্রেকে স্যুট-টাই পড়া সব লোকজন আইসক্রিমের দোকানে বিশাল লাইন ধরে দাঁড়িয়ে আছে। কত সব ব্র্যান্ডের আইসক্রিম খাওয়াই হয়নি এখনো, শুধু নুড়িই কুড়িয়ে গেলাম মনে হয় 
আমি তাই ইতালির আইসক্রিম বড্ড মিস করি। আপনাদের জন্যে সাড়ে ছয় ইউরোর একখান স্যাম্পল দিলাম।



 পিজা
মনে পড়ে দেশে কোন এক রমজানে পিজা হাটের আনলিমিটেড পিজা খাওয়ার অফারের ফাঁদে পড়ছিলাম। মোটের ওপর একদমই ভালো লাগেনি। পিজা জিনিসটার প্রতি সেই থেকে আমার চরম অ্যালার্জি, ভাবলেই মেজাজ খারাপ হয়ে যেত। আরো দু একবার পিজা হাটে খেয়ে সেই অনুভূতির অধোগতিই হয়েছিলো শুধু।
পিজার দেশ ইতালিতে গিয়ে ভুল ভাঙ্গলো; প্রথম পিজার টুকরাটা মুখে দিয়েই পিজা হাটকে কয়েক প্রস্থ গালাগালি করেছিলাম ঠিক মনে আছে। ডিপার্টমেন্টার পাশের দোকান "পিজা রিও" তেই প্রথম যাওয়া হয়েছিলো। ছোট্ট একটা দোকান, ওপেন কিচেনে সবার সামনেই পিজা বানাচ্ছে লম্বু এক লোক আর অর্ডার নিচ্ছে এক তরুণী। পরে অবশ্য জেনেছিলাম তারা দম্পতি, আর লম্বুই দোকানের মালিক। সেই থেকে শুরু - সময়ে অসময়ে, একা অথবা সবাই মিলে পিজা রিওতে খাওয়াটা মোটামুটি একটা অভ্যাসই হয়ে দাঁড়িয়েছিলো। খেতে খেতেই পিজার ফ্লেভারগুলো চিনতে শুরু করলাম। জানলাম যে 'মার্গারিটা' হচ্ছে একদম বেসিক ফ্লেভারের পিজা - ব্রেড এর উপরে টমেটো, হাতে বানানো চিজ (যার ইতালিয়ান নাম হচ্ছে মোজারেল্লা) আর এক্সটা ভার্জিন (মানে একদম হাইয়েস্ট কোয়ালিটির) অলিভ অয়েল এর এক আনপুটডাউনেবল মিশেল। পোষাচ্ছে না? তাহলে এর উপর যোগ করতে পারেন টুনা ফিশ অথবা মাশরুম, অথবা হরেক রকম ভেজিটেবলস, অথবা চিকেন আর বিফ, অথবা এইগুলার সম্ভাব্য সমাবেশ। আর বাঙ্গালির ঝালপিয়াসী জিভকে খুশি করার জন্যে চেয়ে নিতে পারেন মরিচের সস। টুনা ফিশ+মাশরুম ফ্লেভারেরটা ছিলো আমাদের সবচেয়ে ফেভারিট, নিচে ওইটাই দেখতে পাচ্ছেন (এই ছবিটা এক বড় ভাইয়ের তোলা)। 


এলাকা ভেদে আবার পিজার স্বাদ বদলে যায়। সমুদ্রের কাছের শহরে গেলে পাওয়া যায় সি-ফুড ফ্লেভারের পিজা। ফ্লোরেন্স ঘুরতে গিয়ে যে পিজা মার্গারিটা খেয়েছিলাম অসাধারণ সেই স্বাদ এই জীবনে ভুলবো না। তুরিনের পিজা নাকি আরও ভালো, আর নেপোলিতে না গেলে নাকি আসল ইতালিয়ান পিজার স্বাদই পাওয়া যায় না!
দেশে বসে আমি তাই পেপারে পিজা হাটের বিজ্ঞাপন দেখি আর দীর্ঘশ্বাস ফেলি।

 পাহাড়
আল্পস যে ইতালির উত্তরে অনেকটা জায়গা জুড়ে ছড়িয়ে আছে সেটা না জানার জন্যে আমার ভূগোল বিষয়ক জ্ঞানের অভাবকে চাইলে দায়ী করা গেলেও উল্টো ধন্যবাদই দেবো - ট্রেন থেকে নেমে শহরে পা রেখেই বিশাল এক সারপ্রাইজ পাবার জন্যে; ম্যাজেস্টিক সব পাহাড়ের চূড়া দিয়ে পুরো শহরটাই ঘেরা। ঘুম থেকে উঠে বিশাল পাহাড় দেখলে  মন ভালো হয়ে যেত, সমুদ্রের সামনে গেলে যেমনটা হয়। নিচের ছবিটা আমার হোস্টেল এর বারান্দা থেকে তোলা, একটা আন্দাজ পাবেন হয়তো। ওই বরফঘেরা চূড়ার একদম ওপরেও উঠেছিলাম, কিন্তু সে অন্য কাহিনী। 

অবশ্য মাস কয়েক যেতেই মাঝে মাঝে দমবন্ধ লাগা শুরু করলো, মনে হতো একটা জেলখানার মধ্যে আছি - যেদিকে তাকাই পাহাড়ের দেয়াল। কাছেপিঠের (দেড় ঘন্টার ট্রেন জার্নি) সমতল শহরে বেড়াতে গিয়ে চওড়া রাস্তা আর দিগন্ত দেখে হাঁপ ছেড়ে ওঠার মতো একটা অনুভূতি হতো। এর জন্যে অবশ্য আল্পসের কোন দোষ নেই, আজীবন সমতলে থাকা বাঙ্গালির অভ্যাসের ওপরেই দায়টা বর্তায়।
যাহোক, সেই অভ্যাসের দাস এখন আর নই। আল্পসকে তাই মিস করি।
লেখাটা বড় হয়ে যাওয়ায় এখানেই থামিয়ে দিতে হচ্ছে। ইতালির সুন্দরী ললনাদেরকেও খুব একটা কম মিস করিনা, তাদের নিয়ে কয়েক ছত্র বর্ণনার ইচ্ছাটাতেও তাই যতি টানছি। এই রোজা-রমজানে না হোক, ললনাদের সচিত্র বিবরণ পরবর্তীতে প্রকাশ করা হবে আশা রাখি 


মাসকাবারি গপসপ



১
ক্রিসমাসের কেনাকাটা শুরু হয়ে গেছে। আজকে রাতে সাড়ে তিন ঘন্টার সাপ্তাহিক ভাষাশিক্ষা শেষে বের হয়ে দেখি চারপাশ ছেলেবুড়োয় ভর্তি। একজন জানালো, সিটি সেন্টারে ক্রিসমাস মার্কেট তো আজ থেকে শুরু হচ্ছেই, সাথে আবার গ্লুওয়াইন টেস্টিংও চলছে। বুঝলাম সবার খুশি খুশি থাকার কারণ। শুক্রবারের রাতটার জন্যে সারা সপ্তাহ দৌড়াই, হুট করে কেমনে জানি চলে আসে তখন আর খুঁজে পাইনা কী করবো। আজ অবশ্য আমাদের মাস্টার্স প্রোগ্রামের পোলাপানের একটা গেট টুগেদার মতন হওয়ার কথা ছিলো। কেউ আসবে না ভাবতে ভাবতেও দেখি আট-দশ জন এসে হাজির। বাংলাদেশের আমি আর সাদাত ভাই, রুমানিয়ার কাতা আর তার বান্ধবী আন্দ্রেয়া, ভারতের বৈশাখ আর সুকন্যা, রাশিয়ার এলেনা, চীনের লি সং, পাকিস্তানের রিজওয়ান। ভার্সিটির পাশের খাবার পাড়ায় এক টার্কিশ রেস্টুরেন্টে ঢুকে পড়লাম। এইখানে রেস্টুরেন্টের ওয়েটাররা বিন্দুমাত্র ইংরেজি বোঝেনা। কাতার ভাষা শিক্ষিকা বান্ধবী আন্দ্রেয়া চোস্ত  জার্মানে আমাদের সবার জন্যে অর্ডার দিলো। পিজা, লাজানিয়া, বিয়ার আর কোক এর সাথে মাল্টিন্যাশনাল আড্ডা জমলো বেশ। আমি অবশ্য এইখানকার গ্রিল চিকেনের বিশাল ফ্যান- আধাখান কড়া গ্রিলড মুরগি, সাথে ফ্রেঞ্চ ফ্রাই, সালাদ, মেয়নেজ আর কেচাপ - চার ইউরোতে এর চেয়ে ভালো খাবার আর হয় না! 
২
আখেন (Aachen) শহর হিসাবে বেশ বড়ই মনে হয় আমার কাছে, ম্যাপ দেখে তো বটেই। আসার পর প্রথম এক সপ্তাহ গেলো বাসা খুঁজে পেতে; তখন বাসা ভাড়ার ওয়েবসাইট আর ম্যাপই ছিলো ভরসা- ওয়েবে অ্যাড দেখো, লোকেশান দেখো তারপর অ্যাপয়েন্টমেন্ট নিয়ে ম্যাপে খুঁজে বের করে যাও বাসা দেখতে। এই শহরে অক্টোবরে এত বিদেশি ছাত্রের সমাগম, মাথা গোঁজার জন্যে জায়গা পাওয়াই একটা ব্যাপার হয়ে দাঁড়ায়। এদের স্টুডেন্ট হোস্টেলে সিট আছে মনে হয় হাজার চারেকের মতন, প্রায় চল্লিশ হাজার ছাত্রের বাকিদের তাই প্রাইভেট বাসাই ভরসা। এই আমিই তো ছয় মাস আগে অ্যাপ্লাই করেও এখনও সরকারি হোস্টেলে সিট পেলাম না। অফিসে জিজ্ঞেস করতে গেলে বলে এক বছর নাকি স্ট্যান্ডার্ড ওয়েটিং পিরিয়ড!
নতুন শহরে বিশাল বাক্স-পেঁটরা নিয়ে এসে হাজির, পরিচিত বাংলাদেশি কেউ নাই, ইয়ুথ হোটেলে জায়গা আছে কিনা তাও জানি না - ঘোরতর বিপদের হাত থেকে রক্ষা করেছিলো বিপদের বান্ধবী এলেনা। ওর বাসাতেই ছিলাম প্রথম সপ্তাহ। একই রুমে না, একই ছাদের নিচে আর কি!
আখেনে বাংলাদেশি ছাত্র হাতে গোনা জনাদশেক হবে। অবাকই লাগে বেশ। মাস্টার্সে প্রথম বছর স্কলারশিপ না থাকলেও ডিপার্টমেন্টে স্টুডেন্ট অ্যাসিস্টেন্টশিপ, যাকে জার্মান শর্টকাটে বলে হিভি খুব সহজেই পাওয়া যায়। RWTH (এইটা ইউনির নাম) জার্মানি একদম টপ রিসার্চ সেন্টারগুলার একটা, রিসার্চে টাকা ঢালতে এদের কোনই আপত্তি নাই। আমি আর ইন্দোনেশিয়ার ইউস মিলে মোবাইল কমিউনিকেশানের একটা ল্যাব করি। গতকাল আমাদের কাজের জন্যে একটা নোকিয়া এন সিরিজের ইন্টারনেট ট্যাবলেট বরাদ্দ করা হইছে। (ইউস দিনরাত কোডিং নিয়েই পড়ে থাকে, তাই নোকিয়াটা আশা করি আমার হাতেই থাকবে বাকি সেমিস্টার। দিল বড়ই খুশ!)
গড়ে একজন পিএইচডি স্টুডেন্ট দুই জন করে হিভি রাখতে পারে। সেই হিসাবে প্রতি সপ্তাহেই হিভির নোটিশ দেখা যায় এখানে সেখানে। এর এরিকসন, মাইক্রোসফট, ফিলিপস এদের সবারই রিসার্চ সেন্টার আছে আশেপাশে, ওখানেও অনেক ওপেনিং থাকে। ঘন্টায় ৯ ইউরোর জব যদি সপ্তাহে দশ ঘন্টাও করা যায়, সাড়ে তিনশো ইউরো পাওয়া যায় মাসে, যা দিয়ে থাকা খাওয়া খুব ভালো নাহোক, মোটামুটি ভাবে চালানোই যায়। আর বিশ ঘন্টা পেলে তো লা জওয়াব। এইবছর একটা ক্যাম্পইন করতে হবে পোলাপান যেন অ্যাপ্লাই করে। আপনাদের বন্ধুবান্ধব, পরিচিত কেউ থাকলেও জানায় দিয়েন। অনেকে মনে হয় নামই জানেনা।
বাংলাদেশি তো বললাম হাতেগোনা, একটু অবাক হলেও সত্য যে ভারতীয় ছাত্রও নেই বললেই চলে; শহর ভর্তি শুধু চাইনিজ, এবং পাকিস্তানি। 
৩
নেদারল্যান্ড, বেলজিয়াম আর জার্মানি - এই তিন দেশের বর্ডার এক হইছে এই আখেন শহরে। গত সপ্তাহে বাসার সামনে থেকে বাসে উঠে পনের মিনিটের মধ্যে বেলজিয়ামে চলে গেলাম। বেলজিয়ামেই যখন গেলাম তখন আর একপা দূরের নেদারল্যান্ড বাদ থাকে কেন। তিন দেশের এক সীমানার এই ট্রিপল পয়েন্ট বেশ দর্শনীয় বস্তু, লোকজনের ভিড় লেগেই থাকে হরদম। একসাথে তিন দেশে পা দিয়ে ছবি তুলতে সবার বড়ই আগ্রহ! ঘরের কাছের জিনিস দেখে আমরা অবশ্য বেশি পাত্তা দেই নাই, "ও, এই ব্যাপার" সুলভ একটা ভাব নিয়ে ঘুরে চলে আসছি।
ইউনিতে এনরোল করার সময় আমাদের যে স্টুডেন্ট সেমিস্টার টিকেটটা দেয়, সেটা বড়ই সৌন্দর্য। এই টিকিট দিয়ে NRW (আখেন যে স্টেটে) এর সবখানে ঘোরা যায়। যেকোন লোকাল বাস, ট্রেন, ট্রাম, মেট্রো্তে টিকিট দেখালেই হয়। বন, কোলন, ডুসেলডর্ফ, মিউন্সটার - সবই হাতের নাগালে। আমার মাঝে মধ্যে নিজেকে লাল কার্ডওয়ালা কিম জিবান মনে হয়!
আমার ঘর থেকে মিনিট দশেক হাঁটার দুরত্বে বিখ্যাত প্রিমিয়াম চকলেট ব্র্যান্ড লিন্ড্‌ট এর ফ্যাক্টরি। এইখানে ফ্যাক্টরি প্রাইসে চকলেট কিনতে পাওয়া যায়। মাসে দশ ইউরো বাজেট করছি চকলেটের খাতে। 
------
অনেকদিন পর বৈদেশে ফিরে এসে সচলায়তনে এইটা প্রথম লেখা। গত এক মাসের টুকটাক ডাইরি সব এক পোস্টেই দিলাম। বেশ হালকা বোধ হচ্ছে!


বাদল বৃত্তান্ত এবং কেশ কাহিনী



১
দুবছরের পড়াশোনার এক বছর শেষ করে ছুটি কাটাতে দেশে এলাম এক মাস হলো। আরো থাকবো মাস দেড়েকের মত। এতদিন কিভাবে? জার্মান ভাষাশিক্ষার একটা কোর্স শুরু হবে সামনের মাসেই, আর আমারো ফিরে গিয়ে সেটা ধরার কথা ছিলো। প্রোগ্রামের কো-অর্ডিনেটরকে অনুনয় করে মেইল দেয়াতে কাজ হলো, বললেন ভাষাশিক্ষা কোর্স পরের মাসে শুরু করলেও নেহায়েত ক্ষতিবৃদ্ধি নাই। যদিও এতে সেমিস্টারের মধ্যে চাপটা বেড়ে যাবে, তাও আমি তো আরো এক মাস শুয়ে-বসে, দাওয়াত খেয়ে, চরম আলসেমি করে কাটাতে পারবো!
এক বছরের প্রবাস জীবনে সবচাইতে বেশি মিস করা ব্যাপারগুলোর মধ্যে এক নম্বর ছিলো বৃষ্টি। "আইলাম, গেলাম" টাইপ নুতুপুতু বৃষ্টি না; আকাশ কালো করে আসা ঝুম বৃষ্টি; বিটিভির আবহাওয়া বার্তায় যাকে বলে "বজ্রপাতসহ ঝড়োবৃষ্টি"। দেশে এসে প্রথম সপ্তাহে বৃষ্টিতো দূরের কথা, মেঘের ল্যাজ পর্যন্ত দেখতে পেলাম না। পরের সপ্তাহে গ্রামের বাড়ি ঘুরতে গিয়ে টিনের চালে ঝমঝম বৃষ্টিতে যখন টিভিতে ঢাকার পানিতে ঢেকে যাওয়ার খবর পেলাম তখন আমি যারপরনাই পুলকিত - "যাক এমন দিনে ঢাকায় থাকতে হয় নাই!"
দুদিন পরে ঢাকায় ফিরে এলাম, তালা খুলে বাসায় ঢুকতেই দেখি এক অভূতপূর্ব দৃশ্য - পুরো বাসা থইথই করছে, খাটের নিচে, টেবিলের তলায়, ওয়ার্ডরোবের চিপায় - এক ইঞ্চিও বাদ নাই। বারান্দার দরজা, সবগুলো জানালা বন্ধ ছিলো, পানি কিভাবে ঢুকলো, এত পানি? 
যাহোক, আদাজল খেয়ে লেগেও বালতি দশেক জলের নিকুচি করতে আমাদের তিনজনার ঘন্টা দুয়েক লাগলো মাত্তর। বৃষ্টিকে বড্ড বেশি মিস করার ফল পেলাম হাতেহাতেই, হাতেনাতেও বলতে পারেন।
২
গত আগস্টে দেশ ছাড়ার সময় একদম ছোট করে চুল কেটে গিয়েছিলাম, ঠিক কি কারণে খেয়াল নেই। আর যাবার মাস তিনেক পরে আরো একবার- কোন নরসুন্দরের দোকানে নয়, আমাদের এক বড়ভাই সুন্দর করেই সমাধা করেছিলেন কার্যটি। সেই শেষ, তারপর থেকে আমার সাধের কেশরাজি বিনা বাধায় বেশ বেড়ে উঠছে। কিপটামো করে কাটাইনি, ঠিক তা নয়। দেশে থাকতে কখনো চুল বড় করিনি, হালকার উপর ঝাপসা একটা ইচ্ছে ছিলো আগে থেকেই, তাই ভাবলাম এই সুযোগ আর মিস করা ঠিক হবে না।
আমার সবসময় মনে হতো চুলটাই মানুষের চেহারার সবচেয়ে বেশি ব্যক্তিত্বপ্রভাবক (Characteristic এর বাংলা কি হবে?) বস্তু, তাই ভাবলাম দেশে সবাইকে এই পুরোনো চেহারার নতুন খোমাটা না দেখালে একটা আফসোস থেকেই যাবে। তাই ফিরে এলাম ওভাবেই।
তাৎক্ষণিক ফলাফলঃ এয়ারপোর্ট থেকে বাসায় ফেরার পথে আব্বুর সংলাপ - "তুই কি সেলুন হয়ে বাসায় যাবি?" 
যাহোক, প্রাথমিক ধাক্কাটা কেটে যাবার পর এখন মোটামুটি সবাই বলছে আমার এই লম্বা চুল নাকি তাদের কাছে ভালোই লাগছে। আমিও তাই আপাতত আর সেলুনে যাচ্ছিনা। দেখি কতদিন কাটানো যায়। মানে "না কাটানো" যায় আর কি!
পুনশ্চঃ
অ-নে-ক দিন পরে আমার অ্যাকাউন্টে ঢুকে দেখি হাসান মোরশেদের মন্তব্য- "শেষ লেখা একুশ আগষ্ট ২০০৮ । সমুদ্রকে কি এতো স্থবির মানায়?"
দ্বিতীয় লেখাটা যে ঠিক ঠিক এক বছর পরেই লিখলাম এটি ইচ্ছাকৃত নয়, অনভিপ্রেত কাকতালমাত্র!


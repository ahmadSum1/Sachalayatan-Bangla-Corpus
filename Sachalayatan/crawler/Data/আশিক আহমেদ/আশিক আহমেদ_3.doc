যান্ত্রিকের একাল-সেকাল



স্যার অযান্ত্রিকের ৯০ আর ৯২ সালের পুরানো দুটো সংখ্যা ধরিয়ে দিলেন (অযান্ত্রিক - বুয়েটের যন্ত্রকৌশল বিভাগের টার্ম ম্যাগাজিন)। আমার কাজ হলো এগুলো কে পিডিএফ ফাইলে পরিনত করা। বাসায় এসে উলটেপালটে দেখলাম -  ঝরঝরে অবস্থা, ভেতরে কয়েক জায়গায় সাইন পেনের আকিবুকি (স্যারের ছেলের কাজ মনে হয়)। 
খুব সাবধানে পাতা উল্টাচ্ছি, কারণ স্যারের মতে এটাই শেষ নমুনা। একটা কবিতা মনে ধরেছে, লেখকের অনুমতি ছাড়াই তুলে দিলাম -
শেষ বিদায়
বিপ্লব বিশ্বাস
--------------------
যাচ্ছো যাও
টিকিট কাটার আগে শুধু একবার ভেবো,
তুমি যাচ্ছো না কোথাও,
কেন যাবে?
সেই ধু ধু দূরত্ব কেন বাড়াবে?
কাউন্টারে শুধু চুপিচুপি বলো,
না যাওয়ার টিকিট খানাই দিন।
যাওয়াই তো হলো - বহুদিন -
ভেতরে বাইরে কিংবা স্বপ্নে জাগরনে,
কম তো যাওনি,
তবে এবারকার মতো না হয় গোপনে
থেকে যাও। 
=============================
মজার ব্যাপার হচ্ছে, ২০০৫ সালে প্রকাশিত ম্যাগাজিনের সাথে এটার কোন পার্থক্য নেই। ছকবাধা সম্পাদকীয় আর বিভিন্ন স্যারদের বানী, দীপক স্যারের রসালো কিন্তু উপদেশমুলক লেখা, শেষ বর্ষের ছাত্রদের হায়হুতাশ - সব একই আছে। এবং সেই বছরও ছাত্ররা বিশ্বকাপ দেখার জন্য ক্লাস বর্জন করেছিলো। 
ইতিহাসের পুনরাবৃত্তি......নাকি আমরা সবাই আটকে আছি একই জায়গায়? 


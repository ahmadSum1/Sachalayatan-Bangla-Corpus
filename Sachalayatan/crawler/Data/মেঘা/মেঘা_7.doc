নতুন ভাবে ফিরে আসার গল্প



ছোটবেলায় আম্মু বাসায় ধরে রাখার জন্য গল্পের বই পড়ানোর অভ্যাস করিয়েছিল আমার বোনকে। আমাদের গল্প খুব পছন্দ ছিল। আম্মু বই থেকে গল্প পড়ে আমাদের শোনাত বিকালের দিকে। গল্পের মধ্যে যখন মন ঢুকে যেতো তখন হঠাৎ করে পড়া বাদ দিয়ে বলতো “বাকিটা পরে শোনাবো এখন চা বানাতে হবে” এই কথা শোনা মাত্র আমরা যে কী ভীষণ পরিমাণ বিরক্ত হতাম আম্মুর উপর! আপু তখন স্কুলে পড়ে। মাত্রই বানান করে রিডিং পড়তে শিখেছে আর আমি তো গন্ড মূর্খ! আপু খুব কৌতূহলী ছিল সব কিছু নিয়েই। আম্মুর জন্য অপেক্ষা করে বসে থাকতো না। কষ্ট করে বানান করে গল্প পড়ে ফেলত আর আমাকেও শোনাত। এতে আমাদের দুটো উপকার হয়েছিলো। এক, রিডিং পড়তে শিখে যাওয়া আর দুই, গল্পের বই পড়ার অভ্যাস। অন্যভাবে বলতে গেলে গভীর মনোযোগে কোন কিছু পড়ার অভ্যাস। আমাদের বইয়ের উপর আগ্রহ দেখে আব্বু আমাদের জন্য চিনা রূপকথার বই, গ্রীক রূপকথার বই এনে দিতো। এখনো মনে আছে কিছু গল্পের ঘটনা। একটা গল্প আমার খুব প্রিয় ছিল। গল্পটা এমন ছিলোঃ
“এক গ্রামে একটা খুব বোকা মেয়ে ছিল। সেই মেয়ের আবার একটা খুব সুন্দর ছোট্ট একটা বাবু ছিল। এক রাতে বোকা মেয়ে ঘুমিয়ে স্বপ্ন দেখে যে অন্য গ্রামে থাকা তার মা খুব অসুস্থ! এই স্বপ্ন দেখে ঘুম থেকে জেগে কোন ভাবনা চিন্তা না করেই বোকা মেয়ে তার বাবু কোলে নিয়ে দৌড়ে মাকে দেখার জন্য রওনা হয়। রাস্তা দিয়ে গেলে অনেক সময় লাগবে তাই তরমুজ ক্ষেতের মধ্যে দিয়ে যাবার সিদ্ধান্ত নেয়। যেতে যেতেই তরমুজের লতায় পা জড়িয়ে পরে যায় আর কোল থেকে বাবু দূরে ছিটকে পরে যায়। মাকে নিয়ে এতো চিন্তাতে ছিল মেয়ে যে কোনো দিকে না তাকিয়ে কোন রকমে বাবুকে আবার কোলে নিয়ে মার বাসায় হাজির হয়! এতো রাতে মেয়েকে এভাবে আসতে দেখে খুব অবাক হয় মা। কিন্তু তবুও খুব খুশি হয় মেয়ে এসেছে দেখে। আর মেয়েও নিশ্চিন্ত-বোধ করে মা সুস্থ আছে দেখে। তখন মেয়েটার মা বলে ‘এতো কষ্ট করে এসেছ যখন দাও আমার নাতিকে আমার কোলে দাও ওকে একটু দেখি’। এই কথা শুনে মার কোলে বাবু দেবার পর মা আঁতকে উঠে বলে ‘একি! তোমার বাচ্চা কোথায়? এতো দেখি একটা তরমুজ!’ এই কথা শুনে মেয়েটা বাচ্চাকে তরমুজ ক্ষেতে ফেলে এসেছে মনে করে আবার ছুট লাগায় বাচ্চা উদ্ধারের জন্য। ক্ষেতে যেয়ে দেখে বাচ্চা পুঁটুলির মতো পরে আছে। আবার কোলে তুলে নিয়ে সারা রাত দৌড়াদৌড়ি করে বাসায় ফিরে আসে। বিছানায় যেয়ে দেখে বাবু বিছানায় শুয়ে ঘুমাচ্ছে আর বোকা মেয়ের কোলে একটা কোলবালিশ! সারারাত কোলবালিশ নিয়ে ছুটাছুটি করেছে। এতোই বেখেয়াল যে বাচ্চা নিয়েছে কিনা সে খেয়ালই করে নি!”
এই গল্পটা আমাদের খুব প্রিয় ছিল। আমি ছবি দেখতাম বসে বসে পড়তে না পারলেও। পড়তে শেখার পরও আমার কেন যেন নিজে পড়তে ভালো লাগত না। আপুকে জ্বালাতাম গল্প শোনানোর জন্য। ততদিনে আপুর অনেক বেশি বই পড়ার নেশা। আমাকে গল্প শুনিয়ে আবার সেটা বুঝিয়ে দেয়া এতো যন্ত্রণা ওর ভালো লাগতো না তাই মনে মনে নিজে নিজে পড়তো আমাকে আর বলতো না। আমি ক্লাস ফাইভ পর্যন্ত পড়েছি টুকটাক রূপকথার গল্প। কিন্তু তেমন বলার মতো বই পড়া হয় নি। আমি যখন সিক্সে উঠে গেলাম আব্বু তখন ঢাকার বাহিরে থাকে আর আম্মু আমাদের নিয়ে একা ঢাকাতে থাকে। ক্লাস সিক্সে উঠেই আমি মনে হয় সবার কাছে হঠাৎ করে খুব বড় হয়ে গেলাম। বাসা থেকে বের হতে দিতো না আম্মু। আর তখন এইটুকু বুঝতে শিখে গিয়েছি যে আমি মেয়ে আর চারপাশের ছেলেগুলো বড়ই ভয়ংকর। ডে শিফটের স্কুলে পড়তাম। সকালে কোচিং করে তারপর স্কুল যেতাম। স্কুল থেকে বাসায় আসতাম সাড়ে চারটায়। সন্ধ্যা হয় আরো বেশ দেরিতে। এই সময়টাতে কিছু করার থাকতো না আমার। মনে আছে আপু প্রত্যেকদিন স্কুল থেকে এসেই কোন রকমে একটু খেয়েই গল্পের বই নিয়ে বসে যেতো। একদিন কোন কাজ না পেয়ে আপুর পড়ার টেবিলে দেখলাম টম সয়্যার নামে একটা বই পড়ে আছে। আপুকে জিজ্ঞেস করলাম বইটা নেবো কিনা পড়তে। অবাক হয়েছিলো আমি ওকে না জ্বালিয়ে নিজে পড়তে চাচ্ছি দেখে! ওশান মামাদের কাছ থেকে আনা খুব পুরনো হয়ে যাওয়া বইটাতে কী ছিল জানি না শুধু মনে আছে আমি এক বসায় বইটা পড়ে শেষ করেছিলাম। শুধু বেকি কে নিয়ে টমের গুহার মধ্যে আটকা পরে যাবার ঐ নয় পৃষ্ঠা আমি পড়তে পারি নি! বইটাতে এই নয় পৃষ্ঠা ছিল না। কী ভীষণ এক অতৃপ্তি বোধ হয়েছিলো আমার মধ্যে সে আর বলার না। মনে আছে কলেজে উঠে এই বইটা সেবা প্রকাশনীর কার্যালয়ে চলা সেল থেকে কিনেছিলাম ১০ টাকা দিয়ে। সেবা প্রকাশনীতে বসেই আগে ঐ নয় পৃষ্ঠা পড়েছিলাম। বেকির জন্য বাটন-হোলে লুকিয়ে রাখা গোলাপ আর এক বুক ভালোবাসা নিয়ে টমের অপেক্ষা এতোই অসাধারণ লেগেছিল আমার কাছে যে আমি সেদিন থেকে পুরাদস্তুর পড়ুয়া হয়ে গেলাম। আমাদের কোন বই আছে কিনা খোঁজ নিতে যেয়ে দেখি ‘ওমা! আমাদের তো অনেক অনেক বই আছে!’ বইয়ের উপরে লেখা “তিন গোয়েন্দা”। আমার আপু তখন এইসব বই পড়ে। আমার রূপকথা ভালো লাগলেও পড়তে যেয়ে দেখালাম তিন গোয়েন্দা আরো বেশি মজার। আমি, আপু আর আম্মু পাল্লা দিয়ে বই পড়তাম সেই সময়। এমন অনেক সময় হয়েছে যে কারো কাছ থেকে ধার করে আনা হয়েছে খুব ভালো কোন বই কিন্তু একদিনের মধ্যে বই ফেরত দিতে হবে এই শর্তে। পড়তে ইচ্ছা করছে আমাদের তিনজনরই। তখন জোরে রিডিং পড়া হতো বই। কিছুক্ষণ আপু, কিছুক্ষণ আমি আর কিছুক্ষণ আম্মু রিডিং পড়ে বই শেষ করতাম। সেইদিন গুলো চরম প্রতিকূলতার মধ্যেও অনেক ভালো ছিল। 
এই পর্যন্ত কত বই পড়েছি তার কোন হিসাব নেই। আমার কাছে কত বই আছে সেটার হিসাব আছে অবশ্য। একবার কার কাছ থেকে বই নিতে যেয়ে যেন শুনেছিলাম “কিনে পড়ার সামর্থ্য নাই এসেছে বই পড়তে!” তখন ক্লাস এইটে পড়ি। আমার মান-সম্মানবোধ ভয়াবহ মাত্রায় বেশি হবার কারণে আমি সিদ্ধান্ত নিয়ে নিলাম নিজে বই কিনে পড়তে পারলে পড়বো না হলে থাক আমার পড়া লাগবে না। আমি টিফিনে কিছু না খেয়ে টাকা জমিয়ে বই কিনতাম। কারো কাছে ভালো কোন বই দেখলে লেখকের নাম আর বইয়ের নাম টুকে রেখে দিতাম আমার ডায়েরীতে কিন্তু নিতে চাইতাম না। এখন নিজের লাইব্রেরির দিকে তাকালে মনে হয় এই জিদটা ভালো ছিল। এই জিদটার কারণে আমি আমার বয়সী অন্য সব মেয়ের তুলনায় আলাদা। 
শুধু পড়েই গেছি ভার্সিটি পর্যন্ত। মনে হয় নি কোনদিন কিছু লিখতে হবে। আর লেখালেখি করা আমার পক্ষে সম্ভব এটা আমার চিন্তাতেও ছিলো না। আমার লেখালেখির দৌড় আমার বান্ধবীদের চিঠি দেয়া পর্যন্তই ছিলো। খুব প্রিয় মানুষদের চিঠি দিতে হয় এটা আমার আপুকে দেখে আমার মধ্যে চলে এসেছিলো। মনে আছে আমার বেস্ট ফ্রেন্ডের সাথে একবার ঝগড়া হয়েছিলো। একেবারে মুখ দেখা দেখি বন্ধ টাইপের ঝগড়া। কিন্তু আমি ওর সাথে কথা না বলে থাকতে পারি না। ও ইচ্ছা করে আমার সাথে ঝগড়া করেছে আমি নিজে থেকে যেয়ে কথাও বলতে পারছি না তাই চিঠি লিখেছিলাম একটা। আমার বান্ধবীকে না ওর বাবা কে! এটা নালিশ দিয়ে যে রেশমা আমার সাথে ঝগড়া করেছে (নালিশ দেয়া আমার অভ্যাস ছিলো! আমি কী করবো!) ওর বাবা সেই চিঠি পড়ে হাসতে হাসতে গড়াগড়ি! পরে রেশমাকে আমাদের বাসায় নিয়ে এসে আমাদের মিল করিয়ে দিয়েছিলো। এখনো এই মেয়েটা আমার বেস্ট ফ্রেন্ড। প্লে গ্রুপ থেকে এক সাথে পড়া বান্ধবীগুলোর সাথে ৩ বছর দেখা না হলে কেমন লাগে সেটা রেশমা বোঝে কিনা কে জানে! যা বলছিলাম, আমাদের মধ্যে তারপর থেকে চিঠি লেখার একটা চল চলে এলো। আমার বান্ধবীরা বেশ ভালোই লিখতে পারতো। স্কুলের পর থেকে আর কাউকে চিঠি লেখা হয় না। সবার হাতে হাতে মোবাইল তখন। ডায়েরীতে কিছু মনে হলে লিখে রাখতাম। একটা সময় বুঝতে শিখেছি সব নালিশ আব্বু, আম্মু কিংবা আপুকেও দেয়া যায় না। সেই নালিশের কথাগুলো আমার মন খারাপের কথাগুলো লাল ভেলভেটের ডায়েরীতে যত্ন করে লিখে রাখতাম।
তখনো আমার অনেক কিছুই দেখা বাকি ছিলো জীবনের। এখনো হয়ত অনেক কিছু বাকি রয়ে গেছে। তবে ভার্সিটির শুরুর দিকে যেই মানসিক কষ্টের মধ্যে আমি পরে ছিলাম সেটা থেকে বের হয়ে আসার কোন পথ আমার জানা ছিলো না। আমার বোন আমাকে অসম্ভব বেশি ভালোবাসে। ওর জন্য আমাকে এমন দেখা খুব কষ্টের ছিলো আমি জানি। কত কিছু করতো আমাকে একটু ভালো রাখার জন্য। তখন আমি ডায়েরী লিখি না আমার এতো প্রিয় যে বই আমি সেই বই ছুঁয়ে দেখি না। যেই গান নিয়ে সবচেয়ে বেশি পরিচয় আমার এক কথায় গান ছেড়ে দেয়া অথবা আমার শখের মডেলিং! আমি আর কিছুই করতাম না! কথা বলতাম না! মনে আছে গত বছরের শুরুর দিকে আপু আমাকে বলেছিল যা মনে আসে তাই যেন লিখে রাখি ব্লগে। আর চাইলে অন্যদের লেখাও পড়তে পারি। আর কিছু করতে ইচ্ছা না করলে আপুর ব্লগে আসা কমেন্টের রিপ্লাইগুলো যেন দিয়ে দেই। আমার জীবনের প্রত্যেকটা সাফল্যের জন্য আমার বোনের কাছে আমি আমৃত্যু কৃতজ্ঞ থাকবো। সেখান থেকে লেখা শুরু। লিখতে লিখতে অনেকের সাথে পরিচয়। কারো কারো সাথে খুব ভালো সম্পর্ক! অনেক খারাপ মানুষের সাথে আমি কিছু অসাধারণ ভালো মানুষের দেখা পেয়েছি ব্লগে এসে। এখন আমার খুব ভালো ফ্রেন্ড বুয়েটের এক ভাইয়া সচলের লিংক দিয়ে বলেছিল “মেঘা তুমি লেখা দিলে মনে হয় সচলে ছাপা হবে। একটা দিয়ে দেখো”। সচলে এতো কঠিন নিয়ম কানুন দেখে লেখা দিতে সাহস পাচ্ছিলাম না। প্রত্যাখ্যান আমি নিতে পারি না। আমি ভেঙে পরি। অনেকদিন ধরে সচলের পোষ্ট অনুসরণ করে ধারণা হয়েছিলো সচল মুক্তমনাদের জন্য। অন্যরকম একটা লেখা খুব ভয়ে ভয়ে সচলে দিয়েছিলাম গত রোজার ঈদের পরের দিন। এতো বেশি ভয় লাগছিলো যে আমি লেখা এলো কিনা দেখতেও ঢুকি নি। চল্লিশ মিনিটের মাথায় দেখি ভাইয়ার কাছ থেকে একটা ছোট্ট টেক্সট “কগ্রাচুলেশন। সচলে লেখা এসেছে”। 
প্রায় এক বছর হতে যাচ্ছে সেইদিন থেকে। অনেক ধৈর্য্য ধরতে হয়েছে অতিথি লেখকের ব্লগ থেকে নিজের ব্লগে এসে লেখার জন্য। আমি এখনো অতিথি যদিও তবু খুব ভালো লাগে সচলের পাতায় নিজের নামটা দেখতে। বেশ কিছুদিন হলো আমি হাচল হয়েছি কিন্তু কিছুতেই বুঝে উঠতে পারছিলাম না প্রথম লেখাটা কেমন হওয়া উচিৎ। আজকে অপরিসীম মন খারাপ ভালো করার জন্য সব প্রিয় মুহূর্তগুলো মনে করলাম। সেই সাথে সবাইকে জানাতে ইচ্ছা করছে মেঘা নামটা ছোট হলেও সচলায়তন পরিবারের একজন সদস্যের নাম।


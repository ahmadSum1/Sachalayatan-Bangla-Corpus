চশমা কাহিনী



হঠাৎ করে আম্মুর মনে হল যে সে তার অতি দুরন্ত দুই মেয়ের পেছনে ছুটোছুটি আর চিৎকার চেঁচামেচি করতে করতে চোখে কম দেখতে শুরু করেছে, আর সেই সাথে ভীষণ মাথা ব্যথা! আমরা দুষ্টু ছিলাম দেখেই সব কিছুর দায় আমাদের মাথার উপর পরত। আমাদের একা রেখে তো আর কোথাও যাবার উপায় তখন আব্বু আম্মুর ছিল না! তাই আমাদের নিয়েই গেছে চোখের ডাক্তারের কাছে। আম্মুর চোখ পরীক্ষা করে ডাক্তার বলল “চোখে কোন সমস্যা নেই। চোখ ভাল আছে। মাথা ব্যথার ওষুধ নিলেই এই সমস্যার সমাধান হয়ে যাবে।” আমার আপু তখন স্কুলে পড়ে। মানে সে সবে মাত্র শিক্ষিত হতে শুরু করেছে! ‘যেখানে দেখিবে ছাই উড়াইয়া দেখো তাই’ নীতি অবলম্বন করে সে যেখানে লেখা দেখে সেটাই পড়তে শুরু করে দেয়। আম্মুর চোখ দেখাতে যেয়ে সে তার এই জ্ঞানের বহর ডাক্তারকে দেখাতে যেয়ে ধরা পড়লো যে দূরের জিনিস তেমন ভাল আপু দেখতে পায় না। তখন ডাক্তার আম্মুকে বলে “আপনার চোখে তো কোন সমস্যা নাই কিন্তু আপনার এই পিচ্চির চোখে তো বেশ সমস্যা। ওর তো চশমা লাগবে!” আমার অতি পণ্ডিত বোন সাথে সাথে লাফিয়ে উঠেছে খুশীতে! ডাক্তার ওকে জিজ্ঞেস করেছে, “মা তুমি চশমা চোখে রাখতে পারবে তো?” আপু সাথে সাথে ডাক্তারকে দ্বিগুণ উৎসাহের সাথে জানিয়েছে, চোখে রাখবে না মানে?! অবশ্যই চশমা চোখে রাখবে আপুজির মতো! শুধু তাই না এখন থেকে সে পান ও খাবে! এই কথা শুনে ডাক্তার চরম আশ্চর্য হয়ে বলেছে, “আপুজি কে? আর পান কেন খেতে হবে?” তো আমার বোনের ব্যাখ্যা হল যেহেতু আমার নানীমা চশমা পরে আর পান খায় সেহেতু চশমা নিলে ওকেও পান খেতে হবে!  
কিছুদিন পর আব্বু ছোট্ট একটা চশমা নিয়ে এলো বাসায়। সেই চশমার সাথে আবার গলায় ঝুলিয়ে রাখার মত ফিতে লাগানো। ছোট মানুষ চোখ থেকে চশমা খুলে যেন ভাঙতে না পারে তার জন্য। আপুকে বেশ আদর যত্ন করে সেই চশমা পরিয়ে দেয়া হল! কিন্তু আমার চশমা নেই। আমি সেই দুঃখে কান্নাকাটি করে শেষ! আপুর চশমা আছে মানে আমাকেও দিতে হবে। আমাকে যতই বুঝায় এটা অসুখ, এটা পচা, এটা ভাল না। আমি ততই কান্না করি এটা বলে যে ওইটা খেলনা, আপুকে একাই দিলো কিন্তু আমাকে দিলো না! আমার বোন আমার কান্নাকাটি দেখতে পারে না। সে আমাকে প্রমিজ করল আম্মু না থাকলে আমাকে চশমা পরতে দেবে। কিন্তু আমি কিছুদিনের মধ্যেই বুঝে গিয়েছিলাম চশমা বড়ই এক যন্ত্রণার নাম! আম্মু আমাদের বিকালে সাজিয়ে-গুছিয়ে খেলতে পাঠাত বাসার সামনের মাঠে। আপু আমার হাত ধরে তার চশমা গলায় ঝুলিয়ে নিচে যেতে না যেতেই কেউ না কেউ ওর চশমা নিয়ে চোখে দিয়ে ঘুরে বেড়াত। বলতে গেলে আপুর চশমা ছিল পুরো পাড়ার সবার চশমা। প্রথম প্রথম আপুর চশমার উপর ভারী মায়া মহব্বত ছিল। তখন কেউ চশমা নিয়ে নিলে তার পিছে পিছে দৌড়ে উদ্ধারের চেষ্টা করতো। কিন্তু আমার মতো আপুও কিছুদিনের মধ্যেই বুঝে গিয়েছিল চশমা অতি বাজে একটা জিনিস! চশমার একমাত্র ব্যবহার হল কোন কিছু নিয়ে রাগ হলে বাবা-মার সামনে আছাড় মারা। তখন তো আর এখনকার মত প্ল্যাস্টিকের গ্লাস ছিল না যে কিছুই হবে না! আছাড় দিলেই ভেঙে যেত! 
বড় হতে হতে আপু কীভাবে করে যেন চশমার পিছ ছাড়িয়ে ফেলেছিল। তবে সেই খেলনা চশমাটা এখনো বাসায় আছে। দেখলেই হাসি পায়! এতো ছোট চশমা পরে থাকত কী করে! আপুর চশমা পরার ঘটনা আমার তেমন মনে না থাকলেও একটা বিরক্তি ছোটবেলা থেকেই ছিল চশমা নিয়ে। যখন ক্লাস এইটে পড়ি তখন একদিন বিজ্ঞান ক্লাসে ব্ল্যাক বোর্ডে কিছু লিখে দিয়েছে যেটা খাতায় তুলে নিতে হবে। আমি আমার পাশের বান্ধবীর খাতা দেখে তুলচ্ছিলাম দেখে আমাদের বিজ্ঞানের ফরিদা মিস আমাকে ডেকে বলে, মেঘা ফার্স্ট বেঞ্চে বসে তুমি অন্যের খাতা দেখে লিখছ কেন? তুমি দেখতে পাও না? আমি বললাম তখন আমি পরিষ্কার বুঝতে পারি না কী লেখা! মিস আমার ডায়েরীতে লিখে দিলো চোখের ডাক্তার দেখাবেন! সাথে আমাকে এটাও বলে দিলো তোমার বাসায় এটা দেখাবে আর ডাক্তার কী বলে সেটা আমাকে জানাবে! কিছুটা বাধ্য হয়েই ডাক্তারের কাছে যেতে হয়েছিল। যাবার সাথে সাথে ব্যাটা চোখ দেখে -২.৭৫ পাওয়ার লিখে কাগজ হাতে ধরিয়ে দিলো! আম্মু ভীষণ অবাক হয়ে বলে, ছোটটার চোখে সমস্যা এটা তো বুঝতেই পারি নি। বলেও না কিছু কোনদিন যে দেখতে পাচ্ছে না। তাই শুনে ডাক্তার বলল চশমা না পরলে অনেক বেশি ক্ষতি হবে চশমা দিয়ে দেন। 
প্রথমদিন চশমা পরে স্কুলে গেলাম! অসম্ভব রকম মেজাজ খারাপ নিয়ে। রাস্তার মানুষজন যারা আমাকে চেনে টিজ করতে শুরু করে দিলো চশমা দেখে। ক্লাসে যাবার পর এই চশমার হাত থেকে আমাকে উদ্ধার করল রেশমা! আমার চশমা রেশমার চোখে। টিচাররা যখন দেখত তখন মানা করত এভাবে এতো পাওয়ারের চশমা না পরার জন্য। কিন্তু কে শোনে কার কথা! নাইনে উঠতে উঠতে পাকাপাকি ভাবে একই পাওয়ারের চশমা চোখে উঠে গেল রেশমার। ওর চোখে আমার মতই সমস্যা ছিল। তবে আমার মত চশমা বিদ্বেষী ছিল না ও। বরং অতিরিক্ত ভালবাসা ছিল। যে ভালবাসা এখনো অটুট আছে! 
স্কুল পাশ করেই আমার মনে হল আমি অনেক বড় হয়ে গেছি। এখন কলেজে পড়ি। যেভাবে করে ইচ্ছে তেমন করে থাকব, সাজগোজ করবো! চোখ ভরে কাজল দিবো! চশমা পরলে আমার চোখ দেখা যাবে না এই বাহানায় আমি অস্পষ্ট ভাবে দেখেই জীবন পার করে দিবো ভেবে ফেললাম। চশমা আমার সাথেই থাকে সব সময়। হয় ব্যাগে নয়ত হাতে! চোখে আর উঠেই না। এইচ.এস.সি পরীক্ষার মাত্র দুইমাস আগে আমার হল পক্স! মানুষের এমন পক্স বের হয় কিনা আমার জানা নেই। আমার একেবারে ঝুমঝুমা হয়ে পক্স বের হল! প্রচণ্ড জ্বর সেই সাথে। পুরো শরীরে বের হয়েছে, চুলের মধ্যে হয়েছে, ভাল কথা! আমার দুই চোখে পর্যন্ত পক্স বের হয়েছে!! এটা কোন কথা?! চোখ বন্ধ করতে পারতাম না পর্যন্ত মনে হতো সুঁচ ফুটছে! কিছুদিনের মধ্যেই পক্স সেরে গেলো। কিন্তু ভোগান্তি শুরু হল হঠাৎ করে আমার পরীক্ষার আগে আগে। মনে হয় তখন সাতদিনও সময় হাতে নেই আর। আমি চোখে কিছুই দেখছি না! ডাক্তারের কাছে গেলাম। চোখ দেখানো হল। চোখের পাওয়ার -৭.০০!! আমার পুরো মাথায় বাড়ি! চোখে ভয়াবহ ব্যথা আর সেই সাথে প্রচণ্ড মাথা ব্যথা। মেডিনোভাতে চোখের টেস্ট করানো হল। জানা গেলো চোখে বের হওয়া পক্সের ইনফেকশন তখন পর্যন্ত ভাল না হবার কারণে আমার এই বিরাট বড় ক্ষতিটা হয়েছে। তবে এটা সাময়িক। যারা আমাকে তখন দেখেছে -৭.০০ চশমা পরতে ওরা আমাকে কিছুদিন আগে দেখলেও জিজ্ঞেস করেছে আমার সেই বিশাল মোটা লেন্সের চশমা কই? 
চশমা পরতে হবেই আমাকে এটা বুঝতে পেরে আমি তো কান্না! ডাক্তার তখন বলল আমি যদি প্রচুর সবজি আর ফলমূল খাই তাহলে ইনফেকশন ভাল হয়ে চোখের পাওয়ার আগের মত হয়ে যেতে পারে। যারা আমাকে দেখেনি তখন তারা বিশ্বাস করবে না হয়ত যে এটা আসলেই সম্ভব। আমি সারাদিন গাজর খেতাম! এতো সবজি আর ফল খেয়েছি যে প্রায় এক দেড় বছরের মধ্যে আমি চশমা ছাড়াই দেখতে পেতাম। ইনফেকশন কমে যাবার পর চশমার পাওয়ার যখন আবার -২.৭৫ এ এসেছে তখন আমার কাছে এমন মনে হল যে আমার চোখে আসলে কোন অসুবিধাই নেই। আমি দিব্যি দেখতে পাচ্ছি। ভার্সিটিতে পড়ি তখন। অনেক কিছুর সাথে যুক্ত হতে শুরু করেছি। আজকে গানের প্রোগ্রাম আছে শাড়ি পরতে হবে পরবো না চশমা। আজকে উপস্থাপনা চশমা বাদ। এমন করতে করতে চশমা অনেক অনেকদিন ধরে আসলেই আমার জীবন থেকে দূরে ছিল।
কিন্তু হায়! পুরাতন সখার মত সে আবার আমার জীবনে ফিরে এসেছে কিছুদিন হল। একমাসের জন্য আমার অতিরিক্ত বেশি বোঝা বোন ঢাকায় এসেছে ট্রেনিং এ। এসেই খেয়াল করেছে আমি কোন কিছু দেখতে গেলে চোখ কুঁচকে দেখি আর নাহলে একেবারে সামনে চলে যাই দেখার জন্য। কম্পিউটারের মধ্যে ঢুকে যেয়ে সারারাত ফেসবুকিং, ব্লগিং করি! চোখ লাল হয়ে থাকে। সাথে আছে দশ বছরের পুরনো সঙ্গী মাইগ্রেন! আমাকে আদর করে লক্ষ্মী, সোনা বলে নিয়ে গেল ডাক্তারের কাছে। কম্পিউটারে পাওয়ার কত এসেছে তখনও জানি না। ডাক্তার অন্য এক রোগীর সাথে কথা বলার ফাঁকে আমি মুখস্থ করে ফেলার চেষ্টা করলাম অক্ষরগুলো। ডাক্তার পাওয়ার দেখে বলে চশমা আগে ছিল নাকি? সাথে সাথে আব্বু আর আপু অতীতের সব ইতিহাস জানিয়ে বলল এই অতি ঢঙ্গী স্বেচ্ছাচারী পাজি মেয়ে চশমা হাতে নিয়ে ঘুরে এতদিন পার করেছে। ডাক্তার খুব একচোট হেসে আমাকে বলে, এতো সুন্দর চোখ দুটো কিছু দেখতে না পেলে বেশি খারাপ লাগবে নাকি চশমা পরে অনেক অনেকদিন দেখতে পেলে বেশি ভাল লাগবে? আমি বললাম আমি দেখতে পাই তো! তারপর দিলো পড়তে! এতো চেষ্টা করলাম ব্যাটা কে ধোঁকা দিতে কিন্তু কিসের কী! পাওয়ার বেশি না বলে চশমার জন্য পাওয়ার লেখা কাগজ আব্বুর হাতে ধরিয়ে দিলো! ডান চোখে -৪.৭৫ আর বাম চোখে -৪.৫০! 
জীবন বাঁশময় হয়ে গেলো আবার! চোখ থেকে চশমা খুলতে গেলেই যে দেখে সে একবার করে বকা দেয়। পুরো বাসার মানুষের দায়িত্ব হয়েছে আমাকে চশমা পরিয়ে রাখা। মুক্তি কিছুতেই পেলাম না এই যন্ত্রণা থেকে! যদিও সব অনেক পরিষ্কার দেখতে পাচ্ছি তারপরও নাকের উপর কিছু ঝুলিয়ে রাখতে ইচ্ছা করে না। একটা বছর কষ্ট করে আমি যদি এই একই পাওয়ার রাখতে পারি তাহলেই ল্যাসিক করিয়ে দেবে এই দাবী আদায়ের পর থেকে প্রচণ্ড কষ্ট নিয়ে চশমা পরে আমি বাইরে যাচ্ছি এখন।


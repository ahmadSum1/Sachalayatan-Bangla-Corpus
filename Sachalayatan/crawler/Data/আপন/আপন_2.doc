ভোকাট্টা ঘুড়ি...



শৈশব স্মৃতি এ কারনেই মধুর, কারণ তখন কোন শৈশব স্মৃতি ছিলনা ; ফেলে আসা সেইসব দিনের গুরুত্বটা এভাবেই ব্যাখা করেছিলেন কোন এক দার্শনিক। সেই দুর্লভ শৈশব আবারো ফিরে আসার যখন হাতছানি , তখন সুযোগটা মিস করবো কেন? ছোট্র জীবনের ছোট্র ইচ্ছেগুলো অপুর্ন  রাখার কোন মানে হয়না।
কক্সবাজার যাচ্ছি। পৃথীবির সবচেয়ে দীর্ঘ এই সমুদ্র সৈকতে ঘুড়ি উৎসব! জাতীয় ঘুড়ি উৎসব। কায়সার ভাই যখন বললেন 'যাবেন নাকি কক্সবাজার? তিন দিনের টুর' -তখন একটু দ্বিধা নিয়ে বলেছিলাম ‌'যাবো'।
দ্বিধায় থাকার কারন একটাই -কাল আমাদের একটি সংগঠনের নির্বাচন। আমার অনেক প্রিয় মানুষই এরইমধ্যে ফোন করে -ভাল আছো, অনেক দিন দেখা হয়না -এই কথার ফাকে ভোট চাওয়ার কাজটা সেরে নিয়েছেন।
অনেক দিন পর অনেকের সঙ্গে দেখা হবে সেটা ভোটের চেয়েও বেশি ! তাইতো এই দ্বিধা। কিন্তু যখন শুনলাম -ঘুড়ি উড়ানো উৎসব, তখন মনে হলো এমন গেট টুগেদার অনেক করা যাবে, ভোট দেয়া টেয়া ফালতু ব্যাপার! ফিরে যাই না একটু সেই শৈশবে...
বাবু'র সঙ্গে যোগাযোগ করে জানলাম রাকিবও যাবে। তারা দুজনই আমার ভোরের কাগজের সহকর্মী, বন্ধু। অনেক দিন কাজ করেছি একসঙ্গে। দুজন অবশ্য আমারই মতো এখন ঠিকানা বদলে ভিন্ন জায়গায়। ওরা থাকছে ; মন্দ হবে না কক্সবাজার মিশন।
আমি অবশ্য শৈশব ফিরে পাবো বলেই রোমাঞ্চিত! মনে আছে এখনো -সেই ছোট বেলা, ঘুড়ি উড়ানো, সুতো কেটে যাওয়া এরপর কান্নাকাটি...
হারিয়ে গেছে সব!
কে বলেছে হারিয়ে গেছে সব, কালই তো আবার হাতে তুলে নেবো নাটাই! ঘুড়ি উড়াবো সমুদ্র সৈকতে। বেঁচে থাকার যন্ত্রনা, সব টেনশন একপাশে সরিয়ে ওই ঘুড়ির মতো উড়ে বেড়াবো ইচ্ছে মতো! ভোকাট্টা ঘুড়ি...
গত বছর সেন্ট মার্টিনে বেশ উপভোগ করেছিলাম। এবারো প্রতিটি মুহুর্ত্য উপভোগের পরিকল্পনা নিয়েই যাচ্ছি। ট্র্যাকিংয়ে গিয়ে আসলে শুয়ে থাকার কোন মানে হয়না। শুনেছি রাকিবের ছোটভাই এখন ওখানে আছে। ওর কাছ থেকে একটা জিপ পাওয়া গেলে বেশ জমবে!
কিছুক্ষন পরই গাড়িতে উঠবো। এমনিতে বাস জার্নি আমার খুব একটা পছন্দের নয়। আশা করছি সবার সঙ্গে মন্দ হবেনা এবার। সকালে ক্লান্তি নিয়েই হয়তো পৌছবো কক্সবাজারে। তাতে কী ? নেমে পড়বো, ইচেছ আছে ওইদিনই সমুদ্রের জল ছুঁয়ে দেখার।
ভুল বললাম আমার পরিকল্পনা আসলে সমুদ্র স্নানের! নোনা জলের হাতছানি পাশ কাটাবো কি করে?
এরপর চাঁদের আলোয় সী বিচে ছুটোছুটি,গলা ছেড়ে গান এবং য়্যালকোহল...


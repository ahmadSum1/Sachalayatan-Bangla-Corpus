সবার বয়স বাড়ে আমার বালকবয়স বাড়ে না



বয়স চোরা কথাটি ছোটবেলায় বেশ শুনতাম। আমার এক ফুফাতো ভাই ছিল বয়স চোরা। তার চেহারার মধ্যে এমন কী ছিল যে বয়স বোঝা যেতো না! যদিও ছোট ছিলাম বলে বিষয়টা তেমন বুঝতাম না। কিন্তু বয়স চোরা বিষয়টা মনে গেঁথে ছিল। বড়ো বেলায় এসে যে তার বয়স চোরা ভাবটাই আমার মধ্যে আসবে তা কে জানতো! বিশ্ববিদ্যালয় জীবন শেষ হয়ে গেলো, কিন্তু আমার চেহারা থেকে বালক ভাব আজো গেল না। নিজে থেকে বয়সের হিসেব না দেয়া পর্যন্ত কেউ মালুম করতে পারে না আমার বয়স কত। সবাই ধরে নেয় আমি স্কুল গোয়িং বালক। বালক ভাবার অভিজ্ঞতাও কম নয়। একবার কি এক ছুটিতে ভার্সিটি থেকে বাড়ি গেছি। এক লোক এসেছেন আব্বার কাছে। আব্বা বাড়িতে নেই। বাজারে গেছেন। তো সে ভদ্রলোক আব্বার জন্য অপেক্ষা করছেন। অপেক্ষার প্রহর ফুরাতে তিনি আমার সাথে গল্প জুড়ে দিলেন। এটা-সেটার ফাঁকে জানতে চাইলেন আমি কোন ক্লাসে পড়ি। বললাম, ঢাকা বিশ্ববিদ্যালয়ে ফিন্যান্সে পড়ি। থার্ড ইয়ার। ‘আমার সাথে তুমি কি ইয়ার্কি করতেছো’ তিনি বলেন। আমার বালকোচিত চেহারা নিয়ে আমি আর কী বলতে পারি, বলুন? 
জুনিয়র মেয়ে যদি প্রেমের সম্পর্ক ছাড়াই তুমি করে বলে বসে, তবে কেমন লাগে? আমার বালক সুলভ চেহারা আমাকে সে ধরনের অভিজ্ঞতা উপহার দিয়েছে একবার। বিবিএ পরীক্ষা শেষ। তখনো রেজাল্ট হয় নি। ডিপার্টমেন্টের অফিসের সামনে দাঁড়িয়ে আছি। রেজাল্ট কবে হবে সে খোঁজখবর জানবো। এক বন্ধুর জন্য অপেক্ষা করছি। ও এলেই একসাথে ওয়াকার স্যারের কাছে যাবো। এমন সময় এক মেয়ে এসে জিজ্ঞেস করে, অ্যাই, মতিন ভাইকে দেখছো তুমি। মতিন ভাই আমাদের অফিস সহকারী। অনেক কাজেই তাকে দরকার পড়ে। এইজন্য মাঝে মাঝে তার শরনাপন্ন হতে হয়। এই মেয়েটিও হয়তো দরকার। তাই খুঁজতেছে। কিন্তু আমাকে তুমি করে বললো। আমাকে কী ফার্স্ট ইয়ার ভেবেছে? ডিপার্টমেন্টে আমাদের সিনিয়র মাত্র এক ব্যাচ আছে। সে ওই ব্যাচের নয় আমি নিশ্চিত। আর যতো দূর মনে পড়তেছে, মেয়েটিকে পরিচিত জুনিয়রদের সাথে ক্লাস করতে দেখেছি। তাকে কিছু একটা বলতে যাই। তবে কী মনে করে নিজেকে সংবরন করি। মনে পড়ে আমার চেহারাটাই তো বালক বালক। আর প্রতিবার দাঁড়ি গোঁফ কাটার পর আরো বালক হয়ে উঠি। 
গত ঈদের ঘটনা। বহু দিন পর এক কাজিনের সাথে দেখা।  ৮/৯ বছর হবে। আমাকে দেখেই বলেন, রেজা তুই তো একটুকুও বড়ো হস্ নাই। আগে যেমন দেখেছি, তেমনই আছিস। আমি বলি, আপা, এর মধ্যে কোনো ফেয়ার অ্যান্ড লাভলী জাতীয় রহস্য নাই। সবই ওপর আল্লাহ’র ইচ্ছা। 
এ ধরনের ঘটনা আরো আছে। তখন পাঠক ফোরাম করি। এলাকা থেকেই লেখালেখি করি। ভার্সিটিতে ভর্তি হয়ে ঢাকায় আসি। পাফো মিটিং-এ যাই। একদিন আতিক দর্জি বলেন, পান্থ’র লেখা পরে আমি ভাবছিলাম বড়োসড়ো কেউ একজন। এখন দেখছি পিচ্চি একটা মাল। বন্ধুসভার গিয়াস আহমেদও তেমনটি ভেবেছিলেন। কিন্তু চাক্ষুষ পরিচয়ে পেলেন বালকোচিত পান্থকে। গিয়াস ভাইয়ের মতো লীলেন দারও নাকি এমন মনে হয়েছিল। 
সচলায়তনে এসে অনেকের সাথে বেশ খাতির হয়েছে। এদের একজন মুশফিকা মুমু। সচলের বিভিন্ন লেখায় কমেন্টে তিনি আমাকে আপনি করে বলতেন। একদিন ফেসবুকে আমার স্ট্যাটাস দেখে অ্যালবাম পরিদর্শন করে এসে জানান, আ রে মিয়া, আপনি তো একটা আস্ত বালক। আর আপনাকে আমি কীনা আপনি বলে বলে হয়রান। যাও এখন থেকে তোমাকে তুমি করে বলবো। আমি আরেকবার প্রমাণ পাই, আমার বালক বয়স আদৌ বাড়েনি! 
এমবিএ শেষ হলো। চাকরিও একখানা করি। বছরখানেক পরে হয়তো বাড়ি করে দাবি উঠবে বিয়ে করার। জানি না, পাত্রী পক্ষ আমার বালকসুলভ চেহারা দেখামাত্র পাত্র হিসেবে খারিজ করে দেয় কী’না!


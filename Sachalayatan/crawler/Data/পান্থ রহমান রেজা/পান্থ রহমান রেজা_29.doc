আজ তুমি মেঘে মেঘে যেমন ইচ্ছে তেমন



বেশ কয়দিন হয় কিছু লিখি না। প্রতিদিন ভাবি, কিছু লিখবো। কলম-খাতা খুলে বসি। কখনো কম্পুর উইন্ডো। কিন্তু কিছু লেখা হয় না। সাদা পড়ে থাকে পৃষ্ঠা। কাফনের কাপড়ের মতো। 
বন্ধুর বিয়ে খেতে মাসখানেক আগে বাড়ি যাই। বইয়ের তাকের ধুলো ঝেড়ে আবিষ্কার করি, একটা পুরোনো ডায়েরি। ছড়ানো কবিতা, প্রতি পাতায়। সন-তারিখসহ। তারিখ দেখে মনে পড়ে সদ্য সেকেন্ডারি স্কুল পেরুনো বালক আমি!
বালক প্রতিদিনই লিখে যেতো আবজাব কবিতা! 
অতঃপর কলেজ পাড়ি দিই একদিন। পা রাখি ইউনিতে। লেখালিখি তখনই পালায়। কবিতা তো আরো আগে। একবার টিউশনি গেলে আর পাই না। কিছুদিন অর্থকষ্ট যায়। টাকা জোটাতে পত্রিকায় প্রদায়কগিরি করি। ফরমায়েশি লেখালিখির শুরু সেই থেকে। 
তারপর একদিন অন্তর্জালের দেখা পাওয়া। আবার মনের আনন্দে লেখা। কিন্তু কবিতা কন্যার দেখা আর মেলে না। তবে একদিন আসে সে। মাঝরাতে। ভীষণ চুপিচুপি। একটা ঘটনার পিছু পিছু। কবিতাগুলো ফেসবুকে দিলে কেউ কেউ সচলে দিতে বলেন। কিন্তু সাহসে কুলায় না। 
আজকে কিছু একটা লিখতে ইচ্ছে করছে। যেমন ইচ্ছে তেমন টাইপ। ইচ্ছের পালে হাওয়া লাগিয়ে সেই কবিতাই না হয় দিলাম আজ!  
______            ______              ______
 দীর্ঘশ্বাস থেকে জন্ম নেয় যে কথামালা, তার একটি
মেয়েটার রাত জাগার অভ্যাস। 
ভেবেছিল নির্ঘুম রাতে
কেউ একজন সঙ্গ দিক
আবৃত্তি করে শোনাক
প্রিয় পঙক্তিমালা। 
ভেবেছিল পরীক্ষার কেঁজো নোট
কেউ একজন লিখে দিক
কিংবা ফটোকপি করে দিক
লেকচার থিয়েটারের ভিড়-বাট্টা এড়িয়ে।
এও ভেবেছিল মধ্যদুপুরে করিডোরে
কেউ একজন দাঁড়িয়ে থাকুক
ক্লাশ শেষের অপেক্ষায়।
তবে মেয়েটি কখনো চায়নি কারো প্রেমিকা হতে
চায়নি অন্য কোনো বাহুল্য পরিচয়!
আর ছেলেটা প্রেমিকা ভেবে তাকে
আগুনে ঝাঁপ দিয়েছিল
পুড়ে খাক হয়ে শিখেছিল
‘যাতনা কাহারে বলে’। 
______            ______              ______
 তোমার নীরবতায় ফেরা
ধরো ফোনের ওপাশে তুমি
কথা বলছো না
আর আমি তোমার নীরবতার ভাষা খুঁজতে গিয়ে
আরো কিছুটা বয়স বাড়ালাম!
তখন তো মাঝরাত
আকাশে পরীদের আনাগোনা
কত যে ডাকলো তারা!
সব উপেক্ষা করে
তোমার নীরবতায় আবার ফিরলাম।
উপেক্ষা আছে জানি
আছে তীব্র চোখের ভ্রুকুটি
সাবেকি রাজার মতো রক্তচক্ষু আছে জেনেও
তোমাকেই গন্তব্য করেছি স্থির। 
______            ______              ______
[বোনাস কবিতা, কলেজে পড়ার সময়ে লেখা]
 দীপান্বিতা, তোমাকে বলার ছিল
বলি বলি করে না বলার শোক
পুষি দিনরাত
হে মেয়ে দীপান্বিতা
অনেক কথা
তোমাকে বলার ছিল।
আজো এই মধ্যবয়সে এসে
তাই ভাবি
ভুলটা কি আমারই ছিল
হয়তোবা তাই;
ভেবে ভেবে রাত্রি পোহাই।
জনকের মুখ পানে চেয়ে
তোমাকেই মনে পড়ে
কেননা জনক শুধু গৃহচারী হতে বলেন;
আর আমার গৃহ বলতে তো
তোমাকেই বুঝি।
যৌবন পোড়াও এখন হে মেয়ে দীপান্বিতা
পবিত্র গ্রন্থের শপথে
আমি পোড়াই একা একা।


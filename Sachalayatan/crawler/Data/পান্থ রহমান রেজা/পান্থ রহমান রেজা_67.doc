একটি ফেসবুকীয় প্রেমের শেষকৃত্য



আসলে এই গল্পের কোনো শেষ নাই!
আসুন যারা যারা শেষ নাই জেনেও গল্পটি পড়তে শুরু করেছেন তাদের সম্মানে এক চুমুক পান করি। কিন্তু আপনারা যাই বলেন, এইসব পানটান আমি একদমই সহ্য করতে পারি না। গলা জ্বলে। পেটে গিয়ে গণ্ডগোল পাকায়। আর বড়ো কথা হলো আমি বেহেড মাতাল হয়ে যাই। তবে আমার জানি দোস্তরা এই-ই চায়। মাতাল হলে নাকি আমি সব সত্য কথা একে একে বলে দিই। সত্য কথা বলতে, আমি মিডিয়াতে কাজ করি। সেখানকার নানা অকাম-কুকাম, ফস্টিনস্টি’র সব খবর ফাঁস করি। বন্ধুরা সব মিডিয়ার বাইরের মানুষ। এরা বেশ মজা লয়। পরে গিয়ে এ গল্প তাদের পরিচিতদের বলে বেশ আমোদ লাভ করে। তাই বন্ধুরা প্রায়ই ফুসলিয়ে বারে নিয়ে যায়। তবে বারে গেলে আমি বেশ ভালো লোক, মাতাল-টাতাল হই না। কিন্তু যেদিন কারো বাসায় হলো, সেদিন আমি বেহেড মাতাল। তাই পারতপক্ষে কারো বাড়িতে যাই না। না যাওয়ার আরেকটা কারণ আছে। তা হলো নাজনীন। মদ খাওয়া ও একদমই পছন্দ করে না। নাজনীনের কথা বলতে কী যা’তা বলে যাচ্ছি। তবে বিশ্বাস করুন, এখন আমি মোটেই বেহেড মাতাল নই। 
কথাটা কার কাছে শুনেছিলাম তা মনে নাই আজ। বাংলাদেশের অধিকাংশ ছেলেমেয়ের প্রথম প্রেম কিংবা সেক্স দু’টোরই অভিজ্ঞতা ঘটে কাজিনদের সাথে। কিন্তু আমার শ’খানেক কাজিন থাকার পরও কোনোটাই হয়নি। আদপে আমি খুবই ভীতু ধরনের মানুষ। কখনো আকার ইঙ্গিত পেলেও যৌথ ফ্যামিলির একগাদা মানুষজনের মধ্যে আমার সাহসে কুলায় নি। তাছাড়া সেই ছোটবেলা থেকেই আমার মধ্যে একটা সুশীল সুশীল ভাব ছিল। তবে নাজনীনের ছিল কিনা তা জানা হয়নি। তখনো প্রেম না হলেও নাজনীন সবকিছুই আমার সাথে শেয়ার করতো। শেয়ার করতো বলে তাকে উদার মানুষ ভাবার কোনো কারণ নাই। পাঠক, নাজনীন যে পরিমাণ বজ্জাত তার পরিচয় আপনারা এই গল্পের শেষে পাবেন, এটা আপাতত বলে রাখছি। তবে কেউ যদি আমার উপলদ্ধির বাইরে থেকে তাকে পর্যবেক্ষণ করে তার ভালোত্ব আবিস্কার করেন, তাতেও আমার আপত্তি নাই। 
নাজনীনের সাথে আমার পরিচয় ফেসবুকে। একদিন মেইল খুলে দেখি, ‘নাজনীন অ্যাডেড ইউ অ্যাজ অ্যা ফ্রেন্ড’। কাউকে বন্ধু লিস্টিতে যোগ করে নেয়ার আগে তার প্রোফাইল পড়াটা আমার কাছে জরুরি মনে হয়। নাজনীনের প্রোফাইল ফটো দেখে আমি ভড়কে যাই। অনিন্দ্য সুন্দর একটা মেয়ের ছবি। পৃথিবী উল্টে যাক, কিন্তু এর বন্ধুত্বের আহবান ছাড়া যায় না। অ্যাড করে নিই তাকে। তারপর তার প্রোফাইল ছবির দিকে তাকিয়ে থাকি কিছুক্ষণ। আমার বুকের ভেতরে তোলপাড় শুরু হয়। বিনা মেঘেই বজ্রপাত ঘটে বুকের মধ্যিখানে।
নাজনীন ইন্টার দিয়েছে। হলিক্রস থেকে। কমার্স শাখা। পরীক্ষা ভালোই হয়েছে। জিপিএ ফাইভ পাবে। ইউনিতে চান্স পাবে নিশ্চিত। তার ইচ্ছা ঢাকা ইউনি। আমিও ঢাকা ইউনিতে পড়ি। ফিন্যান্সে। মাঝে মাঝে এটা-ওটা জানতে চায়। কখনো কখনো একাউন্টিং-এর জটিল এন্টিগুলো নিয়ে কথা তোলে। আমি অতো পারি না। কয়েক বন্ধু আছে ভর্তি কোচিং-এ ক্লাস নেয়। ওদের কাছ থেকে সমাধা নিয়ে আসি। ওরা মিটিমিটি হাসে। নাজনীনের চেহারার কাছে ওদের হাসি পাত্তা না দিলেও চলে। 
এভাবে সময় গড়ায়। একদিন লিখি-
‘আমাদের মল চত্বরে কখনো এসেছো’
না, কেন’ নাজনীন লিখে
‘মল চত্বরের সবুজে পিচঢালা পথে বসে তোমার সাথে গল্প করতে ইচ্ছা করছে’
‘অ্যাই, তুমি তো আমার প্রেমে পড়ে গেছো দেখছি’
এই প্রথম নাজনীন আমাকে তুমি বলে। নাজনীনের কথায় আমি চুপ করে রই। আমার কিবোর্ড জমে যায়। রাজ্যের শিহরণ এসে ভর করে। আধ ঘণ্টা যায়। নাজনীন লেখে
‘আছো’
‘হু’
‘কিছু বলছো না কেন’
আমি আবার চুপ। কিছুক্ষণ যায়। ‘মা ডাকছে রান্নাঘরে’ বলে নাজনীন কেটে পড়ে। আমি ঘণ্টাখানেক সময় নিয়ে জীবনের তৃতীয় প্রেমপত্রটি চালান করে দিই নাজনীনের ইনবক্সে।  
দুদিন পর নাজনীন তার একাউন্ট আপডেট করে। সিঙ্গেলের জায়গায় ‘ইন অ্যা রিলেশনশিপ’ কথাটি স্থান করে নেয়। 
নাজনীনের সাথে আমার প্রেম চলছে। সারাক্ষণ আমার ফুরফুরে ভাব। শুধু প্রজাপতি হয়ে উড়ে যেতে ইচ্ছা করে। পাখি হয়ে গান গাইতে ইচ্ছা করে। আমার এমন হাবভাব দেখে ছোটভাবী একদিন নিরালায় ডেকে নিয়ে বলেন, ‘অ্যাই, কোন মেয়ে তোকে পটিয়ে ফেলছে রে’। আমি জোরালো কন্ঠে না বলি। ভাবী বলেন, ‘গাধা, আমরা ওই পথ আগেই পার করে এসেছি, বুঝলি। দু’দিন পর এসেই বলবি, ভাবী তোমার হেল্প লাগবো। সেদিন দেখা যাবে নে’। 
বস্তুত, ভাবীর হেল্প আমার দরকার হয়নি। কেন দরকার হয়নি, সে কথা পাঠকরা আর একটু পরেই জানবেন। 
ফেসবুকের ‘পিপল ইউ নো’র ব্যক্তিবর্গের অনেকের নামের নিচে দেখি, ইউ অ্যান্ড অমুক একই শহরে বাস করেন। নাজনীন আর আমিও একই শহরে থাকি। কিন্তু দেখা হয় না কখনো। খুব দেখতে ইচ্ছে করলে ফেসবুকে ওর প্রোফাইল ফটোর দিকে তাকিয়ে থাকি। তখন ওকে নিয়ে কত কিছু করতে ইচ্ছা করে। কিন্তু ওকে যদি বলি, আজকে চন্দ্রিমায় আসো না, একটু বসি। প্রতিবার সে বাড়ির দোহাই দিয়ে বাঁচে। ওদের বাড়ি রক্ষণশীল। মেয়েদের এটা করা যাবে না, ওটা করা যাবে না এমন বিধিনিষেধ। এমন বিধিনিষেধের ফাঁদে বেচারির মোবাইল পর্যন্ত নাই। ভাই বাসায় না থাকলে তার নেট থেকেই যোগাযোগ করে। মনে মনে ভাবি, নাজনীনকে এসব থেকে যে করেই হোক উদ্ধার করতে হবে। এই উদ্ধারের মনোবাসনা আমাকে পাগল পাগল করে দেয়। আর আমি আরো বেশি করে নাজনীনের প্রেমে পড়ি। 
সময় ও নদীর স্রোত কারো জন্য অপেক্ষা করে না। কারো জন্য অপেক্ষা না করেই তারা নানা অঘটন ঘটিয়ে চলে যায়। আমারো হলো একদিন। ফেসবুক মাত্রই খুলেছি। নিউজফিডের একদম উপরের দিকে জ্বলজ্বল করছে নাজনীনের নাম। স্ট্যাটাস জানাচ্ছে, নাজনীন থিংক হিমসেলফ সিরিয়াসলি। ‘হিমসেলফ’ আমাকে ভাবায়। ভুল হতে পারে। এটা মনে করে তা নাজনীনকে জানানোর উদ্যোগ নিই। ওর হোমপেজে ক্লিক করি। যতবারই ওর প্রোফাইল পেজে যাই, ততবারই ওর ছবির দিকে তাকিয়ে থাকতে ইচ্ছা করে অনেকক্ষণ। এবারও তাকিয়ে থাকি। দেখি আর মুগ্ধ হই। ক্লোজআপ ছবি। এই একখানা মাত্র ছবিই সে আপলোড করেছে। কখনো চেঞ্জ করেনি। আমিই চেঞ্জ করতে মানা করেছি। বলেছি, এই ছবিতে ওকে দারুন লাগে। নাজনীনের ছবির দিকে তাকিয়ে থাকতে থাকতে রুমে বন্ধু আমিন আসে। এসেই কম্পিউটারে হামলে পড়ে। আর নাজনীনের ছবি দেখেই বলে, কী রে টাবুকে দেখছি যে! ইন্ডিয়ান নায়িকারাও আজকাল ফেসবুক একাউন্ট খুলছে!!!
নাজনীন তখন অনলাইনেই ছিল। এমন সময় সে আমাকে হাই জানায়। পাঠক, বলুন এই হাই-এর উত্তরে আমি একবুক ঘৃণার প্রকাশ ছাড়া আর কী’ইবা বলতে পারি? 


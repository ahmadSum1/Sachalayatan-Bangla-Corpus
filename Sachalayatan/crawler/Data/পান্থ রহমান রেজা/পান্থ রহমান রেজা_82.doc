প্রিকারিয়াত অথবা ছুটির বিলাসিতা



কয়েকদিন ধরেই মনটা উড়ুউড়ু। চাইছে দূরে কোথাও গিয়ে বেরিয়ে আসতে। গেল শুক্রবারে প্রথম আলো সাময়িকীতে বান্দরবানে ঘোরাঘুরির ওপর একটা লেখা পড়ে মনটা আরো ছটফট করে উঠলো। আর বিকেলবেলা সাপ্তাহিক ম্যাগাজিনের অফিসে বসে এক সাংবাদিক বড়ো ভাইয়ের মুখে বৃষ্টিতে সমুদ্র পাড়ে সময় কাটানোর অভিজ্ঞতার কথা শুনে মনটা বেশ খারাপ হয়ে গেল- কোথাও যাওয়া হচ্ছে না বলে। অফিসের বেশ কাজ আছে। এতো কাজ ফেলে রেখে কয়েকদিনের জন্য কোথাও বেড়াতে যাওয়ার ফুসরত নেই। 
রাতে বিষাদ ভরা মন নিয়ে গাস্তঁ রোবের্জের সাইবারবানী বইটা খুলে বসি। গতমাসেই কেনা হয়েছে। এখনো একপাতাও পড়া হয়ে উঠেনি। বইটার গায়ে নতুনের ঘ্রাণ। উল্টে-পাল্টে দেখি। একটা শব্দে হঠাত্ চোখ আটকে যায়- প্রিকারিয়াত। প্রলেতারিয়েত শব্দটার সাথে পরিচয় আছে। কিন্তু প্রিকারিয়াত, এই প্রথম শুনি। প্রিকারিয়াত শব্দটার ব্যাখ্যাও দেয়া হয়েছে। বলা হয়েছে, কারা প্রিকারিয়াত। পড়ে দেখি, প্রিকারিয়াত হলো, সেইসব লোক যাদের দীর্ঘমেয়াদী কাজ নাই। ... এদের চাইলেই নিয়োগ করা যায়, ডাকলেই পাওয়া যায়, চাইলেই স্বার্থ হাসিলের জন্য ব্যবহার করা যায়, খেয়াল হলেই ছাড়িয়ে দেয়া যায়। 
কিছুক্ষণ তব্দা খেয়ে বসে থাকি। ভাবি। আমি যেখানে কাজ করছি, মালিক চাইলেই তো যেকোনো সময় আমাকে ছাড়িয়ে দিতে পারে। সে জায়গায় যে কাউকে নিয়োগ দিতে পারে। আর সেজন্য তো হাজার হাজার লোক বসে আছে। ডাকলেই তাদের মুহূর্তের মধ্যে পাওয়া যাবে। তাহলে তো দেখছি, আমিও প্রিকারিয়াত। সবেতন ছুটির বিলাসিতা তো আমার জন্য নয়। প্রিকারিয়াত মেনিফেস্টো তো তাই বলছে। তাহলে আমার দূর সমুদ্রে যাত্রার কী হবে? কিছুক্ষণ ভাবি, মনটা আরো খারাপ হয়। লাইট নিভিয়ে ঘুমিয়ে পড়ি। 


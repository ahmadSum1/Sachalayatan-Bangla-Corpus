শীত শীত শীতের হাওয়া, তোর কি সাধ্য আমায় ছোঁয়া



ক্লায়েন্ট যে কী জিনিস ভুক্তভোগী মাত্রই জানেন। বিজ্ঞাপনে কাজ করতে এসে আমিও হাড়ে হাড়ে বুঝতেছি। আমাদের সচল বড়ো ভাই নজরুল ইসলামের এ বিষয়ে ব্যাপক অভিজ্ঞতা আছে। আপনারা জিজ্ঞেস করলেই তা জানতে পারবেন। সচলত্বের টানে সেদিন আমাদের অফিস পরিভ্রমণে এসে কিঞ্চিত জানিয়েছেন তা। তো যাই হোক, এজন্য আমরা ক্লায়েন্টদের ঘাটাই না। তাদের চাহিদামাফিক সব ডেলিভারি দিতে সচেষ্ট থাকি। তবে এবার একটু ফ্যাঁকড়া বাঁধালেন আমাদের ক্রিয়েটিভ ডিরেক্টর আসিফ ভাই। ঘটনাটা একটু খুইলা কই এবার। 
দেশে শীত আসে নভেম্বরের শেষের দিকে। আর আমাদের মিডিয়াকমে শীত আসে আগস্ট-সেপ্টেবরে। মানে মেরিলের উইন্টার প্রডাক্ট নিয়ে কর্মযজ্ঞ তখন শুরু হয়। আমরা গরমে ঘামি আর মনে মনে শীতের হাওয়ার কাঁপন অনুভব করি। ভাবতে ভালোই লাগে। আজকেও এমন একটা ঘটনা ঘটলো। মেরিল পেট্রোলিয়াম জেলির জন্য প্রেস অ্যাড তৈরি হয়েছে। ক্লায়েন্ট এসে বললো, এইটা তো পাবলিকে বুঝবো না। আসিফ ভাই বলেন, না বোঝার কিছু নাই। তবুও আমরা অফিসের অ্যাডমিন, ফাইন্যান্স আর অফিস পিয়নদের ডেকে এনে দেখাই। ওরা ঠিকই বুঝে। তারপরও ক্লায়েন্টর দাবি, না পাবলিকে বুঝবো না। পাবলিক বুঝে কি না বুঝে তার সরজমিনে পরখ করার দায়িত্ব পড়ে আমার আর মূর্তালার ওপর। সাথে ক্লায়েন্ট সার্ভিসের শাওন। আসিফ ভাই বলেন, পান্থ তুই আর মূর্তালা যা, ঢাকা শহর ঘুইরা আয়। জনে জনে জিগাবি, এই অ্যাড বোঝে কী’না। তয় যাওয়ার আগে একবার কনজ্যুমার প্রোফাইলে নজর বুলাইয়া যাস। 
আমি, মূর্তালা আর শাওন রাস্তায় বের হই। বাইরে তখন গনগনে রোদ। ভাবি, এই গরমে শীতের শুষ্কতা নিয়ে কথা বলতে গেলে পাবলিকে যে কী কয়। তবে আমাদের ভাগ্য ভালো কেউই মারমুখী হয় নাই। একবিন্দু রাগ হয় নাই। বাংলাদেশের সাধারণ মানুষ যে আসলে সহৃদয়বান তা আরেকবার দেখি। কড়া রোদে তারা সিটি বাসের জন্য লাইন দিয়ে দাঁড়াইয়া আছে। জ্যামে স্থবির হয়ে বাস আসার লক্ষণ নাই, তবুও তারা হাসিমুখে আমাদের সাথে কথা বলেন। কেউ কেউ আগবাড়িয়ে আমাদের পরিচয় নেন। মেরিলের আগের বিজ্ঞাপন নিয়ে তাদের ভালো লাগা মন্দ লাগা জানান। দোকানদার হিসেবপত্র রেখে আমাদের প্রশ্নের উত্তর দেয়। মেরিলের পণ্য কেমন চলে তাও জানায়। বেকার যুবক সাইফুর’স-এর বইয়ের পাতা ভাঁজ করে আমাদের সাথে কথা বলে। কাজ শেষে উল্টা আমাদেরই চা খাওয়ার অফার করে। আবার আরেকজন নিজে থেকেই এসে প্রেস অ্যাডের ডামি কপি নিয়ে তার মতামত জানায়। তার কাছ থেকে আমাদের ক্রিয়েটিভিটির কিছু প্রশংসাও জোটে। সে আমাদের সার্টিফিকেটও দেয়, এই অ্যাড বাংলাদেশের সবাই বুঝবে। 
তো যাই হোক, আসল প্রসঙ্গে আসি। আমাদের ক্লায়েন্ট যারা বলেছিল, পাবলিকে বুঝবো না। তারা যে আসলে পাবলিকরে অনেক সময় আন্ডারএস্টিমেট করে, আবারও তা হাড়ে হাড়ে টের পাই। তাদের মনগড়া অনেক তথ্যই পাবলিকের ওপর চাপিয়ে দিয়ে সিদ্ধান্ত গ্রহণ করে। আমরা যাদেরই ইন্টারভিউ করি, সবাই একপলক দেখেই অ্যাডের মাজেজা বুঝে ফেলে। কয়েকজন সিএনজিওয়ালা, তারা পড়াশোনা জানেন না, কিন্তু ভিজুয়াল দেখেই তারা বলেন, এখানে শীতের শুষ্কতার কথা বলা হয়েছে। শীতে যে হাত শুকিয়ে খসখসে হয়ে যায়, তা ঝরাপাতার মাধ্যমে বুঝানো হয়েছে। আর তা থেকে রক্ষার জন্য মেরিল পেট্রোলিয়াম জেলি ব্যবহার করা দরকার। আমরা সিএনজিওয়ালার কথা শুনি আর মনে মনে ক্লায়েন্টের চৌদ্দগোষ্ঠী উদ্ধার করি। কিন্তু আমাদের চৌদ্দগোষ্ঠী উদ্ধারে ক্লায়েন্টের কী’বা আসে যায়। ক্লায়েন্ট তো ক্লায়েন্টই। দেবতাজ্ঞানেই তাদের পুজো করতে হয়। 


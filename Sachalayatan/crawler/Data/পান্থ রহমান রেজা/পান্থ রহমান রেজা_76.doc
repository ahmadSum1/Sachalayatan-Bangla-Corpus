নতুন দিনের ব্লগ সাহিত্য, একটি অভিমত



প্রথমেই আমি আমার ব্যক্তিগত ধারণাটি বলে নিই। আমার ধারণা, ব্লগ বর্তমানে আমাদের ভুবনে নতুন বিষয় হলেও আগামী দিনে এটাই লেখালেখির (সাহিত্যচর্চার) বড়ো একটি মাধ্যম হয়ে উঠবে। নতুন ব্লগভিত্তিক সাহিত্যিকগোষ্ঠীর পাশাপাশি মুলধারার লেখকরাও ব্লগ সাহিত্যে আসবেন (এখনই কি আসছেন না?)। নিয়মিত লিখবেন। আর এজন্যই ব্লগের পাঠকদের মেজাজ মর্জির খোঁজখবর রাখা দরকার বলে আমি মনে করি। এটা বরং যারা আগামী দিনে ব্লগ নির্ভর সাহিত্য করবেন, তাদের কাজে দেবে। আমার এই ধারণাটি অনেকের কাছে হয়তো মার্কেটিং-এর মতো লাগতে পারে। যেন কোনো প্রোডাক্ট নামানোর আগে ভোক্তার চাহিদাকে একটু যাচাই করে নেয়া। যাতে প্রোডাক্ট চলে, জনপ্রিয়তা পায়। আর তাই এখানে এসে অনেকে সাহিত্যে জনপ্রিয়তার ধারার একটু গন্ধ পেতে পারেন। আবার এও প্রশ্ন আসতে পারে, একজন ব্লগার কেনইবা ব্লগ পাঠকের মেজাজ মর্জি জেনে সেভাবে লেখা তৈরি করবেন। এসব কিছুই আমার বিবেচনায় আছে। তবুও আমি চাই, ব্লগের পাঠকরা কেমন, তাদের প্রত্যাশার চৌহদ্দি, তাদের চিন্তার জগত্, মুলধারার পাঠকদের থেকে তাদের ভিন্নতা- এসবেরই হদিস একটু জেনে নিতে। এই হদিস জেনে নিতে পারায় আসলে কোনো লাভ আছে কী'না আমি তা জানি না। তবে আমার মনে হয়েছিল, আমার ব্লগের পাঠক কারা, তাদের চিন্তার চৌহদ্দির সাথে আমার মিল কতটুকু, এটা জেনে নিতে পারা আমার জন্যই যেন মঙ্গলকর। আর এ থেকে এই বিষয়ে অবতারনা। 
আমার আরো একটা ধারণাও সবার সাথে শেয়ার করি। ব্লগের পাঠকরা বেশিরভাগই ব্যস্ত মানুষ। এদের বেশিরভাগই অফিসে কাজের ভিড়েই ব্লগ চর্চা করেন, পড়েন, মন্তব্যও দেন। তারা তাই খুব বড়ো লেখা তেমন একটা পড়ার সুযোগ করে উঠতে পারেন না। লেখা শুধু স্ক্রল করে দেখে নেন। এ কারণেই দেখা যায়, ছোট কিন্তু বুদ্ধিদীপ্ত ব্লগগুলোই পাঠক প্রিয় হয়েছে (তবে ব্যতিক্রম অবশ্যই আছে)। ব্লগে যারা লেখালেখি করেন, তাদের এ রকম অন্যান্য তথ্য জানা থাকলে, লেখালেখি করার জন্য একটু সুবিধা হয় বৈকি। অন্যদের কী ধারণা তা আমি জানি না, তবে নানা আনুষঙ্গিক তথ্য জানা থাকলে আমার জন্য সুবিধাই হয়। শুধু এইটুকু কারণে বিষয়টি সবার সামনে হাজির করা।


হিন্দির দাপটে নিজভূমে পরবাসী বাংলাদেশের স্যাটেলাইট টিভি অনুষ্ঠান: একটি সর্বসাম্প্রতিক চিত্র



বাংলাদেশে এখন স্যাটেলাইট টিভি চ্যানেলের সংখ্যা অনেক। প্রায় ১৩-১৪টি। স্কয়ার গ্রুপের মাছরাঙা, বেক্সিমকো গ্রুপের ইন্ডিপেনডেন্ট, সময়, মোহনা-সহ আরো কয়েকটি চ্যানেল অচিরেই অনএয়ারে আসছে। তখন সবমিলিয়ে স্যাটেলাইট টিভি চ্যানেলের সংখ্যা দাঁড়াবে ২২/২৩টিতে। বাংলাদেশের মতো ছোট্ট দেশে সংখ্যা হিসেবে এটা অনেক। যদিও টিভি দর্শক সংখ্যা কম নয়। ন্যাশনাল মিডিয়া সার্ভে অনুযায়ী আমাদের দেশে টিভি দর্শকদের সংখ্যা প্রায় ৯ কোটি ১২ লাখ। এর মধ্যে অবশ্য শিশু দর্শকদের গণনায় ধরা হয়নি। সে হিসেবে সংখ্যা আরো বেশি হবে। প্রাসঙ্গিকভাবে এখানে আরো একটি তথ্য যোগ করে রাখি- আমাদের দেশে দেখা যায় এমন স্যাটেলাইট চ্যানেলের সংখ্যা ২৭২টির মতো। বাংলাদেশের ১৩-১৪টি বাদ দিলে বাকিগুলো দেশের বাইরের বিভিন্ন ভাষাভাষীর চ্যানেল। বলা বাহুল্যই যে, এর বেশিরভাগই ভারতের। 
বাংলাদেশি দর্শকদের কাছে জনপ্রিয় টিভি অনুষ্ঠান কোনগুলি- হূমায়ুন আহমেদ অথবা সরয়ার ফারুকী ও আনিসুল হকের যৌথপ্রয়াসের কোনো নাটক, হানিফ সংকেতের ইত্যাদি, দুপুরে ভাতঘুমের সময় রাজ্জাক-শাবানার বাংলা সিনেমা, না হিন্দি সিরিয়ালের রিমেক নির্মাতা চয়নিকা চৌধুরীর অনুষ্ঠান? পাঠক, এদের কারো কোনো অনুষ্ঠানের কথা যদি ভেবে থাকেন, তাহলে আপনার দেখায় এবং পর্যবেক্ষণে কিঞ্চিত ভুল আছে। স্টারপ্লাসের মেগা সিরিয়াল প্রতিজ্ঞা, জি বাংলার সূবর্ণলতা, অগ্নিপরীক্ষা জনপ্রিয়তার দৌঁড়ে অনেক এগিয়ে। দর্শকপ্রিয়তার বিচারে এদের মধ্যে এভারেস্ট পর্বত আর টিলার ব্যবধান। সূবর্ণলতা যদি দর্শকপ্রিয়তায় এভারেস্ট হয়, তাহলে চ্যানেল আইয়ের হিট পরিবেশনা মুকিম ব্রাদার্স টিলার অবস্থানে আছে। এ যেন ইন্ডিয়ান চ্যানেলের দাপটে নিজভূমে পরবাসী বাংলাদেশি স্যাটেলাইট টিভি অনুষ্ঠান! 
আসুন, একটু বিস্তারিতভাবেই ব্যাপারটা তলিয়ে দেখি। এজন্য সপ্তাহের একটি দিন বেছে নিচ্ছি। ধরুন, আমরা বেছে নিলাম সোমবার। এখন দেখবো এইদিনের কোন অনুষ্ঠানের ভিউয়ারশিপ (যতজন দর্শক অনুষ্ঠানটি দেখছেন) কেমন। ওইদিন ইন্ডিয়ান হিন্দি চ্যানেল স্টারপ্লাসে মেগা সিরিয়াল প্রতিজ্ঞা, সাথিয়া, শ্বসুরাল গেন্দাফুল দেখানো হয়। এই অনুষ্ঠালগুলো সম্প্রচারের সময় ভিউয়ারশিপ সর্বোচ্চ ওঠে ১ লাখ ৬৩/৬৪ হাজারের মতো। এদিনে জি বাংলার মেগা সিরিয়াল সূবর্ণলতা, অগ্নিপরীক্ষা, রিয়েলিটি শো মীরাক্কেলও বাংলাদেশের দর্শকদের কাছে কম জনপ্রিয় নয়। তাদের ভিউয়ারশিপ স্টারপ্লাসের চেয়েও বেশি। ১ লক্ষ ৮০ হাজারের কাছাকাছি। স্টারপ্লাসের ভিউয়ারশিপটা বেশি ওঠে সন্ধ্যা ৭টা ২০ থেকে রাত ৮টা ২০-এর দিকে। এবং রাত ১০টা ৪০ থেকে ১২টার সময়ে। অন্যদিকে জি বাংলার ভিউয়ারশিপ সন্ধ্যা ৭টার পর থেকে বাড়তে বাড়তে সাড়ে ১০টার দিকে গিয়ে সর্বোচ্চ পর্যায়ে ওঠে। ওইদিন বাংলাদেশের স্যাটেলাইট চ্যানেলগুলোর মধ্যে সবচেয়ে বেশি ভিউয়ারশিপ এনটিভির। সময়টা রাত দশটার দিকে। এ সময়ে এনটিভিতে রাতের সংবাদ দেখানো হয়। আর এই ভিউয়ারশিপের পরিমাণ ৬২/৬৩ হাজারের মতো। 
আমাদের দেশে তারকাবহুল বিগ বাজেটের অনুষ্ঠানগুলো সাধারণত শুক্রবারে দেখানোর একটা প্রবণতা দেখা যায়। কারণ, ওইদিন সরকারি ছুটির দিন। দর্শক বেশি পাবার সম্ভাবনা বেশি থাকে। দর্শক বেশি থাকা মানে বিজ্ঞাপন পাওয়াটাও সহজ হয়। শুক্রবারেও বাংলাদেশি দর্শকরা সবচেয়ে বেশি যে অনুষ্ঠানগুলো দেখে থাকেন, সেগুলি হলো- জি বাংলার সূবর্ণলতা, অগ্নিপরীক্ষা, সাত পাকে বাঁধা; স্টারপ্লাসের মেগা সিরিয়াল সাথ নিভানা সাথিয়া, প্রতিজ্ঞা, শ্বসুরাল গেন্দাফুল ইত্যাদি। এ সময়ে এ চ্যানেলগুলোর ভিউয়ারশিপ ২ লাখও ছাড়িয়ে যায়। এদিন স্টার জলসা, জি টিভির ভিউয়ারশিপও বাংলাদেশি স্যাটেলাইট চ্যানেলগুলোর চেয়ে বেশি। বাংলাদেশি চ্যানেলগুলোর গড় ভিউয়ারশিপ ৫০ হাজারেরও কম থাকে। যদিও এটিএন বাংলার বাংলা সিনেমা সম্প্রচারের কারণে বিকেলবেলায় ভিউয়ারশিপ খানিকটা বেশি। প্রায় ৮০ হাজারের মতো। শুক্রবারে এ অবস্থা হলে সপ্তাহের বাকি দিনগুলোর চিত্র কি তা সহজেই আন্দাজ করা যায়!
উল্লেখ্য, ভিউয়ারশিপের এই চিত্র শুধুমাত্র ঢাকা শহরের। বিকেল ৫টা থেকে মধ্যরাত পর্যন্ত সময়কালের। বাংলাদেশের স্যাটেলাইট চ্যানেল এনটিভি, চ্যানেল আই, এটিএন বাংলা এবং ইন্ডিয়ার সনি, স্টার জলসা, জি টিভি, জি বাংলা, স্টার প্লাসের মধ্যে তুলনামুলক চিত্র এটি। তথ্যগুলো পাওয়া গেছে পিপল মিটারের মাধ্যমে টিভি অনুষ্ঠান মনিটরিং করে এমন একটা সংস্থা থেকে। প্রাথমিকভাবে প্রাপ্ত তথ্য মিডিয়া এক্সপ্রেস সফটওয়্যারের মাধ্যমে প্রসেসকৃত। ঢাকার বাইরের তথ্য না পাওয়া গেলেও কি অবস্থা সেটা এ থেকে অবশ্য আন্দাজ করতে আমাদের অসুবিধা হয় না। আবার তথ্যগুলো বিশ্বকাপ শুরুর আগে নেয়া। বিশ্বকাপের সময় টিভি ভিউয়ারশিপে পরিবর্তন আসাটাই স্বাভাবিক। আসছেও হয়তো। সবাই এখন ক্রিকেট নিয়ে ব্যস্ত।         
বাংলাদেশের দর্শকদের সাথে ব্যাপকভাবে হিন্দির পরিচয় করিয়ে দেয় ভিসিআর সংস্কৃতি। এটা আশির দশকের কথা। এরপর নব্বই দশকে এসে আকাশ সংস্কৃতির দুয়ার খুলে যায়। তখন আর পাড়ার ভিডিও ক্লাব থেকে ক্যাসেট ভাড়া আনার ঝামেলা থাকে না। হিন্দি অনুষ্ঠান নিজেই চলে আসে ঘরের কোনে। তারপর থেকেই বাঙালির আটপৌরে মধ্যবিত্ত জীবনে হিন্দি অভ্যস্ততার শুরু। এখন এটা এমন বেড়েছে যে সদ্য ভোল ফোঁটা বাচ্চারাও চোস্ত হিন্দি বলতে পারে।  
বাংলাদেশের হিন্দি সিরিয়াল ও অন্যান্য অনুষ্ঠানের মুল ভোক্তা মেয়েরা। ইন্ডিয়াতেও বোধহয় তাই। এর কারণ, হিন্দি সিরিয়ালগুলো বেশিরভাগই নারী প্রধান। মূলত, নারী দর্শকদের আকৃষ্ট করতেই প্রধান চরিত্রগুলো নারীকে ঘিরে আবর্তিত হয়েছে। মাসখানেক আগে ফেসবুকে আমার এক বন্ধু স্ট্যাটাস দিয়েছে- হয় স্টার জলসা থাকবে, না হয় আমি থাকবো। বন্ধুর নতুন বিয়ে। মাস ছয়েকও হয়নি। দাম্পত্যের মাঝখানে এখন সাক্ষাৎ আপদ ইন্ডিয়ান চ্যানেল। বন্ধুর স্ট্যাটাসের মন্তব্যের ঘরে দেখলাম, বউ, বোন, মা-দের হিন্দি সিরিয়ালের বলি হয়ে টিভি দেখাই ছেড়ে দিয়েছেন অনেকে। কেউ কেউ দাবি জানিয়েছেন, সরকার যেন এগুলো বন্ধ করে দেয়। 
সরকারি নির্দেশে বন্ধ করে দেয়া কোনো কার্যকর সমাধান নয়। দরজা বন্ধ করে দিয়ে ভ্রমর রোখা যায় না। লক্ষিন্দরও বাঁচেনি কালনাগিনির ছোবল থেকে। আবার জাতীয়তাবাদের আবেগ দিয়েও হিন্দি টিভি চ্যানেলের জনপ্রিয়তা টেনে নামানো যাবে না। কারণ, যে দর্শকরা এখন হিন্দি সিরিয়াল, সিনেমা, গান কিংবা রিয়েলিটি শো দেখেন, তারা কিন্তু ওই সময়টুকু বরাদ্দ রাখেন নির্দিষ্ট অনুষ্ঠানটি দেখার জন্য। তাকে যদি বলা হয়, এটা অপসংস্কৃতি, প্লিজ, দেখবেন না। সে হয়তো তখন আপনার কথা শুনলো, বুঝলো। কিন্তু যখন তার নির্দিষ্ট অনুষ্ঠানটি দেখার সময় আসবে, মানে যখন হিন্দি সিরিয়ালটা চলবে, তখন কিন্তু সে চুপচাপ বসে থাকতে পারবে না। তাকে হিন্দি সিরিয়ালের বিকল্প অনুষ্ঠান দিতে হবে। সেটা হতে হবে হিন্দি চ্যানেলের অনুষ্ঠানের চেয়ে ভালো এবং ভিন্ন। অথবা তার রুচির উপর ভিত্তি করে ডিজাইনকৃত বিশেষ অনুষ্ঠান। আমাদের স্যাটেলাইট চ্যানেলগুলো যতদিন না পর্যন্ত সেরকম অনুষ্ঠান দিতে পারবে, ততদিন হিন্দির আধিপত্য হয়তো চলতে থাকবে! 
হিন্দি স্যাটেলাইট চ্যানেলগুলোর আধিপত্য ভাঙতে নতুনদেরই এগিয়ে আসতে হবে। হূমায়ূন আহমেদ, সরয়ার ফারুকী, সালাউদ্দিন লাভলুদের দিয়ে হবে না। অবস্থার বড় কোনো পরিবর্তনের আশা নেই মনজুরুল আহসান বুলবুল, সামসুদ্দিন হায়দার ডালিম, মুন্নি সাহা, তানভীর খান, হাসান আবিদুর রেজা জুয়েল, সুপন রায়দের মতো যারা টিভি চ্যানেলের বড় পদে আছেন তাদের দিয়েও। যা করার নতুনদেরই করতে হবে। তবে, এই নতুনদের পথের বাধা কিন্তু পুরোনোরাই। আপনি যদি আমাদের স্যাটেলাইট টিভি চ্যানেলগুলোর কর্তাব্যক্তিদের দিকে তাকান, দেখবেন বেশিরভাগই একুশে টিভি থেকে উদ্ভূত। এরা নতুন চ্যানেল আসলে, সেগুলোতে গেছেন। তাতে বেতন বেড়েছে, পদবি বেড়েছে। গাড়ি-বাড়ি হয়েছে। কিন্তু একুশে ধারার বাইরে নিয়ে যেতে পারেন নি কোনো চ্যানেলকেই। তারা একটা সীমাবদ্ধ চিন্তাধারার ভেতরেই আটকে আছেন। কিন্তু এতদিনে বদলে গেছে যে দর্শক রুচি, চাহিদা, তা পর্যবেক্ষণের মাধ্যমে নতুন কোনো অনুষ্ঠান, উপস্থাপনা উপহার দিতে পারেন নি। ফলে, দর্শকরা রঙ-চঙ গেটআপের, অলীক কাহিনীর হিন্দি সিরিয়ালে আকৃষ্ট হয়েছে। আর তারা দর্শকদের মধ্যে জনপ্রিয়তা দেখে হিন্দি অনুষ্ঠানের অনুকরণে অনুষ্ঠান নির্মাণে নেমে পড়েছেন। ফলে, ফল যা হবার তাই হয়েছে। তাই, স্যাটেলাইট চ্যানেলগুলোর নেতৃত্ব দিতে নতুন চিন্তাধারার এবং গতিশীল লোকদের আনতে হবে। যারা শুধু দর্শকদের রুচি বুঝতেই পারবেন না, দর্শক রুচি গড়ে তুলতেও পারবেন। আমরা আশাবাদী, ইন্টারনেট আর সোস্যাল কমিউনিকেশনের যুগে বেড়ে উঠছেন, বিকল্প চিন্তা করছেন যে তরুণরা, তারাই পাল্টে দেবেন অবস্থার চিত্র। তারাই নিজভূমে উড়াবেন দেশি অনুষ্ঠানের বিজয় পতাকা। কুনঠে নতুন দিনের তরুণ, জাগো সবাই!


এসো তবে ব্লক কাটাই



স্পাইডারম্যান ও আমার দুই বোনঝি
আমাদের ঠাকুরমার ঝুলি ছিল। ডালিমকুমার ছিল। সুয়োরাণী দুয়োরাণী ছিল। কাঁকনমালা কাঞ্চনমালা ছিল। আর ছিল অজস্র ভূত-প্রেত, দেও-দানো। বাড়ির পাশেই গোরস্থান। দশ মিনিটের হাঁটা পথ। ভয়ে ও পথ মাড়াতাম না। শ্মশানও ছিল একটা। বেশ দূরে। ছোটবেলায় যাওয়া হয় নি কখনো। তবে, গ্রাম থেকে বেরিয়ে যে রাস্তা চলে গেছে থানা সদরের দিকে, সে পথে একটা আমগাছ ছিল। পুরোনো। ঝাঁকড়া। সবাই বলতো ওই গাছ ভূতদের বাড়ি। কে যায় আর ওইপথে। কখন আবার। ওই বালকবেলাতেই। 
ঢাকায় বড় বোনের সাথে থাকি। দুই বোনঝি আমার। বড়টা ক্লাশ টু-তে পড়ে। ছোটটার সাড়ে তিন বছর এখন। স্কুলে যায় না। সারাদিন ৯০০ বর্গফুটকে সংসার সাজিয়ে খেলে। ওর কোনো ডালিমকুমার নেই। সুয়োরাণী দুয়োরাণী নেই। দিগন্ত ছাড়িয়ে দূরে কোনো পুরোনো আমগাছ নেই। তাই ভূতও নেই। থাকবে কেমনে! ও বারান্দায় দাঁড়িয়ে কেবল সামনে-পাশে ছড়ানো-ছিটানো বিল্ডিং-ই দেখতে পায়। এজন্য ওর স্পাইডারম্যান আছে, যে সাঁই সাঁই বিল্ডিং বেয়ে ওপরে উঠে যায়। বাঙালির জল-হাওয়ায় স্পাইডারম্যান ওদের কতটা আপন মনে হয়, শৈশবকে কতটা পূর্ণ করতে পারে কে জানে! 
শ্যামল গঙ্গোপাধ্যায়ের একটা কথা মনে পড়লো। যার পকেটে শৈশব নেই সে যেন কোনোদিন প্রতিভার নদীতে না নামে। নামলেই ডুবে যাবে। নয়তো ভেসে যাবে। শ্যামলের আত্মজীবনী পড়তে পড়তে দেখি কী সমৃদ্ধ শৈশব তার। তখন দ্বিতীয় বিশ্বযুদ্ধ চলছে। সে যুদ্ধ মাথায় নিয়ে বেড়ে উঠছে একটি ছেলে। শৈশব মাড়িয়ে কৈশোরে পা দিচ্ছে। আর পা দিতে দিতে দেখছে তার চারপাশ।  
আমাদের ছেলেবেলাও হয়তো এমন ছিল। শুধু শ্যামলের মতো করে দেখতে ও লিখতে পারবো না বলে অমন মনে হবে না। তবে, এটা বলে দেয়া যায়, আমার বোনঝিদের অমন খোলাজানালার মতো ছেলেবেলা কখনো হবে না।  
সিগারেট ও বান্ধবীদ্বয় 
ছয়টা বেজে গেছে। সবার অফিস শেষ। আমাদের টিমের অফিস তখনো চলে। সে সময়ে, ফেসবুকে বালিকা জানান দেয়, আজ হলুদ শাড়ি পরেছি। যা দেখাচ্ছে না! দেখবি। কজমোতে চলে আয়। শার্প ছয়টা বিশে অফিস থেকে বেরিয়ে পড়।
বালিকাকে ফেসবুকে দেখেছি। মানে ভার্চুয়াল দেখা। সামনা-সামনি নয়।
অফিস থেকে কজমো বিশ-বাইশ মিনিটের রাস্তা। রিক্সার পথ। সে রাস্তা ফুরায় না সহজে।
আমি আগে পৌঁছে যাই।
বালিকা আসে। সাথে আসে আরেক বালিকা। সেও বন্ধু।
সিঁড়ি বেয়ে কজমো। স্মোকিং জোন।
হায়, ভুলে গেছি বালিকার সিগারেটের কথা। বেনসন লাল।
তুই আনবি না আমি জানতাম। তাই নিয়ে এসেছি।
বালিকাদ্বয় সিগারেট টানে। মুখ ভর্তি ধোঁয়া ছাড়ে। আমি তাকিয়ে দেখি। আমার কি খানিকটা বিস্ময় জাগে! হয়তো। হয়তোবা না। তবে আমার প্রমথ চৌধুরীর কথা মনে পড়ে।
প্রমথ চৌধুরী প্রবাসে যাবেন। প্রবাস বলতে বেশি দূর না। ভাগলপুরে। আর ইন্দিরা দেবী পড়ে থাকবেন বালিগঞ্জে। যাবার বেলায় চৌধুরী মশায় আবদার করলেন, রোজ রোজ একখান করে চিঠি দিতে হবে। আবদার এখানেই শেষ না। ওকে নাম ধরে লিখতে হবে। ইন্দিরা দেবী প্রমথ চৌধুরীর পয়লা আবদার পূরণে সম্মত হন। তবে দ্বিতীয় আবদার সে কিছুতেই মানতে পারবে না। বরকে কেউ নাম ধরে ডাকতে পারে! 
আমি নিজে মনে হয় ইন্দিরা দেবীর মতো বিশ্বাসের ট্যাবুগুলো বুকে পুষে রাখি। বুকের গভীরে পুষে রাখা এইসব সংস্কারের কথা হয়তো আমি নিজেই জানি না।
একটা প্রোমো হয়ে যাক
একটা বই লিখছি। ভাষা আন্দোলনের ইতিহাস নিয়ে। কিশোরপাঠ্য। বইমেলায় বেরোবে। শুদ্ধস্বর থেকে। কী মনে করে, উৎসর্গপত্র লিখলাম কাল রাতে।
মীম ও রাহী
আমার দুই বোনঝি
যারা বেড়ে উঠছে ইংরেজির ছায়ায়।
আশা এই যে, বাংলাভাষার জন্য রক্তদানের ইতিহাস তারা ভুলে যাবে না।
ইংরেজি ছাড়া আমাদের গতি নেই। ঠিক আছে মানলাম। তাই বলে কি আমরা বাংলাভাষা পুরোপুরি বিসর্জন দেবো? কোনো কোনো অভিভাবকের কর্মকাণ্ড দেখে মনে হয়, তাদের সন্তানরা গা-গতর থেকে বাংলার গন্ধ মুছতে পারলে তারা যেন খুশিতে বাকবাকুম করেন!    
(সচলে বেশ কয়দিন কিছু লেখা হয় না। তাই লিখলাম এইসব আবজাব)



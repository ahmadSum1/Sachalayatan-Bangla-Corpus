পান্থ রহমান রেজা ২.০ 



চিঠির দিন আর নাই। শেষ কবে চিঠি পেয়েছি, স্মৃতি ঘেঁটে কিছুতেই বের করতে পারলাম না আজ! তবে একসময় যেজন নিয়মিত চিঠি বাড়িতে পৌঁছে দিয়ে যেত, সেই ফটিক দা' কে মনে পড়ে মাঝে মধ্যেই। দেখা হয় আরো কম, কালে-ভদ্রে, ছুটি-ছাটায় বাড়ি গেলে। ফটিক দা ছিলেন আমাদের গায়ের পোস্ট অফিসের ডাকপিয়ন। তখন একটি পত্রিকার পাঠক সংগঠন করি। সেই সুবাদে নানা জায়গা থেকে চিঠি আসতো। কত আন্তরিকতা মাখানো সেইসব চিঠি। মমতা মাখানো সেই চিঠিগুলো ফটিক দা ব্যাগে পুরে বাড়িতে দিয়ে যেতেন। এবার ঈদে বাড়িতে হঠাৎ-ই দেখা হয়ে যায় ফটিক দা'র সাথে। ভালোমন্দ জিজ্ঞেস করার আগেই স্বগতোক্তি'র মতো করে বলে উঠলেন ফটিক দা'- চিঠির সেই দিন আর নাই, নাহ্! মুহূর্তে অজস্র স্মৃতি ফিরে এলেও গোধূলিলগ্নে দেখলাম ফটিক দা'র ম্লান পাণ্ডুর মুখ। 
আমাদের বাড়ির পাশেই ছিল পোস্ট অফিস। কয়েক মিনিটের হাঁটা পথ মাত্র। সেই পোস্ট অফিস এখনো আছে। শুধু ফুরিয়েছে আমার চিঠি আসা, প্রাপকের ঠিকানা হওয়া। কেননা, লেটারবক্স তো এখন ঘরের মধ্যেই, কম্পিউটারে, মোবাইলের মেসেজে, ফেসবুকের ইনবক্সে। মনে আছে, স্কুলে পড়ার সময় আমার এক বন্ধু চলে গেলো শহরে, আরো ভালো স্কুলে পড়তে। ওর শহরের ঠিকানায় কত যে চিঠি পাঠিয়েছি, কত কাগজ যে ফুরিয়েছি! পরস্পরের প্রতিযোগিতা চলতো কার চিঠি বড় হয়। আজ, এখন ইউকে-এ পড়তে যাওয়া বন্ধু রোমান, সবুজ, নেদারল্যান্ডের অনি সবাই সাথেই যোগাযোগ হয় জিমেইলে; কথা হয় জিটকে, ম্যাসেঞ্জারে। ছোট ছোট বার্তায় চলে ভাবের আদান-প্রদান। 
একটা সময় ছিল সকালে ঘুম থেকে উঠে পত্রিকা না দেখলে মেজাজ খারাপ হয়ে যেতো। দেরি হওয়ার কারণে হকার-কে কত যে গালমন্দ দিয়েছি এ জীবনে! এখন এমনও দিন যায় প্রিন্টেড পত্রিকা পড়াও হয় না। তবে খবর জেনে নিই ওয়েব সংস্করণ কিংবা ব্লগে অথবা ফেসবুকের পোস্ট লিংক আইটেম থেকে। আর মাঝে মাঝে জানা হয় মোবাইলের ভ্যালু অ্যাডেড সার্ভিসের মাধ্যমে। 
আমার এক পরিচিত বড় ভাই টিভিতে প্রোগ্রাম বানান। সেদিন হঠাৎ-ই দেখা। নানা কথায় বললেন প্রোগ্রামটি দেখে নিতে। কিন্তু আমার টিভি খুব একটা দেখা হয় না। দিনে পাঁচ মিনিটও টিভির পেছনে দিই কী'না সন্দেহ। বড় ভাইয়ের সেই প্রোগ্রামটাও দেখা হয়নি। একদিন মোবাইলে মেসেজ দিয়ে জানতে চাইলেন দেখছি কী'না। অফিসেই কাজের এক ফাঁকে ইউটিউবে সার্চ দিলাম। প্রোগ্রামের ৬ মিনিটের একটা ক্লিপ পাওয়া গেল। আমার তাই-ই সই।
বিশ্বজুড়ে বাড়ছে ডিজিটাল সিটিজেনদের সংখ্যা। আমাদের হবু প্রধানমন্ত্রী শেখ হাসিনাও স্বপ্ন দেখাচ্ছেন ডিজিটাল বাংলাদেশের। সেই স্বপ্ন দেখেই বুঝি আমার এক বন্ধু ফেসবুকে স্ট্যাটাস লিখেছে, ডিজিটাল বাংলাদেশ ইজ কামিং সুন! দেখছি আমার মতো কম্পুকানাকে এবার ডিজিটাল সিটিজেন হওয়ার রেসে দৌঁড়াতে হবে (আমার কম্পুজ্ঞান দেখুন এই পোস্টে-[url=http://http://www.sachalayatan.com/pantha_rahman_reza/17678])। এক জায়গায় দেখলাম, সিটিজেন ২.০ হওয়ার তরিকা হলো চিঠির বদলে ইমেইল, ম্যাসেঞ্জার; টিভির পরিবর্তে ইউটিউব, আইফোন; প্রিন্টেড পত্রিকার পরিবর্তে নিউজ ফিড; পাবের পরিবর্তে সোস্যাল নেটওয়ার্ক, ব্লগ ফোরাম-এর ব্যবহার। এসবের কোনো কোনোটি'র পরিচয় ঘটেছে ইতিমধ্যে। অ্যাই, এতো দেখছি আমিও ডিজিটাল সিটিজেন হওয়ার পথে! 


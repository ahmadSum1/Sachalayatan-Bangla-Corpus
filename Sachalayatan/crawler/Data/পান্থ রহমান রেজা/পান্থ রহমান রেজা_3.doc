আঁকো তবে নিজের মতো করে



আঁকাআঁকির হাত আমার কোনোকালেই ছিল না। ফুল, পাখি, বাড়িঘর কিংবা গ্রামের দৃশ্যাবলী কোনোদিনই আঁকা হয় নি। খুব ছেলেবেলায় গ্রামের যে স্কুলে পড়েছি, সেখানে আঁকাআঁকির কোনো বালাইও ছিল না। কিছুদিন আগে ফেসবুকে ‘বিটস্ট্রিপ’ খুব জনপ্রিয় হলো। সবাই নিজ নিজ কার্টুন অবতার এঁকে ফেললো। তার সাথে আরো কতো মজাদার সব সংলাপ। ভাবলাম আমিও একটা এঁকে ফেলি। সোনম কাপুরকে নিয়ে ‘বিটস্ট্রিপ’-এ চড়ে একটা ড্রিম ডেটে যাই। চোখ, মুখ, নাক, গায়ের রং সিলেক্ট করে আগানো হয়নি। কার্টুনের সাথে আমার এমন-ই দুরবর্তী সম্পর্ক।
তবে পত্রিকায় লেখালিখির সুবাদে বেশ কয়েকজন কার্টুনিস্টের সাথে খাতির হয়েছিল একসময়। এখন তাতে ধুলো পড়েছে খানিকটা। যদিও এ লেখা ধুলোপড়া স্মৃতি হাতড়াতে নয়। এই লেখার কারণ একটাই। সে হলো ম্যাট উয়ের্কার। ম্যাট উয়ের্কার একজন রাজনৈতিক কার্টুনিস্ট। ২০১২ সালে পুলিত্জার পুরস্কার পেয়েছেন। আরো কিছু পুরস্কার রয়েছে তার ঝুলিতে। কয়েকদিন আগে বাংলাদেশে এসেছিলেন। এক আড্ডায় পরিচয়। আড্ডায় বাংলাদেশী বেশ কয়েকজন কার্টুনিস্ট উপস্থিত ছিলেন। কার্টুনবিমুখ আমি উটকো জুটে গিয়েছিলাম সেখানে।  
ম্যাট উয়ের্কার মূলত এডিটোরিয়াল কার্টুন আঁকেন। এখন পলিটিকো ম্যাগাজিনের বাঁধা কার্টুনিস্ট। আগে ফিল্যান্সার ছিলেন। ওয়াশিংটন পো্স্ট, লস এঞ্জেলস টাইমস, নিউ ইয়র্ক টাইমস, নেশনের মতো পত্রিকায় নিয়মিত কার্টুন আঁকতেন। ইতোমধ্যে কার্টুন নিয়ে তার দুটো বই-ও বের হয়ে গেছে।  
আড্ডায় ম্যাটের সাথে এটা-সেটা নিয়ে বেশ কথা হলো। তার কার্টুন নিয়েও বললেন। একসময় অ্যানিমেশন করতেন। কিন্তু ভালো না লাগায় সেটা ছেড়ে দিয়েছেন। কার্টুনের আইডিয়ার জন্য সকালে অফিসে এসেই টুইটার খুলে বসেন। হাজার হাজার টুইট থেকেই পেয়ে যান আঁকানোর আইডিয়া। তারপর কানে হেডফোন গুঁজে গান শুনতে শুনতে এঁকে ফেলেন সিরিয়াস সব কার্টুন। নতুন যারা কার্টুন আঁকতে চায়, তাদের জন্য পরামর্শ দিলেন বেশি করে খবরের কাগজ পড়তে। কারণ আশ্চর্য সব আইডিয়া না কি খবরের ভাঁজে লুকিয়ে থাকে!   
কথায় কথায় ম্যাটকে আমাদের আইসিটি আইনের ৫৭ ধারার কথা বললাম। শুনে ম্যাট আশ্চর্য হলেন এরকম একটি আইন আছে বলে। বললেন, কার্টুনিস্টদের তো ফুল-ফল-পাখি-লতাপাতা নিয়ে ফানি সব কার্টুন আঁকতে হবে এখন। সিরিয়াস কিংবা রাজনৈতিক কার্টুন আঁকা বাংলাদেশী কার্টুনিস্টদের জন্য কঠিন হয়ে যাবে। আমি বললাম, বাংলাদেশের কার্টুনিস্টদের জন্য তাহলে করণীয় কী? ম্যাট বাংলাদেশের কার্টুনিস্টদের করণীয়ের ব্যাখ্যায় গেলেন না। বললেন, আমি হলে নিজের মতো করেই কার্টুন এঁকে যেতাম। কেউ আমাকে আমার কাজ থেকে সরাতে পারতো না। কার্টুনিস্ট আরিফের কথা স্মরণ করিয়ে দিলে বললেন, আরিফের কথা আমি শুনেছি। খুবই দু:খজনক ঘটনা সেটা। 
ম্যাটের কথায় মনে পড়ে গেল আমাদের রাজনৈতিক কার্টুনের অতীত ইতিহাসের কথা। পাকিস্তান শাসক কিংবা স্বৈরাচার কারো সময়ই কার্টুনিস্টরা কার্টুন আঁকানো বন্ধ করেননি। বরং আরো ধারালো হয়েছে। 
ভাষা আন্দোলনের কথাই ধরা যাক। বাঙালির মুখের ভাষাকে কীভাবে জব্দ করা হচ্ছে, শৃঙ্খলিত করা হচ্ছে তার সব উঠে এসেছে সেসময়কার পোস্টার-ফেস্টুনে। আবার ষাটের দশকে আইয়ুব খানকে ব্যঙ্গ করে অনেক কার্টুন এঁকেছেন কামরুল হাসান এবং রফিকুন নবী। পেছন ফিরে দেখলেই আমরা তাদের আঁকা আইয়ুব খান কিংবা মোনায়েম খানের বিদ্রুপাত্মক চেহারা দেখতে পাবো। সত্তরের দশকে কামরুল হাসানের আঁকা ‘এই জানোয়ারকে হত্যা করতে হবে’ শিরোনামের কার্টুনচিত্রের কথা আমরা কে না জানি! স্বাধীনতার পরে আমাদের কার্টুন চিত্রে সবচে’ উজ্জ্বল আবির্ভাব বোধহয় শিশির ভট্টাচার্য। তার আঁকা এরশাদের ঘোড়ামুখের ছবি আজো আমাদের চোখে ভাসে। কিংবা এরশাদকে নিয়ে কামরুল হাসানের ‘বিশ্ববেহায়া’ কার্টুনের কথাও কেউ ভুলবে না। 
এ অঞ্চলে কার্টুনের আবির্ভাব ইংরেজদের হাত ধরে। শুরুতে তা ফরামায়েশী কার্টুনের মধ্যে সীমাবদ্ধ ছিল। কিন্তু পরে সেটা রাজনৈতিক প্রতিবাদে রূপ নেয়। পাকিস্তানি আমল কিংবা এরশাদের স্বেরাচারী শাসনকালে তা আরো বেগবান হয়েছে। সাম্প্রতিক শাহবাগ আন্দোলনেও  যুদ্ধাপরাধীদের ব্যঙ্গচিত্র উপস্থাপনে কার্টুনিস্টদের সোচ্চার ভুমিকায় দেখা গেছে। তাই ধরে নেয়া যায়, আগামীতে ফুল, ফল, লতা, পাতা, পাখির কার্টুন নয়; আইসিটি আইনের রক্তচক্ষু উপেক্ষা করে তারা আঁকবেন নিজেদের কার্টুন, নিজের মতো করে। রেখা চিত্রে লিখে রাখবেন তাদের প্রতিবাদী ভাষ্য। 
ম্যাট উয়ের্কারের কার্টুন দেখুন এই লিংকে

ছবি: 


 




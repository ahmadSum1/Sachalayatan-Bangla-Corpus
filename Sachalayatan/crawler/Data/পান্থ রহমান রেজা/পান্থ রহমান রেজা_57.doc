রিটার্ন অন ব্লগ, ইমোটিকন, ডিজিটাল জার্গন ও আরো কিছুমিছু...



১৬ ডিসেম্বরের সচল আড্ডা থেকে ফিরে এসে ভাবতেছিলাম, এই যে একটা ব্লগ কমিউনিটি ঘিরে এতো উদ্দীপনা, উৎসাহ সেটা কেন? কেনইবা একেকজন হাজারো ব্যস্ততার মাঝেও, কর্পোরেট দায়িত্ব থেকে ক্ষণিক বিরতি নিয়েও ব্লগ লেখেন। ব্লগ লিখে কিইবা হয়? এইসব-ই ঘুরপাক খাচ্ছিল বেশ কিছুক্ষণ। জানি, এইসবের উত্তরে একেকজন একেক কথা বলবেন। তবে আমি আমার মতটাই শুধু বলতে পারি।
ব্লগ আসলে কেন লিখি। মূলত লিখি নিজের আনন্দেই। কাউকে তুষ্ট করতে নয়। তবে লিখে পাঠকদের মনোযোগ কাড়তে যে চাই, সেটা অস্বীকার করছি না। আর ব্লগের মতো সহজ প্রকাশ মাধ্যম পেয়ে তা লুফে নিয়েছি। ব্লগ লেখার পেছনে এই-ই কারণ। 
ব্লগ লিখে কী হয়? অনেক কথাই হয়তো বলা যায় এর উত্তরে। ব্লগ লিখে কী হয় সেটা না বলে বরং ব্লগ আমাকে কি দিয়েছে সেটাই বলি। ব্লগের মাধ্যমেই আমি এমন সব সহৃদয়বান মানুষের সাথে পরিচিত হয়েছি, স্নেহ ও  আন্তরিকতা মাখানো ভালোবাসা পেয়েছি, সেসবের ঋণ একজীবনে পুরণ করা আমার পক্ষে সম্ভব নয়। নত মস্তকে আমি তাদের ভালোবাসা এখনো গ্রহণ করে চলেছি।
০২.
এর বাইরেরও ব্লগ আমাকে আরো কিছু বিষয়-আশয় উপহার দিয়েছে। এরমধ্যে ইমোটিকন ছাড়াও আছে কিছু টেকি জার্গন। অনুভূতি প্রকাশে হাজার কথামালার চেয়ে একটা ছোট্ট ইমোটিকন যে কত কার্যকর, ব্লগে এসে আমি তাই জেনেছি। যদিও আমি কিছুটা কনফিউজড, ইমোটিকন মানুষের অনুভূতিমালার সঠিক প্রকাশ কী'না। একটা অট্টহাসি যে পরিবেশের জন্ম দিতে পারে, তা দাঁত কেলানো ইমোটিকনে পাওয়া যায় কী'না। কিংবা যুদ্ধাপরাধীদের বিচার না হওয়ার দীর্ঘশ্বাসের ইতিহাস ইমোটিকনে ফুটে উঠে কী'না? 
০৩.
টুকটাক ব্লগ লিখি, অথচ ব্লগোস্ফিয়ার সম্পর্কে তেমন কিছু জানি না, তাই কী হয়। ব্লগ জিনিসটা জানতে একদিন গুগল মামার শরণাপন্ন হলাম। ওমা, একগাদা জার্গন এসে হাজির আমার সামনে। কী সব বাহারি ব্যাপার-স্যাপার একেকজনের। ওয়েব টু ডট জিরো, আরএসএস, পডকাস্ট, উইকিস, ফ্লোক্সনমি, সোস্যাল সফটওয়্যার, উইডজেট, ট্র্যাকব্যাক, ট্যাগ, অ্যাজাক্স, ফ্লেক্স, পিএইচপি, টপিক ম্যাপস, ম্যাস-আপস্, পারমালিংক, টেকনোরাটি, সোস্যাল বুকমার্কিং, ফিডবার্নার, ফিডস্টেয়ারসহ আরো কতো কী। এতো এতো জার্গন দেখে ভয় পেয়ে দৌঁড়াইছি সেদিন। 
০৪.
বিজ্ঞাপন সেক্টরে কাজ করি। তাই চোখ কান খোলা রাখতে হয়। তা যেমন কনজিউমারদের ইনসাইট জানার জন্য, তেমনি অন্যরা কী করছে, তাও দেখার জন্য। এই জানতে গিয়েই একদিন দেখি জাপানি এক গাড়ি কোম্পানি তাদের নতুন মডেলের একটি গাড়ির লঞ্চিংয়ের দিনে মুলধারার সাংবাদিকদের সাথে ব্লগারদেরও দাওয়াত করেছে। ফলাফল, পত্রিকার কভারেজের চেয়ে ব্লগ কভারেজ হিউজ পরিমাণ এসেছে। গুগলে ওই গাড়ির লঞ্চিং ইভেন্ট লিখে সার্চ দিলে যে কয়েকটি পত্রিকার ওয়েব লিংক আসে, তারচেয়ে অনেকগুণ বেশি আসে ব্লগ লিংক। এভাবে ব্লগেও পা রাখছে বিজ্ঞাপনের জগৎ। বলতে গেলে পা রেখেছে অনেক আগেই। এখন বেশ জোরেসরেই তা চলছে। যদিও আমাদের দেশে এ ধরনের ঘটনা খুব একটা চোখে পড়ে না। মাস কয়েক আগে জুঁই নারকেল তেলের জন্য মিডিয়াকমের করা 'বাবলির জন্য' ক্যাম্পেইনটি ব্লগে আলোচনায় এসেছিল। 
০৫.
নতুন নতুন জার্গন আর ডিজিটাল ল্যাঙ্গুইজ নিয়ে ভীতি থাকলেও, কম্পু কানা হিসেবে পরিচিত হলেও, ব্লগের প্রতি আমার মুগ্ধতাবোধ বলে বুঝানো যাবে না। এই মুগ্ধতাবোধটুকু নিয়েই ব্লগিং করে যেতে চাই।
শুভ ব্লগিং। 


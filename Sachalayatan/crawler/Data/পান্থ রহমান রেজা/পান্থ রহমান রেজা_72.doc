দুনিয়া ডটকম



টেকনলজি আমার খুব আগ্রহের জায়গা। কিন্তু আগ্রহের জায়গা হলে কি হবে, এটির ব্যবহার নিয়ে আমি একেবারেই ভীতুর ডিম গোছের ব্যক্তি। কি থেকে যে কি হয়ে যায়, এই ভাবনার আমি আমি সারাক্ষণ তটস্থ থাকি। ফলে এর আদবকেতা তেমন কিছু শেখাও হয়নি। আর এতে করে আমাকে প্রায়ই বিড়ম্বনায় পড়তে হয়। শুনুন না কয়েকটি বিড়ম্বনার কথা। 
০১. ঘটনাটা সেকেন্ড সেমিস্টারের। ফারজানা ম্যাডামের প্রেজেন্টেশন চলছে। গ্রুপ প্রেজেন্টেশন। আমার পালা এলো। গড়বড় করে আমার অংশটুকু মুখস্ত বলে এলাম। আমার পরের জনকে ডেকে নেমে যাবো। এমন সময় ম্যাডাম বললেন, তোমার থার্ড স্লাইডে যাও তো। বিপদটা তখনই এলো। পাওয়ার পয়েন্টের কাজ আমি কিছুই জানি না। প্রেজেন্টেশনের আগে আমাদের গ্রুপের টেকি বন্ধু শুধু শিখিয়ে দিয়েছিল কিভাবে স্পেসবার চেপে সামনের দিকে যেতে হয়। ম্যাডামের কথা শুনে কাংখিত স্লাইড পেতে আমি সমানে স্পেসবার চেপে যাচ্ছি। কিন্তু থার্ড স্লাইড আর মেলে না। আমার গলা শুকিয়ে কাঠ হয়ে গেছে। ক্লাসের কেউ কেউ ব্যাকস্পেস ব্যাকস্পেস কি একটা বলে আওয়াজ দিচ্ছে। কিন্তু আমি ব্যাকস্পেস যে কোনটা সেটাই তো চিনি না। অবশেষে অপু এসে সে যাত্রায় রক্ষা করে। 
০২. তখন সাপ্তাহিক ২০০০-এ কন্ট্রিবিউটিং করি। অফিসে রিডার ডাইজেস্ট আসে, ভ্যানিটি ফেয়ার আসে, টাইম, নিউজউইক, ফ্রন্টলাইন ম্যাগাজিন আসে। সেখান থেকে নানা ধরনের লেখা অনুবাদ করি। ছবি দরকার পড়লে সেসব ম্যাগাজিনের ছবিই স্ক্যান করে লেখার সাথে জুড়ে দিই। একদিন কি যেন লেখার সাথে নাবিল ভাই (তখনকার চিফ রিপোর্টার) গুগল থেকে ছবি নামিয়ে দিতে বললেন। আমি যথারীতি গুগল থেকে ছবি নামিয়ে এনে মনসুর ভাইয়ের সাথে মেকাপে বসে গেলাম। মনসুর ভাই লেখা বসিয়ে ছবি দিতে গিয়ে দেখেন, ছবিগুলো সব আইকন হিসেবে নামানো। পাশেই বসে ছিলেন ২০০০-এর টেকি জুয়েল ভাই (তিনি প্রযুক্তি বিভাগ দেখতেন)। আমার এই কান্ডটিকে তিনি সারা অফিসে ছড়িয়ে দিলেন। যদিও আমি তখন পর্যন্ত গুগল থেকে ছবি নামানোর আদবকেতা জানতাম না। 
০৩. ফেসবুকে তখন মাত্রই চ্যাট অপশন চালু হয়েছে। চ্যাটরুমে জয়েন্টের আমন্ত্রণ জানিয়েছে এক বন্ধু। তো জয়েন্ট করে ঢুকে পড়েছি চ্যাটরুমে। যদিও তখন পর্যন্ত আমার নেটে চ্যাট করার অভিজ্ঞতা নেই। জানা নেই চ্যাটের আদবকেতা। তো ঢোকার সাথে সাথেই একজন প্রাইভেট মেসেজ দিলো- ASL । পাশেই ছিলেন সিনিয়র কলিগ সাইফুল ভাই। জিজ্ঞেস করলাম বিষয়টা কি। শুনে তিনি একপ্রস্থ হেসে নিলেন। তারপর পাশেই নিউটন ভাইকে ডেকে বললেন, পান্থ ASL-এর মানে জানে না। চ্যাটরুমে ঢুকেছে। বলেই আবার তারা দু'জনে হাসতে লাগলেন। আমিও বোকার মতো তাদের সাথে হাসিতে যোগ দিলাম। 
০৪. কয়েকদিন আগের ঘটনা। সেটাও ফেসবুকে। এক লাস্যময়ী তরুণী'র সাথে চ্যাটে কথা হচ্ছে। যদিও চ্যাট করার সময় আমি সবসময় ভয়ে ভয়ে থাকি। তো সেই সুদর্শনার সাথে কথা হচ্ছে কৃষ্ণকলির গান নিয়ে, চন্দ্রবিন্দু'র গান নিয়ে। তারপর এটা-সেটা আলাপ। সেই আলাপের একফাঁকেই মেয়েটি LOL লিখে। এটা যে কি আমি জানি না। তাই জিজ্ঞেস করি, এর মানে কি। আমার এ প্রশ্নে মেয়েটি সিডনি থেকে যে হাসি দেয়, তার দমক আমি বঙ্গোপসাগরের এপার থেকেও শুনতে পাই। ভবিষ্যতের বিপদ আপদ এড়াতে সেই লাস্যময়ীকে জলপাই আচারের লোভ দেখিয়ে আরো কিছু চ্যাটের জার্গন জেনে নিই। 
নাহ্, নিজের দুরবস্থার কথা আজ আর না বলি। কে হায় হৃদয় খুঁড়ে বেদনা জাগাতে ভালোবাসে!!! বৃষ্টিমুখর এই দিনে অফিসে এসে কাজ করতে ইচ্ছে করছে না, তাই আজাইরা এই লেখা। 
(অফটপিক- চন্দ্রবিন্দু, মহিনের ঘোড়াগুলি'র গান দিয়ে ব্লগের শিরোনাম করাটা রায়হান আবীরের প্যাটেন্ট করা। প্যাটেন্ট আইন ভাংলাম। রায়হান আবীর মামলা করে বসে কী'না কে জানে!!!) 


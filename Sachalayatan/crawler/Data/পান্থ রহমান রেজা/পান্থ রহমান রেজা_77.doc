মুখ ঢেকে যায় বিজ্ঞাপনে



পত্রিকার পাতা জুড়ে বিজ্ঞাপন। বিষয়টি নিয়ে দেখি সব পত্রিকার পাঠকই বিরক্তি প্রকাশ করেন। এই মাসখানেক আগে আমাদের সময় পত্রিকা ফ্রন্ট পেজের পুরোটাই বিজ্ঞাপনের জন্য বরাদ্দ দিয়ে বেশ বিতর্ক বাঁধিয়েছিল। সবাই মনে করেন, বর্তমানে কর্পোরেট বাণিজ্যে এসে পত্রিকাগুলো বিজ্ঞাপন নির্ভর হয়েছে। আগে এমনটি ছিল না। কিন্তু এখন দেখছি, আগেও পত্রিকা জুড়ে বিজ্ঞাপনের এমন বাহার ছিল। তবে এখন যেমন টেলিকমের বিজ্ঞাপনে পত্রিকার মুখ ঢেকে যায়, তখন যেত সিনেমার বিজ্ঞাপনে। আজকে পুরানো দিনের পত্রিকাগুলো ঘেঁটে আমার এমনই মনে হয়েছে। 
ঘটনাটা একটু বলিই। 
এসএমসি'র পিচ হবে। আগামীকালই সাবমিট। কর্পোরেট ক্যাম্পেইনের অংশ হিসেবে বাংলাদেশে ওদের ৩৫ বছরের অ্যাচিভমেন্ট দেখাতে হবে। ভবিষ্যতে কি করতে চায়, তাও। তো তাদের অ্যাচিভমেন্ট হলো রাজা, মায়া, ম্যাজেস্টিক, প্যান্থার, ওরস্যালাইন দিয়ে ওরা যে বাংলাদেশে ফ্যামিলি হেলথে অবদান রেখেছে-এইসব আর কি। ক্যাম্পেইন নিয়ে কাজ করতে করতে হঠাত্-ই ওদের পুরানো দিনের সেইসব অ্যাডের (শিশুর হাসি মায়ের খুশি এনেছে ওরস্যালাইন জাতীয় অ্যাড) দরকার পড়ল। কই পাওয়া যায় সেই ৮৫-৮৬ সালের দিকের প্রেস অ্যাড। বাতলে দিলাম, আমাদের ঢাকা ইউনিভার্সিটির লাইব্রেরির আর্কাইভেই তো পুরানো পত্রিকা আছে, সেখানেই পাওয়া যাবে। দৌড়াও এবার। দায়িত্ব পড়ল এই অধমেরই কাঁধে। তবে আমার সঙ্গী অবশ্য করে নিলাম , মূর্তালা রামাতকে (বেচারা মূর্তালা, সচলে ক্রসফায়ার নিয়ে লেখা লিখতেছিল, বসের নির্দেশ পেয়ে আমার সাথে চললো)। 
সেই ৮০ দশকের পত্রিকা হাতড়াচ্ছি। ইত্তেফাক পত্রিকা। কিন্তু আমাদের রাজা, মায়া, ম্যাজেস্টিক, ওরস্যালাইনের বিজ্ঞাপন কই। বিজ্ঞাপন সব তো সিনেমার। মহানগর, বসুন্ধরা, কারণ, ভেজাচোখ, প্রাণ সজনী, সওদাগর, গুনাহগার, দহন, চ্যালেঞ্জ, পেনশন, ভাত দে আরও কত যে সিনেমা। সবগুলোর নাম মনে নাই। (অবশ্য মনে রাখার মতো ব্রেনও নাই। ) যদিও এতো এতো সিনেমার মাঝে আমাদের দরকারী বিজ্ঞাপনগুলো পেয়েছিলাম। ঝটপট ছবি তুলে নিয়ে দে দৌড়। 


বইকেনা: নীলক্ষেত [i]vs [/i]আজিজ মার্কেট



পরীক্ষা শেষ হলে এই এক শান্তি। আরাম করে কয়েকদিন গল্পের বই পড়া যায়। আগে স্কুলে, কলেজে থাকতে পরীক্ষা শেষ হলেই গায়ের ক্লাবের লাইব্রেরি অথবা কলেজের লাইব্রেরি থেকে একগাদা বই তুলতাম। তারপর চোখ-কান বুঝে কয়েকদিন আরাম করে পড়া। ঢাবিতে ভর্তি হওয়ার পর সেমিস্টার পরীক্ষা শেষের দিনেই নীলক্ষেতে হামলে পড়ি। হালিখানেক নানান স্বাদের বই কিনে হলে ফিরি। কখনো কখনো বইয়ের সাথে সঙ্গী হয় পুরানো ঈদ কিংবা পুজোসংখ্যা। তবে ভার্সিটিতে আর একটু সিনিয়র হলে টিউশনির টাকা, আরো পরে পত্রিকায় কন্ট্রিবিউটরি করে পকেটে টাকা আসায় নতুন বই কিনতে আজিজে ছুটতাম। নতুন বইয়ের ঘ্রাণ নিতে নিতে হলে ফিরি অদ্ভুত প্রশান্তি নিয়ে। বই কেনার এই যে ভালো লাগার অনুভূতি তা কিছুতেই বোঝানো যাবে না! 
কয়েকদিন আগে শেষ হলো ইউনি লাইফের শেষ পরীক্ষা। সেদিনও ছুটলাম নীলক্ষেতে। নির্মলেন্দু গুণের ‘নির্বাচিতা’ নামের কবিতা সংকলন আর শিবনারায়ণ রায় ও শামীম রেজা সম্পাদিত ‘আফ্রিকান সাহিত্য সংগ্রহ-২’ নামে দু’খানা বই কিনি। পরেরদিন অফিস থেকে ফেরার পথে আজিজে ঢুঁ মেরে কিনি শঙ্খ ঘোষের ‘এই শহরের রাখাল’ এবং আনু মুহম্মদ অনূদিত ওরিয়ানা ফাল্লাচি’র ‘লেটার টু অ্যা চাইল্ড নেভার বর্ন’ বইটি। 
রাত্রে খেয়েদেয়ে রুমে ফিরে ভাবতেছি কোন বইটি পড়া যায়। ভাবতে ভাবতে মনে হয়, এই যে নীলক্ষেত কিংবা আজিজ থেকে বই কিনি, দু’জায়গায় বই কেনার স্বাদ আসলে দু’রকম। এই দু’রকম স্বাদের মাঝে আমার কাছে নীলক্ষেতই বেশি সুস্বাদ মনে হয়। নীলক্ষেতে বই কেনার মজাই আলাদা। পুরানো বই ঘেঁটেগুটে, মহার্ঘ্য বইটি খুঁজে কিনে নেয়ার মধ্যে এক ধরনের সিরিয়াস পাঠকের হাবভাব প্রকাশ পায়। কেন জানি মনে হয়, নীলক্ষেতের পুরানো বইয়ের ক্রেতা একজন সত্যিকারের পড়ুয়া পাঠক। দেখো না কেমন খুঁজে খুঁজে দরকারী বই খরিদ করছে। যা আজিজে নতুন বই কেনার মাঝে আমি কখনো খুঁজে পাই না!  


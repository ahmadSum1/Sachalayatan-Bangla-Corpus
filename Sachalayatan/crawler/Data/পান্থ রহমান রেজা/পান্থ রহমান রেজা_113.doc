ত্বকের যত্ন নিন



০১.
ঘটনাটা শোনার আগে একবার চন্দ্রবিন্দু'র ত্বকের যত্ন নিন গানটায় চোখ বুলিয়ে আসি। 
এমনিতে দুধ খেতে ভালো
আরো ভালো সরটুকু খেতে।
লোভে পড়ে খাবেন না যেন
লাগান নাকের সামনেতে।
-----------------------
ত্বক যত চকচকে হবে
চোখের চামড়া হবে পুরু।
পথেঘাটে শুনতেও পাবেন
কী জিনিষ বানিয়েছো গুরু। 
০২.
রেশমা আপার বাসায় অনেকদিন যাওয়া হয় না। মনে মনে নিজেই ভাবছিলাম, এক শুক্রবারে যাবো তার বাসায়। এরমধ্যেই বন্ধুবর রাসেলের ফোন। রাসেল রেশমা আপার ছোট ভাই। রাসেল জানায়, রেশমা আপা দেখা করতে বলেছে। খুব জরুরি। রেশমা আপা নাকি একটা বিউটি পার্লার দিচ্ছে। কিছুদিন ট্রেনিংও নিয়েছে। তো একটা সুন্দর নাম দরকার। এজন্যই নাকি আমাকে তালাশ করছেন।  তবে রেশমা আপার বর মোটেই বিউটি পার্লারের পক্ষপাতী নন। তিনি বাগড়া দিচ্ছেন। 
০৩.
ঢাকায় নাকি কবি ও কাকের সংখ্যা বেশি। পরে এ তালিকায় প্রাইভেট ভার্সিটি নাম যোগ হয়েছিল। এখন মনে হচ্ছে, বিউটি পার্লারও তালিকায় যোগ করে নিতে হবে। গলি - তস্য গলিতেও আজ বিউটি পার্লার চোখে পড়ে। যেন রূপের খোলতাই না হলে জীবন চলে না, মন ভরে না।
রূপের খোলতাই হওয়ার সাধনা অবশ্য সারা বিশ্বজুড়েই। পৃথিবী জুড়ে এর বার্ষিক ব্যবসা ১৬০ বিলিয়ন ডলারেরও ওপরে। আমেরিকায় নাকি শতকরা ৯০জনই তার চেহারা নিয়ে সন্তুষ্ট নন। তাই তারা বিদ্যাচর্চার চেয়ে রূপচর্চার পেছনে বেশি টাকা ব্যয় করে। 
০৪.
এটা শোনা ঘটনা। সত্য-মিথ্যা জানি না। একবার এক তরুণী ডাক্তারের চেম্বারে গেছে। সে ডাক্তারের কাছে জানতে চায়, শসা কিভাবে মাখবে। ডাক্তারের উত্তর, কেন, লবণ, পেঁয়াজ, মরিচ দিয়ে মাখিয়ে খাবেন। তরুণী বলে, আমি খাওয়ার কথা বলছি না, ত্বকে মাখানোর কথা বলছি। ডাক্তার অবাক। মেয়ের বয়সী এই তরুণীটিকে ধমকে বলেন, মাখবেন কেন, খান। খেলে বেশি কাজ হবে। যদিও আজকাল সবাই খাওয়া-দাওয়া ছেড়ে ক্ষীর্নাঙ্গী হওয়ার সাধনা করছে। ক্ষীর্নাঙ্গী হওয়া মানেই যেন সৌন্দর্যের পরাকাষ্ঠা দেখানো। 
০৫.
বছর তিনেক আগে একটা টিউশনি করতাম। আজিমপুরে। ছাত্রের বড় বোনটির খাওয়া-দাওয়া কমিয়ে শুকনো পাটখড়ি হওয়ার আরাধনা মাঝে মধ্যেই দেখতাম। সেকী তার সাধনা। আর মেয়েটির মায়ের হাপিত্যেশ, মেয়ে ঢাকা বিশ্ববিদ্যালয়ে চান্স পেলো না বলে। আন্টিকে বলতাম, ওর ডায়েট আর সুন্দরী হওয়ার  সাধনাটা একটু পড়াশোনার দিকে ঘুরিয়ে দিন না। আমার এ কথা এক কান হয়ে মেয়েটির কানে গেলে, পারলে আমাকে যেন আস্ত চিবিয়ে খায়, এমন ভাবে তাকায়। সুন্দরী মেয়েরা রেগে অমন চোখে তাকানো সেই একবারই আমি দেখেছি। আমি সেদিন আস্তে  কেটে পড়ি। পরে অবশ্য তাকে দেখে মনে মনে অনেকবারই বলেছি, আহ্ ! ...কী জিনিষ বানিয়েছো গুরু। 


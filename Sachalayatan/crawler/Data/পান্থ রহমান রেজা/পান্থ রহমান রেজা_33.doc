মিডিয়াপাড়ায় একটি উড়োখবর ও অন্যান্য গপসপ্! 



গেল পরশু একটি ম্যাগাজিনের অফিসে গেছিলাম। এক বড় ভাইয়ের সাথে দেখা করতে। বড় ভাই ম্যাগাজিনটার বেশ বড়সড়ো লোক। সম্পাদকের পরেই তার অবস্থান। ম্যাগাজিনের ঈদসংখ্যা নিয়ে তিনি ভীষণ ব্যস্ত। কথা বলার ফুসরত নাই। তার ব্যস্ততার মাঝেও দু’চারটার কথা হয়।
“ঈদসংখ্যা কবে বাজারে আসবো।”
“পেস্টিং চলছে, কয়েকদিনের মধ্যেই চলে আসবো।”
“এবার কী কী থাকছে।”
“গল্প, কবিতা, উপন্যাস, প্রবন্ধ, স্মৃতিকথা। প্রতিবার যা থাকে, তাই।”
কথা এই পর্যন্তই। 
বিভিন্ন পত্রিকা আর ম্যাগাজিনগুলো তাদের ঈদসংখ্যাগুলোতে কী থাকছে, তার বিজ্ঞাপন দিচ্ছে। সব জায়গাতেই একই জিনিস। ওই গল্প, কবিতা, উপন্যাস, প্রবন্ধ, স্মৃতিকথার সমাহার। পাঠক হিসেবে আমি বড়োই বিমর্ষ হই। এইসব পত্রিকাগুলোতে শুধু নিজেদের নামের ভিন্নতা ছাড়া বিষয়বস্তুতে কোনোই ভিন্নতা নাই। 
ইউনিতে মার্কেটিং কোর্সে একটা জিনিস শিখেছিলাম। ডিফারেনশিয়েট অর ডাই। পণ্যের একটি বিশেষ বৈশিষ্ট্য বা গুণই ওই পণ্য বিক্রির মূল নিয়ামক। পণ্য বাজারে বিকোতে গেলে ভোক্তাদের সমজাতীয় অন্যান্য পণ্য থেকে একটা আলাদা বেনিফিট দিতেই হয়। কিন্তু আমাদের পত্রিকাগুলোর দিকে তাকালে আলাদা কোনো ভিন্নতা চোখেই পড়ে না। (মতাদর্শিক ভিন্নতা অবশ্য চোখে পড়ে। কেউ আওয়ামীপন্থী, কেউ বিএনপি আবার কেউবা জামাতপন্থী)। সবারই প্রাণপণ চেষ্টা থাকে প্রথম আলোকে অনুসরণ করতে। তাহলে একজন পাঠক প্রথম আলো ছেড়ে অন্য পত্রিকায় যাবে কেন! সে তো প্রথম আলোতেই সব পেয়ে যাচ্ছে। আর একারণেই মনে হয় পাঠকসংখ্যার দিক দিয়ে দ্বিতীয় স্থানের পত্রিকাটিও প্রথম আলো থেকে অনেক পিছিয়ে। প্রথম আলোর সাথে প্রতিযোগিতায় টিকতে হলে সেরকম একটি বেনিফিট দিয়ে টিকতে হবে। সেই বেনিফিটটি কী তা বাজার গবেষণা করে বের করতে হবে। 
কালের কণ্ঠ বাজারে আসছে। এই খবর পুরানো। বেরুবার দিনক্ষণ নিয়ে এখন কথাবার্তা হচ্ছে। শোনা যাচ্ছে অক্টোবরেই বাজারে আসবে। প্রত্যেক পত্রিকার উদ্বোধনী ইস্যু নিয়ে একটি নিজস্ব পরিকল্পনা থাকে। সে হিসেবে কালের কণ্ঠ’রও একটা পরিকল্পনা থাকবে হয়তো। কী সেই পরিকল্পনা তা আমরা জানি না। তবে মিডিয়াপাড়ায় জোর গুজব, পত্রিকাটি প্রথম একমাস পাঠকদেরকে ফ্রি হিসেবে দেবে! কেউ একজন হকারের কাছ থেকে অন্য যেকোনো একটি পত্রিকা কিনলে একটি কালের কণ্ঠ ফ্রি হিসেবে পাবেন। উড়ো খবর হলেও শুনে কিছুটা তাজ্জব বনে গেছি। ফ্রি দিয়ে পাঠক ধরার এই ধান্দা অনৈতিক কী’না তা জানি না। তবে আমি এমনভাবে পাঠক ধরার বিষয়টি ঠিক সমর্থন করতে পারি না। একটি পত্রিকাকে বাজারে টিকতে হলে তার নিউজ কোয়ালিটি দিয়েই টিকতে হবে। তা না হলে নয়। নয়াদিগন্তও প্রথম কয়েকদিন বিনামূল্যে বিলিয়ে দিয়েছিল। দামও রেখেছিল অনেক কম। শুরুর দিকে তাদের কিছু পাঠকও জুটেছিল। এখন তাদের সেই রমরমা অবস্থা কিন্তু নেই। যুগান্তরও হকারদের বিশেষ সুবিধা দিয়ে দাবি করেছিল প্রচারসংখ্যায় তারা একনম্বর। এখন তাদের কিন্তু এই দাবি করতে দেখা যায় না। 
বাংলাদেশের পত্রিকার পাঠক সংখ্যা ১০ লাখের মতো। ১৫ কোটি জনসংখ্যার দেশে এই পাঠকসংখ্যা খুবই নগণ্য। (সবাই অক্ষরজ্ঞানসম্পন্ন নয়, তবুও সংখ্যাটা নগণ্যই)। তাই পত্রিকাগুলোর উচিত ‘বদলে যাও, বদলে দাও’ না বলে ক্রয়ক্ষমতা থাকা সত্ত্বেও যে পাঠকরা পত্রিকা কেনেন না তাদেরকে ধরা, তাদের কাছে সংবাদের গুরুত্ব বাড়িয়ে তোলা। কালের কণ্ঠ নতুন পত্রিকা হিসেবে হয়তো তাদের পক্ষে নতুন পাঠক গোষ্ঠী তৈরি করা সম্ভব নয়। এজন্য তাদের উচিত বিদ্যমান পাঠকগোষ্ঠীর কাছে ‘ডিফারেনশিয়েট বেনিফিট’ কে তুলে ধরা। সেরকম হলেই হয়তো কালের কণ্ঠ পাঠকদের কদর পেতে পারে। 
মূলধারার পত্র-পত্রিকা নিয়ে আমার অতো ভাবনা-চিন্তা নাই। আমি বিশ্বাস করি, ব্লগ কিংবা ই-পত্রিকাই আমাদের আগামীদিনের ভরসা। আমাদের সাংবাদিক-লেখকরাও আজ ব্লগের ব্যাপারে আগ্রহী হয়ে উঠছেন। সেদিন ধ্রুবদার (অংকন শিল্পী ও লেখক ধ্রুব এষ) সাথে কথা হলো। তিনি ব্লগের ব্যাপারে বেশ উৎসাহী। বিশেষ করে সচলায়তনের ব্যাপারে। বললেন, একটু সময় করতে পারলে ঢুঁ মারবেন। ধ্রুবদাকে অবশ্য ব্লগের ব্যাপারে আগ্রহী করে তুলেছেন শীতনিদ্রায় অচেতন আমাদের সন্ন্যাসী দা। তিনি কবে জেগে উঠবেন, আমরাও রাশান কৌতুকে হো হো করে উঠবো, তা তিনিই জানেন। শুধু ধ্রুবদাই নন, আরো অনেকেই আগ্রহী ব্লগের ব্যাপারে। কিন্তু তাদের ধারণা, এখানে লেখা বুঝি টেকনিক্যাল একটা ব্যাপার-স্যাপার। লিখতে বহুত হুজ্জুত করতে হয়। তাই আগ্রহী হওয়া সত্ত্বেও তারা লিখছেন না। তাদেরকে যদি একবার দেখিয়ে দেয়া যায়, তবে ব্লগের মিথস্ক্রিয়ার স্বাদ থেকে তারা আর মুখ ফেরাবেন না বলেই মনে হয়! 


মেট্রোপলিস মন ও বইয়ের অনাদর



গতকালের ঘটনা। সোবহানবাগে প্লাজা এ আরে সময় প্রকাশনীর একটা শো-রুম আছে। সেখানে বসে আছি। গেছিলাম বিজ্ঞান বক্তা ও লেখক আসিফ ভাইয়ের সাথে। উনি একটা পাণ্ডুলিপি দিবেন। সময়ের মালিক ফরিদ ভাই সেদিন আবার ল্যাপটপ নিয়ে যাননি। এদিকে শো-রুমে কোনো কম্পিউটারও নেই। অগত্যা ফরিদ ভাই আসিফ ভাইকে নিয়ে চললেন পাশের প্রিন্স প্লাজায়। ওইখানে সময়ের ডিজাইন-প্রিন্টিং অফিস। বাইরে শীত রাত্রির ভয়ে আমি শো রুমে থেকেই যাই। তাছাড়া এত্তো এত্তো বই একটু নেড়ে চেড়ে দেখার সুযোগও আমাকে আটকে রাখে। পাক্কা দেড় ঘণ্টা বইয়ের দোকানে বসেছিলাম। একজন পাঠকও ঢুঁ মারেন নি সেখানে (বের হওয়ার সময় একজোড়া যুগল ঢুকবো ঢুকবো করছিল)। মার্কেটে কিন্তু লোকের অভাব ছিল না। বিষয়টা খানিকটা ভাবালো। আলাপ জুড়ে দিলাম বিক্রয়কর্মী মনির ভাইয়ের সাথে। মনির ভাই জানালেন, দিনে গড়ে ৩-৪টা বই বিক্রি হয়।
মাত্র ৩-৪টা! চলে আপনাদের!
আমার কথায় মনির ভাই হাসেন। কথার পিঠে শুধু বলেন, মাসে সার্ভিস চার্জ দিতে হয় সাড়ে ছয় হাজার টাকা!
দোকান ভাড়া, বিক্রয়কর্মীর বেতন... আমি আর কথা বাড়াই না।
শুধু ভাবি, ধানমণ্ডির মতো এরকম জায়গায় একটা অত্যাধুনিক মার্কেটে ফরিদ ভাই নিশ্চয় দোকানটি নিয়েছিলেন মধ্যবিত্তদের হাতের নাগালে বই নিয়ে যেতে। মধ্যবিত্ত নাগরিকরা দরকারি জিনিসপত্র কিনে হয়তো বাসায় যাওয়ার পথে একটা বই কিনে বাসায় ফিরবেন। 
জানি না, ফরিদ ভাইয়ের এরকম স্বপ্ন ছিল কি না! তার সাথে কোনো কথা হয় নি। কথা হলে নিশ্চয় জানা যেত!
কয়েকদিন আগে আরেক প্রকাশক (শুদ্ধস্বরের টুটুল ভাই) একটা তথ্য দিয়েছিলেন। একসময় প্রকাশকরা যেকোনো বই-ই ২ হাজার ২৫০ কপি ছাপতেন। এখন সেটা এসে ঠেকেছে ২০০-৩০০ কপিতে। ৫০০ কপিতে ছাপাতে প্রকাশকের কপালে ভাঁজ পড়ে। এটার জন্য দায়ী কে, তা নিয়ে আছে নানামুখী বিতর্ক। বিতর্কটা নিয়ে সচলেই বেশ কয়বার কথা হয়েছে। সেখানে অনেক কিছুই উঠে এসেছে। এখন একটু জানা দরকার বাঙালি মধ্যবিত্তের কাছে বই ক্যানো এত অনাদর পাচ্ছে। আশা করি, অনেকে কলম ধরবেন। নিজেদের পর্যবেক্ষণ শেয়ার করবেন।  
কেবল রমণ করছে আর খবরের কাগজ পড়ছে, এমন একটি জীব হলো আধুনিক মানুষ। এ কথা ক্যামু’র। ক্যামুর কথার সূত্র ধরে আরো ভিতরে গেলে দেখা যায়, রমণ আর কাগজ পড়া দুটিই যান্ত্রিক ব্যাপার। প্রতিদিনের অভ্যস্ততা। এখানে মনও নেই, প্রাণও নেই। পুঁজিবাদী সমাজে মানুষের এটাই না কি চূড়ান্ত পরিণতি! পুঁজির যুগে মেট্রোপলিশ সাজতে গিয়ে নাগরিক বাঙালিকে অহর্নিশ ছুটতে হচ্ছে। আর ছুটতে গিয়ে মন প্রাণ হারিয়ে সে আশ্রয় নিয়েছে বিপণন-বিজ্ঞাপন ব্যবস্থার। এখন তার সামনে হাজার রকমের জিনিসের হাতছানি। এ বলে এটা নাও, তোমাকে যা জোশ লাগবে না! আরেকজন বলে, স্ট্যাটাস বাড়াতে চান, তাহলে `এইটাই’ আপনার দরকার। আর এই স্ট্যাটাস বাড়াতে বাঙালি এখন পারলে তার বাঙালিত্ব-ই বিসর্জন দেয়। এখন তার ফ্যাশনবোধ তৈরি করে দেয় হিন্দি সিনেমা। খাওয়া-দাওয়ার পার্টও পিজা হাট, কেএফসি, ফ্ল্যামবিদের দখলে। ঐতিহ্য-কাতরতা নিয়ে প্যানপ্যানি কবেই ছেড়েছে। তাই যে বাঙালি মধ্যবিত্ত একসময় বইকে পবিত্র ভাবতো, অসাবধানে বইয়ে পা লাগলে জিব কেটে চুমু খেত। তাদের কাছে বইয়ের সেই পবিত্রতা মনে হয় আরো বেড়ে গেছে। তাই স্পর্শে অপবিত্র হয়ে যাক, সেই ভয়ে তারা বই কেনা ছেড়েই দিয়েছে! 
তাহলে এই মেট্রোপলিশ বাঙালির ড্রয়িং রুমে কি করে বই ঢুকবে! অনেকেই বলেন, এর জন্য দরকার মার্কেটিং। মানে পাঠকদের হাতের নাগালে বই নিয়ে যাওয়া। অভিযোগ আছে, ঢাকার বাইরে কাঙ্খিত বই পাওয়া যায় না। তাই,  ডিস্ট্রিবিউশন ব্যবস্থা গড়ে তুলে সারাদেশে বই পাঠানোর উদ্যোগ নিতে হবে। তবে, এটাই সব নয়। এতে যে বই বিক্রি বাড়বে এমন কোনো নিশ্চয়তা নেই। সময় শুরুর দিকে দোকানটির পরিচিতির জন্য নিয়মিত মেলা করতো। মেলার প্রচার কাজ চালানো হতো। বিচারপতি মুহাম্মদ হাবিবুর রহমান, হুমায়ুন আহমেদ, মুহম্মদ জাফর ইকবাল, ইমদাদুল হক মিলন, আনিসুল হকরা উপস্থিত থাকতেন। তারপরও সময়ের দিনে গড়ে বিক্রি ৩-৪টি বই। তাই, মার্কেটিং এবং ডিস্ট্রিবিউশনের পাশাপাশি বইয়ের ক্রেতা তৈরির দিকেও মনোযোগ দিতে হবে। বই পড়ার বেনিফিটটা বড় করে দেখাতে হবে। এক্ষেত্রে আরো একটি বিষয় বিবেচনা করা দরকার। মানুষ বই পড়ে তার অবসর সময়ে। অবসরটা সে টিভি-সিনেমা দেখে, খেলাধুলা করে পার করে। টিভি বিনোদন, খেলাধুলাও এখানে এদিক দিয়ে বইয়ের প্রতিযোগী। তাই বইটা কিভাবে ইন্টারেস্টিং ক’রে পাঠকের কাছে পৌছানো যায়, সেটাও দেখতে হবে।সবমিলিয়ে প্রকাশক-লেখক-পাঠকদের একটি সমন্বিত পরিকল্পনা দরকার, যার মাধ্যমে বাঙালি মধ্যবিত্তের ড্রয়িং রুমে বইয়ের প্রবেশ অবারিত হবে।   


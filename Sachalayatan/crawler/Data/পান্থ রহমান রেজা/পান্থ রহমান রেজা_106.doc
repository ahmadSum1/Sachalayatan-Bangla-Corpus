মঙ্গলবার কবে আসবে!



আজকে হঠাৎ পাফো'র মরিযাদ হারুন ফোন করেছিলেন। এটা সেটা নানা কথা। এর-ওর খোঁজখবর। সেই সূত্রে কত কথা মনে পড়ে গেল। স্মৃতির ঝাঁপি খুলে আবার ফিরে এলো মঙ্গলবারের জন্য সপ্তাহব্যাপী কী ছটফটে অপেক্ষা! সঙ্গে কত শত নাম- মরিযাদ হারুন, সুমন সুপান্থ, হাসান মোরশেদ. আরিফ জেবতিক, আতিক দর্জি, জয়দীপ দে শাপলু, মোর্জিনা মতিন কবিতা, বিন্তি, আসমা বিথী, অর্জুন মান্না, দন্তস সফিক, ভোলানাথ পোদ্দার, অরুনাভ চৌধুরী শিমুল, অনতু ইমতিয়াজ আর তাদের লেখা পড়ার সেই উন্মাদনা। স্মৃতি ঘেঁটে এদের ক'জনেরই নাম মনে করতে পারলাম। আরো অনেকের নাম মনে করতে পারছি না- যেমন ফেনী থেকে মেয়েটি লিখতো, পিকু নামে একটি বইও লিখেছিল। ইন্দিরা রোড থেকে লিখতো যে দুই বোন। সিলেট আর শ্রীমঙ্গল থেকে আরও কেউ কেউ যেন, টাঙ্গাইল আর গাজীপুরের জয়দেবপুর থেকে কে কে যেন, তাদের সবার কাছে ক্ষমাপ্রার্থী। মঙ্গলবারের সেইসব লেখকদের কারো কারো সাথে টুকটাক যোগাযোগ হয় এখনো। তবে বেশিরভাগেরই খবর জানা নেই। কে যে আজ কোথায় আছে! হায়, সে মঙ্গলবার আবার কবে আসবে!


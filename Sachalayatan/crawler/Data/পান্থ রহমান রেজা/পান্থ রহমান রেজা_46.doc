আমরা শায়লার আরো কিছু গল্প খুঁজতেছি... 



আমার দিনকাল মনে হয় ভালোই যাচ্ছে। প্রতিদিনই কারো না কারো সাথে আলাপ পরিচয় হচ্ছে। এই যেমন গত পরশু পরিচয় হলো এক রিসার্চারের সাথে। সংখ্যা, উপাত্ত নিয়ে তার কাজ-কারবার। পরিচয়ে সংখ্যা নিয়ে বিরাট একখানা লেকচার দিলো। 
সংখ্যা আমি ভয় পাই। গণিত কোনোদিনই আমার মাথায় খেলেনি। বাংলায় লেটারমার্ক পেয়েছিলাম মাধ্যমিকে। আর অংকে কানের কাছ দিয়ে পাশ। তো যাই হোক, আমার পরীক্ষায় পাশ ফেলে কারো কিচ্ছু যায় আসে না। আমরা শায়লা বিষয়ক গল্পের সুলুক সন্ধানে নেমেছি। সেটাই খোঁজা যাক বরং।
গল্প খুঁজতে গিয়েই আজ পরিচয় হলো এক গল্পকারের সাথে। নাম মারুফ হাসান। ভাবছেন, এসব পরিচয়ে কী এসে যায়! যায় আসে না হয়তো। তবে নতুন নতুন গল্প জানা যায়। এর কোনটি মজাদার। কোনোটি হৃদয়বিদারক। কোনোটি আবার অন্যরকম, আনকোড়া টাইপের গল্প। আমরা তো তেমনই একটি গল্প খুঁজে বেড়াচ্ছি। 
মারুফ হাসান গল্প লিখিয়ে। মানে পত্রিকায় গল্প লেখেন, ম্যাগাজিনে লেখেন। আগে কখনো পড়া হয়নি তার গল্প। রণ’দা বললেন, তার গল্প বেশ উপাদেয়। আগ্রহী হয়ে তাই হাত মেলাই। গল্প মজাদার কিংবা মোলায়েম হোক, তবে হাতের পাঞ্জা মোটেই মোলায়েম নয়। একটা শক্ত পৌরুষালী হাত। এ গল্পে তার হাতের কাঠামোর ভূমিকা নাই। তবে গল্পের হাতের ভূমিকা আছে। এটা আমি আপনি জানি। 
মারুফ হাসান গল্প লিখিয়ে হিসেবে কেমন, সেটা রণ’দার কাছ থেকে আমরা জেনেছি। তবে বক্তা হিসেবে সে মোটেই আকর্ষণীয় নয়। একজন লেখকের লিখতে পারাটাই বড় কথা। রণ’দার ভাষ্যমতে, মারুফ হাসানের এই গুণ আছে। মারুফ হাসান বলতে ছিলেন, পৃথিবীর সব গল্পই নাকি লেখা হয়ে গেছে। নতুন করে আর কিছু লেখার নাই। যা লেখা হচ্ছে, তা একই গল্পের ভিন্ন ভাষ্য মাত্র। 
কে জানে!
আচ্ছা, আপনিই বলেন, আপনার জীবনের সব গল্প-ই কি লেখা হয়ে গেছে? বইয়ের পাতায় লিপিবদ্ধ আছে? 
শাহরিয়ার রনি একটু নড়েচড়ে বসলেন। সকালে তার পেপার পড়তে ভালো লাগে না। পেপারে নানা দূর্ঘটনার খবর থাকে। এসব খবর পড়ে মন খারাপ হয়ে যায়। ছুটির দিনের সকাল বেলা মন খারাপ হোক সেটা চান না তিনি। সেজন্য সকালবেলা পেপার পড়া বাদ দিয়েছেন। এখন বই পড়েন। অথবা বিখ্যাতদের জীবনী পড়েন। আজকে বই পড়তে ছিলেন। সেখানে লেখকের ছুঁ’ড়ে দেয়া তীক্ষ্ন প্রশ্নে একটু কেঁপে গেলেন। কিছুটা উদাস হয়ে গেলেন। 
হঠাৎ-ই তার শায়লার কথা মনে গেল। শায়লা মানে লালবাগের সেই শায়লা। শায়লার কথা মনে পড়তেই তার মেজাজ খারাপ হয়ে গেল। ছুটির দিনে কর্পোরেট চাকরির গ্যাঞ্জাম দূরে রেখে কোথায় না ছন্দা’র সাথে একটু খুনসুটি করবেন, তা না মেজাজটাই খানিকটা বিগড়ে গেল। 
মেজাজ বিগড়ে গেলেও শাহরিয়ার রনি’র মনে হলো আচ্ছা, শায়লার গল্প কি কেউ লিখেছে?
শায়লার সাথে পরিচয় খুবই সাদামাটা ভাবে। হঠাৎ একদিন একটি আননোন নাম্বার থেকে মিসডকল। একবার না। অনেকবার। বিরক্ত হয়েই কলব্যাক করেন শাহরিয়ার। ওপাশ থেকে খিল খিল হাসির আওয়াজ পাওয়া যায়। যেন নদীর স্রোত বয়ে যাচ্ছে কল কল বাদ্য বাজিয়ে। শাহরিয়ার নিজের ভেতরেও শিহরণ অনুভব করেন। কিন্তু হাসি ছাড়া অন্য কোনো স্বর আর শুনতে পাননি সেদিন। 
পরে অবশ্য শায়লা অনেক কথাই বলেছে। সেই কথার সূত্রে একটি স্বল্পকালীন সম্পর্কও তৈরি হয়েছিল। বুঝতেই পারছেন সে সম্পর্ক টেকেনি। টিকলে ছন্দা আজ শাহরিয়ারের বেটার হাফ হতো না। তবে বেটার হাফ হয়েছে বলে, ছন্দার সাথে শাহরিয়ারের খুনসুটি হবে; এমন আশা যদি করে থাকেন তাহলে বলি, ছন্দা এখনই বিদায় নেবে। বাই বাই। 
শায়লার সাথে এই স্বল্পকালীন সম্পর্কটি কিভাবে হলো এটাই এখন শাহরিয়ার ভেবে পান না। তবে এই সময়টুকুতে সে জেনে নিয়েছিল, শায়লা কিভাবে তার নম্বরটি পেয়েছে। আর তা জেনে কিছুটা ভয়ও পেয়েছেন। কিছু একটা আশংকাও তৈরি হয়েছিল মনে মনে। পরে সে আশংকা সত্যিও হয়েছিল। 
আপনারা যেটা ভাবছেন, শায়লার চেহারা তেমনই। ডানাকাটা পরীর বাঙালি সংস্করণ যেন। বিশ্ববিদ্যালয় জীবন শেষ হয়ে যাচ্ছে অথচ এখনও প্রেম করতে পারেনি এমন দুর্ভাগ্যবান যুবক শাহরিয়ার কেন, আপনিও তার প্রেমে যে মজে যাবেন, সেটা কাউকে না বলে দিলেও চলবে। শাহরিয়ারও শায়লার প্রেমে পড়েছিল। প্রেমে হাবুডুবুর সময়েই সে একদিন জেনে নিয়েছিল শায়লার তার নম্বর পাবার কাহিনী।  
অনেক চাপাচাপিতে শায়লা একদিন বলেছিল নম্বর পাবার হদিস। শায়লা তার হাতের সামস্যাঙ ই২৫০ মডেলের মোবাইল ফোনসেট দেখিয়ে বলে, ‘ভাইয়া, এই ফোনটি তার এক বন্ধু কাছ থেকে পেয়েছে। পরে ভাইয়া ইউজড না করে আমাকে দেয়। সেখানে তোমার নম্বর পেয়েছি।’ শাহরিয়ার তখন শায়লা’র ভাইয়ের বন্ধুদের নানাভাবে মিলাতে চেষ্টা করে। কিন্তু কোনোভাবেই মিলাতে পারে না। তখন তার মনে পড়ে, শায়লার সাথে পরিচয়ের কয়েকদিন আগেই তার বন্ধু মাশফিকের সামস্যাঙ ই২৫০ মডেলের ফোনটি চাঁনখারপুলে ছিনতাই হয়েছে। 
শাহরিয়ার ভেবে পেলেন না, এই সেটটি শায়লার ভাইয়ের হাতে গ্যালো কীভাবে? তার এও মনে হয়েছিল, শায়লার ভাই কি কোনো ছিনতাইকারী চক্রের সদস্য? এই প্রশ্ন শাহরিয়ারকে বেশ কিছুদিন তাড়িয়ে বেড়ায়। বেশিদিন অবশ্য বেড়ায়নি। কারণ ততদিনে শায়লার সাথে তার সম্পর্ক চুকেবুকে গেছে। পরে আরেকটি ঘটনায় শায়লা যে সেই চক্রের কারো বোনই শুধু নয়, নিজেরও সেই চক্রের সক্রিয় সদস্য তা পরিস্কার হয়েছে শাহরিয়ারের কাছে। 
শায়লার সাথে শাহরিয়ারের সম্পর্ক আর নেই। তাতে অবশ্য শায়লার কিছু যায় আসেনি। সে জুটিয়ে নিয়েছে রফিককে। রফিক আবার শাহরিয়ারের বন্ধু। রফিক যে শায়লার সাথে প্রেম করছে তা শাহরিয়ার জানতো না। একদিন শাহবাগের ছবির হাটের দিকে আড্ডা দিচ্ছে। দেখে, রিক্সা করে হুস করে চলে গ্যালো রফিক। পাশে একটি মেয়ে। মেয়েটিকে চিনতে অসুবিধা হয়নি শাহরিয়ারের। সে শায়লা। রাতে হলে ফিরে রফিককে সতর্ক করে দেয় শাহরিয়ার। সে সতর্কবাণীতে অবশ্য বন্ধুত্ব ভাঙ্গার উপক্রম হয়। রফিক আর শাহরিয়ারের ছায়া মাড়ায় না তারপর থেকে। 
রফিক ছায়া না মাড়াক, তাতে আমাদের ঘটনা থেমে থাকে না। আমরা দেখি, একদিন আজিমপুরের বাসস্ট্যান্ডের দিকে রফিক ছিনতাইকারীর কবলে পড়ে। এও শুনি, রফিক নাকি ওইদিকে যেতে চায়নি। শায়লাই তাকে জোর করে ওদিকে নিয়ে গেছে। আর ছিনতাইয়ের সময় শায়লা ও ছিনতাইকারীদের কিছু কিছু আচরণ দেখে রফিকের নাকি মনে হয়েছে শায়লা ও ছিনতাইকারীরা আগে থেকেই পরিচিত। 
রফিক সেদিন রাতে এসে শাহরিয়ারের কাছে দুঃখ প্রকাশ করে। বলে, ‘দোস্ত, তুই ঠিকই বলেছিলি, শায়লা মেয়েটা ভালো না।’
শায়লা মেয়েটা যেমনই হোক, আমাদের ধারণা, তার কাছে এ ধরনের আরো কিছু গল্প আছে। আমরা তাই শায়লাকে খুঁজতেছি। খুঁজে পেলে আমরা আরো কিছু গল্প জানতে পারবো। শায়লাকে না পেলে রাশেদকে পেলেও হয়। কেননা, একটা সময় রাশেদের সাথে শায়লা বিষয়ক কিছু কানাঘুষা আমাদের কানে এসেছিল। 


সচলের ব্যান হওয়া বরং ব্লগারদেরই এগিয়ে দেবে



ব্লগ জগতে আমার জানাশোনা বেশিদিনের নয়। এই অল্প কয়দিনের জানাশোনায় আমি মাত্র দু'টি বাংলা ব্লগিং সাইটের নাম জেনেছি। তার একটি সচলায়তন। অন্যটি সামহোয়্যার ইন। সচলের পরিচ্ছন্নতা আমাকে মুগ্ধ করে। আর এতেই এখানে লেখালেখিতে উৎসাহী হই। সাইটটার খবর দিয়েছিলেন আরিফ জেবতিক। ফেসবুকে। এখন এসব নিয়ে বলার সময় নয়। তবে যেটা বলতে চাই, সেটা হলো সচল ব্যান হওয়ার পর আমরা নানা মাধ্যম আর আলোচনায় আরো বেশ কয়েকটি বাংলা ব্লগিং সাইটের নাম জেনে গেছি। যারা দেশের পক্ষে, শুভ বুদ্ধি ও মুক্তচিন্তার পক্ষে সব সময় আছেন। আমার ধারণা, সচল-এর মতো এসব জায়গাও  স্বপ্ন ও সম্ভাবনার কথা বলার, মুক্তিযুদ্ধ ও দেশমাতৃকার পক্ষে বক্তব্য রাখার প্লাটফর্ম।
সচলকে ব্যান করার প্রেক্ষিতে আমার মতো আরো অনেকেই এসব সাইটের হদিস পাচ্ছেন। সেখানে তারা হয়তো তাদের লেখালেখিও চালাবেন। এতে করে তো আমাদের ব্লগিং জগত এগিয়ে যাবে। যুগে যুগে রাষ্ট্রযন্ত্র মনে হয় এমন করেই আন্দোলনের গোড়ায় সার দিয়ে পরিপক্ক করে। 


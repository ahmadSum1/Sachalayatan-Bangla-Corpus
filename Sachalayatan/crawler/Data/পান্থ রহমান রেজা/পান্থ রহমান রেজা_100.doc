সচলায়তন এবং আমাদের দাঁড়াবার জায়গা



পূর্ণমুঠির প্রকাশনা আড্ডা চলছে। সে কী তুমুল আড্ডা। এই আড্ডার মাঝেই ঢাকার হবু মেয়র পদপ্রার্থী আরিফ জেবতিকের কী'না বিড়ির নেশা পেলো। ভরা মজলিশে বিড়ি খাওয়া যায়!আরিফ ভাই অতিশয় ভদ্রলোক। যেখানে ক্যামেলিয়া আলমের মতো রূপসীও বসে আছেন কয়েক বিঘত দূরে, সেটা ভেবেই বুঝি বিড়িটা বারান্দায় গিয়ে ধরালেন। তবে যারা বিড়ি খান তারা মাত্রই জানেন একা একা বিড়ি খাওয়াটা কেমন ম্যাড়মেড়ে লাগে। আরিফ ভাই তাই সঙ্গে নিলেন ক্ষ্যাপবাজ পাবলিক নজরুল ভাইরে। দু'জনে গিয়ে বারান্দায় বিড়ি ফুঁকছেন। কয়েক মিনিট পরে একটা ফোন কল রিসিভ করতে ভরা মজলিশ ছেড়ে আমিও বাইরে আসি। দেখি, আরিফ ভাই আর নজরুল ভাইয়ের সাথে গিয়ে জুড়েছেন সৈয়দ আকতার ভাই। ফোনে কথা শেষে আমিও বারান্দার এই মিনি আড্ডায় যোগ দিই। বিপ্লব রহমান সস্ত্রীক যোগ দেন খানিক সময়ের জন্য। আড্ডার প্রসঙ্গ সচলায়তন থেকে বাংলা ব্লগের ভুত ভবিষ্যত পর্যন্ত। আর এটিকে গিয়ে নানা কথামালা। 
পুরানো অনেক প্রসঙ্গই উঠল। আরিফ জেবতিক আর নজরুল ভাই একদা ভোরের কাগজে কাজ করেছেন। দীর্ঘকাল দেখা সাক্ষাত ছিল না। সচলের এসেই আবার তাদের এই মোলাকাত। তারা দু'জনে সেই দিনগুলোর স্মৃতিচারণ করলেন খানিকক্ষণ। আবার আকতার ভাই এবং নজরুল ভাই বিশ্ব সাহিত্য কেন্দ্রে ছিলেন। তাদের মধ্যেও কোনো যোগাযোগ ছিল না। সচলের প্রকাশনা আড্ডাতে এসে নাকি দেখা মিললো। সচল যেন তাদের মেলবন্ধন। 
একটা সময় পত্রিকা অফিস ঘিরে আমাদের একটা আড্ডার জীবন ছিল। পত্রিকা অফিসে গিয়ে আড্ডা মেরেছেন এমন সচলের সংখ্যাও নেহাত কম নয়।  কিন্তু বর্তমানে সেই আড্ডার মুখরতা নেই। একসময় যারা পত্রিকা কিংবা বিভিন্ন ম্যাগাজিনে কাজ করত, তাদের বেশিরভাগই মিডিয়া ছেড়ে এখন নানান পেশায়। কেউ কেউ প্রবাসে। কিন্তু আমাদের সবারই আড্ডার সেই টানটা রয়ে গেছে এখনো। আর তাই সচলের মতো এসব আড্ডায় প্রাণের টান ঠিকই ফেরে। সচল যদি না থাকতো এক আরিফ জেবতিকের সাথে পান্থের দেখা আর কখনো হতো কী'না সন্দেহ। আরিফ জেবতিক, নজরুল ভাই এসব নিয়েই বলছিলেন। পত্রিকা অফিস ঘিরে আমাদের আড্ডার সেই দিনগুলো আর ফিরে পাওয়া যাবে না সত্যি। কিন্তু সচলের প্রকাশনা ও অন্যান্য নানা বিষয় ঘিরে যে আড্ডার আয়োজন হচ্ছে, তাতে প্রাণের সেই উত্তাপটা ঠিকই পাওয়া যাবে। আমার ধারণা, সচলায়তন আমাদের সেই আড্ডাবাজী দিনের দাঁড়াবার একটা জায়গা হতে পারে। যে জায়গায় দাঁড়িয়ে আমরা সপ্তাহান্তে মিলবো, ভাব ভালোবাসার বিনিময় করবো। 
এখন আমাদের দাঁড়াবার জায়গাটুকু নিয়ে একটু আলোচনা হতে পারে। সেই জায়গায় দাঁড়িয়ে আমরা সপ্তাহান্তে বসবো, কথা বলবো, কারো লেখা নিয়ে তুমুল ঝগড়া করবো। এটা শুধু একটি প্রকাশনা কিংবা বইমেলা কেন্দ্রিক হবে এমন তো নয়। তবে সপ্তাহান্তে বসতে না পারলেও আমরা  ১৫ দিনে কিংবা মাসে একবার তো বসতে পারি। আবার আমাদের আড্ডা হতে পারে, কোনো সচলকে ঘিরেও। যেমন মানিক, লীলেন, জেবতিক কিংবা অপু সন্ধ্যা। সেদিন আমরা না হয় সেই লেখককে ঘিরেই আড্ডা দিলাম। আবার আৎকা আড্ডাও হতে পারে। বিদেশ থেকে কোনো সচল লেখক দেশে আসলে তাকে ঘিরে এইসব আৎকা আড্ডার আয়োজন হতে পারে। আবার এসব আড্ডায় শুধু সচল থাকবেন, এমনও নয়। সমমনা অন্যান্য ব্লগের ব্লগারও থাকতে পারেন। এগুলো সবই আমার প্রস্তাব। যে কেউ দ্বিমত কিংবা সহমত করতে পারেন। 


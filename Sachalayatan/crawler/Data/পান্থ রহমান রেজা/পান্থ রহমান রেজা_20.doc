‘দ্বিতীয় পৃথিবীর সন্ধানে’ এবং ‌‘বিগব্যাঙ- মহাজাগতিক উষা’ শীর্ষক  চট্টগ্রামে বিজ্ঞান বক্তৃতা



সপ্তমাচর্যের পরেও আরো কিছু আশ্চর্য ব্যাপার থেকে যায়! কেউ কেউ সেসব আশ্চর্যগুলোকে অষ্টমাচার্য বলেন। আমারো ব্যক্তিগত তালিকায় কিছু আশ্চর্য বস্তু আছে। এর একটি আসিফ ভাই। প্রথম যখন শুনি, বিশ্বাস করিনি। ধূর বলে উড়িয়ে দিয়েছি। আরেকদিন শুনলে, ভ্রুঁ কুঁচকে তাকাই। তাকানোর মধ্যেই প্রশ্ন ছিল: এটা কী করে সম্ভব? বাংলাদেশে জনসভায় লোক আনার জন্য টাকা দিতে হয়। বক্স অফিস হিট সিনেমায়ও কয়েক শো পরে সিট ফাঁকা পড়ে থাকে। আর তার বক্তব্য শুনতে কিনা অডিটোরিয়াম পূর্ণ হয়। তাও আবার বিজ্ঞান বক্তৃতা। তাই কখনো বিশ্বাস হয়নি। কিন্তু একবার বিশ্বসাহিত্য কেন্দ্রে গিয়ে ব্যাপারটা টের পাই- ‘ইতিহাসে বিজ্ঞান’ বক্তৃতা অনুষ্ঠানে। ম্যালা মানুষ ৫০ টাকা টিকেট কেটে বক্তৃতা শুনতে এসেছে। শুরুতে অবশ্য সায়ীদ স্যার তার স্বভাবসুলভ ভঙ্গিতে আসিফ ভাইকে চেনালেন (ততদিনে অবশ্য আমার তাকে খানিকটা চেনা হয়ে গেছে)। তবে সেদিন তিনি কী বলেছিলেন, আজ আর তা মনে নাই। শুধু মানে আছে, আসিফ ভাইয়ের চমৎকার বক্তৃতা মোহগ্রস্ত করেছিল। আবদুল্লাহ আল মুতির পরে সেই প্রথম আমার সহজ সরল ভাবে বিজ্ঞানের জটিল বিষয়ে জানাশোনা। 
স্পষ্ট মনে নাই আসিফ ভাইয়ের সাথে কবে পরিচয় হয়েছিল। শুধু মনে পড়ে, একবার ভোরের কাগজে একটা লেখা দিয়েছিলাম। একুশ শতক পাতায়। তিনি প্রকাশ করেছিলেন। সেইসূত্রে, ভোরের কাগজে তাকে তালাশ করা। পত্রিকার মানুষ এতো প্যাঁচগোজহীন সহজ, স্নেহশীল হতে পারেন, আসিফ ভাইকে না দেখলে বিশ্বাস করতাম না! পরে, তার সাথে ঘনিষ্ঠতা বেড়েছে। তার সাথে ঢাকার অনেকগুলো স্কুল ঘুরে বেড়ানো হয়েছে তরুণ প্রজন্মের বিজ্ঞান ভাবনার অলিগলির সুলুক সন্ধানে, তাদের মাঝে বিজ্ঞান চিন্তার সম্ভাবনা জাগিয়ে তুলতে। অসম্ভব স্বপ্নবান মানুষ তিনি। বিজ্ঞান নিয়ে স্বপ্ন দেখেন। স্বপ্ন দেখেন,  একটি বিজ্ঞানমুখী জনগোষ্ঠী গড়ে তোলার। সেজন্য দেশের প্রত্যন্ত অঞ্চলেও ল্যাপটপ-প্রজেক্টর নিয়ে ছুটে যান। 
তিনি এবার চট্টগ্রাম যাচ্ছেন বিজ্ঞান বক্তৃতা দিতে। আসলে এটা জানানোর জন্যই এই লেখা। কেউ আসিফ ভাইয়ের পক্ষে সচলায়তনে আমার পাবলিক রিলেশন ভাবলেও অসুবিধা নেই। আগামী ২৫ সেপ্টেম্বর ২০১০ চট্টগ্রামের মুসলিম হলে দুটি বিজ্ঞান বক্তৃতা দিবেন তিনি। প্রথমটি সকাল সাড়ে দশটায়। বিষয়: দ্বিতীয় পৃথিবীর সন্ধানে। পরেরটা বেলা তিনটায়। বিষয়: বিগব্যাঙ- মহাজাগতিক উষা! চট্টগ্রামের সাংস্কৃতিক সংগঠন সমাজ সমীক্ষা সংঘ এর আয়োজক। 
আসিফ ভাই আমাকে মনে হয় একটু বেশি মাত্রায় স্নেহ-ই করেন। জোর করে বাসায় নিয়ে যান। ঘণ্টার পর ঘণ্টা তার পরিকল্পনা নিয়ে আলাপ করেন, ভাবনা শেয়ার করেন। মনে পড়ে, বছর পাঁচেক আগে একবার শীতলক্ষ্যা নদীর পারের কথা। ততদিনে অবশ্য স্টিমারের অহরহ ভেঁপু নেই। জুট কোম্পানিগুলোর নিরন্তর কোলাহল নেই। তবে জলের কুলুকুলু বয়ে চলা ঠিকই ছিল। সেই বয়ে চলা জলের পাশে এক পড়ন্ত বিকেলে তার কথা শুনি আমি। তিনি বিজ্ঞানভিত্তিক সভ্যতার স্বপ্নের কথা বলতে বলতে চলে যান, ২ হাজার ৬০০ বছর আগের আয়োনীয় সভ্যতায়। সেখানকার পদ্ধতিগত বিজ্ঞানের প্রথম সংগ্রাম শুরুর গল্প শোনান। থেলিস, পিথাগোরাস, ডেমোক্রিটাস, অ্যানাক্সোগোরাস থিওডোরাস, আলেক্সান্দ্রিয়ার কথা বলেন। আমি বিজ্ঞানের মানুষ নই। এত কিছু বুঝি না। তার কথায় শুধু হা হু করে যাই।
আমি কখনো বিজ্ঞান নিয়ে কিছু লিখিনি। বিজ্ঞান নিয়ে লিখবো সেই যোগ্যতা আমার নাই। তবে তার কি কারণে যেন বিশ্বাস, আমি লিখতে পারবো। সেজন্য, তার সম্পাদিত বিজ্ঞান-সংস্কৃতি বিষয়ক লিটলম্যাগ ‘অফিয়াকাস’-এ লিখতে বলেন। ‘মহাবৃত্ত’ বলে বিজ্ঞান পত্রিকায় লিখতে বলেন। আবার বন্যা আপাকে পরামর্শ দেন, ডারউইন সংখ্যার জন্য আমার লেখা নিতে। তার পরামর্শ শুনে বন্যা আপা সুদূর আমেরিকা থেকে আমাকে মেইল পাঠান। মেইল পেয়ে আমি আমার অক্ষমতা নিয়ে নিশ্চুপ বসে থাকি। তারপর একদিন দেখা হলে, লেখা না দেয়ার জন্য বকাবকি করেন। আমি মাথা নিচু করে দাঁড়িয়ে থাকি। 
আসিফ ভাইয়ের সংগঠনের নাম ডিসকাশন প্রজেক্ট। ইতিমধ্যে এটি যাত্রার দেড়যুগ পার করেছে। ডিসকাশন প্রজেক্টের মাধ্যমে তার স্বপ্ন- মুক্ত চিন্তার স্ফুরণ ঘটবে দেশজুড়ে। সবাই প্রশ্ন করতে শিখবে। মানব প্রজাতির উদ্ভব কিভাবে কিংবা আমরা কোথা থেকে এসেছি, আমাদের গন্তব্যই বা কোথায়। মহাবিশ্বের ক্ষুদ্রাতিক্ষুদ্র আমাদের যে অবস্থান তাও জানবে জ্ঞানের মাধ্যমে। প্রগতিবিমুখ একটি সামাজিক কাঠামোর ভেতরে জ্ঞানকে গন্তব্য ধরে নিয়ে তার যাত্রায় আমাদের শুভকামনা থাকবে সবসময়।


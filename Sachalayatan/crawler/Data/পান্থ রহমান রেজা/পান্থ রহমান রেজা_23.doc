আরো দু’টি নতুন পত্রিকা, জনগণের হাত শক্তিশালী হবে তো!



আরো দুটি নতুন পত্রিকা বাজারে আসছে- দৈনিক অধিনায়ক ও দৈনিক সকালের খবর। এ দু’টি মিলে মোট সংবাদপত্রের সংখ্যা কত হলো তা তথ্য মন্ত্রণালয় বলতে পারবে। তবে এর সংখ্যা কয়েক হাজারের কম নয়। পত্রিকাদ্বয়ের প্রথমটির মালিক আওয়ামী ব্যবসায়ী নূর আলী। অন্যটির মালিকানা Rangs গ্রুপের। হালের বাংলাদেশের মিডিয়ার মালিকানা চলে যাচ্ছে ব্যবসায়ী আর রাজনীতিবিদের হাতে, যা বেশ আশংকার কথা। অন্যান্য কনজিউমার প্রডাক্টের মতো পত্রিকা ব্যবসা লাভজনক নয়। তেমন একটা লাভ না থাকা সত্ত্বেও এই ব্যবসায় ব্যবসায়ীদের তুমুল আগ্রহ সন্দেহ জাগায় বটে! কেননা একটা পত্রিকার মালিকানা থাকা মানে অনেক বেশি ক্ষমতা রাখা। সেই ক্ষমতার বলে মন্ত্রীদের পর্যন্ত চাপে রাখা যায়। বড়ো বড়ো কাজের কন্ট্যাক পাওয়া যায়। চাইলে প্রতিদ্বন্দ্বী ব্যবসায়ীকেও এক হাত দেখিয়ে দেয়া যায়। সাম্প্রতিক সময়ে প্রথম আলো ও কালের কণ্ঠে পত্রিকায় মালিকদ্বয়ের পরস্পরবিরোধী প্রতিবেদন প্রকাশ আমরা দেখেছি। এর আগে প্রথম আলো ও যুগান্তর, প্রথম আলো ও আমার দেশ-এ পরস্পরবিরোধী প্রতিবেদন প্রকাশ করছে।
সংবাদপত্রের ব্যবসা মূলত নির্ভর করে বিজ্ঞাপনের ওপর। বৈশ্বিক মন্দা মাল্টিন্যাশনাল ও কর্পোরেট হাউজগুলোর বিজ্ঞাপন দেয়ার ওপর প্রভাব ফেলেছে। তাই বিজ্ঞাপনের বাজার খুব একটা বাড়েনি গত কয়েক বছরে। নতুন পত্রিকাদ্বয়কে বিদ্যমান বিজ্ঞাপন বাজারে ভাগ বসাতে হবে। এই ভাগ বসাতে গিয়ে অন্য পত্রিকার সাথে প্রতিযোগিতা করতে হবে। এর সুফল ভোগ করবে বিজ্ঞাপনদাতারা। তারা আরো বেশি দরকষাকষির সুযোগ পাবে। আর এর সুযোগ নিয়ে তারা পত্রিকার ওপর প্রভাব ফেলতে চাইবে। যা অনেক সময় পত্রিকার প্রতিবেদন প্রকাশের ওপর প্রভাব ফেলতে পারে। কিছুদিন আগের একটা ঘটনার কথা উল্লেখ করি। শান্তিনগরের কনকর্ড গ্র্যান্ড টাওয়ারে ফাটল ধরেছে। প্রথম দিন পত্রিকায় এ নিউজ এলো। পরের দিন পত্রিকায় কনকর্ড টাওয়ার নিরাপদ ঘোষণার খবর প্রকাশিত হলো। নিরাপদ ঘোষণার খবরটি প্রথম আলো থেকে তুলে দিচ্ছি-  
আট ঘণ্টা পর নিরাপদ হলো কনকর্ড গ্র্যান্ড টাওয়ার
আট ঘণ্টা রুদ্ধশ্বাস অপেক্ষার পর শান্তিনগরের কনকর্ড গ্র্যান্ড টাওয়ার শেষ পর্যন্ত নিরাপদ ঘোষণা করা হয়েছে। গতকাল শনিবার সকালে ভবনের বাইরের দিকে তৃতীয় ও চতুর্থ তলার দেয়ালে ফাটল দেখা দেওয়ার পর ২২ তলা ওই ভবনটির ১০৫টি ফ্ল্যাটের বাসিন্দাদের অন্যত্র সরিয়ে নেওয়া হয়। সেই সঙ্গে বিদ্যুৎ ও গ্যাসের সংযোগ বন্ধ করে দেওয়া হয়। দিনভর অপেক্ষার পর সন্ধ্যায় বাংলাদেশ প্রকৌশল বিশ্ববিদ্যালয়ের(বুয়েট) বিশেষজ্ঞ দল সংবাদ সম্মেলন করে ভবনটি নিরাপদ ঘোষণা করে। কনকর্ড গ্র্যান্ড টাওয়ার মালিক সমিতির সভাপতি নাসিরউদ্দিন মজুমদার জানান, সকাল সাড়ে ১০টার দিকে বৃষ্টি ও ঝোড়ো হাওয়ার পর ভবনের বাসিন্দাদের মধ্যে ফাটল নিয়ে আতঙ্ক শুরু হয়। বেগুনবাড়ির ঘটনার কারণে এই আতঙ্ক বহু গুণে বেড়ে যায়। সরেজমিন দেখা যায়, ভবনের সামনে শত শত লোকের ভিড়। দমকল বাহিনীর কর্মকর্তারা ছুটে আসেন। আসেন স্থানীয় সাংসদ রাশেদ খান মেনন, পুলিশের মহাপরিদর্শক নূর মোহাম্মদ ও ঢাকা মহানগর পুলিশ কমিশনার এ কে এম শহীদুল হক। বেলা সাড়ে তিনটার দিকে সেখানে আসেন বুয়েটের তিনজন অধ্যাপক সৈয়দ ফখরুল আমিন, খান মাহমুদ আমানত ও মুনাজ আহমেদ নূল। তারা দীর্ঘ সময় ভবনটি পরীক্ষার পর জানান, ভবনটি নিরাপদ। 
প্রথম আলোর লিংক
এটা প্রথম আলোর সংবাদ, না কনকর্ডের পাঠানো সংবাদ বিজ্ঞপ্তি? শুধু প্রথম আলো নয়, মোটামুটি সব পত্রিকায় এ ধরনের সংবাদ পরিবেশিত হয়েছে। ২২ তলা ভবনটিতে কেনো ফাটল ধরল তার কোনো অনুসন্ধান সংবাদ প্রতিবেদনে নেই। কনকর্ডের বিজ্ঞাপন প্রাপ্তি এর পেছনে মূল কারণ কীনা কে জানে। কারণ কনকর্ড  আগস্ট ’০৯- জানুয়ারি ’১০ এ পত্রিকায় ২১.৭১ মিলিয়ন টাকা বিজ্ঞাপন দিয়েছে [সূত্র: বাংলাদেশ ব্র্যান্ড ফোরাম, ইস্যু: ফেব্রুয়ারি ২০১০]। শুধু কনকর্ড নয়, রিয়েল এস্টেট কোম্পানিগুলোর অনেক খবরই পরিবেশনের আগেই ম্যানেজ হয়ে যায়। 
সংবাদপত্র সম্পর্কে বলা হয়, এটা রাষ্ট্রের একটা স্তম্ভ। দেশকে দিকনির্দেশনা দেয়। জনগণের পক্ষে কথা বলে। নব্বইয়ের স্বৈরাচার বিরোধী আন্দোলনে আমরা সংবাদপত্রগুলোর সাহসী ভূমিকা দেখেছি। এখন এসব কিছু শুধু বইয়ের পাতায় মানায়। এখন সংবাদপত্র মানে মালিকের ভাষায় মালিকের পক্ষে কথা বলা। জনগণের পক্ষে না। জনগণের পক্ষে কথা বলতে, জনগণের হাতকে শক্তিশালী করতে আমাদের দরকার জহুর হোসেন চৌধুরী, মানিক মিয়ার মতো প্রকাশক।  


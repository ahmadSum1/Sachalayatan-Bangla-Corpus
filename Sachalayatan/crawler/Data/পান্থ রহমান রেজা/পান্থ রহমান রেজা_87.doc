বই কিনে কেউ কোনোদিন দেউলিয়া হয়নি



শনিবারের ভর সন্ধ্যাবেলা। রুমেই বসে আছি। ভাবছি কী করা যায়। বাংলাদেশ ভারত ক্রিকেট ম্যাচ হচ্ছে। দেখা যেতে পারে। কিন্তু হলের টিভি রুমে যা ভিড়, আমাকে টানে না আর। তাছাড়া আমি ক্রিকেট খেলার সমঝদার ভক্তও নই। ফলে কী করা যায়, এই ভাবনা দীর্ঘতর হয়। তবে দীর্ঘতার সূত্র ছিঁড়ে ফেলে সেলফোন। মাসুদ ফোনে জানায়- আজিজে আয়, ফতুয়া কিনবো। 
আজিজের সামনে গিয়ে দাঁড়াই। মাসুদ পথিমধ্যে অ্যাবাউট টার্ন নেয় আরেক জরুরি ফোনে। আমি একা একা আজিজে ওমর শাহেদ ভাইয়ের চোখে পড়ি। কথায় কথায় জানি, ওমর শাহেদ ভাই এখন সমকাল ছেড়ে বিডিনিউজে। 
আজিজকে আমার চিরকালই বইপাড়া মনে হয়েছে। কিন্ত এই মনে হওয়াটা মাঝে মাঝে হোঁচট খায়। আমার বেশিরভাগ বন্ধুবান্ধব আর পরিচিতজনরা আজিজকে টিশার্ট আর ফতুয়ার বাজার বলেই মনে করে। কাউকে বলতে শুনি না, চল আজিজে যাই, দেখি বই কেনা যায় কী'না। আজিজ যে বই মার্কেট, এটা প্রতিষ্ঠিত করতেই যেন আজিজে গেলে আমার হাত নিশপিশ করে বই কিনতে, নতুন বইয়ের মলাটের ঘ্রাণ নিতে। আজিজে অবশ্য কমই যাওয়া হয় আমার। কিন্তু যখনই যাই, একটি নতুন বই কিংবা কোনো ছোট পত্রিকার ঘ্রাণ আমার সঙ্গী হয়ে ঘরে ফেরে। 
বই কিনতে ভেতরে পা বাড়াই। ওমর শাহেদ ভাই পরামর্শ দেন, শঙ্খ ঘোষের জার্নাল কিনতে। পাঠক হিসেবে আমি কেমন জানি না। তবে কেউ যদি বলে ওমুক বইটা পড়ো, বেশ ভালো লাগবে। আমি সে বইটি পারত পক্ষে এড়িয়ে চলি। আর মনে মনে বলি, দুরো মিয়া, তোমার ভালো লেগেছে বলে আর সবার ভালো লাগবে, এমনটি তোমাকে কে বলেছে। দুনিয়ার সবার রুচি কী তাহলে এক? 
বই কিনতে গেলে আমার আগে থেকে কোনো প্রিপারেশন থাকে না। লিস্টি করেও ঢুকি না। বইয়ের দোকানে ঢুঁ মারি। শেলফ খুঁজে খুঁজে বই বের করি। উল্টে পাল্টে দেখি। পছন্দ হলে কিনি। তবে আজকে ব্যতিক্রমটা ঘটলো। শঙ্খ ঘোষের জার্নালটা কিনে ফেলি। আর খুঁজে খুঁজে নিজের পরিচিত ভঙ্গিতে কিনি গাস্তঁ রোবের্জের সাইবারবানী ও নোয়াম চমস্কি'র মার্কিনি অস্ত্রশস্ত্র, মানবাধিকার ও অন্যান্য বইটি। 
বই তিনটির দাম একুনে দাম ৭০৩টাকা। বিদিতার বিক্রয়কর্মী বলেন, ৭০০ টাকা দিলেই হবে। নতুন বইয়ের ঘ্রাণ নিয়ে আমি পথে নামি। তখন পকেটে আমার সম্বল ৬০ টাকা। আর সামনে পড়ে আছে মাসের বাকী আড়াই - তিনদিন। 
সৈয়দ মুজতবা আলী বলেছিলেন, বই কিনে কেউ কোনোদিন দেউলিয়া হয়নি। আমিও দেউলিয়া হয়তো হচ্ছি না, তবে মাসের বাকী আড়াই - তিনদিন কীভাবে চলবো তার ফিকির খুঁজছি। 


তবুও নদীর মানে স্নিগ্ধ শুশ্রূষার জল



বইয়ের প্রচ্ছদ 
বইটি পড়ে ছিল দেরাজে। কিছুটা অযত্নে। কবিতায় তেমন বুঝি না বলে হাত বাড়িয়ে তা চেখে দেখা হয়নি। বইটির স্রষ্টা দেয়ার সময় বলেছিলেন, একটু পড়ে জানায়েন কেমন লাগলো। বইয়ের স্রষ্টার সাথে প্রতিদিনই দেখা হয়, নানা বিষয় নিয়ে ভাবনার লেনদেন হয়। কিন্তু তার বই নিয়ে বলা হয় না কিছু। কারণ ওই যে ভয়, কবিতা না বোঝার। তাই পড়া হয়নি। এই সেদিন কী মনে করে ধুলির তরঙ্গ মুছে ফেলে হাতে নিই একবার। পাতা উল্টাই, পড়ি। এক অদ্ভুত মুগ্ধতা নিয়ে নয়নার মুখোমুখি হই।
১.নয়না বলেছিল আর জোছনার জলে ভেসেছিলো
রাজদীঘিপাড়- পদ্মগুলো ডুবেছিলো হঠাৎ
অতল চিতলের পিঠে, কবেকার কথা আজও
কিংবদন্তি হাঁটে শ্যাওলা শয্যায়।
                                   (নয়নার মুখোমুখি)
২.ব্যারাকে ব্যারাকে হত্যার ময়দানে
রাইফেল হাতে যারা উৎসর্গিত
হাস্যোজ্জ্বল স্তনের আলিঙ্গনে তারা কবুতর;
ভালোবাসার বিনম্র বাহুডোরে ডিগবাজি খাক।
                                                 ( স্তন- ১)
৩.আসুন এবার খুঁজে দেখি
সেই গল্পটার মতো
হাতির বর্ণনা দেই; দেশের বর্ণনা দেই!
                                         (অন্ধনামা)
মুগ্ধ এই কবিতা ও কবিতা বইয়ের স্রষ্টা কবি মূর্তালা রামাত। গেল বইমেলায় প্রকাশিত মূর্তালার এই কবিতা বইয়ের নাম কষ্টালজিয়া। মূর্তালা সম্পর্কে কিছু বলতে যাওয়া আমার জন্য কিঞ্চিত বিব্রতকর বটে। কারণ আমরা একই অফিসে চাকরি করি। আমাদের পরস্পরের ভাবনার অনেক কিছু নিয়েই শেয়ার করি। তর্ক ও বিতর্ক করি। আবার আমরা বিশ্ববিদ্যালয়ও ব্যাচমেট। তাই তার বই নিয়ে কিছু বলতে যাওয়া পক্ষপাতদুষ্ট হয়ে যায়। আবার খানিকটা তা প্রোপাগাণ্ডার মতোও দেখায়। এই অস্বস্তি নিয়েও বলি- মূর্তালা তার কবিতায় নতুন নতুন শব্দ তৈরির প্রচেষ্টা সত্যি প্রশংসাযোগ্য। এই শব্দ, শব্দবন্ধ টিকবে কী’না তা মহাকাল বলবে। কিন্তু সাহ্যিতিক মাত্রই যে প্রচলিত শব্দ ও শব্দবন্ধের পাশাপাশি নতুন নতুন আনকোড়া শব্দ ও শব্দবন্ধ সৃষ্টি করবেন, এমনটাই স্বাভাবিক। কষ্টালজিয়া, তুইপিডিয়া, বিলাইপনা, ভালোবাসাতো ভাই, মায়ামিঠাই এরকম আরো নতুন নতুন শব্দের সমাহার মূর্তালার কবিতা বইজুড়ে। 
বইয়ের স্ল্যাপে কবি ও প্রাবন্ধিক বিশ্বজিৎ ঘোষ মূর্তালাকে বিশ্বায়ন যুগের কবি বলে অভিহিত করেছেন। এ কথা সত্যি বিশ্বায়ন যুগের অনেক অনুষঙ্গ মূর্তালা রামাতের অনেক কবিতারই মূল বিষয়বস্তু। বিশ্বায়নের ধাক্কা তার কবিতা শরীরজুড়ে স্পষ্ট প্রতীয়মান। তবে বিশ্বায়নের এই তীব্র গতির মাঝেও কোথাও যেন স্নিগ্ধ সুষমার সন্ধান পাওয়া যায়-
                           লতাদির বুকে অবুঝ কৈশোর, হয়তো স্তন নয়- হৃদয়ে
                           বিদ্ধ হয়েছিলো চাপা অভিলাষ মারে তোরে কতোদিন
                           দেহিনা আর নদীডার কতা খুব মনে পড়ে; সকালের
                           বাসে চেপে নিরুদ্দেশ হয় কুয়াশার রং
কুয়াশার রং মেখে আমি নতুন এক মূর্তালাকে দেখি। যার ভেতরে বিশ্বায়নের ধাক্কা সামলিয়েও তুমুল মানবিক হয়ে উঠার প্রচেষ্টার দেখি। 


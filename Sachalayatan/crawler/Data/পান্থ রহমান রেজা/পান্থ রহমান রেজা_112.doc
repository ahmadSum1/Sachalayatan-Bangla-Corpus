আমার বাঙলা সিনেমা ভাবনা



অনেকদিন বাঙলা সিনেমা দেখা হয় না। অনেকদিন বলতে গেলে মেলা দিনই। আঙুল গুনে হিসাব করতে চেয়েছিলাম, শেষ কবে, কোন সিনেমাটি দেখেছি। স্মৃতি প্রচারণা করলো। কয়েকবার চেষ্টা করেও বের করতে পারিনি।
আপনারা হয়তো ভাবছেন, হঠাত্ বাঙলা সিনেমা নিয়ে ভাবনা কেন? আসলে বাঙলা সিনেমা নিয়ে ভাবতে যাইনি। প্রসঙ্গক্রমে এসে পড়েছে। আমি একটি বিজ্ঞাপনী সংস্থায় কাজ করি। এ কাজের জন্য আমাকে প্রায়ই মানুষের প্রোফাইল অ্যানালাইসিস করতে হয়। সে অনুযায়ী কমিউনিকেশন ডেভলপ করতে হয়। তো আমি ভাবছিলাম একজন ভিলেন টাইপ মানুষের প্রোফাইল নিয়ে। আর এই ভিলেন টাইপ মানুষের প্রোফাইল নিয়ে ভাবতে গিয়ে বাঙলা সিনেমার প্রসঙ্গ এলো।
গল্পকাররা নাকি গল্প লেখেন নিজের জীবন, চারপাশ থেকে শেখা, দেখা, জানা অনুষঙ্গগুলো নিয়ে। কাজেই আমি যখন একজন ভিলেন টাইপ মানুষের ক্যারেক্টার নিয়ে ভাবছি, স্বভাবতই স্কুল পালিযে দেখা, সেইসব সিনেমার ভিলেনরা আমার সামনে চলে এলো। আর আশ্চর্য হয়ে লক্ষ্য করলাম, ভিলেন মানেই তারা যেন চুড়ান্ত পর্যায়ের ভিলেন। মানুষের যত মন্দ গুণ আছে, তার সবগুলোর সমাবেশ করেই যেন তাদের চরিত্র বানানো হয়েছে। আচ্ছা, ভিলেনরাও তো মানুষ। তাদের মধ্যে মানবীয় কোনো গুণই কেন নেই। হঠাত্-ই আমার এই প্রশ্নটি মাথায় চলে এলো। যদিও আমার বুদ্ধি এর কোনো উত্তর জোগাতে পারেনি। তাছাড়া সিনেমার ইতিবৃত্তও আমি জানি না। উত্তর না পাওয়ার এটাও একটা কারণ হতে পারে।
উত্তর না পাই, তবে আদার ব্যাপারি হয়ে জাহাজের খবর নিতে তো দোষ নেই। জাহাজের খবর নিতে গিয়ে দেখলাম, আমার দেখা মুলধারার গুটিকয় হলিউডি, বলিউডি সিনেমার ভিলেনরাও একই রকম। সেখানেও ভিলেন মানে যেন চুড়ান্ত মন্দ একজন মানুষ।
আচ্ছা, আপনাদের কী মনে হয়, ভিলেনদের কী কোনো দয়ামায়াবোধ নেই। প্রজাপতির পাখনা, ফুলের সুবাস, বৃষ্টির রিমঝিম, রঙধনুর সাত রঙ তাদের মুগ্ধ করে না। প্রেমিকার একটু আলতো স্পর্শে তাদের কী মনে হয় না, আমিই পৃথিবীর সবচেয়ে সুখী মানুষ। 


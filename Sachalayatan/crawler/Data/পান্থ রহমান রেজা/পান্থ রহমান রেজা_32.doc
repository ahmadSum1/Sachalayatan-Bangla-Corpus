একটা ফোনকল কাঁটা হয়ে বাজছে



‘কই তুমি।’
বাসায়, ছাদে হাঁটছি, ক্যানো?’
‘সুপ্রিয়’র সাথে, না? ভালোই সেজেছো দেখছি’!
ফোন কেটে দেয় আদনান।
আর কী বলবে সে।
অন্দ্রিলা সুপ্রিয়’র সাথে! অথচ কাল রাতেই এসএমএস করেছে, মাই সুইট আদু।
আদনান রাপা প্লাজার সামনে দাঁড়িয়ে আছে। ক্যান্ডেল লাইটে যাবে। রাসেলের বিয়েবার্ষিকী। বিপুল মিরপুর থেকে আসছে। ওর জন্য অপেক্ষা।
অপেক্ষাটা ভালোই ছিল।
দাঁড়িয়ে দাঁড়িয়ে মানুষ দেখছিল। গাড়ি দেখছিল। চলাফেরা দেখছিল। কেউ ত্রস্ত পায়ে হাঁটছে। আবার কারো যেন কোনো তাড়াই নেই।
‘বাবা, পাঁচটা ট্যাকা দ্যান, রুটি খামু’ একজন ভিক্ষুক এসে টাকা চাইলো।
পাঁচ টাকা দিলো আদনান।
আরেকজন এলো।
তাকেও দিলো।
দূরে আরেকজন ভিক্ষুক দেখা যাচ্ছে। আদনান ভাবছে, হয়তো সেও এসে টাকা চাইবে। ভিক্ষুকটি একজন মাঝবয়সী মহিলার পেছন পেছন ঘুরঘুর করছে। মহিলা ভিক্ষা দিচ্ছে না। আদনান অপেক্ষা করছিল, কখন তার কাছে আসবে।
অপেক্ষাটা নরক বানিয়ে দিলো অন্দ্রিলা।
হুস্ করে একটা পালসার ওয়ানফিফটি গেল! ডিটিএসআই! পেছনে অন্দ্রিলা বসে!
সুপ্রিয়’র সাথে ক্যানো সন্ধ্যাবেলায়!
রাসেল অন্দ্রিলাকে নিয়ে আসতে বলেছিল।
‘উফ! আমার প্রচণ্ড মাথা ব্যথা করছে। তুমি একাই যাও।’
মাথা ব্যথা নিয়ে অন্দ্রিলা সুপ্রিয়’র সাথে!
সুপ্রিয় ফটোগ্রাফার। বেশ মিশুক। বইয়ের ভাষায় কথা বলে। আজিজে, ছবির হাটে দেখা হয় মাঝে-মধ্যে। কথা হয় আরো কম।
সিটি কর্পোরেশনের একটা ট্রাক গেল। দুর্গন্ধ ছড়ালো কিছুটা।
এইটা ট্রাক না হয়ে ট্রাম হতে পারতো।
বিষন্ন জীবনানন্দ দাশ দূর থেকে ডাকলো তাকে।
দাশবাবু বলেছেন, ‘মানুষের মৃত্যু হলে তবুও মানব থেকে যায়!’
একটা সিটি বাস এলো। মাইলাইন।
আচ্ছা, সিটি বাসের নিচে চাপা পড়লে অন্দ্রিলা কী তাকে মনে রাখবে?
হয়তো রাখবে।
রিক্সায় নিউমার্কেট থেকে ফিরছিল সেদিন। হঠাৎ-ই বৃষ্টি নামলো।
রিক্সার হুড উঠে গেল। পাতলা পলিথিনে শরীর ঢেকে গেল। অন্দ্রিলাকে চুমু খেয়েছিল সে সময়ে।
মনে হয়, চুমুটা খুব গভীর ছিল।
অন্দ্রিলা বলেছিল, ‘আজকের এই মূহূর্তটা কোনোদিন ভুলবো না।’
স্মৃতি কয়দিন বেঁচে থাকে।
পত্রিকায় নিউজ বের হয়েছিল সেদিন। দুঃখময় স্মৃতি ওষুধে তাড়ানো যাবে।
ওষুধটা কবে আসবে বাজারে!
তাহলে রুপাকেও তাড়ানো যাবে।
সেদিন ফোনে মা বলেছিল, রুপার বাচ্চা হয়েছে। মেয়ে।
মা-মেয়ে সুস্থ আছে।
খবরটা শুনে আদনানের রাগ হয়েছিল। মাকে কড়া কথা শোনানোর ইচ্ছে করছিল।
মায়ের বয়স হয়েছে। ছেলে-মেয়ের উপর নির্ভরশীলতা বেড়েছে। আদনান দেখেছে, এখন অল্পেতে মা’র অভিমান হয়।
সেদিন ভাইয়া কী বলেছে, মা রাগ করে বোনের বাসায় চলে গেল!
দুদিন পর একাই চলে এলো।
‘কেন যে তোদের পেটে ধরেছিলাম।’ বাসায় ফিরে মার প্রথম কথা ছিল এই। তারপর কিছুক্ষণ একা একা কাঁদলো।
বিপুল কলেজ গেটে জ্যামে আটকে গেছে। আরো কিছুটা সময় লাগবে আসতে।
মা ক্যানো পেটে ধরেছিল, আদনান ভাবলো।
‘প্রথম দিনের সূর্য, প্রশ্ন করেছিল, সত্ত্বার নতুন আবির্ভাবে, কে তুমি? মেলেনি উত্তর।’
রবিবুড়ো উঁকি দিলো মনের গহীনে।
অন্দ্রিলা রবীন্দ্র সংগীত গায়।
অন্দ্রিলার সাথে পরিচয়ই তো হয়েছিল রবীন্দ্র সংগীত সম্মেলনে, পাবলিক লাইব্রেরিতে।
তারপর সিঁড়িতে বসে অনেক কথা হলো।
অনেক কথাই না বলা থেকে গেল!
আচ্ছা, তখন কী ওয়াহিদুল হক বেঁচেছিল? আদনান মনে করতে পারে না। তবে মাকসুদের রবীন্দ্র সংগীত গাওয়া নিয়ে সেই ঘটনার পর থেকে ওয়াহিদুল হক তার খুবই অপছন্দের লোক। মাকসুদের রবীন্দ্র সংগীত গাওয়া নিয়ে অন্দ্রিলার সাথে সেদিন একটা ছোটমতো ঝগড়াও হয়। লাইব্রেরির সিঁড়ি হয়তো সাক্ষী দিতে পারবে তা। সেদিন যাওয়ার সময় অন্দ্রিলার নম্বর চেয়েছিল আদনান।
‘আমিই ফোন দিবো’ বলেছিল অন্দ্রিলা।
আদনান ভুলে গেছিল অন্দ্রিলাকে।
‘আপনি আজ বিকেলে ফ্রি আছেন?’
‘কে বলছেন?’
‘মেঘ!’
বঙ্গোপসাগরের লঘুচাপটি মৌসুমি ঝড়ে পরিণত হয়েছে। সাগরে তিন নম্বর বিপদ সংকেত দেখিয়ে যেতে বলা হয়েছে।
বিকেলে বৃষ্টি হয়ে ভার্সিটির সেন্ট্রাল লাইব্রেবির সামনে এলো অন্দ্রিলা। সে বৃষ্টিতে দু’জনে ভিজলো, মনে মনে।
কত কথা হলো!
এত্তো কথা বলে অন্দ্রিলা! কত আবদার তার!
পাভেল একটি টিভিতে আছে। অনুষ্ঠান প্রযোজক।
একটা গানের অনুষ্ঠানে ঢুকে গেল অন্দ্রিলা।
‘দোস্ত, তোর অন্দ্রিলা তেমন ভালো গায় না রে!’
‘তো কী করবি।’
‘তোর দিকে তাকিয়ে ওকে চান্স দিলাম।’
‘থ্যাঙ্কু, পাভেল মিয়া। তুই বন্ধুঅন্তঃপ্রাণ, জানতাম। আজকে সন্ধ্যায় পিককে দেখা হবে বন্ধু।’
অন্দ্রিলা বিখ্যাত হচ্ছে। একদিন সকালে ফোন দিয়ে পত্রিকা দেখতে বললো।
অন্দ্রিলার ইন্টারভিউ।
ইন্টারভিউ দেখতে দেখতে কোথায় জানি সুতা কেটে গেল।
তবুও ভোকাট্টা ঘুড়ি হয়ে কিছুদিন ঝুলে রইল আদনান।
আবার জীবনবাবু ফিরে আসে।
‘আমার সকল গান তোমারে লক্ষ্য করে।’
গান লক্ষ্যভ্রষ্ট হয়।
আবার গান বাজে- সে যে বসে আছে। মোবাইলে।
Ann Calling। Ann মানে অন্দ্রিলা।
ফোন বেজে যায়। আদনান ফোন ধরে না।
আদনান বিষন্ন হয়।
রাপা প্লাজার সামনে দাঁড়িয়ে তার কান্না পায়।
‘ছেলেদের কাঁদতে নেই’ মা বলেছিল।
মা আরো বলেছিল, ‘বউদের মাথায় তুলতে নেই। একটু কড়া নজরে রাখবি।’
আদনানকে নয়, ভাইয়াকে বলেছিল এ কথা।
আদনান অবশ্য মায়ের কথা মেনে নেয়নি কখনো।
মা আসলে পুরুষতান্ত্রিকতারই ধারক। আদনান অনেক ভেবে এটা বের করেছিল।
আজকেই একটা খবর দেখেছে আদনান। প্রথম আলোতে।
‘বাংলাদেশ ডেমোগ্রাফিক অ্যান্ড হেলথ সার্ভে ২০০৯’ জরিপের ফলাফল বলছে, ৩৬% নারী-পুরুষ নারীর প্রতি নির্যাতন যৌক্তিক মনে করে।
এই ৩৬% কারা, তা দেখতে ইচ্ছে করছিল আদনানের। সে কী এই ৩৬% এর মধ্যে আছে?
বিয়ে কিংবা সেরকম পরিস্থিতিতে পড়লে হয়তো বোঝা যেত!
বিয়ে করার কথা তো অন্দ্রিলাকে।
একদিন শর্মা হাউজে তারা বিয়ের প্ল্যান করেছিল। সেও ম্যালাদিন আগের কথা।
দিনকাল তো আর এক রকম যায় না।
আজ তার সাথে অন্দ্রিলার থাকার কথা ছিল। নেই।
সুপ্রিয়’র বাইকে চড়ে গেল।
সাজুগুজু করেছে বেশ।
দৃকে যেতে পারে।
না যাওয়ারও একটা সম্ভাবনা আছে। কারণ আদনান ফোন করে বলেছে, সুপ্রিয়’র সাথে তাকে দেখেছে। আদনানও মাঝে মধ্যে দৃকে যায়। এই সেদিন গেছিল। কারুবাসনা’র বইয়ের প্রকাশনা উৎসবে। তাই অন্দ্রিলা আজ কী সুপ্রিয়’র সাথে দৃকে যেতে চাইবে। মনে হয় না!
আচ্ছা, অন্দ্রিলা সুপ্রিয়’র সাথে কই যেতে পারে? কোথায় বসতে পারে? কী কথা বলতে পারে দু’জনে?
কোথাও বসে বোধহয় অনেক কথাই তারা বলছে এখন। তবে মাঝখান থেকে আদনানের ফোনকলটা হয়তো অন্দ্রিলা মনে কাঁটা বাজছে। 


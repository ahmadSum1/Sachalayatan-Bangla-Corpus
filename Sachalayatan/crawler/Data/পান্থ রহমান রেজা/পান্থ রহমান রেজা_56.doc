আমাদের সময়ের গল্প!



আনোয়ার সাদাত শিমুলের উপন্যাস 'ছাদের কার্ণিশে কাক'। উপন্যাসখানা ই-বুক ফোল্ডারে বেশ কিছু দিন ধরেই পড়ে ছিল। কম্পিউটারে একটানা পড়ে যেতে আমার সমস্যা হয় বলে একটু একটু করে পড়েই আগাচ্ছিলাম। এতোদিনে শেষ হলো তা। কোনো উপন্যাস কিংবা কবিতা অথবা গল্পগ্রন্থ পড়ে শেষ করলাম- এভাবে হয়তো বলা যায় না। কারণ অন্য একদিন, বিশেষ কোনো মুহূর্তে আবার তা পড়বার তাগিদ চাগিয়ে উঠতে পারে। আবার উল্টাতে বাধ্য করতে পারে পুরানো বইয়ের পাতারা। শিমুলের উপন্যাসখানা কবে যে আবার ডেকে বসবে আমায় তাই কে'বা জানে!
'ছাদের কার্ণিশে কাক'- কে আমি বলছি, আমাদের সময়ের গল্প বলে। পড়ছিলাম আর ভাবছিলাম এতো আমার, কিংবা আমার কোনো বান্ধবের প্রত্যহ যাপনের ছবির ভেতরেই ঘাপটি মেরে বসে আছি। যেন মঞ্চস্থ করে চলছি আমারই কোনো চরিত্র। যাই হোক, আসুন, উপন্যাসখানা নিয়ে আলাপের আগে একবার আমাদের সময়ের সেলুলয়েড ফিতার অন্দরে একবার প্রবেশ করে আসি। 
হুমম! বিপদে পড়ে গেলাম দেখছি, আমাদের সময়ের দিনযাপনের, ঠাঁটবাটের ঠিকুছি নিতে গিয়ে। আমাদের সময়ের গল্প বলতে আমরা যারা তরুণ, তাদের লাইফস্টাইলের কথাই কিন্তু বলছি। এই তরুণদের ভেতরেও আবার আছে ভেদ-বিভেদ। সত্যি করে বলতে আমি আসলে টেকিদেরকেই বলতে চাচ্ছি। যারা বোঝে এএসএল, এলওএল-এর মতো ডিজিটাল জার্গন আর ইমো'র সমঝদারি। রাত জেগে চ্যাটরুমে বসে গল্প করতে করতে যারা হয়তো বন্ধুত্ব গড়ে ডালাসের পল কিংবা ক্যাটরিনার সঙ্গে। পাশের বাড়ির মেয়ে কিংবা ছেলেটি নয়, অন্তর্জালের অদেখা মানুষটিকেই ভালোবেসে স্বপ্ন দেখে ঘর বাঁধার। এর সবই আছে আনোয়ার সাদাত শিমুলের উপন্যাস 'ছাদের কার্ণিশে কাক'-এ। হালকা চালে হলেও আছে কর্পোরেট ওয়ার্ল্ডের নোংরামি, আছে বেকারত্বের অন্তহীন ইতিকথা, পড়াশোনা শেষ করে চাকরি জীবনের অনিশ্চয়তা।
উপন্যাসের ভাষা ও বর্ণনাভঙ্গি খুবই সরস ও চমৎকার। সরস করে বলতে পারার দক্ষতা যেকোনো লেখকের জন্যই প্লাসপয়েন্ট। শিমুল এখানে শতভাগ সফল। একজন পাঠক হিসেবে আমার এমনই মত। আর হ্যাঁ, বলতে ভুলে গেছি, উপন্যাসটির পাঠান্তে যথেষ্টই মুগ্ধ হয়েছি আমি।  
তবে দু'একটা বিষয় নিয়ে কিছুটা বলবার আছে। বেলার সাথে আলাপের একপর্যায়ের সরণ নিজেকে উল্লেখ করেছে ছাত্রশিবিরে মুগ্ধ আর কিশোরকণ্ঠের রেগুলার পাঠক হিসেবে। তার একটু পরেই আমরা দেখছি হুমায়ূন আজাদ, মুহম্মদ জাফর ইকবালের প্রতি তার মুগ্ধতা। মাঝের এই রূপান্তরটা লেখক পুরোপুরিই এড়িয়ে গেছেন। দু'একটা বাক্য ব্যয় লেখক এখানে করলেও করতে পারতেন। আবার অন্যদিকে বেলার যে ব্যাকগ্রাউন্ড, সেখানে মনে হয়েছে, লেখক শিমুল বেলার মধ্যে ঢুকে পড়েছেন। এ কারণে একথা বলা যে, আমার কাছে, বেলার সাহিত্য জ্ঞান একটু বেশিই মনে হয়েছে। আবার যায়যায়দিনের মঈন-মিলার কথোপকথন বেলার মতো পাঠক'রা পড়ে কী'না আমার যথেষ্ট সন্দেহ আছে। তাই বেলার মুখ থেকে শফিক রেহমানের মঈন-মিলার কলামটার কথা একটু বেখাপ্পাই লেগেছে। এটা একান্তই আমার কথা। পট উল্টালে হয়তো অন্য যুক্তিও জানা যেতে পারে। সেটা বুঝতে না পারা আমারই অক্ষমতা। 
সে যাই হোক,  আনোয়ার সাদাত শিমুলের উপন্যাস 'ছাদের কার্ণিশে কাক' ছাড়াও ব্লগে, বিভিন্ন আন্তর্জালিক মাধ্যমে তার লেখা পড়ে আমার মনে হয়েছে, বাংলা সাহিত্যকে অনেক কিছুই দেয়ার ক্ষমতা রাখেন তিনি। সময় তো সবে শুরু। ভবিষ্যতই প্রমাণ রাখবে এর সবকিছু। 


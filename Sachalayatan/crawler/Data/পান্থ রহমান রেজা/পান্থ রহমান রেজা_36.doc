কী করে একজন সম্পূর্ণা হয়ে উঠবেন



লম্বামতোন একটা প্যাসেজ। প্যাসেজ জুড়ে পাতলা অন্ধকার ছেয়ে আছে। মেয়েটা সেই পাতলা অন্ধকারে প্যাসেজ ধরে সামনে যাচ্ছে। হালকা পায়ে। যেন গুনে গুনে প্রতিটা পা ফেলছে। একটু নড়চড় হবার জো নেই। আর প্রতি পদক্ষেপে তুমুল আত্মবিশ্বাস। মেয়েটা ছিপছিপে লম্বা। গায়ে-গতরে এক টুকরো বাড়তি মাংসের বালাই নেই। যেন ছেনি ছেঁটে বানিয়েছে কোনো কুমার। আর বানানোর সময় তার সমস্ত মনোযোগ ছিল একটু-আধটু বাড়তি মাংস যেন কোথাও না পড়ে। মেয়েটা প্যাসেজ পেরুবো এখন। প্যাসেজের ডানদিকের মোড়টা ঘুরলেই আলোকজ্জ্বল মঞ্চ। হাজার রঙের সমাবেশ ঘটেছে মঞ্চজুড়ে। মেয়েটা প্যাসেজ পার হয়ে এই মঞ্চেই এসে দাঁড়াবে। প্রমাণ করবে তার সৌন্দর্যের ধারালো দীপ্তি। আর বিচারকদের প্রশ্নের উত্তর দিয়ে দেখাবে নিজস্ব ব্যক্তিত্ব আর আত্মবিশ্বাসের চূড়ান্ত পরাকাষ্ঠা। প্যাসেজের ঘোরার মুখটা বেশ স্মোকি করা হয়েছে। যেন মেঘের আড়াল থেকে বেরিয়ে আসবে কোনো পরী। মেয়েটাও মেঘের ভেলায় চড়ে মঞ্চে এসে দাঁড়ালো। দাঁড়ানোর সাথে সাথে বেশ কয়েকটি স্পটলাইট এসে পড়ল তার মুখে, গায়ে গতরে। মুখে লম্বাটে একটা হাসি ঝুলিয়ে রেখেছে। মাথাটা একটু ঝুঁকে সবাইকে অভিবাদন জানালো।
চমৎকার। পেছন থেকে কে যেন বললো।
অন্ধকার তাই দেখতে পাচ্ছি না তাকে। আলোতে আসলেই দেখলাম আবরার ভাই। আবরার ভাই এই ইভেন্টের ডিরেক্টর। বেশ অমায়িক লোক। তবে কাজের সময় ষোলআনাই প্রফেশনাল। কোনো ছাড় নেই। সে কারণেই হয়তো চমৎকার বলার পরও মেয়েটিকে বললেন, ‘তুমি যখন ডায়াসে, মনে রেখ, তখন প্রত্যেকে তোমাকে দেখছে। মাইকটা বুকের উচ্চতায় তুলে ধরবে। কারণ ওইভাবে তোমাকে সেক্সি শোনাবে। সত্যি কথা বলতে কি, দর্শকদেরকে, তোমাকে সেক্স-আপ করতে হবে। প্রত্যেকে তোমাকে দেখতে থাকবে। কাজের মুখের অভিব্যক্তিতে সবসময় হাসি ভাব ধরে রাখবে।’
মেয়েটা মাথা ঝাঁকায়। বুঝতে পেরেছে আবরার ভাইয়ের কথা। তারপর মঞ্চ থেকে সরে এলো।
আবরার ভাই এরপরের প্রতিযোগীকে ডাকলেন। পরের প্রতিযোগী রায়সা।
প্যাসেজের আবার আরেকটি মুখ ভেসে এলো।
গুনে গুনে পা ফেলে আসছে। প্রতিটা পা ফেলছে আত্মবিশ্বাসের সাথে। হাত দুটো একটু ছড়ানো। তাতে গায়ের ওড়না ঝুলে আছে। রায়সার মুখ খানিকটা গোলগাল। নাকটা বেশ ছুঁচালো। রায়সা আসছে। একই ঘটনা ঘটবে। আগের মতোই।
আমার বিরক্ত লাগে।
যদিও আমার চাকরিটাই এমন। 
আমাদের প্রতিষ্ঠানের নাম ইমেজ ইনকর্পোরেট। এবারের বিউটি কনটেস্টের ইভেন্টের কাজ পেয়েছে। এই কনটেস্টের আয়োজক একটি বিনোদন পত্রিকা। এই ইভেন্টের মিডিয়া রিলেশনের দেখভাল করতে হচ্ছে আমাকে। পুরো প্রোগ্রাম নিয়ে একটা এফএকিউ তৈরি করতে হবে। মজার মজার ঘটনা নিয়ে স্টোরি বানাতে হবে, সেগুলো আবার সাংবাদিকদের দিতে হবে। আবার কোনো কোনো সাংবাদকিদের সাথে যোগাযোগ করে ইভেন্টের মূল পর্বের গ্রুমিং সেশন, রির্হাসেলে তাদের নিয়ে আসতে হবে। নিউজ করাতে হবে। এসব কারণেই গত কয়েকদিন ধরেই এই হোটেলে থেকে ইভেন্টের সব ঘটনা খুঁটে খুঁটে দেখতে হচ্ছে। 
আমি প্যাসেজ থেকে মুখ ফিরিয়ে ক্লিপবোর্ডে আটকানো রায়সার প্রোফাইল দেখি।
রায়সা ইয়াসমিন
৫ ফুট ৭ ইঞ্চি
৩৪-২৫-৩৫
গায়ের রঙ ফর্সা
চুলের রঙ কালো
জন্ম ১৮ এপ্রিল
রাশি মেষ
প্রোফাইল থেকে চোখ তুলে রায়সার দিকে তাকাই। রায়সা মাইক ধরে আছে। 
আমার হঠাৎ মনে হয় রায়সাকে কোথায় যেন দেখেছি। আমাদের অফিসেই কী? হতে পারে! মডেল হতে আগ্রহী কত ছেলেমেয়েই তো আসে। রায়সাও যেতে পারে। তবে তাকে যখন দেখেছিলাম, সে এমনটা ছিল না। চেহারাটা আরো একটু খোলতাই হয়েছে। শরীরের ওজন অনেক কমে গেছে বোধহয়। এসব হতেই হবে তো। নইলে সে কিভাবে নিজেকে মিস সুপার বিউটি হিসেবে প্রেজেন্ট করবে। 
আবরার ভাই আরেকজনকে ডাকেন। রায়সা মঞ্চ থেকে এসে আমার পাশেই একটি চেয়ারে বসে পড়ে। মুখজুড়ে  ক্লান্তির ছাপ।
‘কেমন লাগছে’ আমি বলি।
‘ভাইয়া কী বলবো, খুব উপভোগ করছি।’
আমি রায়সার দিকে ভালো করে তাকাই। ভীষণ ক্লান্ত মুখ। এই বুঝি এখ্খনি ঢলে পড়বে। কিন্তু কিছুতেই ঢলে পড়তে দেয়া চলবে না। তাইলে সব শেষ! সে কারণেই বুঝি রায়সা এনজয় করছি বলে। অথবা হতে পারে, স্পিকিং সেশনে সাগুফতা শারমিন এমন ভাবেই বলতে শিখিয়েছে তাদের। সে কারণে এমন করে বলছে এখন। 
স্পিকিং সেশনে সাগুফতা শারমিন প্রত্যেক প্রতিযোগীকে মিডিয়ার সাথে কিভাবে কথা বলতে হবে, সাংবাদিকদের কিভাবে ম্যানেজ করতে হবে, কথা বলার সময় এক্সপ্রেশন কেমন হবে সে বিষয়ে একটা বক্তৃতা দেন। সেদিনের সেই শিক্ষা থেকেই হয়তো রায়সা এমন করে বলতে শিখেছে। 
মিস সুপার বিউটি হতে কত যে কি করতে হয়! সাগুফতা শারমিন বলছিলেন, সবদিক দিয়ে নিজেকে সম্পূর্ণা করতে হবে। তোমার সৌন্দর্য আছে, সেই সৌন্দর্যটাকে তুলে ধর, সাথে গুণটাকে কাজে লাগাও, দেখবে তরতর করে এগিয়ে যাবে। আর তুমি যদি সৌন্দর্যের সাথে গুণটাকে সবার সামনে ঠিকঠাক তুলে ধরতে না পারো তাহলে তুমি মিস সুপার বিউটি হওয়ার মতো সম্পূর্ণা নও। তোমরা একবার নিজের সাথে তুলনা করো। কি ছিলে আর এখন কি হয়েছ। নিজের পরিবর্তন নিজের কাছেই টের পাবে। তবে এখানেই শেষ নয়।
এখানেই শেষ নয়। সাগুফতা শারমিনের শেষের এই কথাটি প্রতিযোগীরাও ধ্রুব বাক্য হিসেবে মেনে নেয়। এজন্য তারা আরো পরিশ্রমের জন্য প্রস্তুত হয়। নিয়মিত ব্যায়াম, পরিমিত খাওয়া-দাওয়ার সাথে কথা বলার ভঙ্গি, হাঁটা চলার মাপজোক, মুখের হাসিতে আত্মবিশ্বাস এই নিয়ে ব্যস্ত হয়ে পড়ে। আমি সারাদিন এদের কাণ্ড দেখি। আর রাতে ল্যাপটপে এফএকিউ লিখি, সাংবাদিকদের কাছে কাকে কিভাবে উপস্থাপন করতে হবে তা নিয়ে ভাবি! তাছাড়া সেরা ১২ প্রতিযোগীকে নিয়ে একটা ফিচার কিভাবে লিখবো সেটার পরিকল্পনা করি। 
এই ১২ জনের একজন জিনিয়া আফরোজ। গায়ের রঙ নিয়ে সে ভীষণ হতাশ। অন্যদের চেয়ে তার গায়ের রঙ একটু কম ফর্সা। তাই নিয়ে তার আফসোসের শেষ নেই। তার ধারণা, একটু কম ফর্সা হওয়ার কারণেই সে বাদ পড়বে। একদিন কথা প্রসঙ্গে এইসব জানায় জিনিয়া।
‘আজকাল বিশ্বসুন্দরী তো কালোরাও হচ্ছে’ জিনিয়াকে সান্ত্বনা দিয়ে বলি।
জিনিয়া তাতে সন্তুষ্ট হয় বলে মনে হয় না। না হওয়ার কথাই। কেননা আমাদের দেশে আমরা সুন্দরী মেয়ে মানেই ফর্সা মেয়েকে বুঝি!
জিনিয়ার গায়ের রঙ নিয়ে হতাশ হওয়াটা ইভেন্টের বিউটি এক্সপার্ট ফ্লোরা হকের কানেও যায়। তিনি জিনিয়াকে মাল্টি-ভিটামিন আর ত্বক ব্লিচ করে দেন। সাথে আরো কয়েকটি ওষুধপত্র। তাতে করে জিনিয়া প্রস্তুত হয় আসল আসল লড়াইয়ে নামার। 
ফাইনাল রাউন্ডের দিন দুয়েক আগে নামী-দামী পত্রিকার সাংবাদিকদের দাওয়াত দিয়ে আনা হয়েছে। চূড়ান্ত পর্বের আগে একটা মিডিয়া হাইপ করার জন্য। হোটেল লবিতে সাংবাদিকরা আছেন। আছেন প্রতিযোগীরাও। কত ধরনের খাবার সাজিয়ে রাখা হয়েছে। সাংবাদিকরা প্লেট ভরে খাবার নিচ্ছেন। প্রতিযোগীরাও নিচ্ছে। তবে বেছে বেছে কয়েকটি আইটেম নিচ্ছে। এক প্রতিযোগী মুনতাহা পেস্ট্রি’র একটা আইটেম নিয়েছে। তখনই আয়োজকদের একজন মুনতাহার কানে সতর্কবাণী দিলো, ‘তুমি এটা নিয়েছো কেন? জানো এটা তোমাকে কতটুকু মোটা করতে পারে!’ মুনতাহা একটা কামড় দিয়েই রেখে দেয়। 
আমি মুনতাহার ঘটনা নিয়ে একটা নোট নিই। 
বেচারী মুনতাহা!
মুনতাহা রাজশাহীর মেয়ে। ইশ্বর বিশ্বাসী। তার দিন শুরু হয় আয়নার সামনে দাঁড়িয়ে ঘণ্টাখানেক সময় ব্যয় করার মধ্যে দিয়ে। নিজের সৌন্দর্য নিয়ে তার অনেক আত্মবিশ্বাস। প্রতিযোগিতার সেরার আসনটি জয় করতে চায় সে। এ কারণে সব ধরনের নিয়মকানুন মন দিয়ে মানে। আর তাই এক টুকরো পেস্ট্রি কেক কামড় দিতে গিয়েও রেখে দেয়। কারণ সে জানে এই এক টুকরো কেক তাকে প্রতিযোগিতা থেকে ছিটকে ফেলে দিতে পারে। 
প্রতিযোগিতার দিনক্ষণ একদম কাছে চলে আসে। প্রতিযোগীদের মাঝে চাপা উৎকণ্ঠা। পত্রিকার বিনোদন পাতাগুলোতে জোর কানাঘুষা কে হচ্ছেন এবারের মিস সুপার বিউটি- অদিতি, রায়সা, মুনতাহা না মৌটুশি! এমন সময় আয়োজক আর স্পন্সর প্রতিষ্ঠানের দুই কর্তা ব্যক্তি হাজির হোন রির্হাসেলে। তারা সবার সাথে পরিচিত হোন। পরিচিত হতে হতে স্পন্সর প্রতিষ্ঠানের ব্র্যান্ড ম্যানেজার বলেন, ‘তোমাদেরকে নতুন করে নির্মাণ করা হয়েছে। এই নতুন নির্মাণ তোমাদেরকে নতুন জীবনের পথে নিয়ে যাবে। সিনেমা, ফ্যাশন আর মডেলিং-এর উন্মুক্ত জগত তোমাদের সামনে খুলে দেয়া হয়েছে। তোমরা বেছে নেবে কে কোনটাতে যাবে। তাছাড়া এই প্রতিযোগিতায় অংশগ্রহণের মাধ্যমে অনেক অনেক লোকের সাথে তোমাদের যোগাযোগ ঘটবে। আশা করি তাদের থেকে তোমরা কিছু তো পাবেই। আর সবমিলিয়ে তোমাদের যে ক্ষমতায়ন হচ্ছে, তাতে করে তোমরা নারী হিসেবে প্রকাশের ক্ষেত্রে হয়ে উঠবে সম্পূর্ণা।’
ব্র্যান্ড ম্যানেজারের কথা শুনতে শুনতে আমি দেখি, প্রতিযোগীদের কারো কারো চোয়াল শক্ত হচ্ছে। কেউ হাতের মুঠো পাকাচ্ছে। তারা সবাই আরো বেশি আত্মবিশ্বাসী হয়ে উঠছে। আর কল্পনায় তারা পেয়ে যাচ্ছে নিজেদের প্রকাশযোগ্য এক সম্পূর্ণ বিশ্ব!


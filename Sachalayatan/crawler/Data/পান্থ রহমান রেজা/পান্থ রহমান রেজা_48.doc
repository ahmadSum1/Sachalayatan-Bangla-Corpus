গল্পহীন সময়ের ভেতর দিয়ে আমরা যে গল্পটি দেখি...



আমার সচলায়তন পাঠ খুব বেশিদিনের না। দিন তারিখের হিসেবে এক বছরও হয়নি। এই অল্পদিনে আমি যে কয়জনের গল্প পাঠের জন্য তীর্থের কাকের মতো বসে থাকি, তিনি আনোয়ার সাদাত শিমুল। তার গল্পের গুনমুগ্ধ পাঠক আমি। তাই আনোয়ার সাদাত শিমুল যেদিন মলাটবন্দী হয়ে বইমেলায় এলেন, সেদিনই তার বইটি বগলদাবা করে বাসায় ফিরি। শুরুতে বলে রাখতে চাই, এটা কোনো বইয়ের সমালোচনা নয়। আমার শিমুল পাঠের একান্ত অনুভূতিমালার প্রকাশ মাত্র। বলতে পারেন, উচ্ছ্বসিত প্রকাশ। 
শিমুল কী ভাষায় গল্প বলেন, সেটার চেয়ে আমাকে বেশি টানে তার গল্পের সমকালীন ঘটনাচিত্রের জীবন ছবি। মনে হয়, আমি যেন গল্পের মধ্যে আছি। ব্যক্তি আমিকে তখন আলাদা করা মুশকিল হয়ে পড়ে। আনোয়ার সাদাত শিমুল অবশ্য নিজেই স্বীকার করেছেন, সমকালীন ঘটনা প্রেক্ষিত, জীবন দেখার চেষ্টা করেছেন ব্যক্তি ও সম্মিলিত যাপনে-বর্ণনে। আর এ বর্ণনায় পাঠক হিসেবে আমি এতটাই বুঁদ থেকেছি যে তার রেশ মাথার ভেতর অনেকক্ষণ বুঁদবুঁদ হয়ে থেকেছে। ‘আমরা সস্তায় ফ্ল্যাট কিনবো ভাবছিলাম’ গল্পটির মধ্যে আমরা আমাদের মধ্যবিত্ত বাস্তবতা, নোংরা রাজনৈতিক আবহ মিলিয়ে এক ধরনের অনিশ্চয়তার যে চিত্র ফুটে উঠতে দেখি, তা সত্যি ভাববার মতো। পড়তে পড়তে যেনো মনে হয়, এ বুঝি আমাদের মহল্লায় ঘটে যাওয়া ঘটনার বিবরণ, যা আমরা পাড়ার মোড়ে চায়ের দোকানে চা খেতে খেতে আলাপ করছি। 
শিমুলের গল্পে সামাজিক, রাষ্ট্রিক আর রাজনৈতিক বাস্তবতার মাঝেও উঠে এসেছে ব্যক্তিগত টানাপোড়েনের জটিল অধ্যায়। ঢাকা - ১২১৬, স্বপ্নপুরণ, ভালোবাসা একটি মোহ বৃক্ষ গল্পে আমরা ব্যক্তি মানসের নানামুখী টানাপোড়েন দেখি। ঢাকা-১২১৬ গল্পে কথককে একটি অজানা সত্য উন্মোচনের প্রেক্ষিতে নিজেকে ভেঙ্গে-চুরে যেতে দেখি। আর এর মাধ্যমে লেখক আমাদের একটি দার্শনিক সত্যের মুখোমুখি দাঁড় করিয়ে দিয়েছেন- জীবনে যত কম জানা যায়, ততই ভালো থাকা যায়। বেশি কিংবা অজানা কোনো কিছু জেনে ফেলা মানে জীবনের ভার জটিল করে তোলা। অন্যদিকে স্বপ্নপুরণ গল্পের আরমান স্ত্রী’র অসুখের মধ্যে দিয়ে স্ত্রীকে পূর্ণ পান। আসলে এই পাওয়ার মধ্য দিয়ে আমরা আমাদের পুরুষতান্ত্রিক মানসিকতার প্রকাশ ঘটতে দেখি আরমানের চরিত্রে। আসলে প্রত্যেকটা পুরুষের যে চাওয়া থাকে একটা ঘরোয়া নারীর, যার কাছে এসে সারাদিনের ক্লান্তিটুকু রাখা যাবে, এই সত্যটাই লেখক সুনিপুণ কলমে ফুটিয়ে তুলেছেন। 
কর্পোরেট সংস্কৃতির কাছে আমরা কত যে অসহায়, তার বাস্তবতাটুকু এসেছে বইয়ের নাম গল্প অথবা গল্পহীন সময়-এ। গল্পের একটি চরিত্র আলতাফ-এর মুখে আমরা শুটি, ‘আসলে আমি যেটা বলছিলাম, সবকিছু মানুষের চেষ্টার মধ্যে থাকে না। না চাইলেও অনেক কিছু মেনে নিতে হয়, কিন্তু সমস্যাটা আবার সবাইকে বলা যায় না, ব্যক্তিগত-অর্থনেতিক-সামাজিক এ ব্যাপারগুলো বহুমাত্রিক- আর দ্বন্দ্বের। এসবের মাঝে কিছু সময় আসে যখন আপনি অসহায় হয়ে যাবেন।’ এই অসহায়বোধ যে কত, তা আমরা গল্পের পুরো আখ্যান জুড়েই দেখি। 
এসব কিছুর পরেও শিমুল আমাদের বর্তমান সময়ের রাজনৈতিক বাস্তবতার গল্প কথক। নতুন খাতার পাতায়, পাকমন পেয়ার, পাক পতাকার ছায়ায়, পরবাসে পাকমন শীর্ষক গল্পে লেখক স্বাধীনতাবিরোধীদের কীর্তিকলাপের যথাযথ বয়ান হাজির করেছেন। কীভাবে জামাত-রাজাকাররা তথ্যবিকৃতির মাধ্যমে আমাদের মহান মুক্তিযুদ্ধকে বিকৃত করার চেষ্টা করছে, তা নতুন খাতার পাতায় গল্পে আমরা দেখতে পাই। জামাতি’রা কীভাবে নতুন প্রজন্মের মগজ ধোলাই-এ নেমেছে তার চমৎকার চিত্র লেখক এই গল্পটিতে চমৎকারভাবে তুলে এনেছেন। একই সঙ্গে তাদের ভন্ডামির চিত্রও উন্মোচিত হয়েছে। তবে পাকমন পেয়ার, পাক পতাকার ছায়ায়, পরবাসে পাকমন গল্পগুলো যত না গল্প হয়ে উঠেছে, তার চেয়ে বেশি হয়েছে রাজাকারদের বিরুদ্ধে আন্তর্জালিক যুদ্ধের হাতিয়ার। আমরা অন্তর্জালের পাঠকরা এই গল্পগুলোর জন্মপ্রেক্ষিত আদ্যপ্রান্তই জানি। 
আলবেয়ার কামু তার আউটসাইডার উপন্যাসের এক জায়গায় বলেছেন, ‘আশা ও আলোহীন বিশ্বে মানুষ যেন একাকী আগন্তুক। তার নির্বাসন চুড়ান্ত। কারণ, সে ভুলেছে তা অতীত উৎস। আর, হারিয়েছে ভবিষ্যতের ঠিকানাও।’ স্বাধীনতাবিরোধীরা যেভাবে ফ্যাক্টস অর পলিটিক্স-এ জল ঘোলায় নেমেছে, মুক্তিযুদ্ধকে একটি গণ্ডগোল বলে প্রতিষ্ঠা করার প্রয়াসে নেমেছে, আমাদের হাজার বছরের বাঙালির সংস্কৃতির ভিত্তিমুল ধ্বংস করে দিয়ে ভবিষ্যতকে অন্ধকার করে তোলার চেষ্টা চালাচ্ছে, সেখানে শিমুলের এই গল্পগুলো আমাদের কাছে বাতিঘর হয়ে থাকবে।  জয়তু শিমুল।  


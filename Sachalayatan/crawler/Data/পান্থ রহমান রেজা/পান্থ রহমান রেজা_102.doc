স্টিফেন হকিং, বাজি ও পেন্টহাউজ সমাচার



সপ্তাহ দুয়েক আগের ঘটনা। বিজ্ঞানী স্টিফেন হকিংয়ের ব্রিফ হিস্ট্রি অব টাইম পড়তেছিলাম। তো বইটির এক জায়গায় হকিং মশায় কিপ থর্নের সাথে কৃষ্ণগহ্বর নিয়ে তার একটি বাজির কথা উল্লেখ করেছেন। বাজিতে হকিং জিতলে প্রাইভেট আই নামের একটি ম্যাগাজিন চার বছরের সাবস্ক্রিপ্টশন পাবেন। আর কিপ থর্ন জিতলে পাবেন পেন্টহাউজ পত্রিকার এক বছরের সাবস্ক্রিপ্টশন। এই দুই পত্রিকার কোনোটারই নাম আমি আগে শুনিনি। অথচ খ্যাতিমান বিজ্ঞানীরা এই পত্রিকা দু'টিই বাজির পুরস্কার নির্ধারণ করেছেন। বিজ্ঞান ম্যাগাজিন হিসেবে পত্রিকা দু'টি না জানি কতো রিচ! নাম না জানায় নিজেকে বেশ বোকা বোকা লাগে। মনে হয়, আর সবার চেয়ে আমি কতো যে পিছিয়ে আছি! জ্যোতিঃপদার্থ নিয়ে কিঞ্চিত আগ্রহ থাকার কারণে পরদিন অফিসে গিয়েই আমার প্রথম কাজই হয় পত্রিকা দু'টির হদিস নেয়া, এদের কনটেন্ট দেখা। কিন্তু পত্রিকা দু'টির যে ওয়েব অ্যাড্রেজ জানি না। তাতে কী? গুগল মামা তো আছেই। সেখানেই নাম লিখে সার্চ দিয়ে পেন্টহাউজে ঢুকি। পেজ আসতেছে। আমি পেছন ফিরে পাশের কলিগদের কী একটা আলাপে যোগ দিই। এদিকে পেন্টহাউজ কম্পিউটারের স্ক্রিন দখল কর বসে আছে। আমি ওদিকে আলাপেই আছি। হঠাত্ এক সিনিয়র কলিগ বলেন, অ্যাই পিচ্চি, ওগুলো দেখতে নেই। তোমার বয়স এখনো ১৮ পেরোইনি (ছোটখাট, হালকা-পলকার কারণে অফিসে আমি কারো কাছে পিচ্চি, কারো কাছে বাচ্চা ক্রিয়েটিভ, কারো কাছেই স্কুল পড়ুয়া বালক বলেই পরিচিত, সবাই এমন করেই ডাকে)। সিনিয়র কলিগের কথায় ঘুরে কম্পিউটারের স্ক্রিনের দিকে তাকিয়ে বেশ বিব্রত হই। পুরো স্ক্রিনে একি। ভুলটুল দেখাচ্ছে কী'না ভেবে আর একটু ভালো করে দেখে নিই। কিন্তু না, ঠিকই আছে দেখছি।
হায়, এই পেন্টহাউজ! এই-ই হকিং মশায়ের বাজির পুরস্কার! পেন্টহাউজের এই রূপ দেখে ভর অফিসে প্রাইভেট আই দেখা আর সাহসে কুলায় না। 


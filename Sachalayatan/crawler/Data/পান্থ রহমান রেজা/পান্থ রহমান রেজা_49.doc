বনফুল মুনমুনের মন খারাপের গল্পটি লিখে যেতে পারতেন



মেয়েটির মন খারাপ। গোমড়ামুখ করে ডেস্কে বসে আছে। অনেক কাজ তার হাতে। কিন্তু কিচ্ছুটি করতে ইচ্ছে করছে না। আগামীকাল লাঞ্চের আগেই এডুকেশন ফান্ডিং-এর ওপর রিপোর্ট জমা দিতে হবে। অনিচ্ছা নিয়েই তাই কাজ করে সে। ডেটা ইনপুট দেয়। একটা। দুইটা। তৃতীয়টায় এসে ভুল হয়ে যায়। সে আবার ইনপুট দেয়। ঠিকঠাক। কিন্তু শেষে গিয়ে দেখা যায়, কোথাও যেন কিছু একটা গরমিল হয়েছে। তখন এক্সেলের ঝাঁপি বন্ধ করে মেয়েটি উঠে পড়ে। ওয়াশরুমে গিয়ে চোখে পানির ঝাপটা দেয়। যেন চোখের কোনে জমে আছে মন খারাপের গল্প। পানির ঝাপটা দিলেই মুছে যাবে তা! মেয়েটির মন খারাপের লক্ষণ তবুও যায় না। ডেস্কে ফিরে সে এক কাপ ব্ল্যাক কফি বানায়। আয়েশ করে চুমুক দেয়। চুমুক দিতে দিতে ভাবে এইবার মন তুই ভালো হয়ে যা! 
মন মেয়েটির কথা শোনে না। ফলে মন আরো খারাপ হয়। মেয়েটির কান্না পায়। অফিস বলে সে কাঁদতেও পারে না। বাসায় এমনটি হলে সে নির্ঘাত কেঁদে ফেলতো। এই যেমন সেদিন জিটকে কথা হচ্ছিল এরফানের সাথে। এরফান তার ভার্চুয়াল বন্ধু। ম্যালা দিনের চেনা। কি কথায় যেনো রেগে গিয়েছিল। মেয়েটি একটু মুডি। তাই সাথে সাথে সাইন আউট করেই হু হু করে কান্না। কেঁদে রাত পার করেছিল। কেঁদে রাত পার হোক, নির্ঘুম কাটুক। তবে মন হালকা হয়ে গেছিল তার। মেয়েটি ভাবলো, আজো কাঁদতে পারলে মন ভালো হতো হয়তো। কিন্তু অফিসে যদি এখন সে কেঁদে ফ্যালে, তাহলে সবাই কী ভাববে? এ অনুভূতি তাকে আরো মন খারাপের দিকে নিয়ে গেল। 
মেয়েটি যেহেতু একটি অফিসে চাকরি করে, তাই বোঝায় যাচ্ছে সে একজন এডাল্ট মেয়ে। এরকম একজন মেয়ের মন খারাপ হলে আমরা কী-ইবা করতে পারি? পিচ্চি কেউ হলে না হয় চকলেট কিংবা আইসক্রিম দিয়ে ভুলিয়ে ঠাকুরমার ঝুলি থেকে রাক্ষস-খোক্ষসের গল্প বলে মন ভালো করা যেতো। কিন্তু এই মেয়েটির মন ভালো হবে কী করে! বলাইচাঁদ মুখোপাধ্যায় ওরফে বনফুল বেঁচে থাকলে হয়তো মেয়েটির মন খারাপ নিয়ে ‘সুলেখার ক্রন্দন’-এর মতো চমৎকার একটি গল্প ফেঁদে বসতে পারতেন। আর মেয়েটি গল্পটি পড়ে হাসতে হাসতে গড়াগড়ি যেতো। মনও ভালো হয়ে যেতো হয়তো। কিন্তু এখন বনফুলকে কোথায় পাওয়া যাবে। ১৯৭৯ সালেই তো তিনি এই ধরাধাম ত্যাগ করেছেন।  
বাইশতলা ভবনের ১৫ তলার একটি এয়ার টাইট রুমে গিয়ে মেয়েটির মন ভালো করবে কে, তা আমরা জানি না। তবে আমাদের আড্ডায় মেয়েটির মন খারাপের বিষয়টি আসতেই পারে। অন্যান্য খেজুরে আলাপের মাঝে মেয়েটির মন খারাপের বিষয়টি নিয়েও আলোচনা করতে আমাদের আপত্তি নেই। কী কারণে মেয়েটির মন খারাপ হতে পারে? ও হ্যাঁ, মেয়েটির নাম কিন্তু আমাদের এখনো জানা হয়নি। আসুন তার নামটা জেনে নিয়ে আমরা মেয়েটির মন খারাপের গল্পে চলে যাই। 
মেয়েটির নাম ইয়াসমিন নিগার মুনমুন। বয়স? উহু, মেয়েদের বয়স জানতে নেই। তবে বলতে পারি সে তরুণী। আপনি যদি তার রিলেশনশিপ স্ট্যাটাস জানতে চান, তাহলে বলি, এখনো তার নামের পাশে সিঙ্গেল স্ট্যাটাস শোভাবর্ধন করে যাচ্ছে। কি, বয়স সম্পর্কে কিছুটা আন্দাজ পাওয়া গেল। তবে আপনি এখন যদি উল্টাপাল্টা কিছু ভেবে বসেন তার দায়ভার আমার নয়, তা কিন্তু আগেই বলে রাখছি।
আচ্ছা, আপনি তো অনেককিছুই জেনে গেলেন, এবার কি আঁচ করতে পারছেন, কি কারণে মুনমুনের মন খারাপ? হতে পারে, এক বন্ধু তাকে দেয়া কথাটা রাখেনি, সে কারণে মন খারাপ। কয়েকদিন আগে তার বন্ধু তাকে জয় গোস্বামীর ‘পাগলী, তোর সঙ্গে’ বইটি কিনে দেবে বলে কথা দিয়েছিলো। কিন্তু কিনে দেয়নি। সে কারণে তার মন খারাপ হতে পারে। হতে পারে, সে অনেক আগ্রহ নিয়ে বসে ছিল বইটি পড়বে। বইয়ের পাগলী’র সঙ্গে নিজের পাগলামীটুকু মিলিয়ে দেখবে। অফিসের কাজের ফাঁকে তাই মনে হয়ে মুনমুন মন খারাপ করে বসে আছে। 
অথবা হতে পারে, গতরাতে ভালো ঘুম হয়নি। স্লিপিং পিল ফুরিয়ে গেছে। কিন্তু কেনা হয়নি। নির্ঘুম রাত কেটেছে তার। ফলে সকালে অফিসে এসে অবসাদ পেয়ে বসেছে তাকে, এ কারণে মন খারাপ। 
মুনমুনের বই কেনার বেশ বাতিক আছে। মাসের বেতন পেয়েই আজিজে গিয়ে সে অনেক অনেক বই বগল দাবা করে বাসায় ফেরে। এখন যেহেতু বইমেলা চলছে। অনেক অনেক নতুন বই এসেছে। কিন্তু ইতিমধ্যে মাসের সব টাকাই সে বই কিনে ফেলেছে। এখন আরো বই কিনতে পারছে না বলে মন খারাপ। 
কয়েকদিন আগে ভালোবাসা দিবস গেলো। মুনমুন মজা করেই ভালোবাসা দিবস উপলক্ষে সাপ্তাহিক ২০০০-এ ভালোবাসার ফ্রি বিজ্ঞাপন দিয়েছিল। সেখানে লিখেছিল: যখন সময় থমকে দাঁড়ায়, নিঃসঙ্গতা দু’হাত বাড়ায়... বুঝে নিও মন, নিঃশব্দ ক্ষণ, একজন তোমার ফোনের অপেক্ষায়। বিজ্ঞাপনটি ছাপাও হয়ে গেছে। কিন্তু ফোন আসেনি। মুনমুনের প্রিয়জনটি কি কারণে যে যোগাযোগ বন্ধ করেছে তা সে জানে না। সে অনেক ভেবে দেখেছে। কিন্তু কিছুতেই সে বুঝতে পারছে না। হঠাৎ দুপুরবেলা অফিসে সে কথাই হয়তো মনে পড়েছে। 
মুনমুনের আজকে বেশ কিছু টাকার দরকার ছিল। টাকার দরকার থাকতেই পারে। সেটা নিয়ে সমস্যা না। এটিএম বুথে গিয়েছিলও তুলতে। অফিস থেকে বের হয়ে ১৪নং রোড পর্যন্ত হেঁটে সেখান থেকে রিক্সা নিয়ে ৫নং রোডের এইচএসবিসি’র এটিএম বুথে। কিন্তু কার্ড ইনপুট দিলেই মেসেজ আসে, ইউর কার্ড ইজ ফল্টি। এদিকে চেক বইটাও বাসায়। অফিসে এসে তাই মন খারাপ হওয়াটা বিচিত্র কিছু না। 
মুনমুন বেশ কেরিয়ারিস্ট। চাকরির সব ধাপ একে একে পাড়ি দিয়ে সে এগিয়ে যেতে চায় দৃপ্ত পায়ে। এজন্য কিছুদিন হলো ভাবছে, ইউকে থেকে রুরাল ইকনমি'র ওপর উচ্চতর ডিগ্রি নিবে। অ্যাপ্লিকেশনও করেছে কয়েকটি ইউনিতে। উত্তর এসেছে দুইটা থেকে। সামনের সামার সেমিস্টারে তাকে ভর্তি হতে হবে। কিন্তু স্পন্সরশিপ এখনো জোগার করা গেল না। এদিকে সময় দ্রুত চলে যাচ্ছে। কয়েকদিন ধরে স্পন্সরের চিন্তা তাকে বেশ ভাবাচ্ছে। এ কারণে মন খারাপ হতেই পারে। 
মুনমুন ও তার বস অফিসে একই কিউবিক্যালে বসে। মুনমুন তাই তার মন খারাপের ভাবটি চোখে-মুখে থেকে লুকাতে চায়। কিন্তু পুরো মুখ জুড়ে লেগে আছে বিষাদের সমস্ত ছাপ। একরাশ বিষাদগ্রস্ততা নিয়েই সে ডেটা ইনপুট দেয়। আর মন ভালো করার উপায় নিয়ে ভাবে। ভাবে, জীবনানন্দ তার প্রিয় কবি। হয়তো জীবনানন্দ দাশের কবিতা আউড়ালে মন ভালো হবে। বস বসে আছে সামনে। তাই জোরে জোরে আবৃত্তি করতে পারে না। মনে মনে আউড়ায়-
ধানসিঁড়ি নদীর কিনারে আমি শুয়েছিলাম- পউষের রাতে
কোনোদিন আর জাগবো না জেনে
কোনোদিন জাগবো না আমি- কোনোদিন জাগবো না আর। 
এমন সময় মুনমুনকে মেসেঞ্জারে নক করে নিলয়।
-কি খবর পাগলী
-মন ভালো না রে
-হুম! বিষাদ ছুঁয়েছে আজ মন ভালো নেই...
-মহাদেব সাহার কবিতা আমার ভালো লাগে
-আমারও। তা মন খারাপ ক্যানো
-অফিসে বসে তোর সাথে সারাদিন চ্যাট করার বিষয়টি বস লক্ষ করেছে। আর সেটা নিয়ে সাবধান করে দিয়েছে। কাজ ফাঁকি দিয়ে চ্যাট করার জন্য মৃদু বকাও দিয়েছে। 
মুনমুনের কথা শুনে নিলয় মেসেঞ্জার থেকে সাইন আউট করে।  মুনমুনের মন আরো খারাপ হয়ে যায়। 


ঔপনিবেশিক মন



গত ২৩ জুলাই মঙ্গলবারে মার্কিন রাষ্ট্রদুত ড্যান মজিনার বাসায় ইফতার পার্টি ছিল। সেখানে এক টেবিলে বসেছিলেন সৈয়দ আশরাফ, এইচ এম এরশাদ, ক্যাপ্টেন এবি তাজুল ইসলাম, মওদুদ আহমদ। পাশের টেবিলের কোনোটিতে ছিলেন মোহাম্মদ নাসিম, মঈন খান, অধ্যাপক আবদুল মান্নান, আনোয়ার হোসেন মঞ্জু। সুশীল সমাজ, সিনিয়র সাংবাদিকরাও উপস্থিত ছিলেন। 
রাজনীতিবিদদের এক টেবিলে বসা দেখে অনেকের হয়তো ভালো লেগেছে। কেননা আমরা বেশিরভাগ সময় এদের পরস্পরকে মারমুখো দেখতেই অভ্যস্ত। ২৩ জুলাই মঙ্গলবারও এর বাইরে ছিল না। পুরোনো পত্রিকা খুলে দেখি একবার-  ওই দিন দেশের রাজনৈতিক পরিস্থিতি কেমন ছিল। 
২৩ জুলাই মঙ্গলবার বিরোধী দলীয় নেতা খালেদা জিয়া সম্মিলিত পেশাজীবী পরিষদের ইফতারে অংশ নিয়েছেন। সেখানে তিনি সরকারকে জালিম ও অত্যাচারী আখ্যা দিয়েছেন। ঈদের পর নির্দলীয় সরকারের দাবিতে আন্দোলনে যাবার ঘোষণা দিয়েছেন। 
বঙ্গবন্ধু সাংস্কৃতিক জোট আয়োজিত এক আলোচনা সভায় অংশ নিয়ে আওয়ামী লীগের সভাপতিমণ্ডলীর সদস্য মোহাম্মদ নাসিম বলেছেন, গণতন্ত্রহীন দেশ গড়ার চেষ্টা চলছে। ঈদের পর মিথ্যা, অপপ্রচারের ধুয়া তুলে নির্বাচিত সরকার ছাড়াই দেশ চালানোর ষড়যন্ত্র চলছে। 
আওয়ামী যুবলীগের ইফতার পার্টিতে অংশ নিয়ে প্রধানমন্ত্রী পুত্র সজীব ওয়াজেদ জয় বলেছেন, বাংলাদেশের মানুষ আর কালো দিনে ফিরে যাওয়ার জন্য বিএনপিকে ভোট দেবে না। 
বিএনপি’র ভাইস চেয়ারম্যান মোরশেদ খান ঈদের পর কঠোর আন্দোলনের মাধ্যমে নির্দলীয় তত্ত্বাবধায়ক সরকারের দাবি আদায় করার হুমকি দিয়েছেন। 
এ বক্তব্যগুলো দল দুটির দলীয় ফোরামে দেয়া। এই বক্তব্য থেকেই বোঝা যাচ্ছে নির্দলীয় তত্ত্বাবধায় সরকার ইস্যু নিয়ে বড় দল দুটি মুখোমুখি অবস্থানে। এই অবস্থায় সামনের দিনগুলোতে রাজনৈতিক পরিস্থিতি কী হবে তা নিয়ে সবার মনেই উত্কণ্ঠা রয়েছে। 
রাজনীতির মাঠে যেখানে তারা পরস্পরে মুখোমুখি, আক্রমণাত্মক। ড্যান মজিনার ইফতারে ততোটাই সৌহাদ্যপূর্ণ ভাবে কথা বলেছেন। ড্যান মজিনা তার ওইদিনের বক্তৃতায়ও বলেছেন, সবাইকে এক টেবিলে বসিয়ে একটি আলোচনার পরিবেশ তিনি তৈরি করে দিতে চান। আলোচনার ধারা ধরে রাখতে ২৫ জুলাই বৃহস্পতিবার তিনি আরেকটি ইফতার পার্টির আয়োজন করেন। সেদিনও অনেকে গিয়েছিলেন। 
প্রিয় রাজনীতিবিদগণ, আপনারা ড্যান মজিনার দাওয়াতে যান, সুস্বাদু খাবার খেতে খেতে আড্ডা দেন, দেশের সংকট নিরসনে আলোচনা করেন সেটা নিয়ে আমাদের বলার কিছু নেই। তবে, আমাদের একটা জাতীয় সংসদ ভবন আছে। শুনেছি সংসদ চলাকালে সেখানে প্রতি মিনিটে খরচ ৩০ হাজার টাকা। আপনাদের আলোচনার জন্য এই টাকা আমরা দিই। দিতে আমাদের আপত্তি নেই। আজ দলীয় ফোরামে যেসব দাবি-দাওয়ার কথা তুলছেন, ফর্মুলা আনছেন, সেইসব নিয়েই খোলা মনে সেখানে একবার আলোচনায় বসুন! বঙ্গবন্ধু অ্যাভিনিউ থেকে নয়াপল্টনও বেশি দূরে নয়। একদিন বসুন না কোনো এক অফিসে! আপনারা ভুলে যাবেন না ৩০ লাখ শহীদের রক্তের বিনিময়ে এই বাংলাদেশ। তারা শুধু ৫৬ হাজার বর্গমাইলের মানচিত্রের জন্য রক্ত দেয়নি। মনের ঔপনিবেশিকতা দূর করে মাথা উঁচু করে দাঁড়ানোর জন্যও রক্ত দিয়েছেন।


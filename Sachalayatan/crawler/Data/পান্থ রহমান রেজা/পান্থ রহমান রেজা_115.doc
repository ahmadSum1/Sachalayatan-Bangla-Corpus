সেরা রাঁধুনী, ফারাহ রুমা ও ফেসবুক প্রসঙ্গ



সবে একটি বিজ্ঞাপনী সংস্থায় চাকরিতে যোগ দিয়েছি। তবে তখনো ভার্সিটির পড়াশোনার পার্ট শেষ হয়নি। অফিসের বড়কর্তার অনুগ্রহে, মাঝে মাঝে ক্লাস করার সুযোগ পাই। তো এরকম একদিন ক্লাস শেষে আড্ডা দিচ্ছি। হঠাত্-ই আড্ডায় বিজ্ঞাপনের প্রসঙ্গ উঠলো। তখন টিভিতে ফেয়ার অ্যান্ড লাভলীর একটি বিজ্ঞাপন নিয়মিত প্রচার হচ্ছে। বিজ্ঞাপনটিতে বাবা আক্ষেপ করে বলছিল, আমার যদি একটি ছেলে থাকতো? ছেলে নেই, তবে ভদ্রলোকটির মেয়ে আছে। সে চাকরিও করে। কম বেতনের। কিন্তু গায়ের রঙ ফর্সা নয় বলে ভালো চাকরিও পাচ্ছে না। আবার বিয়েটাও হচ্ছে না। এক বন্ধু বলে উঠলো, মেয়েরা যেন মেধা নয়, চেহারার জোরেই চাকরি পায়। আরেক বন্ধু সরাসরি আমাকে অভিযুক্ত করে বললো, তোরা বিজ্ঞাপনওয়ালা মেয়েদের যে কী ভাবিস? শুধুই তাদের ছোট করে দেখিস। সেদিন আমি আমতা আমতা করে বলেছিলাম, মেয়েদের ভেতরের সৌন্দর্য আর আত্নবিশ্বাস বের করে আনাই ছিল, সে বিজ্ঞাপনের মুল উপজীব্য। বন্ধুরা গরম চোখে আমার দিকে তাকিয়েছিল সেদিন। তবে তারও আগে টিভিতে শর্মিলী আহমেদের রাঁধুনীর সেই বিজ্ঞাপন- এবার ঘরে একটা সত্যিকারের রাঁধুনী নিয়ে আয় দেখে আমিও বিজ্ঞাপনওয়ালাদের দিকে এমন রোষকষায়িত লোচনে তাকিয়ে মেয়েদের প্রতি এমন দৃষ্টিভঙ্গির তীব্র প্রতিক্রিয়া করেছিলাম। আজ ভাগ্যের কী পরিহাস, সেই রাঁধুনীর গুণগান আমাকেই গাইতে হচ্ছে।  
ঘটনা এবার একটু খুলেই বলি। সেরা রাঁধুনী ১৪১৪-এর চুড়ান্ত পর্বের প্রতিযোগিতা হচ্ছে। স্কয়ারের এই রাঁধুনী ব্র্যান্ডটি দেখভাল করেন আমাদের মিডিয়াকমের আশরাফ ভাই। তিনি সেদিন আমাদের ক্রিয়েটিভে এসে আমার সিনিয়র সাগর ভাইকে বললেন, সেরা রাঁধুনীর দ্বিতীয় পর্বের প্রতিযোগিতা তো প্রায়  শেষ হয়ে এলো, চুড়ান্ত পর্বের মিডিয়া হাইপের জন্য আমরা একটি পিআর (পাবলিক রিলেশন) ক্যাম্পেইন করতে চাই। পান্থকে আমার দরকার। সাগর ভাই বললেন, পান্থ সাংবাদিক ছিল, ও ভালো করতে পারবে, ওকেই নিয়ে যান। আর আমি সাত পাঁকে বাধা পড়লাম সেরা রাঁধুনীর ফাঁদে। যদিও রুচির (স্কয়ারের আরেকটি ব্র্যান্ড) কাজ আছে বলে পার পেতে চেয়েছিলাম। 
তারপর থেকেই সেরা রাঁধুনী হওয়ার হাড্ডাহাড্ডি লড়াই দেখছি। বিভিন্ন পর্বে বিজয়ী হওয়াদের দিগবিজয়ী হাসি গিলছি। সেরা রাঁধুনী হওয়ার জন্য কার কেমন অধ্যবসায়, বিচারকদের সামনে এসে তার বিস্তারিত বিবরণ শুনছি। সেরা ১০ জনের প্রোফাইল কালেক্ট করছি, কীভাবে তা মিডিয়ায় ব্যবহার করা যাবে সেটা ভাবছি। আর অনুষ্ঠানে আগত সাংবাদিকদের বলছি, আমরা এই প্রতিযোগিতার মাধ্যমে মেয়েদের শিখাচ্ছি। আর একজন মেয়েকে শেখানো মানে একটি ফ্যামিলিকে শেখানো। তাছাড়া এটি যেহেতু মিডিয়ায় প্রচারিত হচ্ছে, সেহেতু সারাদেশের মানুষও এটা থেকে শিখছে। সুতরাং এর প্রভাব ইতিবাচক। মারহাবা!মারহাবা!!মারহাবা!!!
এবং ফারাহ রুমা
ফারাহ রুমা অভিনেত্রী, মডেল না উপস্থাপক? আসলে কোনটি তার পরিচয়, তা আমি জানি না। মাঝে মাঝে হয়তো পত্রিকায় তার নাম ,ছবি দেখতাম। তবে কিছুদিন আগে ফেসবুকে আমার হোমপেজে পিপল ইউ নো অপশনে তার ছবি দেখতাম। এই পর্যন্তই। 
কয়েকদিন আগে রাঁধুনী মশলার একটি বিজ্ঞাপনের চরিত্রের জন্য মডেল খোঁজা হচ্ছে।  আশরাফ ভাই ফারাহ রুমার কথা বললেন। কিন্তু  আমাদের ক্রিয়েটিভ টিমের সবাই একবাক্যে নাকচ করে দিই। বলি, আমরা যে পার্সোনালিটি খুঁজছি, তা ওর মধ্যে নেই। পরেরদিনই তেজগাঁওয়ের চ্যানেল আইয়ের স্টুডিওতে গিয়ে দেখি ফারাহ রুমা। সেই নাকি সেরা রাঁধুনী ১৪১৪-এর উপস্থাপক। কথা প্রসঙ্গে বলি, রুমা আপা, আপনাকে ইদানিং ফেসবুকে  দেখছি না যে! রুমা বলেন, ওটা নাকি তার নামে অন্য একজন খুলেছিল। পরে তারই এক বন্ধু ফেসবুক কর্তৃপক্ষের কাছে অভিযোগ পাঠিয়ে বন্ধ করিয়েছে। 
ফেসবুকে মাঝে মাঝে বিভিন্ন সেলিব্রেটির প্রোফাইল দেখতে পাই। এর কতজন যে ফেক তা কে জানে! তবে আমার এক বন্ধু সেসব সেলিব্রেটির সাথে প্রায়ই যোগাযোগের চেষ্টা করে। দুই একটা যে রেসপন্স পায় না তা নয়, আর সেই রেসপন্সগুলো আমাদের কাছে ঘটা করে বলে। জানি না, সেই রেসপন্সগুলো কোনো ফেক আইডিধারীর কী'না। তবে রেসপন্স পেয়ে আমার বন্ধুর দারুণ সুখকর অনুভূতিটা মোটেই ফেক নয়। সে সেসব সেলিব্রেটিকে পছন্দ করেই যোগাযোগ করে। আর কিছু লোক কী'না এদের আবেগ নিয়ে খেলে মজা লুটে।


বিয়ে এবং বিয়ে 



গত কয়েক সপ্তাহ ধরে বিবাহবিসম্বাদে আছি। বলা নেই, কওয়া নেই হঠাৎ করে এক ঘটকের ফোন। তোমার আব্বা আম্মা তো রাজি, এইবার তুমি রাজি হলেই হয়। সেই ঘটককে বিদায় করতে দেখি ফোনের ২০০/৩০০ টাকা নাই। আহ্, ঘটক বিদায় হয়েছে, একটা শান্তির ঘুম থেকে উঠে ফেসবুকে লগইন করি। মনিটরজুড়ে ভেসে উঠে কানাডা নিবাসী এক মাওলানা সাবের ব্যক্তিগত খেরোখাতা। ঘটক তার উপরও চড়াও হয়েছেন। হয়তো আগামী বইমেলায় মাওলানা শিমুলের বইয়ের উৎসর্গপত্রে দেখবো- ‌'আমার রচনার প্রথম পাঠিকা ও প্রখর সমালোচককে।'  মাওলানার বিষয়টি মাথায় গেঁথে নিয়ে যাই যশোর, এক বন্ধুর বিয়েতে। বিয়ে থেকে এসে দেখি বাপজান ঢাকায়। বলে কী’না বিয়েটা চাইলে করতে পারো, জাতের মেয়ে!  
উফ! কী বিপদ। এমন বিপদের দিনে একবার উঁকি দিই উত্তরায়, নজু ভাইয়ের বাসায়। নূপুর আপা বসিয়ে নুডুলস্ খেতে দিয়ে তাদের বিয়ে বৃত্তান্ত শোনান। বিয়ে বৃত্তান্ত শুনতে শুনতে আমার মনে পড়ে যায়, যাযাবরের কথা। যাযাবর বলেছেন, ‘বিয়ের টোপর অনেকটা ঝাড়লণ্ঠনের বাতি নেবাবার ঠোঙার মতো, বাঙালি যুবকের মাথার ভেতরকার যাবতীয় উদ্যম নির্বাপনের পক্ষে যথেষ্ট।’ যদিও বিয়ের পর নজু ভাইয়ের প্রতিভার দ্রুতি আরো বেড়েছে বৈকি।  নজরুল ভাই - নূপুর আপা মেড ফর ইচ আদার হয়েছেন বলেই এখানে যাযাবর ব্যর্থ হয়ে গেছেন। 
কিন্তু তাদের মতো জগতে কয়জনের ভাগ্যে এমনটি ঘটে। স্ত্রী’রা স্বামীপ্রবরকে নাকে দড়ি দিয়ে ঘুরাতেই অভ্যস্ত... দাঁড়ান, ব্যাটা বিয়ে না করেই এতো কথা জানোস ক্যামনে বলে তেড়ে আসবেন না, পিলিজ লাগে আপনার। এটা আমার কথা না, স্পেন্সার মশাইয়ের কথা। তার কণ্ঠেই শুনুন তবে, ‘বিয়ে হলো পাত্রীর হাতে আংটি আর পাত্রের নাকে দড়ি পরানোর উৎসব।’ আহারে, এই দড়ি পরতেই কত যে ছেলে মুখিয়ে আছে! অন্যের শ্যালিকা পেতে ধূগোদা’র দৌড়ঝাপের কথা আমরা তো জানিই, জানি জা-কা-জা পরিষদের কথাও। আবার আছে সচলাদের ননদ তালাশকারীরাও। অডেন ন্যাশের বেদবাক্যটি শ্যালিকা-ননদপাগল সচলরা কি জানেন? ‘বিয়ে হচ্ছে এমন দু’টি প্রাণের মিলন, যার একপক্ষ অচিরে জন্মদিন বিস্মৃত হয়। অপরপক্ষ কোনোক্রমেই তা ভোলে না।’ ভাবীর জন্মদিন ভুলে যাওয়া নিয়ে বেচারা নাশুদাকে কতই না পেরেশানিতে পড়তে হয়েছিল। সচলে পোস্ট লিখে সেই ভয়াবহতম বিপদ থেকে উদ্ধারের ফ্রি পরামর্শও চেয়েছিলেন তিনি। 
রবীন্দ্রনাথ এইসব দেখেশুনেই হয়তো বলেছিলেন, ‘তোমার হলো শুরু, আমার হলো সারা।’ কবিগুরু যে কতখানি সত্যি কথা বলেছেন, তা আশেপাশের বিবাহিত পুরুষদের দেখলেই বোঝা যায়। ছোটোবেলায় মাগরিবের আজান মানেই বাড়ি ফেরা, আমার বিবাহিত বন্ধুরা সে কথাই বারে বারে মনে করিয়ে দেয়। রোজ সন্ধ্যায় বাড়ি ফেরা ছাড়াও আরো যে কত বউ কর্তৃক আচরণবিধি মেনে চলতে হয়! এইসব আচরণবিধি প্রসঙ্গে বালজাক অবশ্য মজার কথা বলেছেন, ‘স্ত্রী সবসময় জানেন তার কী হয়নি। সুতরাং বেচারা স্বামীকে জানতে হয় তার কী হয়েছে।’ এতো কিছু জেনেও আমাদের অতন্দ্র প্রহরী ভাই বিয়ের জন্য একপায়ে খাড়া।  লীনাপু’র অন্ততঃ এমনটাই ধারণা। প্রহরী ভাইকে নিয়ে লীনাপু’র ধারণা যাই হোক, বিয়ে বিষয়টা মনে হয় দূরে রাখতে পারাটাই মঙ্গল। আর এ কারণে টমাস হার্ডির বক্তব্য আমার কাছে ‘যুইতেবল’ মনে হয়। তিনি বলেছেন, ‘ভালো স্ত্রী ভালোই, কিন্তু আরো ভালো একেবারে না থাকাটা।’ 
সারগল্প: লীনাপু' বলেছেন, তার ননদের সাথে আমার বিয়ে দেবেন, তবে তার জন্য ২০ বছর অপেক্ষা করতে হবে। সেই শোকের পার্শ্বপ্রতিক্রিয়া থেকেই এই লেখাটা। সেই প্রতিক্রিয়ায় কেউ দগ্ধ হলে দুঃখিত। 


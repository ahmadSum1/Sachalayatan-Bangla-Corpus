বাংলাদেশের বেসরকারি টিভি চ্যানেলগুলোর ভবিষ্যৎ কী?  



প্রথমে তথ্যটা জেনে আঁতকে উঠেছিলাম। বিশ্বাস হয়নি একটুও। বাংলাদেশের টিভি দর্শকরা নাকি প্রতি ১০০ মিনিটের ৭০ মিনিটই দেশের বাইরের চ্যানেলগুলোর অনুষ্ঠান দেখেন! আমার নিজের ধারণা ছিল, এটা ফিফটি ফিফটি হবে। কিন্তু না। আবার বাংলাদেশী অনুষ্ঠান দেখার প্রবণতাও দিন দিন কমছে। ঠিক কত পার্সেন্ট, তা আমার জানা নাই। আমি টিভি চ্যানেলগুলোর কেউ না। যারা টিভিতে কাজ করেন, তারা ভালো বলতে পারবেন। 
এই অবস্থায় সরকার আরো ১২টি স্যাটেলাইট টিভি চ্যানেলকে সম্প্রচারের অনুমতি দিয়েছে। সেই চ্যানেলগুলোর একটি সম্প্রচারে আসবে। তো, সেই চ্যানেলটির বিপণন ও অনুষ্ঠান কৌশল কী হতে পারে তাই নিয়ে কথা হচ্ছিল আমার অফিসের বসের সঙ্গে। তখন বাংলাদেশের বেসরকারি টিভি চ্যানেলগুলোর মার্কেটের কী অবস্থা তার খোঁজ পড়েছিল। সেসময়ই জানতে পারি এই তথ্যটি। তথ্যটা পেয়েছি, বাংলাদেশের টিভি চ্যানেলগুলোর অনুষ্ঠান মনিটর করেন এমন একটি সংস্থা থেকে। মার্কেটের অবস্থা দেখে মনে হচ্ছিল, আমাদের বেসরকারি টিভি চ্যানেলগুলো বেঁচে আছে কীসের জোরে! 
বাংলাদেশে দেখা যায় এমন টিভি চ্যানেলের সংখ্যা ২৭২টির মতো। আর ন্যাশনাল মিডিয়া সার্ভে অনুযায়ী টিভি চ্যানেলের দর্শক সংখ্যা প্রায় ৯ কোটি ১২ লাখ। এই দর্শকদের সবাই ১৫ বছরের উর্ধ্বে। বাচ্চাদের গণনায় নেয়া হয়নি। তবে ৪-১৪ বছর বয়সীদের দর্শক সংখ্যা কম নয়। সে হিসেবে দর্শক সংখ্যা আরো বেশি হওয়ার কথা। এই দর্শকরা তাদের ২৯.২০% সময় ব্যয় করেন বাংলাদেশী চ্যানেলগুলোর অনুষ্ঠান দেখতে। ইন্ডিয়ান হিন্দি ১৮.৭৪%, ইন্ডিয়ান বাংলা ৭.৫২%, ইংরেজি ৪.৫৪% এবং বাকি ৪০% সময় ব্যয় করেন অন্যান্য অনুষ্ঠান দেখতে। আবার ২৯.২০% দর্শক সময়ের সবটুকু কিন্তু বেসরকারি টিভি চ্যানেলগুলোর নয়। কারণ বেসরকারি টিভি চ্যানেলগুলো দেশের সব টিভি দর্শকদের কাছে পৌঁছায় না। সে হিসেবে টেরিস্ট্রিয়াল সুবিধা থাকায় বিটিভি দর্শক সময় একটু বেশিই পায়। তাহলে দেখা যাচ্ছে, বেসরকারি টিভি চ্যানেলগুলোর ভাগে আরো কম সময় পড়ছে। তাই একটু আগে আমাদের বেসরকারি টিভি চ্যানেলগুলোর বেঁচে থাকার জোরের কথা বলছিলাম। 
দর্শকরা টিভির প্রাণ হলেও টিভি চ্যানেলগুলোকে আসলে বাঁচিয়ে রাখে বিজ্ঞাপন। টিভি চ্যানেলগুলোর রেটকার্ড (প্রতি সেকেন্ডের বিজ্ঞাপন মূল্য) অনুযায়ী দেশে বাৎসরিক বিজ্ঞাপন বাজারের পরিমাণ ২ হাজার কোটি টাকা। তবে প্রকৃত বিজ্ঞাপন বাজার এর এক-চতুর্থাংশ। অর্থাৎ ৫০০ কোটি টাকা। দেশের এতোগুলো টিভি চ্যানেলের জন্য এটা খুব কম। আর তাই বিজ্ঞাপন পেতে টিভি চ্যানেলগুলোর কামড়াকামড়ি দেখার মতো একটা দৃশ্য হয়ে দাঁড়ায়। আবার এ কারণেই বিজ্ঞাপনদাতারা নানাভাবে টিভি চ্যানেলগুলোকে চাপে রাখতে চেষ্টা করেন। রাখতে পারেনও বটে। এ কারণে আমাদের দেশে বার্তা সম্পাদক বড়ো না বিজ্ঞাপন ম্যানেজার বড়ো সে বিতর্ক উঠে। হয়তো দেখা গেল, যে সংবাদ বার্তা সম্পাদক প্রকাশের জন্য মনোনীত করেছেন, তা বিজ্ঞাপন ম্যানেজারের হুকুমে বাতিল হয়ে যায়। একবার এক পত্রিকার বিজ্ঞাপন ম্যানেজার কথা প্রসঙ্গে বলছিলেন, এক মোবাইল অপারেটর কোম্পানিগুলো যদি একমাস বিজ্ঞাপন না দেয়, তবে তাদের পত্রিকা সে মাসে সাংবাদিকদের বেতন দিতে পারবে না। পত্রিকা এবং টিভি উভয় ক্ষেত্রে মোবাইল অপারেটর কোম্পানিগুলো সবচেয়ে বেশি বিজ্ঞাপন দেয়। এরপর বেশি টাকার বিজ্ঞাপন দেয়ার তালিকায় আছে ইউনিলিভার। তারপর রিয়েল এস্টেট এবং হাউজিং কোম্পানি, এনার্জি ড্রিংক, বিভিন্ন বেসরকারি শিক্ষাপ্রতিষ্ঠানগুলো বিজ্ঞাপন দিয়ে থাকে। তাই মোবাইল অপারেটর কোম্পানির ভিওআইপি ব্যবসা, রিয়েল এস্টেট কোম্পানিগুলোর ভুমিদস্যুতার খবর কতটা নিরপেক্ষভাবে টিভি পর্দায় উঠে আসবে, তা নিয়ে সন্দেহ থেকেই যায়। 
দেশে বেসরকারি টেলিভিশনের বিজ্ঞাপন বাজার বাড়েনি। সেই ৫০০ কোটি টাকাই আছে। নিকট ভবিষ্যতে বাড়বে, এরকম সম্ভাবনাও দেখা যাচ্ছে না। এ অবস্থায় আরো ১২টি নতুন চ্যানেল আসছে। এরা এসে এই বিজ্ঞাপন বাজারে ভাগ বসাবে। বিজ্ঞাপন পেতে সব চ্যানেলই মরিয়া হয়ে উঠবে। আর সেইসাথে বিজ্ঞাপনদাতাদের দরকষাকষির ক্ষমতা বাড়বে। টিভি চ্যানেলগুলোকে তাদের সঙ্গে আপোষ করতে হবে আরো নগ্নভাবে। তখন সংবাদ কিংবা অনুষ্ঠান সম্প্রচারে সাংবাদিকসুলভ নৈতিকতা কতটুকু ধরে রাখতে পারবে, সেটা একটা প্রশ্নবোধক ব্যাপার হয়ে থাকছে। 
বাংলাদেশে বেসরকারি টেলিভিশন শিল্পে মরার ওপর খড়ার ঘা হিসেবে এসেছে রাজনৈতিক বিবেচনা। রাজনৈতিক বিবেচনায় দেশে যেমন বেসরকারি টেলিভিশনের অনুমতি দেয়া হয়, তেমনটি রাজনৈতিক বিবেচনায় বন্ধ করে দেয়ার নজিরও আছে। এর আগে বিএনপি সরকারের আমলে একুশে টিভিকে বন্ধ করে দেয়া হয়েছিল। সাম্প্রতিক সময়ে চ্যানেল ওয়ান এবং যমুনা টিভি বন্ধ করে দেয়া হয়েছে। যমুনা টিভি যদিও আনুষ্ঠানিকভাবে চালু হয়নি, তবে পরীক্ষামূলক সম্প্রচার চালু করেছিল। এই চ্যানেল দুটি বন্ধের ব্যাপারে সরকার যতই আইনের কথা বলুক, তাতে তাদের ভূমিকা কিছুমাত্র মুছে যায় না। 
গণমাধ্যমের অন্যান্য শাখাগুলোর চেয়ে আমাদের দেশের টিভি চ্যানেলগুলো বেশ শক্তিশালীই মনে হয়। অবাধ তথ্যপ্রবাহের এ যুগে জনগণের তথ্য জানার অধিকার অনেকটা নিশ্চিত করার চেষ্টা চালিয়ে যাচ্ছে এসব বেসরকারি টিভি চ্যানেল। রাজনীতিকে কলুষমুক্ত করে গণতন্ত্রকে শক্তিশালী ও কার্যকর করার আন্দোলনে বেসরকারি টিভি চ্যানেলের ভূমিকা কোনো অংশে কম নয়। যদিও একদিকে বিজ্ঞাপনের সংকট, অন্যদিকে সম্প্রচার বন্ধ করে দেয়ার রাজনীতি বেসরকারি টিভি চ্যানেলগুলোর ওপর প্রভাব ফেলছে। তারা যেমন বিজ্ঞাপনদাতাদের মর্জি বুঝে চলার চেষ্টা করেন, তেমনি সরকারি নিয়ন্ত্রণের ভয়ে তটস্থ থাকেন। এরকম অবস্থায় পড়ে, অনুষ্ঠানের মান কোথায় গিয়ে ঠেকছে, সে হিসেব রাখায় যথেষ্ট মনোযোগী হতে পারছেন না। আর তাই দর্শকরা নিজেদের পছন্দ অনুযায়ী বেছে নিচ্ছেন বিদেশী চ্যানেলের অনুষ্ঠানমালা। এক্ষেত্রে দর্শকদের দুষে লাভ নেই। তার আছে রিমোটের স্বাধীনতা। তার যাদের অনুষ্ঠান ভালো লাগবে, তা মঙ্গল গ্রহেরই হোক, সে সেটাই দেখবে। বিজ্ঞাপন, সরকারের রাজনৈতিক বিবেচনা আর দর্শকদের মুখ ফিরিয়ে নেয়া- সবমিলিয়ে আমাদের বেসরকারি টিভি চ্যানেলগুলোর জন্য আসলে নিকট ভবিষ্যতে অন্ধকারই অপেক্ষা করছে!  


পাঠকরা হুমায়ূন আহমেদকে কতদিন বাঁচিয়ে রাখবেন!



হুমায়ূন আহমেদকে নিয়ে কিছু বলতে যাওয়া বিপদ। একদল আছেন যারা তাকে দু’চোখে দেখতে পারেন না। যেন তিনি নিষিদ্ধ কোনো গন্দম। আরেকদল কিছু কিছু ক্ষেত্রে তাকে ছাড় দিলেও জনপ্রিয়তার স্রোতে গা ভাসানো মেনে নিতে পারেন না। তাদের বক্তব্য, তিনি তার ক্ষমতার সদ্ব্যবহার করছেন না। আর তা না করে বাংলা সাহিত্যকে বঞ্চিত করছেন। হুমায়ূন আহমেদ অবশ্য কারো কথা কানে তুলেন না। নিজের খেয়ালে আছেন তিনি। লিখছেন মনের আনন্দে। সেই আনন্দের শব্দরাজি বই হয়ে বইমেলায় আসে। আর তার ভক্ত পাঠককুল কিনতে ভিড় জমায় বইমেলায়। তাদের ভিড়ে অন্য বইয়ের ক্রেতা-পাঠকদের নাভিশ্বাস উঠে। তারা একটু শান্তিমতো ঘুরে-চেখে যে বই কিনবেন সে জো থাকে না। তা না থাক। আমাদের এ লেখার বিষয়বস্তু হুমায়ূনের এই পাঠকরা। তাদের দিকেই বরং নজর দিই। এই পাঠককুল তাকে কতদিন বাঁচিয়ে রাখবেন- সেদিকে এগিয়ে গিয়ে তার সুলুকসন্ধান করা যাক। 
লেখক বেঁচে থাকেন, না তার বই বা সৃজনকর্ম বেঁচে থাকে সে বিতর্কে না গিয়ে বলা যায়, বই বা সৃজনকর্মের  মাধ্যমে লেখকরা বেঁচে থাকেন। এই বেঁচে থাকার সীমা-পরিসীমা কতদূর হবে তা অবশ্য বলা মুশকিল। বরং পাঠকরা যতদিন এই বই বা সৃজনকর্ম নেড়ে-চেড়ে দেখছেন, পড়ছেন, রেফারেন্সের কাজে লাগাচ্ছেন, ততদিনই ওই বই আর তার লেখকের বেঁচে থাকা। সে হিসেবে কালের যাত্রায় টিকে থাকা লেখকের সংখ্যা কম। কালের যাত্রায় টিকে আছে এমন কয়েকটি বই যেমন তারাশঙ্করের কবি, মানিকের পুতুল নাচের ইতিকথা, শওকত ওসমানের ক্রীতদাসের হাসি। এই বইগুলোর বাইরেও তো তাদের আরো অনেক বই আছে। তাদের কয়টির নাম আমরা মনে রেখেছি। তবে কী দাঁড়ালো? সবার সব বই টিকে থাকে না। কিছু কিছু টিকে যায়। শতাব্দীকাল পরের পাঠক পড়ে কিংবা উল্টিয়ে অদ্ভুত ভালোলাগার আবেশে জড়িয়ে যায়।
এখন প্রশ্ন, হুমায়ূন আহমেদের শত শত বই, এর থেকে কি একটা বইও টিকবে না? মহাকালের গর্ভে কি থেকে যাবে না নন্দিত নরকে কিংবা শঙ্খনীল কারাগারের ছাপচিত্র? পাঠক হিসেবে আমার নিজের একটা অভিজ্ঞতা বলি। গেল বছর হেমন্তের বইমেলা থেকে হুমায়ূন আহমেদের শ্রেষ্ঠগল্প বইটা কিনি। তখন এক ব্লগবন্ধু বললেন, কোন বালিকাকে দেয়ার জন্য কেনা। তার বলার মধ্যে খানিকটা শ্লেষ মাখানো ছিল। যেন তিনি আর আমাদের পাঠের যোগ্য নন। তো বইটা কিনে কিছু গল্প পড়ে ফেলি। এরমধ্যে ‘জলিল সাহেবের পিটিশন’ গল্পটা মাথায় গেঁথে যায়। এরপর আরো একদিন মাথায় গেঁথে থাকা গল্পটা পড়ি। বুঁদ হয়ে থাকি অনেকক্ষণ। বাংলা সাহিত্যে এরকম কয়টা গল্প লেখা হয়েছে? সে উত্তর খোঁজার আগে আসুন একবার হুমায়ূনের জনপ্রিয়তা এবং বাংলা সাহিত্যের জনপ্রিয়তার অন্দরটা একবার দেখে নিই।
সাহিত্যের জনপ্রিয়তা নতুন কিছু নয়। এটা আগেও যেমন ছিল, এখনো আছে। জনপ্রিয়তার বিচারে শরৎচন্দ্রই বাংলা সাহিত্যের প্রথম জনপ্রিয় লেখকের মর্যাদা পেয়ে থাকেন। তিনি জীবিতকালের যেমন জনপ্রিয় ছিলেন, মৃত্যুর এত বছর পরেও তার জনপ্রিয়তা অক্ষুণ্ন আছে। বলে রাখা ভালো আর কয়েক বছর পরেই, ২০১৭ সালে ‘দেবদাস’ এর শতবর্ষ পূর্ণ হবে। আশা করা যায়, তখনো সমান জনপ্রিয়তা নিয়ে তা বাংলার পাঠকদের কাছে আদরণীয় হয়ে থাকবে। শরৎচন্দ্রের পরে জনপ্রিয় লেখকের তালিকায় ফাল্গুনী মুখোপাধ্যায়, বিমল মিত্র, আশাপূর্ণা দেবী, শংকর, যাযাবর, সৈয়দ মুজতবা আলী, সুনীল, শীর্ষেন্দু, হুমায়ূন আহমেদ, ইমদাদুল হক মিলন, কাজী আনোয়ার হোসেন, আনিসুল হক, সুমন্ত আসলাম-সহ আরো অনেকের নাম যুক্ত হয়েছে। বাংলাদেশে জনপ্রিয় সাহিত্যের জন্ম হয় হুমায়ূন আহমেদ এবং ইমদাদুল হক মিলনের হাতে। পরে তাদের দলে এসে যোগ দিয়েছেন আনিসুল হক, সুমন্ত আসলামরা।   
শরৎচন্দ্রের জনপ্রিয়তার মূলসূত্র শনাক্ত করতে গিয়ে একালের সাহিত্যিক আহমাদ মোস্তফা কামাল তার জনপ্রিয় সাহিত্য, জনপ্রিয়তার সাহিত্য প্রবন্ধে উল্লেখ করেছেন, ‘সম্ভবত শরৎচন্দ্রই প্রথম লেখক যিনি বাঙালির আবেগ-আকাঙ্ক্ষার স্থানগুলো সূক্ষ্মভাবে চিহ্নিত করে সেগুলোকে নিপুণ দক্ষতায় ব্যবহার করতে পেরেছিলেন। একজন মানুষের যেমন কিছু স্পর্শকাতর বিন্দু থাকে, সেসব বিন্দুতে আঘাত পেলে, এমনকি স্পর্শ পেলেও, সে আবেগপ্রবণ হয়ে পড়ে- রেগে যায়, স্মৃতিকাতর হয়, উচ্ছ্বসিত হয়, বা চোখ ভিজে ওঠে; তেমনি একটি জাতিরও সেরকম কিছু স্পর্শকাতর আবেগবিন্দু থাকে। সেই আবেগবিন্দুগুলোকে চিনে নেয়া অত্যন্ত দুরূহ বিষয়। শরৎচন্দ্র হচ্ছেন বিশ্বসাহিত্যের সেই বিরলতম লেখক যিনি একটি জাতির তেমনই একটি আবেগবিন্দুকে খুব ভালোভাবে শনাক্ত করেছিলেন আর নিজের করণকৌশলকে সেই বিন্দুর অনুগামী করে তুলেছিলেন। তিনি জেনে ফেলেছিলেন, ঠিক কোন বিন্দুতে টোকা পড়লে বাঙালির চোখ অশ্রুসজল হয়ে উঠে। আর এই জাতির অন্তর্গত পাঠকরা তার লেখায় নিজেদের আবেগবিন্দুকে আবিষ্কার করে বলেই শরৎচন্দ্র এখনো এত বিপুলভাবে পঠিত হন।’ অন্যদিকে বাংলা সাহিত্যে হুমায়ূন আহমেদের প্রবেশ সিরিয়াস ধারার লেখালিখির মাধ্যমেই। পরে, তিনি জনপ্রিয় হয়ে উঠেছেন। তার লেখার মাঝে পাঠক তাদের নিজেদের প্রতিচ্ছবি দেখে তার লেখা লুফে নিয়েছেন। এই পাঠক বাঙালি মধ্যবিত্তের প্রতিনিধি। তার আগে আর কেউ বাঙালি মধ্যবিত্তের দুঃখ-দুর্দশা, হাসি-কান্না, প্রাত্যহিকযাপনের চিত্র এমন আন্তরিকতা নিয়ে বয়ান করেননি। বলা যায়, বাংলাদেশের মধ্যবিত্তের স্পর্শকাতর বিন্দুগুলো হুমায়ূন আহমেদের মতো এত ভালো করে আর কেউ চেনেননি। তিনি মূলত আমাদের মধ্যবিত্ত সমাজের সার্থক রূপকার।  
বলা হয়ে থাকে, সাহিত্য বেঁচে থাকে পাঠক-গ্রহণযোগ্যতার মধ্য দিয়ে। দৈনন্দিন জীবনের নানা সংকটের মধ্য দিয়ে যাওয়া এই মধ্যবিত্ত বাঙালি পাঠকরা কি হুমায়ূন আহমেদকে বাঁচিয়ে রাখতে পারবেন? এই প্রশ্নের কোনো উত্তর না আছে কোনো সমালোচক-বুদ্ধিজীবীর কাছে, না আছে হুমায়ূনের পাঠকদের কাছে। তবে তার কালের যাত্রায় হারিয়ে যাওয়ার ক্ষেত্রে সমালোচক-বুদ্ধিজীবীরা যুক্তি দেখান, তার পাঠকরা একটু অগভীর চিত্তের। তারা জীবনের গভীরে নেমে সাহিত্যের স্বাদ উপভোগ করতে সক্ষম নন। এরা স্কুল-কলেজ পড়ুয়া, মোটাদাগের ইমোশনের ভক্ত। সেজন্য তারা হুমায়ূন আহমেদের টিকে থাকার পক্ষে শক্ত ভিত্তি হতে পারেন না! 
বাংলা উপন্যাস নিয়ে পাঠকদের চৌহদ্দি ছেড়ে একবার বুদ্ধিজীবীদের অন্দরে ঢুকে দেখা যেতে পারে তাদের মন্তব্যের মন্তাজ। সেক্ষেত্রে দেবেশ রায়কে স্মরণ করা যায়। তিনি একবার আক্ষেপ করে বাংলা উপন্যাস নিয়ে বলেছেন, ‘নদীমাতৃক এই বাংলার নদী যে কতভাবে কতরূপে রূপান্তরিত হলো, সে কথা লিখলো না বাংলা উপন্যাস।’ হুমায়ূন আহমেদের উপন্যাসে নদীমাতৃক বাংলার রূপ আসেনি বলেই কি তিনি ফালতু হয়ে যাবেন? তাহলে তো আরো অনেকেই বাদ পড়ে যাবেন। হুমায়ূন মূলত শহুরে জীবনের গল্প বলেন। শহুরে হোক আর যা-ই হোক সেটা তো মানুষেরই গল্প। মানব সম্পর্ককে ব্যাখ্যাতীত মেনে নিয়েই তার গল্প আমাদের পড়তে হয়। 
পাঠকের শ্রেণীবিন্যাস ও পাঠক্রমভেদে ভিন্নতা ঘটে। সেজন্য জেমস জয়েসের ‘ইউলিসিস’ কিংবা কমলকুমার মজুমদারের ‘সুহাসিনী পমেটম’ এর মতো জটিল, দুরূহ লেখারও পাঠক যেমন আছে। তেমনি পাঠক আছে হুমায়ূন আহমেদের মধ্যবিত্ত যাপনের ইতিকথা পাঠেরও। এই পাঠকরা সব কালেই থাকবেন। থাকবেন সমালোচকরাও। 
মনে পড়ে, একবার ভোরের কাগজ পাঠক ফোরামে ফিচার বিষয়ক কর্মশালা হলো। অনেক কথা বলা হলো সেখানে। ফিচারের বর্ণনাভঙ্গিতে এলো হুমায়ূন আহমেদের ঝরঝরে সুস্বাদু ভাষার কথা- নির্ভার, নির্মেদ, মনোবিশ্লেষকের মতো অকপট, ঝরঝরে, বুদ্ধিদীপ্ত গদ্যের সঙ্গে উইট ও হিউমারের চমৎকার সংমিশ্রণ। জানি না, আগামী দিনের ভাবী লেখক তৈরির কোনো কর্মশালায় তার চমৎকার গদ্যের উদাহরণ টানা হবে কি না! আমরা শেষ করি, হূমায়ূন আহমেদ সম্পর্কে সমালোচকদের অনেক কথার জবাবে শহীদ কাদরির বক্তব্য দিয়ে। হুমায়ূন সম্পর্কে মন্তব্য করতে গিয়ে তিনি একবার বলেছিলেন, ‘যে যা-ই বলুক, কিছু এসে যায় না তাতে। হুমায়ূন প্রবেশ করেছেন বাংলা সাহিত্যের অস্তিত্বের মর্মমূলে। ... আমার বিশ্বাস, বাংলা সাহিত্য যতদিন বেঁচে থাকবে, হুমায়ূন আহমেদও বেঁচে থাকবেন ততদিন।’ তবে, শহীদ কাদরি বলছেন বলেই হুমায়ূন আহমেদ অমরত্ব পাবেন, ঘটনা তেমন নয়। বরং ঘটনার নিয়ামক হবেন তার সেই মধ্যবিত্ত শ্রেণীর পাঠকরাই। এই পাঠকরা চিরকাল একই থেকে যাবেন, তা তো নয়। সময়ের পরিবর্তনের সাথে সাথে তাদের জীবনাচরণে, ভাবনায়, উপলদ্ধিতে হয়তো পরিবর্তন আসবে। সেই পরিবর্তিত সময়ই বলে দেবে হুমায়ূনের অমরতার হালফিল। আর তাই এইসব তর্ক-বিতর্ক রেখে বরং তা ভাবীকালের উপরই ছেড়ে দেয়া ভালো।   


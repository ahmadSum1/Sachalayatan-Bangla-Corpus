মূর্তালা রামাত, শারমিন শিমুল দোয়া প্রার্থী



আরেব্বাপস্। ব্যাপার কী? মূর্তালা রামাত দোয়া চায় ক্যান? ও ব্যাটা, আসন্ন সিটি কর্পোরেশনের নির্বাচনে দাঁড়াবে নাকি? ধুর! কবি’রা কী নির্বাচনে দাঁড়ায়? মমিনুল মউজদ্দীন কিন্তু কবি ছিলেন! ভাঁটিগাও সুনামগঞ্জের। তাইলে মূর্তালার কমিশনার হওয়ার দৌঁড় ঠেকায় কে? আর শারমিন শিমুলের মহিলা কমিশনার হওয়াটা। ওহ্ হো, বলা হয়নি, শারমিন শিমুল আমাদেরই আরেক বন্ধু। বর্তমানে মূর্তালার অর্ধাঙ্গিনী। 
না। মূর্তালা রামাত আর শারমিন শিমুল নির্বাচনে দাঁড়াচ্ছেন না। বিদেশে যাচ্ছেন। হুমম! ঠিকই ধরেছেন, উচ্চশিক্ষার্থে। প্রায়ই পত্রিকায় বিজ্ঞাপন দেখা যায়, অমুকের উচ্চশিক্ষার্থে বিদেশ যাত্রা। সময় স্বল্পতার কারণে সবার সাথে সাক্ষাৎ করতে পারেন নি। তিনি সকলের কাছে দোয়া প্রার্থনা করছেন। ঠিক একই ব্যাপার ঘটছে মূর্তালার ক্ষেত্রে। আসলাম, দেখলাম, জয় করলাম এমন ভঙ্গিতে ভিসা পেয়ে গেছেন তিনি। ক্যাঙ্গারু’র দেশ অস্ট্রেলিয়ার। আগামী শনিবার অর্থ্যাৎ ১১ তারিখ রাত দেড়টায় ফ্লাইট। জোগারযন্ত্রের ব্যস্ততায় মূর্তালা আর শিমুল সবার সাথে বিদায়ী সাক্ষাৎ করার মতো সময়টুকুও বের করতে পারছেন না। আর তাই পান্থ’কে ফোন করে এই ব্যক্তিগত বিজ্ঞাপন দেয়া। মানে সচলে পোস্ট দিয়ে সবার কাছ থেকে দোয়া ও শুভ কামনা নেয়া। আর অস্ট্রেলিয়া জীবনে খাপ-খাইয়ে নেয়ার হালহকিকত জেনে নেয়াটাও থাকছে ফ্রি হিসেবে! 
শুভ কামনা মূর্তালা আর শিমুল। বিদেশ-বিভুঁইয়েও অন্তরজুড়ে থাকুক স্বদেশের প্রিয় মুখ। 


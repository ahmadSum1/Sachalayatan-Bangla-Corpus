আলাপী সন্ধ্যায় একজন জনপ্রিয় লেখক 



গত বইমেলার ঘটনা। সময় প্রকাশনী থেকে একটা কবিতার বই কিনবো। কবি জাহানারা পারভীনের। ভোরের কাগজে প্রদায়কগিরি করার সময় উনি আমাকে বেশ পছন্দ করতেন। তো বইমেলায় লিটলম্যাগ চত্বরে দেখা হলে জানালেন, সময় থেকে তার কবিতার বই ‘মা হাওয়ার সন্তান’ বের হয়েছে। তাই বইটা কিনতে সময়ের স্টলে যাওয়া। গিয়ে দেখি স্টলে জনতা উপচে পড়ছে। আর সেই উপচে পড়া জনতাদের আনিসুল হক আর সুমন্ত আসলাম দু’হাতে অটোগ্রাফ দিচ্ছেন। 
বইমেলায় এমন দৃশ্য প্রতিবছরই দেখি। আর দেখি জনপ্রিয় লেখকদের বইয়ের বিজ্ঞাপনে পাতা ভর্তি দৈনিকগুলো। আমার লিটলম্যাগ পড়া হয় না। তবে দৈনিকের সাহিত্যপাতাগুলো উল্টানো হয়। সেখানে বইমেলাকেন্দ্রিক এইসব লেখকদের সাহিত্যকীর্তির কিচ্ছু দেখি না। এই জিনিসটা আমার কাছে আজব লাগে। [দৈনিকে লিখলে সাহিত্য আর অন্য কোথাও লিখলে সাহিত্য না, সেই প্রশ্নে আমাকে আবার জড়ায়েন না কইলাম!]। 
যাই হোক, আসল প্রসঙ্গে আসি!
সেদিন সন্ধ্যাবেলা অফিস থেকে ফিরছি। মিরপুর ২ নং বাস স্ট্যান্ডে নামতেই দেখা হয়ে গেল সুমন্ত আসলামের সঙ্গে। উনি মিরপুর থানায় এসেছেন। তবে কোনো মামলা-মোকদ্দমার কাজে নয়। থানা পুলিশ নিয়ে একটা উপন্যাস লিখবেন, সেজন্য থানায় ঘোরাঘুরি করছেন। বইটা এবারের বইমেলায় আসবে কী’না জানতে চাইলে জানালেন, না, আসবে না! এটা নিয়ে বড়ো পরিসরে লিখবেন তিনি! তবে এই বইমেলায় তার ৮/১০ টা বই বের হবে। 
সুমন্ত আসলামকে চিনি সেই ভোরের কাগজের পাঠক ফোরামের সময় থেকে। তাই কথা উঠলো পাঠক ফোরাম-বন্ধুসভা নিয়ে, সেখানকার সেইসব তরুণ তুর্কি’রা কে কোথায় আছে সেসব নিয়ে। সচলায়তন ব্লগ, ফেসবুক সেই সময়ের অনেকের সাথে আবার সংযোগ থাকার সুযোগ করে দিয়েছে। কিন্তু  এসব সামাজিক সাইটগুলোতে সুমন্তদা নেই। তাই কারো সাথেই তার নেই সংযুক্ততা। [ সম্প্রতি ফেসবুকে অ্যাকাউন্ট খুলেছেন তিনি]। কথায় কথায় আরিফ জেবতিক, সুমন সুপান্থ, হাসান মোরশেদ, নজমুল আলবাব, রানা মেহের, নুশেরা তাজরীন [নুশেরা’পু এখন সচলে লেখেন না], আনোয়ার সাদাত শিমুল, অর্জুন মান্না’রা যে সচলায়তনে লেখে তা তাকে জানাই। সুমন্তদা তখন তাদের ব্লগ লেখালিখি নিয়ে বেশ উৎসাহ দেখান। কার বই বের হয়েছে, লেখালিখিতে কে কতটা সক্রিয় তার হদিস নেন।  
জনপ্রিয় লেখকরা কী খালি জনপ্রিয়তার কথাই চিন্তা করেন? মনে হয়। সুমন্তদা জানতে চাইলেন, ব্লগে কারা বেশি জনপ্রিয়। ব্লগে জনপ্রিয়তার চেয়ে মিথস্ক্রিয়ার ব্যাপারটা যে অনেক বড়ো সেটাই তাকে বললাম। তবুও তিনি জানতে চাইলেন, আরিফ জেবতিক, সুমন সুপান্থ, হাসান মোরশেদ’রা কেমন জনপ্রিয়! তাদের পাঠক কেমন? তাদের লেখার বিষয়বস্তু কী?
সাপ্তাহিকের ঈদসংখ্যায় আহমাদ মোস্তফা কামাল তার ’জনপ্রিয় সাহিত্য, জনপ্রিয়তার সাহিত্য’ লেখায় সুমন্ত আসলামের লেখক তৈরি’র একটা পরিকল্পনার কথা উল্লেখ করেছিলেন। সেই সময়েই বিষয়টা নিয়ে বেশ কৌতুহলী হয়েছিলাম। সুমন্ত আসলামকে সামনে পেয়ে তাই একটু ডিটেইল জিজ্ঞেস করি। তিনি জানান, বইমেলার সময় তার মতো কিছু লেখকদের উপরে বই লেখার প্রচণ্ড চাপ পড়ে। এজন্য আমাদের অনেক লেখক দরকার। এই প্রয়োজনীয়তা থেকেই তিনি নতুন লেখক তৈরি’র একটা পরিকল্পনা করছেন। নতুন লেখক খুঁজতে তিনি সারাদেশ থেকে পাণ্ডুলিপি আহবান করবেন, সেখান থেকে বাছাই করে সেরা লেখার লেখকদের বই বইমেলায় প্রকাশ করবেন। আবার তাদের লেখার মান উন্নয়নে লেখালিখি বিষয়ক কর্মশালাও করাবেন। কিন্তু এভাবে প্রতিযোগিতা করে সুন্দরী তৈরি করার মতো লেখক তৈরি কতটা সম্ভব প্রশ্নে তিনি বলেন, সম্ভব! সেটাই তিনি করে দেখাবেন। এ প্রসঙ্গে আলপিনের মাধ্যমে তিনি কিছু নতুন লেখক তৈরি করেছেন, সেটা জানান। 
হুমায়ূন আহমেদ, ইমদাদুল হক মিলন, আনিসুল হক আর তাকে নিয়ে জনপ্রিয়তার যে কটুভাষ্য, তা তিনি মেনে নিতে নারাজ। তার ভাষ্য, যাদের বই চলে না, তারাই হিংসায়িত হয়ে তাদের সম্পর্কে এইসব হাজিজাবি কথা বলে। দৈনিক পত্রিকার সাহিত্য পাতাগুলোতে বইমেলার সময় ব্যস্ত সময় কাটানো লেখকদের দেখা যায় না- এ বিষয়ে তার বক্তব্য, প্রত্যেক দৈনিক পত্রিকার সাহিত্য সম্পাদকরা একজন ব্যর্থ লেখক। এজন্য তারা পাঠকপ্রিয় লেখকদের প্রতি সহৃদয় আচরণ করেন না! 
ব্যাপারগুলো নিয়ে সুমন্ত আসলামের সঙ্গে অনেক দ্বিমতের অবকাশ ছিল। কিন্তু তার তাড়া আছে। বাসায় গিয়ে এশার নামাজ পড়ে লেখার টেবিলে বসতে হবে। দাঁড়িয়ে কথা বলতে বলতে কয়েকটা ফোনকলও আসে লেখা দেয়ার তাড়া দিয়ে। বলেন, প্রচণ্ড চাপে আছেন। সামনে বইমেলা। দম ফেলবার ফুরসত পাচ্ছেন না! 
তাকে বিদায় দিয়ে এক যশোপ্রার্থী লেখক হিসেবে ভাবতে থাকি, জনপ্রিয়তা একজন লেখকের জন্য কতটা ভালো অথবা মন্দ হতে পারে! 


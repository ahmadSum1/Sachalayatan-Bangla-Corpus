প্রসঙ্গ নয়াদিগন্ত: আগুনে আরো একফোঁটা ঘি!



ঘটনাটা দেখি প্রতি শুক্রবারে। জুম্মার নামাজ পরে যখন বের হই। মসজিদ থেকে বের হলেই সামনের বাসার দেয়াল জুড়ে সাটানো সংগ্রাম। ঘাতক রাজাকার-আলবদরদের মুখপত্র। প্রায়ই দেখি মসজিদ থেকে বের হয়ে ছেলে-বুড়ো-তরুণ সবাই পড়ছে। গলি ধরে পশ্চিমে মূল রাস্তায় গেলে দেয়ালে সাটানো থাকে নয়াদিগন্ত। নিরপেক্ষতার মুখোশ পরে জাশি’র মতবাদ ফেরিওয়ালা। পত্রিকার বিষয়বৈচিত্র্য’র কারণেই মনে হয় এখানে পাঠকসংখ্যা বেশি। পড়ুয়াদের দেখে মনে হয় না, তারা জামাতের পাঁড় সমর্থক। চোখের সামনে পড়েছে, দেখি কী লিখলো- এই ধরনের পাঠক এরা। এই পড়ুয়াদের দলে আবার স্কুলপড়ুয়া কিশোরদের সংখ্যা বেশি। এদের আগ্রহ খেলার পাতায়, বিনোদন পাতায়। প্রশ্ন হলো, এরা খেলা কিংবা বিনোদনের সঙ্গে জামাতি প্রোপাগাণ্ডা গিলছে নাতো! হয়তো গিলছে। আমার নিজের কথা বলতে পারি- একটা সময় আমি পত্রিকায় প্রকাশিত লেখাকে সত্য ভাবতাম। তবে দিন যত গেছে, তত বিশ্বাস কমে এসেছে। সংবাদ প্রকাশের রাজনীতিও জানা হয়েছে। তো, এই সাধারণ পাঠকরা যদি জামাতিদের বক্তব্য সত্য বলে ধরে নেয়, তাহলে ব্যাপারটা কী ঘটবে! সেটা হলে হবে সত্যি উদ্বেগজনক একটা ব্যাপার।
এখন প্রশ্ন হলো, জামাত-শিবিরের সমর্থকদের বাইরে কারা নয়াদিগন্ত পড়ে। তাদের সংখ্যা কত? প্রকৃত সংখ্যা জানা যাবে না কখনোই। তবে মার্কেটিং রিসার্চ কোম্পানি ‘সিরিয়াস’-এর পরিসংখ্যান আমরা দেখতে পারি। ‘সিরিয়াস’ দেশের সংবাদপত্র আর টিভি চ্যানেলের পাঠক-দর্শকদের নিয়ে কাজ করে, রেটিং দেয়। তাদের হিসেব মতে, দেশে নয়াদিগন্তের পাঠকসংখ্যা ১১৫,২৫০ জন। এই হিসাব, মার্চ মাসের ৮ তারিখের। সংখ্যাটা কম নয় (যেখানে শীর্ষ দৈনিক প্রথম আলোর পাঠকসংখ্যা ৩৯০,১০০)। কারণ, একটা পত্রিকা কিনে শুধু একজনই পড়েন না। সাধারণত ধরে নেয়া হয়, একটা পত্রিকা চারজন পড়েন। সে হিসেবে পাঠকসংখ্যা আরো বেশি। এই এতো মানুষের চিন্তাকে নিয়ন্ত্রণ করে, তাদের দিয়ে সহজেই মতামত তৈরি করে পারে নয়াদিগন্ত। যার ফলাফল এখন দেখতে না পেলেও সুদূরপ্রসারী প্রভাবকে আমরা এড়াতে পারবো না! 
দেশের সংবাদপত্রগুলোর মধ্যে নয়াদিগন্তের অবস্থান সপ্তম। তবে বছর দুই-তিন আগেও তাদের অবস্থান ছিল চতুর্থ আর পাঠকসংখ্যা ছিল ১৬৫,৩৫০ জন। ক্ষমতা ছাড়ার পর অর্থের যোগানে টান পরে। তারা পত্রিকার দাম ৫ টাকা থেকে ৭ টাকা করে। এতেই হয়তো পাঠকসংখ্যা কিছুটা কমে গেছে। এটা যদি সত্যি হয়, তবে বুঝতে হবে মুক্তিযুদ্ধের পক্ষের শক্তির মানুষদের বিরোধীতা নয়, বাজার-সংস্কৃতির কাছে মার খেয়েছে তারা। সেটা মাথায় রেখেই নয়াদিগন্ত নিয়ে আমাদের চিন্তা করতে হবে। জামাত সম্পদের দিক দিয়ে এখন অনেক বেশি শক্তিশালী। যেদিন বাজারকে তারা নিয়ন্ত্রণে নিতে পারবে, সেদিন কি সবাই নয়াদিগন্তের পেছনে দৌড়াবে কিংবা তারা সব পাঠকের হাতে গছিয়ে দিতে সক্ষম হবে? এই প্রশ্নটি তোলা থাকলো ভবিষ্যতের কাছে।
নয়াদিগন্ত কীভাবে মিডিয়া বাজারের একটা বড় অংশ নিয়ন্ত্রণে নিতে পারে, সেটা নিয়ে আলোচনা হতে পারে। দাম কমিয়ে তারা এই কাজটি করতে পারে। ‘দৈনিক আমাদের সময়’ দাম কম রেখে এটা করে দেখিয়েছে। ‘আমাদের সময়’কে শুধু দাম কমানোর জন্য কৃতিত্ব দেয়া যাবে না, দাম কমিয়ে তারা নতুন পাঠকও তৈরি করেছে। যাই হোক, ‘দৈনিক আমাদের সময়’ প্রচারসংখ্যায় এখন তৃতীয় অবস্থানে আছে। তাদের পাঠকসংখ্যা ১৬৫,২০০ জন। নয়াদিগন্ত শুরুতে দাম কমিয়ে পাঠক ধরার কৌশল নিয়েছিল। এই কারণে তারা অন্যান্যদের মতো সংবাদ-ফিচার প্রকাশ করেও ৮ টাকার বদলে দাম রেখেছিল ৫ টাকা। বাজার-সংস্কৃতিতে দীর্ঘকালীন সাবসিডি দিয়ে টিকে থাকা মুশকিল। তাই নয়াদিগন্তকে বাধ্য হয়েই দাম বাড়াতে হয়। তবে আমাদের সময়ের মতো শুধু পাঠক বাড়ানোই তাদের উদ্দেশ্য ছিল না। তারা চাইছিল, সুশীল আর মধ্যবিত্ত পাঠকদের কাছে গ্রহণযোগ্যতা পেতে, অবাধ প্রবেশাধিকার পেতে। এজন্যই তারা টার্গেট করে আমাদের মধ্যবিত্তের ঘরে ঘরে যে লেখক-সাহিত্যিকরা আদরণীয় হন, তাদের কিনতে। নয়াদিগন্তের ৫ বছরে এসে বলতে হয়, এই বিকিকিনির বাণিজ্যে তারা সফল। সিরাজুল ইসলাম চৌধুরী, আনিসুজ্জামান, নির্মলেন্দু গুণ, রফিক আজাদ, বেলাল চৌধুরী, আসাদ চৌধুরী, কবীর চৌধুরী, রাশেদ খান মেনন, হুমায়ূন আহমেদ, আতাউস সামাদ, মামুনুর রশীদ, আবুল হায়াত এখন লিখছেন নয়াদিগন্তে। পশ্চিমবঙ্গের জনপ্রিয় কেউ কেউ লিখছেন, এই মুহূর্তে নাম মনে করতে পারছি না! 
এবার দিগন্ত টিভির অবস্থাটা একটু দেখে আসি। ন্যাশনাল মিডিয়া সার্ভের রিপোর্ট অনুযায়ী দেশে টিভি দর্শকদের সংখ্যা ৯ কোটি ১২ লাখ। ১৫ বছরের নিচের কেউ এই দর্শক তালিকায় আসেননি। সবাই ১৫ বছরের বেশি বয়সী। এই দর্শকদের ৭% দিগন্ত টিভি দেখেন। সংখ্যার হিসেবে ৬৩ লাখেরও বেশি দর্শক! এই ৬৩ লাখ দর্শক যে একদিন ৬৩ মিলিয়ন হবে, জামাত সেটা মাথায় রেখেই কাজ করছে। সেজন্য তাদের পত্রিকায় ট্যাগ লাইন হয়, প্রচার সংখ্যায় শীর্ষে হওয়ার লক্ষ্যে। 
নয়াদিগন্ত পত্রিকার আর দিগন্ত টিভির এই শীর্ষে ওঠার পথটাকে মসৃণ করেন দিচ্ছেন আমাদের অনেক বুদ্ধিজীবী লেখকরা। জনপ্রিয় ব্যক্তিরা। বইমেলায় বই বিক্রির অনেকটা অংশ একাই দখল করে নেন হূমায়ুন আহমেদ। তার লেখা যদি নয়াদিগন্তের ঈদসংখ্যায় যায়, তার বিপুল সংখ্যক পাঠকের কিছু অংশ তো সেটা কিনবেই। আর সেটা কিনে সাথে ফ্রি হিসেবে নিয়ে যাবে মওদুদী মালমশলা। সেই মালমশলাই একদিন কালোসাপ হয়ে আমাদের দংশন করবে না, তার নিশ্চয়তা কোথায়! 


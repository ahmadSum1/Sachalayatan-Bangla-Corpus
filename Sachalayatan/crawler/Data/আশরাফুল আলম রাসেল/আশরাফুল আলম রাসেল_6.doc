একটি জানালা, বাতি নেভানো, স্লিপিং পিল



অনেক ভেবেও তাকে খুঁজে পাচ্ছি না
যাকে বলা যায় ‘আজ কি দু’টো স্লিপিং পিল খেতে পারি?’
আমার অজুহাতের অভাব নেই
অভাব ঐ মুখের একটি শব্দ ‘না’
মুহূর্তেই রাজ্যের ঘুম নেমে আসবে চোখে
একাদশী চাঁদ কাবুলি পরা রাতটাকে-
আর আমার চোখের চৌকাঠে দাঁড় করিয়ে রাখবে না
কিন্তু অনেক ভেবেও তাকে খুঁজে পাচ্ছি না
কোথায় খুঁজিনি তাকে?
তন্ন তন্ন করে ড্রয়ারে, পাশ বালিশে, কার্পেটের ভাঁজে
সিলিংয়ের কোণায়, ডাস্টবিনে, সবখানে
সে নেই, আছে হাজারে হাজার স্লিপিং পিল
আর কাবুলি পড়া এক কালো রাত্রি
যে ঠোঁটের কোণায় হাসি লুকিয়ে ক্রমাগত বলে
-আব তেরা কিয়া হোগারে কালিয়া- 


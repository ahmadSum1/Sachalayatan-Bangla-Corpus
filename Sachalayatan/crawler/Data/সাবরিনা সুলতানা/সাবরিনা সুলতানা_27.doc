মানুষের এহেন মানসিকতার পরিবর্তন কবে হবে??? 



সাবরিনা সুলতানা           
 আমার পায়ের কাছেই বিরাট জানালা । সকালে সূর্যের কিরণ এসে চোখে মুখে মাখামাখি । সে এক অবস্থা আর কি! সেই সময়ে আলসেমিটা কাটানো মুশকিল হয়ে পরে । ঘুমের রাজ্য থেকেই বেরিয়ে আসতে আসতে আমি  আকাশের নীল আর গাছেদের সবুজের মাঝে কিছুটা সময় ডুবে থাকার চেষ্টা করি । দেখতে থাকি মেঘের সাথে পাখিদের লুকুচুরি খেলা । ঠিক এমনি সময়ে মোবাইলে বেজে উঠে আইয়ুব বাচ্চুর গলা ।  ফোনটা রিসিভ করার পর ওপ্রান্তের কথা  শুনতে শুনতে মেজাজটা খারাপ হতে থাকে ।  সেই তখন থেকেই মন মেজাজ দু'টোই  খারাপ হয়ে আছে । কোনো কাজে মন বসাতে পারছি না ।
প্রতিদিন আমার ছোট বোনটিকে স্কুলে ক্লাস রুমে ঢুকিয়ে দিয়ে আসতে হয় আম্মুকে । গতকাল নীলা যখন তার আঁকা বাঁকা পায়ে ক্লাস রুমের দিকে এগিয়ে যাচ্ছিল, পাশ থেকে এক মহিলা আচমকা আম্মুকে বলে উঠলো, "আপনার এই অসুস্থ মেয়েকে স্কুলে আনার কি দরকার । তাকে ঘরেই তো পড়াতে পারেন ।" এ নতুন কিছু না । হর হামেশা এসব মন্তব্য ভেসে আসে আম্মু আর নীলার দিকে । কিন্তু যারা এসব বলেন তারা কি একটিবারো এমন করে ভাবেন, তাদের ঘরেও এমন একজন থাকতে পারত । এবং এমন সব মন্তব্যে ভুক্তভুগীর  মনের ওপর কি প্রচন্ড মানসিক চাপ পড়তে পারে তা বোধ করি তাদের ধারণাতেও নেই । এ কেমন মানসিকতা মানুষের আমি বুঝি না । নীলা শারীরিক ভাবে অসুস্থ বলে কি তার স্বাভাবিক জীবন যাপনের অধিকার নেই?? সে কেনো পারবে  না আর দশজনের সাথে স্কুলে পড়তে ?? শারীরিক প্রতিবন্ধকতা কি তাহলে তার অপরাধ হয়ে দাড়ালো !?
আমি এই বিষয়ে অনেকদিন ধরে লেখা লেখি করছি । পুরো বাংলাদেশের মানুষকে সচেতন করার চেষ্টা করছি । সমানে গলা ফাটিয়ে চি৥কার করে যাচ্ছি, "আপনার অপ্রতিবন্ধী শিশুটির সাথে প্রতিবন্ধী শিশুটিকেও স্কুলে পাঠান । তারও অধিকার আছে পড়ালেখা করে শিক্ষিতি হয়ে নিজের দক্ষতা প্রমান করার । তাকে একটি স্বাভাবিক জীবন যাপনের সুযোগ সৃষ্টি করে দিন । " অন্তত আমার মতন কাউকে যেন ভুগতে না হয় । আমি যে পরিবেশ পাইনি আমি চাই অন্যরা সেটি পাক ।  আর এদিকে  আমারি  মাকে শুনতে হচ্ছে, "আপনার এই অসুস্থ মেয়েকে ঘর থেকে বের করার দরকার কি " !!! হায়রে দুনিয়া ......মানুষের এহেন মানসিকতার পরিবর্তন কবে হবে???              


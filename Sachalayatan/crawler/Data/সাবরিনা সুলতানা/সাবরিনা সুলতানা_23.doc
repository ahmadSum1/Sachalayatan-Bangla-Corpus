বিচিত্র এ দেশ!



সাবরিনা সুলতানা
এক চিলতে সোনালী রোদ্দুর আমার মুখের উপরটায় এসে পড়লো ঠিক সক্কালবেলাতে।  ঘুমটা ভেঙ্গে গেলো। সে কি রোদ্দুরের দোষ! মোটেই  না .....সাত  সকালে রোদ্দুর আমার মুখের ওপরে তার আলতো পরশ বুলিয়ে যেনো ভালোবাসা জানিয়ে গেলো। এটাই যে ভাবতে ভালো লাগছে। কিন্তু এই যন্ত্রের যুগে সেই আশ্চর্য্যি ভালো লাগাটা বেশিক্ষন ধরে রাখা দায়। কর্কশ শব্দে মোবাইলের ঘন্টি বেজে সব ভাবনা গুলিয়ে দিলো।
অপরপ্রান্ত থেকে যা বলা হলো তার সারমর্ম এই, প্রতিবন্ধী ব্যক্তিদের অধিকার নিয়ে আলোচনা অনুষ্ঠান করা হবে। আমি যদি যাই তারা খুশি হবেন।
কিন্তু বিষদ বৃত্তান্ত জেনে আমি ঠিক খুশি হয়ে উঠতে পারলাম না। কারণ, খুব সামান্য। অনুষ্ঠানস্থলটি দোতলায়। আমার বোধগম্য হলো না ঠিক, হুইলচেয়ার সমেত আমি দোতলায় পৌছুই কিভাবে!
হাহ! কি বিচিত্র এ দেশ! তারচে' বিচিত্র এ জাতি!
প্রতিবন্ধী ব্যক্তির অধিকার শীর্ষক এ আলোচনায় প্রতিবন্ধি ব্যক্তির প্রবেশাধিকার নিশ্চিত নয়! আমাদের চিন্তাধারার কোনদিনো কি পরিবর্তন হবে!? 


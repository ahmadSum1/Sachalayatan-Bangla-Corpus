 আছে কি কারুর কাছে আমার প্রশ্নের উত্তর?




সায়েম এবং সায়মা জমজ দু’ভাই বোন। প্রকৃতির অদ্ভুদ খেয়ালের বশে দু’জনেই ছোটবেলা থেকে দূরারোগ্য এক ব্যাধিতে আক্রান্ত। হুইলচেয়ার ছাড়া চলাফেরা দুঃসাধ্য। হাঁটতে পারতো না বলে পড়ালেখা বেশি দূর এগুয়নি তাদের। শিক্ষক যদি স্কুলে যেতে মানা করেন বাবা মা আর কি করবেন। ঘরে বসে এস.এস.সি. টা কোনমতে দেওয়া হলো। তারপর... বাংলাদেশের আরো অনেকের মতোনই তাদের জীবনটা এখন কাটছে চারদেয়ালের আবদ্ধ ঘরেই। 
বাবা মায়ের স্বপ্ন পূরণে বড় দু’ছেলে মেয়ে ব্যার্থ হওয়াতে তাঁদের কড়া নজরে বেড়ে উঠছে সায়েম-সায়মার পাঁচ বছরের ছোট বোন সেলিনা। ঢাকা মেডিক্যালে কলেজে চতুর্থ বর্ষে পড়ছে এখন সে। বাবা মায়ের আশা-আকাঙ্ক্ষা, স্বপ্ন  এখন তাঁদের ছোট মেয়েকে ঘিরেই। এছাড়া আর উপায়ও বা কি, অন্য দু’সন্তান তো অকর্মার বোঝা হয়ে পড়ে আছে। আর তাই বুঝি ছোট বোন সেলিনার বিয়েটা ভেঙ্গে যাওয়াতে সব দোষ এসে পড়লো বড় ভাই বোনের কাঁধে। 
ঠিক এই ভয়টাই সায়েমের ভেতরটাকে কাঁপিয়ে দিচ্ছিলো যেদিন বোনকে আংটি পড়াতে এসে পাত্র পক্ষের এক সদস্যের চোখে পড়ে যায় তারা। মা পই পই করে বলে দিয়েছিলেন তোরা দু’জন রুম থেকে বেরুবি না খবরদার! কিন্তু তারা কি করবে। প্রবল বাতাসে পর্দা কেঁপে গেলো আর করিডোরের বেসিনে হাত ধুতে এসে পাত্রের বড় বোনের চোখে পড়ে গেলো তারা। 
সেদিন তারা কথা পাকা করে যাওয়ার কিছুদিন পর থেকে যোগাযোগ কমিয়ে দিয়েছেন কেনো যেনো। বাবার ধারণা হুইলচেয়ারে তাঁদের দেখেই... কেনো তারা এমন ঘরের মেয়েকে নিজের ঘরের পুত্রবধূ হিসেবে নেবেন!
প্রিয় পাঠক, গল্প মনে হলেও এটি সত্য ঘটনা। কিছুদিন আগেই বাংলাদেশের একটি শহরে এই ঘটনা ঘটেছে। শুধু মাত্র ধারণার বশঃবর্তী হয়ে বাবা মা নিজের সন্তানকে অত বড় একটি অপরাধের দায়ে ফেলেছেন। শুধু তাই নয় সন্তানকে কটু কথা শোনাতেও এতটুকুও দ্বিধা করেননি। প্রতিবন্ধীতাই বুঝি তাঁদের সবচেয়ে বড় অপরাধ! 
আমার এই লেখাটি যারাই পড়ছেন তাঁদের কাছে আমি তিনটি প্রশ্নের জবাব চাই-

# প্রতিবন্ধীতার স্বীকার ভাই-বোন কি সত্যিই চাইতে পারে তাঁদের আদরের ছোট বোনটির বিয়ে ভেঙ্গে যাক? 
# শারীরিক বা নানা কারণে প্রতিবন্ধী ব্যক্তিকে বাবা মায়ের কিংবা সমাজের বোঝা বলা হয় কেনো এবং তাঁদের এই অবস্থার জন্যে আসলে কারা দায়ী? 
# বাবা মা সেলিনাকে যদি শিক্ষিত করে সমাজে প্রতিষ্ঠিত করে তুলতে চান তাহলে সায়েম ও সায়মার জন্যে কেনো একি কথা ভাবলেন না এবং কেনোইবা তাঁদের অপয়া/বোঝা হিসেবে আখ্যায়িত করে অপমানিত করছেন?



অমলকান্তি রোদ্দুর এর জন্যে



ঝিম ধরা দুপুরের নিরবতা তোমার কেমন লাগে? হা হা হা... তোমাকেই জিজ্ঞেস করছি!? যার কাছে কিনা দুপুরের মানে জেনেছি! আজকাল আমার কাছে দুপুর মানেই তুমি। যেমন রুদ্রের কন্ঠে দুঃখু মিয়ার বিদ্রোহী আবৃত্তি। একটার সাথে আরেকটা ওতপ্রোতভাবে জড়িয়ে আছে যেনো। 
আজকের দুপুরটা এখানে তেমনই সুন্দর। শান্ত নিস্তব্ধ প্রকৃতি। মৃদু মন্দ বাতাস বইছে থেকে থেকে। কে বলবে খানিক আগেই এক পশলা বৃষ্টি এসে মাঠ ঘাট সব ভিজিয়ে একাকার করে দিয়ে গেলো। 
এখন আবার চনমনে রোদ্দুরের সোনালি আভা ঝিলিক মারতে শুরু করেছে মেঘের ফাঁক গলে গাছের আড়ালে আবডালে। পাখির কিচির মিচির শোনা যায়। কোথায় যেনো কাঠমিস্ত্রি হাতুড়ি পেটানো শুরু করেছে আবারো। এত কিছুর মাঝেও দেখতে পাই আমি... ধীরে ধীরে মেঘের নরম শরীর ভেদ করে রোদ্দুর ঢুকে যাচ্ছে পৃথিবীর গায়ে। ঢুকছে তো ঢুকছেই... মেহেদী পাতা রঙে লতাপাতা ঘাসফুলগুলো একে অপরকে জড়িয়ে ইতস্তত ছিটিয়ে আছে চারিপাশে। ঠিক মধ্যিখানে ধবধবে সাদা পায়রা মতোন হয়ে আছে ফুলটি। পরম মমতায় আগলে রাখার জন্যেই যেনো এক টুকরো রোদ্দুর এসে পড়েছে ঠিক তার ওপরটায়। 
অমলকান্তি কি এমনি করেই রোদ্দুর হতে চেয়েছিলো? আগলে রাখার জন্যেই! 
তুমিও কি তাই ??  
হুমম... কেনো যেনো আমার বিশ্বাস করতে মন চায়, ওই নিষ্পাপ ফুলের ওপরে এক টুকরো রোদ্দুরালোকিত হবার জন্যেই তোমার আগমন এ ধরণীতে। আচ্ছা, থাক এসব। আগে বলো এই সূয্যিটা এক জায়গায় তার কোমল স্পর্শের ছোঁয়া রেখে অন্যখানেই গনগনে হয়ে উঠে কেনো! ঠিক যেনো প্রখর রোদ্দুরে তপ্ত ঠোঁটের ছোঁয়ার মতোনই। 
আরো কত কি জানার-জানানোর ছিলো... এখন আর কিছুই মনে পড়ছে না। 
আঁধার হলেই শব্দগুলো তুমুল বাজে কানের কাছে। তোমাকে শোনানোর জন্যেই গহীন কোথাও গিজগিজ করে অসংখ্য শব্দরাশি। তাদের অস্থির করা যন্ত্রনায় পাগলা ঘোড়ার তান্ডব চলে মাথার ভেতরে। অথচ দেখো জানি না কেনো সোনালী আঁচে পালিয়ে বেড়ায় তারা। 
শুধু আমার সাথেই কি এমন হয়! 
হয়তো সবার সাথেই...সূয্যি হয়েই একেক আঙ্গিকে দেখা দেয় একেক জনের কাছে। যেমন আমার ভেতরে এই মূহুর্তে সব হারিয়ে গিয়েছে কোন অজানায়। হয়তো প্রতীক্ষা করছে আরেকটি আঁধার ঘেরা রাত্তিরের...

ছবি: 


 




ছোট্ট নীলার জীবন কাব্য 



 `Muscular Dystrophy’তে আক্রান্ত ছোট্ট নীলা ক্লাস সেভেনে এ  পড়ে, থাকে চট্টগ্রামের হালিশহরে । এই রোগে আক্রান্ত হওয়াতে ওর শরীরের মাংসপেশীগুলো ক্ষয়ে যাচ্ছে  খুব ধীরে ধীরে । যার ফলে স্বাভাবিক নয় হাঁটাচলা, সিড়ি বেয়ে উঠতেও অনেক কষ্ট ।  এই এলাকায় বর্ষাকালে পানি উঠে বলে নিচতলাতেও থাকা যাচ্ছিলো না। তাই বাধ্য হয়েই নীলার ¯কুলে আসা  যাওয়ার সুবিধার্তে তার অভিভাবকগণ নিজস¦ পাঁচতলা ভবন ছেড়ে ভাড়াবাড়িতে উঠেন, কারণ নীলার বাবা বাড়ি তৈরীর সময়ে স্বপ্নেও ভাবেননি তার মেয়ের পক্ষে একসময়ে সিড়ি বেয়ে উঠা নামা অসম্ভব হয়ে পড়বে । ভাড়াবাড়িতে উঠার সময়ে  বাড়িওয়ালাকে বার বার বলা হয় লিফটের সুবিধার্তেই বাসাভাড়া নেওয়া ।  কিন্তু প্রায়ই দেখা যায় নীলা স্কুলে যাওয়া আসার সময় ইলেকট্রিসিটি না থাকলে কেয়ারটেকার জেনারেটর চালু করতে খুবই বিরক্ত (!?) বোধ করে । বাসা থেকে বের হয়ে রাস্তায় নামলেই মানুষ (!) হাঁ করে তাকিয়ে থাকে....যদি সে হোঁচট খেয়ে পড়ে যায় রাস্তায় ..... সাহায্য করার বদলে হেসে উঠে সবাই । নীলার প্রচন্ড খারাপ লাগে..... কান্না পায়.... মানুষগুলো (!?) তাকে দেখে এমন সব মন্তব্য কেনো করে ??? 
     নীলার রোগ ধরার পর কোনো স্কুল কতৃপক্ষই তাদের স্কুলে তাকে ভর্তি করাতে রাজি হচ্ছিলেন না । এমনকি কিছু স্কুলের সম্মানিত প্রিন্সিপালগণ এমনও পরামর্শ দেন নীলাকে বিশেষ স্কুলে ভর্তি  করানোর জন্য ! নীলা শুধু মাত্র স্বাভাবিকভাবে হাঁটতে পারে না । কিন্তু ওর চিন্তাশক্তি আর দশজন স্বাভাবিক মানুষের মতোই সচল । পরীক্ষায় প্রথম হতে না পারলেও বরাবরই ভালো রেজাল্ট করেছে, সবসময়ে প্রথম ছ’-সাতজনের মধ্যে থেকেছে । এইটুকুন বয়সেই খুব ভালো ইংলিশ রপ্ত করেছে সে । জেনে বুঝে কেউ বিশেষ করে তিনি যদি হয়ে থাকেন একজন ’মানুষ গড়ার কারিগর’ তার কন্ঠে এমন কথা কিভাবে উচ্চারিত হতে পারে তা আজো বোধগম্য নয় আমার কাছে !!   
তার অভিভাবকগণ অনেক স্কুলের দ্বারে দ্বারে ঘুরে শেষপর্যন্ত একটি  স্কুলে ভর্তি করাতে সমর্থ হন ।  স্কুল  প্রিন্সিপাল বছরের শুরুতে সপ্তমশ্রেণী কক্ষটি দ্বোতলা থেকে নীচতলায় নামিয়ে আনেন নীলা সিড়ি বাইতে পারবে না বলে । এখন বছর শেষে অষ্টমশ্রেণী কক্ষটি  নীচে নামিয়ে আনতে রাজি নন সম্মানিত প্রিন্সিপাল সাহেব । তার যুক্তি বাচ্চারা প্রতিবছর একি ক্লাসরুমে পড়তে চায় না । এ কেমন যুক্তি ! শারিরিক প্রতিবন্ধকতা কি  নীলার অপরাধ ?  তাই বলে কি তার পড়ালেখা বন্ধ হয়ে যাবে ?  অবশেষে  নীলার বাবা মা স্কুল কতৃপক্ষকে রাজী করাতে সমর্থ হলেন । অষ্টমশ্রেণী কক্ষটিও নিচতলায় নামিয়ে আনা হলো । কিন্তু এভাবেও আর কতদিন ! আগামী বছরও কি একই সুবিধে দেবেন স্কুল কতৃপক্ষ? যদিবা কোনো সুয়োগ দেনও, এই স্কুলে যতদিন আছে ততদিন হয়তো নিশ্চিন্ত ।  তারপর? অন্য কোথাও ওকে ভর্তি করানো যাবে তো !? আর দশটি ছেলে মেয়ের মতোই পড়ালেখা শেষ করে নিজের পায়ের নিচে শক্ত ভিত্তি তৈরি করতে পারবে তো নীলা? 
যতদিন যাবে ওর শরীরের অবস্থা আরো খারাপ হবে । এখনো ও নিজে হাঁটতে পারছে আর ক’দিন বাদে সেটাও সম্ভব হবে না, তখন? কোলে করে সবার সামনে দিয়ে ওকে আনা নেওয়ার সময়ে মানুষের তির্যক চাউনি এবং সেই সাথে কটু মন্তব্য যে কতটা ভয়াবহ যন্ত্রণাদায়ক! সাধারণ মানুষ যদি এর মর্ম কিছুটা বুঝতো! এই অবস্থার কি কোন পরিবর্তন নেই? তাহলে কি প্রতিবন্ধকতা নিয়ে বেঁচে থাকা অভিশাপ হয়ে দাঁড়ালো ছোট্ট নীলার জন্যে !? বাংলাদেশের আর দশজন সুস্থ্য স্বাভাবিক মানুষের যা নাগরিক অধিকার অথচ এই দেশেরই নাগরিক প্রতিবন্ধী মানুষেরা তা থেকে কেনো বঞ্চিত হবে? কেনো এমন বৈষম্যমূলক আচড়ণ ??? 
 প্রয়োজনের তুলনায় স্বল্প হলেও কিছু বিশেষ শিক্ষাপ্রতিষ্ঠান আছে প্রতিবন্ধি শিশুদের জন্যে আর তা হলো অন্ধ প্রতিবন্ধি শিশুদের জন্যে ব্রেইলী পদ্ধতির বিশেষ ব্যবস্থা, বাক্ ও শ্রবণ প্রতিবন্ধি শিশুদের জন্যে ইশারাভাষা পদ্ধতি এবং বুদ্ধি প্রতিবন্ধি শিশুদের প্রতি বিশেষ যত্নবান হতে কিংবা তাদের বেড়ে উঠার স্বাভাবিক পরিবেশ গড়ে তোলার লক্ষ্যে রয়েছে বেশ কিছু বিশেষ বিদ্যা নিকেতন । কিন্তু শারীরিক প্রতিবন্ধি শিশুরা না পারে বিশেষ স্কুলে যেতে না পায় স্বাভাবিক স্কুলে যাওয়ার যথাযথ পরিবেশ । আমাদের দেশের মানুষের মাঝে একটা ধারনা বদ্ধমূল প্রতিবন্ধি শিশুরা বিশেষ স্কুল ছাড়া স্বাভাভিক স্কুলে অন্যান্য বাচ্চাদের সাথে পড়তে পারবে না । এই ধারনাটি একেবারেই ভুল । শারীরিক প্রতিবন্ধি শিশুদের শুধুমাত্র সর্বোচ্চ প্রবেশের সুবিধেটুকু প্রয়োজন হয় আলাদা শিক্ষাব্যবস্থা নয় ।  লিফটের সুব্যবস্থা না থাকলেও শারীরিক প্রতিবন্ধি শিক্ষার্থীদের যাতায়াত নিশ্চিত করতে স্বল্প খরচে র‌্যাম্প বা ঢালু পথ এবং বাথরুম সংলগ্ন একটি শ্রেণীকক্ষ যদি প্রতিটি শিক্ষাপ্রতিষ্ঠানে তৈরি করা যায় হুইলচেয়ার ব্যবহারকারীদের জন্যে অতি সহজেই প্রবেশগম্যতা তৈরি হয় ।  আমার জানা মতে সরকারি কিছু সংখ্যাক স্কুল এবং ঢাকায় দু’একটি বেসরকারি স্কুলে ছাড়া কোথাও র‌্যাম্প নেই । আমাদের দেশে শুধুমাত্র স্বাভাবিক প্রবেশগম্যতা নেই বলে শারীরিক প্রতিবন্ধি শিশুরা শিক্ষার আলো থেকে বঞ্চিত হচ্ছে । বঞ্চিত হচ্ছে স্বাভাবিক জীবন যাপনের আনন্দ থেকে । 
সাবরিনা সুলতানা


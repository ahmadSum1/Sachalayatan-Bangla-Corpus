ফেসবুক, আমি এবং আমাদের স্বপ্ন



বিংশ্ব শতাব্দীর এই আধুনিক যুগে কম্পিউটার এখন আর আশ্চর্যের বিষয় নয়। আর যোগাযোগ ব্যবস্থায় ইন্টারনেট কানেকশন এত্তোবড় পৃথিবীটাকে অনেকখানি ছোট করে এনেছে। ফেসবুক এমন-ই একটি মাধ্যম। পুরো দুনিয়াজুরে বিচিত্র সব রঙবেরঙের মানুষের মিলনস্থল এই ফেসবুক। পৃথিবীর এপ্রান্ত থেকে ওপ্রান্ত সাদা-কালো, হিন্দু-মুসলিম-বৌদ্ধ-খৃস্টান, নানা জাতের নানান ভাষাভাষি, খ্যাত অখ্যাত প্রচুর মানুষের বিচরনভূমি এখানে.... এই ফেসবুকের সাথে সখ্যতা আমার খুব বেশীদিনের নয়। মাত্র একবছরে  আমাদের সখ্যতা এত্তো গভীরে গিয়ে পৌছেছে যে একটা দিনও ফেসবুকহীন থাকার কথা ভাবতেও পারি না এখন। তার কারন হয়তো কিছুটা চরম একাকিত্ব  ও বন্ধুত্বহীনতা। সে ইিতহাস বলতে গেলে অনেকটা পেছনে ফিরে তাকাতে হবে....
  বয়স যখন দশ          Muscular Dystrophy         নামের এক ভয়ানক পোকা আমার শরীরে এসে বাসা বাঁধে। যার ফলে খুব ধীর গতিতে  ক্ষয়ে যাচ্ছে আমার শরীরের প্রতিটা অঙ্গ-প্রত্যঙ্গ। এরিমধ্যে আমার জীবনের অনেকখানি ক্ষতি সে করে ফেলেছে। শুনেছি যেদিন  দু’চোখ মেলে প্রথম ধরনীর আলো দেখলাম পরমমমতায় সেদিন বাবা আমায় কোলে নিয়ে নামকরন করেছিলেন ’সাবরিনা’। দশবছর বাদে সমাজে আবার নতুন করে আমার নামকরন হলো ’প্রতিবন্ধি’!  বোধকরি এই নাম ও সমাজের কটাক্ষ চাউনি বাবা মার পছন্দ হলো না। শুরু হলো তাদের প্রানান্ত চেষ্টা সমাজের চোখ থেকে আমাকে আঁড়াল করার।  বন্ধ হয়ে যেতে লাগলো আমার জন্যে একে একে সবার দুয়ার। আত্মিয়-স্বজনের বিয়ে, আচার অনুষ্ঠান....বন্ধ হয়ে গেলো স্কুলের দুয়ারও!  দূর দূরান্তে ঘুরে বেড়ানো....টোঁ টোঁ করে পাড়া বেড়ানো....সেই প্রানবন্ত উচ্ছলতা কোথায় যেনো হারিয়ে গেলো! আমি বন্দি হয়ে পড়লাম চার দেয়ালের কাল কুঠুরিতে !
  আমার বেড়ে ওঠার পরিবেশটা ছিলো এমন-আমার সামনেই ছোট ভাই গুলো স্কুল কলেজে যাবে। বিভিন্ন জায়গায় বেড়াতে যাবে কিংবা পারিবারিক অনুষ্ঠানগুলোতে বাবা-মার সাথে স্বাভাবিকভাবেই উপস্থিত থাকবে আর আমাকে থাকতে হবে ঘরবন্দী হয়ে। আচমকা যদিবা কখনো বের হতাম রাস্তার মানুষজন হা করে তাকিয়ে থাকতো এবং চারপাশ থেকে ছিটকে আসা বিরুপ মন্তব্যে বাবা মা বিব্রতবোধ করতেন। মানুষের নানা মুখী প্রশ্নের তোড়ে আমার ঘর থেকে বাইরে বেরুনোর আনন্দে ভাটা পড়তো। ভাবতাম আমার মতো যারা সবাইকেই বুঝি একই পরিস্থিতিতে পড়তে হয়। এবং আমাদের জন্য এটাই স্বাভাবিক। দিনের পর দিন এভাবেই চলতে থাকবে.......
 তারপর .... এভাবেই কেটে গেলো জীবনের অনেকগুলো বসন্ত আমার ছোট্ট কক্ষটায়। সারাদিন মূর্তির মতো বসে থাকা, মাঝে সাঝে টিভি, গল্পের বই। ভোরে বিছানা ছেড়ে চেয়ার, রাতে আবার সেই বিছানায় ফিরে যাওয়া একঘেয়ে এই রুটিনে বেশ কাটছিলো আমার অভ্যস্ত জীবন !
   আচমকা একদিন মাথায় আকাশ নেমে এলো যখন জানলাম আমার অতি আদরের ছোট্ট বোনটির শরীরেও বাসা বাঁধছে সেই পোকা। আমারি মতো `Muscular Dystrophy’তে আক্রান্ত হয়েছে সেও।  চোখের সামনে দেখতে লাগলাম তার জীবনে চলার পথের সবগুলো দরোজা একে একে বন্ধ হয়ে যাচ্ছে। আমার অসহনীয় যন্ত্রণাময় জীবনের প্রতিচ্ছবি তার চেহারায় ভেসে উঠতে দেখে মনটা বিদ্রোহী হয়ে উঠলো। পৃথিবীর অন্যান্য দেশগুলোর চিত্র তো ভিন্ন। তবে আমাদের দেশেই কেনো প্রতিবন্ধি মানুষের প্রতি এহেন বৈষম্যমূলক আচড়ণ? জীবনের শুরুতেই তাদের জন্যে সব কিছুতেই কেনো হয়ে যায় ’না’!? স্কুল-কলেজ-বিশ্ববিদ্যালয়, খেলার মাঠ, বিনোদন কেন্দ্র, আত্মিয়-স্বজনের বিয়ে, আচার অনুষ্ঠান, সব কিছুতেই তাদের প্রবেশ নিষিদ্ধ। ধীরে ধীরে এই সমাজের হয়েও যেনো অবিচ্ছিন্ন একটি অংশ হয়ে পড়ে তারা। বাক্-শ্রবণ ও বুদ্ধি প্রতিবন্ধিদের জন্যে প্রয়োজনের তুলনায় স্বল্পসংখ্যাক কিছু বিশেষ স্কুল থাকলেও শারিরিক প্রতিবন্ধি মানুষেরা না পারে বিশেষ স্কুলে যেতে না পায় স্বাভাবিক স্কুল-কলেজ বা বিশ্ববিদ্যালয়ে যাবার সুযোগ।  আর কত পিছিয়ে থাকবে আমাদের দেশের প্রতিবন্ধি মানুষেরা?
ঠিক এমনি সময়েই ঘরে বসে বাইরের জগতের সাথে যোগাযোগের মাধ্যম হিসেবে খুঁজে পেলাম ইন্টারনেট, ফেসবুক। এমন একটি মাধ্যম যেখানে খুব সহজেই সবাইকে একত্রিত করা যায়। এক বন্ধুর প্রবল উৎসাহে চেষ্ঠা করতে লাগলাম নিজের অভিজ্ঞতার আলোকে লেখা প্রধানমন্ত্রীর কাছে সেই চিঠিটা যতটা বেশী পারা যায় নানান পেশার বিভিন্ন মানুষের কাছে ছড়িয়ে দেওয়ার। সেটা করতে গিয়েই ফেসবুকে একটি  গ্রুপ  খোলার চিন্তা মাথায় এলো। যে গ্রুপটার কাজ হবে সব ধরণের প্রতিবন্ধী মানুষের নিজস্ব কথা বা তাদের বিভিন্ন ধরণের সমস্যা যা সাধারণ মানুষের কাছে একেবারেই অজানা তা তুলে ধরা। বাংলাদেশের আনাচে কানাচে সচেতনতার বীজ ছড়িয়ে দেয়া। যা মানুষের দৃষ্টিভঙ্গি পরিবর্তনে সহায়ক হবে।
ঠিক এমনি সময়ে ফেসবুকেই আমার পরিচয় হয় আমারই মতো ভুক্তভোগী পোলিওতে আক্রান্ত সালমা মাহবুব এবং সিআরপিতে কর্মরত ‘রিওমাটায়েড আথ্রাইটিস’ এ আক্রান্ত সেলিমা শারমীন রুমার সাথে। মনে মনে যেন এমন কাউকেই খুঁজে বেড়াচ্ছিলাম আমি। খুশি মনেই তারা আমার আহবানে সাড়া দিলেন। চারটা লক্ষ্যকে সামনে রেখে ১৭ জুলাই ২০০৯  সালে শুরু করলাম আমাদের ভলান্টিয়ার গ্রুপ  ‘বাংলাদেশ সিস্টেমস্ চেঞ্জ এডভোকেসী নেটওয়ার্ক (বি-স্ক্যান)। লক্ষ্য চারটি হলো,
১.    শিক্ষা
২.    কর্মসংস্থান
৩.    যাতায়াত
৪.    সর্বত্র প্রবেশের সুবিধা
  ইন্টারনেট এখন আমার একমাত্র মাধ্যম বাইরের দুনিয়ার সাথে যোগাযোগের। ফেসবুকেই আমার প্রশ্নের উত্তর খুঁজতে লাগলাম তাই। মনে একবুক আশা নিয়ে ফেসবুক গ্রুপ                               B-SCAN                                   ( http://www.facebook.com/profile.php?id=1679276218#!/group.php?gid=108090941470 )  -এর আড়ালের গুটি গুটি পায়ে যাত্রা শুরু করলো আমার ছোট্ট স্বপ্ন। প্রতিবন্ধি মানুষের শিক্ষা, কর্মসংস্থান, সর্বোচ্চ প্রবেশের সুবিধা ও সামাজিক মর্যাদা  আদায়ের লড়াইয়ে নেমেছি আমরা ক’জন অবহেলিত। আমাদের মূল লক্ষ বাংলাদেশের ঘুমন্ত মানুষগুলোকে জাগিয়ে তোলা, তাদের দেশে তাদের আশে পাশেই অনাদরে অবহেলায় ছড়িয়ে ছিটিয়ে থাকা প্রতিবন্ধি মানুষের কথা সবাইকে জানানো।  আমরা মনে করি, সচেতনতা বৃদ্ধিতে আমাদের শক্তিশালী গণমাধ্যম রাখতে পারে বিশেষ ভূমিকা। প্রতিবন্ধিতা বিষয়ক তথ্য সাধারণ মানুষের কাছে পৌছে দেওয়া গেলেই সচেতনতা বৃদ্ধির পাশাপাশি পরিবার ও সমাজ প্রতিবন্ধি মানুষকে যথাযথ মূল্যায়ন করবে। সমাজ তাদের বিভিন্ন কর্মকান্ডে অংশগ্রহণের সুযোগ নিশ্চিত করলে সবকিছুতেই তাদের দক্ষতা ও সক্ষমতা তৈরি হবে এবং তারা তাদের হারানো আত্মবিশ্বাস ফিরে পাবে।
বাংলাদেশের আর দশজন সুস্থ্য স্বাভাবিক মানুষের যা নাগরিক অধিকার অথচ এই দেশেরই নাগরিক প্রতিবন্ধী মানুষেরা তা থেকে বঞ্চিত। আমাদের মূল লক্ষ্য প্রতিবন্ধী মানুষের সেই সব অধিকার আদায়ে আমাদের দেশের অসচেতন মানুষকে সচেতন করে তোলা। তবে ঘরে বসে দেশের পনের কোটি মানুষকে সচেতন করে তোলা আমাদের মুষ্টিমেয় কিছু মানুষের পক্ষে সম্ভব নয়। আমরা চেয়েছি তাই বি-স্ক্যানের সদস্যদের প্রতিবন্ধী মানুষের অধিকার সম্বন্ধে সচেতন করে তুলতে। এবং চেষ্ঠা করেছি তারাও যেন যার যার অবস্থান থেকে প্রত্যেকে নিজে সচেতন হয় এবং অন্যকে সচেতন করে তোলার কাজটি করে। আমরা যেন প্রতিবন্ধী মানুষকে মানুষ হিসেবে গন্য করি। তার স্বকীয়তাকে ফুটিয়ে তোলার এবং তার প্রতিভাকে বিকশিত হতে সাহায্য করি। তাকে অবহেলা না করে তার চলার পথকে সুগম করার জন্য আমরা প্রত্যেকে যার যার অবস্থান থেকে করুণা নয় সহযোগীতার হাত বাড়িয়ে দেই।
  আমরা জানি শুধুমাত্র ফেসবুক এ গ্রুপ খুলে বাংলাদেশের মানুষের মানুষিকতা পরিবর্তন সম্ভব নয়। আমরা কতটুকু সফল হব তাও জানি না, তবে এটি আমাদের জনমত গড়ে তোলার ছোট্ট একটি প্রয়াস মাত্র। এখান থেকেই আমরা অনেক কিছু করতে চাই। এবং আমরা বিশ্বাস করি আমাদের দেশের প্রতিবন্ধি মানুষেরাও একদিন ফিরে পাবে তাদের ন্যাযা অধিকার।  ঘর থেকে বেরিয়ে খোলা আকাশের নিচে দাঁড়িয়ে প্রাণভরে নিতে পারবে স্বস্তির শ্বাস।  হয়তো অনেকখানি সময় লেগে যাবে....হয়তো আমরা দেখে যেতে পারবো না....কিন্তু আমরা প্রবলভাবে বিশ্বাস করি এমন একটা দিন আসবে....অবশ্যই আসবে.....
শয়নে -স্বপনে -জাগরণে এই একটি স্বপ্নই এখন আমার নিত্যসঙ্গি ।
সাবরিনা সুলতানা 


কৃতজ্ঞতা প্রকাশেঃ রানা আপু এবং সচলায়তন পরিবার



সচল পরিবারের স্বনামে স্বীকৃত একজন হয়ে আজ আমার প্রথম লেখা। 
সচলের পরিচ্ছন্ন পরিবেশ দেখে যখন সিদ্ধান্ত নেই সচলে লিখবো, তখনও আমার ভাবনার বাইরে ছিলো কখনো সচল হতে পারবো। সচল হতে গেলে যে দু’টি গুন থাকা অতি আবশ্যক তা হলো, নিয়মিত লেখালেখি এবং অন্যের লেখায় মন্তব্য প্রদান যার একটিও আমার নেই। নিয়মিত লেখালেখির ক্ষেত্রে আমি প্রচন্ড রকমের অলস কারণ টাইপিং এর জন্য আমাকে যতটুকু কসরত করতে হয় এর পরে মাথায় লেখা উবে গিয়ে আসলে পরিশ্রান্ত হয়ে পড়ি। আর মন্তব্য দেওয়ার ক্ষেত্রে যদিও আমার উৎসাহের কমতি নেই কিন্তু আবারো সেই একই কারণে মন্তব্যটিও নিয়মিত করতে পারিনা। আমার দু’বছরের ব্লগিং জীবনে মন্তব্য দেওয়ার ধীর গতিকে কেন্দ্র করে সহব্লগারদের সাথে মান-অভিমানের পালাও চুকে গেছে বহু আগে। সে ইতিহাসে আজ আর না যাই। কারণ এ নিয়ে লিখতে বসলে মহাভারতের নতুন সংস্করণ জাতীয় কিছু বের হবার সমূহ সম্ভাবনা। তারচে’ বরং সচলায়তনের সাথে পরিচয়ের ঘটনায় ফিরে আসি। ঘটনাটি খুবই ছোট তবুও আজকের দিনে না বললেই নয়...
গতবছর শুরুতে সময়টা সম্ভবত মার্চের প্রথম দিকে। আমার শখের বসের লেখালেখি যখন রূপ নিয়েছে সামাজিক দায়বদ্ধতায় সেই সময় একদিন হুট করেই ফেসবুকে একটা মেসেজ আসে সচলায়তনের লিঙ্ক সহ। যিনি মেসেজটা করেছিলেন তিনি আমাকে আমন্ত্রণ জানান সচলে লেখালেখির জন্যে। মেসেজ পড়ে আনন্দে –উত্তেজনায় আমার তো আকাশ থেকে পড়ার যোগার। নিজেকে নিয়ে গর্বে বুক ফুলে সামনের টেবিলে ধাক্কা খেলো। আরি যেনো তেনো কথা! চেনা নেই জানা নেই এমন কেউ একজন আমাকে লেখক শ্রেণীতে ফেলেছেন এবং লেখার অনুরোধ করছেন! বেশ খুশিতে টগবগিয়ে অশেষ কৃতজ্ঞতা জানালাম ভাইয়াকে। জবাবে তিনি শুধু হাসলেন। দু’দিন পরে তার ফেসবুক প্রোফাইলে গিয়ে আবিষ্কার করলাম তাকে কেউ রানা আপা বলে সম্বোধন করছেন। জীবনে বোধহয় এতো লজ্জা পাইনি। এই মোটা মাথায় এক মূহুর্তের জন্যেও এলো না রানা মেহের আপা হতে পারেন!


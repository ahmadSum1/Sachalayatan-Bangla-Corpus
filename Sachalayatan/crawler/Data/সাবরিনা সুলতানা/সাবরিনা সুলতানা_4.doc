স্বপ্নের স্কুল; একটি প্রজেক্ট প্রপোজাল



কল্পনা করুন একদিন ঘুম ভেঙে আবিষ্কার করলেন আপনি নিজের পায়ে দাঁড়াতে পারছেন না, চলতে পারছেন না। পরীক্ষা নীরিক্ষা করে জানা গেল আপনি চিরতরে চলনক্ষমতা হারিয়েছেন। বাকি জীবন হুইলচেয়ারে বসেই যাপন করতে হবে আপনাকে। চলাফেরার জন্য অন্য কারুর সহায়তা তো লাগবেই, সেই সাথে আপনার বিচরণের ক্ষেত্রও সীমিত হয়ে আসতে বাধ্য। খুব জরুরি না হলে পাবলিক প্লেসে যাওয়া বা পাবলিক ট্রান্সপোর্ট ব্যবহার করতে এড়াতে চাওয়ার প্রবণতা শুরু হবে আপনার মাঝে। একদিকে হুইলচেয়ার ওঠানো নামানোর জন্য প্রয়োজনীয় র‍্যাম্প এদেশে অপ্রতুল, অন্যদিকে প্রতিবন্ধী ব্যক্তিদের প্রতি মানুষের সহানুভূতির বড্ড অভাব। লোকে আপনাকে করুণা করতে কার্পণ্য করবে না, সহায়তা করবে খুব কমই। আপনার সন্তান যদি প্রতিবন্ধী হয়, কয়েক ধাপ সিঁড়িই তার শিক্ষার পথে দুর্ভেদ্য দেয়াল হয়ে দাঁড়াতে পারে। কিংবা রাস্তাঘাট, স্কুল-কলেজগুলোও যদি না হয় আপনার জন্যে সহায়ক! 
কেমন দুঃস্বপ্নের মতো শোনাচ্ছে, তাই না? বাস্তবতা হলো আপনার এই দুঃস্বপ্নই কিছু মানুষের জীবনের সত্য। আপনি হয়ত তাদের কথা খুব কমই জানেন, কারণ তাদেরকে কাছ থেকে দেখার সুযোগ আপনার হয় না। সুযোগ হয় না, কারণ তাদের চলার বন্ধুর পথটুকু মসৃণ করার পরিবর্তে চার দেয়ালের গণ্ডিতে তাদের বন্দি রাখতেই অভ্যস্ত আমাদের সমাজ। তাই ভিন্নভাবে সক্ষম এই মানুষগুলোর ক্ষমতা সম্পর্কে জানার সুযোগ হয় কমই। আশার কথা হলো এই মানুষগুলো স্বপ্ন দেখতে জানে। 
আমিও স্বপ্ন দেখতে ভালোবাসি। কারণ স্বপ্নের মাঝে লাগামহীন ইচ্ছে পূরণ করা যায়। তার মানে এই না যে স্বপ্ন পূরণ সম্ভব নয়। তাছাড়া অসম্ভব শব্দটি আমাকে তেমন একটা নাড়া দেয়নি কখনো। সে কারণেই সম্ভবত আমার দেখা সব স্বপ্নের পিছে প্রাণপনে ছোটার সাহস পাই। পূরণ হবে কি হবে না কিংবা কী কী বাধা বা সমস্যার সম্মুখীন হতে হবে এসব নিয়ে মাথা ঘামানোর ইচ্ছেও জাগে না। অনেকটা এভাবেই বি-স্ক্যান এর ছায়াতলে আমার স্বপ্নের স্কুল বাস্তব রূপ পাবে মাথায় এমন ভূত চেপেছে তাও তো দেড় বছর হয়ে গেলো। এখনো পর্যন্ত স্কুলের একটা নাম মাথায় ঘুরছে “আমাদের শিক্ষালয়”। আরো ভালো কিছুও ভাবা যেতে পারে। তবে নামকরণর চেয়ে অনেক বড় সমস্যর মাঝে পড়েছি আমি। তবে তার আগে আমার স্বপ্নে দেখা এই স্কুলে সম্পর্কে কিছু না বললেই নয়। সে কথাই ধাপে ধাপে জানানোর চেষ্টা করছি আজ। 
শিক্ষা ব্যবস্থা
এই স্কুলটি সকলের জন্যে উন্মুক্ত হবে। অর্থাৎ একীভূত শিক্ষাব্যবস্থার সমন্বয়ে গঠিত একটি স্কুল হবে এটি। প্রথম শ্রেণী থেকে শুরু করে মাধ্যমিক পর্যন্ত শিক্ষার সুযোগ থাকবে। অদূর ভবিষ্যতে উচ্চ মাধ্যমিকে রূপ দেওয়া যেতে পারে। অগ্রাধিকার থাকবে চলন প্রতিবন্ধী শিক্ষার্থীদের। এছাড়া সকল ধরনের মৃদু থেকে মাঝারি মাত্রার প্রতিবন্ধী শিক্ষার্থীরা ভর্তি হতে পারবে। তবে এখানে অপ্রতিবন্ধী শিশুরাও একইসাথে পড়ায় কোনো বাধা থাকবে না। অর্থাৎ এমন একটি স্কুল প্রতিষ্ঠা করতে চাই, যেখানে সব ধরনের ভিন্নভাবে সক্ষম শিশুরা একইসাথে পড়বে অপ্রতিবন্ধী ছেলেমেয়েদের সাথে। ব্রেইল পদ্ধতির সিস্টেম থাকবে দৃষ্টি প্রতিবন্ধীদের জন্যে। বাক ও শ্রবণ প্রতিবন্ধীদের জন্যে ইশারা ভাষা পদ্ধতি। 
অর্থাৎ তাদের জন্য সব ধরনের অবকাঠামোগত ব্যবস্থা এবং উপযুক্ত প্রশিক্ষিত শিক্ষক থাকবে এখানে। 
প্রশিক্ষণ ব্যবস্থা
পড়ালেখার পাশাপাশি ভোকেশনাল ট্রেনিংয়ের ব্যবস্থা থাকবে। যেমন- কম্পিউটার ট্রেনিং, মোবাইল ইঞ্জিনিয়ারিং, ইলেক্ট্রনিক্সের কাজ (টিভি, রেডিও ঠিক করা), সেলাই প্রশিক্ষণ, লেদার প্রশিক্ষণ ইত্যাদি শিখানো হবে। পরামর্শ পেলে আরো এর পরিধি আরো বিস্তৃত করা যেতে পারে। এছাড়া শিক্ষার্থীদের সুপ্ত প্রতিভা বিকাশে, আর্ট, গান, আবৃত্তি, অভিনয় ইত্যাদি প্রশিক্ষণের ব্যবস্থা তো থাকছেই। 
যাদের বয়স হয়ে গিয়েছে, পড়ালেখা করার মতন শারীরিক অবস্থা আর নেই বা সক্ষম নন তাদেরকেও এই প্রশিক্ষণকেন্দ্রে কর্মক্ষম করে তোলার প্রচেষ্টা থাকবে।  
যাতায়াত ব্যবস্থা
যেহেতু বেশিরভাগ চলন প্রতিবন্ধী মানুষের জন্য যাতায়াত একটি প্রধান সমস্যা তাই আমাদের শিক্ষা প্রতিষ্ঠানের নিজস্ব যাতায়াত ব্যবস্থা (প্রতিবন্ধী ব্যক্তির জন্য সহায়ক সুবিধাসহ) থাকাটা ভীষণ জরুরি। এবং স্কুল ভবনে শারীরিক প্রতিবন্ধী শিশুদের জন্যে সিড়ির পাশাপাশি থাকবে র‍্যাম্প ও যদি সম্ভব হয় লিফটের ব্যবস্থা হবে। সিঁড়ির ধাপের উচ্চতা ছোট রাখা হবে। দৃষ্টি প্রতিবন্ধী শিশুদের সুবিধার্থে ব্রেইল ব্লক থাকবে সিঁড়ির সামনে, রুমের করিডোর হতে শুরু করে স্কুলের সর্বত্র যাতে কারুর সাহায্য ছাড়া তারা নিজেরাই চলাচল করতে পারে। 
আবাসিক ব্যবস্থা
যাদের কেউ নেই বা আর্থিক অবস্থা ভালো নয় বা পরিবারের সাথে থাকা সম্ভব হচ্ছে না তাদের জন্য হোস্টেলের ব্যবস্থা থাকবে, খাবারের ব্যবস্থাসহ। তবে এক্ষেত্রে মোটামুটি যারা নিজের কাজ নিজে করতে পারেন তাদের দায়িত্ব নেয়া হবে। দক্ষ আয়া থাকবে এদের দেখাশোনার জন্যে। রান্নার লোক থাকবে। সম্ভব হলে একজন ডাক্তার। 
এক চিলতে বাগানে রঙ বেরঙের ফুল ফলের গাছে দুষ্টু সব রঙিন প্রজাপতি উড়ে উড়ে বেড়াচ্ছে আর তার পিছু পিছু হুইলচেয়ার সমেতই ছুটে বেড়াচ্ছে কেউ। খেলার মাঠে জড়ো হয়েছে তারা কেউ ক্রাচ হাতে, কেউ স্টিক হাতে, হুইলচেয়ারে আছে বেশ ক’জন আর তাদের সাথে অপ্রতিবন্ধী ছেলে মেয়েরা মিলে সমান তালে হই-হুল্লোড় করে খেলাধুলা করছে। অভিভাবকেরা খুশি মনে বাচ্চাদের উৎসাহ দিয়ে যাচ্ছে, বাহবা দিচ্ছে। আর আমি একপ্রান্তে স্কুলের ছোট্ট গেস্ট হাউজের বারান্দায় গরম কফির মগ হাতে বসে তৃপ্তির নিঃশ্বাস নিচ্ছি। 
আপাতত এইটুক আমার চিন্তা বা স্বপ্ন। 
প্রথম ধাপ: প্রজেক্ট প্রপোজাল
স্বপ্ন থেকে বাস্তবে ফিরে আসতেই হয় তাকে বাস্তবে রূপান্তরিত করার তাগিদ থেকে। তাই শুরু করে দিলাম গবেষণা। এমন একটা স্কুল তৈরিতে কী কী লাগে! জানতাম প্রথমেই একটি জায়গা লাগবে। কিন্তু সেই রকম জায়গা জোগাড় করতে এবং স্কুল ভবন তৈরিতে বেশ অনেকগুলো টাকাও লাগবে। আব্বু ঘুষখোর ক্যান হলো না তা নিয়েও এই প্রথম খুব আফসোস হলো। আমার ভাগ্যই খারাপ! 
অস্ট্রেলিয়ানিবাসী আমার এক আংকেল বললেন- “মামণি, টাকা দেবার মানুষের অভাব হবে না যদি ভালো একটি প্রজেক্ট প্রপোজাল তৈরি করা যায়।”  স্কাইপিতে দীর্ঘ মিটিং করে ফেললাম আংকেলের সাথে। যা বুঝলাম প্রজেক্ট প্রপোজাল তৈরি করতে হলে স্কুলের লক্ষ্য, উদ্দেশ্য, কার্যক্রম, পরিচালনা পদ্ধতি ইত্যাদি ঠিক করত হয়। জমির মূল্য এবং ভবন নির্মাণে মোট খরচের আনুমানিক পরিকল্পনা, স্কুলে কতজন স্টাফ থাকবে, তাদের বেতন, মাসিক কত খরচ ইত্যাদি নানান হিসেব কিতাবও থাকবে প্রপোজালে। 
আমার পক্ষে কোনোভাবেই এই প্রজেক্ট প্রপোজাল বানানো সম্ভব নয় শুনে তিনি বললেন, “আমি সময় পেলে এটা তৈরি করা কোনো ব্যাপার ছিলো না। তবে তুমি যদি কোনোভাবে প্রপোজালটি তৈরি করতে পারো ডোনারের ব্যবস্থা আমি করে দিতে পারবো।” 
অনেককে বললাম। কাউকে না পেয়ে শেষমেষ ফেসবুকেই স্ট্যাটাস দিলাম। তিনচারজন আগ্রহ নিয়ে যোগাযোগ করলো। প্রবল উৎসাহে সবাকেই আমার পরিকল্পনা ইমেইল করে দিলাম। মাসখানেক পর তাদের পিছে অযথা সময় নষ্ট করার চেয়ে আবারো নতুন কাউকে খুঁজে বের করতে মনযোগী হলাম। সেসময় এক ছোট ভাইকে কথাগুলো দুঃখ করে বলছিলাম। সে বললো, “আপু, আমি কয়েকজনকে বলে দেখতে পারি যারা এ ধরনের স্বেচ্ছাসেবী কাজে আগ্রহী।” কিছুদিন পরপরই একেকজন যোগাযোগ করে। আমি আবারো প্রবল উৎসাহে সবাইকেই ইমেইল করি। আমার পরিকল্পনা, ডিজেবিলিটি টার্ম ইত্যাদি একেকজনকে ব্যাখ্যা করতে গিয়ে মোবাইলের বিশাল বিল তুলে আম্মুর বকাও কম শুনিনি। তবুও ধৈর্যহারা হইনি। কেউ কেউ মেইলে বিস্তারিত জেনে স্বাভাবিক ভদ্রতা করে উত্তর দেবারও প্রয়োজন মনে করেননি। একজন তিন মাসের সময় চেয়ে চার মাস পরে একদিন আমার ফোন রিসিভ করে বলেছে, “স্যরি আপু, সামনে পরীক্ষা একেবারেই সময় করতে পারছি না।” ইনি তো তাও “পারবেন না” বলতে পেরেছেন। বেশিরভাগই দিনের পর দিন করবো- ‘করে দিচ্ছি’ বলে ঘুরিয়েছে কেবল। এসব করেই দেড় বছর কেটেছে। আমার মতন মানুষের ভেতরেও ধীরে ধীরে হতাশা বীজ বুনতে শুরু করেছিলো। অসহায়ের মতন লাগতো এই ভেবে, কেনো আমি অন্য সবার চেয়ে পিছিয়ে আছি। তেমন শিক্ষার পরিবেশ পেলে আজ কারোর দ্বারে দ্বারে এভাবে ঘুরতে হতো না। আমি নিজেই তৈরি করে ফেলতাম একটি প্রপোজাল। হাহ... 
আশার কথা...
ইতিমধ্যে এক ভাইয়া ঢাকায় তার দু’কাঠা জায়গা স্বপ্নের স্কুলের জন্য দান করে দিয়েছেন আমাকে। দীর্ঘশ্বাস ফেলা ছাড়া বোধ করি কিছুই করার ছিলো না আমার। হুট করে হাতে আকাশের চাঁদ পেয়ে যাবার মতো ঘটনাই ঘটে গেলো। এই সপ্তাহ তিনেক আগের কথা। আমির খানের “”সত্যমেভ জয়তে"”তে ডিজেবিলিটির উপর প্রোগ্রামটি দেখছিলাম। কী যে চমৎকারভাবে ফুটিয়ে তুলেছেন আমির খান। হুবহু আমাদেরই মনের কথা যেন। তবে তুলনামূলকভাবে ওদের অবস্থা কিছুটা ভালো। কিছুদিন আগেই ভারতে র‍্যাম্পযুক্ত বাস নেমে গিয়েছে। দিল্লির “অমর জ্যোতি” স্কুলটি সম্পূর্ণ একীভূত শিক্ষা ব্যবস্থাসম্পন্ন। ঠিক যেনো আমার স্বপ্নের স্কুল! হোক না একটি তাও তো চালু হয়ে গিয়েছে। মন্দের ভালো বলা চলে একে... আবারো একটি দীর্ঘশ্বাস বেরিয়ে আসছিলো এমনি সময় আমার খুব প্রিয় একজন আপা ফোন দিয়ে বললেন- সাবরিনা, তুমি একটা স্কুল করবা ভাবছিলা না, দিল্লির এই স্কুলটার মতন? আমার কিছু জায়গার মধ্য আম্মার নামে একটা স্কুল করবো ভাবছিলাম। মজার বিষয় হলো আপার এই জায়গাটা চট্টগ্রামে এবং চারকাঠার চেয়ে কিছু বেশি পরিমাণের বিশাল এক জায়গা। তার মানে আমি চেষ্টা করলে এখন ঢাকা-চট্টগ্রামে দু’জায়গাতে দু’টি স্কুল করতে পারি। কীভাবে করা যায় ভাবছিলাম…ফেসবুকে আমার আক্ষেপ দেখে সচলের বুনোহাঁস আপু বললেন, “আমি কি চেষ্টা করে দেখতে পারি? যদিও কিভাবে এটি তৈরি করে সে সম্পর্কে আমার কোনো ধারণা নেই!” আপুকে ধারণা দিতে অনলাইনে জোগাড় করা দু’টি প্রজেক্ট প্রপোজাল শেয়ার করলাম। সব দেখে তিনি পরামর্শ দিলেন খুব ভালো হয় যদি আমি এ বিষয়ে কিছু লিখি। কেউ না কেউ সাহায্য করতে এগিয়ে আসবেই। আপুরও এতে সুবিধে হবে। সবার সম্মিলিত প্রচেষ্টায় নিশ্চয়ই ভালো কিছু দাঁড়িয়ে যাবে। 
এ লেখাটি পড়ার পর আমার স্বপ্নের স্কুলের প্রজেক্ট প্রপোজাল তৈরিতে সত্যিকার অর্থেই আন্তরিক মনোভাব নিয়ে সহযোগিতা করতে কেউ এগিয়ে আসবেন এমন একটি প্রত্যাশা কি করতে পারি? 
কৃতজ্ঞতা স্বীকারে: বুনোহাঁস 
যোগাযোগ: sabrinaঅ্যাটb-scanডটorg অথবা infoঅ্যাটb-scanডটorg


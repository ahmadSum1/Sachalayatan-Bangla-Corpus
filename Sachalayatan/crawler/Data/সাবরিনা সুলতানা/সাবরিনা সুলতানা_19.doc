আদমশুমারী '২০১১ ও কিছু কথা ......



সাবরিনা সুলতানা 
 গত ১৫ই মার্চ থেকে ১৯শে মার্চ ব্যাপী অনুষ্ঠিত হয়ে গেলো আদশুমারী’২০১১ কার্যক্রম। এবারের আদমশুমারীতে প্রতিবন্ধী ব্যক্তিদের  সংখ্যা নিরূপনের একটি উদ্যেগ  নেওয়া হয়েছিলো। শুমারীর শেষদিনে একজন গণণাকারী এলেন আমাদের পরিবারে। জানলাম তার নির্ধারিত এলাকায় চারদিন গণনা করে মাত্র তিন জন প্রতিবন্ধি ব্যক্তির খোঁজ পেয়েছেন তিনি। যা খুব-ই হতাশাজনক। আমি একটুও অবাক হইনি তার কাছে জিজ্ঞাসা করে যখন জানতে পারলাম, এই এপার্টমেন্টের চৌষট্টিটি ফ্ল্যাটের কোনটিতেই প্রতিবন্ধি ব্যক্তির খোঁজ তিনি পাননি। এখানকার বাকি ফ্ল্যাটগুলোর কথা না জানলেও আমি এবং আমার ছোট বোন ছাড়াও আরো দুটি ফ্ল্যাটে তিনজন শারীরিক প্রতিবন্ধি আছেন এ তথ্য আমি জানি। অর্থাৎ উল্লেখ্য দুটি ফ্ল্যাটের অভিভাবকেরা এই বিষয়টি সম্পূর্ণভাবে এড়িয়ে গেছেন। প্রতিবন্ধি মানুষের সামাজিক উন্নয়ন নিশ্চিত করতে  সরকারের এই উদ্যেগ নিঃসন্দেহে প্রশংসনীয়। কিন্তু আমার মতে, প্রকৃত সংখ্যা নিরুপনে শুধু মাত্র প্রতিবন্ধি ব্যাক্তিদের জন্যে আলাদাভাবে একটি আদমশুমারী কার্যক্রম পরিচালনা করা অত্যান্ত জরুরী।  
গতবারের আদমশুমারীতেও প্রকৃত সংখ্যা নিরূপনে ব্যার্থ হয়েছিলো সরকার। তার মূল কারণ এদেশের বেশীরভাগ মানুষ তাঁর প্রতিবন্ধী সন্তানটিকে লুকিয়ে রাখতে চান। পরিবারে যদি একজন প্রতিবন্ধী ব্যক্তি থাকেন তাহলে তা গোপন করলে সমাজেরই ক্ষতি এ বিষয়ে অনেকেই সচেতন নন। আর এ কারণেই  প্রকৃত সংখ্যা  বের করে আনার জন্য সরকার সংশ্লিষ্ট মহলের প্রয়োজনীয়  কিছু পদক্ষেপ নেওয়া জরুরী ছিলো। যেটি সবচে’ বেশি প্রয়োজন ছিলো ব্যাপক প্রচারণার মাধম্যে সাধারণ মানুষকে এ বিষয়ে আলাদা করে সচেতন করা সেটি করা হয়নি। সবাই  যেন  সতস্ফুর্তভাবে  এতে অংশগ্রহণ করেন তার জন্য রেডিও, টিভি ও সংবাদপত্রের মাধ্যমে মানুষকে সচেতন করা গেলে আশানুরূপ সম্ভাবনা ছিল সঠিক একটি পরিসংখ্যান বেরিয়ে আসার। 
 বাংলাদেশের সংবিধানে সকল নাগরিকের সমান অধিকারের কথা বলা হয়েছে। কিন্তু আমাদের দেশে প্রতিবন্ধী ব্যক্তি যাদের সারা বিশ্বে বলা হয় "অন্য রকমভাবে সক্ষম" তাঁদের বিশাল একটা জনগোষ্ঠি সমস্ত প্রকারের নাগরিক সুবিধে বঞ্চিত এ বিষয়ে আমরা ক'জনেইবা মাথা ঘামাই। স্বাধীনতার চল্লিশ বছর পেরিয়ে গেলেও আজো নিশ্চিত হলো না অন্য রকমভাবে সক্ষম ব্যক্তির জন্যে সহায়ক যাতায়াত ব্যবস্থা, শিক্ষা, কর্মসংস্থান এবং সর্বোত্র প্রবেশের সুবিধে।   সেই সাথে একজন  স্বাভাবিক-সুস্থ্য নাগরিকের সমপরিমাণ নাগরিক অধিকার। ২০১৫ সালের মধ্যে “সবার জন্যে শিক্ষা”র কথা বলা হলেও সেই ১৯৮৫’তে করা বিশ্ব স্বাস্থ্যসংস্থার পরিসংখ্যান মতে প্রতিবন্ধি ব্যক্তির দশ শতাংশের মধ্যে বর্তমানে মাত্র চার শতাংশ শিশু মূলধারায় শিক্ষার সুযোগপ্রাপ্ত। আজ পর্যন্ত আমাদের নিজেদের করা একটি সঠিক পরিসংখ্যানও নেই। কিন্তু প্রকৃত সংখ্যা নিরূপণ সম্ভব হলে দেখা যাবে এই সংখ্যা ভয়ংকর পরিমাণে বেড়ে গেছে। তখন সরকার বিষয়টির গুরুত্ব বিবেচনায় কিছু করার তাগিদ অনুভব করবে। প্রতিবন্ধি ব্যক্তির সংখ্যাগত, প্রকারগত এবং পূর্ণাঙ্গ বিবরণ জানা গেলে ভিন্ন ভিন্ন মাত্রার প্রতিবন্ধিতার ধরণ অনুযায়ী তাদের জন্যে রাষ্ট্রের কি ব্যবস্থা নেওয়া উচিত সেটাও নিরুপণ সহজভাবেই সম্ভব হবে। দেশের মূল জনশক্তিতেও তারা অবদান রাখার সুযোগ পাবে। তাই সরকারের সঠিক পরিকল্পনা বাস্তবায়নে এবং সামাজিক ও নাগরিক এই বৈষম্য দূরীকরণে একটি পরিসংখ্যান অত্যান্ত জরুরী হয়ে পড়েছে। আর এটি সফল করতে হলে শুধু মাত্র অন্য রকমভাবে সক্ষম এই মানুষদের জন্যে আলাদাভাবে একটি শুমারী কার্যক্রম পরিচালনা করা যেতে পারে। শুমারীকাজে নিয়োজিতদের সঠিকভাবে প্রশিক্ষণ দিয়ে এর গুরুত্ব বুঝাতে হবে যাতে তারা শুমারীকালে নিজ নিজ এলাকার প্রতিবন্ধী ব্যক্তির সংখ্যা সঠিকভাবে লিপিবদ্ধ করেন। সেই সাথে পারিবারিক সচেতনতা বাড়াতে ব্যাপক প্রচারণা চালাতে হবে।


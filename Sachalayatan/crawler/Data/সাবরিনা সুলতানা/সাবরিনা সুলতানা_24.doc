মিস হুইলচেয়ার আমেরিকা এবং বাংলাদেশ



সাবরিনা সুলতানা
~~~~~~~~~~
~~~~~~~~~~~~~
গতকাল নেটের দুনিয়ায় ঘুরে বেড়াচ্ছিলাম। নিত্য এই কাজ -ই তো করি গতকাল তাই করছিলাম। ঠিক তখুনি এই মেয়েটির রাজ্য জয় করা মিষ্টি হাসির ছবিটি দৃষ্টি আকর্ষণ করলো। লেখাতে ভালো করে চোখ বুলাতে গিয়ে যা বুঝলাম  মিস হুইলচেয়ার আমেরিকার মুকুট   ছিনিয়ে নিয়ে সে খুব আনন্দিত। সবচে' বেশি যে বিষয়টি আমাকে আকর্ষণ করেছে তা হলো, এলেক্স ম্যাকআর্থার নামের এই মিষ্টি মেয়েটি লিম্ব গ্রিডেল মাস্কুলার ডিস্ট্রফীতে আক্রান্ত। জানলাম এলেক্সের ছোট বোন  পার্ক ম্যাকআর্থারও  একি রোগে আক্রান্ত। যদিও দুই বোন-ই এই রোগের কাছে হার মানেনি। খাচ্ছে-দাচ্ছে, ঘুরছে-বেড়াচ্ছে, পড়ালেখা করছে। সমাজে প্রতিষ্ঠিত হয়ে কিছু একটা করে দেখানোর স্বপ্ন দেখছে। পুরো দস্তুর স্বাভাবিক জীবন যাপন করছে তারা।
অথচ আমরা দু বোনও এই একি রোগের  (Limb Girdle Muscular Dystrophy)  সাথে লড়াই করছি প্রতিনিয়ত। নিজের এবং আমার ছোট বোনটির জীবনযুদ্ধের সাথে তুলনা করলে বলা যায় তারা অনেক ভালো আছে। কারণ তাদের জন্ম বাংলাদেশ নামক এই ছোট্ট দেশটিতে হয়নি। তাই আমার কাছে তারা অনেক সৌভাগ্যবান!
নিজেদের শারীরিক অক্ষমতা আমাদের একটুও ভাবায় না। কষ্ট দেয় না। বিশ্বাস করুন আর না করুন সত্যিই আমরা মোটেও ব্যাথিত বা চিন্তিত নই আমাদের শারীরিক প্রতিবন্ধকতা নিয়ে। আমাদের দুঃখ -কষ্ট -ক্ষোভ সব আমাদের এই সমাজ ব্যবস্থা নিয়ে। আমার জীবনের অনেকগুলো বছর পেছনে ফেলে এসেছি আমি। পুরো জীবনটা অন্ধকার একটি ঘরে কাটিয়েছি কিম্বা সমাজে প্রতিষ্ঠিত হতে পারিনি এই নিয়েও আমার মনে কোন ক্ষোভ নেই। কিন্তু আমার ছোট্ট বোনটি!? তার ভবিষৎ চিন্তা আমাকে অস্থির করে প্রতিনিয়ত।
আপনারা কি জানেন, আমাদের দেশে এখনো মাত্র শতকরা ৪ জন প্রতিবন্ধি শিশু স্কুলে যাওয়ার সুযোগ পায়? বাংলাদেশে পনেরো কোটি মানুষের মধ্যে প্রায় দেড় কোটি শুধুমাত্র প্রতিবন্ধী। গড়ে আড়াই লক্ষ প্রতিবন্ধী প্রতিবৎসর বাড়ছে এবং তারা আমার মতোই চারদেয়ালের আবদ্ধ ঘরে বেড়ে উঠছে। তাদের নেই আর দশজন সুস্থ্য ছেলেমেয়ের সাথে কাঁধে কাঁধ মিলিয়ে দেশ গড়ার স্বাভাবিক পরিবেশ। অথচ বাইরের দেশগুলোতে দেখুন, প্রতিবন্ধীরা পরিবার থেকে অনেক সাপোর্ট পায়। সেখানকার পরিবেশটাই এমন সুস্থ্য সুন্দরভাবে বাঁচার জন্যে কিংবা প্রতিবন্ধী শিশুদের ভবিষ্যৎ মজবুত করার লক্ষ্যে প্রতিবন্ধীদের পরিবার এবং সেখানকার মানুষেরা অনেক বেশি সচেতন।
আমাদেরো সচেতন হবে। সমাজে সচেতনতা সৃষ্টির লক্ষ্যে আমাদের প্রত্যেকেই সচেষ্ট হতে হবে। আমাদের সম্মিলিত প্রচেষ্টায় গড়ে তুলতে হবে এমন একটি বাংলাদেশ যাতে করে আমাদের ছোট্ট ভাই বোনেরা চার দেওয়ালের বাইরে বেড়িয়ে এসে স্বাভাবিক জীবন যাপন করতে পারে। 


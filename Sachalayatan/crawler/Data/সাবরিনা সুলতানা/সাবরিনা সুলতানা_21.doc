এ কি বৈষম্য নয় !?



গত মঙ্গলবার সচলে একটি লেখা দিয়েছিলাম     "প্রতিবন্ধি পরীক্ষার্থীদের জন্য অতিরিক্ত ১৫ মিনিট সময় এবং কিছু কথা"         শিরোনামে। সেদিন কিছুটা তৃপ্তি ছিলো মনে     সরকারের এই ঘোষণায় যা প্রথম আলো পত্রিকার      মাধ্যমে জানতে পারি। কিন্তু সেদিন ঘুনাক্ষরেও বুঝতে পারিনি এখানেও হতে হবে বৈষম্যের স্বীকার। আমরা জানতাম আমার ছোট বোন অতিরিক্ত পনেরো মিনিট বরাদ্দ সময়টুকু পাবে। কিন্তু পরীক্ষার আগের দিন রাতে জানলাম পনেরো মিনিট অতিরিক্ত সময় শুধুমাত্র শ্রুতিলেখক নিয়োগেই পাওয়া যাবে। তার মানে কি দাড়ালো! সরকার একটি আইন করেছেন যাতে প্রতিবন্ধি মানুষেরা পরীক্ষার হলে অতিরিক্ত কিছু সময় পাবেন। কিন্তু সেটি শুধুমাত্র শ্রুতিলেখকের সাহায্যেই! যারা কষ্ট করে হলেও ধীরে ধীরে নিজেরা লেখার চেষ্টা করে, কিন্তু শারীরিক অক্ষমতার কারণে তাদের কিছু নাম্বার ছেড়ে দিয়ে আসতে হয় তাদের কি অপরাধ!? কেনো সব ধরণের প্রতিবন্ধি মানুষই সমানভাবে এই সুবিধে পেতে পারে না!?   
আমার ছোট বোনের শরীরের প্রতিটি অঙ্গ-প্রত্যাঙ্গ'র মাংসপেশী ক্ষয়ে যাছে। সে ধীরে ধীরে শক্তিহীন হয়ে পড়ছে। ডাক্তার বলেছেন, নিজের কাজ নিজে করার চেষ্টা অব্যহত রাখতে হবে তাকে। যতটা পারা যায় সচল থাকার চেষ্টা করতে হবে। আমরাও চাই সে যা নিজে করতে পারে কষ্ট হলেও সেই চেষ্টা অব্যহত থাকুক।    মানুষের কটাক্ষ চাহনী -বিদ্রুপ সহ্য করে হলেও সে নিয়মিত স্কুলে যাক।        আর দশজনের মতোই স্বাভাবিক নিয়মে পড়ালেখা চালিয়ে নিক। সমাজে প্রতিষ্ঠিত হোক। আমি নিজে যা পারিনি সে তা করে দেখাক। আর তার জন্যেই আমার এ অসমযুদ্ধে নামা। পরীক্ষার হলে সীমিত সময়ের মধ্যে সবার মতোন তাড়াহুরো করে লেখা তার পক্ষে সম্ভব হয় না। প্রায় সময়েই হাতের সমস্যার কারণে দশ/পনেরো নাম্বার ছেড়ে দিয়ে আসতে হয় তাকে। যখন শুনলাম "সরকার সব ধরণের প্রতিবন্ধি মানুষের জন্যেই একটি আইন করেছেন যাতে করে  আমার ছোট বোনটিকে এখন থেকে আর পরীক্ষার হলে নাম্বার ছেড়ে দিয়ে আসতে হবে না" মনটা খুব উৎফুল্ল হয়ে উঠলো। কিন্তু এমন খবরে মাথা ঠিক রাখা অসম্ভব হয়ে পড়ে। কেউ সুবিধে পাবে আর কেউ বঞ্চিত হবে এমন বৈষম্যমূলক আইন আমি ঠিক মেনে নিতে পারছি না। এমতাবস্থায় আমার কি করণীয় আপনারাই বলুন! 


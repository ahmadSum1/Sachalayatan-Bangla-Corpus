ছোট্ট একটি অনুরোধ করেছিলাম মাত্র



দয়া করে আমার এই পোষ্টে খারাপ লেগেছে কিংবা দুঃখ পেয়েছেন এ জাতীয় মন্তব্য করবেন না। কারুর সহমর্মিতা অথবা সহানুভূতি চেয়ে মানবিক আবেদন জানানোও আমার উদ্দ্যেশ্য নয়। এ লেখার তাৎপর্য কেউ বুঝতে পারলেই লেখার সার্থকতা খুঁজে পাবো। ধন্যবাদ।

সাবরিনা সুলতানা
বি-স্ক্যান প্রতিষ্ঠাবার্ষিকী উপলক্ষ্যে এক হপ্তার জন্যে ঢাকা যেতে হয়েছিলো ৯ই জুলাই। ঢাকা যাওয়া আসার জন্যে সাধারণত আমি ট্রেনে কেবিন নেওয়ার চেষ্টা করি যেহেতু হুইলচেয়ার সাথে নিয়ে ঘুরতে হয়। নানা ভোগান্তি পেরিয়ে ট্রেনে কুলির সাহায্যে তবুও উঠা যায় কিন্তু বাসে তো হুইলচেয়ার ব্যবহারকারীদের জন্যে কোন সুবিধেই নেই! যাই হোক, দূর্ভাগ্যক্রমে এবার ঢাকা যাওয়া এবং আসার জন্যে কেবিনের টিকেট পাইনি। অনেক ঝামেলার পরে সুবর্ণ এক্সপ্রেসের টিকেট যোগার করেছি। আমার একটু পরে পরেই রক্ত চলাচল বন্ধ হয়ে হাতে পায়ে ঝি ঝি ধরে যায় যদি না খানিকক্ষন পর পর নড়ে চড়ে বসি আমি। দুঃচিন্তা ছিলো খুব এই নিয়ে। তাই ট্রেনের চেয়ারের চেয়ে আমার নিজের হুইলচেয়ার সবচে সুবিধাজনক। এই সব মাথায় নিয়েই ৯ তারিখ স্টেশনে গেলাম। সুবর্ণতে উঠেই দেখি দরজা দিয়ে ঢুকতেই প্রথমে পর পর দুটি সিঙ্গেল চেয়ার। যিনি বসে ছিলেন চেয়ারে সেই ভদ্রলোককে আমার অসুবিধার কথা বলে বিনীত অনুরোধ জানালাম আমার টিকেটের সাথে যদি তিনি নিজের টিকেটটি বদলে নেন তাহলে এই সিঙ্গেল সিটে আমার সহকারী মেয়েটিকে বসিয়ে তার পাশে হুইলচেয়ারে বসেই আমি যেতে পারি। এতে কারুর হাঁটা চলারও অসুবিধে হবে না। তিনি এবং ট্রেনের এটেডেন্স নির্দ্বিধায় রাজি হয়ে গেলেন বিষয়টির মানবিক দিক চিন্তা করে। আমার নিজের দুঃশ্চিন্তারও লাঘব হলো এই ভেবে ফেরার পথেও কোন অসুবিধে হবে না। আমার শারীরিক অবস্থা যে কোন বিবেকবান মানুষ নিশ্চয় বুঝবেন। সত্যি কথা বলতে কি খুব সহজে এমন কিছু ভেবে বসার আগে আমি ভুলে গিয়েছিলাম আমার বসবাস বাংলাদেশ নামক এক জায়গায়!  
অনুষ্ঠান শেষে কমলাপুর স্টেশন থেকে গত ১৬ তারিখ বিকেলে ৩টা ৩০মিনিটে সুবর্ণ এক্সপ্রেসে রওনা দিয়েছিলাম ঢাকা থেকে চট্টগ্রামের উদ্দ্যেশ্যে। ৯ তারিখের মতোন এবারো আমার বগির দায়িত্বে যিনি ছিলেন তাকে অনুরোধ জানালাম সিঙ্গেল চেয়ারের পাশে আমার টিকেট বদলে আমাকে হুইলচেয়ার নিয়ে বসতে দেওয়ার সুবিধেটি কি করে দেওয়া যায়!? তিনি খুব আন্তরিকভাবেই বললেন “অবশ্যই যায়! যাত্রীদের সুবিধা অসবিধে দেখাই তো আমাদের কাজ। এই সিটটি যার তিনি এলেই আমি ব্যাবস্থা করে দেবো।“
সুবর্ণ এক্সপ্রেসের “গ” বগির ৫২নং সিটে আমার সহকারী মেয়েটিকে বসিয়ে আমি নিশ্চিন্ত মনে পাশে আমার হুইলচেয়ার নিয়ে বসে গেলাম। টিকেট হাতে তৈরি ছিলাম সিটের মালিক এলেই তাকে আমার বিষয়টি বুঝিয়ে বলবো। উত্তরা স্টেশনে একজন আমার পিছনে এসে বললেন এই সিটটি আমার। আমি ঘাড় ঘুরাতে পারছিলাম না তাই তাকে দেখতে পেলাম না। ওই অবস্থাতেই তাকে অনুরোধ করলাম, “একটু কষ্ট করে যদি আমার টিকেটের সাথে আপনার টিকেটটি বদলে নেন, আমার এই অবস্থা...” তিনি আর শুনতেই চাইলেন না। হুট করে বাইরে চলে গেলেন। শুনতে পেলাম বগির দায়িত্বপ্রাপ্ত কর্মকর্তার সাথে তার কথা কাটাকাটির আওয়াজ। যা বুঝলাম তিনি একজন সাংবাদিক। নিজের সিট ছাড়া বসবেন না। আশে পাশের সিট থেকে কয়েকজন যাত্রী উঠে আমার শারীরিক অবস্থার কথা জানিয়ে তাকে অনুরোধ করছিলেন। অন্যান্য বগির তিন চারজন কর্মিও এসে কথা বলছিলেন আমার হয়ে। কিন্তু তার এক কথা তিনি কারুর সাথে সিট শেয়ার করবেন না। আমার তখনো বিশ্বাস ছিলো আমি নিজে কথা বললে তিনি আমার কষ্টটা বুঝবেন। তাই আমি নিজে উনার সাথে কথা বলতে চাইলাম। কিন্তু আমার সাথে তিনি কথা বলবেনই না। 
শুনলাম তার কন্ঠেই, “সুবর্ণ এখন আর ট্রেন নেই, মালটানা গাড়ি হয়ে গেছে।“ 
শোনা মাত্র আমার হাত পা শক্ত হয়ে গেলো। দাঁতে দাঁত চেপে রেলকর্মিকে জানালাম, “আমি উনার সিট ছেড়ে দিচ্ছি। নিতান্তই যখন আমার কথা শুনবেন না তিনি আমার সমস্যা আমি কোনভাবে ম্যানেজ করে নিতে পারবো।“
ঠিক সে মূহুর্তেই বগির অপরপ্রান্তের সিঙ্গেল সিটটি খালি করে দিলেন একজন। আমার পাশ কাটিয়ে যাওয়ার সময় একঝলক তার চেহারা যতখানি দেখলাম খুব পরিচিত মুখ মনে হলো কেনো জানি। খানিক্ষন পরেই রেলকর্মির কাছে তার নাম জানতে পেলাম। তিনি আমাদের চট্টগ্রামেরই। বেশ কয়েক বছর ধরে ঢাকার মিডিয়া জগতে আছেন। এর আগে চট্টগ্রামেই কাজ করতেন। বছরখানেক আগে আমার সাথে ফোনে একবার কথাও হয়েছিলো। খুব ইচ্ছে হলো ফোন দিয়ে একবার বলি, “আমার শরীর দুর্বল হতে পারে কিন্তু মন দুর্বল নয়। একজন শিক্ষিত মানুষ হয়ে বিশেষত পেশায় সাংবাদিক হয়ে সামান্য একটা সিটের জন্যে আমার শারীরিক অসহায়ত্বকে এতো বড় অপমান করতে আপনার বিবেকে এতটুকু বাধলো না!? একবার অন্তত আমার অবস্থাটা জানার চেষ্টা করলে কিইবা ক্ষতি হতো! আমি তো খুব চাপাচাপি করিনি সিট ছেড়ে দেওয়ার জন্যে! শুধু অনুরোধ জানিয়েছিলাম। এইটুক অনুরোধ একজন মানুষই তো করতে পারে অপর একজন মানুষের কাছে।“
আমি তাকে কিছুই বলিনি। ফোন করে পরিচয় দিয়ে তাকে লজ্জা দিতে আমার বিবেকে বাধঁছিলো। আমার এই লেখার উদ্দ্যেশ্য কোনভাবেই সেই ব্যাক্তি বা গোষ্ঠীকে হেয় করা নয়। একজন সাংবাদিক আমার হুইলচেয়ার সমেত আমাকে “মাল” আখ্যায়িত করলেই সব সাংবাদিক খারাপ এটা অন্তত ব্যাক্তিগতভাবে আমি মনে করি না। কিন্তু খুব খারাপ লেগেছে আমার এই ভেবে সাংবাদিকতা যার পেশা এমন একটি ইস্যুতে মানুষকে অমানুষ ভাবার মতোন তার অদ্ভুদ মানসিকতা। নাকি এটাই স্বাভাবিক! আমি খুব দ্বিধান্বিত, তবে কি আমারই ভুল হলো!?


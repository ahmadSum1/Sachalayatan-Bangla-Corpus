প্রতিবন্ধি পরীক্ষার্থীদের জন্য অতিরিক্ত ১৫ মিনিট সময় এবং কিছু কথা



সাবরিনা সুলতানা
গত ২৫শে সেপ্টম্বর' ১০ তারিখে প্রথম-আলো পত্রিকায়    "পরীক্ষায় প্রতিবন্ধীরা ১৫ মিনিট অতিরিক্ত সময় পাবে"   শীর্ষক একটি সংবাদ দৃষ্টি গোচর হয়। উল্ল্যেখিত সংবাদে মাধ্যমিক ও উচ্চমাধ্যমিক পরীক্ষাসহ দেশের সব পাবলিক পরীক্ষায় প্রতিবন্ধী পরীক্ষার্থীদের জন্য অতিরিক্ত ১৫ মিনিট সময় বরাদ্দ দেওয়ার এবং পরীক্ষায় দৃষ্টিপ্রতিবন্ধীদের পাশাপাশি সেরিব্রাল পালসিজনিত (অপরিণত মস্তিষ্কে আঘাতজনিত কারণে শারীরিক প্রতিবন্ধিতা) এবং শারীরিক প্রতিবন্ধীরাও প্রথমবারের মতো শ্রুতিলেখক নিয়োগের সুযোগ পাওয়ার বিষয়টি আন্ত:শিক্ষা বোর্ডের সভায় চূড়ান্তভাবে অনুমোদন পাওয়ার কথা জানতে পারি।
নিঃসন্দেহে এটি প্রশংসনীয় উদ্দ্যেগ। মাননীয় শিক্ষামন্ত্রিসহ সংলিষ্ট সকলকে আন্তরিক ধন্যবাদ জানাই। তবে সময়টি যদি নূন্যতম আধঘন্টা দেওয়া হতো পরীক্ষার্থিদের জন্যে আরো ভালো হতো।
আমার ছোট বোনটি এবার আসন্ন জুনিয়র স্কুল সার্টিফিকেট পরীক্ষা দেবার প্রস্তুতি নিচ্ছে। যা আগামী ৪ তারিখে শুরু হতে যাচ্ছে। প্রায়শই পরীক্ষার হলে সীমিত সময়ের মধ্যে সবার মতোন তাড়াহুরো করে লেখা তার পক্ষে সম্ভব হয় না। সব সময়েই দেখা যায় হাতের সমস্যার কারণে দশ/পনেরো নাম্বার ছেড়ে দিয়ে আসতে হয় তাকে। সত্যি কথা বলতে কি প্রতিবন্ধী ব্যক্তিদের শারীরিক অবস্থা বিবেচনায় পনেরো মিনিট প্রয়োজনের তুলনায় অত্যন্ত কম সময়। যেহেতু তারা দ্রুত লিখতে সক্ষম নয়। নাম্বার ছেড়ে দিয়ে আসতে হয়। এছাড়াও শ্রুতিলেখকের সাহায্যে পরীক্ষা দিতে গেলেও কিছুটা সময় বাড়তি লাগে। আমার মতে বিষয়টির মানবিক দিক বিবেচনায় রেখে পরীক্ষার সময় অন্ততপক্ষে আরো আধঘন্টা উচিৎ। এতে করে সবাই উপকৃত হবে।
লেখাটি সেদিন-ই তাৎক্ষনিক লিখে ভেবেছিলাম শিক্ষামন্ত্রি বরাবরে আবেদন করবো। কিন্তু সুযোগের অভাবে সম্ভব হয়নি। যাই হোক, একে তাকে ফোন করে করে হয়রান হয়ে, এবং অনেক দৌড়াদৌড়ি- অনেক ঝক্কি ঝামেলা পোহানোর পরে স্কুল কতৃপক্ষকে রাজী করাতে পেরেছি। আমার ছোটবোনটির জন্যে পনেরো মিনিট বাড়তি সময়টুকু তারা দিয়েছে। একতলায় আলাদা রুম দিয়েছে। এবং আশা করছি আমার মাকেও ভেতরে প্রবেশের অনুমতি দেওয়া হবে। এখন শুধু সময়ের অপেক্ষা।  


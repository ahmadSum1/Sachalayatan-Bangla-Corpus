ধর্মের কল বাতাসে নড়ে, আসুন ফুঁ দেই ঘরে ঘরে!





১।


ছোটবেলায় আমি স্কুলে পড়েছি একাধিক জেলায়, এবং অতি অবশ্যই একাধিক প্রতিষ্ঠানে। তন্মধ্যে প্রথমটি শহীদ শিক্ষক সামসুজ্জোহার রক্তেভেজা রাজশাহী বিশ্ববিদ্যালয়ের সবুজ ক্যাম্পাসের এক কোণের ছোট্ট একরত্তি নার্সারি-স্কুল। (তখন মা-চাচা-ফুফুরা সদলবলে রাবিতে পাঠরত ছিলেন, একেকজন একেক পর্যায়ে।) রাবি ক্যাম্পাসে ঢুকতেই চোখে পড়ত নিতুন কুণ্ডুর স্থাপত্য। সাবাশ বাংলাদেশ! ‘সাবাশ বাংলাদেশ/ এ পৃথিবী অবাক তাকিয়ে রয়/ জ্বলে পুড়ে মরে ছারখার/ তবু মাথা নোয়াবার নয়’ এই কথাগুলো আমি শিখে ফেলেছিলাম স্কুলে ভর্তি হবার আগেই। আমি বরাবরই একটু হাবাগোবা টাইপের ছিলাম, তাই অনেক পরে সুকান্তের কবিতায় এই বাক্যগুলো খুঁজে পেয়ে বাড়াবাড়ি রকমের অবাক হয়েছিলাম! ৯০’র এরশাদ পতনের সমসাময়িক কোনও এক বিজয় দিবসে সেখানেই প্রথম বইমেলা দেখি। সেই বইমেলায় আব্বা কিনে দিয়েছিলেন কালিপদ দাসের লেখা জীবনী গ্রন্থমালার ‘বঙ্গবন্ধু’ খন্ডটি। তখন বেজায় মেজাজ খারাপ হয়েছিল। হবে নাইবা কেন? আমার বয়স তখন সাকুল্যে তিন হয়েছে কিনা গুনে দেখতে হবে। আর এমন এক বই পেলাম যে তাতে রংচং দূরে থাক, সাদাকালো ছবি পর্যন্ত নেই। পরদিন চাচা-ফুফুদের এক বন্ধুস্থানীয় ছাত্রনেতা উপহার দিলেন মোহাম্মদ হান্নানের ‘বাংলাদেশের মুক্তিযুদ্ধঃ কিশোর ইতিহাস’ বইটি। আমার জীবনের প্রথম ইতিহাসের পাঠ (পুস্তকপাঠ অর্থে) সেখান থেকেই। পেছনের কথা আমি ভুলতে পারিনা, ভুলতে চাইও না। তাই, পেছন ফিরে তাকালে আজ কিন্তু ভালোই লাগে, বইমেলা থেকে কেনা ‘প্রথম’ বইদুটোর স্মৃতিচারণ করতে। 


২।


রাবি ক্যাম্পাসেই প্রথম দেখেছিলাম “শহীদ স্মৃতি সংগ্রহশালা”। (সত্যি বলতে কি, ঢাকা বিশ্ববিদ্যালয়ে পড়ার সময় বহুদিন মনে আফসোস ছিল- আহা চারপাশে এত ইতিহাসের ছড়াছড়ি, অথচ সংগ্রহশালা তো নেই। আমার ধারণা ছিল বিশ্ববিদ্যালয় মানেই তাতে ডিন অফিস কিংবা রেজিস্ট্রার বিল্ডিঙের মত খুব স্বাভাবিক ভাবেই সংগ্রহশালাও থাকবে। আমাদের ছাত্রজীবনের শেষভাগে অবশ্য তা হয়েছিল। মুক্তিযোদ্ধা গোপাল দাসের হাত ধরে গড়ে উঠেছিল “ডাকসু সংগ্রহশালা”। সে গল্প আরেক দিন করা যাবে।) রাবি ক্যাম্পাসের শহীদ স্মৃতি সংগ্রহশালায় ঢোকবার মুখে চোখে পড়ত পাক হানাদার বাহিনীর পরিত্যক্ত একটি ট্যাংক অথবা সাঁজোয়াযানের ধ্বংসাবশেষ। ভেতরে ছিল অধ্যাপক জোহা’র শার্ট ও আরো অনেক কিছু। সে জায়গা ঘুরে এসে আমার মনে হত আমারও থাকা দরকার একটা শহীদ স্মৃতি সংগ্রহশালা। সেই বয়সের মুসকিল আসান একজনই, আব্বা (আগেই বলে রাখি, ভদ্রলোক একটু আধ-পাগলা কিসিমের, অনেকটা রাশেদের বাবার মত)। সোৎসাহে বাপ-বেটা সাজিয়ে তুলতাম আমাদের ছোট্ট সংগ্রহশালা। এখন ভাঙ্গা ট্যাংক পাই কোথায়? সপ্তাহখানেক আগেই চমৎকার লাল টুকটুকে একটা চাবি দেয়া খেলনা গাড়ি পেয়েছিলাম। বাপ-বেটা কার মাথায় যে সেটা ভাংবার বুদ্ধি এসেছিল তা ইতিহাসবিদেরা ঘেঁটে বার করবেন। আপাতত ইতিহাসের সত্য এই যে- নতুন খেলনা গাড়ী এক আছাড় দিয়ে ভেঙ্গে ভেতরের কালো প্লাস্টিকের ফ্রেমটুকু বের করে নেয়া হয়েছিল। কেননা ওই বেচারা ফ্রেমটুকুর প্রচণ্ড মিল ছিল সেই ট্যাঙ্কের ধ্বংসাবশেষের সঙ্গে। তারপর সেই ভাঙ্গা গাড়ী (মতান্তরে ভাঙ্গা ট্যাংক) শোভা পেতে লাগল আমাদের সংগ্রহশালার প্রবেশদ্বারে। মিষ্টির বাক্স কেটে বেদি বানিয়ে দিলেন আব্বা। কাঁচা হাতে তার নামফলকটা মূল ফলকের অনুকরণে আমিই লিখলাম।


৩।


দ্বিতীয় জেলার প্রথম স্কুলটিতে মূল ভবনের মাথায় বড় অক্ষরে লেখা থাকতঃ ‘মওলানা কছীমউদ্দীন স্মৃতি ট্রাস্ট’। একই জেলায় অবস্থিত পরের স্কুলটিতেও দেখি একটি ভবনের গাড়ি বারান্দার কার্নিশে কালো অক্ষরে লেখাঃ ‘মওলানা কছীমউদ্দীন ছাত্রাবাস’। পিচ্চিকালের বুদ্ধিতে বুঝলাম উনি বিশাল কেউকেটা কেউ হবেন। এখন কেন কেউকেটা এই প্রশ্নের জবাব স্কুলে কেউ জানেন না (এটা দন্ডনীয় অপরাধ হওয়া উচিৎ)। শেষমেশ ভরসা আবার সেই আব্বা। আগেই বলেছি ভদ্রলোক একটু পাগলা কিছিমের (নইলে আড়াই বছরের ছেলেকে কেউ ডিকশনারি আর মানচিত্র দেখা শেখায় নাকি?) উনি ছিলেন ব্যাবহারিকে বিশ্বাসী। সেই সূত্রে তিনি একদিন আমাকে নিয়ে গেলেন মওলানা কছীমউদ্দীনের কবর দেখাতে। সেটা কি পথে পড়েছিল নাকি কবর দেখার উদ্দেশ্যেই যাওয়া হয়েছিল সেটা বের করবার ভারও ইতিহাসবিদদের ওপর ছেড়ে দিলাম। কবরে গিয়ে বাপ-বেটা সেই কবর জিয়ারত করে ফেরার পথে আব্বা শোনালেন নিজামীর আল-বদর বাহিনীর হাতে নিরীহ একজন মাওলানা কছীমুদ্দিনের শহীদ হবার শোকাবহ কাহিনী। ততদিনে মোহাম্মদ হান্নানের লেখা কিশোর ইতিহাস পড়ে একেবারে বখে গিয়েছি। সাথে আছে আব্বার প্রয়োজনীয় টিকা-টিপ্পনি। সব মিলিয়ে পাকিস্তানী হানাদার বাহিনী কি, জামায়াত-শিবির কি, আল-বদর কি জেনে গেছি ভালমতই। অন্তত ঐ বয়সে যতটুকু জানা প্রয়োজন। 


৪।


৯০’র পরে যারা জন্মেছে তারা ইতিহাস চেপে রাখা সেই অন্ধকার সময় টুকু না দেখায় এই জানার গুরুত্বটুকু হয়তো আলাদা করে বুঝবে না। আমি নিজেই কি ছাই বুঝেছিলাম নাকি? ইতিহাসের এই তত্বীয় ও ব্যাবহারিক পাঠের গুরুত্ব হাড়ে হাড়ে বুঝেছিলাম ঢাকা বিশ্ববিদ্যালয়ের জীবনে। সেখানে আমি সংযুক্ত ছিলাম আব্দুল কাদের মোল্লার স্মৃতি-কলুষিত শহীদুল্লাহ হলে। হল জীবনে ইসলামী ছাত্র শিবির বহুবার কাবাডি-কাবাডি-কাবাডি বলে আমাকে টেনে-হিঁচড়ে তাদের কোর্টে নিয়ে যাবার চেষ্টা করেছে। কিন্তু আব্বার শিক্ষায় দম ধরে রাখতে পেরেছি ভালভাবেই। বহুবছর পরে বাবার সাথে বিশ্ববিদ্যালয় জীবনের স্মৃতি মেলাতে গিয়ে এমন কিছু ক্ষেত্রে বাড়াবাড়ি রকমের মিল পেয়ে দুজনেই মজা পেয়েছি। আব্বাকে শিবিরের দাওয়াত দিতে পিছু লেগেছিল মীর কাশেম আলী। ভাগ্য বড় রসিক, তিন দশক পরে আমি যখন শহীদ মিনারে কোনও এক মানব্বন্ধনে অংশ নিই আমার গলায় ঝোলানো প্ল্যাকার্ডে কাকতালীয় ভাবে শোভা পাচ্ছিল সেই একই মীর কাশেম আলীর নাম! যাহোক, আব্বার ওপরেও কিন্তু আরেক আব্বা ছিলেন, অর্থাৎ দাদা। সেকারণে মীর কাশেম আলীর মত ধুরন্ধর খেলোয়ারের সাথেও আব্বা দম ধরে নিজের কোর্টে গ্যাঁট হয়ে বসে ছিলেন। দুই প্রজন্মের এই ইতিহাস থেকেই আমি জীবন থেকে নেয়া একটি সত্য অনুভব করিঃ নৈতিকতা আর ইতিহাসের প্রথম হাতেখড়ি হতে হবে পরিবারেই। আজ থেকে আর দু-এক দশক পরে কোন শিশুটি শাহবাগে যাবে আর কোন শিশুটি গোলামের পরের প্রজন্মের জানাজায় যাবে সেটি কিন্তু (অনেকাংশে, পুরোপুরি নয়) নির্ধারিত হয়ে যাচ্ছে শিশুকালেই। তা, আমরা কি করছি? 


৫।


 ক’দিন আগে দীপাবলির বাজি-পটকার শব্দে মোড়ানো উৎসবমুখর পরিবেশে চমৎকার একটি ঘটনা ঘটেছে। ছড়াকার মৃদুলদা’র ভাষায়ঃ জামায়াতের গোআ-মারা গেছে। তার ১% অনুসারীরা আত্মীয়স্বজনের ছুতোয় আড়াই দিন ধরে মানুষ-জন জড়ো করে বিশাল শোডাউন করে পল্টনে জানাজা করেছে। একজন হিসেব কষে দেখিয়েছেন সেখানে উপস্থিতি ৩০ হাজারের ঘরে, মোটেই দাবীর মত লক্ষাধিক না। যাই হোক, লাখ-হাজারে কিছু যায় আসে না। ১% ছিল এবং আছে সেটি বাস্তবতা। ভবিষ্যতেও বোধকরি থাকবে সেটিও বাস্তবতা। কিন্তু তাদের হার আরও বেড়ে যেন না যায়, সেই দায়টুকু আমার আপনার সবার। বাংলা প্রবাদে বলেঃ ‘ঘুমিয়ে আছে শিশুর পিতা সব শিশুরই অন্তরে’। সেই অনাগত সেই সুপ্ত পিতাটি  জামায়াতী হবে না কি মানুষ হবে সেটি নির্ধারনের সুযোগ অনেকটাই বর্তমানের পিতাদের হাতে। নেবেন কি সে সুযোগটা? চাইলে স্বার্থপরের মত নিজের সন্তানকে ইতিহাস না জানিয়ে “আই হেইট পলিটিক্স” শেখাতে পারেন। তাতে শিবির কিন্তু তার ভাগটা ছেড়ে দেবে না, বরঞ্চ সুযোগ পাবে। পারলে বাপ-বেটা একসঙ্গে বসে ইতিহাসের আদান প্রদান করুন। হাননান সাহেবের বইয়ের মত সাবলীলভাবে ইতিহাসের গল্পগুলো শিশুকালেই সন্তানকে জানিয়ে দিন। পরে কিন্তু অনেক দেরী হয়ে যাবে। আজকে সূদীর্ঘ ৪৩ বছর পরে হলেও মওলানা কছিমউদ্দীনের হন্তারকের ফাঁসির রায় হয়েছে। তাঁর স্বজনেরা নিশ্চয় বহুরাত পর একটু শান্তিতে ঘুমাবেন। আপনার স্বজনের শান্তি যেন ৪৩ বছর পরে আদায় করে নিতে না হয় সে দায় কিন্তু আপনারই। 


৬।


ক’দিন আগে টকশোজগতের বিখ্যাত হেজেমনি ও বিশিষ্ট বামায়াতী রেটোরিক ফরহাদ মজহার ইনিয়ে বিনিয়ে বলেছেনঃ “নেতিবাচকতা পরিহার করার গুরুত্ব” সম্পর্কে। আমি সম্পূর্ণ একমত। নেতিবাচকতা পরিহার্য, তবে তার প্রথম ধাপ হল নেতিবাচক এলিমেন্ট (উদাহরণঃ গোআ, পিয়াস করিম ইত্যাদি) চিহ্নিত করণ। আর এই নেতিবাচক এলিমেন্ট চিহ্নিত করণ শুরু হোক পরিবারেই, একেবারে শিশুকাল থেকে। আমরা শিশুমনে উল্টোপাল্টা অকাজের জিনিস না ঢুকিয়ে খারাপকে খারাপ, রাজাকারকে রাজাকার, আল-বদরকে আল-বদর হিসাবে চেনাতে পারি। আমরা বাচ্চাদের যে গল্প শোনাব তাতে নেতিবাচক চরিত্রে রাক্ষস-খোক্কস না বলে নিজামি-ছাইদি বলতে পারি। তাতে ছোট থেকেই তারা নেতিবাচককে নেতিবাচক হিসেবে চিহ্নিত করতে শিখবে, যে শিক্ষা কাজে দেবে আজীবন। (সত্যি বলতে কি, আমি গোআ’র ইতিহাসটুকু চেপেচুপে বাচ্চাদের উপযোগী গল্প বানিয়ে লেখবার চেষ্টা করছি, আধখানা হয়েছে। জানেনই তো আমার বড্ড মুখ খারাপ, তাই শেষ করে উঠতে পারছি না।) সচলের চমৎকার শিশু-লেখিয়েরা যোগ দিলে আমরা কিন্তু এইসব নেতিবাচক চরিত্রের আমলনামাগুলো শিশুদের উপযোগী করে একটা আর্কাইভে জমা করে ফেলতে পারি। 


৭।


তারপর? তারপর আবার কি, বাচ্চাকে ডালিমকুমারের পাশাপাশি গোলামকুমারের গল্পও একটু শোনাবেন। ‘বিউটি এন্ড দ্যা বীস্ট’ শোনানোর সঙ্গে ‘মুক্তি এন্ড দ্যা বদস’ এর রূপকথাও একটু শোনাবেন। তারপর ছুটি। এই বাচ্চারা বড় হলে নিজেরাই কাবাডি-কাবাডি-কাবাডি বলে সবাইকে নিজের কোর্টে নিয়ে আসবে। আমরা খালি দমটুকু ধরিয়ে দিই, নাকি বলেন? সারা বাংলার আনাচে-কানাচে এমন হাজারো নিরীহ কছিমউদ্দীনেরা ঘুমিয়ে আছেন। তাদের অভিশাপটা যেন আমাদের অথবা আমাদের শিশুদের গায়ে না পড়ে। খবরদার!


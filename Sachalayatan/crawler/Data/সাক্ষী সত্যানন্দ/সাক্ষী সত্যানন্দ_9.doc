বিপন্ন স্বদেশের বিবর্ণ প্রচ্ছদ



সবুজের মাঝে ছাতাপড়া পচা ঘা’য়ের মত
ছোপ ছোপ সাদা রঙের উদ্ভট নকশা করা 
নিষিদ্ধ প্রচ্ছদের আড়াল থেকে-
তৃষ্ণার্ত ছারপোকারা আজ উদ্যত, উদ্ধত।
অসহায় আমি চেয়ে দেখছি-
বিপন্ন স্বদেশের বিবর্ণ প্রচ্ছদ।
প্রথম সংস্করণের শিল্পীরা সকলেই আজ
নিহত অথবা তুলিকাশক্তিরহিত।
আর প্রধান শিল্পী স্বয়ং,
স্বদেশী ছারপোকাদের ক্রমাগত আক্রমনের মুখে,
অবিরত রক্তক্ষরণে নিহত।
অবশিষ্ট শিল্পীদের তুলিতেও 
হৃদয় নিংড়ানো রক্ত আজ শুষ্ক প্রায়।
রক্তিম রঙের ক্রমাগত সরবরাহের অভাবে,
প্রচ্ছদের সব রঙ চলে যাচ্ছে ছারপোকাদের পেটে;
তাই প্রচ্ছদের লাল রঙ উবে গিয়ে ফুটে উঠছে-
রক্তলোলুপ ছারপোকাদের, 
অন্ধকার বিষ্ঠার খাপছাড়া প্রলেপ।
নির্বাক আমি, অথবা আমরা, চেয়ে দেখছি-
বিপন্ন স্বদেশের বিবর্ণ প্রচ্ছদ।


পাকিস্তানের স্বচ্ছ, নিরপেক্ষ ও আন্তর্জাতিক মানের আতংক




০১।

গিয়েছিলাম প্রতিবেশী এক পিচকুর প্রথম বর্ষপূর্তিতে, কেক্কুক খেতে। বহুদিন পরে বাসায়, তাই আমিও প্রতিবেশীদের কাউকে চিনিনা- আমাকেও প্রতিবেশীরা চেনেনা। ফলাফল হল- গৃহকর্তা আমাকে সম্বোধন করলেন ‘ভাই’, আর পাশে দাঁড়ানো আমার জনককে ‘দুলাভাই’। পাকিস্তানী পাস্পোর্টধারী বাঙ্গালীদের (আজকাল আশেপাশে এই জাতের লোকজন দেখতে দেখতে অতিষ্ঠ হয়ে গেছি) মত খানিকক্ষন আত্মপরিচয় সঙ্কটে ভুগলাম।
আড়চোখে জনকের দিকে চেয়ে দেখি উনার সাড়ে তেত্রিশখানা দাঁতই বাইরে- ব্যাটা ফাজিল! বাড়ি ফিরে লুপ্তপ্রায় আত্মপরিচয় পুনরুদ্ধার করতে সংবিধান খুলে বসলাম, দেখি কোনও সাংবিধানিক পন্থা পাই কিনা এই আশায়। সেখানকার এক রেফারেন্সের পশ্চাদ্ধাবন করতে গিয়ে কোন কুক্ষণে (নাকি সুক্ষণে) জানি ‘আন্তর্জাতিক আইনের মূল দলিল’ খুলে বসলাম। আমার আশা পুর্ণ হল না বটে, তবে পাকিস্তানের দুরাশার ষোলোকলা খুজে পেলাম। এখন ভাদ্র মাস নয়, পৌষ মাস। তবু সাম্প্রতিক সময়ে পাকিস্তান ও বাংলাদেশের পাকিস্তানিরা কেন অর্শরোগীদের মত ছটফট করছে তার একখানা দুর্দান্ত কারণ চোখে পড়ল। তাই ভাবছি সবার সঙ্গে সেটা শেয়ার করি।

০২।

সংবিধানের সর্বশেষ মুদ্রণটিতে (অক্টোবর ২০১১) একটি জিনিস চমৎকার। এতে সকল সংশোধনীর অতীত-বর্তমান দুটিই গ্রন্থিত আছে। ফলে কখন কোন বেড়াল বদলে কেমন রুমাল করা হয়েছে সহজেই বোঝা যায়। আগের মুদ্রণগুলিতে এই সব ক্ষেত্রে দেখেছি তিনখানা *** দিয়ে বলা থাকত অমুক আইন মোতাবেক বিলুপ্ত অথবা প্রতিস্থাপিত। ফলে পেছনের কথা ভোলা অনেক সহজ ছিল। বর্তমান মুদ্রণের পেছনের কুশীলবেরা বোধহয় একটা ধন্যাবাদ পেতেই পারেন। এই সংস্করণে তাই কোন আমলে কি হয়েছে এই ধোঁয়াশা অনেকটাই পরিস্কার। সেটা দালাল আইন বাতিলকরন হোক, আর নাগরিকত্ব ফেরতের সামরিক ফরমানই হোক। তা সেখানা ঘাঁটতে গিয়েই কিভাবে জানি মন্ত্রমুগ্ধের মত আন্তর্জাতিক ভাবে গৃহীত ‘গণহত্যাজনিত অপরাধ নিরোধ ও তার শাস্তি সম্পর্কিত কনভেনশন (Convention on the prevention and punishment of the crime of genocide)’ খুলে বসলাম। 

০৩।

এই কনভেনশনটি ১৯৪৬ সালের ১১ ডিসেম্বর জাতিসংঘ সাধারন পরিষদে ৯৬ (১) নম্বর সিদ্ধান্ত প্রস্তাবের মাধ্যমে উত্থাপিত হয়। এর পটভূমি অংশে সাক্ষী মানা হয়, নুরেমবার্গ ট্রাইব্যুনাল ও টোকিও ট্রাইব্যুনালকে। অবশেষে, ১৯৪৮ সালের ৯ ডিসেম্বর তারিখে ১৭৪ (এ/৮১০) নম্বর সিদ্ধান্ত প্রস্তাবের মাধ্যমে কনভেনশনটি গৃহীত হয়। এর প্রথমেই বলাঃ

অনুচ্ছেদঃ ১
চুক্তিকারী পক্ষসমূহ দৃঢ়ভাবে সমর্থন করে যে, শান্তি অথবা যুদ্ধকালে যখনই সংঘটিত হউক না কেন, গণহত্যা আন্তর্জাতিক আইনের অধীনে একটি অপরাধ এবং তাহারা (পক্ষসমূহ) উহার নিরোধ ও শাস্তিবিধান করিতে প্রতিশ্রুতিবদ্ধ। 


পক্ষসমূহের একটি অর্থাৎ পাকিস্তান স্পষ্টতই এই প্রতিশ্রুতির ঘোর বিরোধী। চমৎকার, উহারা অধম বলিয়া আমরা উত্তম হইব না নাকি? আরেকপক্ষ অর্থাৎ বাংলাদেশের কি করণীয় আছে? আসুন দেখি কনভেনশন কি বলে। 

০৪। 

কনভেনশনে শাস্তিযোগ্যতা সম্পর্কে বলা হয়েছে-

অনুচ্ছেদঃ ৩
নিম্নোক্ত কাজগুলি শাস্তিযোগ্যঃ
ক. গণহত্যা;
খ. গণহত্যা সংগঠনের ষড়যন্ত্র;
গ. গণহত্যা সংঘটনের প্রত্যক্ষ ও প্রকাশ্যে প্ররোচনা দান;
ঘ. গণহত্যা সংঘটনের প্রচেষ্টা;
ঙ. গণহত্যার সহিত সহযোগিতা।


কনভেনশনে আরও বলা হয়েছে-

অনুচ্ছেদঃ ৪
যেসব ব্যাক্তি গণহত্যা সংগঠন করিবে অথবা ৩ অনুচ্ছেদে বর্নিত অন্য যেকোন কাজ করিবে, তাহারা সংবিধান অনুসারে দায়িত্বশীল শাসক হউক অথবা সরকারি কর্মকর্তা হউক অথবা বেসরকারি ব্যাক্তিই হউক, সেই সব ব্যাক্তিকে শাস্তি প্রদান করা হইবে।



খুউব খিয়াল কইরা বাহে, “বেসরকারি ব্যাক্তি”দের ১ জন ইতিমধ্যে গত, আরও অনেকে লাইনে আছে। তারপর কি? অবশ্যই “দায়িত্বশীল শাসক” ও “সরকারি কর্মকর্তা”। আচ্ছা এবার- 

অনুচ্ছেদঃ ৫
চুক্তিকারী পক্ষসমূহ অঙ্গীকার করিতেছে যে তাহারা বর্তমান কনভেনশনটি কার্জকর করার জন্য এবং গণহত্যা অথবা ৩ অনুচ্ছেদে বর্ণিত যে কোনও কাজের ফলপ্রসূ বিচার ও শাস্তি বিধানের জন্য, তাহাদের নিজ নিজ শাসনতন্ত্র অনুসারে প্রয়োজনীয় আইন প্রণয়ন করিবে। 


২০ জুলাই ১৯৭৩ তারিখে যথাযথ কর্তৃপক্ষ কর্তৃক প্রকাশিত The Bangladesh Gazette Extraordinary আমাদের জানাচ্ছেঃ ১৯ জুলাই, ১৯৭৩ তারিখে গণপ্রজাতন্ত্রী বাংলাদেশের সংসদে “১৯৭৩ সালের ১৯ নং আইন” গৃহীত ও রাষ্ট্রপতি কর্তৃক অনুমোদিত হয়। এটিই আমাদের আন্তর্জাতিক অপরাধ (ট্রাইব্যুনাল) আইন, ১৯৭৩। অর্থাৎ, আমাদের প্রথম ধাপ আমরা পার করেছি। কিন্তু, তাতে পাকিস্তানের কি? আসুন দেখি। 

০৫।

সম্ভবতঃ কনভেনশনের যে অংশগুলো পাকিস্তানের জন্য অতীতে গাত্রদাহের এবং বর্তমানে আতংকের কারণ হয়ে দাঁড়াচ্ছে সেগুলো নিচে উল্লেখ করলামঃ

অনুচ্ছেদঃ ৬
গণহত্যা অথবা ৩ অনুচ্ছেদে বর্নিত অন্য কোনও কাজের জন্য অভিযুক্ত ব্যাক্তিদের বিচার, যে রাষ্ট্রের ভূখণ্ডে সেই কাজ সংঘটিত হইয়াছে সেই রাষ্ট্রের কোনও উপযুক্ত ট্রাইব্যুনালের মাধ্যমে অথবা এমন কোনও আন্তর্জাতিক ফৌজদারি ট্রাইবুনালের মাধ্যমে করা হইবে যে ট্রাইব্যুনালের এখতিয়ার সংশ্লিষ্ট চুক্তিকারী পক্ষ স্বীকার করিয়াছে। 


আমরা সেই ভূখণ্ড হলেও পাকিস্তান আমাদের ট্রাইব্যুনাল মানবে না সেটা স্পষ্ট। তাহলে ‘অথবা’ টুকুই ভরসা, কিন্তু ঠিক কিভাবে?

অনুচ্ছেদঃ ৮
যে কোনও চুক্তিকারী পক্ষ জাতিসংঘের উপযুক্ত অঙ্গসমূহকে গণহত্যা অথবা ৩ অনুচ্ছেদে বর্নিত অন্য যে কোন কাজ নিরোধ ও দমন করার জন্য যথোচিত ব্যাবস্থা গ্রহণের আহ্বান জানাইতে পারিবে। 


গণহত্যা চলাকালীন তৎকালীন বিশ্বনেতৃবৃন্দের কেউই এই অনুচ্ছেদ যথাসময়ে কাজে লাগিয়েছিলেন বলে খুজে পাইনি। যা হোক আমাদের কাজ আমাদেরই করতে হবে-

অনুচ্ছেদঃ ৯
গণহত্যা অথবা ৩ অনুচ্ছেদে বর্ণিত যে কোনও কাজের জন্য কোনও রাষ্ট্রের দায়িত্ব সম্পর্কিত বিরোধসহ, বর্তমান কনভেনশনটির ব্যাখ্যা, প্রয়োগ অথবা প্রতিপালন সম্পর্কিত চুক্তিকারী পক্ষসমূহের বিরোধসমূহ, যে কোনও বিবদমান পক্ষের অনুরোধে আন্তর্জাতিক আদালতে পেশ করতে হইবে। 


আমরাও কিন্তু একটি “বিবদমান পক্ষ”, এখন পাকিস্তানের ভয়টা কি শেষকালে স্বচ্ছ, নিরপেক্ষ ও আন্তর্জাতিক মানের হাইকোর্ট দেখার? নাহলে বড় গলা করে এত চেঁচাচ্ছে কেন!

০৬।

এবারে কিঞ্চিত অফটপিক। প্রয়াত লেখক হুমায়ুন আজাদ তাঁর প্রবচনগুচ্ছে লিখেছিলেন- ‘... জানেন না কার সঙ্গে শয্যায় যেতে হয় আর কার সঙ্গে পর্দায়’। শেহাব ভাইয়ের গল্পের সূত্র ধরে বাংলাদেশের কথিত দুই বৃহত্তম দলের একটির ওয়েবসাইটে গিয়ে দেখি তাদের কৃতিত্বের তালিকায় জ্বলজ্বল করে ঝোলানো* আছে “তথাকথিত স্বাধীনতাবিরোধী শক্তি” কে রাজনৈতিক অধিকার প্রদান। এরপরে বড্ড হতভম্ব হয়ে যাই। হয় দলটির হতাকর্তারা জানেনা কার সঙ্গে শয্যায় যেতে হয়, নতুবা টকশো’র টকমারানীরা (যারা বিনা কারনে উক্ত দলটিকে জামায়াতের সঙ্গ ত্যাগের নছিহত করে চলেছেন) তাঁরা জানেননা যে কার সঙ্গে পর্দায় যেতে হয়। এই প্রকাশ্য সত্যভাষনের পরেও কেবল একলা জামায়াতের নিবন্ধন বাতিল হয় কেন? কেউকি জানাবেন? 
(*স্ক্রীনশট নিচে যুক্ত করলাম।)

০৭।

সবশেষে অল্প একটু অনুরোধ। ভাইসব পাকিস্তানীদের কিংবা জামায়াত-শিবিরের মাথায় কিন্তু পৌরাণিক দাজ্জালের মত নাম সীলমোহর করা নেই। আরও ভয়ঙ্কর যে এরা দেখতে অবিকল Homo Sapience এর মতই। এরা ছড়িয়ে আছে আমাদের আশে পাশেই। অফিসে, আদালতে, বাসে-ট্রেনে, চায়ের দোকানে, হাসপাতালে সর্বত্র। এদের বিরুদ্ধে একটাই অস্ত্র বাহে- সেটা সঠিক তথ্য। তাই নিজে জানুন, অপরকে জানান। এদের স্বচ্ছ, নিরপেক্ষ ও আন্তর্জাতিক মানের প্রচারণার বিপক্ষে দাঁড়াতে হবে আপনাকেই। অন্য কেউই আপনার সে কাজটা করে দেবেনা। আপনাকে রাইফেল হাতে নিতে হবেনা, গ্রেনেড ফাটাতে হবেনা, মাইন পুঁততে হবেনা। ছোট্ট একটু কাজ। সচেতন থাকুন, সচেতন রাখুন, সর্বত্র-সর্বক্ষণ। আপনার ছোট ভাই-বোন, ছেলে-মেয়ে, ভাগ্নে-ভাগ্নী, ভাস্তে-ভাস্তীর ভবিষ্যতের মুখ চেয়ে সেটুকুও কি করবেন না?
[ পুনশ্চঃ আজ বিশিষ্ট লেখক-দার্শনিক-গবেষক সহসচল রায়হান আবীর এবং পার্টটাইম স্থপতি+ফুলটাইম প্রচ্ছদশিল্পী সামিয়া হোসেনের ‘পথ বেঁধে দিল বন্ধনহীন গ্রন্থি’ তথা শুভবিবাহের প্রথম বর্ষপূর্তি। এই ব্লগটা তাই এক বছরের পুরানো এই নবদম্পতির জন্য। ]

ছবি: 


 




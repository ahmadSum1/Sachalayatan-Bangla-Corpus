কথা ছিলো রক্ত-প্লাবনের পর মুক্ত হবে শস্যক্ষেত




কথা ছিলো একটি পতাকা পেলে
পাতা কুড়োনির মেয়ে শীতের সকালে
ওম নেবে জাতীয় সংগীত শুনে পাতার মর্মরে।
কথা ছিলো একটি পতাকা পেলে
ভূমিহীন মনুমিয়া গাইবে তৃপ্তির গান জ্যৈষ্ঠে-বোশেখে,
বাঁচবে যুদ্ধের শিশু সসন্মানে সাদা দুতে-ভাতে।
কথা ছিলো একটি পতাকা পেলে
আমাদের সব দুঃখ জমা দেবো যৌথ-খামারে,
সম্মিলিত বৈজ্ঞানিক চাষাবাদে সমান সুখের ভাগ
সকলেই নিয়ে যাবো নিজের সংসারে।
-হেলাল হাফিজ

১।

ভি-খচিত কাদের্মোল্লার তিন বছরপূর্তিতে কাচ্চি খুঁজলাম খুব করে, পেলামই না। মফস্বলমার্কা গলিতে এই এক সমস্যা। আজ ভাবলাম পুষিয়ে দেব, যাব্বাবা। দোকানদার বিরস মুখে বললে কাচ্চির কারিগর ছুটিতে গেছে। আমিও ছুটি কাটাই, কাচ্চিরাধুঁনীর আর কি দোষ? শেষমেশ মোরগপোলাওই ভরসা। খেতে তো হবে নাকি? আর উৎসবের দিনে ডালভাত মুখে রোচে না। অথচ, পয়তাল্লিশ বছর আগে একজন আজাদের সেই ডালভাতটুকু খাবার সুযোগও হয়নি। আজকের ‘ইয়ো বাড্ডি’ গুলো কি জানে, আজাদদের শেষ ভাত খেতে না পারার বিনিময়ে তারা পিতযা হাট, শর্মা হাউজ কিংবা বার্গার কিং-এ মনের সুখে হ্যাং আউট করে বেড়াচ্ছে? কেউকেউ স্মার্টনেস আর দেশপ্রেমের মিশেল দেখাতে গিয়ে “হেপ্পী বাড্ডে, বাংলাদেশ” বলে বিকট স্বরে স্ট্যাটাচ্ছে। কতটা পথ পেরুলে তাকে পথিক বলা যায়, ফ্রান্স?

২।

কফি বানিয়ে টেবিলে রাখতে না রাখতেই জঙ্গীবিমানের বিকট আওয়াজ শুনে বের হলাম। তিনটে প্লেন পাশাপাশি সমান্তরালে ছুটে চলে ক্যামনে? আমি তো পাশাপাশি তাল মিলিয়ে হাঁটতেই হিমশিম খেয়ে যাই! মাঝেরটা লাল আর পাশের দুটো সবুজ ধোঁয়া ছাড়তে ছাড়তে শাঁইইই করে উড়ে গেলে হার্টবিট বেড়ে যায় কেন? কি আছে লাল সবুজে? একটা মনে হয় মিগ, সেই ডিসেম্বরেও কি এভাবে শাঁইই করে ফরমান আলীর বাংকারে গুঁতো দিত মিত্র মিগ? প্লেনের শব্দ শুনলেই আমার ‘অল কোয়ায়েট অন দ্য ওয়েস্টার্ন ফ্রন্ট’ এর পল বোমারের কথা মনে পড়ে, কখনো মতিউর। এসব আবোল তাবোল ভেবে ফিরে এসে দেখি কফি জুড়িয়ে গেছে। জুড়ানো কফির চাইতে বিটকেল পানীয় খুব কম আছে। আচ্ছা, কালো গাড়িটা নিয়ে একটা ক্র্যাক এটাক করে এসে রুমিরও কি আয়েশ করে সিগ্রেটের সাথে এক মগ ধোঁয়াটে কফি খাবার শখ হত? রুমীর কিংবা রুমীদের না খাওয়া কফিগুলোই কি দিনের পর দিন খেয়ে যাচ্ছি আয়েশ করে, কোনো চিন্তাভাবনা ছাড়াই?  

৩।

বহুদিন পর একটু অলস সময় পেয়ে গতকাল শাহবাগ গিয়েছিলাম বই ঘাঁটতে। সামনে বই মেলা, একটা রিহার্সেলের ব্যাপার আছে না? পাঠক সমাবেশে ঢুকে মেজাজটা খিঁচরে গেল, এত অগোছালো কেন এরা? পরে বিরক্ত হয়ে আজিজে গেলাম। চারিদিকে কেবল লাল-সবুজ কিংবা সবুজ-লাল টিশার্ট, ফতুয়া, হুডি আর শালের ছড়াছড়ি। খারাপ না ব্যাপারটা। শেষমেশ ‘সেলিনা পারভীন স্মারকগ্রন্থ’ আর ‘দাসপার্টির খোঁজে’ পেয়ে কিনে ফেললাম। সাথে দু-চারটে সেবার বই। পড়ুয়ার পাশের সিডি-ক্যাসেটের দোকানে বাজছে স্বাধীন বাংলা বেতারের গান। আজাদের লং-প্লে লিস্টের সবগুলো গান তো আমার মুঠোফোনের স্মৃতিখন্ডেই আছে। আজাদ বেঁচে থাকলে কি গতকাল সন্ধ্যায় শাহবাগে বব ডিলানের সিডি’র খোঁজ করতে আসত?  সেলিনা পারভীনেরা নেই বলেই কি মতি-মিলন গংরা যা-খুশি-তাই লিখে দু-পয়সা কামিয়ে যাচ্ছে? জহির রায়হানেরা নেই, এই অভিমানেই কি তারেক মাসুদও থাকতে চাইলেন না? জীবন এত সুন্দর কেন? একজন বদিউল আলম হাসিমুখে তার জীবনের সৌন্দর্যটুকু আমার জন্য জমা রেখে গেছে তাই বলেই কি? 

৪। 

ডিসেম্বরের ১৬ তারিখটা কেবলই উৎসব হতে হতেও হয়না তার দুদিন আগের তারিখটার জন্য। ইউভাল নোয়াহ হারারির স্যাপিয়েন্স পড়ছিলাম গত সপ্তাহে। আসলেই স্যাপিয়েন্সের মত এমন বিটকেলে খাচ্চর প্রকৃতির ‘প্রজাতি’ আর আছে কি? অন্য প্রসঙ্গে লেখা শহীদ কাদরী মাথার মাঝে বেজে ওঠেন- ‘অস্বীকার করার উপায় নেই ওরা মানুষের মতো দেখতে/ এবং ওরা মানুষই/ ... ... /এর চেয়ে ভয়াবহ কোনো কথা আমি আর শুনবো না কোনোদিন’। এখন অবশ্য, এমন ভয়াবহদের অস্ত্রহাতে কমই দেখা যায়। তাদের খুঁজে পাওয়া যায় সেলিব্রিটি ফেসবুক প্রোফাইলে খিস্তি আওড়াতে কিংবা টক-শো মগহাতে মিথ্যের মকশো করতে। কসাই কাদের মোল্লার পুনর্জন্ম হয় পিনোকিও ভট্টশালী নাম নিয়ে। কিংবা কামারুজ্জামানের ছাগুলে দাড়িটুকু ঘন হয়ে গোঁফ হয়ে ফুটে ওঠে গুশ্বর চন্দ্র নামে। এবং চাপাতির চেয়ে অনেক মোলায়েম জিহবার কোমল অথচ মাপা আঘাতে তারা প্রতিটি দিনকেই করে তোলে একেকটি ১৪ ডিসেম্বর। 

৫। 

জীবন যায় জীবনের মত। সকালে বাস, বিকেলে বাস, মাঝে কাজ কিংবা অকাজ। শুক্রবার সকালে একটু বর্ধিত গড়াগড়ি। আহা স্বাধীনতা! এরই ফাঁকতালে নেত্রকোনা-ব্রাহ্মণবাড়িয়া-গাইবান্ধায় ১৯৭১ ফিরে আসে, আমরা অবশ্য ফিরে তাকাই না। এত সময় কোথায় বাহে? খাচ্ছি-দাচ্ছি-বেতন পাচ্ছি, এইতো স্বাধীনতা। ওসব যায়গার মমিন ভাইয়েরা একটু বেশি স্বাধীনতা পেলে পাক না। ২০১৩ তে বিশাল একটা কাজ হয়ে গেছিল। মোল্লাসায়েব ঝুলে গেছিল। তারপর কামাড়ু, মইত্যা, সাকা- একে একে নিভেছে দেউটি। জ্বলেও উঠেছে অনেক নতুন নতুন বিষাক্ত আলো কিংবা অন্ধকার। ওদিকে বার্গম্যান আর রাজ্জক উকিলের চাকরি গেছে। এদিকে নতুন ঘটনা ঘটতে থেকেছে। ইয়ামেন ভাই’র মারফতে জানলাম এই জোয়ারে ভেসে গেছেন মেজর কামরুল হাসান ভুঁইয়াও। অনেকদিন আগে চাচা সাবধান করেছিলেন এই লোকের সম্ভাব্য ল্যাঞ্জা সম্পর্কে- বিশ্বাস হয়নি, আজ হচ্ছে। সম্মানিত ‘মানবতাবিরোধী অপরাধ ট্রাইবুনাল’ এর বিচারকগণ বিচারের সময় রায়ে ‘বুদ্ধিজীবী হত্যা’ বিষয়টিকে বিশেষভাবে উল্লেখ করে বেশ বড় বড় কয়েক মাথার সাথে এই কলঙ্কের কালি জুড়ে দিয়েছেন। ধরা যাক ‘মতি মিয়া’ নামের এক খুনী ‘মুনীর চৌধুরী’ নামের এক অধ্যাপককে খুব করে ফাঁসির আদেশ পেয়েছে। অর্থাৎ, মতি মিয়া ‘অভিযুক্ত’ না, প্রমাণিত ‘আসামী’। মানইজ্জত রক্ষার্থে মতি মিয়ার চ্যালা চামুন্ডারা একটা কাজই করতে পারে- মুনীর চৌধুরীর খুন হওয়া ঠিকই ছিল এই কথা জপ করে। মতির হারানো ইজ্জৎ যদি ওঠানো না যায়, তবে মুনীরেরটা আরো নামিয়ে দেয়া যাক। দেশী বলদেরা একসময় সেটাই বিশ্বাস করতে শুরু করবে। এমন কিছু কি কোথাও ঘটছে, বাহে? 
[ বিশেষ দ্রষ্টব্যঃ বিজয় দিবসের পাশাপাশি আজকে সামিয়া হোসেনের তিন দশক পূর্তিও বটে। সামিয়া হোসেনকে চিনেন না? ইনি সোফি আবীরের মা, এখন আবার জিগায়েননা সোফি ক্যাডা, গুগলায় দ্যাখেন। এই হযবরল মার্কা লেখাটা সামিয়া হোসেনের জন্য! ]

২ পৌষ, ১৪২৩, 
১৬ ডিসেম্বর, ২০১৬
বাংলাদেশ


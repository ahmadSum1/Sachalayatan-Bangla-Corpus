কিতাব আল গাইর-ইস্তিফাজ (ওয়ালিমাঃ আরা’বা)



১।
ঠিক একটা বছর চলে গেল। গত বছর এই সময় যা ঘটেছে, তা চেপে যাবার জন্য উঠে পড়ে লেগেছে সবাই। একটা ‘আন্তর্জাতিক’ মানের সাক্ষাৎকার দেবার লোভে বন্ধু সেজে বসা পিনোকিও মশায়রা কি সুন্দর অভিদাকে ঝেড়ে ফেলে টুক করে ‘সংখ্যাগরিষ্ঠের’ টুপি পরে ফেলছেন। আনিসুল হক বইপড়া ছেড়ে জিন্স পরছেন। আমরাই এখনও অতীত আঁকড়ে ধরে বসে আছি। খুব খারাপ কথা। বইমেলায় ‘দীপন স্মৃতি সংঘের’ ব্যানারে স্টলে স্টলে ‘দীপন হত্যার বিচার চাই’ লেখা ব্যানার দেখলাম এবার। কেবল, শ্রাবণ প্রকাশনীতে ‘দীপন ও অভিজিৎ’ দুজনের নামেই ব্যানার দেখা গেল। রবীন আহসানকে ধন্যবাদ। 
২। 
বইমেলায় আরিফ রহমানের বইটা আবার এসেছে, ‘সময়’ প্রকাশনী থেকে। ছবিগুলোর মান আগের চেয়ে ভাল হয়েছে। নতুন দুটো অধ্যায় যুক্ত করা হয়েছে দেখে আবার কিনে নিলাম। প্রচ্ছদটিও আগের চেয়ে উন্নত হয়েছে। অভিজিৎ রায়ের লেখা প্রথম সংস্করণের ভূমিকা রাখা হয়নি, মুহম্মদ জাফর ইকবাল ভূমিকা লিখেছেন নতুন করে। কোনও উসকানি নেই, ভালো না?
৩।
আজকে নাকি ‘বাংলা একাডেমি’ একটা ঝটিকা ‘এক মিনিট’ নীরবতা পালন করেছে কাউকে কিছু না জানিয়ে? মানে তারা ধর্মেও আছে, জিরাফেও আছে? এই উসকানিমূলক কাজের জন্য রকমারীর প্রধান পৃষ্ঠ-পোষক, বর্তমানে আরামদন্ড গ্রহণরত শফিউর রহমান ফারাবি যদি কালকে সামসু ভাইয়ার জানাজা নিয়ে টানাটানি শুরু করে? বাংলা একাডেমি কি তখন মাহফুজ আনামের মতন থুক্কু দিয়ে নীরবতা ফিরিয়ে নিতে সরব সরোবর হয়ে উঠবে?
৪।
শরীফ ছাগু হায়াত আগে তাঁর বিদ্বেষমূলক বিদগ্ধ বক্তব্য দিতেন ইয়াহুদী-নাছারা আবিষ্কৃত-পরিচালিত ফেসবুকে। উনার আশেকানে মুরীদান (নাকি মুরিদানে আশেকান?) সেগুলোতে কুটিকুটি লাইক দিয়ে ফেসবুককালে সত্তর কোটি নেকী আর পরকালে সত্তর হুরী’র বুকিং নিশ্চিত করতেন। এবার দেখি তিনি প্রকাশনী খুলে বসেছেন। তাঁর এবং তাঁর মুরিদানের ‘ঘৃণাবহুল’ হলেও ‘উসকানিবিহীন’ সেসব লেখা সাদাকালোয় প্রকাশিত হচ্ছে। চাপাতিধারিরা কলম ধরলে অভিনন্দন। কেবল ভাবছি, তাঁরাই এতদিন তাঁদের ‘ব্যাক্তিগত অনুভূতি’ রক্ষার্থে লেখকদের ‘হত্যা’ করাকে জাস্টিফাই  গ্লোরিফাই করে গেছেন। তাঁদের বেঁধে দেয়া সংজ্ঞা মতেই আমার স্পর্শকাতর ‘অনুভূতি’ আহত হলে করনীয় কি, কেউ জানেন? ও হ্যাঁ, মজার ব্যাপার হল- এই প্রকাশনীর কোনও বইতেই ‘মূল্যমান’ ছাপা নেই। যেকোনো দাম হাঁকা যেতে পারে। এই প্রতারণামূলক কাজটি প্রকাশনা নীতিমালায় পড়ে কি? প্রতারণা দেখার দায়িত্ব নিশ্চয় বাংলা একাডেমির না। 
৫।
আনোয়ার স্যারের ‘অনন্ত, আমরা চুপ থাকব না’ শীর্ষক বইয়ের স্টলে আগুন লেগেছিল গত সপ্তাহে। এই খবরটি প্রায় সব ‘গণমাধ্যম’ চেপে গেছে কেন? এখনও কি তারা মেরুদণ্ড আড়াল করে সামরিক গোয়েন্দা সংস্থার দোহাই দেবেন? ডঃ মিজানুর রহমানের এই বক্তব্যটিও প্রায় সব গণমাধ্যম চেপে গেছে। তথাকথিত ‘সম্পাদক পরিষদ’ নিশ্চয় এখন মূক ও বধীর হবার অনুশীলন করে চলেছেন। এই আটককৃতরা যদি এখন মাহফুজ আনামকে সাক্ষী মেনে ‘ভুল স্বীকার’ করে নেন, তাহলে সম্পাদকেরা কি তাদের অপরাধ ক্ষমা করে দিতে সুপারিশ জানাবেন? ঘটনা তো একই, তাই না? 
আজকে ক্যাপশন দিতে ইচ্ছে করছে না, ক্যাপশন ছাড়াই ছবি দেখুন।
১। 

২। 

৩। 

৪। 

৫। 

৬। 

আঁধারের যাত্রীদের জন্য অভিজিৎ রায়ের রেখে যাওয়া আলো এই বইগুলো। 

তাঁর সাথে তোলা ‘সেলফি’ শেয়ার করা বাদ দিয়ে এগুলো পড়ুন ও পড়ান। 
২৬.০২.২০১৬


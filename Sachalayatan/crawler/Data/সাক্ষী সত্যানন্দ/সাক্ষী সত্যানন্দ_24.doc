যেখানে শুরুর কথা বলার আগেই শেষ... 





১।

 মুহম্মদ জাফর ইকবালের একটি বিজ্ঞান কল্পগল্প সংকলন আছে ‘সিস্টেম এডিফাস’ নামে। সে বইয়ের একটি ভয়াবহ গল্পের শিরোনাম “ওয়াই ক্রোমোজোম”। অপরিণত বয়সে এ গল্পটি মনে দাগ কাটলেও তখন ঠিক মেনে নিতে পারিনি। কিন্তু এখন মাঝে মাঝে ভাবি আসলেই কি আমার এবং আমাদের বয়ে বেড়ানো ‘ওয়াই ক্রোমোজোম’ গুলোই সকল সহিংসতার উৎস? আশপাশ দেখে তো তাই মনে হয়। আমিও তো একজন ওয়াই ক্রোমোজোমধারী। তবে কি একদিন ঐ গল্পে বিধৃত দুনিয়ার শেষ পুরুষের পরিণতি একদিন আমাকেও ভোগ করতে হবে? [ খুঁজে পেতে মানবজাতির কেবলমাত্র এক্স-ক্রোমোজোম ধারী অংশটুকুকে প্রকাশ করার ভাল কোনও শব্দ নেই বলেই মনে হল। কেউ পেলে জানাবেন। ততক্ষণ স্পেডকে স্পেডই বলার অনুমতি নিয়ে নিলাম। ]
আমি বিজ্ঞানের গল্প শোনাতে পছন্দ করি। (আলসেমি টুকু ভুলে যান, আমি ওয়াই ক্রোমোজোম ধারী চৌধুরী সাহেব, হুঁ!) সচলের এই প্রকল্পে এক্স ক্রোমোজোম ধারী বিজ্ঞানীদের দুয়েকটা গল্প শুনিয়ে যাব ভেবেছিলাম। হোমওয়ার্ক করতে গিয়ে বিপত্তিটা হল। আচ্ছা, জিওর্দানো ব্রুণোর কথা প্রায় সবাই জানি, হাইপেশিয়ার নাম জানি কি? না জানলে কেন জানিনা? কেন বিজ্ঞানের রাজ্য হাতড়ে মেরি কুরি ছাড়া আর কারও নাম মনে আসে না? উজ্জ্বল অটো হ্যানের পাশে একজন নিস্প্রভ লিসা মাইটনার কেন হারিয়ে যান দিনশেষে? দোষটা কি প্রাকৃতিকভাবে ওয়াই ক্রোমোজোমে গেঁথে দেয়া? নাকি সহস্র বছরের প্রথার ভাইরাসে আক্রান্ত এই সব নাম? কেউ কি জানেন? 
 মোতাহের হোসেন চৌধুরীর শতাব্দী প্রাচীন অথচ আজও প্রাসঙ্গিকতা ধরে রাখা প্রবন্ধগুলো বরাবরই আমাকে মুগ্ধ করে। তাঁর ‘রেনেসাঁসঃ গোড়ার কথা ও আমাদের দৃষ্টিভঙ্গি’ শীর্ষক প্রবন্ধের একাংশ এখানে টুকে দেবার লোভ সামলাতে পারলাম না। প্রাসঙ্গিকতার বিচার পাঠকের হাতে। চৌধুরী লিখেছেন- 

একটুখানি তলিয়ে দেখলে বোঝা যায়, আমাদের ভেতরের মানুষটি কুঅভ্যাসবশত নিজেকে খুশি করার নামে অপরকে অসুখী করতে চায়। সমকক্ষের কালো মুখই আমাদের আনন্দ। এই বিকৃত দৃষ্টির ভদ্র নামই ‘কম্পিটিশন’ বা প্রতিযোগিতা। প্রয়োজন না থাকলেও ছেনে-ছুনে কেড়ে-কুড়ে সিন্দুক ভর্তি করার এই কদর্য স্পৃহা- একে বর্বরতা ছাড়া কিছুই বলা যায় না।



কোনওকালে কোনও এক কবি বলেছিলেন- ‘পুরুষ, তুমি মানুষ কবে হবে?’ কবিদের প্রশ্নের উত্তর দিতে নেই। পাশ কাটিয়ে যাই বরং। কেননা বেগম রোকেয়া (যাঁকে সবাই রোকেয়া সাখাওয়াত হোসেন নামে ডাকতেই স্বাছ্যন্দবোধ করে) পুরাকালে অনেক দুঃখ নিয়ে লিখেছিলেনঃ 

এই ধর্মগ্রন্থগুলি পুরুষ রচিত বিধি-ব্যাবস্থা ভিন্ন আর কিছুই নহে। মুণিদের বিধানে যে কথা শুনিতে পান কোনও স্ত্রী মুনির বিধানে হয়ত তাঁর বিপরীত নিয়ম দেখিতে পাইতেন। কিন্তু, স্ত্রীলোকের সেরূপ যোগ্যতা কোথায় যে মুনি ঋষি হইতে পারিতেন? ... ... ... যাহা হউক, এখন আর আমাদিগের ধর্মের নামে নতমস্তকে নরের অযথা প্রভুত্ব সহ্য করা উচিৎ নহে। আরও দেখ যেখানে ধর্মের বন্ধন অতিশয় দৃঢ় সেইখানে নারীর প্রতি অত্যাচার অত্যধিক। যেখানে ধর্মবন্ধন শিথিল সেখানে রমণী প্রায় পুরুষের ন্যায় উন্নত অবস্থায় আছেন। এস্থলে ধর্ম অর্থে ধর্মের সামাজিক বিধান বুঝিতে হইবে।



আনন্দের বিষয় সাম্প্রতিক কালে এই অনুরূপ বক্তব্য প্রচেষ্টা ক্ষীনস্বরে হলেও দেখা যাচ্ছে মনুষ্য জাতের অপর অর্ধের মুখ থেকেও। এ প্রসঙ্গে সুবর্ণ প্রকাশনী থেকে প্রকাশিত ‘হাসান মাহমুদ’ এঁর “শারিয়া কি বলেঃ আমরা কি করি” বইটি থেকে উদ্ধৃত করছিঃ 

দেশে-বিদেশে ইসলামের নামে বোমাবাজীর তপ্ত সন্ত্রাসের নিন্দা করেন সবাই তারস্বরে। কিন্তু যে বিধিবিধান প্রতিদিন প্রতিমুহূর্ত নিঃশব্দে হত্যা করে দুনিয়ার সাড়ে ছয়শ’ কোটি মুসলিম নারীর মানবাধিকার আর শারিয়া-দেশগুলোতে ধ্বংস করে কোটি কোটি মুসলিম নারীর জীবন সেই শীতল সন্ত্রাস নিয়ে কথা বলাটাও অত্যন্ত জরুরি। ওরা তো আমাদেরই বোন, ওদের কাতর আর্তনাদ আমাদের কানে কেন পৌঁছায় না ? আমাদের প্রত্যেকটি বোনকে কেন জীবন কাটাতে হবে হঠাৎ- তালাকের সম্ভাবনায়, হঠাৎ-সতীনের সম্ভাবনায় আর ‘শর্ত মানা গায়ে দাগ না পড়া’ প্রহারের সম্ভাবনায় ? আমাদের বোনদের চাক্ষুষ সাক্ষ্য কেন আদালতে নাকচ হবে, কেন আদালতে দরখাস্ত করতে হবে স্বামী যেন তাকে প্রতিদিন না মেরে সপ্তাহে একদিন মারে ? বাংলাদেশের গ্রাম-গঞ্জে আর কত ধর্ষিতা বালিকাকে জুতো খেতে হবে, কত নূরজাহান-ফিরোজাকে ধ্বংস হতে হবে জাতিকে এ-কথা জানাতে এআইন ইসলামি কি না ? ইসলামের ওপরে কলঙ্ক বয়ে আনা এ-সব ভয়াবহ ঘটনার বিন্দুমাত্র প্রতিবাদ না করে কি করে নিজেদের দলকে ইসলামি বলে দাবি করতে পারেন আমাদের কিছু সংগঠন ? 
পশু-পাখি-মাছেরা পশু-পাখি-মাছ হয়েই জন্মায়। কিন্তু মানুষ হয়ে উঠতে মানুষকে অনেক সাধনা করতে হয়। জীবনের বেশির ভাগ বোঝা মা-বোনেরাই হাসিমুখে বয়েছে চিরকাল। কিন্তু তার প্রতিদান তো দূরের কথা, স্বীকৃতিও পায়নি কোনদিন। আমরা পুরুষেরা নারীর জন্য যুদ্ধ করি, ধ্বংস করি, খুন করি, আবার আত্মহত্যাও করি। নারীর নামে আমরা তাজমহল বানাই, যক্ষ হয়ে মেঘদূত পাঠাই। নারীর বিরহে গান-গজল-কবিতায় সারা রাত জেগে থাকি আর ওদের খোঁপায় পরাই তারার ফুল। কিন্তু যে নারী পৃথিবীর প্রতিটি মানুষকে জন্ম দেয়, পালন করে হাসিমুখে নিরন্তর কষ্টে, জন্ম দিতে গিয়ে মরেও যায় অনেক সময়, যে নারী জন্ম দেয় নবী-রসুলকে তাদেরকে আমরা সংসারে-সমাজে-আইনে-বিধানে-সংগঠনে সমান অধিকার দিই না। এরই নাম পুরুষতন্ত্র। সমাজকে, সংস্কৃতিকে, সাহিত্যকে, রাষ্ট্রকে, আইনকে আর ধর্মকে আমরা পুরুষরা চিরকাল খুব চালাকির সাথে কাজে লাগিয়েছি ওদের শরীর আর সম্পত্তিকে কব্জায় রাখবার জন্য। ওদের শরীরের ওপর অধিকার আমরা কাউকে দিতে রাজি নই, এমনকি ওদেরকেও নয়। আমরা বুঝিনি, জীবনটা আসলে নারী-পুরুষ মিলে মধুর এক দ্বৈত-সঙ্গীত। জীবনে যে হতে পারত প্রিয়শিষ্যে ললিতে কলাবিধৌ, হতে পারত স্বর্গাদপি গরীয়সী জননী আর স্নেহময়ী ভগিনী তাকে ধর্মের নামে দুমড়ে মুচড়ে পায়ের নীচে পিষে পিষে আজ আমরা পুরুষরা দানবের মত একা হয়ে গেছি।



ধর্ম বহুযুগ ধরে মানব ইতিহাসের অংশ। কেন জানি না, এর সহিংস ও অত্যাচারী সত্ত্বাটিই বরাবর মানব সমাজে প্রভাব বিস্তার করেছে। এই সমস্যাটি কি গাড়ির নাকি চালকের তা বিশ্লেষন করা সুদীর্ঘ আলোচনার দাবী রাখে। বিশেষত, নবীনতম ধর্মটিকে নিয়ে এদেশে কোনও নির্মোহ আলোচনা করা দুষ্কর। এই প্রেক্ষিতে সেই ধর্মের সহিংসতাকে স্বীকার করে তার সামাজিক উৎস খোঁজার প্রচেষ্টার পাশাপাশি শুধুমাত্র অহিংস অংশটুকুকে ছেঁকে আলাদা করে তুলতে হাসান মাহমুদের প্রচেষ্টা সাধুবাদ যোগ্য। এমন আলোচনার আলো আরও ছড়িয়ে যাক এটিই কাম্য। পরবর্তীতে হাসান মাহমুদের বইটি নিয়ে পরবর্তীতে বিস্তারিত আলোচনার ইচ্ছা আছে।


২।

 দু’বছর আগে আমার দেখা সবচেয়ে ব্রিলিয়ান্ট** ছাত্রীদের একজন বিশাল এক চিঠি পাঠিয়েছিল, অবশ্য চিঠি না বলে অভিযোগ নামা বলাই ভাল। সেখানে তার প্রশ্ন ছিলঃ

আমার খুব ইচ্ছা একজন সম্পূর্ণ মানুষ হওয়ার, কখনো কোন ব্যাপারে কারো ওপর নির্ভর করতে হবে না যাকে। রাত তিনটার সময় ঢাকার রাস্তায় হাঁটতে চাই। অসম্ভব কল্পনা? হয়তো বিপজ্জনক! কিন্তু, তবু আমি চাই। এটা কি পিপীলিকার পাখা হয়ে যাবে? রাস্তা নিরাপদ হবে, এই আশায় আমি বসে থাকতে চাই না। বিপদ আছে জেনেই চাই। পারব না? 



তেত্রিশ বছর নয়, মাত্র দু’বছর গেছে। আমি এখনও এই চিঠির উত্তর দিতে পারিনি। কেউ পারবেন? কিংবা- 

আর্মিতে তো আমার হবে না। আমার যেতে ইচ্ছে করে কারণ তাহলে হয়তো সাথে একটা অস্ত্র রাখতে পারব। এই জিনিসটা তো ভয় কাটাতে পারবে। আমি ভয় পেতে চাইনা। আমার এক ক্লাসমেট কক্সবাজার থেকে কেনা ড্যাগার সবসময় সাথে নিয়ে ঘোরে। আমারও কি তাই করতে হবে?



এই প্রশ্নেরও উত্তর দু’বছর অনুচ্চারিত রেখেছি। তবে উত্তরটা বোধ করি- “হ্যাঁ, তাই করতে হবে।” চিঠিটির শেষাংশে আরো বলা ছিলঃ

যেসব জায়গায় “আমি” শব্দটা লিখলাম সবগুলোই “আমরা” হবে। আরও অনেকেই আছে এমন; আমারই ভুল ‘আমি’ শব্দটা লেখা। 


মিছে আশা দিয়ে বাচ্চাদের ভোলানো যায়, বড়দের কি যায়? সেদিনের সেই পিচ্চি মেয়েটি আজ কদর্য পৃথিবীর অনেকখানি দেখে ফেলা এক মানুষ। নিজের অপারগতা (নাকি গোষ্ঠীগত অনিচ্ছা?) ধরা পড়ে যাবার আগেই বরং সত্যটা বলে দেই। জানিয়ে দেই- তোমাদের জন্য কোন নিলক্ষার নদীতীরে হাঁক দিয়ে কেউ বলবে না ‘গোল হয়ে আসুন সকলে, ঘন হয়ে আসুন সকলে’। কালপূর্ণিমায় কোন নূরলদীন দেবে না ডাক। নিজের ডাকাডাকি সারতে হবে নিজেকেই। ভুলে লেখা ‘আমি’ গুলো যত দ্রুত শুধরে নিয়ে ‘আমরা’ করা যায় ততই মঙ্গল। সেইসঙ্গে সহপাঠ হিসেবে এইখানে টিপি দিয়ে পড়ে নিতে পারো তসলিমার কবিতা। তারপর যেমন যেতে চাচ্ছ, যাও। শুভকামনার বেশি কিছু দেবার নেই বোধহয়। 
[ ** ছাত্র-ছাত্রী মিলিয়ে “গণিত অলম্পিয়াড-ফেরত” ঐ একজনকেই পড়াবার সৌভাগ্য হয়েছে। ]


৩।

 জন্মের ব্যাপারটা নাহয় বাদই দিলাম, ঐ ব্যাপারে কোনও স্মৃতি নেই কিনা। বানিয়ে বলা কি ঠিক? তারচেয়ে স্মৃতি থেকেই বলি। ছোটকালে দেড়-দুই বছরের মাঝে আমি বর্ণপরিচয় শেষ করে রিডিং পড়ার পর্যায়ে চলে গিয়েছিলাম আম্মা নামের এক আধপাগলা এক্স-ক্রোমোজোম ধারী মানুষের কল্যাণে। তিন বছরের মাথায় প্রথম লেখার শুরু হয়েছিল ফুপু নামের আরেক দল এক্স-ক্রোমজোম ধারী মানুষের পাগলামোতে। ছোটবোন নামের আরেক এক্স-ক্রোমোজোম ধারী জন্মানোর পরে জানলাম দুনিয়াতে কত কিছু করার আছে- বই ছেঁড়া কিংবা জানালার গ্রিল ধরে উল্টো হয়ে ঝুলে থাকা কিংবা চেয়ার-টেবিল বেয়ে আলমারির মাথায় ওঠা। আমার মোটা মাথায় এসব কখনও আসেই নি। প্রতিবছর সে স্কুলের স্পোর্টসে একগাদা থালা-গ্লাস-কাপ-প্লেট জিতে আসার পরই আমার প্রথম মনে হয়েছে আরে আমার স্কুলেও তো স্পোর্টস বলে একটা জিনিস ছিল, কিন্তু ততদিনে অনেক দেরি। খালাতো বোন নামের আরেক পৌনে-পাগল এক্স-ক্রোমোজোম ধারীর কারনে জীবন টা ভাজাভাজা হয়েছে বকা খেতে খেতে। এই বদের হাড্ডি সব পরীক্ষায় ফাস্ট-সেকেন্ড হয়ে আমার বাপ-মা’র কাছে আমাকে বংশের ব্লাকশিপ বানিয়ে ছেড়েছে। তারপর গোঁদের ওপর বিষফোঁড়ার মতন বংশের প্রথম বুয়েট পাস চৌধুরী সাহেবা হয়ে ব্লাকশিপকে ব্লাক-বাফ্যালোও বানিয়ে ইজ্জতের বার-বি-ক্যু করে রসিয়ে রসিয়ে খেয়েছে। আর আমি অবাক চোখে দেখে গিয়েছি। এমন কি আমার দেখা সবচেয়ে ফাইটিং ক্যারেক্টারও একজন এক্স-ক্রোমোজোম ধারী। আমাদের এই সহপাঠিনী তার কিডনি-রোগাক্রান্ত বাবার চিকিৎসার খরচ যোগাতেন সকাল-সন্ধ্যা টিউশনি করিয়ে। আমার ছাত্রছাত্রীদের মাঝে পাওয়া সবচেয়ে চিন্তাশীল দুজনের মাঝেও একজন এক্স-ক্রোমোজোম ধারী। চারিদিকে জীবনের সর্বক্ষেত্রে কেবল এক্স-ক্রোমোজোম ধারীদের ছড়াছড়ি। এমনকি এই তো সেদিন যে মানুষটিকে 'সময়মত' খুব জরুরী কিছু কথা সাহস করে বলতে না পারার খেসারত হিসেবে জীবনানন্দের কবিতায় বুঁদ হয়ে থাকলাম কিছু নির্ঘুম রাত, সেই মানুষটিও এক্স-ক্রোমোজোম ধারী। জীবনের বিভিন্ন গুরুত্বপূর্ণ মুহূর্তের স্মৃতি রেখে যাওয়া এতজন এক্স-ক্রোমোজোম ধারীদের মাঝে আমি তো মানুষ হিসেবে কোনও অস্বাভাবিকতা পাচ্ছিনা। তবে কি আমার দৃষ্টিশক্তিতে কোনও সমস্যা আছে? আবারও বদলাতে হবে চশমা? কেউ কি জানেন?
বিজ্ঞান লেখক রায়হান আবীরের “মানুষিকতা” (প্রথম সংস্করণ, শুদ্ধস্বর, ২০১৩) গ্রন্থটি জানাচ্ছে-

আমরা ধারণা বদলাতে অভ্যস্ত নই, এবং ধারণা সমর্থন করে এমন প্রমাণ ছাড়া আর কোনও ধরণের পর্যবেক্ষণের ব্যাপারে আগ্রহী নই। এই মহান দুটি বৈশিষ্টের ফলে আমরা চ্যালেঞ্জকারীদের মোকাবেলা করি সংখ্যাধিক্যকে পুজো করে বা গণতন্ত্র করে, যেহেতু সংগঠিত আমরাই থাকি সংখ্যায় বেশি। তাতে করে চ্যালেঞ্জকারীর পরিণতিটি কি হয় ভেবে দেখেন একবার। আমরা চ্যালেঞ্জকারীর ওপরে ঝাঁপিয়ে পড়ি। ঝাঁপিয়ে পড়তে না পারলে আমরা আইন করি। আমরা তার মুখ বন্ধ রাখি, নিজেদের কান বন্ধ রাখি। আমরা ধরে নেই সবাই চুপ করে থাকলে সব আগের মতই থাকবে। পৃথিবীকে রাণী বানিয়ে ঘুরবে সূর্য-চন্দ্র-গ্রহ-তারা। আমরা মিথ্যার মাঝে বসবাস করতে চাই।

অনুচ্ছেদটি সম্পূর্ণ ভিন্ন প্রেক্ষাপটে লেখা হলেও বর্ণনা পরম্পরায় এই অগোছালো প্রবন্ধের শেষ অনুচ্ছেদ হিসেবে খুব বেশি বেমানান হচ্ছে কি? পৃথিবীকে যদি জোর করে উটপাখির ডিমের মতন লম্বাটে করে ফেলা যায়, তাহলে এটাও বোধহয় চলে- তাই না? কি বলেন?


তাক থেকে নামিয়ে - ০১




 শিরোটীকাঃ আপিসের বিদঘুটে কিছু কাজ আর ব্যাক্তিগত কিছু বিতিকিচ্ছিরি দৌড়াদৌড়ির ঠেলায় বলগ দিয়ে ইন্টারনেট চালাই না বহুদ্দিন। পেট ভুটভাট করলেও চেপে যাই, আঙুল চুলকালেও চেপে যাই, মাথা কিরবিড় করলেও চেপে যাই। মাঝেমধ্যে সচলে দু-একটা ঝটিকা সফর দেইনি তা নয়, না লগিয়ে চুপচাপ পড়ে গেছি। জানি, লগাইলেই ডর। কিন্তু এভাবে আর কতদিন, গোলাম হোসেন? তাই আজ লগিয়েই ফেললাম। সন্দেশের পোস্টানো এই পানতোয়া মার্কা পোস্টটা দেখা অব্ধি ভেবেছি এইবার একখানা লেখা পোস্টাবোই। শেষমেশ, ঐ ভাবনা অবধিই। ভাবতে ভাবতেই কেটে গেল কতদিন। বই খুঁজতে আরো কিছু দিন। খন্দকার ঘেঁটে অভ্যাস খারাপ হয়ে গেছে। বই আলোচনা’র কথা ভাবলে প্রথমেই ওই অন্ধকার বইটার স্মৃতি মনে পড়ে। লোলুপ খন্দকারের সেই কামনাময় আহ্বান পায়ে ঠেলে অনেক কষ্টে শেলফে ঢুঁ মেরেছি। সেখানেও আরেক মুশকিল, ২০১৫ সালে বই তো কম কিনিনি। হাবুলের জলদস্যু জাহাজে চড়েছি, পথ চলাতেই আনন্দ করতে করতে এসে নিজে করেছি। রোদেলা গায়েব হবার আগেই বিশ বছরের বইটা টুক করে কিনে ফেলেছি। শূন্য থেকে মহাবিশ্ব যেদিন কিনি, সেদিনের ঠিক আগের দিন বিপুলা এই মহাবিশ্বে হঠাৎ শূন্য হয়ে গেলেন তাঁর লেখক। নাজিম মাহমুদের পুনঃপ্রকাশিত ‘যখন কৃতদাস’ নাড়া দিয়েছিল যথারীতি। ‘সাক্ষী ছিল শিরস্ত্রাণ’ এখনও যত্ন করে জমিয়ে রেখেছি, পড়ার সাহস করে উঠতে পারিনি। এমন অনেক বইয়ের ভিড়ে শেষমেশ হাতে তুলে নিলাম আরিফ রহমানের প্রথম বই- ‘ত্রিশ লক্ষ শহীদঃ বাহুল্য নাকি বাস্তবতা’। আফসোস, বাঙালী আরিফ আর হুসাইন চেনে, আরিফ রহমানকে নয়। হুসাইন আর রহমানের পার্থক্য চিনিয়ে দেবার দায়টা কমবেশি আমাদেরই। নইলে কখন আবার ফেডারেল ব্যুরোর লোকেরা কাঁচা ঘুম ভাঙ্গিয়ে কফি খেতে চায় কে জানে? তারচেয়ে, সময় থাকতে লিখে রেখে যাই বাবা! 


১।

নান্দনিক প্রকাশনীকে মূলত চিনতাম সহসচল চরম উদাসের প্রকাশনা সংস্থা হিসেবেই। “লাইনে আসুন” এবং “এসো নিজে করি” দুটিই বইয়েরই প্রকাশক নান্দনিক। তবু, আমার দৃষ্টিতে নান্দনিকের শ্রেষ্ঠ প্রকাশনা আরিফ রহমানের শ্রমলব্ধ এই বইটি। স্যাটায়ার কিংবা হিউমার গ্রহণ করার ক্ষমতা সবার থাকে না। আমরা-আমরাই হিহিহাহা করি, অথচ বিশাল এক জনগোষ্ঠী তার প্রকৃত রসাস্বাদন থেকে বঞ্চিত হন। এমন কিছু ব্যাপারে সপাটে ওভার বাউন্ডারি হাঁকানোর মত ‘ট্যু দ্য পয়েন্টে’ সোজাসাপটা কথা বলে ফেলতে হয়। সুকান্তের ভাষায়- ‘গদ্যের কড়া হাতুড়িকে আজ হানো’। সাবলীল গদ্যে এমনই এক থরের হাতুড়ি হেনে বসেছেন আরিফ, মাত্র ১৮১ পৃষ্ঠার এই বইয়ে। ত্রিশ লক্ষ মানুষের শহীদ হবার ব্যাপারটি এদেশে অনেকেই সহজভাবে মেনে নিতে পারেন না। কেননা, মেনে নিলে কখনও প্রত্যক্ষ আবার কখনও বা পরোক্ষ ভাবে ঐ ত্রিশ লক্ষ মানুষের রক্তের ছিটা তাঁদের হাতেও এসে লাগে। এই ছিটা লাগা রক্ত ধুয়ে ফেলার প্রবল প্রচেষ্টায় তাঁরা কখনও সংখ্যা কমানোর চেষ্টা করেন। কখনও এই সংখ্যা কল্পিত বলে আখ্যা দেন। কখনও এই ব্যাপারে কোনও হিসাব নেই দাবি করেন। কখনও চিরশত্রু বঙ্গবন্ধু’র মুখে কথা গুঁজে দিয়ে বঙ্গবন্ধুর গণিতে অপারদর্শিতার হিসেব কষেন। কখনও বা, মুসলিম ভাইদের অপকর্ম ডাহা অস্বীকার করে বসেন, ঈমানী গ্রাউন্ডে। এমন বহুধাবিভক্ত দড়ি টানাটানির ফলাফলে আপাত নিরপেক্ষ অনেক মানুষই একটুখানি ‘ট্যু দ্য পয়েন্ট’ তথ্যের অভাবে বিভ্রান্ত হন এবং নিউক্লিয়ার চেইন রিয়াকশনের মত বিভ্রান্ত হওয়ান আরো অনেককে। বিভিন্ন ব্লগে বিচ্ছিন্নভাবে এ সকল বিভ্রান্তির জবাব দেয়া হলেও একখানি সাদাকালোয় ছাপা বইয়ের বড় অভাব ছিল বাংলা বইয়ের জগতে। ব্লগ ব্যাপারটা এখনও সকলের হাতে হাতে সহজপ্রাপ্য না হয়ে ওঠায় বই এবং পত্রিকা এখনও সর্বস্তরে পৌঁছুতে সক্ষম গুরুত্বপূর্ণ গণমাধ্যম বলে গণ্য। সংরক্ষণযোগ্যতার নিরিখেও এখন পর্যন্ত বইয়ের বিকল্প বইই, এবং সেটি ছাপা বই। এই প্রেক্ষিতে, আলোচ্য বিষয়ে প্রথম (ও এখন পর্যন্ত একমাত্র?) বই হিসেবে এই বইটির গুরুত্ব অন্যরকম।


২।

 বইটির শুরুতেই একবার চোখ আটকে যায় ব্যাতিক্রমী উৎসর্গপত্রটিতে। সেখানে লেখা হয়েছে- 


সেই সব মায়েদের
যাঁরা বিপদটা জেনেও নিজের 
সন্তানদের ছুটে যেতে দিয়েছেন-
’৭১-সালে মুক্তিযুদ্ধে,
’৯২-সালে গণআদালতে,
’১৩-সালে শাহবাগে। 


বইটির ভূমিকা লিখেছেন আমাদের সচল পরিবারেরই সদস্য, অভিজিৎ রায়। সম্ভবতঃ অভিদার লেখা সর্বশেষ ভূমিকা এটিই। ভূমিকায় তিনি বলেছেন-

বাঙালি জাতির এ পর্যন্ত সবচেয়ে বড় প্রাপ্তি, সবচেয়ে বড় গর্বের ফসল একাত্তরের মুক্তিযুদ্ধ। তাই মুক্তিযুদ্ধের সত্যিকার ইতিহাস জানা আমাদের জন্য প্রয়োজন। প্রয়োজন বিবিধ অপপ্রচারের সঠিক জবাব দেবার। সেই প্রেরণা থেকেই কলম তুলে নিয়েছেন তরুণ মেধাবী লেখক আরিফ রহমান। ... ... ... আমি কাছ থেকে দেখেছি আরিফের মুক্তিযুদ্ধের প্রতি নিষ্ঠা, আবেগ, মমতা ও বিশ্বস্ততা। দেশের এই ক্রান্তিলগ্নে তার মত নতুন প্রজন্মের হাত দিয়েই যেন রচিত হচ্ছে মুক্তিযুদ্ধের দ্বিতীয় অধ্যায়। তার এই বইটি ঘোর অমানিশায় আলোকবর্তিকা হয়ে বিরাজ করবে, এই আশা মোটেই বাতুলতা নয়।

 লেখক রচিত প্রসঙ্গকথা’র শুরুতেই উদ্ধৃত করা হয়েছে জামায়াতি প্রপাগ্যান্ডা মেশিনের একটি ক্ল্যাসিক প্রচারণা যাতে একচিমটি কাদের মোল্লা, একমুঠো অধ্যাপক আর অনেকখানি ত্যানাপ্যাঁচানি ঘুটাঘুটাঘুটা দিয়ে সুচতুরভাবে মানুষকে বিভ্রান্ত করার চেষ্টা করা হয়েছে। এই উদ্ধৃতির পরে লেখক বলেছেন-

ওপরের লেখাটা নিয়ে আপনি যদি এদেশের ঘরে ঘরে যান তাহলে অন্তত দশ ভাগের একভাগ মানুষ পাবেন, যারা এই লেখাটার সাথে শতভাগ সহমত হবেন। অন্তত দশ ভাগের তিনভাগ মানুষ এই লেখার কিছুটা অংশের সাথে হলেও সহমত হবে। বাকি সাত ভাগ মানুষের তিনভাগ এই লেখাটা দেখামাত্র ছুঁড়ে ফেলে দেবেন। আর বাদবাকি চার ভাগ মানুষ হবেন বিভ্রান্ত, এই বইটা তাঁদের জন্য।

 শেষ বাক্যে সোজাসাপ্টাভাবে লেখক তাঁর ‘টার্গেট পপুলেশন’ কারা, সেটি পরিষ্কার করেছেন। এই চার ভাগ মানুষ ছড়িয়ে আছেন আমাদের আশেপাশেই, তাঁদের সাহায্য করতে পারেন আপনিও। তার আগে পড়ে ফেলুন এই বইটি। জানা থাকলেও ক্ষতি নেই, পূনর্পাঠই হল না হয়। 


৩।

বইটির প্রথম অধ্যায়ের শিরোনাম- ‘বঙ্গবন্ধুর ঐতিহাসিক ‘তিন লক্ষ’ ভুলের অনুসন্ধানে’। এই কথা ছাগুরা বহুকাল ধরেই কোনও এক সাবেক আমলা’র জবানীতে বলে আসছে যে- বঙ্গবন্ধু নাকি ইংরেজি আর অঙ্কে বড্ড কাঁচা। তাই তিনি তিন লাখ আর তিন মিলিয়নের তফাত করতে পারেন নি। লেখক এই গুজবের একেবারে প্রাথমিক উৎস সনাক্ত করেছেন। বঙ্গবন্ধু আটক ছিলেন ১৯৭১ এর ২৬ মার্চ থেকে। দেশে ফেরেন ১০ জানুয়ারি, ১৯৭২ তারিখে, বিলেত হয়ে। এই সময়কালের মধ্যে প্রকাশিত বিভিন্ন জাতীয়-আন্তর্জাতিক পত্রিকার কাটিং উল্লেখ করে আরিফ দেখিয়েছেন “থ্রি মিলিয়ন” কোনভাবেও মুজিবের বেফাঁস মন্তব্য নয়, বরং সংখ্যাটি আন্তির্জাতিক মিডিয়ায় উদ্ধৃত হয়েছে মুজিবের মুক্তি পাওয়ার অনেক আগেই। ছাগুদের গোদা পায়ে বিষফোঁড়ার মতন আরিফ আরো সাক্ষী মেনেছেন স্বয়ং জেনারেল ইয়াহিয়া খানকে। জেনারেল খান একাত্তরের মার্চেই তার বাহিনীকে সদম্ভ আদেশ দেন অন্তত ত্রিশ লক্ষ বাঙালী হত্যা করতে। বইটির দ্বিতীয় অধ্যায়ের শিরোনাম- ‘আন্তর্জাতিক গণমাধ্যম অনুসারে হতাহতের সংখ্যা’। এই অধ্যায়ে লেখক বিভিন্ন আন্তর্জাতিক পত্রিকার উদ্ধৃতি টেনেছেন প্রকাশকাল সমেত। যেমন, নিউইয়র্ক টাইমসের সেপ্টেম্বর-৭১ সংখ্যাই জানাচ্ছে ১০ লক্ষাধিক হতাহতের খবর। যুদ্ধের তখনও তিন মাস বাকি। অধ্যায়ের শেষে লেখক তার অবস্থান পরিষ্কার করে প্রশ্ন ছুঁড়ে দিয়েছেন পাঠকের প্রতি-

যদিও হতাহতের সংখ্যা কখনোই পত্রিকায় প্রকাশিত সংবাদের ওপর ভিত্তি করে নির্ণয় করা সম্ভব নয়, তবুও যাদের মনে হয় ‘তিরিশ লক্ষ শহীদ’ সংখ্যাটি একেবারেই ভিত্তিহীন আকাশ থেকে পাওয়া তাঁরা দেখুক, যুদ্ধ চলাকালীন সময়েই এ ধরণের সংখ্যা হরহামেশাই বিদেশি পত্রপত্রিকায় উল্লেখ করা হয়েছে। আন্তর্জাতিক দৈনিকগুলো বলছে- এপ্রিলে সাত লক্ষ, জুলাইতে দশ লক্ষ, সেপ্টেম্বরে বিশ লক্ষ। তাহলে আপনারাই বলুন, ডিসেম্বর পর্যন্ত সংখ্যাটা কত হতে পারে?  



৪।

লেখকের ভাষ্যমতে, তৃতীয় অধ্যায়টি এই বইয়ের সবচেয়ে গুরুত্বপুর্ণ অংশ, আমিও একমত। অধ্যায়টির শিরোনাম- ‘আন্তর্জাতিক গবেষণা ও স্বীকৃত গবেষণাপত্র শহিদের সংখ্যা নিয়ে কি বলে?’ এতে লেখক ১৩টি ভিন্ন গবেষণা কিংবা গ্রন্থের উল্লেখ করেছেন। অধ্যায়ের শেষাংশে সচলায়তনে প্রকাশিত কৌস্তুভের ‘তথ্য বিনা মিথ্যা বোনা’ প্রবন্ধটির অংশবিশেষও উদ্ধৃত হয়েছে। এরপর, ‘হঠাৎ করে হারিয়ে যাওয়া ৬৫ লাখ মানুষ’ শীর্ষক চতুর্থ অধ্যায়ে লেখক ডেমোগ্রাফিক বিশ্লেষণ দেখিয়েছেন। তিনি রুয়ান্ডা সহ বিভিন্ন দেশের তথ্যের লেখাংকণ করে দেখিয়েছেন, একটি নির্দিষ্ট সময়ে কিভাবে হঠাৎ একটি দেশের জনসঙ্খ্যা-লেখচিত্রে ধ্বস নামে এবং তার কি ব্যাখ্যা। এদেশের অনুরূপ লেখচিত্রে যে ১৯৭১ সালে একটি বিশাল খাদের আলামত পাওয়া যায়, তা বলাই বাহুল্য। পঞ্চম অধ্যায়ের শিরোনাম- ‘পৃথিবীময় গণহত্যার খতিয়ান’। এই অধ্যায়ে লেখক তুলে এনেছেন কম্বোডিয়া, রুয়ান্ডা, নাইজেরিয়া, চীন ও আর্মেনিয়াকে। সেইসঙ্গে, কুখ্যাত শর্মিলা বসু কর্তৃক পাক সেনাদলের সংখ্যা কমিয়ে দেখানোর অপচেষ্টার কথা জানিয়েছেন। পরবর্তী তিনটি অধ্যায়ের শিরোনাম যথাক্রমে- ‘শরনার্থী শিবিরে নিহত, শহিদ নাকি মৃত’, ‘কেন তারা এত ধর্ষণ করলো?’ এবং ‘নির্যাতিত নারীর সংখ্যা কমপক্ষে সাত লক্ষ’। এই অধ্যায়গুলোর বক্তব্য এতটাই মর্মস্পর্শী, সেটা আর লিখতে হাত চলে না। আগ্রহী পাঠক নিজ দায়িত্বে পড়ে নেবেন আশা করি। 


৫। 

সবশেষে নবম ও দশম অধ্যায় মূলত বইটির শিরোনামের প্রত্যক্ষ প্রতিফলন না হলেও সমসাময়িকতার বিচারে অত্যন্ত গুরুত্বপূর্ণ। ‘কাদের মোল্লার আসল-নকলঃ একটি নির্মোহ অনুসন্ধান’ শীর্ষক নবম অধ্যায়টি প্রয়াত অভিজিৎ রায়ের সাথে যৌথভাবে লেখা ও ইতিপূর্বে বিডিনিউজে প্রকাশিত। সংরক্ষণের জন্য এই প্রবন্ধটি সংযোজন করা খুবই ভাল হয়েছে। একই কথা দশম অধ্যায়ের জন্যও প্রযোজ্য, যার শিরোনাম- ‘ভাষাসৈনিক গোলাম আজমঃ একটি গোয়েবলসীয় প্রচারণার ব্যাবচ্ছেদ’। এই অধ্যায়টিও ইতিপূর্বে বিডিনিউজে প্রকাশিত এবং এরও সহলেখক অভিজিৎ রায়। হুমায়ুন আহমেদ আজ বেঁচে থাকলে বেঁচে থাকলে অবলীলায় এ দুটি প্রবন্ধের সহলখক হওয়ার অপরাধ দিয়ে অভিদার চাপাতিহত হওয়াকে ইনডেমনিটি দিতে পারতেন।

 পাদটীকাঃ এটি প্রচলিত অর্থে বই-ব্যাবচ্ছেদ কিংবা গ্রন্থ-আলোচনা নয়। আরিফ রহমানের বইটি সম্পর্কে জানতে চাইলে নিজ উদ্যোগে সেটি কিনে পড়ে ফেলুন। আপনার পাশের ফাহামবাগী বন্ধুটিকেও এককপি কিনে দিন। নইলে দিনশেষে হামবাগের বড়ভাই ফাহামবাগ কিংবা হুসাইন মুহম্মদ এরশাদের ছোটভাই হুসাইন আর আরিফের স্ট্যাটাসে লাইকের সংখ্যা বাড়তেই থাকবে, সেই সাথে তাল মিলিয়ে সূচকীয় হারে বেড়ে যাবে বিভ্রান্ত মানুষের দঙ্গল। মাঠ ছেড়ে দিয়ে, পরে রাগ করে মাটিতে ভাত খাওয়ার চেয়ে স্বীয় সামর্থের মাঝে ঘুরে দাঁড়ানোই ভাল। শুভ পঠন। 
১৬.০১.১৬ 


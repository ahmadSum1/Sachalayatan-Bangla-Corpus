পূর্বপুরুষের পাপ



পূর্বপুরুষ ভুল করেছে(!) যুদ্ধ জিতে ফেলে,
এখন বড় লজ্জা লাগে- আমরা তাদের ছেলে?
যেই পতাকা আসল তাদের রক্ত ঝরার পরে,
কেমন করে ফসকাল তা থাকতে তারা ঘরে ?
পাঁচ বছরের আগেই কেন আত্মঘাতী তাঁরা ?
তড়িঘড়ি করে কেন নিজের জাতটি মারা ?
হাজার বছর যেই জাতিটি টিকে ছিল, তবু
স্বাধীন দেশে সেই পরিচয় কেনই নিভু নিভু ?
দেড়টি দশক থাকল এদেশ গোয়াল ঘরের টঙে,
সোনার বাংলা সবুজ হল জলপাইয়েরই রঙে !
শ্যামবাহিনী করল দখল যখন নিজের দেশ,
দেশের যত ভন্ড সাধু বলল- বাহবা, বেশ !
তারপরেতে যা হল তা বলার সুযোগ নাই, 
বলতে গেলেই কষ্টে আমার বুকটা ফাটে ভাই ।
আজগুবি সব ফরমানেতে মুক্তিযোদ্ধা যত,
কতল হল, রাজাকারেও মুক্তি পেল শত । 
একাত্তরের গাজিরা যায় ভেসে চোখের জলে,
বসতে হল কেন তাদের টিনের থালা মেলে ?
কেন দেশের চোর-লুটেরা এবং রাজাকার,
দখল নিল রক্তমাখা ঐ সে পতাকার ?
এর বদলে হতাম যদি রাজাকারের ছানা,
সোনার বাংলা চুষে খেতাম, করতনা কেউ মানা !
তখন সবাই দেখত আমার বাবার গাড়িতেই,
লাল-সবুজের পতাকাটা নাচে তা-ধিন-ধেই ।
পাদটীকাঃ
[রাগের মাথায়, এখন যদি- ছিঁড়তে বসি চুল,
এই সময়ে এটাই হবে সবচে’ বড় ভুল।
তাই বলি- সব আসুন আবার, পথে নামাই কাজ,
গোলাম ব্যাটার ফাঁসির রায়টা নিতেই হবে আজ।]


নজরুল ইসলামের ফাঁসি চাই... হুমম!



বিদ্রঃ ২৭ মে, ২০১৫ বেলা ১০.৪৫ ঘটিকায় কিঞ্চিত সম্পাদনা করা হল। ধন্যবাদ। 
দেশে (ও বিদেশে) এখন ধর্মানুভূতির কলিকাল চলে। মানুষ স্বীয় ধর্মের মানবিক অংশটুকু মানুক আর নাই মানুক সহিংস অংশটুকু বেছে বেছে খুঁজে বের করে কঠোরভাবে মানার ক্ষেত্রে পোপের চাইতেও বড় ক্রিশ্চান হয়ে উঠছেন। কেউ ধর্মরক্ষার্থে কোপাচ্ছেন, মডারেটরা সযত্নে ছহীহ স্কটিশ গামছা দিয়ে সেই আঘাতের রক্ত বেশ করে মুছে ফেলছেন। অতঃপর ওম শান্তি। কেউ আবার আগাম হিসেবপত্র করে ৯৮% এর রক্তচক্ষু দেখাচ্ছেন। এর মাঝে মারা পড়ছে দু-একটা বেয়াড়া নাস্তিক (মানুষ নয় কিন্তু, খুউপ খিয়াল কইরা)। এমনকি, আমাদের মূল দলিল গণপ্রজাতন্ত্রী বাংলাদেশের সংবিধান পর্যন্ত ২ক ধারায় জানাচ্ছে-

প্রজাতন্ত্রের রাষ্ট্রধর্ম “এক্স”, তবে “ডব্লিউ”, “ওয়াই”, “জেড” সহ অন্যান্য ধর্মপালনে রাষ্ট্র সমমর্যাদা ও সমঅধিকার নিশ্চিত করবেন।


আবার ধারা ১২ জানাচ্ছে- 

ধর্মনিরপেক্ষতা নীতি বাস্তবায়নের জন্য
(ক) সর্বপ্রকার সাম্প্রদায়িকতা 
(খ) রাষ্ট্র কর্তৃক কোনও ধর্মকে রাজনৈতিক মর্যাদা দান
(গ) রাজনৈতিক উদ্দেশ্যে ধর্মীয় অপব্যাবহার
(ঘ) কোনও বিশেষ ধর্মপালনকারী ব্যাক্তির ওপর বৈষম্য বা তাহার ওপর নিপীড়ন
বিলোপ করা হইবে।


আচ্ছা, ১২ (খ) এবং ২ক দুটিই থাকার প্রয়োজনীয়তাটি কেউ কি আমাকে বুঝিয়ে বলতে পারবেন? লুঙ্গির ওপরে কি কেউ জাঙ্গিয়া পড়ে? কিংবা শার্টের ওপর স্যান্ডোগেঞ্জি? গামবুটের ওপরে মোজা? ওভারকোটের ওপরে শার্ট? শাড়ির ওপরে ব্লাউজ? (আর না আগাই, লাক্স-চ্যানেল আই সুপারস্টারের কথা ভুলে যান, ওটা বিচ্ছিন্ন ঘটনা)।
দেশের সংবিধানে উল্লেখ না থাকলেও দেশের একজন জাতীয় কবি আছেন। ফি-ঈদের আগের রাতে তাঁর গান না বাজলে ঈদ শুরু হয়না। কিংবা তাঁর বিশেষ কোনও কবিতা আবৃত্তি না করলে মিলাদ শরীফ আগায় না। তাঁর লেখা শ্যামা সঙ্গীত গুলোও প্রযোজ্য ক্ষেত্রে তেমন মুহুর্মুহ ব্যাবহৃত হয় কিনা তা আমার জানা নেই। তবে ভাটিয়ারীতে লেফট-রাইট করার সময়ও ঢাকের তালে তাঁর গানই বাজে বলে জেনেছি। কিন্তু জাতীয় কবিকে কেবল উপাসনালয় আর মার্চপাস্টে বেঁধে ফেললে জাতির কপালে শনি আছে। অবশ্য, তাঁর রচনাকে ঐরকম কিছু ক্ষেত্রে বেঁধে রাখতে না পারলে বোধহয় ‘জাতীয় কবির’ কপালেই শনি আছে। তবু, কেবল শনির বলয়ের ভয় করে বসে থাকলে তো আর দুনিয়া এগুবে না, আমরাও এগুব না। জাতীয় কবিকে কেবল ঠুঁটো জগন্নাথ শো-পিস বানিয়ে রাষ্ট্রীয় শো-কেইসে সাজিয়ে না রেখে তাঁর দর্শন নিয়ে একটু-আধটু আলোচনা হোক। 
আলোচনা হোক সাম্যবাদীর কবিতাগুলো নিয়ে। আলোচনা হোক আজো প্রাসঙ্গিক হয়ে থাকা- 

হিন্দু না ওরা মুসলিম ঐ জিজ্ঞাসে কোন জন
কাণ্ডারী বল ডুবিছে মানুষ সন্তান মোর মা’র

(কাণ্ডারী হুঁশিয়ার / সর্বহারা, প্রকাশকাল-১৯২৬)



এই কবিতা নিয়ে। কিংবা, মানুষ জানুক জাতীয় কবির উপলব্ধি-

মিথ্যা শুনিনি ভাই
এই হৃদয়ের চেয়ে বড় কোনও মন্দির-কাবা নাই

(সাম্যবাদী / সাম্যবাদী, প্রকাশকাল-১৯২৫)



সেইসঙ্গে, জাকির নায়েকের লেকচার শুনে মাথা-পেট গুলিয়ে ওঠার আগে মানুষ জানুক-

শিহরি উঠো না শাস্ত্রবিদেরের ক’রোনা ক’ বীর ভয়
তাহারা খোদার খোদ ‘প্রাইভেট সেক্রেটারি’ তো নয়

(ঈশ্বর /  সাম্যবাদী, প্রকাশকাল-১৯২৫)



হাটহাজারীর থেকে আসা পঙ্কিল লালঝরা বানী শোনার আগে মানুষ অন্তত জানুক- 

মানুষেরে ঘৃণা করি
ও কারা কোরাণ বেদ বাইবেল চুম্বিছে মরি মরি
ও মুখ হইতে কেতাব গ্রন্থ নাও জোর করে কেড়ে
যাহারা আনিল গ্রন্থ-কেতাব সেই মানুষেরে মেরে
পুজিছে গ্রন্থ ভন্ডের দল! – মুর্খরা সব শোন
মানুষ এনেছে গ্রন্থ; গ্রন্থ আনেনি মানুষ কোনও 

(মানুষ / সাম্যবাদী, প্রকাশকাল-১৯২৫)



হেফাজত, আনসারুল্লাহ কিংবা একিউআইএস এর প্রেস রিলিজ পাবার আগে জানা দরকার-

হেথা সবে সমপাপী
আপন পাপের বাটখারা দিয়ে অন্যের পাপ মাপি
জবাবদিহির কেন এত ঘটা যদি দেবতাই হও
টুপি পড়ে টিকি রেখে সদা বলো যেন তুমি পাপী নও
পাপী নও যদি কেন এ ভড়ং ট্রেডমার্কার ধুম
পুলিশি পোশাক পরিয়া হয়েছ পাপের আসামী গুম

(পাপ/ সাম্যবাদী, প্রকাশকাল-১৯২৫)



দেলাওয়ার হোছাইন ছাইদি’র অশালীন ওয়াজ শুনে ফেলবার আগেই জানা থাকুক-

সাম্যের গান গাই
আমার চক্ষে পুরুষ রমণী কোনও ভেদাভেদ নাই
বিশ্বে যা কিছু মহান সৃষ্টি চির কল্যাণকর
অর্ধেক তার করিয়াছে নারী অর্ধেক তার নর

(নারী / সাম্যবাদী, প্রকাশকাল-১৯২৫)



মনে রাখবেন, কবি নিজেই তাঁর অবস্থাটি বর্ণনা করে গেছেন ট্রেডমার্ক ছন্দের ভাষায়-

মৌ-লোভী যত মৌলবি আর মোল-লা’রা কন হাত নেড়ে
দেব-দেবী নাম মুখে আনে সবে দাও পাজিটার জাত মেরে
ফতোয়া দিলাম কাফের কাজী ও
যদিও শহীদ হইতে রাজি ও
আমপারা পড়া হামবড়া মোরা এখনও বেড়াই ভাত মেরে
হিন্দুরা ভাবে পার্শী শব্দে কবিতা লেখে ও পা’ত নেড়ে

(আমার কৈফিয়ত-৪ / সর্বহারা, প্রকাশকাল-১৯২৬)



দেখে কি মনে হয় যে এটি প্রায় সাত-আট দশক আগে লেখা? এখনও প্রাসঙ্গিক মনে হয় কি?
কবিতার পরে তীব্র আলোচনা হতে পারে জাতীয় কবির প্রবন্ধ নিয়েও। আমাদের সাংবিধানিক রাষ্ট্রধর্মগুলোর বৃহত্তমটির একাংশের চরিত্র চিত্রণ করে তিনি অনেক আগেই বলে গিয়েছেন-

মওলানা মৌলবি সাহেবকে সওয়া যায়, মোল্লাও চক্ষুকর্ণ বুজিয়া সহিতে পারি, কিন্তু কাঠমোল্লার অত্যাচার অসহ্য হইয়া উঠিয়াছে। ইসলামের কল্যাণের নামে ইহারা যে কওমের জাতির ধর্মের  কি অনিষ্ট করিতেছেন তাহা বুঝিবার মত জ্ঞান নাই বলিয়াই ইহাদের ক্ষমা করা যায় না। ইহারা প্রায় প্রত্যেকেই ‘মনে মনে শাহ ফরীদ, বগল মে ইট’। ইহাদের নীতি ‘মুর্দা দোজখ মে যায় আওর বেহেশত মে যায়, মেরা হালুয়া রুটি সে কাম’। 

তরুণের সাধনা  (১৯৩২ সালের ৫ ও ৬ নভেম্বর সিরাজগঞ্জের* নাট্যভবনে অনুষ্ঠিত বঙ্গীয় মুসলিম 
তরুণ সম্মেলনের সভাপতি রূপে কবি কাজী নজরুল ইসলাম এই অভিভাষণ প্রদান করেন।)


[ * হায়, সেই সিরাজগঞ্জ আজ প্রবলভাবে ছাগু অধ্যুষিত এলাকা - লেখক ]



কবির পরম সৌভাগ্য যে তিনি ভারতের পিস্টিভি দেখে যান নাই, কিংবা ঘরে ঘরে মডারেট নামী নব্যমোল্লাদের দেখেন নাই। তাছাড়া কবি প্রথম আলো পড়ার সুযোগ পান নাই বিধায় তাঁর অর্ধ-মিতা অধ্যাপক আসিফ নজরুলের মতন যদি-কিন্তু-তবে ভাষা আয়ত্ব করতে পারেন নাই। কেবল সমস্যার কাঁদুনি না গেয়ে সাফ সাফ সমাধান বাতলেছেন- 

‘দুষ্ট গরুর চেয়ে শুন্য গোয়াল ভাল’ নীতি অবলম্বন না করিলে সভ্য জগতের কাছে মাদের ধর্ম, জাতি আরো লাঞ্চিত ও হাস্যাস্পদ হইবে। ইহাদের ফতুয়া ভরা ফতোয়া। বিবি-তালাক ও কুফরির ফতোয়া তো ইহাদের জাম্বিল হাতড়াইলে দুই-দশ গণ্ডা পাওয়া যাইবে। এই ফতুয়াধারী ফতোয়াবাজদের হাত থেকে গরীবকে কেউ বাঁচাইতে যদি কেহ পারে ত সে তরুণ। ইহাদের হাতের ‘আষা’ বা যষ্টি মাঝেমাঝে আজদাহা রূপ পরিগ্রহ করিয়া তরুণ মুসলিমদের গ্রাস করিতে আসিবে সত্য, কিন্তু এই ‘আষা’ দেখিয়া নিরাশ হইয়া ফিরিলে চলিবে না। এই ঘরোয়া যুদ্ধ- ভাইয়ের সহিত, আত্মীয়ের সহিত যুদ্ধই সর্বাপেক্ষা বেদনাদায়ক। তবু উপায় নাই। যত বড় আত্মীয়ই হোউক তাহার যক্ষা বা কুষ্ঠ হইলে তাহাকে অন্যত্র না সরাইয়া উপায় নাই। যে হাত বাঘে চিবাইয়া খাইয়াছে, তাহা কাটিয়া ফেলিয়া দেয়া ছাড়া প্রাণরক্ষার উপায় নাই। 

তরুণের সাধনা (প্রাগুক্ত)



কি ভয়াবহ কথা। কবি একথা বলেন ১৯৩২ সালে, বঙ্গীয় মুসলিম তরুণ সম্মেলনে সভাপতির অভিভাষণে। ২০৩২ সালে কি এই অভিভাষণ হাটহাজারী থেকে আসবে? সে দিন দেখতে না চাইলে আশু নজরুল দর্শনের প্রচার প্রয়োজন। এরোমেটিক সাবান কিংবা ম্যাগি নুডলসের মতন ‘হালাল’ নজরুল নন, খণ্ডিতভাবে ছেঁকে তোলা নজরুল নন, ওপরের উদ্ধৃতির মতন ‘দুর্মুখ’ নজরুলকে চাই। জাতীয় কবি’র দর্শন হোক জাতীয় চেতনা গঠনের অন্যতম উপাদান। 
সবশেষে, সেসময় কম্পমান ‘অখণ্ড’ ভারতবর্ষের মরণশয্যায় সাম্প্রদায়িক দাঙ্গার সময় থেকে একটু ঘুরে আসি। উদভ্রান্ত সেই সময়ের চিত্রটি কবির ভাষ্যে- 

দেখিলাম আল্লার মসজিদ আল্লা আসিয়া রক্ষা করিলেন না। মা-কালীর মন্দির মা –কালী আগলাইলেন না। মন্দিরের চূড়া ভাঙ্গিল, মসজিদের গুম্বজ টুটিল। আল্লার এবং কালীর কোনও সাড়াশব্দ পাওয়া গেল না। আকাশ হইতে বজ্রাঘাত হইল না মুসলমানের শিরে। আবাবীলের প্রস্তর বৃষ্টি হইল না হিন্দুদের মাথার ওপরে।
এই গোলমালের মধ্যে কতকগুলি হিন্দু ছেলে আসিয়া গোঁফদাড়ি কামানো দাঙ্গায় হত খায়রু মিয়াকে হিন্দু মনে করিয়া ‘বোল হরি হরি বোল’ বলিয়া শ্মশানে পোড়াইতে লইয়া গেল। এবং, কতকগুলি মুসলমান ছেলে গুলি খাইয়া হত দাড়িওয়ালা সদানন্দ বাবুকে ‘লা ইলাহা ইল্লাল্লাহ’ পড়িতে পড়িতে কবর দিতে লইয়া গেল।
মন্দির ও মসজিদ চিড় খাইয়া উঠিল। মনে হইল যেন উহারা পরস্পরের দিকে চাহিয়া হাসিতেছে। 

(মন্দির ও মসজিদ / রুদ্র মঙ্গল, প্রকাশকাল-১৯২৭) 



অবশ্য বজ্র কিংবা আবাবীলের আক্রমণ এখনও অপ্রকাশিতই আছে। সেজন্য অধৈর্য ভক্তরা প্রায়ই বজ্রকে চাপাতি বানিয়ে হয়ে ওঠেন দু-পেয়ে আবাবীল। নজরুল এ সময়ে জন্মালে বুঝতেন বজ্র সময়মত আঘাত হানে কি না হানে। আর মরার পরে ‘ব্লগার’ উপাধি যে পেতেন, তা নিশ্চিত। 
এভাবে, জাতীয় কবির দর্শন ভালভাবে আলোচনা করা গেলে ১২’র ঘাড়ের ২ক কিংবা প্যান্টালুনের ওপরে আঁট করে চেপে বসা জাঙ্গিয়া আপনা আপনিই খসে পড়বে। আর কিছুতেই কিছু না হলে বরং চলুন লিস্টের ৮৫ নম্বরে কাজী নজরুল ইসলামের নামটা তুলে দিয়ে শাপলা চত্বরে কিংবা হাটহাজারীতে গিয়ে ফাঁসি চাই। চাইলে কবরের ধুলো-মাটির ওপরে দুটো চাপাতির কোপও দেয়া যেতে পারে। রক্ত বেরুবার ভয় নেই, মডারেট বাহিনীর কষ্ট কম হবে। কেবল ধুলো ঝাড়লেই চলবে। 
যে সব বই থেকে টুকেছিঃ
১। গণপ্রজাতন্ত্রী বাংলাদেশের সংবিধান / আইন, বিচার ও সংসদ বিষয়ক মন্ত্রণালয়, অক্টোবর-২০১১
২। সঞ্চিতা / নজরুল ইন্সটিটিউট, নবম সংস্করণঃ জানুয়ারি-২০০৫
৩। নজরুলের প্রবন্ধ সমগ্র / নজরুল ইন্সটিটিউট, দ্বিতীয় সংস্করণ (পঞ্চম মুদ্রণ) ফেব্রুয়ারি-২০১৩
৪। নজরুল রচনাবলী - প্রথম খণ্ড / বাংলা একাডেমি, জুন ২০১২
পুনশ্চঃ গত পরশুদিন রেলস্টেশনে এই বইটা দেখে লোভ সামলাতে পারিনাই। 

অচিরেই রিভিউ আসিতেছে। লাইনে থাকুন, অশেষ ফায়দা হবে। সকলকে জা’ঝা। 
১১ জ্যৈষ্ঠ ১৪২২ / ২৫ মে ২০১৫


শোক দিবসের আশাবাদঃ (অপঠিত) বঙ্গবন্ধুর পুনর্পাঠ হোক



জাতীয় শোক দিবসে বরাবর দেখানো হয় বঙ্গবন্ধুর জীবনের ক্লিশে হয়ে যাওয়া কিছু ক্ষুদ্র অংশ। মানুষ ভাবতে থাকে এই ক্ষুদ্র অংশটুকুই বুঝি বঙ্গবন্ধু। আর চারিদিক প্লাবিত হয় স্তুতিময়তার জঞ্জালে ভরা গাদা গাদা বিশেষণের জোয়ার। জোয়ারের সঙ্গে ভাটার টান একই সূত্রে গাঁথা। তাই ভাটা পড়ে তাঁর স্বল্পসময়ের কর্মমূখর জীবনদর্শনের বিস্তারিত পঠন ও প্রচারে। আমরা কি এই বাংলাদেশ চেয়েছিলাম? অন্তত বঙ্গবন্ধু নিশ্চয় চাননি। বাংলাদেশের প্রেক্ষিতে এই দিনটি আরও বহুদিন শোক দিবস হয়েই থাকবে। কিন্তু সেই শোকের বহিঃপ্রকাশ যেন কেবল আনুষ্ঠানিকতার নিগড়ে বাঁধা না পড়ে। এ দিবসটি হয়ে উঠুক শোকের পাশাপাশি বঙ্গবন্ধু'র পুনর্পাঠের দিন। সে কাজ করবে কে? আমাকে কিংবা আপনাকেই কিন্তু ঘরের খেয়ে বনের মোষটুকু তাড়াতে হবে। সেইসঙ্গে সরকার ও অন্যান্য প্রতিষ্ঠানের সুপরিকল্পিত ভাবে এগিয়ে আসাও জরুরি বৈকি। সেটিই হতে পারে ১৫ আগস্টে বঙ্গবন্ধুর স্মৃতির প্রতি সবচেয়ে বড় শ্রদ্ধাঞ্জলি।
বঙ্গবন্ধুর ৭ মার্চের ভাষণের প্রতি পূর্ণ শ্রদ্ধা রেখে বলছি- এবার মনে হয় এই ভাষণটিকে ‘অতিপ্রচারের’ হাত থেকে রেহাই দেয়া হোক, অন্তত ১৫ আগস্টে। এই সুবিখ্যাত ভাষণটি নিজগুণেই ইতিহাসে তাঁর স্থান করে নিয়েছে। এটি বঙ্গবন্ধুর অন্যতম শ্রেষ্ঠ ভাষণ তাতেও দ্বিমত নেই। কিন্তু দ্বিমতের সুযোগ আসে তখন, যখন এই একটি ভাষণের ‘অতিপ্রচারের’ নিচে আরও অনেক দিকনির্দেশী ও সুদূরপ্রসারী চিন্তার খোরাক যোগানো ভাষণ গুলো কেবলই চাপা পড়ে যায়। নিঃসন্দেহে ৭ মার্চের ভাষণটি রাষ্ট্র হিসেবে বাংলাদেশের ইতিহাসের সূচনালগ্নের ভিত্তিপ্রস্তরগুলোর অন্যতম। কিন্তু ‘শুধুমাত্র ভিত্তিপ্রস্তর’ ঘিরে বসে থাকলে ‘পীরের মাজার’ গড়ে উঠতে পারে, রাষ্ট্র নয়। ব্যাক্তিগত ভাবে বলতে পারি নিচের ভাষণগুলো (তালিকা আরও বড় হতে পারে) অন্তত আমার চিন্তার জগতে অন্যরকম আন্দোলন তোলেঃ

০১। সোহরাওয়ার্দী (তৎকালীন রেসকোর্স) উদ্যানে প্রদত্ত ভাষণ, ১০ জানুয়ারি ১৯৭২
০২। ডেভিড ফ্রস্টকে প্রদত্ত সাক্ষাৎকার, ১৮ জানুয়ারি ১৯৭২
০৩। গণপরিষদের প্রথম অধিবেশনে প্রদত্ত ভাষণ, ১০ এপ্রিল ১৯৭২
০৪। গণপরিষদে সংবিধান বিল (গৃহীত) এর ওপর ভাষণ, ৪ নভেম্বর, ১৯৭২
০৫। জাতিসংঘে প্রদত্ত ভাষণ, ২৫ সেপ্টেম্বর ১৯৭৪
০৬। জাতীয় সংসদে প্রদত্ত ভাষণ, ২৫ জানুয়ারি ১৯৭৫
০৭। সোহরাওয়ার্দী উদ্যানে প্রদত্ত ভাষণ, ২৬ মার্চ, ১৯৭৫
০৮। বাকশাল কেন্দ্রীয় কমিটির প্রথম বৈঠকে প্রদত্ত ভাষণ, ১৯ জুন ১৯৭৫
০৯। বাকশাল জেলা গভর্নরবৃন্দের প্রশিক্ষণ কর্মসূচীতে প্রদত্ত ভাষণ, ২১ জুলাই ১৯৭৫
১০। এছাড়াও, ভিন্ন ভিন্ন সময়ে পেশাজীবী, ডাক্তার ও সেনাবাহিনীর উদ্দেশে দেয়া ভাষণ


সরকারী বা বেসরকারী পর্যায়ে কোনও প্রক্রিয়াতেই বঙ্গবন্ধুর বক্তৃতাগুলোর কোনও পূর্ণাঙ্গ (যথাসম্ভব) সংকলন গ্রন্থ আজতক আমার চোখে পড়েনি। বঙ্গবন্ধুর বক্তৃতাসমূহের সবচাইতে সমৃদ্ধ সংগ্রহ সম্ভবত অধ্যাপক আবু সাইয়িদ কর্তৃক “পিপল’স ভয়েস” নামে দু খন্ডে প্রকাশিত সিডি সংকলন। কিন্তু একাডেমিক প্রয়োজনে কিংবা ব্যাক্তিগত অধ্যয়নেও ছাপা গ্রন্থের আবেদন অন্যরকম। সেটি না হোক নিদেনপক্ষে ই-বুক আকারে হলেও ইতিহাসের এ অমূল্য দলিলগুলো সংরক্ষিত থাকা প্রয়োজন। এবং এক্ষেত্রে সম্ভাব্য বিকৃতি রোধকল্পে কাজটি ব্যাক্তি পর্যায়ে না হয়ে প্রাতিষ্ঠানিকভাবে হওয়া উচিত বলেই মনে করি। দলিলপত্র যতটাই মানুষের নাগালে থাকবে, সত্যকে ‘বদলে দেয়া’ অথবা ‘পাশ কাটিয়ে যাওয়া’ ততটাই কঠিন হবে বলে আশা করা যায়।
সবশেষে ভয়ে ভয়ে বলি, ‘বাকশাল’ শব্দবন্ধটি মিডিয়া, জনবিচ্ছিন্ন সুশীল ও একশ্রেনীর ভুঁইফোঁড় রাজনীতিবিদের ক্রমাগত মিথ্যাচারে একটি ‘রাজনৈতিক ট্যাবু’ হয়ে দাঁড়িয়েছে। কিন্তু অপপ্রচারের আবরণ সরিয়ে বাকশালের পূর্বাপর নিয়ে বিশ্লেষণ বোধহয় আমাদের জাতীয় স্বার্থেই জরুরী। (অচিরেই বাকশাল সম্পর্কিত একটি বিশ্লেষণ শুরু করার ইচ্ছে আছে।) বাকশাল একটি পদ্ধতিমাত্র যা আদৌ কার্যকরী হবার সুযোগ পায়নি। পদ্ধতিমাত্রেরই ভালো-খারাপ দুই পিঠ থাকা খুবই সম্ভব। আর সে দিকগুলো বের করে আনতেই তা নিয়ে মুহুর্মুহ আলোচনা হওয়া বাঞ্চনীয়। সুদীর্ঘ দেড় দশক জলপাই সবুজ আঁধারে ঢেকে থাকা এদেশে একদা মুক্তিযুদ্ধ, মুক্তিযোদ্ধা, বঙ্গবন্ধু, জয়বাংলা, সোনার বাংলা এসব কথাও বহুকাল ধরে রাজনৈতিক-সামাজিক ট্যাবু হয়ে ছিল। কালের বিবর্তনে আঁধার কেটে আলো এসেছে। অতীতের মূল্যায়ন-পুনর্মূল্যায়ন শুরু হয়েছে জোরেশোরেই। অথচ বঙ্গবন্ধুর পঠন চলছে তাঁর আত্মকথার মতন ‘অসমাপ্ত’ ভাবে। সেকারনেই বঙ্গবন্ধুর পূর্নাঙ্গ পূনর্পাঠ করতে গেলে বাকশাল অংশটি এড়িয়ে এগুবার উপায় নেই। 
৩১ শ্রাবণ, ১৪২১ / ১৫ আগস্ট, ২০১৪
[বিদ্রঃ সঙ্গত কারনে লেখাটির একাংশ সম্পাদনা করা হল-লেখক/তারিখঃ ১৭.০৮.২০১৪,সময়ঃ ১-৪৫ (রাত)]


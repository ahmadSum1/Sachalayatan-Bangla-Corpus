জাতীয় সম্প্রচার নীতিমালাঃ সুশীলেরা যা চেপে যাচ্ছেন



[ সম্প্রতি জারীকৃত জাতীয় সম্প্রচার নীতিমালা প্রকাশিত হবার আগে থেকেই সম্প্রচার জগতের মাফিয়াবৃন্দ এবং টকশোজীবী (ভদ্র ভাষায় টকমারানী) সুশীলেরা “হা-রে-রে-রে-রে-রে আমায় ছেড়ে দে রে দে রে” বলে যেভাবে ঝাঁপিয়ে পড়েছেন তা চিন্তার দাবি রাখে। সম্প্রচার নীতিমালা জনগনের জন্য উন্মুক্ত করে দেয়া হলেও আলস্যপ্রিয় জনতার মঙ্গলার্থেই এটির পূর্ণাঙ্গ বিশ্লেষণ আশু প্রয়োজন। তা নইলে মিডিয়া সমর্থিত প্রবল প্রোপ্যাগান্ডার তোড়ে সত্য হারিয়ে যাবার অথবা বদলে যাবার আশংকা থাকে। এই প্রেক্ষিতে এটি একটি অসমাপ্ত (বিস্তৃত অর্থে চলমান) আলোচনা প্রচেষ্টা। মন্তব্য অংশে প্রয়োজনীয় সংযোজন/বিয়োজন/পরামর্শ/সমালোচনা লেখকের একান্ত কাম্য। ]
কোন ভূমিকার বাহুল্য না করে সরাসরি কাজের কথায় চলে যাই। কেউ জাতীয় সম্প্রচার নীতিমালা-২০১৪ এর পূর্ণরূপ দেখতে চাইলে এখানে টিপি দিয়া ডাউনলোডান। আর আমি আলোচনার সুবিধার্থে ছবি দিয়ে দিচ্ছি, আশা করি কোনও সমস্যা হবে না।

প্রথমেই পটভূমি শীর্ষক অংশে পরিষ্কার ভাবেই অংশীজনদের সাথে আলোচনার কথা বলা হয়েছে। অতএব, বিভিন্ন গণমাধ্যমে ‘একতরফা’ বা ‘চাপিয়ে দেয়া’ বলে যে বিষেদাগার চলছে তা পুরোটাই মিথ্যাচার। কারও যদি আলোচনা হয়নি বলে মনে হয়ে থাকে তবে সাক্ষী-প্রমাণ যোগাড় করে আদালতের দ্বারস্থ হতে পারেন। বড় গলা করে চেঁচানোর দরকার পরে না। 

ধারা ১.২.৮ ও ১.২.৮ এ দ্বিমতের কিছু দেখছি না। ধারা ১.২.১০ এর ‘পরিবীক্ষণ’ নিয়ে মিডিয়াগুলোতে অ্যালার্জি আছে। কিন্তু বিভিন্ন ঘটনার প্রেক্ষিতে অতি অবশ্যই এটির প্রয়োজন আছে। শাপলা চত্বর, কাবা শরিফের গিলাফ, বাবরী মসজিদ, নির্বাচনপূর্ব প্রথম আলো এসব আপাত বিচ্ছিন্ন খণ্ড খণ্ড চিত্র আমরা ভুলে যাইনি। 

ধারা ১.২.১২ ও ১.২.১৩ তে উল্লিখিত দায়বদ্ধতা, স্বচ্ছতা ও জবাবদিহিতা প্রসঙ্গেও আগের অনুচ্ছেদের কথাগুলোই প্রযোজ্য। বর্তমানে (আসলে বরাবরই) এই তিনটি জিনিসের প্রকট অভাব ছিল এই সেক্টরে। আগে মিডিয়ার সংখ্যা কম থাকায় হয়তো চোখে পড়ে নি কিংবা ব্যাপক অর্থে ক্ষতিকর হয়ে ওঠেনি। 

উল্লেখ্য, এখনও কোনও ‘আইন ও বিধি’ প্রণীতই হয়নি। এক্ষেত্রেও অংশীজনের পরামর্শ গ্রহনের কথা লিপিবদ্ধ হয়েছে। একারণে অনেকের অকারণ অত্যুৎসাহ ঠাকুরঘরের কথা মনে করিয়ে দেয়।

ধারা ৩.১.১ এর (ক) তে উল্লিখিত ‘তথ্যের বস্তুনিষ্ঠটা’ অনেকেরই গাত্রদাহের কারন হচ্ছে। কিন্তু এই ধারাটি প্রযোজ্য ক্ষেত্রে অত্যন্ত কঠোরভাবে প্রয়োগ করা উচিৎ। উপধারা (খ) তে উল্লিখিত ‘নৈতিকতা ও নিরপেক্ষতা’ এর স্বরূপ আপাতত বোধগম্য নয়। বিধিমালায় এর বিস্তারিত ব্যখ্যা থাকা বাঞ্ছনীয়। উপধারা (গ) তে উল্লিখিত ‘দায়িত্বশীলতা’  কথাটিও ব্যাখ্যার দাবিদার। তবে এই ধারা থাকলে অত্যুৎসাহী/আগ্রাসী সাংবাদিকগণ ‘কবরে নেমে’ স্টান্টবাজি করবার আগে কিংবা স্বজনহারা/দুর্ঘটনা কবলিত মানুষের মুখের কাছে বুম ধরে হাস্যোজ্জ্বল মুখে ‘অনুভূতি’ জিজ্ঞাসা করবার আগে দু’বার ভাববেন আশা করি।

ধারা ৩.২.১ এর সঙ্গে দ্বিমত নেই। ধারা ৩.২.১ এর দাগ দেয়া অংশের সঙ্গে সুতীব্র সহমত। (গতকাল কোনও এক আকাশী চ্যানেলে দেখলুম এক বিখ্যাত টকশোজীবি গোস্বাভরে টেবিল থাপড়ে বললেন “হোয়াট দ্য হেল ইজ অসত্য তথ? আমরা বাকস্বাধীনতা চাই”। গোস্বার কারণ বুঝলাম না, সত্য কথা বললেই তো ল্যাঠা চুকে যায়। টকশোজীবিরা সেটা চান না কেন?) পরের বাক্যটি বুঝিনি, কেউ কি বুঝিয়ে বলবেন? সকল পক্ষকে উপস্থিত করার দায়টা কার?

ওয়াও! ডিয়াড় লিসেনাররর্স। ধারা ৩.৪.৪ দেখে যারপরনাই হ্যাপ্পি হয়েছি। হোয়াট এবাউট ইউ? আশা করি বাংলিশ আড়ড়জে গিরির দিন শেষ। ধারা ৩.৪.৫ এর সঙ্গে একেবারেই একমত নই। ‘ধর্মীয় অনুভূতি’ নামের বায়বীয় বস্তুটি কিভাবে সংজ্ঞায়িত হয় তা দেখার অপেক্ষায় আছি। দুর্বল/অস্পষ্ট সংজ্ঞা দেয়া হলে এই ধারাটিই সম্প্রচার নীতিমালার “একিলিসের গোড়ালি” হয়ে দাঁড়াবে।

৩.৬.৩-৩.৬.৬ এই সবকটি ধারার সঙ্গেই একমত। তবে ৩.৬.৪ এ উল্লিখিত ‘পরিহাস’ এর মাত্রা পরিমাপ করা হবে কি ভাবে তা বোধগম্য নয়। 

ধর্মীয় হোক কিংবা রাজনৈতিক ‘অনুভূতির’ সংজ্ঞায়ন ও পরিমাপন হবে কিভাবে তা বোধগম্য নয়। (মজার ব্যাপার হল, এই ধারা গুলো নিয়ে টকশোজীবিদের মাথাব্যাথা দেখিনি!)

ধারা ৪.২.১ এর সঙ্গে একমত, তবে সম্পূরক আশা বিএসটিআই কে আরো শক্তিশালী করা হবে। ৪.২.২ এর ভাষ্য মোতাবেক ‘পণ্যের তুলনা না করে’ কিভাবে বিজ্ঞাপন করা যায় এটা ঠিক বোধগম্য হল না। তবে দাগ দেয়া অংশটুকু বাস্তবায়ন হলে আশা করা যায় রবি কর্তৃক প্রচারিত ‘৩.৫ জি’ এবং ‘পথশিশুদের জামা’ সংক্রান্ত বিজ্ঞাপনগুলোকে আইনের আওতায় আনা যাবে। একইভাবে আইনের আওতায় আনা যাবে, সাইফুর’স কোচিং সেন্টারের অসংখ্য বিজ্ঞাপনকে। ৪.২.৩ এর ভাষ্যমতে অনুষ্ঠানের অংশ হিসাবে বিজ্ঞাপন প্রচার নিষিদ্ধ করা হলে অনেক ভাল অনুষ্ঠানও স্পন্সরের অভাবে বন্ধ হয়ে যেতে পারে।

ধারা ৪.২.৫ এর সঙ্গে তীব্রভাবে একমত। তবে গানের অংশ/সুরের সঙ্গে অন্যান্য জিনিস যেমন কার্টুন/ছবি এগুলোও যোগ করা উচিৎ। তারেক-মিশুক এক্সিডেন্ট করার পর সুজন্দার কার্টুন নিয়ে কালের কণ্ঠের চোট্টামি ভুলি নাই কিন্তু। ৪.২.৬ এর সাথেও একমত।

ধারা ৪.৩.১ এর দাগ দেয়া অংশটুকু নিয়ে একটু দ্বিধান্বিত। ‘দুনিয়া কাঁপানো তিরিশ মিনিট’ এর মত কর্পোরেট ভণ্ডামি আবার দেখতে চাই না। কিন্তু মুক্তিযুদ্ধের আবেগটুকু ঘিরে অনেক সুন্দর ও সৃষ্টিশীল বিজ্ঞাপনও ইতোপুর্বে নির্মিত হয়েছে, এই ধারাটা বন্ধ হোক তাও চাই না। একটা ভারসাম্য প্রয়োজন। ধারা ৪.৩.২ এর সঙ্গে একমত। 

ধারা ৪.৩.৪ এর সঙ্গেও সহমত। আশা করি ফেয়ার এন্ড লাভলী’র কুরুচিপূর্ণ বিজ্ঞাপন গুলো বন্ধ হবে। ধারা ৪.৩.৫ এর অবস্থাও ‘অনুভূতিপ্রবণ’, শালীনতার সংজ্ঞা জানতে চাই। 

৪.৪.২ এর সাথেও একমত। এই ধারার সাথে যায় এমন একটা বিজ্ঞাপন দেখেছিলাম, এখন মনে পড়ছে না। ৪.৪.৩ এর সাথেও দ্বিমত পোষণ করার কোনও কারণ দেখি না। ৪.৪.৪ এর ‘স্বাস্থ্যগত প্রভাব’ যাচাই করা হবে কিভাবে বুঝিনাই। এইটা কি সিগ্রেটের প্যাকেটের মতন কিছু?

ধারা ৪.৫.২ এর সঙ্গে আংশিক একমত। এর কড়াকড়িতে যেন ‘বৈজ্ঞানিক পরিভাষা, উদ্ধৃতি ও পরিসংখ্যান’ এর সৃষ্টিশীল ব্যাবহার হ্রাস না পায় সেটাও মাথায় রাখা উচিৎ। ধারা ৪.৫.৩ এর সঙ্গেও একমত। (খ) কিংবা (গ) উপধারার মাধ্যমে কোচিং সেন্টারের বিজ্ঞাপন বন্ধ করা যায় কিনা জানতে আমি আগ্রহী। 

ধারা ৫.১.১-৫.১.৪ এর সঙ্গে মোটামুটি একমত। তন্মধ্যে বিশেষভাবে ৫.১.২ আমাকে আশান্বিত করে। তবে আমি এটুকুও আশা করতে চাই যে রাষ্ট্র ‘সম্ভাব্য সকল পক্ষ’ কে এই ধারার আওতায় সমান ভাবে বিচার করবে, নতুবা এটি ‘সংখ্যাগরিষ্ঠের’ নির্মম অস্ত্র হয়ে উঠতে পারে। ধারা ৫.১.৫ এ ‘কটাক্ষ বা বিদ্রুপ’ নিয়ে দ্বিমত নেই, কিন্তু ‘পেশাগত ভাবমূর্তি বিনষ্ট করতে পারে’ শব্দবন্ধটুকু পুনর্লিখনের দাবি রাখে। নইলে এই অংশের তীব্র অপব্যবহার হতে পারে ভেবে শঙ্কিত হচ্ছি।

ধারা ৫.১.৬ এর প্রথম শব্দযুগল বোধহয় যুগের বাস্তবতা। কিন্তু এই ধারার পরবর্তী অংশে ‘করতে পারে’ শব্দবন্ধটির উপর্যুপরি ব্যাবহার যৌক্তিক একটি বাক্যকে দুর্বলই করে তুলেছে।

ধারা ৫.১.৯ ও ৫.১.১১ এর ‘হতে পারে/করতে পারে’ শব্দযুগলকে প্রতিস্থাপনযোগ্য ভালো কোন শব্দ প্রয়োজন, ভাবের সঙ্গে দ্বিমত নেই। ধারা ৫.১.১০ এর কড়াকড়ি প্রয়োগ দেখতে চাই।

ধারা ৬.১.১ বলছে এখনও ‘সম্প্রচার কমিশন’ গঠিত হয়নি কিন্তু। ৬.১.৩ নিয়ে আশাবাদী, এই প্রথম জনগণের কাছে জবাবদিহিতার একটা জায়গা হচ্ছে। কাজীর গরু কেতাবে থাকবে না গোয়ালে তা কেবল ভবিষ্যতই বলতে পারে। তবে এতদিন কাজীই ছিল না, গরু-কেতাব-গোয়াল তো অনেক পরের কথা।

এখানে (ঘ) উপধারা দেখে তেমন ভয়াবহ কিছু মনে হচ্ছে না। কমিশনের হাতে ‘কিছু বিচারিক ক্ষমতা’ থাকলে ক্ষতি ছিল না। এখন কমিশন>সরকার>আদালত এমন দির্ঘসূত্রীতার আশংকা থেকে যাচ্ছে।

বারবারই তো ‘অংশীজনদের’ কথা আসছে, মিডিয়া এই অংশটুকু চেপে যাচ্ছে কেন? ইচ্ছাকৃত কি?

ধারা ৬.২.১ এ ‘অধিকার ক্ষুণ্ণ’ হবার পাশাপাশি ‘আইন ভঙ্গের’ সুযোগটিও রাখা যেত। সেটি একতরফা ‘কমিশন’ এর হাত না যাওয়াই ভাল। ধারা ৬.২.৩ মোতাবেক কোনও “শাস্তি নির্ধারণ” এখনও করা হয় নি, কারণ আইনটিই হয়নি। কিন্তু শাস্তি যেন অপরাধের গুরুত্ব মোতাবেক হয় এজন্য সকলকে সজাগ সচেতন থাকা উচিৎ। নইলে ‘গরু মেরে জুতা দান’ মার্কা শাস্তি নির্ধারিত হলে তা আখেরে ক্ষতিকর হবে। 

ধারা ৭.১ নিয়ে কোনও মন্তব্য নেই। 

ধারা ৭.৪ নিয়েও পূনর্বিবেচনার প্রয়োজন আছে বলে মনে করছি। ধারা ৭.৫ একটি অস্থায়ী ব্যাবস্থা, মন্তব্য করছি না।

সংবিধানের ধারা-৩৯ পুরোটাই তুলে দিলাম। ‘সম্প্রচার নীতিমালা’ এখানে উল্লিখিত ‘আইনের দ্বারা আরোপিত যুক্তিসঙ্গত বাধা-নিষেধ’ বিধায় টকশোজীবিদের ‘বাকস্বাধীনতা হরণ’ এবং ‘সংবিধানের সঙ্গে সাঙ্ঘর্ষিক’ মতবাদ সত্যের সুনিপুণ অপলাপ বই আর কিছু নয়। 
পাদটিকাঃ
সম্প্রচার নীতিমালা সঠিকভাবে কার্যকর হলে বদলে দেবার কাণ্ডারি ‘প্রথম আলো’ সহজেই বদলে দেবার সুযোগ হারাবে তা বলাই বাহুল্য। প্রোপ্যাগান্ডা যুদ্ধ শুরু হয়েছে কিন্তু বেশ জোরেশোরেই। 
৮ আগস্ট প্রকাশিত ‘নিয়ন্ত্রণমূলক সম্প্রচার নীতিমালা’ শীর্ষক প্রবন্ধে লেখিকা বলেনঃ “সরকারের বিরুদ্ধে যায় এমন কিছু সম্প্রচার করা যাবে না, বিজ্ঞাপনও নয়।” নীতিমালা ঘেঁটে এমন কিছু পাইনি। আরো বলা হয়েছেঃ “প্রচারমাধ্যমগুলোর জন্য ‘পরিচালনা বিধি’ প্রণয়ন করবে এই কমিশন, একই সঙ্গে এই নীতিমালা ভঙ্গ করলে কী শাস্তি প্রযোজ্য হবে তাও নির্ধারণ করবে এই কমিশন।” এই কথাটুকুও সত্য নয়। 
১৩ আগস্ট প্রকাশিত ‘কমিশন নয়, মিডিয়া কাউন্সিল হোক’ শীর্ষক প্রবন্ধে লেখক বলেনঃ “সম্প্রচার নীতিমালা নিয়ে ডামাডোলের মধ্যে রাষ্ট্রপতি বাংলাদেশ প্রেস কাউন্সিলে নতুন চেয়ারম্যান নিযুক্ত করেছেন। ড. মুহাম্মদ ইউনূসের গ্রামীণ ব্যাংক মামলায় সরকারের পক্ষে রায় দিয়ে বিচারপতি মমতাজউদ্দীন আহমেদ মিডিয়ায় আলোচিত হয়েছিলেন।” আইন যদি পীরের পক্ষে না যায় তাহলে হাকিম ‘আলোচিত (মতান্তরে বিতর্কিত)’ হয়ে যান কি?  এরপরঃ “সশস্ত্র বাহিনীর মর্যাদা রক্ষার বর্তমান আওয়ামী আকুতি একটি অভিনব পাকিস্তানি ব্যাধি। তফাত হলো পাকিস্তান লিখেছে সংবিধানে। হাসানুল হক ইনু লিখলেন নীতির ভূর্জপত্রে।” কি বলব একে! ভুতের মুখে রাম নাম? সবশেষে নিবন্ধকার লিখেছেনঃ “আমি মনে করি, বাংলাদেশে সেলফ রেগুলেশন থাকবে। আবার একটি সরকারি নজরদারিও থাকবে।” মানে কি দাঁড়াল? লম্বা করে খাটো মত? এরপর এসেছেঃ “সে জন্য প্রেস কাউন্সিলের কাঠামো ও তার ক্ষমতার বিন্যাস বদলানো যায়। সরকার একে অকার্যকর করে রাখছে। কারণ, তারা যখন যাকে শাস্তি দিতে হয়, তা বিভিন্ন উপায়ে দিয়ে চলছে। তাদের আটকানো যাচ্ছে না। আটকাতে হলে মিডিয়া মোগলদেরই সক্রিয় হতে হবে। স্বশাসনের সামর্থ্য তাঁদের আছে, তার প্রমাণ দিতে হবে। নইলে আক্ষেপ করা বৃথা। এটা সুখকর যে বর্তমানের বাংলাদেশ প্রেস কাউন্সিলের ১৪ সদস্যের মধ্যে নয়জনই আসতে পারছে সরকারের নিয়ন্ত্রণের বাইরে থেকে।” শাস্তি যদি প্রাপ্য হয়ে থাকে তবে তা যেকোনো উপায়ে আটকাতে হবে কেন? ডাল মে কুছ কালা হ্যায়। তিনি একবার বলছেন প্রেস কাউন্সিল অকার্যকর (লেখকের মতে দায়ী সরকার) আরেকবার বলছেন তার ১৪ সদস্যের ৯ জনই সরকারের নিয়ন্ত্রণের বাইরে। তাহলে কি কালা মে কুছ ডাল হ্যায়? আমি বিভ্রান্ত। তবে ‘মিডিয়া মোগলদের সক্রিয়’ হবার আহবানটা আমার সাদা চোখে ‘হুমকি’ বলেই মনে হয়েছে, আপনার কি মনে হয়?


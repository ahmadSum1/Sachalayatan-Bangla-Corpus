স্বদেশের প্রচ্ছদ



অনেক বছর আগের কথা,
প্রকৃতির পাঠশালার বিশ্ব পাঠাগারে যুক্ত হয়েছিল-
একটি আনকোরা নতুন প্রচ্ছদ।
তিরিশ লক্ষ প্রচ্ছদশিল্পীর,
সুদীর্ঘ নয় মাস পরিশ্রমের ফসল-
সে আমার স্বদেশের প্রচ্ছদ।
রক্তে ভেজা এ প্রচ্ছদের পটভূমিটা-
দিগন্তবিস্তৃত ছাপ্পান্ন হাজার বর্গমাইলের মতই সবুজ।
যার প্রথম সংস্করণে ছিল-
একটুকরো সোনালী স্বদেশ;
অবশ্য, অচিরেই তা- 
প্রচ্ছদশিল্পীদের হৃদয়ের রক্তে ঢেকে গেছে।
নতুবা, রক্তে ভেজা এ মাটির অপমান হত।
প্রকৃতির সবুজ ক্যানভাসে অসাবধানে ছড়িয়ে যাওয়া
বীভৎস কঙ্কালের মতন ছোপ ছোপ সাদা রঙ,
দক্ষ শিল্পীরা ঢেকে দিয়েছেন আপন রক্তের রঙে;
তাই, সবুজের বুকে এক টুকরো লাল-
এ আমার স্বদেশের প্রচ্ছদ।


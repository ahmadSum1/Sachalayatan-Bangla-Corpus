অন্তরে আজ দেখবো, যখন আলোক নাহি রে 





এক কানা কয় আর এক কানা রে
চল এবার ভব পারে
নিজে কানা, পথ চেনে না
পরকে ডাকে বারং বার
এসব দেখি কানার হাট বাজার
পন্ডিত কানা অহংকারে
সাধু কানা অন্-বিচারে
পন্ডিত কানা অহংকারে
মোড়ল কানা চুগলখোরে
আন্দাজে এক খুটি গেড়ে
জানেনা সীমানা কার
এসব দেখি কানার হাট বাজার
লালন গীতি 


_______________________________________________________________________________
পূর্বকথনঃ এই ব্যাপারে কেন আলোচনা দরকার সেটি পূর্বের পোস্টে আলোচিত।


-।। এক ।।-


প্রিয় মডারেটস, 
আপনারা দু’দিন পরপর হুজুগ বুঝে মাদ্রাসা আর এনএসইউ পাঠ্যক্রমের ব্যাপারে বড্ড হল্লা করছেন। খুব ভাল, সতর্কতার তাগিদটা নিজেরই থাকা ভাল। তবে কি, নিজেদের এই হল্লার রাজ্যে নিজেরা শুন্ডীর রাজা হয়ে নিজেদের পাঠ্যক্রম আর জীবনাচরণটা টুক করে ঢেকে ফেলছেন ব্যাপারটা খুব ভাল দেখাচ্ছে না। পাঠ্যক্রম বলতে আমি প্রচলিত বাংলা মাধ্যমের পাঠ্যক্রমের কথা বলছি। বিশেষ দু-একটি উদাহরনও দেখাচ্ছি, একটু ধৈর্য ধরে কাছা টাইট দিয়ে বসুন। আপনার কাছার দায় আপনারই, আমার নয়। আমি বড়জোর সেটা ঢিলে হয়ে গেলে আপনাকে জানাতে পারি, সে চেষ্টাই করছি। মন দিলে ভাল, নইলে ভবিষ্যতে কেউ হয়তো সরাসরি কাছায় আঙ্গুল দিয়ে বসবে। তখন যেন বলবেন না- “আগে বুইললে না, মামুর বুটা!”


-।।  দুই ।।-


প্রিয় মডারেটস, 
আপনারা জেনে থাকবেন, এই উপমহাদেশে 'ইসলামের ইতিহাস' নামে একটি বিষয় আছে, ৯ম শ্রেণী থেকে স্নাতকোত্তর মায় এমফিল পিএইচডিও হয় এতে। নামকরণ নিয়ে আমার কিঞ্চিত আপত্তি আছে নামের সাথে বিষয়বস্তুর মিল না থাকায়। আর বড়সড় আপত্তি আছে তার উপস্থাপনের ‘ত্রিভুজ মডেল’ নিয়ে। আসুন একটু পুথি-পত্র ঘেঁটে দেখি। একাদশ-দ্বাদশ শ্রেণীর জন্য আইডিয়াল বুকস, ঢাকা কর্তৃক মে-২০১৪ তে প্রকাশিত, প্রফেসর মোঃ হাসান আলী চৌধুরী রচিত এবং বাংলাদেশ জাতীয় শিক্ষাক্রম ও পাঠ্যপুস্তক বোর্ড অনুমোদিত “ইসলামের ইতিহাস ও সংস্কৃতি” শীর্ষক বইটি এ মুহূর্তে খোলা আছে। এতে জানা যাচ্ছে-

আবুজার আল গিফফারী একজন তাপস ব্যাক্তি এবং রসুলল্লাহ’র একজন প্রিয় সাহাবী ছিলেন। মুসলমানদের ঐশ্বর্য সঞ্চয় এবং আড়ম্বরপূর্ণ জীবনযাপনে বীতশ্রদ্ধ হয়ে তিনি এর বিরুদ্ধে কঠোর প্রতিবাদ গড়ে তোলেন। তিনি প্রচার করতে থাকেন যে ধনসম্পদ সঞ্চয় করার জন্য নয়, এটা জনহিতকর কার্যে ব্যয় করার জন্য। যারা ধন জমা রাখবে তাদের স্থান নরকে।
ইসলামের ইতিহাস ও সংস্কৃতি (১ম পত্র)/ হাসান আলী চৌধুরী। পৃষ্ঠা নং-১১৮


 এর পরের অংশে এক-একাঞ্চলের গভর্নর কিভাবে তাকে রাজধানীতে পাঠিয়ে দেন, সেখানে কিভাবে তিনি খলীফার মুখোমুখি হন, খলীফা তাকে বোঝাতে(!) ব্যার্থ হয়ে রাজপ্রাসাদে স্থান(!) দিতে চাইলেও তিনি তা প্রত্যাখ্যান করেন এবং সবশেষে খলীফা কিভাবে তাঁকে নির্বাসন দেন এই বর্ণনা আছে। অনুচ্ছেদের সমাপ্তি টানা হয়েছে এভাবেঃ

এখানে আমরা খলিফা ওসমানের (রা) দোষ খুজে পাই না। রাষ্ট্রে শান্তি ও শৃঙ্খলা রক্ষা করা খলিফার জন্য অবশ্যকর্তব্য। শান্তি রক্ষার জন্য এবং শরীয়তবিরোধী(!) প্রচারণা বন্ধ করার জন্যই গিফফারীকে নির্বাসন দিতে হয়েছিল।
ইসলামের ইতিহাস ও সংস্কৃতি (১ম পত্র)/ হাসান আলী চৌধুরী। পৃষ্ঠা নং-১১৮


একটি ‘ইতিহাস’ বলে কথিত বইয়ে এমন সরলরৈখিক এবং পূর্বনির্ধারিত সিদ্ধান্ত ছাত্রদের শেখানো ভয়ংকর ব্যাপার। ডিয়ার মডারেটস, ব্রেইন ওয়াশের জন্য আপনারা ইজরায়েলের পিন্ডি চটকান। ওপরে উদ্ধৃত এই বইটা কি ইজরায়েল প্রকাশনী থেকে ছাপা?


-।।  তিন ।।-


প্রিয় মডারেটস, 
আমার ধর্মনিষ্ঠ বৃদ্ধ পিতার মুখে বহুবার হাহাকার শুনেছি, গজনীর সুলতান মাহমুদ মুসলিমের জন্য কলঙ্ক বিশেষ, যদিও মুসলমানরা নাকি তার লুন্ঠনকর্মকে মহমান্বিত করে। লুণ্ঠন কিভাবে মহিমান্বিত করা সম্ভব এ ব্যাপারটি শৈশব-কৈশোরে আমি কখনোই বুঝিনি। পাঠ্যবইয়ে ঝাপসা ভাষায় সুলতান মাহমুদের নামটুকুই কেবল জেনেছিলাম। এ প্রসঙ্গে পাঠ্যক্রমের বিস্তারিত মনোভাব জানার জন্য একাদশ-দ্বাদশ শ্রেণীর জন্য পুথিনিলয়, ঢাকা কর্তৃক এপ্রিল-২০১৫ তে প্রকাশিত, প্রফেসর মোঃ জহুরুল হক ও ড. মোঃ ওসমান গনী কর্তৃক যৌথভাবে রচিত এবং বাংলাদেশ জাতীয় শিক্ষাক্রম ও পাঠ্যপুস্তক বোর্ড অনুমোদিত “ইসলামের ইতিহাস ও সংস্কৃতি” শীর্ষক বইটি এ মুহূর্তে খোলা আছে। এতে জানা যাচ্ছে-

অনেক নিরপেক্ষ ঐতিহাসিক মত পোষণ করেন যে, যে ভারতের ঐশ্বর্য, সম্পদ এবং বৈভব লাভের আশায় সুলতান মাহমুদ ভারতবর্ষ অভিযান করেন। স্মিথের মতে- “His ruling passion seems to have been avarice” অর্থাৎ “অতিরিক্ত ধনলিপ্সাই ছিল তার প্রগাঢ় অভিলাষ।” সুলতান মাহমুদ সামরিক কারণে মন্দির বিধ্বস্ত করেন নি বা কোনও মন্দির তাঁর হস্তে অপবিত্র হয়নি। ধন-রত্নের সন্ধান পেলেই তিনি মন্দিরগুলোতে আক্রমণ চালাতেন। যুদ্ধের অস্বাভাবিক উন্মাদনায় মথুরা, বৃন্দাবন ও সোমনাথ মন্দির ক্ষতিগ্রস্ত হয়। কিন্তু তাই বলে সুলতান মাহমুদকে কোনভাবেই মূর্তি ধ্বংসকারী অথবা লুণ্ঠনকারী হিসেবে পরিগনিত করা যায় না।
ইসলামের ইতিহাস ও সংস্কৃতি (২য় পত্র)/ জহুরুল-ওসমান। পৃষ্ঠা নং-১৮


ডিয়ার মডারেটস, এভাবে স্কুল-কলেজে প্রকাশ্যে এবং প্রাতিষ্ঠানিক ভাবে ধর্মের নামে সাতখুন মাপ করা শেখালে ব্রেনওয়াশের জন্য কোনও কেমিক্যাল প্রয়োজন আছে কি?


-।।  চার ।।-


প্রিয় মডারেটস, 
এ কথাটা মিনমিন করে বহুবার বলা হয়েছে, ১ম শ্রেণী থেকে ১০ম শ্রেণী পর্যন্ত যে ধর্মশিক্ষা দেয়া হয়, তাতে পৃথিবীতে যে ভিন্ন ধর্মের অস্তিত্ব খুব স্বাভাবিক একটা ব্যাপার এটি কখনোই শেখানো হয় না। কেউ কেউ পারিবারিক ভাবে বহুত্বের ধারনা পেয়ে যায় বলে এই প্রাতিষ্ঠানিক শিক্ষা কাজে(!) আসে না। পারিবার থেকে দূর্বলভাবে বহুত্বের ধারণা পাওয়ারা অনেকাংশেই দ্বিধাদ্বন্দে থাকে। আর যারা পরিবার থেকে এ ব্যাপারে কোনও শিক্ষা পেয়ে আসে না, তারা এ ব্যাপারে জীবনের প্রথম পাঠ পায় স্কুল-কলেজ থেকে, প্রাতিষ্ঠানিকভাবে। অন্বেষা প্রকাশন থেকে ২০১৫ সালে পুনমুদ্রিত, শওকত হোসেন অনূদিত এবং চার্লস কিম্বল রচিত- ‘হোয়েন রিলিজিয়ন বিকামস ইভল’ বইটা একটু খুলে দেখি। এতে লেখক জানাচ্ছেন- 

কারও নিজস্ব ঐতিহ্যের প্রতি উদ্ধত আস্থার সাথে অন্যের ঐতিহ্যের পাইকারী প্রত্যাখ্যান পরিহাসমূলকভাবেই ধর্মই যে সমস্যা সেই যুক্তিকেই জোরাল করে তোলে। কারও নিজস্ব ধর্মের আদর্শ ভাষ্যের সাথে অন্যান্য ধর্মের স্পষ্টত ত্রুটিপূর্ণ যাপিত বাস্তবতার তুলনা একেবারেই মানবিক ব্যাপার-সকল ঐতিহ্যেই এই প্রবণতা দেখা যায়।
পৃষ্ঠা নং-৩৫


অন্যত্র লেখক আরো জানান-

ধর্ম সমস্যা কিনা এ প্রশ্নের জবাবে বহু ধার্মিক ব্যাক্তি ধর্ম নয় বরং মানুষই সমস্যা বলে মধ্যমপথ বেছে নেন। এটা কৌতূহলোদ্দীপকভাবে অস্ত্র নিয়ন্ত্রণ বিরোধীদের প্রায়শ উচ্চারিত বক্তব্যের সাথে মিলে যায়ঃ “অস্ত্র মানুষ হত্যা করে না, বরং মানুষই মানুষ হত্যা করে।”
পৃষ্ঠা নং-৩৯



উল্লেখ্য যে, এই বইয়ে লেখক ধর্মের ‘দূষিত’ হয়ে পড়ার পাঁচটি প্যারামিটার দেখিয়েছেন যা হলঃ

১। পরম সত্য দাবী
২। অন্ধ আনুগত্য
৩। ‘আদর্শ’ সময় নির্ধারণ
৪। লক্ষ্য অর্জনে যেকোনো উপায়ের যৌক্তিকতা
৫। পবিত্রযুদ্ধ ঘোষণা।


ডিয়ার মডারেটস, এই পাঁচটার কোনটা কি আপনার চোখে পড়ে? সাদা চোখে তো এই পাঁচটা প্যারামিটার গণহারে স্কুল-কলেজে পড়ানো হয়। এরপরেও ‘আপনারা ব্রেনওয়াশের কোন অবদানকে অস্বীকার করবেন?’ 


-।।  পাঁচ ।।-


প্রিয় মডারেটস, 
অবশেষে ভারতের মিডিয়া ব্যাবসায়ি ডাঃ (অবঃ) জাকির নায়েক আইনের মুখোমুখি হবার মতন একটি পরিস্থিতি সৃষ্টি হয়েছে। খুবই ভাল সংবাদ, বেটার লেইট দ্যান নেভার। প্রিয় মডারেটস, ইনি যে আপনাদের ড্রয়িংরুমের শোভাবর্ধক ছিলেন দিনের পর দিন তখন আপনারা ঠিক কি করেছিলেন? আপনার কৈশোরে অবতীর্ন সন্তানের হাতে ভারতীয় মুভিতারকা ‘সানি লিওন’ অভিনীত সিডি-ডিভিডি পেলে আপনি আঁতকে ওঠেন। সেই একই সন্তানের হাতে ভারতীয় টিভিতারকা ‘জাকির নায়েক’ অভিনীত সিডি-ডিভিডি পেলে কি আপনি আদৌ আঁতকে ওঠেন? অথচ, এখানে তো আঁতকে ওঠার কথা ছিল। আপনি বা আপনারা সজ্ঞানে ঘরের সদর দরজা হাট করে খোলা রেখে যদি এখন ভাঙ্গা ভেন্টিলেটর বা আধভাঙ্গা খিড়কি দুয়ারের দোষ দিলে সেটা বড় অশালীন শোনায়। প্রিয় মডারেটস, আপনার সন্তানটিকে জাকির নায়েকের লেকচার আর পাঠ্যক্রমের একগুঁয়ে স্বঘোষিত শ্রেষ্ঠত্বের বানী গিলিয়ে আপনি নিজহাতে তাঁর ব্রেনওয়াশ করেছেন। আপনি তিল তিল করে আপনার সন্তানকে বারুদমাখা প্রলেপে ঢেকে দিয়েছেন, আজকে সে বিস্ফোরণের দায় কি কেবল প্রলেপে অগ্নিসংযোগ করা জঙ্গীদের? নিজের চেহারাটা আয়নায় দেখুন, প্লিজ। সন্তানকে ছোট থেকে অনেক মুসলিম বানিয়েছেন, এবার তাঁকে একটু মানুষ হতে শেখান। ভাল-খারাপের পার্থক্য করতে শেখান। ইসলাম যদি ‘ভাল’ হয়ে থাকে বয়সকালে সে নিশ্চয় ভাল জিনিসটা বিবেক দিয়ে বেছে নেবে। সে সুযোগটা তাঁকে দিতে এত ভয় কেন আপনাদের, নিন্দুকেরা মুখ ফসকে অন্য কিছু সন্দেহ করলে দায়টা কিন্তু আপনারই হবে। 


-।। ছয় ।।-


প্রিয় মডারেটস, 
আপনাদের বহুল চর্চিত ধর্মটিতে ‘ভাল’ এবং ‘খারাপ’ দুটি পারামিটারই আছে। এটি অন্যান্য সকল ধর্ম সহ যেকোনো মতবাদেই থেকে থাকে, এতে লজ্জা পাবার কিছু নেই। দিনশেষে মতবাদের অনুসারীদের ‘ব্যাবহার’ দ্বারাই তার ‘ভালোত্ব’ বা ‘খারাপত্ব’ নিরূপনযোগ্য। মতবাদের অনুসারীদের কাছে ভালোটুকু বেছে নেবার, বহুল চর্চা করার, সগৌরবে প্রচার করার এবং সেটিকেই নেতৃত্বের স্থানে নিয়ে যাবার সুযোগ থাকে। প্রকৃতি কিন্তু শূন্যস্থান পছন্দ করে না, আপনারা সেটি না করলে অন্য কেউ করে দেবে। অন্যদের বেছে নেয়া অংশটি ‘ভাল’ নাও হতে পারে, তখন আহারে সোনাটা, আহারে আমার দুষ্টুটা, আহারে আমার বিপথগামীটা বলে কান্ননাকাটি করাটা বড় হাস্যকর লাগে। প্রিয় মডারেটস, আমরা এককালে ‘রসুলের পথে ইহুদি বুড়ীর কাঁটা বেছানো’ বিষয়ক একটি কাহিনী শুনেছি। এমন মানবিক কাহিনী আরো আছে, সেগুলোকে যদি ‘আপনারা’ সম্মিলিতভাবে সবার ওপরে তুলে না ধরেন, তখন ইহা সহীহ নয় বলে কান্নাকাটি একেবারেই অরণ্যে রোদন। প্রিয় মডারেটস, অনেক আগে স্কুলের বাংলা বইয়ে একটি কবিতা ছিল। কবিতার প্রথম চরণ ছিলঃ ‘হাশরের দিনে বলিবেন খোদা, হে আদম সন্তান। আমি চেয়েছিনু ক্ষুধায় অন্ন, তুমি করো নাই দান।’ এই কবিতা এখন আছে কিনা আমি জানি না। ইদানীং এই কবিতাকে আপনাদের বড় ‘দুনিয়াবি’ মনে হয়। আপনাদের ভাল লাগে ‘বখতিয়ারের’  ঘোড়ার পদশব্দের আড়ালে বহিরাগতের আক্রমণ। বখতিয়ারের ঘোড়া আপনাদের ডাকে সাড়া দিয়ে দরজায় কড়া নাড়ছে, এখন ঘোড়াকে আহারে বুনোটা, আহারে দুষ্টুটা, আহারে মগজধোলাইটা বলে লাভ আছে? লুসিফারকে ডেকে আনা খুব ভয়ংকর, যাবার আগে আর কাউকে না পেলে সে কিন্তু আহ্বানকারীকে নিয়ে যায়। কদিন পর আপনারাও হয়তো মার্লোর ডঃ ফস্টাসের মত বুক চেপে ধরে আর্তনাদ করবেন- “আআহ, স্ট্যান্ড স্টিল! কাম নট লুসিফার থুক্কু কাম নট বখতিয়ার!” ফস্টাসের মেয়াদোত্তীর্ন আর্তনাদে লুসফারের মন গলেনি, আপনাদের আর্তনাদেও বখতিয়ারের মন গলবে না। হয়তো এখনও সময় আছে, মেয়াদোত্তীর্ণ হবার আগেই নিজের ভাল নিজে বুঝুন, প্লিজ। সন্তানের ভালোর জন্য প্রশ্ন কিনে দেয়া থেকে অনেক কিছুই তো করলেন, এবার অনুভূতিটাকে একটু ভাল কাজে লাগান। 


-।। সাত ।।-


প্রিয় মডারেটস, 
আপনারা বিভিন্ন সময়ে সংখ্যাধিক্যের হেতু নানান নাগরিক অধিকারেও আপনাদের একক আধিপত্যের কথিত ‘ন্যায্য’ দাবী জানান। উইথ গ্রেট পাওয়ার কামস গ্রেট রেসপন্সিবিলিটি। আপনারা সংখ্যাধিক্যের ‘দায়িত্ব’ বুঝে নেবার প্রশ্ন আসলে কোরাসে “আয় তব সহচরী, হাতে হাতে ধরি ধরি, পালাব গুঁড়ি গুঁড়ি, বাঁধিব তান” গাইতে গাইতে পালিয়ে যান কেন? প্রিয় মডারেটস, চোখ বন্ধ করে থাকলে প্রলয় বন্ধ হয় না। এভাবে ‘দায়িত্ব’ এড়ানোর প্র্যাকটিসটা আপনারা বহুদিন ধরেই করে আসছেন, সেটা করছেন আপনার সন্তানের সামনেই। আপনার এই শিক্ষা অক্ষরে অক্ষরে ধারন করে আপনার সন্তানেরা তো কোনও ভুল করছে না। তবে ‘ব্রেনওয়াশ’ বা ‘বিপথগামীতা’ ইত্যাদির উৎস নিয়ে কেন এ মিছে ছলনা? 
প্রিয় মডারেটস, অন্যকে লাইনে আনতে গিয়ে মিটারগেজ লাইনে ব্রডগেজ কিংবা ট্রামলাইনে পাঁচটনী ট্রাক অনেক জুড়েছেন। এবার নিজে একটু লাইনে আসুন, প্লিজ। 

সতর্কীকরণঃ 

[ লেখাটিকে আমি অনুভূতি প্রবণ বলে ঘোষণা করলাম। মডারেটবৃন্দের কেউ যদি ক্যাঁক্যাঁ করে লাদি ছড়াতে আসেন তবে জানবেন- আমার কিন্তু অনুভূতি আহত হচ্ছে, সাবধান! বাকিদের যৌক্তিক আলোচনার জন্য অপেক্ষায় রইলাম। ]
০৮.০৭.২০১৬
বাংলাদেশ


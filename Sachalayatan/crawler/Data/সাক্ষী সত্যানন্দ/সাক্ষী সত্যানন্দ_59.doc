বিশ্বাস ও অবিশ্বাস



ধারা ১
ইহা একটি স্বচ্ছ, নির্দলীয়-নিরপেক্ষ, আন্তর্জাতিক মানের কাব্য প্রচেষ্টা।
ধারা ২ 
শিরোনাম দেখিয়া পাঠের পূর্বেই তথাকথিত ধর্মানুভূতি উত্থিত হইয়া গেলে নামাইয়া ফেলুন।
ধারা ২ (ক)
নামিতে অসম্মতি প্রকাশ করিলে সংবিধানের ২(ক) ধারা, ১২ (খ) ধারা আর ৭ (২) ধারা ঊপর্যুপরি পাশাপাশি রাখিয়া মনোযোগ সহকারে পাঠ করুন। আশা করি এইবার নিশ্চয় সর্বপ্রকার অনুভূতি হারাইয়া ফেলিয়াছেন।
ধারা ২ (খ)
প্রয়োজনবোধে মস্তক অঞ্চল শীতল বারি সঞ্চারন করুন
ধারা ৩
অতঃপর ঠান্ডা মস্তিষ্কে কাব্যপাঠে মনোনিবেশ করুন
ধারা ৪ 
পাঠ উত্তর পুনরায় মস্তিষ্ক উত্তপ্ত হইবার উপক্রম করিলে ধারা ২ (ক) ও ২ (খ) এর শরনাপন্ন হউন।
ধারা ৪ (ক)
উহারা অপারগতা প্রকাশ করিলে কিংবা বিব্রতবোধ করিলে সংবিধানের ৭ (১) ধারার শরনাপন্ন হওয়া যাইতে পারে।
ধারা ৫
ধারা ৪ এ যাহা বলা হইয়াছে তাহা সত্তেও, পাঠ উত্তর সংযোজিত আলোকচিত্র কিংবা সংবাদ সমূহ অবলোকন সাপেক্ষে আপনার মস্তিষ্ক সম্পূর্ন স্বাভাবিক ভাবে কর্মক্ষম থাকিয়া থাকিলে আপনি এক্ষণ হইতে "মানবাধিকার সম্পন্ন সুশীল" বলিয়া গন্য হইবার যোগ্যতা অর্জনে বাধ্য থাকিবেন। প্রযোজ্য ক্ষেত্রে বা ক্ষেত্রসমূহে নবলব্ধ যোগ্যতা প্রদর্শনপূর্বক, আপনার প্রাপ্য সংখ্যাতিরিক্ত নাগরিক সুবিধাদি বিনা রশীদে সম্পূর্ন অক্ষত অবস্থায় বুঝিয়া লইতে আপনাকে অনুরোধ জ্ঞাপন করা হইল।
   ***   ***   ***   ***   ***
আজ আমি কাউকে বিশ্বাস করিনা !
আইন্সটাইন থেকে বার্ট্রান্ড রাসেল, 
কিংবা, ফ্রয়েড আর মার্ক্স,
ডারউইন অথবা ডকিন্স,
হিটলারের গনহত্যার খতিয়ান,
নিদেনপক্ষে- নায়েক কিংবা মোদী,
অথবা, শর্মিলা নয়তো বার্গম্যান-
আমি কাউকে বিশ্বাস করিনা ।
যুগান্তকারী কোন বিপ্লব,
জাতীয় মুক্তির জন্য ঐতিহাসিক যুদ্ধ,
অহিংস অসহযোগ আন্দোলন,
কিছুতেই আমার বিশ্বাস নেই ।
যুদ্ধাপরাধীদের বিচারের আশ্বাস,
দিনবদলের ডিজিটাল সনদ,
কিংবা নিতান্ত দু’মুঠো ভাতের নিশ্চয়তা,
তাতেও আমার বিশ্বাস নেই ।
কল্পিত অবাস্তব তত্ত্বের পুরস্কার,
ছেঁড়া-ফাটা তালিমারা বর্ণিল স্বপ্ন,
এমনকি, নিছক বেঁচে থাকার আশা,
কোনটাই আমার বিশ্বাসভাজন নয় আজ !
কেবল আমার পকেটে থাকা
দশটাকা দামের লাইটারটিই,
আমার বিশ্বাসের একমাত্র আশ্রয় আজ ।
একটু আলতো ছোঁয়ায়, কি সুন্দর
এক ঝলক বিশ্বস্ত আগুন দিয়ে চলে সে !
অবশ্য, পরজন্মেও আমার বিশ্বাস নেই !
যদি থাকত তবে অবশ্যই-
আবার জন্মানোর সুযোগ পেলে,
নির্দ্বিধায়-
দশটাকা দামের লাইটার হয়ে জন্মাতাম !
নির্দলীয় একটি লাইটার,
স্বচ্ছ ও নিরপেক্ষ একটি লাইটার,
আন্তর্জাতিক মানের একটি লাইটার।
তারপর-
জ্বালিয়ে দিতাম, সিগ্রেট থেকে শুরু করে,
গ্যাসের চুলো, এমনকি
ঘরবাড়ি, মানুষজন, সবকিছুই,
জ্বালিয়ে দিতাম, পরম বিশ্বস্ততায় !


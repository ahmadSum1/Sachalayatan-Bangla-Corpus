গোয়েন্দা ঝাকানাকা ও চণ্ডীশিরা রহস্য



১।
সাতসকালের ঘুমটা মাটি হতে মেজাজটাই খিঁচড়ে গেল ঝাকানাকার। একহাতে লুঙ্গি সামলে আরেক হাতে কান চুলকাতে চুলকাতে কোনমতে দরজা খুললেন গোয়েন্দাপ্রবর। দরজায় দারোগা কিংকর্তব্যবিমুঢ় চৌধারির হাসি হাসি মুখখানা দেখে খিঁচড়ানো মেজাজটা আরো এক ডিগ্রী উপরে উঠে গেল। এদের কি আক্কেল জ্ঞান নাই, পৌনে ছটা বাজে ঘড়িতে। কন্ঠে আধ পোয়া মেঘ আর এক ছটাক বৃষ্টি ঢেলে ঝাকানাকা বললেন – “আসুন”। সিঙ্গেল সোফায় বিশাল বপুটাকে কোনমতে আঁটিয়ে ইতি উতি চাইল কিঙ্কু। ভাবখানা বুঝে নিয়ে, কন্ঠে বৃষ্টি আরো এক ছটাক বাড়িয়ে উত্তর এল- “সামা খান ছুটিতে, ফাদার সিরিয়াস কাম শার্প অবস্থা একেবারে।”  লাজুক হাসি দিয়ে বলল কিঙ্কু- “এই সাতসকালে... বুঝেনই তো স্যার... চলেন তারচেয়ে মোড়ের পরাটার দোকানে গিয়ে বসি।” “বসুন তবে, লুঙ্গিটা খুলে আসি”- ঝটপট উত্তর ঝাকানাকার।
২। 
গোরুর নেহারীতে তেল চুপচুপ পরাটার এক কোণা ভিজিয়ে আলতো করে মুখে পুরে মিনমিন করে জাঁদরেল দারোগা- “যাই বলেন, নেহারীটা এরা ভালই বানায় স্যার।” এবার গলার স্বরে আধামুঠো ঝাঁঝাল রোদ ঢেলে ঝাকানাকা উত্তর দেন- “রেডিও ঝাঞ্জাইলের আড়জে আদুলের মত ভ্যাজর ভ্যাজর বাদ দিয়ে আসল কথায় আসুন।”  সুড়ুত করে নলির মজ্জাটা গিলে নেয় দারোগা। কয় টুকরো ঝোলভেজা পারাটাও গোঁফের নিচে উধাও হয়ে যায়। তারপর নিহারির ঝোলে গলাটা একটু ভিজিয়ে নিয়ে শুকনো গলায় বলতে থাকে-“সমস্যাটা স্যার, সচলের হিমুকে নিয়ে। হিমুকে চিনলেন তো স্যার? ঐযে আঁচড়-কামড় নিয়ে কি সব হড়ড় গপ্প লেখে। আর দুষ্টু ছড়া লেখে। হিমুর ছড়া পড়ে রেডিও ঝাঞ্জাইলের আউটডোর ব্রডকাস্টার নুম্মি সাহা তো একবারে গায়ের উপরেই গড়িয়ে পড়েছিল। বলে কিনা হিমুর ছড়ায় নাকি শিং আছে। বলেন স্যার, গোরু-ছাগলের শিং দেখেছি, চিড়িয়াখানায় গিয়ে গন্ডারের শিং পর্যন্ত দেখে এসছি। কিন্তু তাই বলে ছড়ার শিং?” “তা কি করেছে নচ্ছাড়াটা? আবার মাঝপথে চা খেতে গিয়েছে বুঝি?” জিজ্ঞাসু দৃষ্টিতে তাকান ঝাকানাকা। “না স্যার, চা খেতে গেলে তো হতই। কিন্তু এ যে একবারে গায়েব মানে যাকে বলে ভ্যানিশ।” “বলেন কি? কবে থেকে?” এবার আসলেই আগ্রহী মনে হয় ঝাকানাকাকে। বদ্রু খাঁ তাকে যে নাকানি চোবানি টা খাওয়ায় তাতে হিমু গায়েব হলে মন্দ হয়না- মনে মনে ভাবেন তিনি। কিঙ্কু আবার শুরু করে- “আজ দুপুর থেকে স্যার। কোথাও নেই। জর্মন দেশের ফ্লাটেও খোজ দ্য সার্চ নিয়েছি স্যার। ওরা বলল সারা বাড়ি ভর্তি নাকি কাঠরঙ্গা একটা বই এর বান্ডিল। উপরে রংচটা গোলাপের ছবি। নিচে লেখা মাহবুব আজাদ। এ নির্ঘাত বদ্রু খাঁর কাজ স্যার। নইলে হিমুর ফ্লাটে গোলাপের ছবিওলা বই কেন?” এবার হা হা করে হেসে ঊঠলেন ঝাকানাকা। আরে ওটাতো মেরিল-প্রথম আলো সাহিত্য পুরস্কার পাওয়া ছায়াগোলাপের কপি। দ্বিন-দুনিয়ার খবর তো কিছুই রাখেন না দেখি। খোলা লবন খান নাকি আজকাল।?” আবার এক চোট হেসে নিয়ে থামেন তিনি, বিশাল বপু দারোগার কাচুমাচু মুখখানা দেখে একটু মায়া হয় তাঁর। সিরিয়াস কন্ঠে জিজ্ঞাসা করেন “তা কোথায় কোথায় খুঁজলেন? পানশালা আর গোয়ালঘরে খুঁজেছেন ভালমত? যা দিনকাল পড়েছে!” “সবখানে খুঁজেচি স্যার, বিবের দোকানেও গিয়েছি। নেপালে আমার এক জাতভাই আছে, তাকে দিয়ে হিমালয়ের বুদ্ধমুর্তি আশপাশটাও খুঁজে নিয়েছি, নেই তো নেইই।” দেয়ালে ঝোলানো ক্যালেন্ডারের দিকে তাকিয়ে উদাস ভঙ্গিতে ঝাড়া আধা মিনিট গোঁফে পাক দিলেন ঝাকানাকা। তারপর ইউরেকা ভঙ্গিতে বললেন- “আজকে ২৫ আগস্ট না? রাস্কেল্টার বার্থডে। নির্ঘাত কেক্কুক খাওয়ানোর ভয়ে গা ঢাকা দিয়েছে। আবহাওয়া অফিসে কেউ আছে, খোঁজ নিন তো বেলুন হারিয়েছে নাকি কোন।” অবাক হয় কিঙ্কু, লজ্জা লজ্জ কন্ঠে জিজ্ঞাসা করে, “বেলুন এর খোঁজ নিয়ে কি হবে স্যার? হিমুর তো বিয়েই হয়নি, বাচ্চা ছেলে একেবারে।তার উপর মুয়াল্লেম শেখ মুহাম্মদ বিন সালিহ আল উছাইমিনএর ফতোয়া শুনে বেচারা বড় মর্মাহত।” “ আরে এ বেলুন ফার্মেসির বেলুন নয় হে দারোগা সাহেব, আবহাওয়া বেলুন । ব্যাটা একবার পর্যটনে বেলুন ব্যাবহার করতে চেয়েছিল, তাই ভাবছি বেলুনে চড়ে ঝুলে নেই তো উটকোটা?”
৩।
“হিমুকে একেবারে কোমরে দড়ি বেঁধে ধরে এনেছি স্যার।” খটাস করে স্যালুট দিয়ে বলে কিঙ্কু চৌধারি “আরে করেছেন কি, এতবড় লেখক এক্ষনি খুলে দিন। মিডিয়া দেখে ফেলেনি তো?” আঁতকে উঠে বলেন ঝাকানাকা। এক গাল হেসে কিঙ্কু উত্তর দেয়- “ভয় নেই স্যার ১৫ জন সম্পাদক তো দুরের কথা ১৫ জন ব্লগারকেই ব্যাটা বিবৃতি দেবার জন্য পাশে পাবে না, লেখাখেলাপি স্যার, ক্ষুদ্রঋন নিয়েও স্যার লেখা শেষ করতে পারেনি, পাঠকেরা পেলে একেবারে বাসার চাল খুলে নেবে।” “অ!” নিরাশ হয়ে বললেন ঝাকানাকা, “আমি তো ভাবলাম কুকিলদের রিয়ালিটি মেরে দিয়েছে বুঝি।” হড়বড় করে বলে কিঙ্কু- “না স্যার গতকাল চরম উদাস হুমকি দিয়েছে ‘এসো নিজে করি-১০ (কিভাবে চণ্ডীশিরা লিখবেন/How To Boil Horror)’ নামিয়ে ফেলবে। তারপরই তো ব্যাটার মাথাটা বিগড়ে গেল। নতুন প্লটের আশায় কাউকে না জানিয়ে তালগাছের আগায় থুক্কু বেলুনের ডগায় চড়ে বসে ছিল। আর আমরা কিনা গোয়ালের গোবর ঘেটে মরলাম।” লাফিয়ে উঠলেন ঝাকানাকা- “বলেন কি? তেজসৃপের ডিমখানা তো ব্যাটা তারেকাণু নষ্ট করে ফেলল। নইলে বেশ কাজে দিত এখন। কি আর করা? ব্যাটাকে রিমান্ডে নিয়ে আচ্ছাসে প্যাঁদাতে থাকুন। চণ্ডীশিরা শেষ না হওয়া পর্যন্ত পেঁদিয়ে যাবেন, ব্যাটা বেল্লিক ফাজলেমি পেয়েছে নাকি। জন্মদিনের মজা বোঝাচ্ছি!”  
১
পাদটীকা১. আজকে কেবল হাঁটুপানির জলদস্যু নয়, কাকতালীয় ভাবে আমার পিতৃদেবেরও জন্মদিবস। দুইজনকেই হেপি বাড্ডে। :)



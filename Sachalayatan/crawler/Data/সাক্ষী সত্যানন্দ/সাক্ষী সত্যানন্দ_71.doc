মহামানবিক ভুল অথবা দুঃস্বপ্নের গল্প



১।
আজকের দিনটা বড্ড মনখারাপের। বাংলা দিনপঞ্জির দিকে তাকালে জ্বলজ্বল করে তাকিয়ে থাকে মনখারাপ করা একটি তারিখ- বাইশে শ্রাবণ। রবি বুড়ো যতই বলে যান না কেন- “তখন কে বলে গো, সেই প্রভাতে নেই আমি”, এই দিনে বুড়োর ছবির দিকে তাকালে আনমনে ঠিকই সুর বেজে ওঠে- “তুমি কি কেবলই ছবি? শুধু পটে লিখা!” যাকগে, বাংলা তারিখ দেখে উদাস মনে বুড়োর পাঁচালি গাইতে আসিনি। মন খারাপ হয়েছিল আসলে ইংরেজি ক্যালেন্ডার দেখে- যেখানে ধুলো আর ছাইয়ের পটভূমিতে জ্বলছে- ছয় আগস্ট। ১৯৪৫ সালের এই দিনটিতেই “এনোলা গে” বিমানের চালক আলতো করে ছেড়ে দিয়েছিলেন “ছোট্ট খোকা”। সৃষ্টি হয়েছিল গত শতাব্দীর ভয়াবহতম মানবিক বিপর্যয়ের, যার অংশীদার রাজনীতিবিদ থেকে শুরু করে বিখ্যাত বিজ্ঞানীরা পর্যন্ত।
যে জাপানীরদের একটি দল নানকিং গনহত্যা চালিয়েছিল; আবার সেই জাপানীদেরই আরেকটি নিরীহ দল গনহত্যার শিকার হল হিরোশিমা আর নাগাসাকি তে। দু'বারেই রাজায় রাজায় লড়াই হল, প্রাণ গেল নিরীহ উলুখাগড়ার। কে বলেছে, নরক পরকালে?
২।
মা প্রকৃতির ১১৬ সন্তানের মাঝে ইউরেনিয়াম বড্ড ছটফটে, ঠিক আমাদের তারেকাণুর মত। তবে কিনা, তারেকাণুর ধ্বংসলীলা চলে কেবলই পাঠিকাদের কোমল হৃদয়ে। আর, ইউরেনিয়মের এত বাছবিচার নেই। তারেকাণুর যেমন ব্রেক নেই, চলছে তো চলছেই। ইউরেনিয়ামেরও তেমন ব্রেক নেই, ভাংছে তো ভাংছেই, তাও আবার একলা না- বৌ-বাচ্চা-নাতি-পুতি সবাইকে নিয়ে, গলাগলি ধরে।  এমনতরো ভয়াবহ বস্তু দিয়েই তৈরি হয়েছিল হিরোশিমাকে আলিঙ্গন করা ছোট্ট খোকা (Little Boy), নামের কি বাহার! মনে রাখতে হবে- ইউরেনিয়াম প্রচন্ড ভারী; হাইড্রোজেনের চেয়ে প্রায় দু’শ গুনেরও বেশি। পানির ফোঁটা অনেক বড় হলে কি হয়? টলটল করে না? একটু আলতো খোঁচা লাগলেই ঠুস। ইউরেনিয়ামের মত ভারী পদার্থের পরমাণুর ও ঠিক একই অবস্থা। অবশ্য, এ বস্তু আছে বেশ কয়েক জাতের। যেটার রোল নাম্বার ২৩৮, সেটা একটু ভদ্র গোছের- একবারে আমাদের বিবাহ পরবর্তী হয়রানাবীরের মত; বৌয়ের লিখিত অনুমতিপত্র ছাড়া এক পাও নড়েনা, ব্লগ পর্যন্ত লেখেনা- এমন লক্ষী ছেলে। ভাগ্যি যে প্রকৃতিতে এর ভাগটাই বেশি। আর ২৩৫ রোল নাম্বারওলা যে জাতটা আছে সে একেবারে আমাদের দুষ্ট বালিকাপ্পুর মত। এই কারো ঘাড়ে চড়ে তো এই কারো টাকে চাঁটি মারে। এখানে চশমা ভাঙ্গে তো ওখানে তিনতলা থেকে প্যারাসুট ছাড়া ঝাপ দেয়। এই সাঁড়াশী দিয়ে টেনে কারো জিভ তুলে ফেলে তো ওই আবার সেটা ব্লগ লিখে জানান দেয়- এই অবস্থা। এক মুহুর্তের বিরাম নেই। ভাগ্যিস, এই দস্যি জাতের ইউরেনিয়াম প্রকৃতিতে বেশি পাওয়া যায় না।
৩।
আচ্ছা একটা চুলার সাথে একখানা বোমার পার্থক্য কতখানি? কি ভুরু কুচকে তাকাচ্ছেন? ভাবছেন এ আবার কেমনধারা প্রশ্ন? এর চাইতে পোষা মুর্গির সাথে পাগলা ষাঁড়ের পার্থক্য কতখানি জিজ্ঞাসা করলে ভাল হত? ভুরু নামিয়ে ঠাণ্ডা হয়ে বসুন, বলছি। উত্তরটা হল- পার্থক্য অতি অল্প, নেই বললেই চলে। উত্তর পছন্দ হল না বুঝি? দাঁড়ান, বুঝিয়ে বলি। এই দুজনের পার্থক্য হল শুধু “নিয়ন্ত্রণ” আর “অনিয়ন্ত্রণ” এ। আপনার টেবিলে রাখা নিরীহ গোছের কেরোসিনে জ্বলা কুপিবাতিটার দিকে তাকান। এটাকেই যদি জোরসে ছুড়ে মারেন তবে “মলোটভ কক্টেল” হয়ে ফেটে যাবে। রান্নাঘরে গিয়ে জ্বলন্ত গ্যাসের চুলোর পাইপটা ফুটো করে দিন, ভয়াবহ গ্যাস বোমার বিস্ফোরণে আপনার রান্নাঘর উড়ে যাবে। চাই কি- আপনিও। আর সেখানে “অনিয়ন্ত্রন” এর নাম যদি হয় নিউক্লীয় শেকল বিক্রিয়া (Nuclear Chain Reaction) তবেই হয়েছে, নরকের চাবি একবারে হাতের মুঠোয়। 
৪।
ধরেন, আপনি একটা ভিড়ের পেছনের দিকে দাঁড়িয়ে আছেন। হঠাত মনে দুষ্টবুদ্ধি চাপল- সামনে দাঁড়ানো দুজনের পশ্চাদ্দেশে দুহাতে কষে রামচিমটি দিলেন। (হাঁটু ইস্কুলের প্যারেডে এটা বেশ ভাল তামাশা ছিল।) আপাতত ধরে নিচ্ছি ধরে নিচ্ছি উপস্থিত সব মানুষ সমান ভাবে প্রতিশোধ প্রবণ এবং অজ্ঞাত কারণে তাদের পেছনে তাকাবার অনুমতি নেই। এই উভয় সঙ্কটে একটাই করণীয়- ইন্সাফের সাথে সামনে সেটা পৌঁছে দেয়া। আপনি দিয়েছিলেন মাত্র দুজনকে। তারা আবার দুই+দুই=চার হাতে সামনের আরো চার জনের পশ্চাদ্দেশ লাল করে দেবে। এরা আবার নিপুণ দক্ষতায় চার দু’গুণে আট হাতে আরো আট জনের পশ্চাদ্দেশে আগুন জ্বালিয়ে দেবে। এভাবে দুই থেকে চার... চার থেকে আট... আট থেকে ষোল... বত্রিশ... চৌষট্টি... কী ভয়ানক! একটু পরেই দেখবেন এই মহামারীতে প্রায় সবারই পুটু লাল হয়ে গেছে- অর্থাৎ “বুম!” এই বিস্ফোরণ ঠেকাতে একটা কাজ করা যেত- চিমটি কাটার আগেই হাতগুলো আটকে দেয়া- সে যেভাবেই হোক না কেন। এখন, ইউরেনিয়ামের ক্ষেত্রে এই ঘটনাটা আরো ভয়াবহ। প্রত্যেকটা ইউরেনিয়াম পরমাণু ভাঙ্গার সময় রাগ করে ছুঁড়ে দেয় আরো তিনটে নিউট্রন। সেই তিনখানা নিউট্রন আবার গুঁতো দিয়ে ভেঙ্গে ফেলে আরো আস্ত তিনখানা ইউরেনিয়াম পরমাণু। এভাবে- তিন... নয়... সাতাশ... একাশি... ... বুম! এখন সচলে যেমন তারেকাণুর মত “চাপখোর” (ইয়ে... মানে... গোরুর চাপ, অন্য কিছু না) মানুষ আছেন যারা দুনিয়া ঘুরে, প্রয়োজনে গাঁটের পয়সা খরচ করে চাপ খেয়ে বেড়ান; প্রকৃতিতেও তেমন পাঁড় “নিউট্রনখোর” কিছু সহৃদয় পদার্থ আছে যারা নিউট্রন পেলেই গাপুস করে গিলে হজম করে ফেলে। ক্যাডমিয়াম তেমনই এক মহানুভব পদার্থ। গ্যাসের চুলায় আমরা সাধারনত রেগুলেটর ঘুরিয়ে গ্যাসের সরবরাহ কম-বেশী করে আগুন কম-বেশি করি। নিউক্লিয়ার চুল্লিতেও ঠিক এইভাবে ক্যাডমিয়ামের দন্ড মাপমত ঢুকিয়ে বা বের করে এনে নিউট্রনের সংখ্যাকে নিয়ন্ত্রণ করার মাধ্যমে নিউক্লীয় শেকল বিক্রিয়ার পাগলা ঘোড়াকে লাগাম পরিয়ে রাখা হয়। আর, এই লাগাম টা না থাকলে সেটা হয়ে ওঠে বোমা। তারপর? তার আর পর নেই!
৫।
ইউরেনিয়াম বা যেকোন পদার্থ যখন নিউক্লিয়ার পরিবর্তনের মুখোমুখি হয় তখনি দেখা যায় হিসাবের গরমিল। একটা বদ্ধ হাঁড়িতে এক কেজি চাল এক কেজি ডাল আর দুকেজি পানি দিয়ে খিচুড়ি চড়িয়ে দিলে কতখানি পাবেন বলে মনে হয়? চার কেজি? হ্যাঁ এখন দুয়ে দুয়ে চার মিলবে বটে। কিন্তু নিউক্লীয় পরিবর্তনে দেখা যাবে দুয়ে দুয়ে চার মেলানো বড্ড কঠিন। দেখা যাবে হাড়িতে দেড় কেজি ইউরেনিয়াম চাপিয়েছেন, কাজ শেষে আধা কেজি ব্যারিয়াম পেলেন, আধা কেজি ক্রিপ্টন পেলেন, আর পেলেন চারশ’ গ্রাম নিউট্রন। বাকি একশো গ্রামের হিসাব বেমালুম গায়েব। এই গায়েবী হিসাব মিলিয়ে দিয়েছিলেন আইনস্টাইন, তাঁর অতি বিখ্যাত “ই ইকুয়েলস টু এম সি স্কয়ার” এই সমীকরণ দিয়ে। এখানে ই হল গিয়ে শক্তি, এম হল ভর আর সি হল আলোর বেগ। দিনশেষে এই সি টাই হল নায়ক কিংবা খলনায়ক কারণ তাঁর মান এমনিতেই ৩০,০০,০০,০০০ মিটার/সেকেন্ড। আর স্কয়ার করলে সেটা গিয়ে দাঁড়ায় ৯০,০০,০০,০০,০০,০০,০০,০০,০০০ এ (নয়ের পরে ১৬ টা শুন্য) যা মোটেই ছেলেখেলা নয়। এর ভয়াবহতা বুঝতে আরকটু তুলনা করি। সাধারণ ভাবে ১ গ্রাম কয়লা পোড়ালে শক্তি পাওয়া যায় মোটাদাগে ৩০০০ জুল। তার অনেকখানি আবার এদিক সেদিক নষ্ট হয়ে যায়। আর ১ গ্রাম পদার্থ থেকে (হ্যাঁ ঠিকই দেখছেন স্রেফ ১ গ্রাম, যে পদার্থই হোক না কেন) নিউক্লীয় শক্তি আসে ৯,০০,০০,০০,০০,০০,০০০ জুল (নয়ের পরে ১৩ টা শুন্য)। পার্থক্যটা নিজেই ভেবে দেখুন। তাঁর সঙ্গে উপরি হিসেবে আছে জাত-বেজাতের ক্ষতিকর অদৃশ্য রশ্মি। 
৬।
হিরোশিমায় এই ভয়াবহ আক্রমণের দায় এড়াতে পারেন না এমনকি বিজ্ঞানী আইনস্টাইনও। না, “ই একুয়েলস টু এম সি স্কয়ার” এর আবিষ্কর্তা কে দুষছি না। দুষছি সেই আলবার্ট আইনস্টাইনকে, যিনি ১৯৩৯ সালের ২ আগস্ট এক ঐতিহাসিক চিঠি লিখে তৎকালীন মার্কিন রাষ্ট্রপতি রুজভেল্ট কে তাগাদা দিয়েছিলেন তাড়াতাড়ি নিউক্লীয় বোমা তৈরি করার জন্য। অবশ্য তখন পৃথিবী জুড়ে দ্বিতীয় বিশ্বযুদ্ধের ডামাডোল চলে, জার্মানিতে চলে হিটলারের নৃশংসতা। আর হিটলারের গবেষণাগারে তাঁর অনুগত বিজ্ঞানীরা ব্যাস্ত নিউক্লীয় বোমা তৈরিতে। হিটলারের মুখপাত্র “গোয়েবলস” এমন নিপুণতায় সে গবেষণার কল্পিত ধারাভাষ্য দিয়ে চলছিলেন- বিশ্বের আর সবার মত আইনস্টাইনও ভেবেছিলেন গেল বুঝি সব। আসলে যে তা ফাঁকা বুলি তা বোঝা গেছে কেবল যুদ্ধ শেষ হবার পরে। আর সেজন্য মুল্য দিতে হয়েছে হিরোশিমা আর নাগাসাকি শহরের আবাল-বৃদ্ধ-বণিতা কে। আইনস্টাইন অবশ্য কখনোই এই বোমা ব্যাবহারের কথা দুঃস্বপ্নেও ভাবেননি। তিনি ভেবেছিলেন ভয় দেখিয়ে হিটলারের নাজি জার্মানির পতন। কাঙ্ক্ষিত পতন ঠিকই হল, অনেক বেশি মানবিক খেসারত দিয়ে যার তাত্বিক জনক এবং ব্যাবহারিক উদ্বুদ্ধকারী একই ব্যাক্তি- আইনস্টাইন স্বয়ং। তিনি অবশ্য বাকি সাড়াটা জীবন এই চিঠির জন্য অনুতাপ করে গেছেন। যে অনুতাপের ছিটেফোঁটাও দেখা যায়নি ১৯৩৯ এর রুজভেল্ট কিংবা ১৯৪৫ এর ট্রুম্যান এর মধ্যে। ক্ষমতালোভী, যুদ্ধবাজ নেতার সাথে একজন বিজ্ঞানীর পার্থক্য বুঝি এখানেই।
৭।
জনক ছিলেন বলেই বোধহয় এর ভয়াবহতাটা বুঝেছিলেন মহাবিজ্ঞানী। তাই এক প্রশ্নের জবাবে তিনি জানান যে তৃতীয় বিশ্বযুদ্ধ যে অস্ত্রেই হোক না কেন, চতুর্থ বিশ্বযুদ্ধ হবে লাঠি আর পাথরের লড়াই। ইঙ্গিতটা স্পষ্ট- তার আগেই নিউক্লীয় অস্ত্রের যথেচ্ছ প্রয়োগ হয়ে গেলে আর আদৌ সভ্যতা বলে কিছু অবশিষ্ট থাকবে না। আচ্ছা বিশ্বনেতারা কি কখনও গান শোনেন? যদি শুনতেন, তবে নিজ সন্তানকে কোলে নিয়ে তাঁদের আমি “মাইকেল লার্নস টু রক” এর “স্লিপিং চাইল্ড” শুনতে বলতাম। দিবাস্বপ্ন? হয়তোবা তাই।

ছবি: 


 




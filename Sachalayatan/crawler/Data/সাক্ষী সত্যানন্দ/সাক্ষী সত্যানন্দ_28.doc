আপেক্ষিকতা – ০০ (তোমার হল শুরু, নিউটনের হল সারা)



আজকে ১৪ মার্চ। গণিত পাগলা লোকেদের কাছে এটা পাই দিবস। কেননা মার্কিন পদ্ধতিতে তারিখ লিখলে আজকের তারিখ ৩.১৪। বছর সহ লিখলে ৩.১৪১৫। এই বছর ঠিক ন’টা ছাব্বিশ মিনিট তেপ্পান্ন সেকেন্ডে আবার সেটা ৩.১৪১৫৯২৬৫৩, অর্থাৎ দশমিকের পরে নয় ঘর পর্যন্ত পাইয়ের মান। এইবার দেখলাম রীতিমত ধুমধাম করেই পাই দিবস উদযাপন হচ্ছে দেশে। দেখে ভালই লাগল, জামাতিদের পথ কুক্কুরের মত সঙ্কোচে-সত্রাসে তাড়া দিতে বিজ্ঞান আর সাংস্কৃতিক আন্দোলনের তুলনা নেই। অনেকের কাছে অবশ্য ১৪ মার্চের আরেকটা মানে আছে। ১৮৭৯ সালে ঠিক এই দিনেই জার্মানীতে জন্ম হয় হাবাগোবা একটি শিশুর। পরবর্তীকালে এই লোকটির উষ্কখুষ্ক চুল আর ঝোলা গোঁফ যতটা ‘ফ্যাশন আইকন’ হতে পেরেছে, আর কোন বিজ্ঞানীর ক্ষেত্রে বোধহয় সেটা হয়নি। 
শৈশবে শিক্ষকদের কাছে বিরক্তির পাত্র হয়ে ওঠা সেই আপাত হাবাগোবা ছেলেটিই একদিন হয়ে উঠেছিলেন শিক্ষকদের শিক্ষক। প্রায় দু’শতাব্দী রাজত্ব করা স্যার আইজাক নিউটনকেও নড়িয়ে দিয়েছিলেন তাঁর আসন থেকে। অবসরে বেহালার মূর্ছনা তোলা এই ভাবুক লোকটিই হিটলারের নাজি জার্মানিতে হয়েছিলেন নিগৃহীত। ব্যাক্তিগত জীবনে তিনি যে ঈশ্বরের কথা বলতেন সেটি ইহুদী ঈশ্বর নন যদিও। নাজিরা অতশত বোঝেনা, যেমন বোঝেনা আরএসএস কিংবা জামায়াতে ইসলামী। তাই তাকে যেতে হয় দূর পরবাসে। ভদ্রলোক আফসোস করে বলেছিলেন- “আমি সফল হলে জার্মানরা বলবে আমি জার্মান... পোলিশরা বলবে আমি পোলিশ... ইত্যাদি ইত্যাদি”। তিনি নিশ্চয় জানতেন না এককালে তাঁর কানা-খোঁড়া বিষয়ক একটি খন্ডিত উক্তি জাত-পাত নির্বিশেষে ধর্মবিক্রেতারা (যেমন ডাঃ জাকির নায়েক) ব্যাবহার করবে পাঞ্চলাইন হিসেবে। ভাগ্যিস ধর্মবিক্রেতা কিংবা ধর্মক্রেতারা খুব বেশি পড়াশুনা করেন না। করলে নিশ্চয় গুঁফো লোকটা এতদিনে মুরতাদ-টুরতাদ হয়ে যেতেন। অবশ্য ইহুদীরা মুরতাদ হয় কিভাবে আমার জানা নেই। অজয় স্যারের সাক্ষাৎকারে জানলাম হিন্দু পরিবারে জন্মানো অজ্ঞেয়বাদীরা মুরতাদ হতে পারেন। তাহলে ইহুদী পরিবারে জন্মানো অজ্ঞেয়বাদীরাও নিশ্চয় চাইলে (নিজে নয়) মুরতাদ হতে পারেন। 
এই পাঁড় পাইপখোর লোকটিই ভেবে বার করেন পারমাণবিক (পারমাণবিক কথাটি ভুল, প্রকৃতপক্ষে নিউক্লিয়) বোমার মূলসূত্র। তিনিই মার্কিনভূমে নির্বাসিত হবার পরে তৎকালীন মার্কিন রাষ্ট্রপতিকে বুঝিয়েছিলেন কেন পারমাণবিক বোমা নিয়ে গবেষণা দরকার। হিরোশিমা-নাগাসাকিতে সেটি ব্যাবহারের পর অনুশোচনাও কম করেন নি, কিন্তু তখন অনেক দেরি হয়ে গেছে। ইজরায়েল গঠিত হবার পরে প্রথম রাষ্ট্রপতি হবার আমন্ত্রণ পেয়েও সবিনয়ে প্রত্যাখ্যান করেন তিনি। ঐ দশকে নির্যাতিত ইহুদীদের ওপর সহানুভূতিশীল হওয়া স্বত্বেও তিনিই দূরদৃষ্টিতে দেখতে পেয়েছিলেন ইজরায়েল-ফিলিস্তিন সংকটের স্বরূপ। তাই দ্ব্যর্থহীনভাবে বলেছিলেনঃ


আমি দেখতে চাই আরবদের সাথে এক ন্যায়সঙ্গত চুক্তি। যার ভিত্তি হবে ইহুদী রাষ্ট্র গঠন করার পরিবর্তে দুই জাতির শান্তিপূর্ণ সহাবস্থান। 

এই মানুষটি পৃথিবী ছেড়ে যাবার পর কার্টুনিস্ট হার্ব ব্লক এই কার্টুনটি আঁকেন। 

পৃথিবীতে এমন সম্মান মনে হয় আর কেউ পাননি। 
আইনস্টাইন একবার বলেছিলেনঃ “আমি বিজ্ঞানের সংজ্ঞা জানি, কিন্তু ধর্মের সংজ্ঞা জানিনা”। কি ভয়াবহ কথা। বিজ্ঞানকে অস্পৃশ্য করে মগবাদী কিংবা লুঙ্গিবাদী হওয়া সাবেক ঔষধবাদীরা কি কখনও আইনস্টাইন পড়ে দেখেছেন? নাকি অন্যের জন্য মজুদ করে রাখা উত্তপ্ত গলিত সীসা তাদের চক্ষু-কর্ণেই স্থান করে নিয়েছে? রবীন্দ্রনাথ একবার লিখেছিলেনঃ “মানুষের ওপর বিশ্বাস হারানো পাপ।” রবীন্দ্রনাথের এই জার্মান বন্ধুটিও তাঁর এক প্রবন্ধে সামরিক বাহিনী ও যুদ্ধ প্রসঙ্গে এই কথারই পুনরাবৃত্তি করেন। তিনি লেখেনঃ

মানবজাতি সম্পর্কে আমার ধারনা অতি উচ্চ। তাই আমি বিশ্বাস করি যে এই দুষ্ট ক্ষত বহুদিন আগেই অন্তর্হিত হত যদি না বিদ্যালয় ও সংবাদপত্রের মাধ্যমে ব্যাবসায়িক ও রাজনৈতিক স্বার্থসিদ্ধির জন্য জনগনের শুভবুদ্ধি কলুষিত করা হত।

তিনি কি ভবিষ্যৎ দ্রষ্টা ছিলেন? নইলে মতি কিংবা আলুর কথা আগেভাগে জানলেন কিভাবে? যুগে যুগে সব মতিরই বোধহয় আলুর দোষ ছিল। যাক গে। তিনি আরো লেখেনঃ

জীবনের সর্বাপেক্ষা সুন্দর অভিজ্ঞতা হল রহস্যময়তা। এই রহস্যময়তাই সত্যিকারের চারুশিল্প এবং বিজ্ঞানের মূল আবেগ হিসেবে কাজ করে। যিনি এ বিষয়ে জানেন না, বিস্ময় প্রকাশ করতে পারেন না, আশ্চার্যান্বিত হন না, তিনি মৃতের সমান এবং তাঁর চোখ দুটি হয়ে পড়ে নিষ্প্রভ। 


আজকাল মনে হয় ‘মৃতের সমান’ জোম্বিদের অবাধ চলাফেরায় সংখ্যালঘু “ছহীহ” মানুষেরই চলাফেরা, চিন্তা করা কিংবা বিস্ময় প্রকাশ করা দায় হয়ে দাঁড়িয়েছে। 
আইনস্টাইন বিশাল বিশাল অনেক কাজই করে গিয়েছেন বৈকি। সেগুলোর গল্প আজ আর করার সময় নেই। সংক্ষেপে বলি- বিজ্ঞানে কখনও এমন অবস্থা দাঁড়ায়, যখন প্রকৃতির ওপর আরোপিত ধারণার জন্য অসঙ্গতিপূর্ণ ফলাফল পাওয়া যায়। বিজ্ঞানবিরোধীরা এসময় সাধারণত চোখ-কান বন্ধ করে আসমানের দিকে তাকান। আর খুব দুঃসাহসী দু-একজন বলে বসেন নিশ্চয় আমাদের পূর্ব আরোপিত ধারণা পাল্টাতে হবে, তা যত অদ্ভুতই হোক না কেন। এমন দুঃসাহসী গুটিকয় মানুষের একজন ছিলেন আলবার্ট আইনস্টাইন।  আইনস্টাইন ঠিক কি করেছিলেন সেটি বিস্তারিত জানতে হলে আপাতত পরের পর্বগুলোর অপেক্ষা করতে হবে। ততক্ষণ চা খেয়ে আসি। আজকে গুরুর জন্মদিনটাকে খটমটে বিজ্ঞানের কচকচি ঢুকিয়ে মাটি করতে চাইছিনা। সকলকে পাই দিবসের শুভেচ্ছা। 
পাদটীকাঃ বহুদিন আলসেমি করে বিজ্ঞান বিষয়ক লেখালেখি হয়না। অভিদা’র চলে যাওয়াটা এই আলসেমির ওপর একটা রাম থাপ্পড় দিয়ে গেল। প্রায়শ্চিত্তের তো উপায় নেই। তারচেয়ে বিজ্ঞান নিয়ে আরো বেশি লেখালেখি হোক। সেটাই অভিজিৎ রায়ের স্মৃতির প্রতি শ্রদ্ধা জানানোর সবচেয়ে কার্যকরী উপায় হবে বলে মনে করি। 
লেট দ্য জার্নি বিগিন, লেট দেয়ার বি লাইট, লেট দ্য লাইট বি এমপ্লিফায়েড।
৩ মার্চ ’১৫, রাত ৯টা বেজে ২৬ মিনিট ৫৩ সেকেন্ড


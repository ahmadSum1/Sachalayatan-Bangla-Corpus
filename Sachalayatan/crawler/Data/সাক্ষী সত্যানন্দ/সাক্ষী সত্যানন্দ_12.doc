কিতাব আল গাইর-ইস্তিফাজ (ওয়ালিমাঃ সালা’সা)




আমি বাংলায় মাতি উল্লাসে, করি বাংলায় হাহাকার

ফেব্রুয়ারি মাসটা কোনভাবেই উৎসবের নয়, ইতিহাসের শুরু থেকে কোনকালে ছিলও না। ১৯৫২ থেকে শুরু করে ২০০৪, কিংবা ২০০৯ থেকে শুরু করে ২০১৩, সবশেষে ২০১৫, সবগুলো ফেব্রুয়ারিই ছিল হারানোর। তার মাঝে সবে ধন নীলমনি বইমেলাটা ছিল। সেটাই আজ অনেক বড় একটা হাহাকারের নাম। কেউ কি ‘আমি বাংলায় গান গাই’ শুনেছেন? মাহমুদুজ্জামান বাবু’র চ্যাপ্টামতন গানটা না, প্রতুল মুখোপাধ্যায়ের গাওয়া মূল গানটা? সেখানে ‘করি বাংলায় হাহাকার’ অংশটা শোনার সময় মনে হয়, আসলেই বুঝি হাহাকারে গায়কের বুকটা ফেটে যাচ্ছে। বইমেলা গেলে কেন যেন ইদানীং ওই অংশের মতন বুকচেরা এমন একটা হাহাকার বেরিয়ে আসে। আমরা কি এই বইমেলা চেয়েছিলাম? অবশ্য, একুশের রাতে যে পরিমাণ ‘হিন্দি গান সহকারে প্রভাতফেরি’ হচ্ছে, তাতে বইমেলার আর কিইবা দোষ। 

বাংলা আমার দৃপ্ত স্লোগান

এবার আমার একটুখানি শহরটাতে আবার গেছিলাম, বইমেলা দেখতে। সাথে প্রতিরাতে মঞ্চনাটক আর সাংস্কৃতিক অনুষ্ঠান মুফতে। এবারের নাটক জমছে না। কে জানে, আমিই হয়তো ভুল দিনে যাচ্ছি। মাসুম রেজার একটা নাটক মঞ্চস্থ হল সেদিন। নাম মনে নাই। নাটকে ‘জয় বাংলা’ স্লোগানটা শুনে পিত্তি জ্বলে গেল। জী, ঠিকই দেখছেন। ‘জয় বাংলা’ একটা মৃদু অথচ সুগভীর স্লোগান। বিন্দুর মাঝে সিন্ধু। এই ভাবগম্ভীর স্লোগানটা যখন পুঁথিপড়ার মতন সুর করে ‘জ্যঅঅঅঅওওওওইয়ে বাআআওংলাআআআ’ এইরকম অননুকরণীয় একটা বিজাতীয় উচ্চারণে উপস্থাপন করা হয়, তখন বুকে ধাক্কা লাগে। এরা জীবনে ‘জয় বাংলা’ স্লোগানটা শুনেছে? মুক্তাঞ্চলে খালেদ মোশারফেরটা না শুনুক, মুজিবনগরে তাজউদ্দীন-সৈয়দ নজরুলেরটা না শুনুক, নিদেনপক্ষে ৭ মার্চে বঙ্গবন্ধুরটা? ভাগ্যিস, ‘জয় বাংলা’ স্লোগানের কোনও অনুভূতি নাই, এমন অশালীন স্বরে জাতির জন্মডাকটা দিলে কারও ‘উসকানি’ লাগে না! 

আমি যা কিছু মহান, বরণ করেছি বিনম্র শ্রদ্ধায়

প্রিয় মুহম্মদ জাফর ইকবালের জন্য প্রায় ৩ দিন অপেক্ষা করে ফেললাম। এখন পর্যন্ত তিনি কোনও মাধ্যমে কোনও আনুষ্ঠানিক বিবৃতি বা প্রতিবাদ জানিয়েছেন বলে আমার জানা নেই। অসংখ্য প্রইচিত-অপরিচিত শুভাকাঙ্ক্ষীদের তড়িৎ-ডাক মারফত, ব্যাপারটা ‘না জানা’ এখন তার পক্ষে অসম্ভব। তিনি মানী লোক, তাঁর মানহানি অবশ্যই কাম্য নয়। তাঁর মতানুসারে, তাঁর অনেক বইকেও আমার এখন বেশ অশালীন (যেহেতু ব্যাপারটা আপেক্ষিক) মনে হতেই পারে। সে বইগুলো মানুষকে পড়তে মানা করব ভাবছি। যেমন, জলমানব পড়ে আমার ‘ইকথিয়ান্ডারানুভূতি’ প্রবলভাবে আঘাত পেয়েছে। যাঁরা আলক্সান্দর বেলায়েভের মূল বইটি পড়েছেন, তাঁদের কাছে আমার বিনীত অনুরোধ, তাঁরা যেন জলমানব বইটি না পড়েন। পড়লে গা শিউরে উঠতে পারে। বইটির শুরুতে একটা দূর্বল ‘আত্মপক্ষ সমর্থন’ থাকলেও, তা ইকথিয়ান্ডারানুভূতিকে আহত না করার মত যথেষ্ট নয়। ও হ্যাঁ, নিজামীবিহীন মতিউর রহমানের কুখ্যাত ‘প্রথমা’ থেকে এবার গণহারে অবঃজেনারেলদের স্মৃতিকথা প্রকাশিত হয়েছে। এ পর্যন্ত কোনও সমস্যা নেই। বইগুলো অধিকাংশই মহান মুক্তিযুদ্ধ ও তৎপরবর্তী সময়ের স্মৃতিচারণ। এ পর্যন্তও কোনও সমস্যা নেই। সমস্যা অন্যখানে। আগ্রহী হয়ে দুটো বই হাতে নিয়েছিলাম। দুটো বইয়েরই প্রথমা কর্তৃক দাবিকৃত লেখক ‘প্রয়াত’। এসব স্মৃতির সপক্ষে ‘বদলপ্রয়াসী’ এবং ‘বদরবান্ধব’ মতিপ্রকাশকের কি প্রমাণ আছে? কেউ জানেন? খন্দকার সাহেবের মত এনাদের সম্মানের বিস্কুট নিয়েও যদি টানাটানি পড়ে, ক্ষতিপূরণটা কে দেবে? বার্সেলোনার জার্সি পড়া বাবুকাকা?

আবারও কিছু উসকানিমূলক বইয়ের ছবি, শেষ ছবিটা বাদে।  
১। গতবারেই এর প্রথম পর্ব কিনে ফেলেছিলাম, দ্বিতীয় পর্বেও দেরি করিনি। এবার ঢাকাকমিক্স থেকে বেশ কিছু মানসম্মত বাংলা কমিক্স দেখলাম, ওগুলোও কিনে ফেলতে হবে। (হায় ঝাকানাকা!)

২। শিশু একাডেমি’র এই জীবনী গ্রন্থমালাটা দারুণ। বহুদিন বাজারে অনুপস্থিত থাকা কিছু বই প্রথম সুযোগেই কিনে ফেললাম। ভাগ্নে-ভাগ্নীর জন্যই কিনব ভেবেছিলাম। কিন্তু তাদের মামাটাই এখনও বড় হয়ে ওঠেনি কিনা! কাঙাল হরিনাথ বাদে নতুন প্রচ্ছদগুলো ভাল লাগে নি। এই গ্রন্থমালায় হাশেম খানের প্রচ্ছদগুলোই(যেমন, এখানে মুকুন্দ দাসের প্রচ্ছদ) সবচেয়ে ভাল ছিল।

৩। জাতীয় জাদুঘরের এই প্রকাশনাগুলো ভাল লাগল। ছাপার মান আরও ভাল হবে আশা করি।

৪। মুক্তিযুদ্ধ একটা ‘উসকানিমূলক’ ঘটনা বৈকি। আর রাজাকারের ছড়া তো বহুত মানী রাজাকারের বিরুদ্ধে অসভ্যতা করতে উসকানি দিয়ে চলে নিরন্তর। ‘দলিলপত্র’ ব্যাপারটাও বেশ উসকানিমূলক, মিথ্যা প্রচারণার মানহানি করে ছাড়ে। ডানের বইটাতে লেখকের সাথে ভাষ্য মিলছে না দেখে কৌতূহলী হয়ে কিনে ফেললাম, সময় করে পড়ে দেখব। 

৫। একেবারে আসিফ নজরুল কিংবা তুহিন মালিকের টক-শো’র মতন সামঞ্জস্যবিহীন।

৬। এইবারে কিছু হালাল বই। মানবজাতির ইতিহাস ইজ ঠুউউ মেইনস্ট্রিম, ইউ নো। নোয়াহ হারিরি জীবনে বাঁয়ের বইটার মতন একটা বই লিখে দেখাতে পারবে? নাছতেক মিডিয়া হুদাই এই লোকটারে মাথায় তোলে। মাঝের বইটা বেশ ইন্টারেস্টিং, এই প্রকাশনীর কোনও বইতেই মূল্য ছাপা নেই। যত ইচ্ছা তত দাম রাখা যেতে পারে, একেবারে সূদবিহীন সামাজিক প্রকাশনা যাকে বলে! ডানেরটা নিয়ে রায়হান, স্বপ্নাহত কিংবা বিডিয়ারের মতন ‘জৈবপদার্থবিদের’ দৃষ্টি আকর্ষন করছি। ইহার মূল্যবান তথ্য মোতাবেক গবেষণায় আপনাদের অশেষ ফায়দাহ হবে। 

০৯ ফাল্গুন, ১৪২২
২১ ফেব্রুয়ারি, ২০১৬
কোনও এক বাংলাদেশ


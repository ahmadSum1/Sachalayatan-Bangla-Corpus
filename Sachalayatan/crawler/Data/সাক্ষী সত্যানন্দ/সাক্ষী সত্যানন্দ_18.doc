আপেক্ষিকতা – ০২ (ম্যাক্সওয়েলের মজহাব চতুষ্টয়)




১।

পুরাকালে মানবজাতির অংশ হিসেবে বিজ্ঞানীরাও ধর্মের মতন নানান দল-উপদলে বিভক্ত ছিলেন। তাঁরা গবেষণা করতেন আলাদা। চৌর্যবৃত্তির ভয়ে সহজে কেউ গবেষণা প্রকাশ করতেন না। এর ফলে বিভিন্ন সময়ে যে ঝামেলা হয়নি তা না। এক ক্যালকুলাসের উদ্ভাবন নিয়েই নিউটন আর লিবনিজের মাঝে বেশ একটা ঝগড়া ছিল। নিউটন সুন্নী হওয়াতে আর লিবনিজ শিয়া হওয়াতে তৎকালীন সময়ে সম্মান পেয়েছিলেন নিউটন। (এখানে বিশিষ্টার্থে ব্যাবহৃত শিয়া-সুন্নী পদযুগলের সাথে ধর্মতত্ত্বের যোগসূত্র নাই, পরিসঙ্খ্যানের আছে।) যা হোক, আমাদের মূল কাহিনী নিউটনের অনেক পরের সময়ের যতদিনে আইনস্টাইন জন্মেছেন, পড়াশুনা করেছেন এমনকি প্যাটেন্ট অফিসে একখানা কেরানীর চাকরিও জুটিয়ে ফেলেছেন। 

২।

সেই আমলে মানুষ সহজে পুরানো বিশ্বাসের বিপক্ষে যেত না। তাই মাইকেল ফ্যারাডে নামের এক বৈজ্ঞানিক যখন বিদ্যুৎ আর চুম্বক সম্পর্কে নানান পরীক্ষা-নিরীক্ষা করে কিছু সূত্র দাঁড় করান, সেটা অনেকেরই পছন্দ হয়নি। ইউ হ্যাভ টু বুঝতে হবে, যে তখন বিদ্যুতের যুগ কেবল শুরু হচ্ছে। এমন টিপি দিলেই রেডিমেড বিদ্যুতের যুগ এসেছে অনেক পরে। কার্ল ফ্রিডরিশ গাউস এবং আন্দ্রে অ্যাম্পিয়ার ইনারাও তখন বিদ্যুৎকে টুকটাক গণিতের ভাষায় প্রকাশ করার চেষ্টা করেন। তবে সকলেই আলাদা আলাদা ভাবে। 

৩।

এই সকলকে একসাথে করেন বিজ্ঞানী ম্যাক্সওয়েল। তিনি গোটা কয়েক গাণিতিক সমীকরণের মাঝে বিদ্যুৎ আর চুম্বকের নানান অবস্থা লিখে ফেলেন। বিদ্যুৎ দৌড় দিলে কি হবে, দাঁড়ালে কি হবে, চুম্বক বসে থাকলে কি হবে, নড়লে কি হবে ইত্যাদি বিভিন্ন ঘটনার সে এক অনুপম সাহিত্য- তবে গাণিতিক ভাষায়। প্রকৃত সমীকরণ ছিল কয়েক গণ্ডা। শেষমেশ তাদেরকে নামিয়ে আনা হয় চারটিতে। পদার্থবিদ্যা কিংবা প্রকৌশল বিদ্যার যাঁরাই ইলেক্ট্রোডাইনামিক্স পড়েছেন তাঁরা এর সঙ্গে বিলক্ষণ পরিচিত। এমনিতে ম্যাক্সওয়েল সমীকরণের চেহারা কতকটা পুরাণের ঘটোৎকচ কিংবা হিড়িম্বার মতন। আবু ইউসুফের মেশিন দিয়ে কোমল করবার পর তার চেহারা কেমন হয় তা নিচের ছবিতে দেখুন।


৪।

তা, এই হিড়িম্বা কিংবা ঘটোৎকচকে আপাতত না ঘাঁটাই। আমরা বরং আবার আপেক্ষিক তত্ত্বে ফিরি। আপেক্ষিক তত্ত্বে দু’খানা জিনিস খুব গুরুত্বপূর্ণ, 'কর্তৃকারক' আর 'অধিকরণ কারক'। অর্থাৎ, ঘটনা ‘কে দেখছে’ আর ‘কোথায় ঘটছে’ এই দু’খানা প্রশ্নের উত্তর না দিলে সটান চাপাতির কোপ। কে দেখছে এই প্রশ্নের সাথে সংশ্লিষ্ট হলেন “দর্শক বা Observer”। আর কোথায় ঘটছে এই প্রশ্নের সাথে সংশ্লিষ্ট হল “স্থির প্রসঙ্গ কাঠামো বা Inertial Reference Frame”। আগে মানুষ ভাবত ঘটনা একভাবে ঘটলেই হল, আমার মাথা ঘামিয়ে কাজ কি? আইনস্টাইন এসে কড়া এক ধমক দিয়ে জানিয়ে দিলেন সেটি আর হচ্ছে না।এখন, স্থির প্রসঙ্গ কাঠামো নামটা বেশ খটমটে বৈকি। সোজা ভাষায় একে ‘স্বচ্ছ, নিরপেক্ষ ও আন্তর্জাতিক মানের স্থান’ বলা চলে। অর্থাৎ, এই স্থানে কোনও ‘ঘটনা’ ঘটবে এবং বিজ্ঞানীরা বা ‘দর্শক’ তা দেখতে পারবেন। এই যেমন ধরেন, পুরান ঢাকার হোসেনী দালান হল গিয়ে “প্রসঙ্গ কাঠামো”, আর আমি-আপনি সবাই হলাম “পপকর্ণ হাতে দর্শক”। আর ঘটনা? ওটার কথা না বলাই ভাল। সে যাক গে, প্রসঙ্গ কাঠামোর মূল কথা হল স্থিরত্ব। কিন্তু, কার মাপে? সেটাই আপেক্ষিকতার শুরু। 

৫।

আপনি যদি একটা ট্রেনে উঠে বগির ভেতরে উর্ধশ্বাসে পেছনে, অর্থাৎ ট্রেনের গতির উল্টোদিকে দৌড় দেন তখন কি হবে? সাধারণ যাত্রীরা ভাববে আপনি হেমায়েতপুরের যাত্রী, স্টেশন মিস করেছেন। পিচ্চি-পাচ্চাদের মাথা হয় পরিষ্কার। তারা উচ্চস্বরে মাকে জিজ্ঞাসা করবেঃ “আম্মু, ওই আঙ্কেলের কি পিসু পেয়েছে? হি হি হি!” আর বৈজ্ঞানিকের হাতে পড়লে, তখন? সাধু সাবধান! বাঘে ছুঁলে আঠারো ঘা, পুলিশ ছুঁলে সাতান্ন ঘা। আর বৈজ্ঞানিক ছুঁলে? সেটা বৈজ্ঞানিকের মর্জিমাফিক। তাঁরা নির্ঘাৎ খাতা-পেন্সিল নিয়ে আপনাকে প্রাচীনকালের সমাধিরক্ষক স্ফিংসের মতন জেরা করতে বসবেন। যদি তিনি ডাঃ জাকির নায়েক কিংবা ডঃ শমসের আলীর মত স্বচ্ছ, নিরপেক্ষ ও আন্তর্জাতিক মানের বিজ্ঞানী হন, তাহলে তেমন সমস্যা নেই। কিন্তু সহীহ বিজ্ঞানী হলে নির্ঘাত জিজ্ঞাসা করবেন- “কোথা থেকে?”

৬।

কি বুঝলেন? অর্থাৎ, জিজ্ঞাসা হল- “কোথা থেকে দেখতে হবে?” ট্রেনের ভেতরে কেউ যদি আপনার সাফাই সাক্ষী হন তাহলে উনি বলবেন আপনি ট্রেনের বগির পেছনপানে উদ্বাহু হয়ে দৌড়চ্ছিলেন। অর্থাৎ, বগি স্থির, আপনি অস্থির। আপনার সাফাই সাক্ষী যদি পাকিস্তান থেকে আসে? তাহলে নির্ঘাত আপনি এখন কাশিমপুর কারাগারে রসিকতা করছেন। আর, আপনার সাফাই সাক্ষী যদি রেললাইনের পাশে দাঁড়িয়ে থাকে? তখন তিনি বলবেন আপনি মোটেই দৌড়চ্ছিলেন না। আপনি একই জায়গায় দাঁড়িয়ে চার্লি চ্যাপলিনের মতন হাস্যকর ভাবে দৌড়ের মূকাভিনয় করছিলেন, আর ট্রেন ট্রেনের মতন দৌড়ে সামনের দিকে যাচ্ছিল। এখন উপায়? এই রকমের ঘটনা ঘটেছিল ম্যাক্সওয়েলের একটি সূত্র ব্যাবহার করতে গিয়েও। দু’ভাবে দেখলে একই ঘটনা হয়ে যাচ্ছিল দু’রকম। তখন আইনস্টাইন এসে বিজ্ঞান জগতের গ্র্যান্ড মুফতির মতন একখানা ফৎওয়া জারি করলেন। বিজ্ঞানিরা তো আর ফৎওয়ায় বেত্রাঘাত কিংবা কঙ্করাঘাত করেন না। তাঁরা করেন পেপারাঘাত, অর্থাৎ তিনি প্রকাশ করে ফেললেন জ্বলজ্যান্ত একখানা গবেষণাপত্র। অবশ্য, লোরেনৎস নামে আরেক বিজ্ঞানী সেই ঝামেলা মেটানোর একটি গাণিতিক পদ্ধতি আগেই উদ্ভাবন করে ফেলেছিলেন। কিন্তু সেটা তখন এতটাই উদ্ভট মনে হয়েছিল, যে তিনি নিজেই সন্দিহান ছিলেন। সেই পদ্ধতিটির নাম “লোরেনৎস রূপান্তর”। বিজ্ঞানী লোরেনৎসের কাহিনী আরেকদিন  বলব। 

৭।

আগের পর্বে আমরা আইনস্টাইনের বিখ্যাত আপেক্ষিক তত্ত্বের একটি স্বীকার্য জেনেছিলাম- ‘আলো সবসময় একই হারে দৌড়ের ওপর থাকে।’ এ তত্ত্বের অপর  স্বীকার্যটি বলছেঃ “কোনও স্থির প্রসঙ্গ কাঠামোয় পদার্থবিজ্ঞানের সূত্রগুলো একই রকম থাকবে।” অর্থাৎ, একটি প্রসঙ্গ কাঠামোয় যদি পদার্থবিজ্ঞানের সূত্র মোতাবেক মুজাহিদ কিংবা সাকার ফাঁসি হয়, ঐ কাঠামোর সাপেক্ষে একই গতিতে ছুটে চলা অন্য কাঠামোতেও পদার্থবিজ্ঞানের সূত্র মোতাবেক তাদের ফাঁসিই হবে। পাকিস্তান থেকে সাক্ষী আনিয়েও কাজ হবে না, হোসেনী দালান ধ্বসিয়ে দিলেও কাজ হবে না। আফসোস, “মানুষ” পদার্থবিজ্ঞানের সূত্র মোতাবেক চলে না। চললে এত হিন্দু-মুসলিম-বৌদ্ধ-ক্রিশ্চান-ইয়াহুদী জাতের কিংবা শিয়া-সুন্নি-আহমদিয়া/ব্রাহ্মন-চন্ডাল/ক্যাথলিক-প্রোটেস্টান্ট/হীনযান-মহাযান উপজাতের ঝামেলা থাকত না। মানুষ হয়ে উঠত কেবলই মানুষ। 
২৫.১০.২০১৫
পৃথিবী, সৌরজগৎ 
পুনোৎসর্গঃ
 আগের পর্বে সত্যপীর ফৎওয়া দিয়েছিলেন সোফির নামোল্লেখ করে উৎসর্গপত্র রচনা করতে। পীরের আজ্ঞা শিরোধার্য বিধায় এই পর্বে সেই বকেয়া আবদার মেটালাম। হিন্দু-মুসলিম-বৌদ্ধ-ক্রিশ্চান-ইহুদী কবলিত, মনুষ্যবিরল এই কন্টকাকীর্ণ পৃথিবীতে নবাগতা ‘সোফি’ কেবলই ‘মানুষ’ হয়ে বেড়ে উঠুক এই আশীর্বাদ করি। 
কৃতজ্ঞতাঃ 
১। ম্যাক্সওয়েলের ছবিসূত্রঃ মহাজ্ঞানী উইকিপেডিয়া
২। সমীকরণের ছবিসূত্রঃ Introduction to Electrodynamics, D. J. Griffiths, Prentice-Hall 1999,  P-326


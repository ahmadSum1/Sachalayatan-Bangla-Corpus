সচলমঙ্গল





পূর্বটীকাঃ

শোন শোন বোলগবাসী, শোন দিয়া মন।
সচলমঙ্গলেরই কথা করি গো বর্ণন।
সাক্ষী সত্যানন্দ ভনে, শোনে ব্লগবান,
সচলায়তনের কথা- অমৃত সমান!

আদিকাণ্ডঃ

বাংলাদেশের পাগলা কিছু লেখক-লেখিকা।
ভার্চুয়াল এই মধুরচাকে যেন বা মক্ষিকা।
তাদের সঙ্গে নাড়ান সাঁকোঃ পাঠক-পাঠিকা,
সরব কিংবা নীরব, সবাই খাদক-খাদিকা।
চিত্ত সেথা ভয়শূন্য, উচ্চ সেথা শির,
এই কথাটি মেনে তাঁরা, ব্লগে বাঁধেন নীড়।
সচল-হাচল-নীরব পাঠক মিলিয়া মিশিয়া-
ছাগশিশুদের আদর করেন- পেছনে কষিয়া!
গল্প-কাব্য-ভ্রমণকথা কিংবা ইতিহাস?
ছবির ছায়া? ছন্দ-ছড়া? হাস্য-পরিহাস?
হরর-সাফি? খেলার কথা? টেকের কারিকুরি?
যেটাই চাহ, এই সচলে মিলবে ভুরি ভুরি!

মধ্যকাণ্ডঃ

চা-পানের অবসরে হরর লেখে হিমু।
(চন্ডীশিরার দুঃখের কথা আমি আর কি কমু?)
ভ্রমণ করার সবার সেরা সেই যে তারেকাণু,
পাণ্ডব ভায়া ফোড়ন কাটে- চীনে গিয়েছিনু!
চরম উদাস, সুশীলেদের পেন্টু খুলে ছাড়ে,
মুখফোড় এসে সেথায় তখন ‘ভালোবাসা’ করে!
ব্যানারেতে সেরা স্যাম, এই কথাটি মেনো,
ক্যারিকেচার মানেই সুজন, সেই কথাটি জেনো।
বিজ্ঞানরাজ্যে রাজারপুত্তুর অনার্য-ওসমান।
শিক্ষানবিসেতে জোকারের লুঙিতে দ্যায় টান!
ছোট্টখুকি তিথীডোরের পোস্টে ছড়ার গাড়ি,
মতির ফেরে আয়নামতি- ফোড়ন কাটেন ভারি।
এক লহমার রঙ্গিন স্মৃতি মনটা উদাস করে,
রনি ভায়া সেই সুযোগে বন-বাদাড়ে ঘোরে।
তাসনীম-নজরুল আর শ্রীহট্টের নজমুল আলবাবে
সচল পরিবারে বাড়ে, ব্র্যান্ডের তিনটি ‘বাপে’।
রণদীপম বসু যখন ইয়োগাতে বসে,
সুহান তখন চালায় কলম- তাজের ইতিহাসে।
গিটার শেখায় সুবোধ-অবোধ, তাল ঠুকে মুর্শেদ।
দাসপার্টির ঐ সাগর সেঁচে আরও এক মোরশেদ।
থ্রিডি কবি নামেই কেবল (গদ্য লেখেন খালি!)
গবেষণায় আব্দুল্লাহ এম কেবল ফুরোন কালি।
অনেক বছর লেখে না তো রায়হান আবীরে।
(জিজ্ঞাসিলে, কেঁদে কেঁদে- দেখায় ভাবীরে!)
সুকুমারের আপন চ্যালা রিটন-স্বপ্নাহত,
সাথে মৃদুল-আকতারেতে লিখত ছড়া শত।
কবিগানের আসর মাতায়- ছন্দধারী মর্ম,
কৌস্তভের এক হিসাবে ঐ বসুটা গলদঘর্ম।
হাসিব এবং ওমর শেহাব গোছায় ইতিহাসে,
তাদের কাজে ছাগু-সুশীল আটকা পড়ে ফাঁসে!
স্পর্শ ভায়া নাড়ায় কেন বুকের ভেতরটা?
মাসুদ সজীব গুঁতিয়ে মারে ছাগুর ইতরটা!

উত্তরকাণ্ডঃ

অভিদাও ছিলেন হেথায় অনেক আগের কালে।
(ছিলেন কেন বলি? আছেন আজো স্মৃতির ঢালে।)
জুবায়ের ভাই ছিলেন অনেক সচলতার সনে,
যেওনা তাকেও ভুলে আজ এই আনন্দের ক্ষণে।
এই সচলের পাতায় এমন জমাট লোকের বাস,
সবাই হেথায়, আপন মনে- লেখার করি চাষ।
গপ্প-কথায় দিন কেটে যায়, পার হয়ে যায় মাস।
(সুযোগ পেলেই ছাগপুটুতে সবাই সেঁধোয় বাঁশ!)
এই আমাদের ছোট্টমতন বিশাল পরিবার,
এই খানেতেই স্বপ্ন দেখি সদাই বারংবার।
এসো সবাই, ভিড়টা জমাই- সচলটাকে ঘিরে।
চিত্ত থাকুক ভয়শূন্য, উচ্চ করি শিরে!

পাদটীকাঃ

সত্যানন্দ নাদান মানুষ, সীমাবদ্ধ স্মৃতি।
সবাই তারে ক্ষেমিবেন, নিবেদন ইতি।
সচলমঙ্গলের কথা অমৃত সমান।
সাক্ষী সত্যানন্দ ভনে- শোনে ব্লগবান।
০১.০৭.২০১৫ 


ইচ্ছে ঘুড়ি ১৬ ...



[ডিস্ক্লেইমারঃ সমসাময়িক ধারা বজায় রেখে আমিও একটা ডিস্ক্লেইমার দিলাম  ]
১ ... 
এককালে আমার মাথায় লাগানো ছিল নমরুদ মিয়ার মাথাটা। ঐ ব্যাটার মাথার ভিতরে মশা ঢুকে কুটুশ কুটুশ কামড় দিতো, আমার তার থেকেও বড় যন্ত্রণা। মাইগ্রেন, সাইনাস সব একসাথে। ব্যাথায় দিন রাত অস্থির থাকতাম। দুনিয়ার সব কিছুতে এলার্জি। পারফিউম, ফুল শুঁকতে পারতাম না,  ডিম, মাখন, পাউরুটি এমনি পরটাও খেতে পারতাম না। এইধরণের নানা গেঞ্জামে ক্যাডেট কলেজের প্রথম বছর কাটায়ে গেলাম সিএমএইচ। ডাক্তার সাব মাথা এক্সরে করালেন, তারপর বললেন, অপারেশন করতে হবে কিন্তু বয়স কম করা যাবে না। আমি হাজার খানেক ওষুধ আর এক্সরে প্লেটটা নিয়ে আবার কলেজে ফিরে আসলাম।
যাই হোক, পরের বছরও পর্যাপ্ত পরিমানে পেইন দিয়ে হঠাৎ করে একদিন সব বিদায় নিলো। আমি হাফ ছেড়ে বাঁচলাম। মাথা ব্যাথা হয় কিন্তু মাইগ্রেনের ব্যাথার কাছে ঐটা বাবু। দুইবছর দৌঁড়ায়ে দৌঁড়ায়ে কলেজ হাসপাতালে ভর্তি হওয়ার অভ্যেস হয়ে গিয়েছিল। আর সেই অভ্যেস বশেই মাথা ব্যাথা আমাকে ছেড়ে গেলেও আমি হাসপাতালে নিয়মিত ভর্তি হওয়া ছাড়লাম না। সামনে ড্রিল কম্পিটিশন, এক্সরে রিপোর্টটা নিয়ে সোজা হাসপাতালে, গ্রামান্তর দৌঁড় প্রতিযোগিতা- আমি হাসপাতাল। উছিলা একটা পাইলেই হলো।
ক্লাস নাইনে একবার হাসপাতাল বিশাল জমে উঠলো, প্রায় সব ক্লাসের নামকরা টেররিস্টরা তখন হাসপাতালে ভর্তি। উপরি হিসেবে হাসপাতালের পাশে ফলে ফলে ফলান্বিত আমড়া গাছ। আমিও ভর্তি হয়ে গেলাম। গিয়ে দেখি বড় ভাইয়া অলরেডি প্রস্তুত। ব্যাগ ভর্তি ইটের টুকরা জড়ো করা হয়েছে। ঢিলায়ে আমড়ার নাকের পানি, চোখের পানি এক করে ফেলা হবে। রাত আসলো। পুরা হাসপাতাল নেট দিয়ে ঘেরাও করা, এক জায়গায় নেট খুলে ফেলে আমরা বের হলাম। ঢিলা ঢিলি শুরু হলো, মাঝে মাঝে দুই একটা আমড়া পড়ে। বোঝা গেলো লস প্রজেক্ট। ফিরবো এমন সময় ব্যাটা গার্ড দেখে ফেললো। আমরা এক দৌঁড়ে ভেতরে।
গার্ড বাবাজি বদের হাড়ি। হাসপাতালে চলে আসলেন। এসেই উদ্ধার করলেন, ইট ভর্তি সেই থলে। তারপর সুন্দর মতো চলেও গেলেন। পরেরদিন সকালে প্রিন্সিপালের কাছে আমাদের নামে এটেমড টু মার্ডার কেস। আমরা নাকি গার্ডকে উদ্দেশ্য করে ইটা মারছি। কোথায় ইচ্ছে ছিল ইটটি মেরে আমড়ার নাকের পানি, চোখের পানি এক করবো উলটা পাটকেল খেয়ে আমাদের অবস্থা খ্রাপ। এই হাউস মাস্টার ডাকে, এই এডজুটেন্ট ডাকে এই ডাকে প্রিন্সিপাল। "দুনিয়াজুরা পচুর গিয়ানজাম" কারে কয় হাড়ে হাড়ে টের পাইছিলাম সেবার।
এই বিশাল ঘটনা ক্যান বললাম। বললাম, কারণ সেমিস্টার ফাইনাল চলতেছে। যেহেতু আমি অনেক আঁতেল ছাত্র, নিয়ম করে একটা ক্লাসও করিনা, এক বিন্দুও পড়ালেখাও করিনা তাই পরীক্ষার আগের রাতে সিলেবাসের শেষ দেখতে দেখতে ভোর পাঁচটা, সাড়ে পাঁচটা বেজে যায়। তারপর আর ঘুমাসেনা। শুয়ে শুয়ে অতীত চিবাই। কিংবা ব্যান্ড অব ব্রাদারস দেখতে দেখতে হঠাৎ করে ঘুমাই পড়ি। তারপর, ঘুমের মধ্যে "ইনকামিং", "ইনকামিং" আর্তচিৎকার শুনি।
২ ... 
ইন্টারের পর কেউ আর্মির জন্য প্রস্তুতি নিলো, কেউ বুয়েট। আর আমি আর্মিতে যাবোনা ঠিক করে বুয়েট কোচিং ছেড়ে দিলাম  । ভাগ্য ভালো থাকায় আইইউটিতে জায়গা হলো। প্রথম যেদিন হলে আসি কলেজের এক বড় ভাইয়ের সাথে দেখা। উনি ফাইজলামি করে জিজ্ঞেস করে, মিয়া এইখানে ক্যান, আর কোথাও চান্স পাও নাই? পেছন ফিরে তাকালে মনে হয় বহুদিন আগের কথা সেটা। এর মাঝে আমার বিছানা বাম পাশের দেওয়াল ছেড়ে, ডান পাশের দেওয়াল ছেড়ে এখন মাঝখানে আশ্রয় নিয়েছে। 
খ্যাত আছি ভালোই। সিগ্রেট যেখানে খাই সেখানেই ফালাই। ফার্স্ট ইয়ারে একবার রুমে আলো- টালো নিভিয়ে মুভি দেখতে দেখতে অজানা এক দিকে সিগ্রেট ছুড়ে মারলাম। আধাঘন্টা পর দেখি রুম জুড়ে ধোঁয়ার গন্ধ। লাইট জ্বালায়ে দেখা গেলো, মহিবের তোষকের এক কোনা পুড়ে ছাই। সেই তোষক এখনও আছে, আমরা সেই তোষকে বসে বসে সকালে প্রথম আলো পড়ি, সেখানে চাকরি বাকরির বিজ্ঞাপন খুঁজে বেড়াই। নিয়োগ বিজ্ঞপ্তিঃ ইলেক্ট্রিক্যাল ইঞ্জিনিয়ার, আঝিম গ্রুপ ব্লা ব্লা ব্লা।
৩ ...
আমি এখনও বাবু আছি, দাড়ি গোঁফই গজায় নাই। আমারেও চাকরি করতে হবে? খেল্মু না। 


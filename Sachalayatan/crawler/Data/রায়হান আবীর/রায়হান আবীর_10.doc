গেরিলা




এই বিশাল জীব-বৈচিত্র্য দেখে যখন আমরা খোদার কেরামতির উপর ভক্তিতে গদগদ হয়ে যাই, তখন আজাইরা জীববিজ্ঞানীরা আমাদের স্মরণ করিয়ে দেন, বাছা! কুয়ার ব্যাঙের মতো ফাল পাইরো না। একটু শোনো। তারা শোনাতে চান, সাড়ে তিনশ কোটি বছর আগে প্রাণের উৎপত্তির সূচনা থেকে আজ অবধি প্রকৃতিতে উদ্ভব হওয়া ৯০ থেকে ৯৫ ভাগ প্রাণী পরিবেশের সাথে খাপ খাওয়াতে না পেরে বিকাশের সাথে সাথেই বিলুপ্ত হয়ে গেছে। টিকে আছে দশভাগেরও কম। ভিন্ন প্রজাতির কথা বাদ দেই। নির্দিষ্ট একটি প্রজাতির দিকে তাকালেও ঠিক একই ঘটনা আমাদের চোখে পড়ে। আপনার নিকটবর্তী আম গাছে লক্ষাধিক মুকুল থেকে কয়টি আম ধরে? দশভাগ বললে তো বোধ হয় বেশি হয়ে যাবে। খোদা সবকিছুতে সর্বশক্তিমান হলেও সৃষ্টিতে তাঁর হাত কাঁপে। ‘ট্রায়াল অ্যান্ড এরর' এর মাধ্যমে একটি ভালো প্রজাতির উদ্ভব ঘটানোর জন্য তিনি বিনা গ্লানিতে হত্যা করেন অসংখ্য।
আমরা হোমো স্যাপিয়েন্সরাও এই প্রাণীজগতের বাইরের কেউ নই। জিনেটিক গঠনের দিকে তাকালে এক ড্যাফোডিল ফুলের সাথেও আমাদের ৩৩ শতাংশ মিল রয়েছে। কিন্তু তারপরও আমরা সবার থেকে আলাদা। আলাদা, কারণ কতোগুলো আজাইরা মানুষের অক্লান্ত পরিশ্রমের আজাইরা বিজ্ঞান দিয়ে আমরা খুব ধীরে ধীরে প্রকৃতিকে বশ করতে শিখেছি। গুহা থেকে বের হওয়ার পর থেকে সংগ্রামে টিকে থাকার জন্য, বিলুপ্ত না হয়ে  যাবার জন্য, আমরা অসংখ্য উপায় বের করেছি। আম গাছের মুকুলের মতো হোমো স্যাপিয়েন্সের দশ শিশুর নয়জনকেই মৃত্যু বরণ করতে হয় না। আমরা খোদার উপর খোদাগিরি করতে পারি।
কিন্তু অহংকারী খোদার তা সহ্য হবে কেন? তিনি তাই সৃষ্টি করেছেন খোদাবাহিনী। এই খোদাবাহিনী কার খোদা শ্রেষ্ঠ, এই প্রমাণে নির্বিচারে হত্যা করে তারই ভাইকে, ধর্ষণ করে তার বোনকে-মাকে। জ্বালিয়ে দেয় তার নিজের গ্রামের মতো অসংখ্য গ্রাম। বিজ্ঞান-প্রযুক্তি সবার জন্যই সমান। আমরা এগুলোর সুফল ভোগ করে প্রচণ্ড গরমে শীতাতপ নিয়ন্ত্রিত ঘরে বসে সুরা পান করি, আমরা হেঁটে সৌদি আরব না যেয়ে প্লেনে চড়ে বসি। কিন্তু আজ অবধি মনের ভেতর আমরা লালন করে চলছি মধ্যযুগীয় এক বিশ্বাস। নিজের খোদা ব্যতীত অন্য খোদার সমর্থকদের জন্য রয়েছে আমাদের অপরিসীম ঘৃণার ভাণ্ডার। হুরবিশিষ্ট বেহেশতের ফুলেল বাগানে নিজেদের রাখলেও, নিজের মতোই দুইটি চোখ, একটি নাক, একটি হৃৎপিণ্ড বিশিষ্ট ভাইকে মনে করি নরকের কীট। এই নরকের কীটদের জন্য আমাদের ভালোবাসার প্রয়োজন নেই। কারণ আমাদের খোদা তাদের ভালোবাসেন নি। তিনিই তাদের অপরিসীম ঘৃণা করেন, আমরা তো কোন ছাতার মাথা। হ্যাঁ! লোকচক্ষুর খাতিরে আমরা তাদের সাথে মিশি, তবে "তাদের থেকে আমি শ্রেষ্ঠ" এই কথা আমরা ভুলে যাই না। আমরা মডারেটরা এই দর্শনে বিশ্বাস করি, যদিও আমরা নিজেদের হাত রঞ্জিত করি না। আমাদের নীরব সমর্থনের উপর দাঁড়িয়ে নিজের ভাইয়ের রক্ত রঞ্জিত হওয়ার কাজ করে আমাদের দলের স্পেশাল ফোর্স। আমরা প্রতিবাদ করি না, করলে আমাদের বুকিং দেওয়া বেহেশতের প্লটটা যে বেদখল হয়ে যেতে পারে।
ছোটবেলায় ভাবতাম, আচ্ছা পৃথিবীর সবচেয়ে সত্য ধর্মের অনুসারী হবার গৌরব অর্জনের জন্য আমি কী করেছি? না! নিজেকে ঠিক এই প্রশ্নটি করতাম না। আমি আসলে আনন্দিত হতাম আপনাদের মতো করেই, আমিও ভাবতাম আমার কোনো মৃত্যু নেই। আমি বেঁচে থাকবো অনন্তকাল। শুধুমাত্র একটি বইয়ের কথা আমার মেনে চলতে হবে। এখন হাসি পায় সে কথা ভাবলে। এখন আমি অস্বস্তিতে ভুগি। তবে এই তীব্র অস্বস্তির মাঝেও এখনও একটি স্বস্তি নিয়ে বেঁচে আছি। এই স্বস্তিটা আমাকে দিয়েছে আমার মুক্তিযুদ্ধ। ভাগ্যিস, মুক্তিযুদ্ধটা হয়েছিলো!
কেন এই স্বস্তি?
বাংলাদেশের আমজনতা পলিটিক্যালি মারাত্মক ইনকারেক্ট। অবশ্য শুধু বাংলাদেশের আমজনতার দোষ দিয়ে লাভ কী? সারাহ প্যালিনকে ভালোবাসা বিশ্বের সবচেয়ে ক্ষমতাশীল মার্কিন যুক্তরাষ্ট্রের আমজনতার অবস্থাও তো এরকমই। আমাদের মস্তিষ্কটাকে খোলা চোখে দুটো ভাগে ভাগ করা যায়। করটেক্স, লিম্বিক সিস্টেম। লিম্বিক সিস্টেমকে আমরা পুরাতন মস্তিষ্ক হিসেবে ডাকতে পারি। পশু থাকা অবস্থায় উদ্ভব হওয়া মস্তিষ্কের এই অংশটায় রয়েছে আমাদের আবেগ, আমাদের ঘৃণা, ক্ষোভ, অন্ধবিশ্বাস, যেকোনো কিছু বিনা প্রশ্নে মেনে নেওয়ার তাড়না। আর করটেক্স বা নতুন মস্তিষ্কের উদ্ভব অনেক পরে। এটাই আমাদের র্যাকশনাল অংশ, আমাদের যুক্তিবোধ। মানুষের মস্তিষ্কে এই দুটো অংশই একসাথে কাজ করে। তবে পার্থক্যটা হয়ে যায় কে কাকে দমিয়ে রাখতে পারে, এই প্রশ্নে। আমজনতার লিম্বিক সিস্টেম শক্তিশালী, করটেক্স সিদ্ধান্ত তারা উপেক্ষা করে, কখনও জানতেও চায় না এর মতামত। এর বাইরে কিছু শক্তিশালী মানুষ আছেন, যারা এই লিম্বিক সিস্টেমকে পরাহত করতে পারেন যুক্তি দিয়ে। তাই এই মারাত্মক পলিটিক্যালি ইনকারেক্ট আমজনতার মাঝে থাকা এমন কিছু মানুষকে আমি শ্রদ্ধা করি। আমি স্বস্তি পাই, আমাদের মাঝেই রুমীর মতো মানুষ রয়েছেন, রয়েছেন আলতাফ মাহমুদ, রয়েছেন তাজউদ্দীন, রয়েছেন বিলকিস কিংবা জাহানারা ইমামের মতো অসংখ্য মানুষ। তাদের কল্যাণেই পাকিস্তানীদের মতো এক অন্ধবিশ্বাসের ঘোড়ায় সওয়ার হয়ে মধ্যযুগে যাত্রা অন্তত পঞ্চাশ বছরের জন্য পিছিয়েছি আমরা। কিন্তু মাত্র পঞ্চাশ বছর কেন, কেন পুরোটা নয়?
উত্তরের একটা ইঙ্গিত কর্নেল তাহের বলে গিয়েছিলেন। অতি অল্প সময়ের মুক্তিযুদ্ধটা আমাদের ঠিকমতো শুদ্ধ করতে পারে নি। কথাটির সত্যতা আমি জায়গায় জায়গায় উপলব্ধি করি এখন। ব্যাখ্যা করি। কয়েকমাস আগে ক্যাডেট কলেজ ব্লগ থেকে মেজর কামরুল হাসানের সাথে মুক্তিযুদ্ধ বিষয়ে কথা বলতে গিয়েছিলেন আমাদের এক বড় ভাই। যাবার আগে তিনি পোস্ট দিয়ে কামরুল হাসানের জন্য কারও কোনো প্রশ্ন আছে কিনা জানতে চেয়েছিলেন। সেখানে অনেকে অনেক চমৎকার চমৎকার প্রশ্ন করেছিলেন। আমি জিজ্ঞেস করেছিলাম, মুক্তিযুদ্ধে অংশ নেওয়া বেশিরভাগ মানুষের কি কোনো কমন ফিলোসফিক্যাল স্ট্যান্ড ছিলো? প্রশ্নটা হয়তো আমি ঠিকমতো বোঝাতে পারি নি, তাই সেটা উত্থাপিত হয় নি কামরুল হাসান স্যারের কাছে। কিন্তু আমি জানি এর উত্তর। আমি অনুভব করি এই প্রশ্নের উত্তর, মুক্তিযুদ্ধের চল্লিশ বছর পর প্রতিটা পদক্ষেপে, প্রতিদিন খবরের কাগজ খুলে।
রুমী কিংবা আলতাফ মাহমুদের মতো কিছু মানুষ ধর্মভিত্তিক রাষ্ট্রব্যবস্থার অসাড়তা বুঝেছিলেন। কিন্তু পথেপ্রান্তরে যুদ্ধ করেছে বাংলার কৃষক, খেটে খাওয়া মানুষেরা। এরা যতোটা না যৌক্তিক চিন্তাভাবনায় মুক্তিযুদ্ধ করেছিলো, বুকে গ্রেনেড আলিঙ্গন করেছিলো, তারচেয়ে বেশি ছিলো আবেগ। নিজের বোনকে ধর্ষিত হতে দেখার তীব্র ক্ষোভ, নিজের ভাইয়ের বাস্তুভিটা জ্বালিয়ে দেবার বিরুদ্ধে কঠোর প্রতিবাদ, নিজের অধিকার আদায়ের লক্ষ্যে দৃঢ় সংকল্প। এই আবেগ আমাদের একটা স্বাধীনতা এনে দিয়েছে সত্যি কিন্তু ধরে রাখতে শেখায় নি। কারণ আমরা জানি না আমরা কী করেছিলাম, মুক্তিযুদ্ধটা আসলে কী ছিলো?
সকল মুসলমান ভাই ভাই, এই বালখিল্য ফালতু কথার অসাড়তা আমরা মুক্তিযুদ্ধ চলাকালীন সময়ে টের পেয়েছিলাম। আমরা ধর্মীয় সকল কিছুর ঊর্ধ্বে উঠে একটি বৃহৎ মুসলমান রাষ্ট্র দ্বিখণ্ডিত করে বের হয়ে এসেছিলাম। আমরা যুদ্ধ করেছিলাম মোল্লাদের বিপক্ষে, আল্লাহর আইন দিয়ে জাস্টিফায়েড করা গনিমতের মাল মেয়েদের ধর্ষণকারীদের বিরুদ্ধে।
কিন্তু সেই গৌরব কি আমরা ধরে রাখতে পেরেছি?
আমরা পারি নি। আমরা আমাদের গতিবেগ শ্লথ করেছিলাম কেবল। হুমায়ুন আজাদ যেমনটা বলেছিলেন, ঠিক তাই হতে যাচ্ছি আমরা। একসময় আমরা ছিলাম মুসলমান, তারপর হলাম বাঙালি মুসলমান, তারপর হলাম বাঙালি। স্বাধীনতার পর বাঙালি থেকে আমরা কয়েক বছরের মধ্যেই নিজের বাঙালি মুসলমানে পরিণত করে ফেলেছি, আমাদের মুসলমান হতে বেশি দেরি নেই, বেশি দেরি নেই পাকিস্তান থেকে বের হয়ে আরেকটি ছোট পাকিস্তান রাষ্ট্র গড়তে। কারণ মুক্তিযুদ্ধের তাৎপর্য আমরা বুঝি নি। আমাদের বাপ- চাচারাও বোঝেন নি।
আর এই প্রক্রিয়ায় গতি আনতে হুমায়ূন আহমেদরা “জোছনা ও জননীর গল্প” লেখেন। সেখানে তারা দেখান একজন মৌলভী সাহেব কীভাবে পাকিস্তান রাষ্ট্রের বিরোধিতা করে মুক্তিযুদ্ধ করেছিলেন, আজ আমরা মুক্তিযুদ্ধভিত্তিক চলচ্চিত্র “মেহেরজান” তৈরি করি, যেখানে দেখানো হয়, ধর্ষণ নয়, পাকিদের সাথে প্রেম করেছিলো বাঙালি ললনারা। হ্যাঁ! এমনটা ঘটা অস্বাভাবিক নয়। অনেক মৌলভীই মুক্তিযুদ্ধ করেছিলেন, হয়তো স্বাধীনতার সময় অনেক মেহেরজানও ছিলো। কিন্তু যে লক্ষ মৌলভী ধর্মের দোহাই দিয়ে আমাদের জবাই করলো, সেই লক্ষ মৌলভীর কথা না বলে এক ক্ষুদ্র অংশ নিয়ে আলোচনা, উপন্যাস, সিনেমা কেন?
কারণ যাই হোক এতে করে তৈরি হচ্ছে সফট কর্নার। আজ তাই আমরা আমাদের বন্ধুদের বলতে শুনি, মুক্তিযুদ্ধে ত্রিশ লক্ষ শহীদ হওয়ার কথা ভুল। শহীদ হয়েছিলেন দশ হাজার, এর মাঝে আবার অর্ধেকই বিহারী। আর ধর্ষণ? ধুর এমন কিছু হয়েছিলো নাকি! ওটা তো মুসলমানদের হেয় করার জন্য হিন্দু রাষ্ট্র ভারতের প্রোপাগান্ডা। এর বাইরে আরেকটা অংশ দেখি, যারা জামায়াতে ইসলামীকে গদাম লাথি মারে ফেসবুকে, ব্লগে, কিন্তু অন্তরে ধারণ করে এদেরই চিন্তা-চেতনা। আজ আমরা দিকে দিকে দেখি আমাদের সেই পুরাতন মস্তিষ্কের জয়জয়কার। যে জামায়াতে ইসলামী আমার বাবা-চাচাকে জবাই করে হত্যা করেছিলো, আমরা তাদের ভোট দেই, তাদের গাড়িতে পতাকা তুলি। যে পতাকার রক্তিম অংশটা আমার ভাইয়ের ভেতর থেকে বের হয়েছে। আজ আমাদের সেক্যুলার বাংলাদেশের রাষ্ট্রধর্ম ইসলাম, ধর্মগ্রন্থের মতো আমাদের সংবিধানের সূচনা হয় বিসমিল্লাহির রহমানির রাহিম দিয়ে। মুক্তিযুদ্ধের পক্ষের দল আওয়ামী লীগ তাদের ব্যানারে এখন বড় করে লাগায় "আল্লাহ সর্বশক্তিমান", তাদের নেতা আমাদের জানান বাংলাদেশের রাষ্ট্রধর্ম থাকবে ইসলাম। তারা ফালতু নারী নীতিকে আরও ফালতু করার জন্য কওমি মাদ্রাসার আলেমদের সাথে রুদ্ধদ্বার বৈঠক করেন। আর বিএনপির কথা কী বলবো?
বাংলাদেশের অর্ধেক মানুষ সজ্ঞানে এই দলকে সমর্থন করে। চারদিকে দেখি কেবল মুর্খামির জয়জয়কার। নিজের ভেতরে হতাশা লুকিয়ে রাখি, পথ খুঁজি মুক্তির।
এই তীব্র হতাশায় একটু আশা দেখালো “গেরিলা”। এই চলচ্চিত্র দিয়ে পরিচালক আমাদের ভুলে যাওয়া কথাকে স্মরণ করিয়ে দিতে চাইলেন। আমাদের মনে করিয়ে দিতে চাইলেন গোলাম আজম কোনো ইসলামী চিন্তাবিদ নয়, সে খুনী, ধর্ষণকারী। তিনি আমাদের চোখে আঙল দিয়ে দেখিয়ে দিলেন, যে ধর্মের ঝাণ্ডা আজ আমরা গর্ব করে ওড়াই, সেই ধর্ম আমাদের কী করেছিলো। এই দেশ নিয়ে গর্ব করার উপাদান খুব কম। আমি “গেরিলা” দেখে এমন একটা প্রোডাকশন টিমের জন্য গর্বিত হলাম। গর্বিত হলাম আমাদের জাতিগত এই অস্থির সময়ে তারা কিছু করে দেখালেন বলে।
এটা “গেরিলা”-র রিভিউ পোস্ট নয়। তারপরও দুই একটি কথা বলতে চাই। এই সিনেমার প্রতিটা দৃশ্য অত্যন্ত ভেবেচিন্তে বানানো। “মনপুরা” টাইপ অশ্লীলতা বিরোধী কিন্তু অত্যন্ত নিম্নমানের কিছু নয়। শুধুমাত্র সিনেমা হিসেবে দেখলেও “গেরিলা” দশে আট পাবে। অসাধারণ অভিনয় করেছেন জয়া। ফেরদৌস বাদে অন্যান্য কলাকুশলীরাও প্রশংসার দাবীদার। সিনেমায় চোখে পড়ে কেবলমাত্র স্পেশাল ইফেক্টের কাজ। এর জন্য আমি গেরিলা টিমকে দোষ দেবো না, বাংলাদেশে থেকে যতোটুকু করেছেন, ততোটুকুই সই। বোমা মেরে গাড়ি উড়িয়ে দেবার শটটুকু আমাদের আরও “বাস্তবের কাছাকাছি” না দেখলেও চলবে। বুকের মাঝে সেটা আমরা অনুভব করে নিতে পারি। হল থেকে বের হয়ে আমি বেশ কিছুক্ষণ স্তব্ধ হয়ে দাঁড়িয়েছিলাম সিনেপ্লেক্সের সামনে। আমি দেখেছি অনেক মানুষ চোখ ছলছল করে বের হয়ে আসছেন ভেতর থেকে।
শেষ বয়সে হজ্জ্ব করে মসজিদ বানানোর পথে আগানো বামপন্থী সাংবাদিকরা গেরিলা নিয়ে লিখবেন না, লিখবেন না বিশিষ্ট চলচ্চিত্র বিশেষজ্ঞরা, লিখবেন না মগবাজারি পয়সাখোররা। মনের ভাবনাকে লেখায় ফোটানো ভুলে গেছি গত একবছরের বিরতিতে। কিন্তু নিজের ভেতরের তাড়নায় এই লেখাটা লিখলাম। “গেরিলা” আমাকে বাধ্য করলো। “গেরিলা” নিয়ে লিখতে হবে আমাদের। এর মার্কেটিং করতে হবে, ফেসবুকে এর লিংকও শেয়ার করতে হবে আমাদেরকেই। কারণ “গেরিলা” আমাদের সিনেমা, একান্তই আমাদের।


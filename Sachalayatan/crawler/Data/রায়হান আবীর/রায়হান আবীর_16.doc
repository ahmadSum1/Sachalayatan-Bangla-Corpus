ওয়াজ ডারউইন রং?



সবার শুরুতেই মারাত্মক একটা ধন্যবাদ জানাতে হয় মহামতি, মহাজ্ঞানী জাকির নায়েককে। বিবর্তন সম্পর্কিত আমার অতিক্ষুদ্র জ্ঞানও অর্জন হতো না, যদি না তিনি চমৎকার একটি বক্তৃতা দিতেন।
যাই হোক, ফাইজলামি বাদ দিয়ে আসল কথাই আসি। গত বই মেলা থেকে বন্যা আপার "বিবর্তনের পথ ধরে" বইটা কিনে মুহাম্মদ। বাংলাভাষায় আরও কয়েকটি বিবর্তন বিষয়ক বই আছে, সেগুলো পড়ি নাই, খালি একটু নেড়েচেড়ে দেখা হয়েছে। তারপরও বলতে দ্বিধা নেই, বন্যা আপার বইটা সত্যিকার অর্থেই দারুন। প্রচুর বিষয় ধাপে ধাপে বর্ণনা করা হয়েছে বইটিতে। এই বইটি পড়েই বিবর্তন সম্পর্কে বেশ চমৎকার একটা ধারণা পেয়েছি আমি। এছাড়া মুক্তমনার সম্পাদক অভিজিৎ রায়ের বিবর্তন সম্পর্কিত অসংখ্য ব্লগ তো আছেই।
এভাবেই চলছিল। এর মাঝে বিডিয়ার ভাই চীন দেশ থেকে জ্ঞান বিতরণ শেষে ফিরে এসে কয়েকটা ডকুমেন্টারি ধরিয়ে দেন। যার মধ্যে একটা ছিল, ন্যাশনাল জিওগ্রাফীর "ওয়াজ ডারউইন রং"। পরীক্ষার মাঝখানে ডকুটা দেখে মারাত্মক উত্তেজিত হয়ে যাই। বিবর্তনের সাধারণ জিনিসগুলো এতো চমৎকারভাবে ব্যাখ্যা করা হয়েছে, এরপরও যদি কেউ না বুঝে তাহলে সত্যিকার অর্থেই তাকে "জাকির নায়েক" বলা ছাড়া আর কোন উপায় থাকবে না। ডকুটা দেখেই একটা সিদ্ধান্ত নেই, পরীক্ষা পরবর্তী ছুটিতে বিবর্তনের একদম সাধারণ জ্ঞান টাইপ একটা লেখা লিখবো। বৈজ্ঞানিক কচকচানি না, সহজ সরল ভাষায়।
প্রচুর প্ল্যান করলেও তা সফল হয় না। এইটা হয়েছিল। সিসিবিতে চার পর্বে ছেড়েছিলাম লেখাটা। প্রতিরাতে একটা পর্ব লিখতাম, আপলোড করেই ঘুমাতে যেতাম, পরেরদিন আরেকটা পর্ব। মানুষজনের ভালো ফিডব্যাক পাওয়া গিয়েছিল। তবে অনেকের অভিমত ছিল ধর্মের দিকে অযথা আঙ্গুল তোলা হয়েছে। 
এইকারণে লেখাটা পরবর্তীতে আবার ঠিকঠাক করি। ধর্মের সাথে বিবর্তনের বিবাদ বহু পুরাতন, তাই আঙ্গুল না তুলে লেখা সম্ভব নয়। তবে যথাসম্ভব এড়িয়ে যাওয়ার চেষ্টা করা হয়েছে। যেহেতু লেখাটার উদ্দেশ্য সাধারণকে বিবর্তন বোঝানো, মগজ ধোলাই না। ধর্ম সংক্রান্ত যাও আলোচনা এসেছে সেগুলো বাইবেলকে ঘিরেই।
পিডিএফ আকারে লেখাটি ডাউনলোড করতে এখানে ক্লিক করুন। সাইজঃ পাঁচ মেগাবাইট।

দুইজনকে বিশেষ কৃতজ্ঞতা। একজন সন্ন্যাসী দা। উনি ফরম্যাটিং, বানান ভুল সহ অসংখ্য বিষয়ে উপদেশ দিয়েছেন, বিভিন্ন তথ্য খুঁজে দিয়েছেন। আরেকজন অভিজিৎ রায়। বেশ কিছু প্যারা তাঁর লেখা থেকে অনুমতিক্রমে উদ্ধৃত করেছি সরাসরি।
শেষ করার আগে দুইটি বিষয় সচলে আবার তুলতে চাই।
১। জাকির নায়েক সম্পর্কিত ঐ ভিডিওটা কবে হবে?
২। বন্যা আপা সচলে তার এক ব্লগে মাহবুব লীলেন ভাইকে বলেছিলেন, ছোটদের জন্য বিবর্তন সম্পর্কিত একটা বই যদি থাকতো তাহলে খুব ভালো হতো। এমন একটা প্রজেক্ট নেওয়া যায় না?
সবাইকে ধন্যবাদ।


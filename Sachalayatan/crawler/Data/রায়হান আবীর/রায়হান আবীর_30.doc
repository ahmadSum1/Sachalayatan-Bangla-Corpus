ইচ্ছে ঘুড়ি- ০৩ (একটি বিরিসিরি ভ্রমণ...)



১...
ঘর থেকে দু' পা ফেলে আশুলিয়া কিংবা ফ্যান্টাসী কিংডম যাওয়ার তিনদিন আগে থেকেই, পোলাপান সবাইকে সেটা জানান দেয় ফেসবুকের কল্যানে। এসে আরেকদফা। বেলা এগারোটায় জিহাদ ফোন করে একঘন্টার মধ্যে বিরিসিরি যাওয়ার প্রস্তাব দিতে শুরুতেই আমার মনে আসলো আগের কথাটা। ইসস!! এতো সুন্দর একটা জায়গায় যাচ্ছি, অথচ মাইক দিয়ে জানান দিতে পারলাম না। আমার কাছে পয়সা-পাতি কখনোই তেমন একটা থাকেনা। কিন্তু সেদিন (শনিবার) প্রায় সাতশ টাকার মতো ছিল। আমি দুই হাজার টাকায় সেন্টমার্টিন ভ্রমণ করে আসছি, একহাজার টাকায় কুয়াকাটা- তাই বিরিসিরি যাওয়ার জন্য সাতশ টাকা বাজেট-ই আমার কাছে অনেক বেশী...
এর আগে বেশিরভাগ ভ্রমণ ছিল ক্যামেরাবিহীন। কিন্তু অনেকের কাছেই বিরিসিরির অপার্থিব সৌন্দর্যের কথা শুনে এবং ইদানিংকালে সচল, ফেসবুকে মানুষজনের সুন্দর সুন্দর ছবি দেখে মনে হলো একটা ক্যামেরা নিয়ে গেলে ভালোই হয়। কয়েকদিন হয় একজনের ঘাড়ে চড়ে বসেছি। কোনকিছু দরকার হলেই তারে বলি, তিনি আলাদিনের দৈত্যের মতো নিমেষেই তা হাজির করে দেন। জি-টকে তাকে পাওয়া গেলো। ভণিতা ছাড়াই বললাম, ক্যামেরা দেন। বিরিসিরি যাবো। তিনিও ভণিতা না করেই বললেন, নিয়ে যাও- তবে খুব খিয়াল কইরা।
২...
গতবার ছুটিতে বান্দরবন গেলাম- এসে প্রবল উৎসাহে মেসেঞ্জারে একজনকে ভ্রমণের বৃত্তান্ত দিচ্ছি। অনেকক্ষণ শোনার পর সে বললো- খালি তো কেমনে গেলি, বাস ভাড়া কেমন, রাস্তা কেমন সেটাই বললি...এতো সুন্দর একটা জায়গার দেখে আসলি অথচ সেটার বর্ণনাই দিলি না...
এই হলো আমার অবস্থা। কোন জায়গায় গেলে আমি শুধু কিভাবে গেলাম সেইটার বর্ণনা দিতে পারি। অবারিত সৌন্দর্য কিংবা বহমান নদীর কথা বলতে পারি না- আমার এগুলো ঠিক আসেও না...
বিরিসিরি যাবার জন্য ঢাকা থেকে সরাসরি বাস রয়েছে। জিনাত পরিবহণ। তবে কয়েকদিন আগে আম্রিকার সৈন্যরা বাংলাদেশে বোমাবোমি করার কারণেই হোক কিংবা অন্য কোন কারণেই হোক এখন আর সরাসরি ঢাকা থেকে বিরিসিরি যাওয়া যায় না, কারণ যাত্রাপথে কয়েকটি ব্রীজ পড়ে- সেগুলো ভেংগে গেছে...
আমাদের সাথে মহাজ্ঞানী মুহাম্মদ ছিল। ওর বাসা ময়মনসিংহ। আমরা রাতে ওর বাসায় থেকে, একটু ভালো মন্দ খেয়ে পরদিন সকালে রওনা দেওয়ার পরিকল্পনা করলাম...
সকালে ভালোমতো ডিম-পাউরুটি খেয়ে রওনা দেওয়া হলো বিরিসিরির উদ্দেশ্যে। বাসের অবস্থা জঘন্য। সিট কাভারগুলো ময়লা হতে হতে নতুন জুতার মতো চক চক করছে। এই বাসে তিন ঘন্টা কাটাতে হবে ভাবতেই মনটা ভরে গেল। বিরিসিরি ১২ থেকে ১৩ কি.মি দূরে; এমন সময় আমাদের বাস দাঁড়িয়ে গেলো। আর যাওয়া যাবে না। সামনে সেতু ভাংগা...আর্মির পোলাপাইন হলে এই ১২ কি.মি এক দৌড়ে পাড় হয়ে যেতো, কিন্তু আইইউটির তেলতেলে খাবার খেয়ে তেলতেলে হয়ে যাওয়া আমাদের সেই চিন্তা মাথাতেই আসলো না...
তারপরও আমরা অদৃষ্টের পথে যাত্রা শুরু করলাম। বেশ খানিকক্ষণ পর আমাদের উদ্ধার করতে এগিয়ে আসলো ট্রাক্টর নামক এক ভয়ানক জন্তু। তিনপদের চাকা দিয়ে সাজানো এই অদ্ভুত জীবটার পেছনে চড়া ছাড়া আমাদের আর কোন উপায় ছিল না। পশ্চাৎদেশে বাড়ি খেতে খেতে আমাদের মাথার ঘিলু হাঁটুতে নেমে আসলো। তাই বিরিসিরিতে নামার কথা থাকলেও আমরা আরো এগিয়ে চলে গেলাম সুসং দূর্গাপুর। এইবার কই যাই????
আশেপাশের মানুষদের বললাম, ভাই আমরা বিরিসিরি দেখতে আসছি- কি দেখে এইখানে সবাই? তাদের কাছ থেকে জানা গেলো, নদী পার হয়ে হোন্ডা নিয়ে সীমান্তবর্তী বিজয়পুর নামে একটা জায়গা আছে। সেখানে বিডিআর ক্যাম্প আছে। আর আছে চীনা মাটির পাহাড়। আমরা তাই তাদের কথামতো বিডিআর জোয়ানদের দেখার উদ্দেশ্যে পরবর্তী যাত্রা শুরু করলাম...
৩...
গতবছরের শুরুতে হাজার হাজার মানুষের কাছে জাফলং এর কথা শুনে আমি যখন জাফলং এর মাটিতে পা ফেললাম, তখন মুখ দিয়ে একটা শব্দই বের হলো- "ও এই তাহলে সেই জাফলং"। আগে হয়তো ভালো ছিল, কিন্তু জাফলং এখন ভুয়া একটা জায়গা। মরা নদী, বালু বোঝাই ট্রাক আর সীমান্তের ওপারে ভারতের বাসা-বাড়ি ছাড়া জাফলং এ দেখার মতো কিছুই নেই...
বিজয়পুর পৌঁছে সেইখানে দুই মিটার উচ্চ পর্বত আরোহন করে আমার ঠিক একই কথা মনে হলো। ও এই তাহলে বিরিসিরি...একটু ছায়ার মতো বসে আমরা একে অন্যের মুখের দিকে তাকালাম। মুহিবকে বললাম, দোস্ত কিছুই তো ঘটলো না...তুই পোস্টে লিখবি কি? ওর বলে কিছু ঘটালেই হয়। আয় নগ্ন হয়ে নাচানাচি শুরু করি। আমি ওর কথার প্রচন্ড গুরুত্ব দিয়ে বললাম, কিন্তু মানুষজন আছে তো। ও বলে, আরে ধুর! পাহাড়িরা এইসব বুঝবে না...
কথাই চলতে থাকে। আমাদের কিছুই ঘটানো হয় না। উঠে যাবো এমন পর্যায়ে মুহাম্মদ ফেরার পথে চীনামাটির পাহাড়টা দেখার প্রস্তাব করলো...
এই জায়গাটায় এসে আমরা সত্যিকারের মুগ্ধ হলাম। হাঁটাহাটি করছি, এমন সময় এক টিলার উপরের থেকে জিহাদ ডাক দিলো-  দেইখা যা...যা দেখলাম তাতে আমি সত্যিকারের মুগ্ধ...টিলা দিয়ে ঘেরা ছোট্ট একটা লেক...আকাশের চেয়েও নীল তার পানি...
ছবি তুলতে পারি না, খালি সাটার টিপে যেতে থাকলাম...যা হয় হবে...
এবার ফেরার পালা...ময়মনসিংহ ফিরে এসে আমরা যার যা পয়সা আছে গোণা শুরু করলাম। দেখা গেলো, ঢাকা আসার জন্য চার জনের বাস ভাড়া নেই...তিনজনের হয়ে যাবে...
কিন্তু কথায় আছে না- মুখ দিয়েছেন যিনি আহার দিবেন তিনি। আমরাও উদ্ধার পেয়ে গেলাম...সবই কুদ্রত!!!
৪...
ভ্রমণ নিয়ে মহিব লিখবে বলেছিল। কিন্তু আমার অনেকদিন বিষয়ের অভাবে সচলে লেখা হচ্ছেনা...সুতরাং আমিই দিয়ে দিলাম। মু হা হা হা...









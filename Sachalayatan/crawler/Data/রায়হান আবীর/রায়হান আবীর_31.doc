শুভ জন্মদিনঃ- পরিবর্তনশীল



সময়ঃ শীতকাল। রাত আটটা।
স্থানঃ আজমপুর ব্রিজ, উত্তরা, ঢাকা
নজু ভাইয়ের বাসা এন্ড দিয়ে ব্রিজে উঠছে পরিবর্তনশীল, কালো শালে গা জড়ানো, নীচে প্যান্ট- সেটার কোমর ঢিলা থাকায় জুতার ফিতা দিয়ে শক্ত করে বাঁধা আর মুখে খোঁচা খোঁচা দাড়ি...আর মাদ্রাসা এন্ড দিয়ে উঠছেন চট্রগ্রাম প্রকৌশল ও প্রযুক্তি বিশ্ববিদ্যালয়ের (যিনি কিনা বুয়েটেও ৪১৬ তম হয়েছিলেন, কিন্তু ঢাকায় থাকবেন না বিধায় ভর্তি হননি) দ্বিতীয় বর্ষের ছাত্রী ইফা। একহারা গড়ন, শীত লাগেনা বিধায় গায়ে কোন শাল জড়ানো নেই, তবে ওড়না আছে...ইফা আপুর সাথে মহিবের আগে কখনও দেখা হয়নি, পরিচয়ের প্রশ্নই ওঠেনা...
ব্রিজে ওঠার সাথে সাথেই ইফা আপু মহিবের রেঞ্জ এ চলে আসলেন। সাথে সাথে আকাশে বিদ্যুত চমকানো আরম্ভ করলো, শোঁ-শোঁ বাতাস বইতে শুরু করলো। তারপর হঠাৎ করে সব শান্ত। মহিব আর ইফার আপুর ধুন্ধুমার প্রেমের সূচনাটা এভাবেই, অনন্ত মহিব আমাদের তাই বলে।
বিডি চ্যাট কিংবা ইয়াহু মেসেঞ্জারে আমাদের পোলাপাইন যখন বড়শি কিংবা কারেন্ট জাল পেতে, দিনের পর দিন হাজার হাজার অচেনা মানুষকে হাই, আসসালামুয়ালাইকুম (ASL) দিতে থাকে তখন তা দেখে মহিব হাসে। কারণ বছরে তিন থেকে চারবার সে বিডি চ্যাটে দুই থেকে তিন ঘণ্টার একটা সেশন দেয়। সেই সল্প সময়ের মধ্যেই সে কয়েক হাজার মাছ অনায়াসে শিকার করে ফেলে। আপনারা নিশ্চয়ই এখন হাসছেন, আর ভাবছেন, আরে ধুর!! এগিলি সব পোলা...আরে মিয়া এমনটা আমরাও ভাবি, নিজের মনকে সান্ত্বণা দেই আরকি...কিন্তু চ্যাটিং সেশন শেষ করার পর যখন মহিবের নকলা সেটে হলিক্রসের মীম, কিংবা ভিএনসির কুসুম ফোন করে তার সাথে পরের দিন গুলশানে দেখা করার বায়না ধরে তখন আমাদের আর কিচ্ছু করার থাকেনা, এক হিংসা ছাড়া। আমরা মহিবকে হিংসা করি...
মহিবের সাথে আমার প্রথম দেখা আন্ত ক্যাডেট কলেজ সাংস্কৃতিক প্রতিযোগিতায়। রাতের বেলা রংপুর ক্যাডেট কলেজের একাডেমির বিল্ডিং এ হুদাই ঘুরাঘুরি করছি, হঠাৎ শুনি তখনকার হিট গান আর্টসেলের "আর্তনাদ" কে যেনো অবিকল বাজাচ্ছে। পাশের রুমে উঁকি দেই। দেখি সিগারেট খেতে খেতে দাঁত লাল করে ফেলা এক পোলা। সেইটাই মহিব। আমি ওর পাশে যেয়ে দাঁড়ালাম, গিটার বাজানো দেখলাম...এবং ভক্ত হয়ে গেলাম। ও আমাকে দেখে নাই এটা নিশ্চিত, সেলেব্রেটি মানুষ তো, সবার দিকে তাকায় না...
পরের দেখা, আইইউটির পাঁচ তলার করিডোরে গভীর রাতে। আমি তখন চার তলায় থাকি, কোন কারণে পাঁচ তলায় উঠেছিলাম...করিডোরে হাঁটছি হঠাৎ শুনি কে যেন, অনেক আবেগ নিয়ে গিটার বাজাচ্ছে আর গাইছে অঞ্জনের "চ্যাপ্টা গোলাপ" গানটা...আমি পাশে যেয়ে বসি...এই প্রথম সেলেব্রেটি মানুষটার সাথে আমার পরিচয় হলো, দুইদিন পর রুম চেঞ্জ করে আমি মহিবের রুমে চলে আসলাম...
তারপর, থাক আর কমুনা। মহিব পোলাডা ভালো তবে সামাজিকতা করেনা, চুপচাপ নিজেকে নিয়ে থাকে...তারপরও আমার বিশতম জন্মদিনে ও আমাকে একটা ডায়রি উপহার দিয়েছিল, তার প্রথম পাতায় খুব সুন্দর কিছু কথা লিখে...জন্মদিনে আমার পাওয়া সেরা উপহার গুলোর মধ্যে একটা...আমার কোন জিনিসই ঠিক মতো থাকেনা, খালি হারিয়ে যায়, কিন্তু এই ডায়রিটা রেখে দিয়েছি। নাহ!! ভুল বললাম, ডায়রিটা হারিয়ে ফেলেছি তবে সুন্দর সুন্দর কথা লেখা প্রথম পাতাটা ছিঁড়ে ফাইল বন্দি করে ফেলেছি...
সেই মহিব, আমাদের সবার প্রিয় ব্লগার, সচলায়তনের উজ্জ্বল নক্ষত্র, কিংবা ফুয়াদের পরবর্তী টার্গেট পরিবর্তনশীলের আজকে (১৪ই নভেম্বর) শুভ জন্মদিন। আসেন আমরা জামাতে দাঁড়াই, তারপর তারে একটা করে চুইমা খাই। বলেন আমিন!!


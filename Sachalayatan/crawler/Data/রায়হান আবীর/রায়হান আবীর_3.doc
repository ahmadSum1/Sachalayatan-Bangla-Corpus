হয়রানের চীন দর্শনঃ পাপ্পু পর্ব



স্মৃতি খুব ফাউল একটা পাবলিক, ছয়-সাত বছর আগের সহপাঠীকে ভুলিয়ে দিতে পারলেও নানা আজব জিনিস সে মনে রেখে দেয় যুগের পর যুগ। ছোট বেলার প্রায় সব কিছু ইতিমধ্যে ভুলে গেলেও বিশেষ কিছু জিনিস একেবারে আজীবনের জন্য মস্তিষ্কে পোঁতা হয়ে গেছে। লিটল জুয়েলস স্কুলে যখন নার্সারিতে পড়ি তখনকার এক স্মৃতি এখনও পুরো স্পষ্ট। অভিনেতা শহীদুজ্জামান সেলিমের প্রথম বউ তখন বেঁচে নেই। তার দুটো মেয়ে আমাদের স্কুলে পড়তো। শহীদুজ্জামান সেলিম তখনও বিখ্যাত। সেই সময় আমি তাকে একবার দেখেছিলাম। দেখেছিলাম, সেলিম তার দুটো মেয়েকে দুই কোলে উঠিয়ে আমার পাশ দিয়ে হেঁটে যাচ্ছেন। শহীদ জিয়ার মতো এই স্মৃতির যেমন কোনোদিন মৃত্যু হবেনা, তেমনি বোধহয় মৃত্যু হবেনা 'বিদেশ' শব্দ সম্পর্কিত ছোটবেলার স্মৃতিরও। এখনও বিদেশ শব্দটা শুনলে আমার মাথায় যে জিনিসটা চাড়া দিয়ে ওঠে সেটা বোধহয় ক্লাস টু তে যখন পড়ি তখনকার। চাচা অস্ট্রেলিয়া যাচ্ছেন। আমি খুব করে কান্নাকাটি করছি যেনো উনি আমাকে স্যুটকেসে ভরে উনার সাথে নিয়ে যান।
উনি নিয়ে যাননি। অতঃপর ধীরে ধীরে বড় হতে হতে একসময় স্যুটকেসে করে বিদেশ যাওয়ার জন্য একেবারেই অনুপযুক্ত হয়ে পড়লাম। তারও প্রায় বিশ বছর পর গত বছর প্রথমবারের মতো বার্সেলোনা যাবার সুযোগ হলো। স্যার পাঠাতে চেয়েছিলেন, পুয়ের্টো রিকোর এক কনফারেন্সে, কিন্তু সেখানে যেতে আম্রিকার ভিসা লাগবে, তাই পেপার দিলাম বার্সেলোনায়। এবার আর স্যুটকেসে করে যাওয়ার জন্য না, নিজের স্যুটকেসের জন্য ভিসা চাইতে গেলাম স্পেন দূতাবাসে। তারা আমার সাথে আজব এক কাহিনি করলো। কনফারেন্সে যাওয়ার আগে বললো, তোমার ভিসা হয়ে গেছে, কিন্তু মাদ্রিদ থেকে কনফার্মেশন আসেনি, তাই পাসপোর্ট দিতে পারছিনা আমরা। এবং তারা একমাসের ভিসা সহ পাসপোর্ট ফেরত দিলো কনফারেন্স শেষ হওয়ার চারদিন পর। আমি পাসপোর্ট আনতে গিয়ে বললাম, এখন আর দিয়া লাভ কী! এই কথা বইলা পড়লাম আরও বিপদে, তারা পাসপোর্ট নিয়ে বললো, তাহলে ভিসা বাতিল করতে হবে। কনস্যুলার এখন নাই, তুমি সাতদিন পরে আইসা পাসপোর্ট নিয়া যাইয়ো। পরে পাসপোর্ট হাতে পেয়ে দেখলাম, সাতদিন ধরে কনস্যুলারের অনুমতি সাপেক্ষে দূতাবাস ভিসার উপর লাল কালির একটা ক্রস চিহ্ন দিসে, আর কিছু না। যেটা দেখলে প্রথম চান্সে মনে হয়, এয়ারপোর্ট থেকে ডিবি পুলিশ আমারে গ্রেফতার করে নিয়ে তারপর লাল কালি দিয়ে এই চিহ্ন দিসে।
যাই হোক, সেই সময় আবারও অনুধাবন করলাম বিদেশ যাইতে হৈলে আসলেই আমারে হয় স্যুটকেসে কইরা যাইতে হবে নতুবা বাউনিয়া থেকে বিমানবন্দরের কাঁটাতারের বেড়া টপকায়ে তারপর চাক্কার সাথে ঝুলে পড়তে হবে। আহসানুল্লায় একটা সেমিনারে প্রেজেন্টেশন দেওয়ার সময় একবাক্যে বলছিলাম, কালো হওয়াতে স্পেন দূতাবাস আমারে ভিসা দেয় নাই বলে আমি আমার মাথা নষ্ট পেপারটা পড়তে যাইতে পারি নাই। এরপর মাস ছয়েক গত হয়েছে। সুইডেনের উপসালা ইউনিভার্সিটি আমাদের ডিপার্টমেন্টকে ফান্ডিং দেয়, তাই একবার না যেতে পারলেও আবার স্যার 'বিদেশে' পেপার দিতে বললেন। পিএইচডির মোটামুটি পাঁচভাগের তিন ভাগ কাজ শেষ। বায়ো-ইম্পিডেন্স মাপার মাধ্যমে আমরা নতুন একটা ইমেজিং মেথডের উপর কাজ করছি, এখন পর্যন্ত আমাদের তত্ত্ব সফল সেটা প্রমান করার মতো কাজ হয়ে গেছে। এই পর্যায়ে এসে রাখব বোয়ালদের সামনে জিনিসটা উপস্থাপন না করলেই না, তাই আমিও ভাবলাম, ঠিকাছে- আবার 'বিদেশ' যাওয়ার ট্রাই করি। এই বিষয়ের উপর এবছরের সম্মেলন হচ্ছে চায়নাতে, তাই সেখানেই পেপার দিয়া দিলাম। স্পেন দূতাবাসে পর্যাপ্ত সময়ের অভাবে পুটু মারা খাওয়ায় এবার গণচীন বিশেষজ্ঞ ষষ্ঠ পান্ডবদার পরামর্শ মোতাবেক পেপার বাছাইয়ের ফলাফল জানার আগেই ভিসার আবেদন করে ফেললাম। দারোয়ান দুইবার ঘাড় ধাক্কা দিয়ে বের করে দেওয়ার পরেও সকল কাগজ পত্র নিয়ে মোটামুটি এক সপ্তাহে আগে ভিসা পেয়ে গেলাম। এক বছরের জন্য যুক্তরাজ্যে গবেষণারত আরেক বড় ভাইয়ের আমার সাথে চীন আসার কথা ছিলো, উনি ভিসার অভাবে আটকে গেলেন। বাংলাদেশ, পাকিস্তান এবং আফগানিস্তানের নাগরিকদের জন্য চায়নিজ ভিসা পেতে অবশ্যই চায়না সরকার প্রদত্ত একটা অনুমতি পত্র লাগে, আমি সেই পত্রটা জোগাড় করতে পারলেও, ভাইয়া সময়মতো পারেননি।
এইবার আর আটকায় কে! বসুন্ধরা থেকে স্যুটকেসের পরিবর্তে বিশাল ব্যাকপ্যাক কিনে, পান্ডবদার সাথে 'চায়না যাওয়ার নিয়মকানুন' সংক্রান্ত মিটিং সেরে প্রস্তুত হয়ে গেলাম। কি পরে রওনা হবো এই নিয়ে আব্বু-আম্মু একাত্তরের পাক বাহিনীর মতো 'গন্ডগোল' শুরু করলো। স্যুটেট বুটেট না হয়ে তারা কিছুতেই আমারে বাসা ছাড়তে দিবেনা। তাদের মতে, আমি নাকি বাংলাদেশকে বিশ্বের দরবারে রিপ্রেজেন্ট করতে যাচ্ছি, আমার ভালো পোশাক পরা বাঞ্চনীয়। যাই হোক, আজাইরা 'গন্ডগোল' কে পাত্তা না দিয়ে গেঞ্জি, প্যান্ট আর স্যান্ডেল পরে ২০ তারিখ রাত নয়টায় রওনা দিলাম বাংলাদেশে অবস্থিত সৌদি আরবের আল্লামা হযরত শাহজালাল (রঃ) বিমানবন্দরে। একটায় ফ্লাইট, তার দুই ঘন্টা আগে চেকিং এ দাঁড়ালাম। চায়না সাউদার্ন এয়ারলাইন্সের এক পাপ্পু (পার্ট মারা পুটকি) আমার পাসপোর্ট নাড়াচাড়া করে বললো, আপনি যাচ্ছেন কনফারেন্সে আপনার বিজনেস ভিসা কেনো? আমি সায়ানের মতো তাজ্জব বনে গেলাম। ব্যাটা কয় কী! আমি কনফারেন্স যাবো বলে ভিসার এপ্লাই করছি, চায়না দূতাবাস আমারে বিসনেজ ভিসা দিলে আমি কী করতাম। অতিরিক্ত ওভার স্মার্ট কারও সাথে ভদ্রভাবে কথোপকথন চালানো মুশকিল, তবুও বললাম, ভাই কোন ক্যাটাগরির ভিসা চাই এইটা ভিসা ফরমে উল্লেখ থাকলেও সেখানে কনফারেন্স সংক্রান্ত কোনো অপশন ছিলোনা। আমি 'other' অপশনটা বাছাই করে সেখানে কনফারেন্সের কথা উল্লেখ করে দিয়েছি। অতঃপর চায়নিজ দূতাবাস আমাকে বিসনেজ ভিসা প্রদান করেছেন। আপনার কিছু জিগানোর থাকলে তাদের জিগান। পাপ্পুদের সাথে কথোপকথন চালানো যে আসলেই মুশকিল সেটা দ্বিতীয়বারের মতো প্রমান করে পাপ্পু জানালো, তাহলে ট্যুরিস্ট ভিসা নিতেন? আমি আবারও ভদ্রতার সাথে বললাম, ভাই, আমি কি ট্যুরিস্টগিরি করতে যাচ্ছি, যে ট্যুরিস্ট ভিসা নিবো? পাপ্পু আবারও তার অতিরিক্ত অভার স্মার্টনেসের ভারে মাথা নাড়ানো শুরু করলো। আপনি তো যেতে পারবেন না, ওরা তো এক্সেপ্ট করবেনা।
যাই হোক, একটু পরে 'ওরা' আসলো। সৌদি আরবের ঢাকাস্থ বিমানবন্দরে এমন ঝামেলা হতে পারে ভেবে রব্বানী স্যার আগেই এক পত্র লিখে দিয়েছিলেন যেখানে উল্লেখ ছিলো, আমি কালো হলেও অনেক ভালো কাজ করি। বিদেশ গেলে কখনও লেবার হওয়ার জন্য রয়ে যাবোনা, চায়নাতে তো নাইই। প্রচুর রিকোয়েস্ট করেও পাপ্পুকে দিয়ে সেই চিঠি পড়াইতে পারিনাই, একটু পরে 'ওরা' অর্থাৎ সিভিল এভিয়েশন অথোরিটির একজন আসার পর পাপ্পু আমার নামে তার কাছে বিচার দিলো। তিনি আমাকে ডাক না দিয়ে মন দিয়ে চিঠিখানা পড়া শুরু করলেন। আমি হাফ ছেড়ে বাঁচলাম। যাক কেউ একজন মাথা নাড়ানোর পরিবর্তে চিঠি পড়ছে। চিঠি পড়ার ফাঁকে তিনবার পাপ্পু তার সামনে এসে স্বভাবসুলভ ভাবে মাথা নাড়িয়ে আমাকে দেখিয়ে কি যেনো বলে গেলো। যাই হোক, ব্যাটা খুব একটা পাত্তা দেয় নাই। চিঠিটা ফটোকপি করে পাপ্পুকে বললো, আমাকে বোর্ডিং পাস দিতে।
ততক্ষণে প্রায় আড়াই ঘন্টা পেরিয়ে রাত সাড়ে বারোটা। সিগ্রেটের পিপাসায় মাথা চক্কর দেওয়া শুরু করছে। বোর্ডিং পাস হাতে নিয়ে চললাম বিমানে উঠার অপেক্ষারুমে। অপেক্ষারুমে ঢোকার মুখে দেখলাম স্মোকিং রুম। আনন্দে শরীরে অবশিষ্ট নিকোটিন চোখ দিয়ে অশ্রু আকারে বেরিয়ে পড়লো। ভালো মতো নিকোটিন পুরে ঢাকাস্থ সৌদি আরবের বিমানবন্দর থেকে প্রথমবারের মতো রওনা হলাম 'বিদেশের' দিকে ...


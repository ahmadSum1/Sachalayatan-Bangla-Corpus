সবকিছু নষ্টদের অধিকারে ...



সাড়ে পাঁচটা পার হয়ে গেলেই মনে হয়, সব শেষ। 
মিরপুরে এসেছিলাম আজ থেকে ষোল বছর আগে। তখন পীরজঙ্গী মাজারের আইডিয়াল স্কুলে আসতাম যেতাম বিআরটিসির দোতলা বাসে। ভাঙ্গাচুরা বাসগুলোতে চড়লেই মনে হতো এই বুঝি সব খসে পড়লো। ষোল বছর পর সেই একই বাস আবার আমার বাসায় ফেরার ভরসা। ষোল বছরে তাকে যৌবনদানের জন্য লালের উপর সাদা রং করা হয়েছে, নেইমপ্লেটে লাগানো হয়েছে চৈতালী, বৈশাখী কিংবা ক্ষণিকা নাম। বাস চলা শুরু করলে মনে হয় ইঞ্জিনটার প্রাণ আছে, জীবনের উপর বীতশ্রদ্ধ হয়ে সে চিৎকার করছে একটু বিশ্রামের জন্য।
তারপরও সেই আমার ভরসা এখন। এক বাস ভর্তি ঢাকা বিশ্ববিদ্যালয়ের ছাত্রদের সবাই সমীহ করে। তাই জ্যামের শহর ঢাকা শহরে এই বাস রাস্তার যেকোন সাইড দিয়ে মর্জিমত চলে। কেউ তাকে কিচ্ছু বলার সাহস পায়না। আমরা দুই ঘন্টার বদলে এক ঘন্টায় কাংখিত গন্তব্যে পৌঁছাতে পারি।
তাই ডিপার্টমেন্ট থেকে বের হতে সাড়ে পাঁচটা বেজে গেলেই আমার গায়ে কাঁটা দিয়ে উঠে। আমার প্রিয় শেষ চৈতালীটি চলে গিয়েছে গর্জন করতে করতে। এখন আমাকে দুই ঘন্টা কিংবা তিন ঘন্টা ধরে বিশ মিনিটের রাস্তা পেরোতে হবে। এই তিন ঘন্টায় আমি সামনের ও পেছনের লোকদের সাথে জানলা খোলা অংশের দখলদারিত্বে মেতে উঠবো, একফোঁটা বাতাস পাওয়ার জন্য নিজেকে যতোটা সম্ভব নীচে নামাবো। তিন ঘণ্টা পেরিয়ে ঘর্মাক্ত হয়ে আমি বাসায় ঢুকবো। সেখানে অবধারিতভাবে থাকবেনা বিদ্যুৎ। এক ঘন্টা অন্তর আমরা আধাঘন্টার বিদ্যুত পাই, সরকারের বদান্যতায়। সেইসময় আমরা টয়লেটে ঢুকে প্রাকৃতিক কাজ শেষ করে ফেলার চেষ্টা করি, কেননা আর আধাঘন্টা পরেই আমরা কাজ করতে পারবো ঠিকই কিন্তু হয়তো ঠিক ঠাক পরিষ্কার করতে পারবোনা। প্রাকৃতিক কাজ না থাকলে আমরা আধাঘণ্টা সময় কাটাই, অপেক্ষা করতে করতে। কখন আবার সব স্বাভাবিক হবে, হবে অন্ধকার।
জীবনের অনেক কিছু যুক্তিতে বেঁধে ফেলতে পারলেও একটা জিনিসে আমি এখনও কূল-কিনারা করতে পারিনাই। সেটা হলো দেশপ্রেম। সারাজীবন শুনেছি আমাদের প্রিয় মাতৃভূমির কথা। শুনেছি আমাদের প্রিয় মাতৃভূমি কতোটা 'বস' তার কথা। আমরা শুনেছি, দেশ এমন একটা জিনিস যে আমি এটা ছেড়ে যেখানেই যাবো, আমি সুখ পাবোনা, আমার বারবার ফিরে আসতে ইচ্ছে হবে এইখানে। এইখানে থাকতে ইচ্ছা হবে। এইখানে?
হিসেবে মেলাতে পারিনা। কেন থাকতে ইচ্ছে হবে? কি আছে এইদেশে? আমাদের নেতারা ব্যস্ত একে অন্যকে দোষারোপে। আমাদের ছাত্রনেতারা ব্যস্ত সামনের বিলবোর্ডের চাঁদা তুলতে। আমাদের মাননীয় মন্ত্রী সৈয়দ আশরাফ ব্যস্ত আমাদের ডিপার্টমেন্টের বুয়া নিয়োগে নিজেরে পছন্দের বুয়ার জন্য সুপারিশ করতে।
আমি জানি এইসব হতাশার কথা বলা একদম উচিত না। নেতা নয়, বরঞ্চ আমাদেরই দায়িত্ব এই দেশকে ঢেলে সাজানোর। আমাদের হতাশ হলে চলবেনা। আমাদের লড়াই করে যেতে হবে। হ্যাঁ! লড়াই! আমরা লড়াই করবো। তারপর পাঁচ বছর ঘুরে এক চোর থেকে আরেক চোরের কাছে দেশ যাবে, অল্প কিছু দুষ্ট লোক সম্পদের পাহাড় জমাবেন আমাদের লড়াই বেঁচে। আমাদের বাকি কারও মৌলিক চাহিদা পূরণের কথাও তাদের ভেবে দেখার দরকার নেই। গত পাঁচ বছরের লুটপাটের দোহাই দিয়ে তারা আমাদের আরেকটু ধৈর্য্য ধরে লড়াই চালিয়ে যেতে বলবেন। আমরা লড়াই করবো, করতেই থাকবো। আমাদের আর্তনাদে তাদের কিছু আসবে যাবেনা। আমাদের চিৎকার তাদের শীতাতপ নিয়ন্ত্রিত রুমের বদ্ধ দরজা- জানালা ভেদ করে কোনদিন ভেতরে ঢুকবেনা।
আমরা কেবল এমন একটা লেখা লিখে ফেলার জন্য মনে মনে লজ্জিত হবো ... 


ইচ্ছে ঘুড়ি ১২ ...



পরীক্ষা শেষ হবোনা, হবোনা বলেও একদিন ঠিকই শেষ হয়ে গেলো। মাইক্রোওয়েভ ইঞ্জিনিয়ারিং এ "ব্যাম্বো ইজ দি খাড়া খাড়া" খাবার পরও আমার দুঃখের বদলে বেশ সুখ সুখ লাগতে থাকলো। একবার যখন খেয়েছি তখন আর চেষ্টা করে লাভ কী, ভেবে এক ঘন্টার আগেই হল থেকে বের হয়ে, তপুর গানের সেই "ছেলেটাও পরে ফুলহাতা শার্ট" এর ছেলেটার মতো আমার একমাত্র ঝাক্কাস ফুলহাতা শার্টটা পরে উত্তরার বাসে উঠে বসলাম।
প্রতি পরীক্ষার পরেই উত্তরা যাওয়া হতো। সে দাঁড়িয়ে থাকতো এক দেড় ঘন্টা আগে থেকেই, কিন্তু আমি জানতাম সেদিন ঠিকই একটু দেরী করে ফেলবে। তাতে কি, বাউনিয়ায়  আমাদের মাথার ঠিক এক হাত উপর দিয়ে বাবা প্লেন, বাচ্চা প্লেনগুলো ছুটে গেলো ঠিকই, একদম অন্যদিনগুলোর মতো। আমরাও টুপটাপ কয়েকটা প্লেন পেড়ে বাসায় সাজিয়ে রাখবো বলে ভেবে রাখলেও ঠিক অন্য দিনগুলোর মতো আসলেমির জন্য আর পাড়লাম না ... 
বাউনিয়ায় যখন প্রথমবার গেলাম, জসীমউদ্দিন রোড থেকে রিকসা করে- আমি রীতিমত টাশকি। এয়ারফোর্সের "বিকল্প কালো ট্যাক্সি" র মতো একটা ফাইটার ধুম করে কানটা ফাটিয়ে দিয়ে চলে গেলো। পাইলটটা অনেক চেতে ছিল মনে হয় আমার উপর, সে নামলোনা, ঘুরে এসে আবার কান ফাটিয়ে, আবার কান ফাটিয়ে এভাবে পাঁচ পাঁচবার কান ফাটিয়ে তারপর হারিয়ে গেলো "মহান" জিয়া আন্তর্জাতিক বিমানবন্দরের কোন কোণায় ...
পরীক্ষার পর ঘুরতে ঘুরতে মারা যাবো। তারপর কই ঘুরলাম আমরা? প্রথমদিন টিএসসিতে বসে থেকেই ঘুরে আসলাম লঞ্চে করে চাঁদপুর, সেখানে বসে থেকেই ময়মনসিংহ, নারায়ণগঞ্জ। তারপর সত্যি সত্যি কুমিল্লার পানাম সিটিতে যাওয়ার জন্য আমরা সায়েদাবাদ চলে আসলাম। এবং সায়েদাবাদ আসার পর পানাম সিটিকে আরেকদিনের প্ল্যানের খাতায় ফেলে আপাতত বসুন্ধরা সিটিতে যাবার প্ল্যান করলাম ...
আধা ঘন্টা পর সারা বাংলাদেশ ঘোরা শেষে আমরা আবার টিএসসিতে। একটা মাউন্টেনডিউ। আর উপরে একটা ফ্যান ...


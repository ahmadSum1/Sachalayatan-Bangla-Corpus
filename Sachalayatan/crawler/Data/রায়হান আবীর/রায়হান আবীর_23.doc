গুড বাই আংকেল জাকির...



১...
২৫ শে ফেব্রুয়ারী
সেদিনও হয়তো ঘুম থেকে উঠতাম একটার পর যদি না জিহাদ এসে বলতো, বিডিয়ার সদর দফতরে ঝামেলা হয়েছে- ****র কি অবস্থা?
**র সাথে আমার অলিখিত একটা চুক্তির মতো ছিল- আমরা ফোনে কথা বলতাম না। আমি ধীরে সুস্থে একটা এসএমএস দিলাম। ফিরতি এসএমএসে জানতে পারলাম, রাতে ও বাসায় ছিল না। আন্টি আর ছোটভাই *** বাসায় আটকা পড়ে গেছে। আংকেল দরবার হলে...
ঘটনার ভয়াবহতা আমি তখনও টের পাইনি। আরেকটু সময় পর বুঝলাম বিডিয়ারের জওয়ানরা সসস্ত্র বিদ্রোহ করেছে। চুক্তি ভেঙ্গে আমি ফোন দিলাম। ও জানালো, আন্টি আর *** ভালো আছে। তবে আংকেলের সাথে যোগাযোগ করা যাচ্ছে না। তার ফোন বন্ধ।
একটু পর জানা গেল, আংকেলের ড্রাইভার মিজানের সাথে কথা হয়েছে। সে জানিয়েছে আংকেল বেঁচে আছেন। খারাপ কর্মকর্তাদের একটা লিস্ট আছে- তাদের আটকে রাখা হয়েছে। যারা ভালো তাদের ছেড়ে দেওয়া হবে। উনি লিস্টে নেই...
ততক্ষণে একটার মতো বেজে গেছে। একটা পরীক্ষা ছিল দুইটায়। সেটা বাতিল করা হয়েছে। আকাশে- বাতাসে অসংখ্য গুজব। পনের জনের বেশি সেনা কর্মকর্তা নিহত, ডিজিকে মেরে ফেলা হয়েছে। আমি হাসি মুখে সব উড়িয়ে দিলাম। মানুষ মারা এত সোজা নাকি। নিশ্চয়ই আটক করে রাখা হয়েছে।
বাসায় ফিরে আসলাম।
২...
টিভি সেটের সামনে বসে আছি। এটিএন বাংলায় মুন্নী সাহার রিপোর্ট শুনে বুঝতে পারলাম একজন সেনা কর্মকর্তা নিহত হয়েছেন। বিদ্রোহের কারণ, অপারেশন ডাল- ভাত নিয়ে দূর্নীতি। দুয়ে দুয়ে চার মিলিয়ে নিজেকে বললাম, যেই সামরিক অফিসার নিহত হয়েছেন তিনি নিশ্চয়ই মারাত্মক দূর্নীতিবাজ ছিলেন।
৩...
দুপুর গড়িয়ে বিকেল চলে আসলো। ***র বাবার কোন খবর নেই। খবর নেই তার ড্রাইভার মিজানেরও...
রাতের বেলা জানা গেলো, বিডিয়ার জওয়ানরা মাঝে মাঝে ***দের বাসার গেটে এসে ধাক্কা-ধাক্কি করছে। তবে এখন পর্যন্ত তারা কোন ঝামেলা করেনি। আমি আব্বুকে বলি, দেখো- বিডিয়ার জওয়ানরা অনেক ভালো...
৪...
২৬ শে ফেব্রুয়ারী
বিকেল পাঁচটার দিকে আন্টি আর সাকিব বিডিয়ারের ভেতর থেকে বের হয়ে আসলেন। আংকেল সম্বন্ধে তখনও কোন খারাপ চিন্তা আমার মাথাতেই আসে নি। *** রাত নয়টায় পুলিশ হ্যান্ডওভার করার পর চার নম্বর গেট থেকে চলে আসলো।
আমি কানে রেডিও দিয়ে এবিসির আপডেট শুনি। বিদ্রোহ শেষ। এই বুঝি সেখানের রিপোর্টার ঘোষণা দিবে, এইমাত্র বেরিয়ে আসলেন কর্ণেল জাকির হোসেন... 
৫...
২৭শে ফেব্রুয়ারী
পরদিন সকালে চলে গেলাম চার নম্বর গেটে। দশটার দিকে আর্মি ভেতরে ঢুকল। লেফটেন্যান্ট জামান ভেতরে ছিল। একঘন্টা পর জানালো ভেতরে জীবিত কেউ নেই।
আমি, ***, আমরা সবাই যেকোন ধরণের সংবাদের জন্য মানসিক ভাবে প্রস্তুতি নিয়ে ফেলেছি। *** তথ্য কেন্দ্রে দেবার জন্য আংকেলের ছবি আনতে বাসায় গেলো...
৬...
বিডিয়ার গেটে ফোনে ফোনে বিভিন্ন সেনা কর্মকর্তাদের সাথে কথা বলে জানা গেলো, দরবার হলের ফার্স্ট কিলিং এ আংকেল মারা যান নি। তাকে এবং তিনজন লেডি অফিসারকে বিডিয়ার জওয়ানরা সরিয়ে নিয়ে যায়। সেই লেডি অফিসাররা গতকাল বের হয়ে এসেছেন...
৭...
বিকেলের দিকে খবর পেলাম গনকবর পাওয়া গিয়েছে একটা। ***ও শুনেছিল নিশ্চয়ই। আমি ওকে জানাতে ও বললো, "আবীর, ভেতরে জীবিত কেউই নেই?"
আমার চোখ দিয়ে পানি চলে আসলো...মাথা নাড়লাম শুধু...
৭...
সন্ধ্যার পর *** ওর আপু, দুলাভাই গেলো মিডফোর্টে বডি সনাক্ত করতে... একটু পর খবর পেলাম চ্যানেল ওয়ানে দেখাচ্ছে কর্ণেল জাকির নামে একজনকে সনাক্ত করা গিয়েছে। দ্বিতীয় বারের মতো ভেঙ্গে পড়লাম। কিছুক্ষণ পর জানা গেল, উনি আরেকজন। লেঃকর্ণেল জাকির...
৮...
২৮ শে ফেব্রুয়ারী
সারাদিনেও কোন খোঁজ পাওয়া গেলোনা...
অবশেষে রাত নয়টার দিকে ঢাকা মেডিক্যালের মর্গে সনাক্ত করা হলো তাকে। টানা তিনদিন নিখোঁজ থাকার পর খোঁজ পাওয়া গেলো তার...
গুডবাই আংকেল... একদম অকারণে আপনাকে চলে যেতে হলো...
আমি জানি, আগামী কয়েক মাস, সারা বাংলাদেশের আনাচে- কানাচে, ব্লগে ব্লগে, টিভি পত্রিকায় হয়তো এই হত্যাকান্ড নিয়ে অনেক অনেক আলোচনা হবে, আর্মি- এন্টি আর্মিরা একে অন্যের দিকে অনেক বাক্য ছুঁড়ে দিবে, তদন্ত কমিটি হবে, হয়তো খুনীদের বিচারও হবে। কিন্তু কোন কিছুই আপনাকে আর জীবিত ফিরিয়ে আনবে না...
৯...
****- ৩৬০, সিসিবি, সচল যত জায়গায় আমি আজ পর্যন্ত যত লেখা লিখেছি সবগুলো লেখার সময় মনে হয়েছে- আমি লিখছি, আর তুই অন্যপাশ থেকে সেটা পড়ছিস। তোর কাছ থেকে কষ্ট পেয়ে লিখেছি, ভালোবাসা পেয়ে লিখেছি। আমার সব লেখার পেছনে শুধু তুই ছিলি।
বিশ্বাস কর, গভীর দুঃস্বপ্নেও আমি কখনো ভাবিনি, এই ধরণের একটা লেখা আমাকে লিখতে হবে।
ছোট মেয়ে হিসেবে আংকেল কতটা ভালোবাসা দিয়ে তোকে আগলে রেখেছিল সেটা আমি বুঝি। সেই ভালোবাসা দেবার মানুষটি এখন আর নেই। কিন্তু দোস্ত, আমরা অসংখ্য মানুষ দু'হাত মেলে দাঁড়িয়ে আছি সেই অভাব পূরণ করার জন্য। আমরা সারাজীবন থাকবো। তুই শুধু ভেঙ্গে পড়িস না, প্লিজ...


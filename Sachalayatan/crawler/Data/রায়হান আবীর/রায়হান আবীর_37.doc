শহীদুল জহিরের কাছে ক্ষমা প্রার্থনা



সচলে কোন এক পোস্টের কোন এক মন্তব্যে আমি প্রথম জানতে পারি শহীদুল জহিরের নাম। কিংবা হয়তো আমি জানতে পারি পলাশ দত্তের লেখা পড়ে। 
এরপর মাঝে মাঝে ক্যাফেটারিয়ার বিরক্তিকর খাবার খেতে খেতে কিংবা ফেসবুকে ইতঃস্তত ঘোরাঘুরির সময় আমার শহীদুল জহিরের নাম মনে পড়ে। আমি ভাবি যে, এই লোকের বই আমার পড়তে হবে। তারপর আমি পুনরায় ক্যাফেটারিয়ার বিরক্তিকর খাবার খেতে থাকি কিংবা ফেসবুকে ইতঃস্তত ঘোরাঘুরি করতে থাকি। মূলতঃ আমি মনকে প্রবোধ দেই যে, আপাতত এতো তাফালিং করার কিছু নাই। যেহেতু আইইউটির আশেপাশে গার্মেন্টস এবং মসজিদ ছাড়া আর কিছু নাই সেহেতু শহীদুল জহিরের বই পাওয়ার কোনো সম্ভাবনা নাই। কারণ গার্মেন্টসে পাওয়া যায় জামা আর মসজিদে পাওয়া যায় হুজুর। তাই আমি ক্যাফেটারিয়ার বিরক্তিকর খাবার খেতে থাকি কিংবা ফেসবুকে কে কী করলো সেইটা অসীম আগ্রহে জানতে থাকি।
সপ্তাহান্তে আমি নীলক্ষেত যাই। সেখানে ফুটপাথের বই বিক্রেতাদের কাছে শহীদুল জহিরের বই আছে কিনা জানতে চাই। তারা হগ্‌গলেই না করে। আমি জানি তারা না করবে, তারপরও হুদাই সবাইকে একবার জিজ্ঞেস করি। আমি আজিজের দিকে হাঁটা দেই এবং পথিমধ্যে সকল বই বিক্রেতার কাছে জানতে চাই শহীদুল জহিরের বই আছে কিনা? তারা না করে।
হাঁটতে হাঁটতে কাটাবনের সামনে এসে এক বড় ভাইয়ের সাথে দেখা হয়। আমি অভ্যাস মতো তাকেও শহীদুল জহিরের কথা জিজ্ঞেস করি। আমি জানি তিনি বিশ্ববিদ্যালয় ফ্রন্টের বড় নেতা। ফ্রন্টের পাব্লিকরা অনেক বই গিলে, তিনি আমাকে জানালেন তিনি শহীদুল জহিরও গিলেছেন। খোঁজখবর নিয়ে তিনি আরও জেনেছেন, পুরান ঢাকার এই পাব্লিক ছিলেন বিশিষ্ট স্বর্ণ ব্যবসায়ী। তার মতো সোনা এ ঢাকায় কেউ চিনতোনা। আমি শুনি আর মনে মনে ভাবি, শঃজ লোকটা এতো বস ছিলেন ক্যান? 
অতঃপর আমি আবার আজিজের দিকে হাঁটা আরম্ভ করি। আমি জানি আজিজে যেয়ে লাভ নাই। আমার পকেটে পয়সা নাই; আমি টিউশনি করি না। আমার হলেও হতে পারে শ্বশুর আব্বার শাহবাগে ব্যাগের দোকান আছে, কিন্তু আজিজে তার বইয়ের কোনো দোকান নাই। থাকলেও লাভ হতো না; আমি বিনামূল্যে বই পেতাম না। কারণ ভুলেও তার সামনে আমি কোনদিন দাঁড়াইতে পারবোনা।
আমি তারপরও আজিজে যাই যদিও আমার কাছে বই কেনার মতো টাকা নাই। সাজানো বইয়ের তাক থেকে আমি ডলু নদীর হাওয়া এবং অন্যান্য গল্প বইটা টেনে বের করে আনি। বইয়ের গন্ধ শুঁকে এবং চট করে কোন একটা গল্পের কয়েকটা প্যারা পড়ে ফেলি। আমি যে কয়েকটা প্যারা পড়ে ফেলেছি সেটা দোকানদার টের পায় না। কিংবা টের পায়, যদিও তার কিছুই করার থাকে না। কারণ বই কিনতে পয়সা লাগে কিন্ত প্যারা পড়তে কী লাগে সেইটা দুনিয়ার কোনো শাস্ত্রে লেখা নাই।
আমি তাই মাঝে মাঝে আজিজে যাই এবং চট করে কয়েকটা প্যারা পড়ে ফেলি। আমি পরবর্তী বই মেলার জন্য অপেক্ষা করি। কারণ আজিজের এই দোকান থেকে বই নিজের মনে করে নিয়ে যাওয়া যাবে না, যেটা বই মেলার অরক্ষিত ডিসপ্লে থেকে ঠিকই যাবে। আমি তাই আসন্ন বই মেলার জন্য অপেক্ষা করতে থাকি। কারণ আমি টিউশনি করি না। আমার পকেটে পয়সা নাই...


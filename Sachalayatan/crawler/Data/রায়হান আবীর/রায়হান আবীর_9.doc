শহরবন্দী ছেলে ০১ ... এলোমেলো সূচনা



১
অনেকদিন আগে দেখা এক স্ট্যান্ড-আপ কমেডিতে কমেডিয়ান দুর্দান্ত একটা কথা বলেছিলেন রসিকতার ছলে। কথাটা অনেকটা এমন ছিলো, মানুষজন হিটলারের প্রতি যতোটা না আক্রোশ বোধ করে তারচেয়ে বেশি আক্রোশ বোধ করে বাসে চুপিসারে যে পকেটমার তার পকেট মেরে দিয়েছিলো তার উপর। "ঈশ! শালারে যদি হাতের কাছে পাইতাম"- বুকের ভেতর থেকে উঠে আসা এমন অনুভূতি আমরা হিটলারের উদ্দেশ্যে বোধ করিনা, বোধ করি পকেটমারের প্রতি।
কথাটা নিদারুণ হলেও সত্য। অন্তত এ দেশের মানুষের জন্য তো বটেই। সরাসরি ক্ষতিগ্রস্ত না হলে অন্যের কোনো ক্ষতিই পারেনা আমাদের স্পর্শ করতে। সড়ক দুর্ঘটনায় প্রতিদিনই মানুষ মারা যাচ্ছে, প্রতিদিনই বাস-ট্রাক-গাড়ির মুখোমুখি সংঘর্ষ হচ্ছে, মারা যাচ্ছে অসংখ্য মানুষ। সে খবর টেলিভিশনের পর্দায় আমাদের চোখে পড়ে, খবরের কাগজে চোখে পড়ে। আমরা হয়তো ক্ষতিগ্রস্ত মানুষের জন্য সামান্য সময়ের জন্য দুঃখ বোধ করি, কিন্তু সেটা আমাদের দৈনন্দিন জীবনে প্রভাব ফেলেনা। আমরা খবরের কাগজটা পাশে রেখে, চায়ে শেষ চুমুক দিয়ে জীবন যাপন করতে চলে যাই।
তারপরও নিত্যনতুন এইসকল দুঃসংবাদ মাথায় চাপ ফেলে খুব। মাঝে ফেসবুক থেকে বের হয়ে গেলাম, পেপার পড়া বন্ধ করলাম। অবশ্য ফেসবুক এখন এমনই এক জিনিস, এখান থেকে বের হলে দুনিয়ার সকল ধরণের খবর পাওয়া বন্ধ। আমারও তাই হলো, চোখ-কান বন্ধ রেখে কয়েকদিন চাপহীন জীবন যাপনের বৃথা চেষ্টা করলাম। ঐ সময়েই রুমানা মঞ্জুর নির্যাতিত হলেন, আমার খবর পেতে লাগলো একদিন, তাও ল্যাবের পোলাপানের কল্যাণে।
ঘটনার বর্ণনায় তাজ্জব হয়ে গেলাম। একটা মানুষের পক্ষে এমন কাজ করা কীভাবে সম্ভব সেটা চিন্তা করে কূল-কিনারা করতে পারলাম না। অবস্থা ভালোভাবে পর্যবেক্ষণের জন্য ফেসবুক দোকান খুলে বসলাম আবার। দুই একদিনের মাঝেই "এক হাতে তালি বাজানো তত্ত্ব" কে পুঁজি করে বাঙালি সফলভাবে আলোচনা মোড় ঘুরিয়ে দিতে সমর্থ হলো। রুমানা মঞ্জুরেরও নিশ্চয়ই দোষ আছে! নতুবা স্বামী তাকে এভাবে মারতে যাবে কেন!
বসে বসে এ রঙ্গ-তামাশা দেখলাম। এরপর এলো পরিমল! সচেতন মানুষেরা যখন পরিমল ইস্যুতে প্রতিবাদী, তখনই একদল তার "হিন্দুত্ব" নিয়ে গভীর উদ্বেগ প্রকাশ করে যেতে থাকলো। পরিমল ছাড়াও অনেক "হিন্দু"র নাম-ধাম-ছবি পোস্ট আকারে আসলো যা দেখে এমন মনে হওয়া অস্বাভাবিক নয়, এই হিন্দুগুলাকে বের করতে পারলেই, দেশটা ছায়া-সুনিবিড়-শান্তির নীড়ে পরিণত হবে।
বাসার কাছেই নদীর ওপারে ছয়জন "ডাকাত"কে নির্মমভাবে হত্যা করা হলো। ডাকাত নয় নির্দোষ, খবরটা জানাজানি হবার পর, ফেসবুকের কল্যাণে এরা আবার নিহত হলো মানুষের কাছে। শবেবরাতের দিন গাঞ্জা খাইলো ক্যান ব্যাটারা? অথচ ছোটবেলায় এই শবেবরাত কতো মজাদার একটা রাতই না ছিলো। বাসায় সবসময় কড়াকড়ির মাঝে থাকতাম, পবিত্র এই রাত এবং শবেকদরের রাত ছিলো পুরো বছরের সবচেয়ে আনন্দময় সময়। পাড়ার সমবয়সীরা সবাই রাতভর এক এলাকা থেকে আরেক এলাকায় ঘুরতাম। মাঝে মাঝে নৌকা ভাড়া করে ভাসতে থাকতাম তুরাগের উপর। বড়দেশী গ্রামের মতো অনেক গ্রামই আছে ঐ এলাকায়। আমরা যেতাম বিশাল গোলাপের বাগান আছে এমন এক জায়গায়। ভাগ্যিস গোলাপের বাগানে ডাকাতির অভিযোগে কেউ আমার মুখে ভরে দেয়নি ককটেল বোমা।
এইসব নানা ঘটনা আমাদের সবার কাছে উপস্থিত হয়েছে স্রেফ "একটি" ঘটনা হিসেবেই। আমরা অল্পস্বল্প আলোড়িত হয়েছি হয়তো, কিন্তু ভুলে যেতে দেরি করেনি একেবারেই।
তারেক মাসুদ, মিশুক মুনীর নিহত হলেন সড়ক দুর্ঘটনায়। মৃত্যুর মাধ্যমে এই অবুঝ জাতিকে তারা বহুদিন পর একটু নাড়া দিয়ে গেলেন। যে মানুষ চুপচাপ এতদিন তিন ঘণ্টা জ্যাম ঠেলে কোথাও আশা যাওয়াকে নিয়তি হিসেবে মেনে নিয়েছিলেন, তিনিও মৃদুস্বরে বলতে বাধ্য হলেন, এমনটা তো হবার কথা না, এমনটা কেনো হচ্ছে আমাদের সাথে।
সেই বিপ্লবও ধীরে ধীরে মিলিয়ে যাচ্ছে। শুধু তাই নয়, তারেক মাসুদ বা মিশুক মুনীরের মৃত্যুটা বরঞ্চ বেশ একটা ক্ষতিই করে দিয়ে গেলো আমাদের। না না, তাদের মত মানুষ এদেশ হারিয়েছে এ ক্ষতি নয়, এ ধরণের ক্ষতিতেই বরঞ্চ অভ্যস্ত আমরা। ক্ষতিটা হলো অন্যভাবে।
দেশের মানুষ দেখলো, এমন একটা ঘটনাও আমাদের রাজা-উজিরদের সামান্যতম লজ্জা বা অপরাধবোধ এনে দিতে পারেনি। ঘটনার পরপরই ক্যাথরিনকে যম-মন্ত্রীর কাছ থেকে শুনতে হয়েছে, দোষটা আসলে কার ছিলো। তার একদিন পরেই বুক ফুলিয়ে নৌ-মন্ত্রী ঘোষণা দিয়ে দিলেন চব্বিশ হাজার পরীক্ষা বিহীন লাইসেন্স প্রদানের স্বপ্নের কথা- কারণ দেশে চালক সংকট। পত্রপত্রিকায় সেই বিষয়ে প্রতিবেদন প্রকাশ হলো, মানুষজন ক্ষোভে ফেটে পড়লো। কিন্তু সেই ক্ষোভের মূল্যের চেয়ে এই চব্বিশ হাজার ড্রাইভারের প্রত্যেকের কাছ থেকে পাওয়া পাঁচ হাজার টাকাই যে অনেক বড় তা আমরা দেখলাম। দেখলাম আমাদের মন্ত্রী মহোদয় বলছেন, গরু-ছাগল-উট-ভেড়া চিনলেই তো ড্রাইভার হওয়া সম্ভব এমন চমৎকার যুক্তি।
আমরা দেখলাম বিন্দুমাত্র লজ্জা শরমের তোয়াক্কা না করে তাদের মুখ চালানো। তারা আমাদের চোখে আঙ্গুল দিয়ে দেখিয়ে দিলেন, তোরা অফ যা। আমাদের একটু লুটে পুটে খেতে দে। মন্ত্রী তো আর মরার দেশ সেবা করার জন্য হইনি, হয়েছি লুটে পুটে খাবার জন্য। পেট ভরে খেতে দে ঠিকমতো।
একটা মজার ঘটনা মনে পড়লো লিখতে লিখতেই। গত নির্বাচনে আওয়ামীলীগ জয়ী হবার পর পরিচিত এক বড়ভাই বলেছিলেন, এবার শেখ হাসিনা প্রধানমন্ত্রী হয়তো হবেন না, মতিয়া চৌধুরীকে এ দায়িত্ব দেওয়া হতে পারে। গতবার আওয়ামীলীগ জয়ী হবার পর আসলেই ভেবেছিলাম দেশে হয়তো এবার সত্যিকার অর্থেই একটা সুস্থ পরিবর্তন আসবে, রাত না বদলাতেও দিনটা হয়তো সামান্য হলেও বদলাবে। তাই ভাইয়ার এই চমকপ্রদ কথা ছিলো খুবই আশান্বিত হয়েছিলাম এই ভেবে যে, ব্যক্তি স্বার্থ উপেক্ষা করে আরেকজনকে ক্ষমতা প্রদানের চমৎকার দৃষ্টান্ত এদেশেও হতে পারে। যাহোক সেটা হয়নি, বলাই বাহুল্য। তারপরও আশায় বুক বেঁধেছিলাম শেখ হাসিনার হাত ধরেই হবে পরিবর্তন।
কতোটা পরিবর্তন হয়েছে এটা দেশের সবাই এখন দেখতে পাচ্ছে। তিনবছর পার হলো তাই না। অবশ্য মাননীয় প্রধানমন্ত্রী অনুরোধ করেছেন সরকারের কর্মকাণ্ডের সমালোচনা না করতে। এতে করে নাকি শত্রুর হাতে অস্ত্র তুলে দেওয়া হয়। বঙ্গবন্ধুর শাসনামলের সময়ও নাকি স্বাধীনতা বিরোধী গোষ্ঠীরা সমালোচনা নামক অস্ত্রে সজ্জিত হয়ে দেশের মানুষকে বিভ্রান্তির জালে আটকে ফেলেছিলো- যার পরিণতি পনেরই আগস্টের নারকীয় হত্যাকাণ্ড।
মাননীয় প্রধানমন্ত্রীকে শুধু একটি কথাই বলতে চাই শ্রদ্ধার সাথে। সংবিধান সংশোধন করে মুক্তিযুদ্ধের চেতনা আধাখেঁচড়া করে ফিরিয়ে আনা কোনো সফলতা নয়, অন্তত দেশের সাধারণ মানুষের কাছে তো নয়ই। সাধারণ মানুষের চাওয়া পাওয়া খুবই সাধারণ। যেমন ধরেন, একটু বেঁচে থাকার অধিকার, পরিবার-পরিজন-সন্তান নিয়ে, একটু আনন্দের প্রত্যাশা, সারাদিন কর্মক্লান্ত হয়ে বাসায় ফেরার পর একটু খানি বিদ্যুৎ, একটু খানি কম জ্যাম-জট এমনই।
এর কোনোটা কি আপনি দিতে পেরেছেন? সামান্য একটু স্বস্তির খবর কি আজ পর্যন্ত আপনি আমাদের দিতে পেরেছেন? পারেননি। আমরা বুঝে গেছি আপনি পারবেনও না। কারণ আপনার নিয়োগ করা বেপরোয়া মন্ত্রীদের সামান্য পদচ্যুত করার ক্ষমতাই আপনার নেই। আপনার কাছ থেকে আমরা কী আশা করবো। কিছু না। মুখভর্তি কথা ছাড়া। অথচ এই দেশের অসংখ্য মানুষ পাওয়া যাবে যারা এই গুরুত্বপূর্ণ বিষয়গুলোতে প্রাতিষ্ঠানিক বিদ্যা অর্জন করেছেন, দেশ বিদেশে এমন বিষয় নিয়ে নিয়মিত গবেষণা করছেন। আপনি তো পারতে তাদের হাতে মন্ত্রণালয়গুলো তুলে দিতে। কিন্তু দেন নি এবং এখন প্রমাণ করেছেন দিতে আপনার তেমন কোনো আগ্রহও নেই। কারণ হতে পারে তারা পথে প্রান্তরে আওয়ামীলীগ করে কখনও মার খায়নি, ভোটের সময় অর্থের ব্যবস্থা করেনি। এই দুষ্টু চক্র থেকে আপনি বেরোতে পারবেন এই আশা ছিলো আমাদের, মাননীয় প্রধানমন্ত্রী। আপনি আমাদের আশাহত করলেন।
হতে পারে এটাই আমাদের শেষ আশাহত হওয়া। আগামীবার আর আপনাদের ক্ষমতায় আসার কোনো সম্ভাবনা দেখিনা। আগামীবার আপনাদের শত্রুদেরই হয়তো এ দেশের জনগণ আবার ক্ষমতায় বসাবে। তবে মনে রাখবেন, আগামীবার বিএনপি নির্বাচিত হলেও এদেশ চালাবে জামাত। আমাদের জন্য এটাই হয়তো শেষ বাংলাদেশ। আগামীবার থেকে আরেকটি ছোট্ট পাকিস্তান হিসেবেই আত্মপ্রকাশ করতে পারবো আমরা- অনেক দিন করি করি করবার পর।
তার আগ পর্যন্ত নিজের ভেতরে আবদ্ধ থাকি, যতক্ষণ না রাস্তায় বাস চাপা পড়ে, কিংবা পুলিশের পিটুনিতে কিংবা ডাকাত সন্দেহে কিংবা আরও অন্যান্য অসংখ্য উপায়ে ভবলীলা সাঙ্গ হচ্ছে। সবকিছু নষ্টদের অধিকারের চলে গেছে। মেরুদণ্ডহীন জাতি আমরা, আমরা বসে বসে দেখি, দেখতেই থাকি ... আপনারা এগিয়ে চলুন। তবে চলার পথে একটা কথা মাথায় রাখতে পারেন- সত্যিকার শত্রু কারা তা চেনার বাকি রয়েছে আপনার। 
২
ইচ্ছেঘুড়ি নামে একটা সিরিজ চালাতাম আইইউটি তে থাকার সময়। আইইউটি ছাড়ার সাথে সাথে নিজের কথা বলার সেই সিরিজের সমাপ্তি টানতে হলো, সেই সাথে নিজের কথা বলার জন্য ব্লগ লেখাকেও।
আজ প্রায় বছর দেড়ের পর দিনপঞ্জি লিখতে বসলাম সচলে। কেনো জানি আজ বার বার মনে হচ্ছিলো নিজের ভেতরের মানুষটা ধীরে ধীরে মরে যাচ্ছে অসলতায়, বিষণ্ণতায়, চারপাশের বাঁধভাঙ্গা কষ্টে। সবকিছু একবারে লেখা সম্ভব না আমার পক্ষে, কিন্তু মাথা তা মানবে কেনো? হাত তা মানবে কেনো? তাই কোথা থেকে কোথায় জানি হারিয়ে গেলাম লেখাটা লিখতে লিখতে। তারই ফলশ্রুতি এই এলোমেলো সূচনা। অবশ্য প্রতিটা ঘটনা সুক্ষ্ম দৃষ্টিকোন দিয়ে বিচার করে লিখেও তেমন একটা লাভ নেই, কে শোনে কার কথা। দিন শেষে এই সকল ব্লগ, স্ট্যাটাস আমাদের ব্যক্তিগত দুঃখই হয়তো কিছুটা লাঘব করে, মাথার চাপ কিছুটা হলেও কমায়- অন্য কিছু না।
এই দেশে বড় কষ্টে আছি আমরা। বড় কষ্টে আছি।

এমন নির্মল আনন্দে থাকতে পারলে মন্দ হতো না। হাজার হোক, জীবন একটাই ...


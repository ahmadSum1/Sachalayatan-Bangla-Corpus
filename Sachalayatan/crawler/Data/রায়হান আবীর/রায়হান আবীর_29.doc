ইচ্ছে ঘুড়ি- ০৪... 



১...
২০০২ এর ঘটনা। আশরাফ তখন নতুন নতুন চ্যাট করা শিখেছে সাইবার ক্যাফেতে গিয়ে। ছুটি শেষে কলেজে ফিরে এসে ব্যাটা আমদের বিভিন্ন সাইবার বান্ধবীর গল্প শোনায়। আমরা সেই গল্প শুনি আর দীর্ঘশ্বাস ফেলি। আমাদেরও আশরাফ হবার সখ জাগে... এর পরের ছুটিতে আমার আগ্রহের কথা শুনে ও আমাকে একটা ই-মেইল একাউন্ট খুলে দিলো। সাথে দেখিয়ে দিলো চ্যাট করার উপায়। ইয়াহুর চ্যাট রুমে গিয়ে রিজিওনাল এ একটা ক্লিক করে বসে থাকবি। একটু পর দেখবি বাংলাদেশের রুমে ঢোকার অপশন আসবে। ভুলেও দুই ক্লিক দিস না। তাইলেই শেষ- বাংলাদেশের চ্যাট রুমে ঢুকতে পারবি না। অন্যদেশের মেয়েরা বাঙালিদের বেশী পাত্তা দেয় না। তাছাড়া তুই তো ইংরেজীতে কথাও কইতে পারবিনা। আমি প্রচন্ড মনোযোগের সাথে ওর কথা শুনতে থাকি। চ্যাট করা আমাকে শিখতেই হবে...
এরপর থেকে  মাঝে মাঝেই সাইবার ক্যাফের গরম প্রেম করার জন্য তৈরী চিপা জায়গায় বসে, মেসেঞ্জারে অপরিচিত জনকে আসসালামু আলাইকুম দিতে শুরু করলাম। কিন্তু আমার ভাগ্যে আশরাফের মতো কিছু মিছু জোটেনা। নীচে ট্যাবের পর ট্যাব যুক্ত হয়- কিন্তু সেগুলো কখনও লাল হয় না। আমি তাই কিছু করার না পেয়ে পিসির বিভিন্ন ড্রাইভে কি আছে তা হাতাতে থাকি।
একবার ধানমন্ডির এক সাইবার ক্যাফেতে বসে আছি। যথারীতি নেটে কোন কাজ খুঁজে না পেয়ে পিসির হার্ড-ডিস্কে ঘুরাঘুরি করছি। এমন সময় হঠাৎ করে পাশ থেকে বাপের বয়সী একজন পিসি দখন করে বললেন- আরে মিয়া হার্ড ডিস্কে কি খোঁজ? এই সাইটে যাও। এইখানে সব আছে। সেই সাইটে কি ছিল সেটা পাঠকের বোঝার বাকী নেই নিশ্চয়ই। লোকটির গায়ে পড়ে এহেন আচরণে আমি প্রচুর বিব্রত হলেও সেই সাইটটিতে সময় কাটিয়েছি অনেক দিন...
তখন পিচ্চি ছিলাম। দুনিয়াজুরা দুষ্টামি, ফাইজলামীর অনেক সুযোগ। নেটের জগৎ আমাকে বেশীদিন ধরে রাখতে পারে নাই... ধরলো আবার আইইউটি তে এসে। উইকি মুহাম্মদ পাগলের মতো উইকি সম্পাদনা করার জন্য রুমে নেটের লাইন নিয়ে নিল। এই যাত্রায় আশরাফের দেখাদেখি আমি যেমন চ্যাট করা শুরু করেছিলাম, মুহাম্মদের দেখাদেখি শুরু করলাম উইকি সম্পাদনা।
মোটামুটি একবছরের মতো উইকিকে ভালো মতো পচাঁয়া এবং প্রিয় ফুটবল ক্লাবকে নিয়ে একটা বড়সড় নিবন্ধ লিখে টুপ করে একদিন উইকি ক্যারিয়ার শেষ করে দিলাম। কিন্তু ততদিনে নেট দৈনন্দিন জীবনের একটি অংশ হয়ে গিয়েছে। নেটে তো আর শুধু বসে থাকা যায়না- আমি সময় কাটানোর জন্য বেছে নিলাম ইয়াহু আনসার। ইয়াহু আনসার দিয়ে কাম হলো না- দুইদিন পরই বিরক্ত লাগা শুরু হলো...
ঠিক তখন থেকেই আমার সচল ক্যারিয়ারের শুরু। আমার কাছে বেশীরভাগ জিনিসই বেশ তাড়াতাড়ি পুরোনো হয়ে যায়। কিন্তু ক্লাস টেনের দিকে কিনে দেওয়া ওয়াকম্যানটা হারিয়ে যাওয়ার আগ পর্যন্ত পুরোনো হয়নি। ক্যাসেট পুরোনো হয়ে যেত- নতুন কিনতাম। সচলও তেমন। নিত্য নতুন মানুষের সাক্ষাতের কারণেই হোক কিংবা পোস্টে মন্তব্য পাওয়ার কারণেই হোক...গত একবছর নেটে বসলেই আমি দুইটা থেকে তিনটা সাইট ওপেন করি। সচল, ৩৬০ আর সিসিবি। মাঝে মাঝে ফেসবুক।
নিজের পিসিতে মোটামুটি ভালো নেট স্পিড নিয়েও আমার রুটিনের হেরফের হয়নি। পোলাপাইন নেট পাইলে কতো কিছু ডাউনলোড করে, আমি কিছুই করি না। কি দরকার- সব তো পোলাপাইনের কাছেই পাওয়া যায়। প্রতি মিনিটে মিনিটে রিফ্রেশ বাটোন টেপা আর কে কোথায় কি মন্তব্য করল সেইটা দেখেই টাইম কাটাচ্ছি। সেদিন সৌরভ ভাই হিমু ভাইয়ের পুরোনো এক লেখায় মন্তব্য করলেন। লেখাটা আমার পড়া ছিলনা- টুপ করে পড়ে নিলাম,  মন্তব্য পড়তে পড়তে অলৌকিক হাসানের ব্লগস্পটের ব্লগে চলে গেলাম। তার কিছু লেখা পড়ে ডান পাশের প্যানেলে আরও কয়েকজনের ব্লগের লিংক দেখে গেলাম ইশতিয়াক জিকোর ব্লগে। সেখান থেকে রূপান্তর সিনেমা দল।
এই সাইটে লেখা কম, কিন্তু পড়ে বেশ লাগলো। তাদের নিজেদের বানানো একটা শর্ট ফিল্ম "টোকাই" এর ইউটিউবের লিংক দেওয়া ছিল। আমি এই প্রথম ডাউনলোডের মতো একটা জিনিস পেলাম। টোকাই দেখলাম। তারপর তাদের বানানো অনান্য শর্টফিল্মগুলোও ডাউনলোডের ঝুড়িতে ফেলে দিলাম। রূপান্তরের শর্ট ফিল্মগুলোকে বেশ আপন আপন লাগলো। টাকা পয়সা, টেকনিক্যাল সাপোর্ট ছাড়া, শুধু মাত্র বন্ধুর ক্যামেরা ধার করেও যে কাজ করা যায়- এই স্পিরিটের কারণেই মনে হয়...
আগ্রহী পাঠকের জন্য লিংকঃ-
টোকাই- ভালো
অস্বপ্ন- ভালো, যদিও শেষের অংশটা আমার কাছে পরিষ্কার হয়নি।
ছক পূরণ- মজা পাইছি।
সেদিনের পর থেকে শর্ট ফিল্ম দেখার নেশা চাপছে। ইউটিউবে সার্চ দেই, ভালো রেটিং হলে ডাউনলোড করা শুরু করি...সবগুলো অবশ্য ভালো লাগে নাই। কয়েকটার লিংক দিলাম।
* রং সাইড অফ দ্য বেড
* বিটউইন য়ু এন্ড মি 
* নয়েজ 
* স্ন্যাপ 
* টেম্পটেশন
* ব্ল্যাক বাটন- দেখতে ভালো লাগছে কিন্তু থিম পছন্দ হয় নাই। 
২...
প্রিমিয়ার লীগের খেলা দেখে মজা পাচ্ছিলাম না এবছর। দলবদলের শুরুতেই আর্সেন ওয়েঙ্গার দুনিয়ার সকল খেলোয়াড়ের পেছনে বিড করলেও, সেটা ছিল ছলনা। এই মৌসুমও তিনি কাটিয়ে দিতে চাইলেন তরুনদের মুখের দিকে তাকিয়ে... শুরুটা খুব খারাপ হয়নি। ওয়ালকট মোটামুটি রোনাল্ডো টাইপ খেলা শুরু করলো।
এরপরই শুরু হলো ইনজুরি। ম্যানইউ কিংবা চেলসির বেঞ্চে তেভেজ, মালুদার মতো খেলোয়াড় থাকে- আর আর্সেনালের থাকে জোরু গান্ধা। ওয়ালকট, আদাবায়র, এডুয়ার্ডুর অনুপস্থিতিতে হালসিটি- মাল সিটির কাছেও হারতে হচ্ছে। খেলা দেখে সুখ না পাওয়াই স্বাভাবিক...
আজকে ছিল চেলসির সাথে ম্যাচ। দুনিয়ার তাবত ছোট ক্লাবের কাছে লাঠি-পেটা খাইলেও তিন ম্যাচ আগে ম্যানইউরে এমিরেটস থেকে দৌড়ানি দেওয়া গেছে। আজকেও সেইরকম আশা ছিল। কিন্তু পরিসংখ্যান সেই সাহস দেয় না। ১৪ খেলায় ৩৩ পয়েন্ট নিয়ে টেবিলের একদম উপরে থাকা চেলসি- ঘরের মাঠে তারা আর্সেনালরে ধুয়ে সাইজ করবে এমনটাই ভেবেছিল বোদ্ধারা...
গান্ধা জোরু প্রথমেই একটা আত্মঘাতী গোল দিয়া বোদ্ধাদের স্বপ্ন পূরণে সহায়তা করলো। যেই চেলসি দ্বিতীয়- আর্ধে এই মৌসুমে  (প্রিমিয়ার লীগে) কোন গোল খায়নি, আর সব মিলিয়ে খাইছে দুইটা- তাগোরে তিন মিনিটের মধ্যে দুইটা দিয়ে এক্কেরে মাটিতে মিশায় দিলো ভ্যান পার্সি...
চেলসির আশা ছিল আজকের ম্যাচে জিতে আর্সেনালের থেকে ১৩ পয়েন্ট লীড নিবে...কিন্তু কাম হলো না। এখন সাত পয়েন্ট পেছনে থেকে আমরা চার নম্বরে...
নীলদূর্গরে কামান দিয়ে ধসায়া ফেলার মজাই আলাদা... 


ইচ্ছে ঘুড়ি- ০২ (সুখী মানুষের ব্লগ...)



১...
কিরে তোরে দিয়ে কি একটেল চা সার্ভ করায়?
আমি মুচকি হেসে মাথা নাড়ি। আরে নাহ!! চা সার্ভ করাবে কেন? কাজ করায়। এমপ্লোয়ীরা যেই ধরণের কাজ করে আমাকেও তাই করতে হয়। নিজের একটা ডেস্ক আছে। সেই ডেস্কে বসে বসে আমি কাজ করি। ভালো না লাগলে নেটে ঘুরাঘুরি করি। এই ধরণের আরও লাব লাব বলে আমি পোলাপানের মধ্যে হিংসা জাগানোর চেষ্টা করি। কেউ কেউ হয়তো তখন মনে মনে ভাবে, আহারে পোলাডা কি সুখে আছে। আমাদের মতো প্রতিদিন লেকচার শুনতে হয় না।
আসল ঘটনা একটু ভিন্ন। একটেলে আমাকে চা সার্ভ করতে হয় না, এইটা সত্যি। তবে সারাদিন এক্সেলে রিপোর্ট তৈরী করার সময় আমার মনে হয়, এরচেয়ে তো চা সার্ভ করাই ভালো। দিনে মাত্র দুইবার। আমাকে একটা ডেস্ক দেয়া হয়েছে। সেই ডেস্কে একটা পিসিও আছে। তবে সেটার র‌্যাম নাই। কাজ করার জন্য আমাকে বসতে হয় টার্মিনাল রুমে। সেখানেও শান্তি নাই। আনাচে কানাচে থেকে মানুষ সেই টার্মিনাল পিসিতে রিমোট লগিন করে। আমাকে বসে থাকতে হয়। তারপরও আমি হাসি মুখে মেনে নেই। মেনে না নিয়ে উপায়ও নাই। কারণ আগামী তিনমাস আমাকে এইভাবেই কাটাতে হবে। দুই দিনের মাথায় ভালো না লাগা শুরু করলে তো মুশকিল...
এইভাবে কেটে যায় সপ্তাহের চার দিন। বৃহস্পতিবার অফিসে এসে প্রথমবারের মতো আমার ভালো না লাগা শুরু হয়। সার্ভার থেকে ডাটা নামিয়ে আমি চুপচাপ বসে থাকি। সেগুলো এক্সেলে নিয়ে কাজ শুরু করতে ইচ্ছা হয় না। সুপারভাইজার ভাইয়ের সাথে আলাপ জুড়ে দেই। এগারোটার দিকে বলি, ভাইয়া আজকে যাইগা, ভালো লাগছে না। উনি তাল দেন। আরে যাও মিয়া। কি আর হইবো।
কি আর হইবো এই কথা শুনে আমি নিশ্চিন্ত হইনা। কারণ আমি জানি যে কিছু একটা হবেই। যে রিপোর্ট বানাতে দিয়েছে সে দিন শেষে রিপোর্ট দেখতে চাইবে। কিন্তু ওই যে বললাম ভালো লাগছিল না, আমি চলে আসলাম। পিছু পিছু আমার সুপারভাইজারও ফুট...
তারপরের কাহিনী মর্মান্তিক। চারটার দিকে তানভীর ভাই ফোন দিলেন, তার রিপোর্ট কই জানতে চাইলেন। জবাবে আমি বললাম, রিপোর্ট বানাই নাই। এবং এখন আমি বাসায়। উনি খুব শীতল গলায় আরও কিছু কথা বলে ফোন রেখে দিলেন। রবিবার থেকে শুরু হলো আমার এবং আমার সুপারভাইজার ভাইয়ের উপর বুলডোজার চালানো। কয়েকহাজার রিপোর্ট তৈরী করলাম সারাদিন ধরে। একটা  শেষ করি তো আরেকটা দেয়, ওইটা করি তো আরেকটা দেয়...
সারাদিন এই কয়েকহাজার রিপোর্ট তৈরী করে সন্ধ্যা সাড়ে ছয়টায় তেতো মুখ নিয়ে বের হলাম অফিস থেকে। নজু ভাইয়ের বাসায় সেদিন দাওয়াত। আমার কোথাও যাওয়ার মুড নাই। বাসে উঠে বাসার উদ্দেশ্যে রওনা দিলাম। পথিমধ্যে একটু পর পর নজু ভাইয়ের ফোন। গতকাল রাতে উনাকে কথা দিয়েছিলাম অবশ্যই যাবো। লজ্জায় ফোন ধরতে ইচ্ছা করলো না। মোবাইলটা হাত দিয়ে চেপে ধরে মনে মনে একটেলের ওই ভাইকে গালি দিতে থাকলাম...
পরেরদিন সকালে অফিসে যেতে আধা ঘন্টা দেরী হলো। যাওয়ার সাথে সাথে শুরু হলো লেকচার। আমি কোন কাজ করি না, দেরী করে অফিসে আসি, তাড়াতাড়ি চলে যাই...হেন তেন হাবিজাবি। এই জিনিসের সাথে আমি পরিচিত। কলেজে এডজুটেন্ট এই ধরণের কাজ করতেন। কাউরে পছন্দ না হইলে সত্যি-মিথ্যা মিলায়ে উঠতে বসতে হাজারটা কথা শুনাতেন...এই রকম পেইন খাইতে হবে চিন্তা করে আমি আর্মিতে পর্যন্ত পরীক্ষা দেই নাই। এখন এই ব্যাটা শুরু করছে।
লেকচার পর্ব শেষ হবার পর আমি সুন্দর মতো দরজা খুলে বের হয়ে গেলাম। অনেক হইছে, আর না। একটেলরে গুল্লি... 
২...
কতদিন হলো ব্লগিং করছি, অথচ আমার নিজের একটা পিসি নাই। যখন যার পিসিতে জায়গা পাই বসে পড়ি। মাঝে মাঝে কনফু ভাইয়ের রাতের বেলা বুকের উপর ল্যাপি রেখে সচল দাবড়ানোর কথা পড়ে, কিংবা কিংকং এর সিনেমার নায়কদের মতো পেটের উপর ল্যাপি রেখে নেটবাজী করার স্বপ্ন পূরণের কথা শুনে আমার খুব হিংসা হতো...ইশ!!! আমার যদি একটা থাকতো।
বাসায় দীর্ঘস্থায়ী বসবাস শুরু করার পর এই স্বপ্ন পূরণের একটা উদ্যোগ নিতেই হলো। ব্লগিং নেশা খুবি খ্রাপ। বাসায় পিসি নাই, নেট নাই। ভাবলাম কিনে ফেলে একটা ল্যাপি। কিন্তু পয়সা? বাবা-মার কাছ থেকে পাওয়ার সম্ভাবনা নাই। তাই ভরসা ব্যাংক লোন। আম্মু কৃষি ব্যাংকে চাকরি করে। পঞ্চাশ হাজার টাকা লোনের ব্যবস্থা হলো। মাসে মাসে এক হাজার টাকা দিতে হবে। একহাজার টাকা দেওয়া কোন ব্যাপার না। ব্যাপার হলো, টাকাটা ওরা দিবে ডিসেম্বরের মাঝামাঝি। এতো দিন আমি কি করি...
সেই সমস্যার সমাধান হলো খুবি সহজে। আগের ব্লগে বলেছিলাম না, মানুষ ক্যান জানি আমারে খুবি ভালো পায়। সেইরকম একজন মানুষ পিসি কেনার জন্য টাকা ধার দিলেন... ডিসেম্বরে ব্যাংকের কাছ থেকে ধার করে তার ধার শোধ করে দেওয়া হবে।
বিশাল আনন্দে দিন কাটছে। শ'য়ে শ'য়ে সিনেমা, সিরিয়াল নিয়ে বসে আছি। আর ব্লগিং তো আছেই...
৩...
চাকরি ছেড়ে দিলেও সেটা বাবা মাকে জানানো হয় নাই। জানালে উনারা হুদাই বেশী লোড নিয়ে হাজারো কাবজাব শুরু করবেন। তারচেয়ে না জানানোই ভালো...
প্রতিদিন সকালবেলা বের হয়ে যাই বাসা থেকে। ঢাকা ভার্সিটি যাই। সেখানে পোলাপাইনের সাথে আড্ডাবাজী করি, মাঝে মাঝে ক্লাসও করি, শহীদুল্লাহ হলের পুকুর পাড়ে বসে থাকি, কিংবা টিএসসিতে বসে একের পর এক চা-বিড়ি খেতে থাকি...
সেদিন এক প্রবাসী বড় ভাইয়া দুঃখ করে বলেছিলেন, তার এই ধরণের দিনগুলোতে কেউ বলে দেয়নি, যে এটা তার জীবনের শ্রেষ্ঠ সময়। তার মনে আক্ষেপ, কেউ যদি বলতো তাহলে তিনি আরেকটু মৌজ মাস্তি করে আসতেন...
এই ঝামেলা আমার নেই...জীবনের শ্রেষ্ঠ সময় কাটাচ্ছি এখন...


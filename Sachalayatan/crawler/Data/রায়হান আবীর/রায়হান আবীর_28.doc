ইচ্ছে ঘুড়ি- ০৫ (মাই ভিলেজ...) 



১...
রাত প্রায় এগারোটা। শুনশান নীরবতা। আমি লেপের নীচে গুটিসুটি মেরে শুয়ে আছি। হঠাৎ মাথার পেছনের জানালায় টোকা পড়ল। আমি লেপের নীচ থেকে বের হলাম। কাঠের দরজায় পাল্লা লাগানো। সেই পাল্লা খুললাম- খুব ধীরে, যেন শব্দ না হয় একদম। পাশের রুমে বাবা- মা শুয়ে আছেন।
আমি দরজা খুলে বের হলাম। আমার সামনে পাঁচ জন নারী, পুরুষ। কেউ সম্পর্কে আমার চাচা, কেউ ফুফু। তবে সবাই আমার সমবয়সী। আমি তাদের সাথে যোগ দিলাম। তারপর শুরু হলো জোছনা ভেজা গভীর রাতে আমাদের বিল ভ্রমণ। প্রায় সাত বছর আগের ঘটনা। এর মাঝে ঘটে যাওয়া কত অসংখ্য ঘটনা আমি টুপ করে ভুলে গেছি- অথচ সেই রাতের কথা মনে আছে অক্ষরে অক্ষরে। আমি আর পান্না ফুফু হাত ধরাধরি হাঁটছি- টুকটাপ গল্প করছি। পলাশ কাকা চামে একটা সেরন গোল্ড সিগারেট ধরালেন।
সাত বছর পর আবার গ্রামে গেলাম। আমার সেই রাতের নারী সঙ্গীরা এখন বাচ্চা কোলে নিয়ে ঘুরে বেড়ান, কাকাদের ভুড়ি হয়েছে- তারা সেটা দুলিয়ে দুলিয়ে হাঁটেন। আমি গ্রামের বাড়িতে পা দিয়ে তাই হতভম্ব হলাম...
প্রথম দিনটা বেশ বিরক্তিকর কাটলো। একা একা বিলে হাঁটলাম খানিক্ষণ। তারপর ঘরে এসে চুপচাপ ল্যাপি ছেড়ে joey দেখা শুরু করলাম। সাত বছর পর আবার শুনশান একটা রাত নামলো। আমি লেপের নীচে শুয়ে আছি। পাশের রুম থেকে আব্বুর নাক ডাকার শব্দের তালে তালে আবার মাথার পেছনের জানালায় ছোট্ট টোকা পড়লো...আমি খুশীতে আত্মহারা হয়ে সাবধানে দরজা খুলে বাইরে আসলাম...
কি, মনে আছে আমাদের?? শহরের মানুষগুলা এমন হয় ক্যান? এতোদিনে একটা ফোনও করলোনা...
সেই দল, সেই পুরোনো চেহারা। আমরা আবার বিলের দিকে হাঁটা শুরু করলাম...
২...
পরদিন সকাল শুরু হলো এক বস্তা ডাব সামনে রেখে। শেষ ডাব খেয়েছিলাম- ক্লাস টুভেলভ এ থাকতে। চুরি করে খাওয়া সেই ডাবের স্বাদই অন্যরকম। ঢাকা শহরে এখন মসজিদের মতো ডাবের দোকানও অসংখ্য। কিন্তু সেইগুলো খাওয়া হয় নাই- বিষ মেশানো আছে কি না এই ভয়ে। দেশে যেয়ে অনেক দিনের ডাব পিপাসা চাগার দিলো। বুয়া কাটে আর আমরা ভাইরা খাই। তিনটা খেয়েই বাথরুমে দৌড় লাগাতে হলো। ডাব খাওয়ার এই এক জ্বালা। লাইন পরিষ্কার হয়ে যায়।
আমি আইলসা মানুষ। গ্রামের প্রাকৃতিক সৌন্দর্য দেখতে হাঁটতে যাবার ইচ্ছা না হওয়াই স্বাভাবিক। কিন্তু বাটে পড়ে হাটতে হলো। বাবা মা সাথে আছে। বিড়ি খেতে গহীন বাগানে ঢোকা লাগে। কখন কে দেখে রিপোর্ট করে দেয় এই ভয়ে। মাঝে মাঝে কিছু দৃশ্যে চোখ আটকে যায়। ক্যামেরা নিয়ে যাইনি, তাই ছবি তোলার উপায় নেই। দু চোখ ভরে খালি দেখা। আর সিগারেটে লম্বা টান দেওয়া...জীবনটা বড়ই আনন্দময়। 
সকাল নয়টা। সুপারি বাগানের ভেতর...
৩...
ঈদের দুই দিন পর বুধবার রাতে ঢাকা ফিরে আসবো, একটা গেট টুগেদারে থাকতে হবে। আব্বু আম্মু রাজী হচ্ছিল না কিছুতেই। ওনারা আসবেন শনিবার। আমি দুই দিন কি খাবো এইসব ভুংচুং দিয়ে বিরত রাখার চেষ্টা করলেন। রাতের বেলা আম্মুকে অনেক কষ্টে রাজী করালাম। ফিরে যেতে হলে টিকেট বুকিং দিতে হবে- সেইজন্য সদরে খালুকে ফোন করতে হবে।
বাড়ির ভেতর নেটওয়ার্ক নেই। আমি আর আম্মু বের হলাম ফোন করার জন্য। আম্মু কথা বলা শুরু করতেই আমি দৌড়ে ঘরে ঢুকতে যেয়ে নীচু করা টিন শেডের সাথে খেলাম গগন বিদারী বাড়ি। ভাগ্য ভালো ছিল টিনে না খেয়ে বাড়ি খেয়েছি টিনের সামান্য নীচে বের হয়ে থাকা কাঠে। টিনে খেলে আর দেখতে হতোনা, সচলে ব্যানার চলে আসতো- রায়হান আবীর (১৯৮৭-২০০৮)
বাড়ি খাওয়ার পর কিছুই হয়নি ভাব করে ঘরে গেলাম। গগন বিদারী শব্দে আম্মু সহ আরও অনেকে ঘরে চলে এলেন। হারিকেন এর আলোয় দেখা গেল রক্তারক্তি কান্ড। বাপ- চাচারা মিলে রওনা দিলাম রায়পুর উপজেলা স্বাস্থ্য কমপ্লেক্সে। প্রায় এক ঘন্টা রিকসা ভ্রমণে মাথায় হাত দিয়ে অনেক কথা মনে হচ্ছিল। এতো জোরে বাড়ি খেলাম- ব্রেন হেমারেজ হয়ে যায়নি তো? হলে তো ঝামেলা। joey এর সেকেন্ড সিজনের আরও তিন পর্ব বাকি রয়ে গেলো। একটা শর্ট ফিল্মের আইডিয়া আসছিল মাথায়, সেটাও তো লিখে ফেলা হলো না...
মাথায় বিনামূল্যে তিনটা সেলাই দিলাম। আরও দুই জায়গায় ফাটছিল- সেগুলো শুধু বাংলা সিনেমার নায়কদের মতো ব্যান্ডেজ বদ্ধ করেই ঝামেলা মেটানো হলো। সেলাইয়ের সময় হঠাৎ মনে পড়লো এক বছর আগে দেখা SIKO প্রামান্যচিত্রটার কথা। হেলথ ইন্সুরেন্স না থাকায় আমেরিকার কতো মানুষ নিজে নিজে কাটা কাটি করছে। সেই দিক থেকে আমরা ভাগ্যবান। খুব সামান্য হলেও দেশের মানুষ বিনামূল্যে চিকিৎসা সেবা পাচ্ছে সরকারী মেডিক্যাল কলেজগুলোতে। এটলিস্ট নিজের মাথা নিজের সেলাই করা লাগছে না।
৪...
ফিরে এলাম বাসায়। নেটের বিল দেওয়া হয়নি। নেট নাই। ব্যাংক থেকে টাকা তুলতে হবে। চেক বই রুমে, রুমের চাবি- কক্সবাজার। কিন্তু পরান আনচান করাতে জিপি আপুর একদিনের নেটের একটা প্যাকেজ আছে সেইটা একটিভেট করলাম। দিনভর বিজ্ঞাপনে তারা গলা ফাটায়া চিৎকার করে যে, ষাট টাকায় সারা দিন। কিন্তু দেখা গেলো আমার একাত্তর টাকা (৬০+ ভ্যাট+ ২.৩০) নাই।
আসল বিপত্তি আসলো আরেকটু পর। এসএমএসে তারা জানালো লাইন কেটে দেওয়া হবে রাত বারোটায়। ক্যাম্নে কী? আমি লাইন নিছি বিকেল চারটায়- লাইন কাটবে, আগামীকাল বিকেল চারটায়। অথচ এসএমএসে জানালো এই কথা।
পোলাপানকে ফোন দিয়ে জানা গেল, এইটাই নিয়ম। যখনি লাইন নেও, রাত বারোটায় ডিচ্ছু। বিজ্ঞাপনের কোথাও এই কথাটা কওয়া নাই। মুখ দিয়ে গালি বের হচ্ছে শুধু...আর মাত্র এক ঘন্টা আছে। 
 

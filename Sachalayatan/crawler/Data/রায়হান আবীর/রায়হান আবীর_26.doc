ইচ্ছে ঘুড়ি ০৭ (গান দাও ডি-মাইনর...)



১...
১৮ই জানুয়ারী, ২০০৬। রাতঃ- এগারো/বারো।
হলে আমাদের ব্যাচের প্রথম কম্পিউটার আনি আমি। চল্লিশ গিগা শক্তচাকতির ভেতর উল্লেখযোগ্য পরিমাণ সামাজিক ছবি। পরদিন ভার্সিটি জীবনের প্রথম কুইজ। পড়ালেখা করতে আমার কোন কালেই ভালো লাগেনি- সেদিনও লাগলো না। রুমে শুয়ে আছি। হঠাৎ করে মহিবের নের্তৃতে একদংগল পোলাপানের প্রবেশ। তাদেরও পড়তে ভালো লাগছে না। তারা সামাজিক ছবি দেখতে চায়। তাদের মধ্যে কয়েকজনকে আমি আগে থেকেই চিনি, কয়েকজনের সাথে আইইউটিতে এসে পরিচয় হয়েছে, কয়েকজনকে প্রথম দেখায় আমার দুধের বাচ্চা মনে হয়েছে।
বিছানায় শুয়ে আমরা জামাতে সামাজিক ছবি দেখা শুরু করলাম। আমার এবং সাথের সবার সত্যিকারের ভার্সিটি জীবনের সূচনা হলো। তারপর দিন ছুঁয়ে গেল রাত, রাত ছুঁয়ে গেল হাত... ধীরে ধীরে আড্ডায় উপস্থিত অনেকে তিন হাত লম্বা দাড়ির মালিক হয়ে গেলো, কেউ দুষ্ট আম্রিকার সব সামাজিক ছবি দেখে ফেললো, একজন সব ছেড়ে দূর দেশে চলে গেলো। কিন্তু তিন বছর পর আজ এই রাতে হঠাৎ করে মনে পড়লো- তিন বছর শেষ। আমাদের ভার্সিটি জীবনও প্রায় শেষ। আট মাস পর আমরা সবাই আলাদা হয়ে যাবো- কেউ চাকরি করবে, কেউ আমার মতো আঁটি বাধবে, কেউ বিদেশ যেয়ে কিংকং ভাইয়ের মতো বাস ট্রেনে কপোত- কপোটির ছবি তুলবে  । যাই হোক না কেন- জামাতে সামাজিক ছবি যে আর দেখা হবে না তা নিশ্চিত... 
২...
ইসলামিক ইউনিভার্সিটি হলেও আমাদের কল্যানে বাইরে বন্ধুমহলে আমাদের ভার্সিটি পরিচিত ছিল সামাজিক ছবির বিরাট সংগ্রহশালা হিসেবে। ৩০০ গিগা হোক ৪০০ গিগা হোক পুরো চাকতি ভরে ফেলার মতো মাল সব সময় হলে মজুদ থাকে। সেদিন গিয়েছে- আমাদের ব্যাচে হুজুর সংখ্যা এখন অত্যাধিকের চেয়েও বেশী। ক্লাস রুমে ঢুকলে টুপির জন্য কিছু চোখে পড়েনা। জিনিসটা ভালো কী না মন্দ সেটা এখনও বুঝতে পারছিনা।
চতুর্থ বর্ষে উঠিছি এখন। সামান্য হলেও জ্ঞান বুদ্ধি হয়েছে। সেই আমাদের এখন "ইসলাম, সাইন্স এন্ড টেকনোলজি" নামক কোর্স করতে হচ্ছে। সেখানে কুরআনে বৈজ্ঞানিক আবিষ্কারগুলো কিভাবে আগে থেকেই বলা হয়েছে- সেসব পড়তে হচ্ছে।
আমার সমস্যা নেই। কিন্তু শিক্ষানবিস ভ্রাতারও তা পড়তে হচ্ছে। তাকেও পরীক্ষার হলে কুরআন আয়াত লিখে বলতে হবে- এই তো, এখানেই তো বিগব্যাং এর কথা বলা হয়েছে। 
৩...
ধরেছে আবার চন্দ্রবিন্দু। চন্দ্রবিন্দুর গান শুনলে একটাই সমস্যা- মনটা উদাস হয়, একজনের কথা মনে হয়। মনে হয় একজনের আড়ালে এক "আইডিয়ার" প্রেমে পড়েছিলাম। তাতে করে যা হবার হলো, তার জীবনে বিরাট গিরিঙ্গি লেগে গেলো। বোধ হয় আমার জীবনেও। এই গিরিঙ্গি থেকে আমাকে মুক্তি দেবার জন্য সে লাপাত্তা হয়ে গেলো। চলে গেছে যাক- আমার "আইডিয়ার" প্রেমেই আমি থাকি আর চন্দ্রবিন্দুর গান শুনে ভাবি- আমার মধ্যবিত্ত ভীরু প্রেম তোমার কাছে রাখা...
শিরোনামের গানটা এখানে... 


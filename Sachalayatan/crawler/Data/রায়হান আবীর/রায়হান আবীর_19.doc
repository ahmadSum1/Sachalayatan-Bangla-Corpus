ইচ্ছে ঘুড়ি ১৩ ...



১.১ ...
তখন ক্লাস নাইনে। হাউসে নতুন সিডি প্লেয়ার এসেছে। জুমা শেষে আমি আর রুমমেট সাজ্জাদ কিছুক্ষণ মোজার বল দিয়ে রুম ক্রিকেটে শাকুরকে উপুর্যুপরি চার ছয় মেরে চলে আসলাম কমন রুমে। সেখানে এক ভাইয়া ক্যাসেট প্লেয়ারের সামনে কাগজ কলম নিয়ে বসে আছেন। জোরে জোরে বাজছে "" [[অনেক কষ্ট কইরাও গানের নামটা মনে করতে পারলাম না, খালি মনে আছে ভিডুওতে ঝন হাব্রাহাম হাত পা ছুড়াছুড়ি করতো]]। হিন্দি গানের লিরিক লিখে, সেইটা মুখস্ত করে, ক্লাসমেটের সাথে পার্ট মারার স্বপ্নে বিভোর বড় ভাইকে ডিস্টাপ না দিয়ে, আমরা পিছনের চিপায় রিডিং রুমে গেলাম। ওইখানে আমাদের নতুন সিডি প্লেয়ার। তয় তার দায়িত্বে থাকা ভাইয়ারা ভীষণ ইয়ো। লুক্ষ্রাপ লুকদের মতো সারাদিন জুনিয়রদের দিকে নাক মুখ কুচঁকায় থাকে। আমরা ভয়ে ভয়ে এক কোণায় গিয়ে বসলাম।
এমন সময় শুরু হলো, ওয়ারফেজের "হতাশা"। আমি আর সাজ্জাদ একে অন্যকে বলি, আরে জোশ তো গানটা। বাংলা গানে এমন টেস্ট প্রথম। বুদ হয়ে শুনি। উঁকি মেরে এলবামটার নাম দেখলাম। "আলো"। 
মুগ্ধতার রেশ কাটতে না কাটতেই নেক্সট গান আসলো, "সময়"। গানটা শুনে কান্না পেয়ে গেলো। একটা গান এরচেয়ে আর কতো বস হতে পারে? কী নাই গানটাতে? সেদিন থেকে আমি "ওয়ারফেজ" এর পাংখা। ওয়ারফেজের মাধ্যমে যেই ধারার গান প্রথম শুনি, সেই ধারাতে পরে আরও অনেকের গানও ভালো লাগছিল। এই যেমন "আর্টসেল"। কিন্তু আইইউটিতে যখন আমাদের ব্যাচের ফ্রেশার আয়োজনের সময় আসলো, তখন মিটিং এ এক শ্রেণীর ভুদাই পোলাপান বলল, ব্যান্ড আসবে আর্টসেল। আমরা গুটিকয়েক পোলাপান "ওয়ারফেজ" এর কথা বলেছিলাম, কিন্তু তারা আমাদের মুখের উপ্রে ঝাঁটা মেরে বললো, "ধূর!! ওয়ারফেজের গান কয়জন শুনছে? আর্টসেল, আর্টসেল"। সেদিন থেকে আর্টসেলরে মায়রে বাপ বলে দিলাম। যেই পথে আর্টসেল থাকে সেই পথে আমি নাই, খুদাপেজ।
১.২ ...
"কনসার্ট ফর মেরাজ" এ মনে হয়। আমি সাউন্ড সিস্টেমের একদম ধারে দাঁড়ায়ে গান শুনতেছি। ড্রামস আর বেইজের বিটের সাথে সাথে আমার গলার রগ কাঁপছে। আর সেটা কাঁপাচ্ছে ওয়ারফেজ। ততদিনে আমার ওয়ারফেজের সব গান মুখস্ত। এমন সময়, পাশে দাঁড়ানো প্রায় আমার বাবার বয়সী এক ভদ্রলোক বলেন, "ভাই আপনি আমাকে একটা প্রশ্নের উত্তর দেন তো?" আমি বলি, কী? "বাংলাদেশে ওয়ারফেজ ছাড়া আর কেউ গান গাইতে পারে? আপনিই কন।" আর কেউ গান গাইতে পারে কিনা, এই নিয়ে আমি তার সাথে তর্কে যাইনি ঠিকই তবে এইটা স্বীকার করেছি যে, বাংলাদেশে কোন ব্যান্ড যদি সত্যিকারের রক করতে পারে, তাহলে সেইটা ওয়ারফেজ, বাকী সব গান্ধা। ধন্যবাদ।
ফার্স্ট ইয়ারে আমি খুব ভাবতাম, ইস!! যদি ব্রায়ান এডামসের একটা লাইভ কনসার্ট দেখতে পাইতাম, জীবনটা ভরপুর হয়ে যেতো। সেই লিস্টিতে পরে আরও অনেকে যোগ হয়েছে, অনেকে বিয়োগ হয়েছে। কিন্তু এই সকল স্বাপ্নিক হাইপোথিসিসকে গুলি মেরে সত্যিকার অর্থেই একটা ভরপুর কনসার্ট দেখেছি আইইউটিতে থার্ড ইয়ারে ফ্রেশারস রিসিপশনে। "এক্মুঠো বালাম" এর বদলে তখন ফিরে এসেছে মিজান আবার। বদলে যাওয়া এক গলার স্বর নিয়ে। যেই আইইউটিতে এক লাখ আশি হাজারে বিনিময়ে জেমস বলদাটা মাত্র আটটা, নয়টা গান গাইয়া খুদাপেজ বলে, সেখানে ওয়ারফেজ গাইলো বিশটা গান। খুব সম্ভবত সময় শেষ বলে আয়োজকরা না থামালে সেইটা আরও দীর্ঘ হতো ...
তাই, যতদিন স্করপিয়ন, মেঠালিকা, কিংবা অন্য কারও কনসার্ট দেখা হচ্ছেনা, ততদিন আমার দেখা সেরা কনসার্ট ওয়ারফেজ আইইউটিতে যেটা করলো সেটা। গতকাল বুয়েটে ওয়ারফেজের কন্সার্ট দেখতে যাবার আগে এইসব লিখছি। পরে অডিটোরিয়ামের অসংখ্য মানুষ, বাতাসের সংকটে শুধু শিরোনামহীন শুনেই চলে আসতে হয়। ব্যাপার্না। নেক্সট টাইম। আপাতত দুইটা গান ... 








     Get this widget 
|
     Track details  
|
 		eSnips Social DNA    













     Get this widget 
|
     Track details  
|
 		eSnips Social DNA    





২ ...
বন্ধুদের মধ্যে মিলিটারি ইন্সটিটিউট অফ সাইন্স এন্ড টেকনোলোজিতে দুই ধরণের দলই আছে। এক দল হাঁটু, আরেক দল আমার মতো বেলাডি সিভিলিয়ান। হাঁটু পার্টি এখন বড় কষ্টে আছে। সেনাকুঞ্জে প্রধানমন্ত্রীর সাথে দরবারে MIST এর অফিসাররা সবচেয়ে বেশি বেয়াদ্দপি করছিল, তাই প্রতিশোধের আগুনে জ্বলে পুড়ে খান খান হয়ে তাদের সবাইকে পড়ালেখা ইস্তফা দিয়ে ইউনিটে ফেরত পাঠিয়ে দেওয়া হয়েছে। সবচেয়ে বেশি মন খারাপ "নেভাল কাউ" যারা- বেয়াদ্দপি করার সময় তারা কিছু করে নাই, কিন্তু এদিকে পাশ করতে দেরি হলে প্রমোশন দেরিতে হবে, পরে জুনিয়র পোলাপান তাদের স্যার হয়ে যাবে ... 
এবং এই সব কিছুর মাঝে বেলাডি সিভিলিয়ানরা ব্যাপক মৌজে আছে। তাদের জন্য ঝাকানাকা হল বানানো হয়েছে। সেই হলে সামনে বিশাল বারান্দা, পিছনে এটাচ বারান্দা, বাথরুম। রুমে 1 mb/s ইন্টারনেট লাইন। দুনিয়ার সামাজিক ছবি নামাইতে নামাইতে তারা সবাই প্রায় দিনকে দিন হাড্ডিসার হয়ে যাচ্ছে ...
এক এমবি লাইনের মৌজ নিতে সেদিন গেলাম হলে। সচলের মা.মু ভাইয়ের লিংকের সিনেমা যেগুলো দেখা হয়নাই, তার মধ্যে থেকে কয়েকটা ধুম-ধাম নামিয়ে ফেললাম। ফাইন্ডিং নেভারল্যান্ড, উইম্বলডন, আউট অব আফ্রিকা , দ্য গুড, দ্য ব্যাড, দ্য আগলি, এনিমি এট দ্য গেটস, মাই কাজিন ভিকি, লাভ স্টোরি- এইগুলো ডিভিডিতে ভরে বাসায় নিয়ে আসলাম ছুটিতে আরামসে দেখবো বলে।
সেই দেখা এখনও শুরু হলো না। ডিস্টাপ দিচ্ছে ৩০ রক সিরিয়ালটা। এইটা শেষ না করে অন্যকিছুতে মন বসানো যাচ্ছে না ...
৩ ...
৩৬০ বন্ধ করে দেবার আকাংখা ইয়াহুর অনেকদিন ধরেই ছিল। ব্লগারদের ক্ষেপানোর জন্য কোটি কোটি বাগে ভর্তি করে রেখেছিল জায়গাটা। মন্তব্য করা যায় না ঠিকমতো, পোস্ট দিতে হলে হাজারবার ট্রাই করা লাগে। মিজাজ বিলা করে কয়েকদিন আগে চলে এসেছিলাম ব্লগস্পটে। আরেকজন রয়ে গেছিল।
তবে আর থাকতে পারবেনা। এই মাত্র মেইল পেলাম ৩৬০ বন্ধ করে দিচ্ছে ইয়াহু। গুডবাই ৩৬০, উই উইল মিস খামু ইয়ু ...
৪ ...
ধর্মভিত্তিক রাজনৈতিক সংগঠনের সাথে জড়িত ছিলেন বাহার। আর সেটা করতে গিয়েই এইচ এস সি'র ফলাফল খুব খারাপ হলো। বাবা তাকে বের করে দিলেন বাসা থেকে। প্রচন্ড অভিমানে বাহার ভাবলেন, দেশ ছাড়বেন। পাসপোর্ট করাই ছিল, পরিচিত একজনের কাছ থেকে পাঁচশ টাকা নিয়ে রওনা হলেন বেনাপোল সীমান্তের দিকে। পৌঁছালেন কলকাতা। দেখতে দেখতে ফুরিয়ে এলো টাকা পয়সা। বাবার দেওয়া হাত ঘড়িটা বিক্রি করে চললেন হায়দারাবাদ, সেখান থেকে দিল্লি। আজমীর শরীফের বিনামূল্যের খিচুড়ি খেয়ে কয়েকদিন ঘুরে বেড়াবার পর সিদ্ধান্ত নিলেন আবার সীমানা অতিক্রম করবেন। রাজস্থান সীমান্ত দিয়ে প্রবেশ করলেন পাকিস্তানে। পাকিস্তানে তিনি ছিলেন অনেকদিন। তারপর চলে গেছেন আফগানিস্থান, সেখান থেকে ইরানে, সেখান থেকে ইরাক, ইরাক থেকে জর্ডান আর প্যালেস্টাইনে। প্যালেস্টাইনে যুদ্ধ করেছেন। তারপর এক লোকের সহায়তায় আফ্রিকা পাড়ি দিলেন। আফ্রিকার মৌরিতানিয়া, মিশর, ঘানা, বুরকিনা, ফাসো, গিনি বিসাও সহ আরও অনেকগুলো দেশে থেকেছেন, কাজ করেছেন। গিয়েছেন গ্রানাডা দ্বীপে, গিয়েছেন কিউবায়। কিউবা থেকে নৌকায় চেপে আম্রিকার ফ্লোরিডায় ঢোকার চেষ্টা করেছেন, পারেন নি- ফেরত পাঠানো হয়েছে। বিতাড়িত হয়েছেন লন্ডন আর প্যারিস থেকেও। বিশ বছরে পৃথিবীর চল্লিশটিরও বেশি দেশে থেকে শেষ আস্তানা গড়েছেন আমস্টার্ডামে।
পড়ছি শাহাদুজ্জামানের "আমস্টার্ডামের ডায়রি"। এই বইয়েই পাওয়া গেলো বাহারের (ছদ্মনাম) এই জীবন সংগ্রামের কথা। বইটা দারুন। ভ্রমণকাহিনি ভালো লাগে এমন সবাই পড়ে দেখতে পারেন। বইয়ের সাথে সংযুক্ত আছে ০৬-০৮ এ প্রথম আলোতে লেখা সীমিত কলামগুলোও। 
হাতের কাছে রেখে দেওয়া আরেকটা বই পড়ছি একদুই পাতা করে। সেলিনা হোসেনের "লারা"। এতসব চ্যালেঞ্জার মানুষের চ্যালেঞ্জিং জীবন কাহিনি পড়ে ক্যামঞ্জানি ক্যামঞ্জানি লাগে। জীবনটা শুয়ে বসেই কাটায় দিলাম। ক্লাস এইটে "কালপুরুষ" বইটা পড়ে খুব ইচ্ছে ছিল অর্ক হবার, কিংবা কলেজে উঠার পর "গর্ভধারিণী" পড়া শেষে আনন্দ হবার। এর কোন কিছুই হয়ে উঠেনি। মনে হয়- আমি ভবঘুরেই রবো এটাই আমার অ্যাম্বিশন ... 


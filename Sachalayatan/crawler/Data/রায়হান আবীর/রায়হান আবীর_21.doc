ইচ্ছে ঘুড়ি ১১ ...



১.১...
একদম পিচ্চিকাল। এক টাকা দামের "লাল আইস্ক্রীম" কিংবা নায়িকাদের ছবি আঁকা "টিকটিকির ডিমের" জন্য জান কোরবান দেবার সময়। এমন এক সময়ে ছোট চাচা একদিন আমাকে আর এক বছরের বড় কাজিনকে বললেন, আমাদের খেলা দেখতে নিয়ে যাবেন ঢাকা স্টেডিয়ামে। সেটা খুব সম্ভবত তখন পর্যন্ত আমার জীবনে শোনা সবচেয়ে বড় সুখবর। খেলা হবে প্রিমিয়ার লীগে ক্রিকেটে "মোহামেডান" আর "অগ্রণীব্যাংক" এর মধ্যে। সাথে আরও বললেন আমরা যদি তার দল অর্থাৎ মোহামেডান সমর্থন করি তাহলে একটা করে চকবার আইস্ক্রীম খাওয়ানো হবে। আগেই বলেছিলাম, এক টাকার আইস্ক্রীমই তখন আমাদের জিভে জল এনে দিত আর চকবার তো বিশাল ব্যাপার।
সেই দিন থেকে আমি মোহামেডান। ক্রিকেট, ফুটবল, হকি, দাবা। সাঁতারে এইসব দলাদলি হয় কিনা জানা নেই, থাকলে সেখানেও মোহামেডান।
১.২...
৯৪ এর বিশ্বকাপ ফুটবলের সময় আমার বয়স আট। ছোট কালের স্মৃতি সময়ের সাথে ঝাপসা হয়ে যায়। তারপরও কিছু মনে থাকে এইটা প্রমান করার জন্যই যে, আমরা হঠাৎ করে বড় হয়ে যাই নি। বিচি থেকে গাছ হয়েছি।
যাই হোক, সেই বিশ্বকাপের সব কথা মনে নেই। খালি মনে আছে আমি আর আব্বু একসাথে খেলা দেখতাম। আব্বুর ইতালির সমর্থক ছিলেন। তার দেখাদেখি আমিও। বাসায় ফুটবল দেখার মতো আর কেউ ছিল না। আমি আর আব্বু খেলা দেখতাম আর ইতালি সাপোর্ট করতাম।
তারপর দীর্ঘদিন আমি ইতালির সমর্থক ছিলাম। ২০০২ এর বিশ্বকাপে, ক্যাডেট কলেজে প্রথমবারের মতো যখন সবাই একসাথে খেলা দেখতে বসলাম তখন বুঝলাম, পৃথিবীতে মানুষ দুইটা দল সাপোর্ট করে। হয় আর্জেন্টিনা, নয় ব্রাজিল। ইতালি- মিতালি সাপোর্ট করার বেইল নাই। দল হালকা থাকে, ঝগড়া করে সুখ পাওয়া যায় না।
আমি সুন্দর মতো দল পরিবর্তন করে ফেললাম। হয়ে গেলাম ঘোর আর্জেন্টিনা। কিন্তু আমার ব্যাড লাকটাই খ্রাপ। এরপর থেকে আজ পর্যন্ত আর্জেন্টিনা তার সমর্থকদের পার্ট নেবার মতো সুযোগ দিয়েছে খুব কম। কিন্তু কিচ্ছু করার নাই। আমি বাংলাদেশের বিশিষ্ট নেতাদের মতো চৌদ্দবার দল পরিবর্তন করতে পারবো না। তার উপর ব্রাজিল সাপোর্ট করার প্রশ্নই আসে না। চোরা দেলু যদি এমপি হোস্টেলের টিভি, ফ্রিজ, সাবান কেস, পেয়াঁজ, মরিচ, জুতা ঢলার ব্রাশ চুরি করে রাস্তায় গলা ফাটায়ে নীতিবাক্য কপচাইতে পারে, তাহলে আমি আর্জেন্টিনা নিয়া হাজারো চিল্লাইলেও সেইটা কোন ঘটনা হবে না বলেই আমার বিশ্বাস।
১.৩...
আর্সেনালের সাপোর্টাল হলাম কিভাবে সেইটাও বলার ইচ্ছা ছিল। কিন্তু বলবোনা। কারণ হালার পুতদের উপর বিশাল মেজাজ খারাপ। আগে না জিতলেও কি সুন্দর খেলতো। আর এখন!!! থাক বললাম না। কালকে ম্যানইউর সাথে ম্যাচ দেখার পর ঠিক করছি আপাতত আর আর্সেনালের খেলা দেখবো না। যদি কোনদিন ভালো খেলে তাহলে ফুটিটিউব থেকে ২৩ মিনিটের হাইলাইট দেখে নিবো। হুদাই দুই ঘন্টা টাইম নষ্ট করার টাইম নাই। বহুত কাজ আছে দুনিয়ায়।
২...
আজকে একমাস পর ব্লগ লিখলাম। ব্লগ লেখাটা আমার জীবনে সত্যিকার অর্থেই গুরুত্বপূর্ণ একটা ব্যাপার ছিল। একজনের সাথে কথা বলার অন্যতম উপায় ছিল।
মানুষের জীবনে হয়তো এমন কিছু স্বপ্ন থাকে, মানুষ জানে যে এইটা স্বপ্নই- বাস্তব হবার কোন কারণ নেই। কিন্তু ধুম করে কেউ কেউ ভাগ্যবান হয়ে যায়। আমার হয়েছে সেই অবস্থা।
উড়ে বেড়ানো গত দেড়মাস নিয়ে আমি হাজার হাজার শব্দ লিখতে পারতাম। কিংকং ভাই কিংবা কনফু ভাইয়ের আগের আমলের লেখাগুলোর মতো অতি রোমান্টিক কিছু লিখতে পারতাম গোটা বিশেক। কিন্তু লিখছিনা। আমি লিখবো না ... কারণ সব আনন্দের মাঝেও একটা ব্যাপার থাকে। আমার এই অতি আনন্দময় সময়ে সেই ব্যাপারটা একটা বিরাট প্রশ্নবোধক চিহ্ন হয়ে দূর থেকে তাকিয়ে আছে আমার দিকে ...


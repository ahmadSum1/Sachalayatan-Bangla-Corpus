আল জাজিরার গোলাম আজম



সেদিন সকালে নাশতার টেবিলে বসে দেখি পেপার নাই। হকার দিতে ভুলে গিয়েছে। প্রিয় দুই বড় ভাইয়ের কালের কণ্ঠের ক্রীড়া পাতায় সাংবাদিক হিসেবে থাকার সুবাদে প্রথম থেকেই আমাদের বাসায় কালু পত্রিকা চলে আলুকে বাদ দিয়ে। যাই হোক, সকালে উঠে আমি কালের কণ্ঠ পত্রিকা না পেয়ে মন খ্রাপ করলাম, আমার মনে হলো সকালে পেপার না পড়লে দিন শুরু করলে সেটাকে দিন না বলে অন্যকিছু বলা উচিত।
আমরা তাই আলু, কালু পত্রিকা পড়ি। কিংবা রাতে বাসার চ্যানেলে সময় টিভির সংবাদ দেখি, আঁতেলরা অনেক সময় দেখে বিবিসি, সিএনএন, আলজাজিরা। আমরা অনলাইনে বিডিনিউজ পড়ি, বিবিসি পড়ি। ক্যানো পড়ি? ব্যক্তি মানুষ হিসেবে আমরা আসলে একটা ক্ষুদ্র জায়গায় বিচরণ করি, চারপাশে কী হচ্ছে খোঁজ খবর রাখার জন্য আমাদের পত্রিকা পড়তে হয়, খবর দেখতে হয়। এইসব খবর দেখে আমরা চারপাশের সবকিছু বিচার বিবেচনা করি, খবর দেখে আমরা হরতালের খবর জানি, সেনাবাহিনীর আভ্যন্তরীণ ক্যু এর কথা জানি। 
তো এই জিনিসগুলা আমাদের জানানোর মহান দায়িত্ব যারা পালন করছেন, মানব সভ্যতায় তাদের মিডিয়া বলা হয়। আরও স্পেসিফিক অর্থে আমরা না হয় এদের নাম দেই 'মূল ধারার মিডিয়া'।, যেহেতু এখন ব্লগ, টুইটার, ফেসবুকের মতো বিষয়ও এই সভ্যতায় উপস্থিত।
একটা বিষয় মজার না? এই মিডিয়ার হাতে কিন্তু আমরা আমাদের বেশ বড় একটা আস্থা দিয়ে রেখেছি। আমরা ধরে নিয়েছি নিজের দেশে ঘটে যাওয়া, দেশের বাইরে দুনিয়ার আনাচে কানাচে ঘটে যাওয়া সকল ঘটনার মধ্যে কোন ঘটনাটি আমাদের 'জানা দরকার'- সেটি মিডিয়া সঠিকভাবে নির্বাচিত করবে আমাদের জন্য- অতঃপর আমরা দেখবো, জানবো। আমরা ধরেই নিয়েছি মিডিয়া আমাদের এই আস্থার উপর পূর্ণ শ্রদ্ধা পোষণ করে সুচারু দায়িত্ব পালন করবে, কিন্তু দুনিয়া তো এভাবে চলেনা। আমরা ভাবতে চাই, দুনিয়ার এভাবে চলা উচিত কিন্তু দুনিয়া এভাবে চলেনা।
প্রতিদিন খবরে কাগজে কতো খবর পড়ি। ঐখানে ঐ হৈছে, ঐখানে ঐ সন্ত্রাসী গ্রুপ ঐ ভালো গ্রুপের দশজনকে হত্যা করেছে, ঐখানে ঐ বিজ্ঞানী এইটা আবিষ্কার করছে, এইখানে সেই হৈছে। আমরা পড়ি, কিন্তু পড়ার সময় আমরা কতজন কল্পনা করি, আমরা যা পড়ছি তা আদৌ ঠিক কিনা। আমাদের সামনে খবরটি তুলে এনেছেন যে সংবাদকর্মী তিনি ব্যাপারটা ঠিকমতো বুঝে লিখেছেন নাকি অবুঝে লিখেছেন, সংবাদটি তিনি দেখেছেন নাকি লোকের মুখে শুনেছেন তা আমাদের জানার উপায় থাকেনা। কিন্তু আবারও মানুষের মতো করে আমরা ভাবতে চাই, সংবাদকর্মী সঠিকভাবে খবরটি সংগ্রহ করে, সঠিকভাবে বিষয়টি পড়ে, সঠিকভাবে বিষয়টি উপস্থাপন করেছেন। কিন্তু ভাবনায় কী আসে যায়।
ল্যাবে বছর দুয়েক আগে একটা এক্সিবিশন হলো। প্রথমআলো বেশ ভালো কভারেজ দিলো। যিনি সংবাদ সংগ্রহ করতে এসেছিলেন, তাকে আমি তথ্য দিয়ে সাহায্য করলাম। মৌখিক, লিখিত। রাতে ফোনে কয়েকবার তথ্য কনফার্ম করলাম, পরেরদিন অসংখ্য ভুল সমেত এক রিপোর্ট হাজির। একটাই মজা, আমাদের খবর হওয়াতে আমরা বাজে এবং বিচ্ছিরি ভুলগুলো ধরতে পেরেছিলাম, বাকীরা পারেনি, তারা সেই লেখা শেয়ার করেছে, আমাদের অভিনন্দন জানিয়েছে।
এরপর থেকে ল্যাবের বিভিন্ন খবর নিয়ে পত্রিকায় মাঝে মাঝে রিপোর্ট এসেছে প্রত্যেকটাই মহা ভুলে পরিপূর্ণ। সাম্প্রতিক একটা ঘটনা ইন্টারেস্টিং। ইউনেস্কোর ফান্ডিং এ আমাদের ল্যাবের তত্ত্বাবধানে সূর্যের তাপে পানি বিশুদ্ধ করার একটা ক্যাম্পেইন করা হচ্ছে। মূল প্রতিপাদ্য বিষয়, ডিপ টিউবওয়েল ব্যবহারকে অনুৎসাহিত করে, সারফেস ওয়াটার অর্থাৎ নদী, খাল, পুকুরের পানি জীবাণুমুক্ত করে পান করাকে উৎসাহিত করা। কারণ সারফেস ওয়াটারে আর্সেনিক থাকেনা, জীবাণু থাকে। সূর্যের তাপে সেই জীবাণুগুলো মারা সম্ভব, গবেষণা সেটা নিয়েই হচ্ছে। তো এই ক্যাম্পেইন উপলক্ষে কয়েকদিন আগে একটা অনুষ্ঠান হলো শিক্ষামন্ত্রীকে সভাপতি করে। পরেরদিন প্রত্যেকটা পেপারেই অনুষ্ঠান নিয়ে খবর আসলো।
অত্যন্ত দুঃখের ব্যাপার, আসলেই অত্যন্ত দুঃখের ব্যাপার এই কারণে যে সকল পত্রিকার শিরোনাম, সূর্যের তাপে আর্সেনিক দূর করার পন্থা আবিষ্কার করলো ঢাকা বিশ্ববিদ্যালয়। কী অপমানজনক ব্যাপার। সূর্যের তাপে আর্সেনিক দূর হবে কীভাবে? আমাদের ক্যাম্পেইনের মূল বিষয়ই তো হৈলো ভাই আর্সেনিক দূর করার জন্য কোটি কোটি টাকা খরচ কইরা গবেষণার কী দরকার, আর্সেনিক আছে এমন পানি ব্যবহার না করে অন্য পানি ব্যবহার করলেই হয় যেখানে ভিন্ন উৎসের পানি পর্যাপ্ত পরিমাণে আছে। আর হ্যারা লিখলো কী! 
নিজেদের খবরগুলোয় ভুলের মাত্রা দেখি আমি অন্য খবরগুলোর কথা ভাবি। না জানি সেগুলোর কী অবস্থা। আমরা আস্থা রেখেছি, কিছু আস্থাটা কার ওপর সেটা জেনে রাখাও বোধহয় ভালো।
এই তো গেলো তথ্যগত ভুল। দৃষ্টিভঙ্গির অত্যাচারের কথা, নির্দিষ্ট ঘটনা চেপে যাওয়া, ইচ্ছে করে ঘটনা ম্যানিপুলেট করে প্রকাশ করা সবকিছুই তো হয় মিডিয়াতে। আর এইসকল ভুলভাল তথ্য কানে নিয়ে আমরা প্রতিনিয়ত বেঁচে থাকি। 
এতো কথা ক্যান মনে হলো? মনে হলো, আল জাজিরার এই ভিডিওটা দেখে। ভিডিওটার কী দেখে মনে হলো সেটা লেখাটায় নাই, ভিডিওটা ভালো না মন্দ সেটাও বলা নেই। ভিডিওটা দেখে আমি শুধু ভাবলাম পৃথিবীর অন্য প্রান্তের একজন মানুষের কথা, যার কাছে বৈশ্বিক সংবাদ মানে আল-জাজিরা, যিনি আল-জাজিরার উপর আস্থা রেখেছেন, যার কাছে বাংলাদেশ মানে আল-জাজিরার চোখে বাংলাদেশ।



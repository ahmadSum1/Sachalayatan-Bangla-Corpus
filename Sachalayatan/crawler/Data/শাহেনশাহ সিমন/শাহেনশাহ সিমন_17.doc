টুকরো-বিচ্ছিন্ন চিন্তামালা



১
মূষলধারে বৃষ্টি হচ্ছে। অফিসের ফ্লোরে ফ্লোরে ঘুরছি আজকে, কোন কাজ করতে ইচ্ছা হচ্ছে না। মেঘলা আকাশ দেখলেই আমার আলসেমীটা চাগিয়ে ওঠে। ব্যতিক্রম বলতে বসের রুমের বোরিং আধাঘন্টা'র রুটিন মিটিং। বসের-ও মনে হয় কোন কাজ-কাম নাই আজকে। রেকর্ড বৃষ্টির দিনে অফিস বিল্ডিঙের পাশে সৃষ্ট ক্ষত গাড়িয়ে বসার আগেই কীভাবে মেরামত করা হবে বলতে বলতেই একটা কাঁপুনি বা ঝাকুনি খেলাম আমরা সবাই। লেকের পাড়ের ৬তলা অফিসের ভিত্তিমূল দূর্বল। তার ওপর লেগেছে ভাঙন। কে জানে, আজকে ঠিক-ঠাক বাসায় যেতে পারবো কিনা।
২
মানুষ হিসাবে আমি বেশ ভুলোমনা। বন্ধু, আত্মীয় এমনকি নিজ সংশ্লিষ্ট বিশেষ দিন গুলো আমার কখনোই মনে থাকে না। কমিউনিটি সাইটগুলোর কল্যাণে অবশ্য অনেক কিছুই মনে রাখা লাগে না আজকাল। যেমন গত রাতে রবি ঠাকুরের 'স্যাড ডিমাইস' নোট দেখে বুঝলাম আজ বাইশে শ্রাবণ। 'টুডে ইজ দ্যা ডে অব স্যাড ডিমাইস অফ দ্য টাগোর।' এমন ফাজিলীয় মেসেজ দেখে রাত থেকেই মেজাজটা খিচড়ে আছে। অফিসেও তার কিছু প্রভাব দেখছি। বিভিন্ন কিউবে মৃদুশব্দে বিভিন্ন লহরীর মিশেলের সাথে বিল্ডিং কাপুনির কারনে সৃষ্ট কিছু চ্যাওম্যাও, খারাপ লাগছেনা ফিউশনটা।
৩
মোররা, চকলেট বোম্ব আর রাতে মসজিদের সামনের আড্ডা— কলেজ-বিশ্ববিদ্যালয় সময়গুলোতে শবেবরাত মানেই ছিল এগুলো। এক বরাতের রাতে বৃষ্টি বেশ নাকাল করেছিল আমাকে। গতবারের এমন রাতে মসজিদের সামনে থেকে কয়েকজন যুবক মুসল্লীকে কিছু সৈনিক উঠিয়ে নিয়ে গিয়েছিল শৃঙ্খলা ভাঙার অপরাধে। শুনেছিলাম পরে সবাই নাকি ছাড়া পেয়েছিলো সংশ্লিষ্টদের বরাতে কিছুটা সৌভাগ্য ইনজেক্ট করে। এবার দেখি কি হয়। রকমারী রঙচঙা বিভিন্ন স্বাদ-বিস্বাদের হালুয়া-ও বেশ লাগত। গরম লুচি/পরোটা'র সাথে গাজর-খেজুরের হালুয়ার কথা ভাবতে ভাবতে এখনই জিভে লালা চলে আসলো  । বাড়ি বদলের দরুন এবার প্রতিবেশীদের হালুয়ায় ভাগ বসানো হলো না, এই আফসোস! 


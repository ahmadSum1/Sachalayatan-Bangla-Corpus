চলে যাচ্ছে দিন



আমি ভাগ্যবান মানুষ; সবার এক্টা হ্যাপি বার্থডে থাকে, আমার ২টা আছে। ২য় জীবনের ১ম বার্থডেটা এখনও পালনের সময় আসে নাই। তো আমার বয়স হইলো একুনে সাত মাস। আমার পরিবার ও ২টা। সেই সচল ব‌হুভাবে পাশে ছিলো, আছে। 
আজকের দিনটা অন্যরকম ছিলো। দীর্ঘ একটা প্রতীক্ষার অবসানের আগের দিন। অনেকটা চৈত্র সংক্রান্তির মত। সূর্য ডুবে যাওয়ার পর মনটা উদাস হয়ে গ্যালো। ভাবলাম, হ্যাপেনিং ডে'র আগের রাত আজ, সামান্য ডাল-রুটি'র বদলে কয়েক পদের সামুদ্রিক মাছের কালিয়া; কবুতর বা হাঁসের কোর্মা; মটর পোলাউ কী নসিব হতে পারতো না (কী হাল, খাবারের নাম ও আজকাল মনে থাকেনা) ! আর পরে ভরপেটে একটা হাভানা সিগার! নসীবে বেনসন লাইট ও নাই 
ফেসবুক বা ব্লগে নিয়মিত হতে পারছিনা। বই পড়তেও কষ্ট হয়। সময়টা চরম নিরানন্দে যাচ্ছে; হাসপাতাল ও বাসা মিলিয়ে। শেষবারের বার ফিরেছি হুইল চেয়ারে। হুইল চেয়ার দুলতে দুলতে চলছে, আশপাশের অনেকজোড়া "ঈশ কি ক ষ্ট" লুক কে খেতাপুড়ি বলে রাস্তায় নজর দিলাম। বাসা পর্যন্ত পৌঁছতে পৌঁছতে ১২ বার ঝাঁকি খেলাম, ২টা বিশাল ঢাল পাড়ি দিলাম, মাত্র ৩ ইঞ্চি উচ্চতার কাছে ধরা খেলাম চার বার, লিফটে গুতাগুতি করে কোনোরকমে ঢুকলাম। ভেবেছিলাম আগামীবার হাসপাতালে ভর্তির আগ পর্যন্ত আমি হয়ত ঘর থেকে বের ই হতে পারবো না যদি না মহান হারামি বন্ধু সাইফ নিজের শক্তি ব্যাব‌হার করে; আর সেটাই হয়েছে। কাল সরতে পারবো বিছানা থেকে।
আমার একটা পেইন সং আছে, সেটাই নিজেকে শোনাচ্ছি "আনন্দলোকে, মঙ্গলালোকে..."। পেইন খেতে না চাইলে মালাউনদের গালি দ্যান, পূর্ণিমার 'গল্প'টা আবার পড়েন, আমোদ পাবেন। শীতের রাত, চাইলে আগুন ও পোহাইতে পারেন বাড়ি পুড়ায়ে। মনুষ্য কাবাবের গন্ধে ভরে উঠুক আপনার আশপাশ। নিজেকে মানুষ মনে হলে তাদের পাশে দাড়ান, আক্রমনকারী খবিসকে দাবড়ে দ্যান। নাইলে আমার মত ল্যাঙড়া হয়ে "ঠিক থাকলে কতো গুপ্তকেশ উৎপাটন করতাম!" বলে কম্বলমুড়ি দিয়ে শুয়ে থাকেন।
আমাদের অসংখ্য সমস্যা আছে। ব‌হু বিদেশি শক্তি পিছে লেগে আছে যাতে ঘেডি সোজা না হয়। অনেক মুক্তিযোদ্ধা গ্রেগর সামসা'র মত বিশালাকৃতির তেলাপোকা হয়ে যাচ্ছেন। দেশটাকে মনে হয় কেউ-ই ভালোবাসেনা। সবাই দেশ ছেড়ে চলে যেতে চায়, কেউই তাদের অবস্থানে খুশী না। গত বছরে অনেক মানুষ বিভৎসভাবে খুন হয়েছে, এবং বিভৎসতা তার কুৎসিততম অবস্থান কোথায় সেটা দেখাতে উঠে পড়ে লেগেছে। মানবাধিকার সব পক্ষেরই আছে। এবং সেটার লঙ্ঘন হলে সবার ক্ষেত্রেই হওয়া উচিৎ। 
এই দেশে সবচেয়ে খারাপ গালির অধিকারী মানুষ নামক দোপেয়ে জীবকটা বিশাল খানাপিনা, বিচার ও চিকিৎসা পায়, সবচেয়ে নীচুস্তরের মানসিকতার ব্যাক্তিটি আয়েস করে গোত্র প্রধান হয়, খালি physically challanged নামক গালভরা শব্দের অধিকারীদের কোনো অধিকার নেই; তারা সংখ্যালঘুতম! এবং এ ব্যাপারে সরকারের কোনো দৃষ্টি নেই। তারপরেও হাসপাতালের বেডে বসে যখন কাদের মোল্লার ঝুলে পড়ার খবর জানি, রানা প্লাজা ধ্বংসের উদ্ধারে মানুষ ঝাপিয়ে পড়ে বা একটা পাঁচই ফেব্রুয়ারি আসে তখন মনে হয়; বদলাবে। বদলাচ্ছে। আমার ছোটো মেয়েটা বড় হয়ে দেখবে চার দশক পরে হলেও এদেশে রাজাকারদের বিচার হয়েছে। মৃত রাজাকারদের দোষী বলা হয়েছে। চান্সে হিরো হয়ে যাওয়াদের সঠিক যায়গা দিয়েছে ইতিহাস। মালাউন শব্দটাকে অবমাননাকর এবং জরিমানাযোগ্য করা হয়েছে। ভিন্নধর্মীদের উপর আঘাত স্বধর্মীরা ঠেকাবে, এ নিয়ে বাণিজ্য হবেনা, আঘাতকারী ন্যুনতম সময়ের মধ্যে হাজতে যাবে। আর আমার মত মানুষেরা নিজেকে সংখ্যালঘু মনে করবেনা।


বাজেগল্পঃ পারিশা



- বাংলায় লিখছেন? কীভাবে?
ল্যাপি থেকে চোখ সরিয়ে তাকালাম। হৃদয়ে এক অশান্ত ঝড় বয়ে গেলো যেন! রাতের এয়ারপোর্ট লাউনঞ্জে একা বসে বসে সচলায়তন গুতানোর সময় এমন অযাচিত সঙ্গ পেয়ে নিজেকে 'গুগল' মনে হলো। নেশা ধরানো পারফিউম, চশমা'র লেন্স থেকে বিস্ময় দৃষ্টি আর লাউন্জের প্রায় নির্জনতা — সব মিলিয়ে অন্যরকম এক মধ্যরাত।
- তেমন কঠিন কিছুনা। সব-ই ফোনেটিক। এক ছোট ভাই মেহ্দি'র কল্যাণেই এতকিছু।
দেখালাম কিভাবে সচলায়তনে আমরা লেখালেখি করি। বেশ উচ্ছসিত সে বাংলা লেখার এমন সাবলীল উপায় দেখে।
- আমিও এখানে লিখতে পারবো?
- কেন নয়! অবশ্যই। মূলতঃ কী লিখেন আপনি?
- আসলে লেখালেখি কখনোই করা হয়নি। অনেক সময় প্রেমে পড়লে বা প্রচন্ড শক্ড হলেও লেখালেখি করেন অনেকে। তবে আমার ক্ষেত্রে সে চেষ্টাও করা হয়ে ওঠেনি কখনো।
মুখে যেন একটু অপরাধী'র ছাপ পড়লো তাঁর। আমি হোহো করে হেসে উঠলাম তাঁর এ অবস্থায়। গালের লালচেভাবে  মনে হলো তিনি বেশ বিব্রত!
- আমি শাহেনশাহ। বেলজিয়াম যাচ্ছি। ব্রাসেলসে। আপনি?
- আমি পারিশা। মিউনিখ যাচ্ছি। ইতিহাদে। আপনি কোন এয়ারলাইন্সে যাচ্ছেন?
- আমিও তো! আপনার তো ফ্লাইট তো ৫টা ৫০ এ, এতো আগে এসেছেন যে?
- দূরে থাকি অনেক। তাই...
- ও আচ্ছা। ওখানে কেউ...
- আমার হাজব্যান্ড। ওখানে কয়েকদিন আগেই গিয়েছে, এখন আমিও যাচ্ছি। আপনি?
- এমনি, বেড়াতে। শস্তা'র টিকেট পেলাম। ভাবলাম ঢু মেরেই আসি একবার। আপনারা কী জার্মানীতেই সেটেন্ড হচ্ছেন?
- না। আমাদেরটাও এক অর্থে বেড়ানো বলতে পারেন। সেকেন্ড হানিমুন। 
কফি খাচ্ছি চুপচাপ। এর মাঝে জানলাম, পারিশা আমার পাঁচ বছরের সিনিয়র! আজকাল যে কী সব মেক-আপ বের হয়েছে! বয়স আন্দাজ করা একদমই অসম্ভব। ঘুরতে পছন্দ করেন। ব্যক্তি জীবনে চিত্রশিল্পী। কথায় কথায় এও জানলাম তিনি বছরখানেক হলো দ্বিতীয় বিয়ে করেছেন। একটু অনাগ্রহী হয়েই বিশদ বৃত্তান্ত জানার ইচ্ছা প্রকাশ করলাম।
- আসলে ঘটনাটা অনেকটা গল্পের মতই। তাই বাংলা লেখার কথা জানতে চাইছিলাম।
- বলছেন কী! তবে তো শুনতেই হয় ঘটনাটা কী! গলায় খানিকটা কপট আগ্রহ ফুটিয়ে তুললাম।
- শুনুন তবে! লম্বা এক শ্বাস নিয়ে তিনি শুরু করলেন তাঁর ঘটনা।
আমার হাজব্যান্ড, এয়ারফোর্সে ছিলেন। যশোরে পোস্টিং ছিল। বেশ ছিমছাম শহর। ভালোই ছিলাম। একদিন মহড়াতে গেলেন। ওর অফিস থেকে স্পেশাল কল আসলো। শেষ! বিয়ের দু'বছরেই আমাকে বিধবা হতে হলো।
বাসার একমাত্র ছেলে ছিলো, খুব-ই ব্রাইট আর ব্রিলিয়ান্ট! সবাই মুষড়ে পড়লো এ আকস্মিকতায়। আর আমার অবস্থা বর্ণনা করবার মত না। কি হচ্ছে, কী চলছে — কোনোকিছুতেই মনোযোগ নেই। বলা যায়, একদম পাথর হয়ে গিয়েছিলাম! যাক্, সমস্ত দাপ্তরিক আর সামাজিক আনুষ্ঠানিকতা শেষ হলো। নিশ্চিত হলাম, ও আর নেই।
বনানী কবরস্থানে ওর কবরের ব্যবস্থা করলেন আমার শ্বশুর। ওর দাফনের দিন আমরা, মানে মেয়েরাও কবরস্থানে গেলাম। বাইরে শেড এর নীচে দাঁড়ালাম। তখনি প্রথম আমার কান্না পেলো। আমার মায়ের পাশে দাড়িয়ে কাঁদছি। একসময় সবাই বের হয়ে এলো। ফিরে গেলাম বাবার বাড়িতে। পরের সপ্তাহে একাই কবরস্থানে গেলাম। বাইরে না থেকে কবরের কাছে চলে গেলাম কোনো তোয়াক্কা না করেই। দেখলাম, একজন ওর কবরপাশে দাড়িয়ে আছে। আমার দিকে তাকিয়ে আছে অদ্ভূতভাবে! জানতে চাইলাম, 'ও কী আপনার বন্ধু ছিলো?' পাশের কবরের দিকে দেখালো। দু'টো কবর পাশাপাশি — একটা ছোট বাচ্চার, আর বাচ্চার মায়ের!
পরের সপ্তাহে আবার গেলাম কবরস্থানে। সেদিনের ভদ্রলোক ও ছিলেন। কথায় কথায় শুনলাম তাঁর স্ত্রী আর বাচ্চা মেয়েটা রোড অ্যাক্সিডেন্টে মারা গিয়েছে। আমার হাজব্যান্ড আর তাঁর ওয়াইফ আর বেবি — একই দিন! পরে কবরস্থান ছাড়াও আমাদের দেখা হতে লাগলো। এভাবে বেশ কয়েকবার-ই সেই ভদ্রলোকের সাথে দেখা হলো। স্বাভাবিক নিয়মে ঘনিষ্ঠতাও বাড়তে থাকলো। 
পারিশা থামলেন। দম নিয়ে কফি শেষ করলেন। আরেক কাপ অফার করলাম। বিনয়ের সাথে না করলেন। অস্বীকার করবোনা, সময়-টা ভালোই কাটছে।
-তারপর?
- আর কী? এই যে, সেকেন্ড হানিমুনে যাচ্ছি এবার! খিলখিল শব্দে হেসে উঠলেন পারিশা। আর এখনো আমরা বনানীতে যাই নিয়ম করে। 
উঠে দাঁড়ালাম। বিদায় নিলাম। অদ্ভুত মানুষের সংযোগ! হাটতে হাটতে ভাবলাম, সময় কিভাবেই না কবরস্থানকে রুটিনমাফিক গন্তব্য বনানী করে দেয়!


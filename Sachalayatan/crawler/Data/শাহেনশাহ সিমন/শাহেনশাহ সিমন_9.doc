বদল



টেবিলটার পায়ের গেটিসটা সরাতেই মচমচ করে আওয়াজ উঠলো। কে কবে এটা দিয়েছিল, মনে নেই। হয়ত দেখেইনি কখনো। দু'পাশে দু'জন ধরে নিয়ে যাওয়াটাকে অনেকটা কাঁধে ভর দিয়ে হঠাৎ অসুস্থকে নিয়ে যাওয়ার মত লাগলো। ক্ষয়ে যাওয়া শরীরে প্রতিবছর বার্ণিশ প্রলেপ অসুস্থভাবকে ঢেকে রাখলেও আজ বিকট ক্যাচ ক্যাচ করে নিজের অসুস্থতাকে জানান দিতে থাকলো। এতো নড়বড়ে হয়ে গেছে, বোঝা যায়নি।
আলমিরাটা অসম্ভব ভারী! কীভাবে এটা বসিয়েছিল লোকজন? কয়জন ধরে এনেছিল এটাকে? আলমারীর শরীরের পুরনো-ছেঁড়া স্টিকারের মাঝে মাঝে জং ধরা-চল্টা ওঠা...কখনো ভাবে নি এত্তো ভারী এটা! কপালের ঘামটা ঝাঁড়ার সময় 'হুফ' করে আওয়াজ বের হলো মুখ থেকে। 'হাঁটুর নীচে' থাকার বয়সে প্রায়ই জানালার গ্রীল বেয়ে এই আলমারীটার উপরে উঠে বসে থাকতো। একদিন নামার সময়ে পা পিছলে কয়েকমাসের শয্যাবাস...আর হুট করেই যেন বড় হয়ে যাওয়া। আলমারীর উপরে ওঠা হয়নি এর পর। আলমারীটার ও কী আজ প্রথমবার জায়গা বদল? প্রথম মোজাইক ঘষার মত ফ্যাকাশে অথচ চকচকে হয়ে আছে আলমারী তলের মেঝেটা। 
জানালার চৌকাঠ বাইরের দেয়াল ঘেঁষে হওয়ায় ঘরের জন্যে বাড়তি একটা দেয়াল তাক আছে। আম্মু আর নানু, দু'জনেরই বই পড়ার শখ। এই তাকটা তাই বইয়ে বইয়ে ভর্তি থাকতো তাই। দু'জনের অলিখিত আপস ছিল হয়ত, একদিকে তাই তারাশঙ্কর-মানিক, আর আরেকদিকে ইনিড-অ্যালান। মাঝে ওর অ্যাস্টেরিক্স রেখেছিলো কিছুদিন। তবে আর্চিস আসতেই নানু'র রুলারের বাড়ি, আর জায়গা বদল। জানালার পাশের বিছানাট পড়ে আছে, খোলা, স্তুপাকারে। আর পাশে এটা চিকন চারফুটি ক্যাবিনেট। আব্বু'র শখের বন্দুকের ক্যাবিনেট। তাঁর দো'নলা আর্মস্ট্রং, যেটা দিয়ে সে শুয়োর মেরেছিলো অনেক। 
দেয়ালের ছবিগুলো নামানো হচ্ছে একে একে। এক-দুই করে অনেকগুলো ফ্রেম। আজিমপুরে শুয়ে থাকা নানা'র ফ্রেমবন্দী যৌবন বা নিজের ছোটবেলাকে হাতে নেয়া...পুকুরপাড়ে নিজের ছবিটা তে তাকালো। মাটি ভরে বিশাল দালান ও উঠে গেছে দুই যুগ হয়ে গেছে সেখানে। 
টবের ফুলগুলো শুকিয়ে গেছে। বদলের প্রভাবেই হয়তো। একটা গাছের শেকড় উপড়ে এসেছে টব সরানোর সময়। টব ভেদ করে বাগানের মাটি ছুয়েছিল ওটা। 
বাড়ি ছাড়ার দিনে এ বাড়ি'র সবার আজ একই অবস্থা।


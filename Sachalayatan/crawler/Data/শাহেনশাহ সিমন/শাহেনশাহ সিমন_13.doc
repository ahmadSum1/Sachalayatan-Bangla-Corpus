হাইজ্যাকার



'স্যার এট্টু বহেন, এট্টু...' কাচুমাচু হয়ে বাম হাতের কেনি আঙুলবাদে বাকীগুলো ভাঁজ করে নুয়ে ফেলানোর মাঝে একটা আকুতি, সেই আকুতির মানে সার্বজনীন যে বিষয়টার ইঙ্গিত দেয় সেই ইঙ্গিতের বা আবেদনকে না-মঞ্জুর করার মত পাষণ্ড আমি নই। লোকটা দাঁতকেলানো হাসিতে লুঙ্গি উঠিয়ে ফুটপাতধারে বসে পড়ার সাথে সাথে আমার বুক দিয়ে বয়ে গেলো হিমশীতল এক ভয়!। একের পর এক কু-চিন্তা মাথায় আসা শুরু হলো। চারপাশে অসহায়ের মত তাকাই। চিৎকার করে বলে উঠতে ইচ্ছা হয় 'হে মেঘ, চাঁদকে সরিয়ে দাও। হারামি, পার্সেন্টেজখোর কমিশনারের লাগানো সোডিয়াম বাতি, জ্বলে না ক্যান! রাস্তায় গাড়ি নাই কেন? হে ডেরাইভারগণ, এ রাস্তা ধরে তোমরা আরো বেশি আসো, আরো বেশি ব্যবহার করো এ রাস্তা। ঐ শ্লা রিকশাপুলার, পেটের ব্লাডার ফালায় টাঙ্কি ফিট করছোস নাকি?' কি করবো, কি হবে এসব ভাবতে ভাবতেই গলায় ধাতব, অনেক শীতল কিছু একটার অস্তিত্ব পাই। হঠাৎ, অজানা, কিন্তু অপরিচিত নয় এ স্পর্শ। চোখ রাখলাম ধাতবফলাধারীর চোখে। মৃত মাছের মত অভিব্যক্তিহীন আর ভাবলেশহীন। 'একটা আওয়াজ বাইরাইলে আজরাইলের পেয়ারা বানায় দিমু'। আমার চিৎকার করা আর হয় না। সমস্ত শব্দেরা থেমে যায়, সব কথা ঠোটের কাছে এসে থেমে যায়। শুকনো ঠোট একবার ভেজানর চেষ্টা করি জিহবা দিয়ে, খড়খড়ে জিহবাটা রাস্তার গুমোট হাওয়ায় আরো শুকিয়ে যায়। অবচেতনমনে এরকম এক স্পর্শের অপেক্ষায় ছিলাম হয়তো, কিন্তু তারপরেও অপেক্ষার অবসানে ভেতরটা বিধ্বস্ত হয়ে গেলো যেন।
সমস্ত অস্তিত্ব কাপানো সেই ভয়! শরীরের প্রতিটি রোমকূপ দিয়ে গল গল করে ঘাম বেরোচ্ছে। হাতের আঙুলগুলো মুঠো হচ্ছে আবার ছেড়ে দিচ্ছে। গলা শুকিয়ে গেলো কি? 'ভাই, সরান ওটা, মারা যাবো, দয়া করেন, যা লাগে নেন।' এক নিঃশ্বাসে বলে উঠলাম। ‘কি যে বলেন! আমরা কি এমুন নাকি? আমরা মুসলমান, ভাই ভাই। আর আমার আইজকার রিজিক রাখা আছে আপনের হাতে। সব কিছুই বিজনিস, মনে কিসু নিয়েন্না। হেহে।' মাথাটায় এখন আর কোনো নিউরন নেই যেন, সব সাবানের বুদ্বুদ হয়ে গেছে। চিন্তা করছি আর সেটার চাপে একটা একটা করে ফেটে যাচ্ছে। হিসিরত রিকশাযুবক এখনো সেভাবেই। যেন মহাকালের সমস্ত হিসি তার ব্লাডারে জমা হয়েছে। রিকশা থেকে নেমে ফুটপাথে দাড়ালাম। 'ঐ ুঙ্গির পুত, নামলি ক্যান? ওঠ হারামি, ওঠ রিকশায়।' হ্যাচ্চো করে উঠলাম, একদলা সিকনি-সর্দি-থুথু যেয়ে পড়লো হাইজ্যাকার হারামীর মুখে। 'শুয়ারের বাচ্চা শুয়ার, শুয়ারের জ্বর আমার উপরে মাইরা দিলি...' ধাতব ফলা ঝিলিক দিয়ে উঠলো। স্থবির হয়ে দেখছি আমার আগুয়ান শেষটুকু। 
কষে লাত্থি বসালাম অন্ডকোষে। কি হলো না হলো কিছু বুঝতে পারছিনা! চারপাশের সবকিছু ঝাপসা হয়ে আসলো। কিছুই শুনতে পারছি না, শুধু রক্তের হাজার হাজার অনুরণ চিৎকার করে উঠলো 'মারো মারো'! দরদর করে ঘামছি, এছাড়া শরীরে আর কোনো অনুভব পেলাম না। চারপাশে যেনো হাজার হাজার সোডিয়াম বাতি জ্বলে উঠেছে আমার টিকে থাকার লড়াইয়ে সমর্থন দিতে। জাউ-বার্লি খাওয়া মধ্যবিত্ত সেন্টিমেন্টের রাগের সাথে চরম আতঙ্কের মিশ্রনের দরুন দ্বিতীয় যে লাথিটা পড়লো হাইজ্যাকারের কোমরে, সেটার 'থুপ' শব্দটা ভেতর থেকে এক অনির্বচনীয় ক্রোধ বের করে আনলো। এটা কোনো হাইজ্যাকার না, এটা ধর্মের আব্দুল হক স্যার! মার শালারে। এইটা হাইজ্যাকার না, এইটা অফিসের বস। কিলা হালারে। সমস্ত না পাওয়া আর ক্ষোভ ঝর ঝর করে বইতে থাকলো হাত-পা দিয়ে। ক্ষোভ আর ক্রোধের দূর্নিবার সঙ্গমের ফলাফল — দু'হাতে তুলে ছুড়ে ফেলে দিলাম তাকে। দু'হাতে তুলে ঢিল ছুড়লাম এবার। না, কোন ইটের ডেলা না, জ্যান্ত শরীরটাকেই। এটাই কি আসুরিক শক্তি? চ্যা করে বিকটাকার ভেঁপু বাজলো, তারপর ফট; মাথাটা বাসের নীচে চাপা পড়ে থেতলে গ্যালো পুরোপুরি।
 
 
 
নিঃশ্বাস ফেলে সিগারেট ধরালাম। পাশ থেকে এনকিদু বলে উঠলো 'গল্পটা ছ্যাপ পর্যন্ত থাকলেই হইতো না বস!'  *
* লেখকের হাতে অসীম ক্ষমতা। আমার সে ক্ষমতায় আমি নাহয় একজন হাইজ্যাকারকেই এবার সরিয়ে দিলাম 


আট বছর পরে আজ



আট বছর আগে একদিন হুট করেই একটা কাজ শুরু করেছিলাম। দ্রুতই তিন ধরনের তিন চাকুরি, সময়ের প্রয়োজনে নিজেকে ভিন্নভিন্নভাবে তৈরী করা, অনভ্যস্থতা, ভুল করা, বিরক্তি- সে সময়ের এক মাত্র ‘বিনোদন’ ছিল রাতভর বিভিন্ন ব্লগে কমেন্ট। রাতভর কীবোর্ডে ঝড় তুলে তারপর সকালে ঘুম ঘুম চোখে অফিস, সেখানে কফির পর কফি পান সটান থাকার জন্য। সেই অনুভূতিকে আরেকটু বাড়ানো গেলো রাস্তায় স্টিকার লাগিয়ে। সচলের কয়েকজন মিলে চাঁদা তুলে স্টিকার ছাপানো হলো ২০১০ সালে। খুব সাধারন স্টিকার, হলুদ ব্যাকগ্রাউন্ডের সামনে কালো হরফে লেখা ‘যুদ্ধাপরাধের শাস্তি চাই’। বাসের জানালায়, রিকশার পেছনে, সিয়েনজির মিটারের পাশে কিংবা কোন বাড়ির সদর দরজাতে। স্বাভাবিকভাবেই অনেকগুলো স্টিকার দুই দিন ও টিকত না। তবে এক সিয়েনজি ড্রাইভারের সিয়েনজির দেখে চমকে গিয়েছিলাম, বোধহয় ২০১২ সালে! একটা স্টিকার, মলিন হয়ে গেছে, কিছুটা তেল চিটচিটে, উপরে স্বচ্ছ স্কচটেপ লাগানো। প্রায় অক্ষত। জিজ্ঞেস করলাম কে লাগিয়েছে, কী ব্যপার। বললো যে তার মালিক এটা রেখে দিয়েছে। শুরুতে আঠা ছুটে যাবার সময় আইকা লাগিয়ে দিত। পরে যখন দেখল মলিন হয়ে যাচ্ছে, তখন স্কচটেপ দিয়ে রেখেছে। ততোদিনে বাংলাদেশে যুদ্ধাপরাধ হয়েছিল, এটার বিচার হবার দরকার, সে বিষয়ে সবাই জেনে গেছে। প্রচুর মানুষ এর পক্ষে কথা বলছে, বিপরীতে আরো অনেক মানুষ বিভিন্ন আবদারে ভরা ‘যুক্তি’তে এর বিরোধীতা করে যাচ্ছে। ট্রাইবুনাল হয়েছে, সেটা আইওয়াশ, কিস্যু হবেনা এই জাতীয় কথা শুনে যাচ্ছি। অনলাইন, বিশেষত ফেসবুকে বিভিন্ন ব্যক্তি, সেলিব্রিটি ও পীরের জন্ম হলো যাদের কেউ চায় বিচার হোক, কেউ চায় বিচার না হোক। প্রত্যেকেই নিজ ও দলীয় অবস্থান থেকে লিখে যাচ্ছেন, পেজ তৈরী করছেন। যারা চিহ্নিত যুদ্ধাপরাধী, তারা হুঙ্কার দিয়ে বলছে যে দেশে কোনো যুদ্ধাপরাধী নেই। ট্রাইব্যুনাল নিয়ে ফেসবুকে বিভিন্ন মিম, যুদ্ধাপরাধী গোষ্ঠীর মিলে-মিশে থাকার মন্ত্র আর অর্থের ঝনঝনানির ফাঁকে এলো ২০১৩ এর পাঁচই ফেব্রুয়ারি। বাকিটা প্রায় সকলেই জানে, যারা জানেন না, তাদের হয়ত জানবার ইচ্ছে নেই। আর যাদের আছে, তারা পড়ে নেবেন সেই উত্তাল সময়ের দিনলিপি বিভিন্ন মানুষের লেখনীতে আর শুনানীতে। নিজস্ব বিবেচনাবোধ খাটিয়ে নিজেকে মানুষ অথবা ছাগু- কোন ক্যাটাগরিতে ফেলবেন সেটা আপনার উপরেই ন্যস্ত। 
আট বছর আগে থেকে বর্তমান সময় পর্যন্ত বিভিন্ন রকমের পরিস্থিতি দেখেছি আমরা। মুক্তিযোদ্ধাদের বেজবল ব্যাট দিয়ে পেটানোর হুমকি, ছাগুরাম থেকে ছাগু নামকরন আর তারপর ছাগুকে একটা জনঁরা হতে দেখা, সুশীল মানুষ, মুক্তিযোদ্ধার সন্তান অথচ সে চায় রাজাকারদের ফাঁসি না হোক- কীবোর্ডের কালি ফুরিয়ে যেতে  পারে এত লম্বা লিস্ট! ধীরে ধীরে উন্মোচন হয়েছে প্রচুর মানুষের মুখোশের আড়ালের চেহারা। পাঁচ ফেব্রুয়ারির পরবর্তী সময়টা হুট করে বদলে গেছে অনেকের। নিশ্চিতভাবে নিজেরটা বলতে পারি, আশপাশে এত মানুষ যে মুখোশধারী, সেটা আত্মীয়-বন্ধু কিংবা সামান্য পরিচিত অনেকেই সেটা কাদের মোল্লার ভি সাইন না দেখালে জানতেও পারতাম না! ২০১৩ সালের পাঁচই ফেব্রুয়ারি থেকে যারা একটিভিস্ট হয়েছেন, তারা জানেন ও না যে যুদ্ধাপরাধীর বিচারের কথা বলাতেও ছিল কি রকমের নিষেধাজ্ঞা। যেদিন কাদের মোল্লার ফাঁসি, সেদিন হাসপাতালের বেড এ শুয়ে ভাবছিলাম, অবশেষে শুরু হলো। মিলেমিশে থাকার মত অশ্লীল ধারনার মুখে চপেটাঘাত করা গেলো তবে! আর আজ সাকা ও মুজাহিদ- গাড়িতে ফ্ল্যাগ স্ট্যান্ড লাগানো দুই রাজাকার এর ফাঁসির পরে বাংলাদেশে প্রথমবারের মত আমরা বলতে পারব, অতীত খুঁড়ে আনা যায়। ৪৪ বছর আগে কোন গন্ডগোল হয়নি, গণহত্যা হয়েছিল, যুদ্ধ হয়েছিল। মানুষের চোখ উপড়ে বস্তায় রেখেছিল, পেরেক শরীরে ঠুকে নির্যাতন করেছিল, আঙুল কেটে ফেলে দিয়ে সেই জায়গায় পেরেক ঢুকিয়েছিল। এমন অনেক নৃশংসতার কথা পড়েছি আমরা অনেকে, যা ভাবলে আজো শিউড়ে উঠতে হয় । এই নৃশংসতা যারা করেছে, দম্ভোক্তি যারা করেছে, যুদ্ধে শহীদ ও যুদ্ধাহতদের নিয়ে তামাশা করেছে, বছরের পর বছর সাজার হাত থেকে রেহাই পেয়ে এসেছে তারা একে একে ফাঁসিতে ঝুলুক। সাকা আর মুজাহিদ সেই গণনার শুরু মাত্র। 
আজকের ফাঁসি নিয়ে শুধু একটা বাক্যই বলব (চরম উদাস থেকে ধার করে) ফাঁসি যখন নিশ্চিত, তখন তা উপভোগ করাই শ্রেয়। আশা করি 'হাইপ্রোফাইল' দুই রাজাকার উপভোগের সাথেই ফাঁসিতে ঝুলেছে। ইতিহাসের খাতায় বাইশে নভেম্বর ২০১৫ কলঙ্কমোচনের এক মাইলস্টোন হিসেবে আখ্যায়িত হবে বলেই আমার বিশ্বাস। আর তাই আজ আমাদের জন্য আনন্দের দিন। অনেক স্বস্তির একটা দিন।


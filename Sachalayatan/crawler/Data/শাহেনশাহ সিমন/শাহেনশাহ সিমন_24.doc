শিরোনামহীন একজনের জন্য



হাসপাতাল থেকে বাড়ি ফিরছি। রাত প্রায় পৌনে এগারটা। গ্যাস স্টেশনে সিয়েন্জি নেয়ার জন্য গাড়ি থামালো বড় ভাই। পোশাক ও আচরনে আধুনিক এক আধুনিকার দিকে এনকিদু'র মত মুগ্ধ দৃষ্টিতে তাকিয়ে থাকি! অকস্মাৎ পিঠে চাপড় আর নয় বছর পরে দেখা সাবেক এক ঘনিষ্ঠ বন্ধুর সাথে। বন্ধু তার জিয়েফের সাথে পরিচয় করায় দিল। হায়! বৃথাই ছিল সে দৃষ্টিপাত! 
এ গল্পটা এ হতাশার গল্প নয়। 
রাতে ফেসবুকে এনকিদু চ্যাটে নক করল। তাঁর রক্ত ধনাত্নক ও। এবং সে রক্ত দেয়াকে তাঁর নাগরিক দায়িত্ব মনে করে। সামাজিক কারনে সৃষ্ট কোন ব্যাধি তাঁর নাই এবং মাত্র দু'টো দোষে সে দোষী, যার একটিকে সে কোন দোষ মনে করেনা।  অন্যটি ধূমপান। তাঁর রক্তে দাবি জানিয়ে কথা পাকা করে ঘুমাতে গেলাম।
এনকিদু একজন ভালোমানুষ। স্বপ্নবাজ। ভালো ইলাস্ট্রেশন করে, ল্যাখে, সফটওয়্যার বানায়, মুভি বানানোর স্বপ্ন দ্যাখে কিন্তু নায়িকা পায় না এমন বহুমূত্র মানে মাত্রিক প্রতিভার অধিকারী সে। কিন্তু এ পোস্ট তাকে নিয়েও নয়। 
ভোরে ঘুম থেকে উঠে রেডি হওয়া প্রচন্ড পেইনফুল। কিন্তু ভাইয়ার আগামী কয়েক বছরের পেইন আর আমার প্রমোশনের উত্তেজনার কাছে ওটা কিছুই না! ভুলে যাওয়া আজানের বাক্যে শান দিতে দিতে নাশতা। আমার বড়ভাইজানকে ঘুম থেকে তুলে হাসপাতালে রওনা। আর ব্লাড ডোনারদের ফোন। এনকিদু ছাড়া বাকীরা ফোন ধরলো। তাদের চলে আসতে বল্লাম। 
একবার এদিক দৌড়াই, অন্যদিক থেকে লাইভ আপডেট জানানো। আব্বু-আম্মুর ফোন একটু পরপরই। "না এখনো হয়নাই, কী হবে তাও জানায় নাই ভাই।" "হয়ত রক্ত লাগবে না, কিন্তু তাও থাক দোস্ত" বা "পানি আর ন্যাপকিন-টা দেখতে কেমন?" ডাক্তারের জবাব, পানি বোতলে পাবেন আর নয়াপকিন ফার্মাসিতে....প্রচন্ড উত্তেজনার মাঝে কেটে গেলো তিন ঘন্টা! 
পোস্ট এই বিষয়ক। আমার ভাইস্তা জন্মানোর সময়ের ঘটনা। অনেকদিনের প্রতীক্ষা, সে সময়ের উৎকন্ঠা আর বর্তমানের চরমানন্দের ফলাফল হলো এ যাচ্ছেতাই পোস্ট। 
OT'র দরজা একেকবার খুলে আর আব্বার বেয়াই লাফায় ওঠে। হয়ত তার মেয়েরটাই ডাউনলোড হইছে! বেচারার ভাগ্য! যখন নার্স এসে আমাদের পিচ্চিটাকে দেখাল....তিনি হাওয়া! আহ্‌। সে কী আনন্দ! ছোট্ট তুলতুলে এক মানুষ, এমন জোর তার গলায়! আমার তো তারচেয়ে জোরে গলা ছোটাতে হবে আজানের জন্য! গলাটা শালার এসময়েই বুজে আসে ক্যান! মোবাইল খুলে টেক্সট করলামঃ 'আমি চাচা হইছি! It's a healthy boy!'

এখন বসে কান্নাকাটি দেখছি। 
এ অনুভূতিও স্বর্গীয়!



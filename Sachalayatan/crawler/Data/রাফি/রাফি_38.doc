ভাল না লাগার দিন



(সকলের অবগতির জন্য জানাচ্ছি যে এই পোস্টের কোন বক্তব্য নাই; সুতরাং পড়লে নিজ দায়িত্বে পড়বেন)
কোন কিছু ভাল না লাগার সময়টা কীভাবে কাটানো যায় এ নিয়ে নিবিড় গবেষনার দরকার আছে। ঘর অন্ধকার করে শুয়ে থাকা এক ধরণের সমাধান তবে বেশিরভাগ ক্ষেত্রেই ভুল সমাধান। যে সমস্ত লোকের কিছুই করার নেই তারা এই বিকল্পে উল্লসিত হতে পারেন কিন্তু সকাল সন্ধ্যা যাদের পেটের ধান্দা করতে হয় তাদের জন্য এটা পায়ে কুড়াল মারা ছাড়া আর কিছুই না। যারা ধুমপান করেন তারা এ সময়টায় সিগারেটের ধুয়া টানতে টানতে উদাস হয়ে যাবার একটা চেষ্টা করেন এ বিষয়টা আমার চোখে পড়েছে। আবার অনেককে দেখি বিনোদনের দিকে ঝুকে পড়তে; পুরনো বন্ধুবান্ধবের বাড়িতে গিয়ে আদুরে গলায় স্মৃতিচারণ করেন এমন লোকের সংখ্যাও কম না। এ সমস্ত বাদ দিয়ে অবিরাম খাওয়াদাওয়া একটা ভাল অপশন অথবা উদ্দেশ্যবিহীন গন্তব্যহীন হাঁটা। ঢাকা শহরে ঘুরঘুর করার একটা ভাল দিক হচ্ছে আমার চেয়ে খারাপ অবস্থায় আছে এমন শত শত লোকের দেখা মেলে সহজেই; তাতে খোঁড়া দেখে জুতোর দুঃখ ভো	লার মত মন খারাপ ভাবের সমাধি হয়। ভাগ্য ভাল হলে মজাদার কিছু আইটেম(বাংলাটা কী? চিড়িয়া?) এর দেখাও মিলতে পারে। এক্ষেত্রে ফার্মগেট অথবা গুলিস্তান বেশ যুতসই পছন্দ; তবে সংবিধিবদ্ধ সতর্কীকরণ হচ্ছে এইসব জায়গায় মানিব্যাগের স্বাস্থ্য পরিকল্পিত ভাবে অপুষ্টিতে ভুগছে এমন করে নেয়াই বুদ্ধিমানের কাজ। নইলে নিজেই মদন হয়ে যাবার একটা সম্ভাবনা থাকে।
আর যারা আঁতেল(এই শব্দটার আসল অর্থে না, অতি সম্প্রতি কলেজ বা বিশ্ববিদ্যালয়ে পড়ূয়া এবং বেভুল টাইপের আদম সন্তান) বলে ইতিমধ্যে সুখ্যাতি(?) অর্জন করে ফেলেছেন তারা অতিশয় জটিল এবং ডিস্কোনারী সাইজের কোন বই নিয়ে বসতে পারেন। তাতে অগাধজ্ঞানের অধিকারী হয়ে নিজেদের জ্ঞানের নদ-নদী বলে দাবি করতে পারবেন।
যারা হলে থাকেন তাদের অধিকাংশ রাত বিরেতে মোবাইলে ফিসফিস করেন, এদের প্রায় সবাই দাবি করেন তাদের কিছুই ভাল্লাগে না- জীবনটাকে তেজপাতা বলে মনে হয় একারনেই তারা কথা বলেন; তাদের ভাষায় এতে দুইটা সুবিধা এক বেশ সময় কাটে আর দুই টাকা খরচের মজা পাওয়া যায়। প্রথমটা কতটুকু সত্য এ নিয়ে আমার  সন্দেহ থাকলেও টাকা খরচ করলে  এসময় বেশ আরামবোধ হয় এই যুক্তি অগ্রাহ্য করার মত না; সময় কাটাতে পকেটে টাকা থাকলে কোন রেষ্টুরেন্টে ঢু মেরে ওয়েটারকে বিস্মিত করাও এক ধরনের উচ্চমার্গের বিকল্প ।
আমার ধারনা  যাদের এই সমস্ত কিছু করারই ক্ষ্যামতা বা ইচ্ছা নাই তারাই সচলায়তনে সময় কাটাবার  অপচেষ্টা করেন;  আর যে যাই বলুন এর সবচেয়ে বড় উদাহরণ আমি নিজে। 


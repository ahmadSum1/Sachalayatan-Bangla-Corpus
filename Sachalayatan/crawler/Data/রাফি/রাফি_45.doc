সৃজনশীল প্রশ্নপদ্ধতিঃ মেধার মূল্যায়ণ



এই পোস্টের উদ্দেশ্য ব্লগার “অছ্যুৎ বলাই” এর "পাবলিক পরীক্ষা ও কলেজ-ইউনি ভর্তিপরীক্ষা" পোস্টের জবাবে কিছু তথ্য দেয়া। আকারে বড় বিধায় আলাদা পোস্ট হিসেবে দিতে হল। 
সরকার একমুখী শিক্ষা ব্যবস্থা চালু নিয়ে হোচঁট খাবার পর সম্প্রতি(২০০৮ সালের প্রথম দিকে) একটি নতুন পরীক্ষা ব্যবস্থা কাঠামোবদ্ধ প্রশ্ন(অন্যনাম সৃজনশীল প্রশ্ন; কাঠামোবদ্ধ নামটাই নাকি ভয় ধরান) চালু করার চেষ্টা চালায়। সেটা প্রায় বাস্তবায়নের দিকে চলেই গিয়েছিল, সমস্যা হল সরকার এ বিষয়ে স্কুলের শিক্ষকদের পরিপূর্ন ধারনা দিতে ব্যর্থ হয়। মফস্বলের বিদ্যালয়গুলোতে সরকার প্রয়োজনীয় নির্দেশনা পাঠায় একেবারে শেষ পর্যায়ে, মাত্র দুইদিনের একটা কর্মশালার মাধ্যমে শিক্ষকদের সেরকম প্রশ্ন তৈরির প্রশিক্ষন দেয়া হয়; যা পদ্ধতি সম্বন্ধে সম্যক ধারনা দেয়ার পরিবর্তে শিক্ষকদের আতংকগ্রস্ত করে তোলে। অনেক শিক্ষক স্কুলে ফিরে গিয়ে ছাত্রছাত্রীদের জানান যে এই পদ্ধতি চালু হলে পাশের হার অর্ধেকের নিচে নেমে আসবে,GPA 5 পাওয়া দুঃসাধ্য হয়ে পড়বে।
আরেকটি সমস্যা ছিল সরকার এই পদ্ধতি প্রস্তাব করে নবম শ্রেনী হতে অর্থাত ২০১০ সালের এস.এস.সি হতে পাবলিক পরীক্ষায় এর বাস্তবায়নের কথা ছিল। সরকার আরেকটি বিষয়ের উপর জোর দেয়- পাবলিক পরীক্ষার কোন প্রশ্নই মূলবই অথবা বাজারে প্রচলিত কোন গাইডবইয়ের হুবহু হতে পারবে না; তবে পরীক্ষার প্রশ্ন সম্বন্ধে ছাত্র-ছাত্রী ও অভিভাবকদের তৃণমূল পর্যায়ে অবহিত করার লক্ষ্যে NCTB গাইড প্রকাশনা সংস্থাগুলোকে এ ধরনের মডেল প্রশ্ন সম্বলিত বই বাজারে ছাড়ার জন্য নির্দেশনা দেয়। কিন্তু শেষ পর্যন্ত এই নতুন পদ্ধতি আলোর মুখ দেখেনি। গ্রামাঞ্চলের শিক্ষকরা নীতিনির্ধারকদের বিবেচনাবোধের উপর আস্থা রাখলেও ঢাকার অভিভাবকবৃন্দ প্রকাশ্যে বিক্ষোভ শুরু করেন; বুদ্ধিজীবি মহলে এ নিয়ে ব্যাপক আলোচনা হয় এবং সকলের বিরোধিতার মুখে একেবারে শেষ মুহুর্তে সরকার পদ্ধতিটি বাতিল করে. এবং ২০০৯ সাল থেকে ষষ্ঠ থেকে অষ্টম শ্রেনীতে এটি চালুর সিদ্ধান্ত গ্রহন করে।
আসুন দেখি পদ্ধতিটি কেমন—
এ পদ্ধতিতে সকল বিষয়ে ৬০%(যে সমস্ত বিষয়ে ব্যবহারিক আছে তাতে ৪০%)প্রশ্ন থাকবে কাঠামোবদ্ধ আর ৪০% থাকবে বহুনির্বাচনী প্রশ্ন। তবে মুল বিষয় হল প্রশ্নের বিন্যাস এমন হবে যাতে কোন শিক্ষার্থী শুধু মুখস্থ করে খুব বেশি নম্বর অর্জন করতে না পারে।
কাঠামোবদ্ধ প্রশ্নঃ
কাঠামোবদ্ধ প্রশ্ন বলতে বোঝায় প্রশ্নটি কয়েকটি অংশে বিভক্ত। এ ধরনের তিনটি বা চারটি অংশ থাকবে। প্রত্যেকটি কাঠামোবদ্ধ প্রশ্নের প্রথম অংশের উত্তর দেয়া  সহজ, পরবর্তী অংশগুলো ক্রমশ কঠিন। সকল কাঠামোবদ্ধ প্রশ্ন একটি দৃশ্যকল্প দিয়ে শুরু হবে; ঐ
দৃশ্যকল্পটিতে অধীত বিষয়ের জ্ঞান কাজে লাগিয়ে প্রশ্নের উত্তর দিতে হবে। প্রতিটি কাঠামোবদ্ধ প্রশ্নের জন্য ১০ নম্বর বরাদ্দ থাকবে(১-২-৩-৪ অথবা ২-২-৪).
বহুনির্বাচনী প্রশ্নঃ
এ ধরনের প্রশ্নেরও তিনটি ধাপ থাকবে।
ক) সাধারন বহুনির্বাচনী প্রশ্নঃ এ ধরনের প্রশ্নের সূচনা প্রশ্নের আকারে অথবা অসম্পূর্ন বাক্য হিসেবে দেয়া থাকবে। ৪ টি বিকল্প উত্তর থাকবে, যার মধ্যে একটি সঠিক উত্তর। সোজা কথায় এটিই বর্তমানে প্রচলিত MCQ.
খ) বহুপদী সমাপ্তিসূচক প্রশ্নঃ এস.এস.সি পরীক্ষার জন্য এ ধরনের প্রশ্ন নতুন। এর ব্যবহারে বৈচিত্র্য আসবে এবং মুখস্থনির্ভর নয় এ ধরনের প্রশ্ন তৈরী করা সহজ হবে। এ ধরনের প্রশ্নের সূচনাতে ৩ টি তথ্য দেয়া থাকবে। এগুলো সম্পর্কিত ৪ টি উত্তর থেকে ১টি শিক্ষার্থীকে বাছাই করতে হবে।
গ) অভিন্ন তথ্যভিত্তিক প্রশ্নঃ এতে সরবরাহ করা একই তথ্য থেকে কয়েকটি প্রশ্ন করা হবে। প্রশ্নগুলো পরস্পরের সাথে সম্পর্কিত হবে। প্রশ্নটির কাঠামো বহুপদী সমাপ্তিসূচক অথবা অভিন্ন তথ্যভিত্তিক হতে পারে।
জানিনা আমি কতটুকু বোঝাতে পারলাম।তবে আমি যেহেতু পদ্ধতিতে একটি প্রকাশনা সংস্থার মডেলপ্রশ্ন সম্বলিত বই লেখায় জড়িত ছিলাম, আমার অভিজ্ঞতা থেকে বলতে পারি প্রচলিত পদ্ধতির বিপরীতে এ পদ্ধতিটি দারুন কার্যকরী হবে। শুধু এস.এস.সি নয়, সকল পাবলিক পরীক্ষায় এ ধরনের প্রশ্ন চালু করলে তাতে আমাদের দেশের শিক্ষার হার শুধু নয় শিক্ষার মানও বাড়বে। তবে যে কোন নতুন পদ্ধতি চালুর পূর্বে অবকাঠামো নির্মাণ এবং শিক্ষার্থী্দের জানানো ও শিক্ষকদের মতামত গ্রহন ও প্রশিক্ষন প্রদান অত্যাবশ্যক। এবং সরকারকেই তা করতে হবে।
 প্রচলিত গ্রেডিং পদ্ধতির সংস্কারের ক্ষেত্রে ৫ নম্বরের ব্যবধানে গ্রেডিং  ও গ্রেড পয়েন্ট(যা বর্তমানে বুয়েটে চালু আছে) করা উচিত।  আমি আশাবাদী।কাঠামোবদ্ধ প্রশ্ন এবং তার সাথে সংশোধিত এই গ্রেডিং পদ্ধতি চালু হলে আমি মনে করি গ্রেডিং পয়েন্ট মেধার মূল্যায়নে বাধা হয়ে দাঁড়াবে না।এবং কলেজ-বিশ্ববিদ্যালয় ভর্তিতে বয়সের জ্যেষ্ঠতা অথবা লটারীর মত হাস্যকর পদ্ধতিরও অবসান ঘটবে। 


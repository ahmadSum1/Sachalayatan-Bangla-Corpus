নির্জনতা বনাম নিঃসঙ্গতাঃ নির্বচন



আধুনিক মানুষ(প্রচলিত অর্থে বলতে চাইছি – কেননা প্রকৃত অর্থে আধুনিক মানুষের সঙ্গা ও মানদন্ড নিয়ে বিস্তর বিতর্কের অবকাশ রয়েছে) তার যাপিত জীবনে যে সব শব্দ ব্যবহার করে এসেছে নিঃসঙ্গতা শব্দটি তার মধ্যে সবচেয়ে বায়বীয়। ইংরেজীতে নিঃসঙ্গতার বিকল্প হিসেবে solicitude, loneliness জাতীয় নানা গালভরা শব্দ থাকলেও বাংলায় এর সমকক্ষ কোন শব্দ নেই; মাঝেমাঝে নির্জনতা শব্দটি এর বিকল্প হিসেবে ব্যবহৃত হতে দেখি(স্মরনীয়ঃ হুমায়ুন আহমেদ এককালে “জনতার মাঝেই আছে নির্জনতা” বাক্যটি দিয়ে পাঠক মহলে বেশ সাড়া ফেলেছিলেন; আমি ব্যক্তিগতভাবে মনে করি অনুপ্রাসের লোভ সামলাতে না পেরে তিনি নিঃসঙ্গতার পরিবর্তে নির্জনতা শব্দটি বেছে নিয়েছিলেন যদিও তাতে পুরো বাক্যটি ব্যর্থ হয়েছে)। ব্যকরনগতভাবে নির্জন স্থানবাচক বিশেষণ আর নিঃসংগ ব্যক্তিবাচক বিশেষণ;উপলব্ধিগতভাবে নির্জনতা পরিবেশগত আর নিঃসঙ্গতা হৃদয়ঘটিত।
সাধারনের চোখে গুরুত্বহীন হলেও মানুষের আবেগ নিয়ে যারা বাণিজ্য করেন(কথাটা পড়তে খারাপ লাগলেও নিরপেক্ষ দৃষ্টিতে প্রিন্ট বা দূরদর্শনের সকল অনুষ্ঠানের মূল উপজীব্য আবেগ,তাই এদের আবেগের ফেরিওয়ালা ছাড়া অন্য কিছু বলার উপায় নেই)তাদের কাছে লোভনীয় এক বিজ্ঞাপন নিঃসঙ্গতা। নিঃসঙ্গতা মানে সংগীহীনতা এতে আশা করি কারো মতভেদ নেই, থাকার কথাও নয়। তবে সংগী হিসেবে কে কাকে ভাবছেন এটি কিন্তু গুরুত্বপূর্ন। প্রকৃতিপ্রেমিক একজন মানুষ যদি দৈবক্রমে কোন গহীন বনে নির্বাসিত হোন- তাহলে তাকে নির্বাসিত বলা যাবে কিনা এতে আমার সন্দেহ রয়েছে। আগেই বলেছি ব্যাপারটি মনোগত তাই সংগী হিসেবে স্পর্শযোগ্য বা সজীব কিছুর অস্তিত্ব বা অনুপস্থিতি এ ব্যাপারটিকে প্রভাবিত করে না।মিডিয়ার লোকজন ঠিক এই ভাবনাটিকে কাজে লাগান; বিনোদন মাধ্যমের বিনোদনের কাজটি আসলে সম্পন্ন হয় সংগী সরবরাহের মাধ্যমে, হোক না সেটি virtual সংগী . সরবরাহের পদ্ধতিটা কীভাবে কাজ করে তা বুঝতে  আসুন প্রথমে আমরা মনের গঠন বিষয়ক একটি পুরাতন মতবাদকে নতুন করে দেখি-
অনেকেই মানবমনের তিনটি স্তরের কথা বলে থাকেন- আলফা স্তর, বিটা স্তর, ডেল্টা স্তর। আলফা স্তরে মানুষের দৈনন্দিনতার বিষয় গুলো প্রাধান্য পায়;কোন ঘটনা বা দূর্ঘটনায় সে কীভাবে সাড়া দেবে? পারস্পরিক স্বার্থসংশ্লিষ্ট বিষয়ে তার আচরণ কিরুপ হবে?ইত্যাদি নানা ব্যাপারে সিদ্ধান্ত আসে আলফা স্তর থেকে। বিটা স্তরকে মনোবিজ্ঞানের পরিভাষায় এককথায় বলা যায় অবচেতন মন।যখন আমরা কোন বই পড়ে মুগ্ধ হই, কোন চলচ্চিত্র আমাদের ভাল লাগে অথবা আমরা কারো প্রতি আবেগিকভাবে দূর্বল হয়ে পড়ি (দূর্বল হয়ে পড়া বলতে আমি শুধু পজিটিভ দিককে বুঝাচ্ছি না সাম্যাবস্থা থেকে আবেগিক দৃষ্টিভংগগীর পরিবর্তনই আমার কাছে দূর্বলতা ;এ অর্থে কাউকে তীব্র অপছন্দ করার ব্যাপারটাও এক ধরনের আবেগিক দূর্বলতা)তখন বুঝতে হবে আমার অবচেতন মন যে ব্যাপারগুলোকে যত্ন করে সাজিয়ে রেখেছে(সাজিয়ে রাখাটা ঘটে পরিপার্শ্বের সাথে সামঞ্জস্য রেখে, বয়স বৃদ্ধির সাথে সাথে) তার আচরণ সেসবের পক্ষে নইলে বিপক্ষে। ধরি  এ লোক বি   লোকের প্রতি আবেগিকভাবে দূর্বল; এর মানে হচ্ছে বি লোকের আলফা স্তরের আচরণ এ লোকের বিটা স্তরের অনুরুপ অথবা বিপরীত; স্বাভাবিকভাবেই অনুরুপ হলে পছন্দের আর বিপরীত হলে অপছন্দের পাল্লা ভারী হবে। মানুষের পছন্দের প্রেক্ষাপট ভিন্ন শুধুমাত্র এ কারনেই। বিনোদনমাধ্যম নির্বাচনে এজন্য প্রতিটি লোকের দৃষ্টিভঙ্গি ভিন্ন।
মানবমনের তৃতীয় এবং সবচেয়ে দূর্বোধ্য স্তর হচ্ছে ডেল্টা স্তর; এ স্তরের উপর নিয়ন্ত্রন রয়েছে সাধু-সন্ন্যাসী টাইপ মানুষদের।সংখ্যাগরিষ্ঠদের মতে বৈরাগ্য বা সন্ন্যাসীপনার উদ্দেশ্য হচ্ছে নিঃসঙ্গতার অনুসন্ধান, সাধুদের জীবন-বিশ্লেষণ কিন্তু তা বলে না; সাধুরা নিঃসঙ্গতার সন্ধান করে না করে নির্জনতার সন্ধান। আলফা ও বিটা স্তর পেরিয়ে ডেল্টা স্তরে পৌছুতে যে নির্মোহ নির্জনতার দরকার তার খোজ়েই সেদিনের সিদ্ধার্থ থেকে শুরু করে আজকের হায়দর শাহ ঘর ছেড়ে পথে নেমেছেন, যেখানে তাদের সাথী হয়েছেন পরমাত্না।
বেশিরভাগ জিনিসের মত মনের এই বিন্যাস ও শ্রেনীসংবেদী( class sensitive); একজন দিনমজুর তার সমস্ত জীবনে হয়ত পুরো একটি ঘন্টাও স্বনিয়ন্ত্রিত নন, বিটা স্তরের ভালবাসা আলফা স্তরে প্রকাশ করার সাধ্যটুকু তার কখনো হয় না; অপরদিকে মুকেশ আম্বানির মতো ধনকুবেররা অনায়াসে বিটা স্তরকে আলফা স্তরে নামিয়ে আনেন। তাই নিঃসঙ্গতা নিরুপণে শ্রেণীবিবেচনা যেমন গুরুত্বপুর্ন, নিঃসঙ্গতা-তাড়ুয়া হিসেবে বিনোদন মাধ্যমের ভুমিকা ততটাই প্রশ্নবিদ্ধ। আর বিনোদন মাধ্যম শ্রেনীসাপেক্ষ হবে এটি ঠিক ততটাই স্বাভাবিক।
বিশ্বায়নের যুগে অহর্নিশ আবেগ-বাণিজ্যে বুঁদ হয়ে থাকা আমাদের সমাজে নিঃসঙ্গতাবোধটুকু হারিয়ে যাচ্ছে এ কথা স্বীকার না করে উপায় নেই; তবে আমাদের মনের ভেতর নিঃসঙ্গতার আধাঁর যে ক্রমশই গাঢ় হতে গাঢ়তর হচ্ছে এ কথা কি কেউ ভেবে দেখেছে?


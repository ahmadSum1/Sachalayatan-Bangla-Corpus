কৈশোর



শৈশবের সেই দিনগুলিতে জীবন ছিল বেশ,
সকাল সাঝে কাজের মাঝে পাই আজও তার রেশ।
সাতসকালে ঘুম ভাঙ্গাত পাখির কলরব,
ঘুমজড়ানো চোখে আমার হাজার উৎসব।
বন-বাদাড়ে টহল দিতাম সারাটা দিন ভরে
ঝিঁঝিঁ ডাকা সন্ধ্যাবেলায় ফিরে যেতাম ঘরে।
পুরনো সব খেলার সাথী আমায় পিছু ডাকে,
পেছন দিকে হাঁটতে গেলেই মনে পড়ে মা’কে।
একটুখানি বড় হলাম, বড় হল সে;
রোজ আধাঁরে ঘুমিয়ে পড়ি যাহার পরশে।
ঘুমিয়ে পড়ে আমার ভুবন, কষ্ট জেগে রয়;
বয়স বাড়ে ,সাথে বাড়ে কষ্টের সঞ্চয়।
নবীন কিশোর! তোমায় দিলাম ইন্দ্রপুরীর অর্ঘ্য;
খেলো জানি তোমার কাছে, আমার কাছে স্বর্গ।
তোমার পায়ে লুটবে এখন সাত সাগরের জল,
তোমার নায়ে ভিড়বে সদা সবাক পূর্বাচল;
তোমার কথায় থামবে সময়, তোমার কথায় চলবে।
নীল শতদল হাজার মাদল তোমায় ঘিরে দুলবে।
বাইরে মাতাল চৈতী হাওয়া, তোমার আছে বৈভব;
তোমার চোখের গহনেতেই উচ্ছল মোর শৈশব।।
(মাঝে মাঝে মনে হয় বড় হয়ে যাচ্ছি অযথাই, সবারই কি হয় এরকম?)
স্বপ্নীল দিন ফুরিয়ে গেছে, হারিয়ে গেছে অনেক দিন,
ছন্দগ্রস্ত জীবন  এখন শেকলসম ছন্দে লীন;
তোমার পথের দেউল দ্বারে স্নিগ্ধ সকাল গুঞ্জরণ
আমার বুকের মধ্যিখানে নিজন প্রহর চিরন্তন
সুখের সাগর আছড়ে পড়ে তোমার পায়ের নিত্যদিন
আমার আছে অভ্র অঢেল শুভ্র স্মৃতি অন্তহীন।।


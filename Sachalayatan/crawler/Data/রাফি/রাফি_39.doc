"আমাকে তুমি দেখিয়েছিলে একদিন ...."



একটা একটা বিকেলে “অসম্ভব বিষণ্নতা” ভর করে আমাদের; এই মায়াবী পৃথিবীর যাবতীয় উল্লাসকে মনে হয় অসীম অশ্লীলতা। যোজন যোজন মুহুর্তের অইপারে দাঁড়িয়ে মুখ ভেংচি দেয় সে; আস্তাকুড়ে ফেলে দিতে বলে আমার সকল অর্জন, আমার সকল প্রাপ্তিকে। বহুকাল বহুদিন আগে দেখা কোন এক শনপাপড়িওয়ালার পেছনে মাইলের পর মাইল হাঁটতে থাকি আমরা। আদিগন্ত ধানক্ষেত আর অগুণতি খানাখন্দ পেরিয়ে আইলের পর আইল হেঁটে যাই ;চোখের অতলে অনুভূতির অর্ণব নিয়ে তার সাথে গলা মিলিয়ে হাঁক দেই চাই শনপাপড়ি-ই-ই-ই, চাই কটকটি- চাই মিহিদানা- চাই শনপাপড়ি-ই-ই-ই। 
ওর পিছু নিয়ে মাঝেমাঝে আমার হারিয়ে যাবার ভয় হয়; জামার আস্তিনে চেপে ধরে তাকে থামতে বলি, ফিরিয়ে আনতে চাই বাড়ির পথে- সে ছুট দেয়; লুকিয়ে পড়ে সবুজের বুকে ,সারিসারি শস্যের ভেতর সে আমার সাথে লুকোচুরি খেলে;  আচমকা ঝাপিয়ে পড়ে বর্ষার জল থই থই পুকুরে। অলস মধ্যাহ্নে সে মধ্যপুকুরের সাদা শাপলাটার জন্য বায়না ধরে, কেঁদে অস্থির হয় কদমফুলের এক একটা পাপড়িতে হাত রাখার জন্য; রক্তচন্দনের বীচি কুড়িয়ে নতুন কেনা জামাটার পকেট ভর্তি করে ফেলে সে, ঝোপের ভিতর সন্ধ্যামণির হাতছানিতে দিকবিদিক জ্ঞানশুণ্য হয়ে ঢুকে পড়ে  শত শত কাঁটাকে বিন্দুমাত্র পরোয়া না করে; তখন  নিজেকে  আমার ভীতুর ডিম বলে  মনে হয়।
লেপের ওম ছেড়ে পৌষের শেষরাতে প্রায়ই ও খড়-তূষের আগুনে হাত মেলে দেয়; ‘আনকালচার্ড’ বলে আমি তখন তাকে গালমন্দ করি; মুখে কিছুই না বলে হাটুতে থুতনি রেখে  সে অদ্ভুত দৃষ্টিতে আমার দিকে তাকিয়ে থাকে।সেসময় আমার কেমন জানি বিব্রতবোধ হয়। 
ইদানীং ওর সাথে খুব ঝগড়া হয়; যুক্তিতে না পেরে ও যখন ঠোট ফুলিয়ে কাঁদতে শুরু করে তখন কেন জানি বুকের ভেতর  খুব কষ্ট হয়। আমি ওর মত করে ভাবার চেষ্টা করি, তখন এক ধরনের অক্ষমতাজনিত ক্লান্তি আমাকে গ্রাস করে। এই অদ্ভুত বিব্রতবোধ আর অপরিসীম ক্লান্তি নিয়ে আজকাল শেষবিকেলের আলোয় আমি আর সে হলের বারান্দায় মুখোমুখি বসে থাকি; সেই নির্মোহ নির্জন সময়টুকুতে জীবন থেকে হারিয়ে ফেলা  ১২ টি বছরের উপর আমার  খুব   অভিমান হয়। 


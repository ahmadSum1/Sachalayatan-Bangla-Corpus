প্রতিক্রিয়া পোস্টঃ হুমায়ুন আহমেদ কী লিখছেন আজকাল?



হুমায়ূন আহমেদ এর লেখা কেমন লাগে?, তার বর্তমান কাজকারবার সমর্থন করি কিনা?(বিবাহ বিভ্রাট এবং সম্প্রতি দৈনিক সমকাল কে দেয়া এক সাক্ষাতকারে মৌলবাদের প্রতি মধ্যপন্থী বক্তব্য এবং জাহানারা ইমাম সম্পর্কে বিতর্কিত তথ্য জোরগলায় সমর্থন) এ জাতীয় প্রশ্নের জবাব দিতে আজকাল আমি খুব দ্বিধার মধ্যে থাকি।দেশের একজন প্রথম সারির সাহিত্যিক হিসেবে তার কাছে দেশের যুদ্ধাপরাধী এবং মুক্তিযুদ্ধের বিরোধিতাকারী জামাতের বিরুদ্ধে তার সোচ্চার কন্ঠস্বরই আমরা আশা করি। জনপ্রিয়তার উচ্ছ্বাসে নিজেকে তিনি আজকাল খুব দামী মনে করছেন; যা খুশি তাই বলছেন।যিনি লেখনীর মাধ্যমে  আজকের  সামাজিক অবস্থানে পৌছেছেন তিনি কী লিখছেন আজকাল?
উনার বই প্রথম পড়ি ক্লাস ফাইভে- বইয়ের নাম ছিল “আমার ছেলেবেলা”। সঙ্গতকারনেই লুকিয়ে পড়তে হয়েছিল।লুনা আপু তখন কলেজে পড়েন- কলেজপড়ুয়া ছেলেমেয়েরা হঠাৎ করেই নিজেদের বেশ মুরুব্বী বলে ভাবতে  শুরু করে একধরনের পাখিপাখি ভাব আসে তাদের মধ্যে, একটা দলের অংশ হয়ে চলাফেরা করে, সবসময় তুচ্ছ বিষয়ে অকারন রহস্য করে, নিজেদের দলের বাইরে কাউকে পাত্তা দিতে চায় না, সব কিছুই তাদের কাছে টপ সিক্রেট।স্কুলের ছাত্রছাত্রীদের মনে করে নিতান্তই দুধের বাচ্চা বলে তাদের প্রায়ই ভ্রম হয়।সুতরাং প্রাইমারী স্কুলের ছেলে “আমার ছেলেবেলা” পড়ছে এটা দেখলে তার মাথায় বাজ পড়ার কথা। তখনো বুঝে উঠিনি পৃথিবীর প্রায় সব ছেলেবেলাই বড়দের জন্য লেখা হয়, বুড়ো ধামড়ারা তা পড়ে আহা উহু করে....দিনগুলি মোর সোনার খাঁচায় রইল না....।
ছেলেবেলা দিয়ে শুরু করে হুমায়ুন আহমেদের সব বইই আস্তে আস্তে যোগাড় করা শুরু করলাম। যতই পড়ি আমার মুগ্ধতা আকাশ স্পর্শ করে। তবে বয়সের সাথে সাথে এর পরিমান একেবারে সমানুপাতিক হারে বাড়েনি।আমার ক্ষেত্রে বয়স বনাম হুমায়ুন আহমেদের বই ভাল লাগার পরিমানটা অর্ধেক সাইন কার্ভের মত- ক্লাস এইট হতে মুগ্ধতার সূচনা, ক্লাস টেনে তা চূড়ান্ত রুপ নেয়, তারপর কমতে কমতে বিশ্ববিদ্যালয়ে এসে প্রায় শুন্যের কোঠায় পৌছেছে।হুমায়ুন আহমেদের প্রায় সব বই  আমি পড়েছি- বই সংগ্রহে আছে প্রায় ১০০ এর মত।
মাঝে মাঝে আমি  শেলফ থেকে ১০-১২ বছর ব্যবধানে লেখা তার দুটি বই টেনে নেই-বইয়ের গল্পটা মনে করার  চেষ্টা করি, আমার সাধ্যমত বর্ননাভঙ্গির মূল্যায়ন করার চেষ্টা করি- বেশিরভাগ ক্ষেত্রে বয়সের বিচারে তুলনামুলক প্রবীণ বইটি উতরে যায়। কেন জানি আমি এখন আর এ ঘটনায় বিস্মিত হই না, তবে তা মনকে আহত করে।। একজন লেখক ধীরে ধীরে ভাবপ্রকাশে আরো পরিণত হবেন এটাই পাঠক তার কাছে আশা করে লেখকজীবনের শেষদিকে এসে পাঠকঠকানো লেখা হু.আ. মানের একজন লেখক কেন উপহার দেবেন? এটা কি তার অক্ষমতা? নাকি সচেতনভাবে কমার্শিয়াল বাংলা সিনেমার মত কমার্শিয়াল বাংলাউপন্যাসের জন্ম দেয়া?
প্রচন্ড মনখারাপের দিনগুলিতে তার কিছু লেখা আমাকে চমৎকার সঙ্গ দেয়।তবে একজন সচেতন পাঠক হিসেবে বলতে পারি তার প্রথম ৫০টি উপন্যাসের চরিত্র, ঘটনাপ্রবাহ, হাস্যরস আর দর্শন এগুলোর permutation combination করলেই পরের লেখাগুলোর অধিকাংশই পাওয়া যাবে। লেখক হিসেবে পাঠকের কাছে নিজস্ব সততার প্রমাণ দিতে  তিনি ব্যর্থ হয়েছেন। তারপরেও কেন তিনি অনেকের বিচারেই দুই বাংলার সবচেয়ে জনপ্রিয় লেখক?
হু.আ. এর গল্প বলার ঢংটি চমতকার, যত বড় লেখাই হোক , যা কিছুর বর্ননাই তিনি দেন না কেন তাতে পাঠকের একঘেয়েমিবোধ হবে এ হতেই পারে না। একারনে তার উপন্যাস সুখপাঠ্য(যদি সংজ্ঞানুসারে তা আদৌ উপন্যাস হয়) অন্যদিকে তিনি খুবই শ্রেনীসচেতন লেখক লক্ষ্য করলে দেখবেন তার ব্যক্তিগত সম্পদের সাথে সমসাময়িক উপন্যাসের বিস্ময়রকম মিল আছে।তার প্রথম উপন্যাস "নন্দিত নরকে" আর সম্প্রতি প্রকাশিত "কে কথা কয়" এ দু’য়ের তুলনা করলেই বিষয়টা স্পষ্ট হবে। আরেকটি বিষয় হলো তিনি যখন পরিবারের গল্প বলেন তখন একেবারে পাঠককে মিশিয়ে নেন তাদের সুখ দুঃখের সাথে; যখন প্রেমের গল্প বলেন এমন রহস্যময় আর নিষিদ্ধ ইশারায়  বলেন যা উঠতি বয়সের পাঠক-পাঠিকাদের অসম্ভবরকম আকর্ষন করে; এই নিষিদ্ধ আকর্ষনের রেশটুকু পরবর্তী জীবনেও রয়ে যায়,যা স্বাভাবিক জীবনযাপনকে বাধাগ্রস্ত করতে বাধ্য। লেখক হিসেবে একটি নির্দিষ্ট বয়সের পাঠককে টার্গেট করা কতটা বিবেচনাবোধের পরিচায়ক?
এতক্ষন যা বললাম তার সবকিছুই হয়ত অগ্রাহ্য করা যেত কিন্তু এবার লক্ষ্য করি তার উপন্যাসের উপজীব্য কী?অবধারিতভাবেই তার অধিকাংশ উপন্যাসেরই(১৯৯০ এর পর লিখিত) কোন সুনির্দিষ্ট ঘটনার স্রোত নেই, তিনি পাঠককে একটা মোহময় বিভ্রান্তির মধ্যে টেনে নেন, প্রেম মানেই অসম(বয়স ও বিত্ত) প্রেম, সম্পর্ক মানেই নানা মনোজ়াগতিক জটিলতা,নায়ক মানেই হয় চরম পরোপকারী অথবা বাউন্ডুলে আর উপন্যাস মানেই ৬০-৯০ পৃষ্ঠা যা বন্যপ্রকাশের(পড়ুন অন্যপ্রকাশ) বাড়াবাড়িতে(ফন্ট এবং লাইন স্পেসিং) বড়জোর ১০০ ছাড়ায়।সোজা কথায় হুমায়ুন আহমেদ পাঠকের মনস্তত্ব নিয়ে খেলা করেন, উপন্যাস লেখেন না। 
যে মুক্তিযুদ্ধকে তিনি কাছ থেকে দেখেছেন, যে মহান যুদ্ধে তার বাবা শহীদ হয়েছেন সে যুদ্ধের ব্যাপারে তার উল্লেখ করার মত কোন উপন্যাস নেই। জোছনা ও জননীর গল্প লিখে জীবনের উদ্দেশ্য পুরন করে ফেলেছেলেন বলে হঠকারী কিছু মন্তব্য ছেড়ে বইয়ের কাটতি বাড়িয়েছেন। অথচ এই উপন্যাসে তদানীং ইসলামী ছাত্রসংঘ এবং জামায়াতে ইসলামীর কর্মকান্ডকে তিনি সযতনে পাশ কাটিয়ে গিয়েছেন।এই হল তার সততার নমুনা।
এতসব কিছু জেনেও যখন ফেব্রুয়ারি মাস  শেষে নতুন কেনা বইগুলোর দিকে তাকাই তখন অবধারিতভাবেই হুমায়ুন আহমেদের বই চোখে পড়ে। একজন পাঠকের এরচেয়ে বড় অসহায়তা আর কী হতে পারে? এর জন্য  পাঠক দায়ী নয় দায়ী আমাদের কথাসাহিত্যিকদের দৈন্যতা।
আসুন একসাথে প্রার্থনা করি হুমায়ুন আহমেদের সুমতি হোক। এই জ্ঞানপাপীর হাত খপ্পর থেকে বাংলা সাহিত্যের পাঠক মুক্তি পাক।


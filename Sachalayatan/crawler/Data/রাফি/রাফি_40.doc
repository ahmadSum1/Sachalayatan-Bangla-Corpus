আপনি কি আপনার প্রিয় বইয়ের নাম জানেন?



আমি এই জীবনে যত রথী-মহারথীদের সাক্ষাৎকার পড়েছি সকলেই একটা প্রশ্নে এসে একই রকম উত্তর দেন। যখন তাদের প্রশ্ন করা হয় আপনার লেখা সেরা বই কোনটা  বা আপনার অভিনীত সেরা নাটক বা চলচ্চিত্র কোনটি তখন সবাই  বোঝানোর চেষ্টা করেন “আমার সকল সৃষ্টিই আমার সন্তানের মত তাই আমার কাছে সকলেই সমান , এদের মধ্যে থেকে একজন বা দুইজনকে বেছে নেয়া আমার পক্ষে সম্ভব নয়”। সাক্ষাৎকার গ্রহণকারী এরপরও চাপাচাপি চালিয়ে যান; একসময় তাঁরা তাদের পছন্দের নাম বা নামগুলো বলেন; বেশিরভাগ সময়ই দেখা যায়
যে সৃষ্টিটি তিনি উল্লেখ করলেন তা তার ভক্ত বা অনুরাগীদের কাছে হয় অল্পপরিচিত অথবা অপরিচিত। আমাদের উদ্দিষ্ট শিল্পী বা লেখক তখন ব্যাক্তিজীবনের কোন ক্রান্তিকালের সাথে সেই শিল্পের সম্পর্ক উল্লেখ করে আবেগাপ্লুত হয়ে পড়েন।
ব্যাপারটা আমি যেভাবে বললাম ঠিক এরকমভাবেই ঘটে। আমি অনেক ক্ষেত্রে প্রথম দিককার প্রশ্নগুলোকে এড়িয়ে প্রশ্নোত্তরের মাঝামাঝি ঐ প্রশ্নটা খুঁজে ফিরি এবং উত্তরটা পড়ে স্বস্তির নিঃশ্বাস ফেলি। আমি সন্তানের জনক নই, নিজে বলবার মত কিছুই করিনি তাই জানিনা সৃষ্টির সাথে সন্তানের তুলনা কতটুকু প্রাসঙ্গিক?
সচলায়তনে গত কয়েকদিনে হুমায়ূন আহমেদ, হুমায়ূন আজাদ, মাহমুদুল হক, সমুদ্র গুপ্ত ইনাদের সাহিত্য নিয়ে বিস্তর আলোচনা হয়েছে; কিছু কিছু ক্ষেত্রে সমালোচনাও।সহব্লগার মনজুরাউল স্বাধীনতা-পরবর্তী বাংলাদেশের সাহিত্য নিয়ে তার হতাশার কথা শুনিয়েছেন; বিপরীতে মন্তব্যে অনেকেই আশার বাণী উচ্চারণ করেছেন। 
আজ এসবই ভাবছিলাম। হঠাৎ  ইচ্ছে হল বাংলা সাহিত্যের সেরা সৃষ্টিগুলোর একটা তালিকা করতে; এরকম তালিকা অন্তর্জালে আরো আছে কি না আমার জানা নেই; তবে আপনারা সহযোগিতা করলে তা সচলায়তনে সংরক্ষন করা সম্ভব। সন্তান বিষয়ক জটিলতায় না গিয়ে আপনাদের ভাল লাগা বইগুলোর(গল্পসংকলন, উপন্যাস, কবিতা) নাম দিয়ে গেলে বোধহয় একটা সমৃদ্ধ তালিকা পাওয়া যেত। 
সচলের পাঠকের রুচির বৈচিত্রের প্রতি আমার অগাধ শ্রদ্ধা। তাই তালিকাটা একপেশে হওয়ার কথা নয়। ভাল কোন বই পড়া না থাকলে নামগুলো কাজে দেবে। 
যাদের মনে এই মুহুর্তে প্রিয় বইয়ের নাম উঁকি দিয়েছে তারা সরাসরি মন্তব্যে চলে যেতে পারেন; লিখে ফেলতে পারেন প্রিয় তিনটি উপন্যাস, তিনটি গল্প এবং তিনটি কবিতার নাম। কবিতার ক্ষেত্রে প্রিয় লাইন দিলেও চলবে।
আর যারা দ্বিধায় ভুগছেন তাদের সুবিধার্থে আমি আমার চোখে গুরুত্বপূর্ণ বিশ শতকের লেখকদের একটা তালিকা দিয়ে দিচ্ছি-
(তালিকার ক্রম দৈবচয়নে নির্বাচিত তাই তা নিয়ে বিচলিত হবার কিছু নেই)
রবীন্দ্রনাথ ঠাকুর	        	হুমায়ূন আহমেদ
কাজী নজরুল ইসলাম	        হুমায়ূন আজাদ
সুনীল গঙ্গোপধ্যায়	             ইমদাদুল হক মিলন
সমরেশ মজুমদার	                  শীর্ষেন্দু মুখোপধ্যায়
প্রভাতকুমার মুখোপধ্যায়	 	   আবুল মনসুর আহমদ
মানিক বন্দোপাধ্যায়		    আনোয়ার পাশা
তারাশংকর বন্দোপাধ্যায়	          জহির রায়হান
বিভূতিভূষন বন্দোপধ্যায়		   মুনীর চৌধুরী
আখতারুজ্জামান ইলিয়াস	         সৈয়দ মুজতবা আলী
শাহাদুজ্জামান	                       শওকত ওসমান
সৈয়দ শামসুল হক	 	          সেলিনা হোসেন
তসলিমা নাসরীন		           মাহমুদুল হক
রাবেয়া হোসেন		            জাহানারা ইমাম
মুহম্মদ জাফর ইকবাল	          আনিসুল হক
আবু ইসহাক		            আলাউদ্দিন আল আজাদ
কাজী ইমদাদুল হক		          সৈয়দ ওয়ালীউল্লাহ
শামসুদ্দীন আবুল কালাম		   সুচিত্রা ভট্টাচার্য
বনফুল	                               যাযাবর
আহমদ ছফা		           সরদার ফজলুল করিম
কবিদের আরেকটা তালিকা দেয়ার লোভ সামলাতে পারছি না- এক্ষেত্রে কবিতার নাম মনে না থাকলে কয়েকটা লাইন হলেও চলবে...
জীবনানন্দ দাশ	                   বিষ্ণূ দে
কাজী নজরুল ইসলাম	      আহসান হাবীব
সুনীল গঙ্গোপধ্যায়		   ফররুখ আহমদ
শামসুর রাহমান	                 জসীমউদ্দীন
নির্মলেন্দু গুণ		              আল মাহমুদ
হেলাল হাফিজ	                 সুকান্ত ভট্টাচার্য
রুদ্র মুহম্মদ শহীদুল্লাহ	    সুভাষ মুখোপধ্যায়
বুদ্ধদেব বসু	                    মোহিতলাল মজুমদার
প্রেমেন্দ্র মিত্র	                নীরেন্দ্রনাথ চক্রবর্তী
সুধীন্দ্রনাথ দত্ত	              দাউদ হায়দার
রবীন্দ্রনাথ ঠাকুর		    যতীন্দ্রমোহন বাগচী
সমুদ্র গুপ্ত		              গোলাম মোস্তফা
পুর্ণেন্দু পত্রী	               আব্দুল মান্নান সৈয়দ
রফিক আজাদ	              আবু জাফর ওবায়দুল্লাহ
উৎপলকুমার বসু	               আবুল হাসান
বেগম সুফিয়া কামাল	
আরো লেখক /কবির নাম বাদ পড়তে পারে; এখানে উল্লেখ করা কেউ আবার কারো চোখে অগুরুত্বপূর্ন হতে পারেন। তাই আবারো বলে রাখছি এটা একান্তই আমার নিজস্ব অভিমত।
সব সাহিত্যিক বা কবিরই সেরা লেখার নাম দিতে হবে তেমন নয়; আপনার কাছে সবচেয়ে ভাল লাগা তিনটি উপন্যাস, তিনটি গল্প আর তিনটি কবিতার নাম দিলেই যথেষ্ট হবে.
লেখকের তালিকা দিলাম  যাতে চিন্তা করতে সুবিধা হয়।


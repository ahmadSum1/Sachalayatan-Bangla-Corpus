"বড় বড় নগরীর বুকভরা ব্যথা..."



মাঝে মাঝে সময় তার চঞ্চলতা ভুলে যায় অথবা সময়কে ভুলে যাই আমি।এই শহরের পথে পথে অনেক সূর্যকাতর দিনে আমার পদক্ষেপ শিথিল হয়ে এসেছে, আমি থেমে গেছি অনেক সূর্যজ্বলা মধ্যাহ্নেও। বিকেলের বৈরাগ্য আর সন্ধ্যার মাধূর্যে অনেকবারই আমি আনাড়ি অভিনেতায় পরিণত হয়েছি, নিরুত্তাপ স্বাভাবিকতার সাদামাটা উৎসবেও আমার নিমন্ত্রণ ছিল না কখনই। তবু আমি বেঁচে ছিলাম; মুখর ছিলাম আমার মত করে। নিজেকে ছাপিয়ে উঠার এক অক্ষম চেষ্টা আমাকে প্রায়ই উপহাসের কেন্দ্রবিন্দুতে পরিণত করেছে, আমার হাত পা মুক্ত ছিল না বেশিরভাগ বিক্ষোভেই। লক্ষ জনতার অযুত মিছিলে আমাকে  মৌন শ্লোগান নিয়ে হাঁটতে হয়েছে  বিপ্লবী হওয়ার মানসে; অথচ প্রিয়জনের শোক মিছিলে সাহস করে আমি দু'কদম ফেলতে পারিনি কখনো। যাবতীয় মানবীয় অনুভূতিকে আমি বিদ্রুপ করেছি  অনেক সচেতনতায়।অশ্রু ব্যাপারটাতে অস্বাভাবিক রকম অবমাননা ছিল আমার।শেষ পর্যন্ত আমাকে আবেগের বাণিজ্য করেই আহার যোগাতে হয়। স্ববিরোধী উপাধিটা আমার কাছে বেশ উপভোগ্যই লাগে তাই জীবনে ভণ্ড বলে গালি দিয়ে আমাকে বিব্রত করতে পারে নি কেউ।
সমাজ মানুষকে মানুষ বলে স্বীকৃতি দেয় না যতক্ষণ না সে নিজেকে সমাজের জন্য প্রয়োজনীয় বলে প্রমাণ করে; সমাজে একটা শ্রদ্ধার আসন পেতে হলে তাকে বাঁধাধরা কিছু গুণের ফেরি করে বেড়াতে হয়।দারুণ সংবেদনশীল একটা মন নিয়ে ঘরের কোণে চুপটি করে বসে থাকলে কেউ এসে দরজার কড়া নাড়বে ততটা ভাগ্যবান সবাই হয় না, আমার হয়ে ওঠা হয়নি।  ভাবনাগুলো বড় এলেমেলো হয়ে গেছে আজকাল, গোছানো শব্দটার উপর আমার অধিকার হারাতে বসেছে প্রায়; প্রায়ই ভাবি জীবনে কিছুই হওয়া হলো না ; আবার হয়েছি হয়ত অনেক কিছুই। আরো দশ বা বিশ বছর যদি বেঁচে থাকা হয় অপূর্ণতার তালিকাটা লম্বা হবে আরো বুঝতে পারি, হয়ত লম্বা হবে প্রাপ্তির হিসাবটাও।  নদীর এক তৃতীয়াংশ সাঁতরে'ছি মাত্র, তবু কেন জানি আজকাল 'নিতাই' কে বড় মনে পড়ে, তারাশঙ্কর এর 'নিতাই'। সকাল সন্ধ্যা কানের কাছে নিতাই হাহাকার করে বেড়ায়"জীবন এত ছোট কেনে, জীবন এত ছোট কেনে।"
জীবনে কী হতে চেয়েছিলাম, কী-ই বা হতে চাই; কখনো বোধহয় বোঝা হয়ে উঠবে না আমার; কজন'ই বা বুঝতে পারে????


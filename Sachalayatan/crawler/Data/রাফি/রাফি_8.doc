পড়ালেখা আর  ভাল্লাগে না



 ০১.
ব্যাপক দৌড়ের উপর আছি। শেষ টার্ম ফাইনাল চলছে, সবকিছুতেই শেষ শেষ গন্ধ। সাবজেক্ট selection  এ ওস্তাদী দেখাতে গিয়ে এমন এক কম্বিনেশন নিয়েছি প্রথম সাতদিনে তিন পরীক্ষা, ১৪ দিনের মাইক্রো পি.এল, দু”দিন গ্যাপে আবার দুই পরীক্ষা। অন্য ডিপার্টমেন্টের আর কী দোষ দেব, নিজের ডিপার্টমেন্টের পোলাপানই আমারে দেইখা হাসে। রুটিন দেখে ভাবলাম এইবার আখেরী ফাইট দিমু একখান, তাই পড়াশোনার সুষ্ঠূ পরিবেশ চাই।সচলাড্ডা হবে, দুদফায় খবর পেলাম নজরুল ভাই, প্রহরী ভাই, আর মৃদুল ভাইয়ের কাছ থেকে; মনে মনে বললাম “sacrifice কর রাফি, বিসর্জন ছাড়া অর্জন হবে না”। নেটের লাইন দিলাম অফ করে। পড়া শুরু করার মানসিক প্রস্তুতি আর আখেরী ফাইটের অস্ত্রশস্ত্র জোগাড়ে গেল কয়দিন। এরপর থেকেই শুরু হল নিজের সাথে লুকোচুরি, আমার চেহারাই এমন সারাদিন ঘুমের পর বিকেলে খেতে নামলেও সবাই মনে করে এইমাত্র পড়ার টেবিল থেকে উঠে এলাম; সিলেবাস পুরোটা দুবার রিভিশন দেয়া হয়ে গেছে। আর এবারের এসমস্ত জোগাড়যন্ত্র দেখে পাব্লিকের ধারণা অচিরেই আমার নামের আগে শহীদ শব্দ যোগ হওয়া অনিবার্য।
এই বারের সাবজেক্ট গুলাও আজব কিসিমের, এগুলারে বাংলা বললেও ভুল হবে। দুইটা আছে পরিবেশ পরিচিতি আর সামাজিক বিজ্ঞান। বাকি দুইটারে structure বললে structure কে অপমান করা হয়, দুইটাই টি.এম(টানা মুখস্ত) গোত্রের সাবজেক্ট আর পঞ্চমটা হল বায়ূ এবং পানি দূষণ। এর উপরে আবার মাঝেমাঝে সচলে উঁকি মেরে দেখি সবজান্তা আর এনকিদু পরীক্ষার ভেতর পোস্টের পর পোস্ট দিয়েই যাচ্ছে। মনে মনে ভাবি “ইহারা অন্যজাতের মানুষ”।
০২.
এমনিতে জানুয়ারী মাসটায় আমার মন বেশ ফুরফুরে থাকে। অবশ্য বছরের বাকি সময় যে আমি খুব মনোকষ্টে থাকি তা বলা যাবে না। স্কুলে জানুয়ারীতে টিফিনের পর ক্লাস করতে হয়নি, তবে মহা আয়োজনে পি.টি হত বছরের প্রথমদিকে, যুতসই কোন অজুহাতে প্রথম পিরিয়ড কাটিয়ে দিতে পারলে সময়টা বেশ মউজেই কাটত। ২০০১ সালে ঢাকায় আসার পর থেকে  জানুয়ারী মাস এলেই মনের অজান্তেই দিন গুনতে থাকি বইমেলার। যদিও গতবছর বইমেলায় গিয়ে প্রচন্ড মেজাজ খারাপ হয়েছে, সোহরাওয়ার্দী উদ্যানে মেলার একাংশ সরিয়ে নেয়া এবং পাশাপাশি বই ও খাবারের দোকান বেশ দৃষ্টিকটু ছিল। আমার ডায়েরিতে ক্রয়তব্য বইয়ের একটা তালিকা আছে প্রতিবছর বইমেলায় সেখান থেকে কিছু বইয়ের নাম কাটা পড়ে, আবার সারা বছর জুড়ে জমা পড়ে আরো কিছু নাম। সেই তালিকাটা এখন ১৭৭ এ দাঁড়িয়েছে। এবার বোধহয় সেখান থেকে একটি বইও কমবে না। সচলদের বইয়ের যে তালিকা দেখলাম সেগুলি কিনতেই গাঁটের টাকা বেরিয়ে যাওয়ার কথা। গত বইমেলায় ভাবছিলাম এই বইমেলায় পড়ালেখা শেষ করে কামলা খাটার চান্স পাওয়া যাবে, প্ল্যান ছিল প্রতিদিন  একটা করে বই কিনব। ক্যাম্নে কী?? এখনো মেধাবী ছাত্রই রয়ে গেলাম।
০৩.
হলের ল্যানে বেশকিছু পুরানো দিনের ঢাকার ছবি পেয়েছি। কপিরাইটের জটিলতায় না গিয়ে কয়েকটা সচলায়তনে শেয়ার করলাম। যেহেতু সোর্স উল্লেখ করা আছে আমার স্বল্প জ্ঞানে মনে হয় এইটা বেআইনী কোন কিছু হচ্ছে না। 
আজকের দোয়েল চত্বর: ১৯০১ সালের ছবি। তখন বলা হত রমনাগেট
রমনা পার্ক: ১৮৭৫ সালের ছবি, ঐ এলাকা তখন ঢাকার নবাবদের বিলাস উদ্যান ছিল
শিরোনামহীন: এই ছবিটা আমাকে সবচেয়ে বেশি শিহরিত করেছে। মানুষগুলোকে একদম চেনা লাগছে। যদিও ১৮৬০ সালের ছবি; ১৫০ বছর পরেও একেবারে প্রাসঙ্গিক।।
এইটা একটা ধাঁধা: আমি নিশ্চিত জায়গাটা সচলের অনেকেরই বেশ পরিচিত। একাধিকবার গিয়েছেন।  নামটা আন্দাজ করতে পারলে মন্তব্যে লিখে যান
ঢাকার ঐতিহ্যবাহী কলেজ: ঢাকা কলেজ, ১০৫ বছর আগের ছবি। এই মায়াবী  চেহারা বজায় থাকলে আমি কখনোই নটরডেমে ভর্তি হতাম না।
ঐতিহাসিক ছবি: ১৮৬০ সালের বাং লাদেশী বুদ্ধিজীবি। অবস্থা এমন ছিল যে বই হাতে পোজ দিতে হয়েছে।
 

"সকল লোকের মাঝে বসে, আমার নিজের মুদ্রাদোষে......"



মাঝে মাঝে আমার মন খারাপ হয়। কোন কাজেই মন বসাতে পারি না। এক ধরনের বিচ্ছিন্নতাবোধ চেপে ধরে। কারো সাথে কথা বলতে ইচ্ছে করে না। ঘুরতেও না। যখন স্কুলে পড়তাম এ সময়টাতে বাসার পাশের স্কুল বোর্ডিংয়ের পুকুর ঘাটটাতে গিয়ে বসে থাকতাম। খুব অন্ধকার ছিল ঘাটটা। নাম না জানা অসংখ্য গাছ ঝুঁকে থাকত পুকুরের পানিতে। কোন মানুষ দেখলে আমি মনের অজান্তেই কতগুলো ব্যাপার বিশ্লেষন তাকে কোন একটা ভাগে ফেলে দেই, কিন্তু গাছের ব্যাপারে সেই বিভাজনটা আমার তখনো ছিল না। পুকুর ঘাটের অই পাড় ঘেষে কী জানি একটা ট্রেনিং ইন্সটিটিউট ছিল; তার দেয়ালে নানা ধরনের কথা লিখা থাকত। পুকুরের শ্যাওলা পড়া পানির ভেতর নির্ভয়ে ঘুরে বেড়ানো দাড়কানা মাছগুলো দেখতে দেখতে যখন একঘেয়ে লাগত দেয়ালের গায়ে লেখা নানা ধরনের বাণীগুলি মনযোগ দিয়ে পড়তাম।বলা যায় কিছুই বুঝতাম না; শুধু বুঝতাম এরা বিরাট জ্ঞানী কোন মানুষ হবেন। ছুটির দিনগুলোতে ভরদুপুরে এভাবে বসে থাকতে দেখে মাঝে মাঝে হোস্টেল সুপার কাশেম স্যার উনার বাসার বারান্দায় এসে দাঁড়াতেন। হাসিমুখে বলতেন “কীরে কেমন আছিস”। সেই বয়সে এই প্রশ্নের ভেতর লুকিয়ে থাকা স্নেহটুকুর মূল্য বোঝার মত বুদ্ধি আমার ছিল না। ফুপাকে বিচার  দেবেন ভেবে তড়িঘড়ি করে উঠে দাঁড়িয়ে স্যারকে সালাম দিতাম।কেমন আছি এ প্রশ্নের জবাব আর দেয়া হত না আমার। মুখ কাচুমাচু করে অপরাধীর মত মাথা নিচু করে বাসার দিকে হাঁটা দিতাম।
মা কে খুব মনে পড়ত তখন। রাতের বেলা শুয়ে শুয়ে কত যে হিসাব করেছি আর কত ঘন্টা পর আম্মুকে দেখতে পাব; কত দিন পর!!! বাড়ি যাওয়ার পথে বাসে বসে ব্রীজ গুনতাম। ঘড়ি ছিল না হাতে; পকেটে মোবাইলের কথা চিন্তাও করা যেত না। মা’র কাছ থেকে ঠিক কতটুকু দূরে থাকি তাও জানা হয়ে উঠেনি কখনো। ময়মনসিংহ হতে বাসস্ট্যান্ড পর্যন্ত কতটা ব্রীজ পার হতে হবে তার কাউন্টডাউন করে করে যে আমার কত বিকেল কেটেছে!!!
স্কুলের পরীক্ষার সময় বন্ধুদের মা-বাবা অপেক্ষা করত গেটের কাছে। পরীক্ষা বিষয়ে কত কী উপদেশ আর সতর্কতা যে বন্ধুর পাশে দাঁড়িয়ে শুনতাম। হলে ঢোকার সময় লোভী চোখে তাকিয়ে থাকতাম, পরীক্ষা শেষেও। প্রশ্নপত্র হাতে মাকে একবার জড়িয়ে ধরতে না পেরে কতবার যে আমার ভাল পরীক্ষা দেয়ার আনন্দ মাটি হয়ে গেছে!!
তেইশ বছরের জীবনে বার বছর মা-বাবা থেকে দূরে, বাড়ির বাইরে কাটিয়ে মাঝে মাঝে কেমন যেন লাগে! আন্ডারগ্র্যাড শেষ হয়ে এল প্রায়। বন্ধুরা GRE, TOEFL নিয়ে ব্যস্ত। অনেকে দিয়েও ফেলেছে। শেষ পর্যন্ত আমাকেও হয়ত সে পথ ধরতে হবে।তবু এরকম কাজ না থাকা দুপুরে কেন জানি সবকিছু ছেড়েছুড়ে মার কাছে ছুটে যেতে ইচ্ছে হয়। ময়মনসিংহ জিলা স্কুল বোর্ডিংয়ের সেই পুরনো পুকুর পাড়ে অথবা মাঠের একপ্রান্ত দিয়ে চলে যাওয়া রাস্তায় স্যারের হাস্যেজ্জল প্রশ্ন শুনতে ইচ্ছে হয়। 
হয়তবা আমি বোকা বলেই......


নেশা থেকে মুক্তি চাই



আমি কখনো সিগারেট খাইনি, গাঁজা বা মাদক নেয়ার তো প্রশ্নই উঠে না। পত্র-পত্রিকা বা প্রচারমাধ্যমে “মাদককে না বলুন”, “যে নেশা করতে বলে সে বন্ধু নয়” এ জাতীয় প্রচারণা আমার ভেতর কোন বিকার জন্মাতে পারত না বরং চোখে মুখে একটা অহংকারী ভাব ফুটিয়ে  মনে মনে ভাবতাম নেশা মানেই দাসত্ব; কিন্তু আমি সারাজীবনই মুক্ত স্বাধীন। 
বয়স বাড়ার সাথে সাথে মানুষ অনেকগুলো বাধঁনে জড়িয়ে পড়ে সময়ের অধীনতা এর মধ্যে সবচেয়ে বিরক্তিকর, এই ভাবনা থেকে যতদিন পেরেছি ঘড়ি এড়িয়ে চলেছি। এখনো অবসর সময়ে ভুলেও সময়ের দিকে তাকাই না। কাটুক না কিছু হিসেবহীন সময়। Time is money ,information is dollar এই আপ্তবাক্যও আমার কাছে নিতান্তই অর্থহীন প্রলাপ বলে মনে হয় । যে সময়টা কিছুই করার থাকে না ততক্ষন ঢাকা শহরটা হেঁটে  এক আধ চক্কর দিয়ে আসি, অগণিত মানুষ রাস্তায় জ্যামে আটকে থাকে এদেরকে পেছনে ফেলে নিস্পৃহ ভঙ্গিতে হেঁটে যেতে আমার
বেশ ভালই লাগে।
আমি প্রকৌশল বিদ্যার ছাত্র হলেও দৈনন্দিন সব কাজে প্রযুক্তির নাক গলানোটা ঘৃণা করি, মানুষ কেন বই না পড়ে কম্পিউটার গেম খেলে সময় কাটায় এই সাধারণ প্রশ্নের উত্তরও আমার মাথায় ঢুকে না। আমার এক বন্ধু রিজভীকে দেখি সারাদিন কম্পিউটারে বসে বসে কীজানি লিখে আর পড়ে, উঁকি দিয়ে দেখি ডায়েরি টাইপ রচনা; এগুলো নাকি ব্লগ.. জিনিসটা নতুন লাগে আমার কাছে , এমন কি নামটাও। গত টার্ম ফাইনালের শেষে যখন অখন্ড অবসর সেইই আমাকে নতুন একটা সাইটের নাম দিল নাম sachalayatan.com .
 হাঁটিহাঁটি পা পা করে শুরু করলাম ব্লগ সাইট ঘাটাঘাটি। সারাদিন বসে বসে ব্লগ পড়ি, বিকেলের দিকে টিউশনিতে যাই; রাতে রুমে ফিরে কিছু লেখার চেষ্টা করি, আদৌ তা কিছু হয়েছে কিনা এ নিয়ে ভাবতে ভাবতে ঘুমিয়ে পড়ি। সকালে উঠে আবার সেই সচলায়তন এবং সচলায়তন। সময়টা নেহায়েৎ খারাপ কাটে না।  
ইদানীং এর সবকিছুই বদলে গেছে , মহা ঝামেলায় পড়েছি। নতুন টার্মের ক্লাস শুরু হয়েছে , থিসিস ফিসিস আর তিনটা সেশনাল মিলিয়ে বেঁড়াছেঁড়া অবস্থা। মেজর-মাইনর আর অনেকগুলো অপশনাল বিষয় থাকায় ক্লাস রুটিন হয়েছে বিচিত্র; শনিবারের কথাই বলি- সকাল আটটায় ক্লাস ২১৩ এ, দশটায় ৩০৫ এ আর ১২ টায় ২০২ এ। মাঝের সময়টুকু কাজে লাগাব সে উপায় দেখছি না। মনের ভেতর একটা বাজে সাইট ঘোরাফেরা করে-সচলায়তন।
রুমে ফিরলেই অবচেতন মন খোঁচা দেয় ব্যাটা থিসিস এর কাজ কর, নেটে একটু বস, দেখ কিছু পাস কিনা। মহৎ উদ্দেশ্যে অগ্নিশৃগাল চালাই, এইবার অই শালা বলে আরে থিসিসতো করবিই নেটের যা স্পীড অনেকক্ষন বসে থাকতে হবে সে সময়টায় তো নির্বিঘ্নে ব্লগ পড়তে পারিস, খোল বাবা একটা নিউ ট্যাব। আমি ভাল মন নিয়ে খুলি। কিছুক্ষণ পর আবিস্কার করি আমার উইন্ডো জুড়ে শুধু সচলায়তনের ট্যাব, থিসিস গোল্লায় গেছে। পড়ালেখার অবস্থা তথৈবচ।
আমি এই ভয়াবহ নেশা থেকে মুক্তি চাই; কোন সহৃদয় ব্যাক্তি কি কোন সৎ পরামর্শ দিতে পারেন? তাহলে সারাজীবন ব্লগে শুধু আপনার কথাই লিখব...কথা দিলাম।


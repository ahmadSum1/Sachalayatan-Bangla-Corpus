"ধুলোলাগা চেনা বই সব, হাতড়ায় কে না শৈশব, ভাললাগা চেনা বই সব, ভালবাসে কে না শৈশব"



ক্লাস সিক্সে পড়ার সময় একটা ডায়েরি কিনেছিলাম; অবশ্য ডায়েরি ঠিক নয়, নোটবুক বলতো সবাই। ছোট আকারের; শ'খানেক পাতার।সারাদিন ক্লাস করে আর শহরের নানান অলিগলিতে ঘুরে ঘুরে সন্ধ্যার ঠিক আগে যখন বাসায় ফিরতাম তখন কোমরে গোঁজা থাকত মাসুদ রানা। সে বয়সের জন্য মাসুদ রানার প্রচ্ছদগুলো একটু আপত্তিকরই ছিল। বাসায় আণ্টি বা ফুফা যিনিই দেখতেন সন্দেহের দৃষ্টিতে তাকাতেন, ছেলেটা উচ্ছন্নে যাচ্ছে, বন্ধুবান্ধবের আনাগোনা বেড়ে গেছে বিস্তর। হাতমুখ ধুয়ে এসে বইয়ের ভাঁজে সেবা'র বইখানি মেলে ধরে আমার লুকোচুরি শুরু হত;  ধরা যে খাইনি কখনো নেহায়েৎ এমন নয়। অনেকবার খেয়েছি; বকা ক্ষেত্রবিশেষে পিটুনিও।তাতে কীই বা বয়ে গেল।
আরেকটা লুকোচুরি ছিল সেই ডায়েরি লেখা নিয়ে। ক্লাস ফাইভে স্কুলের প্রোগ্রামে 'আনা ফ্রাঙ্কে'র ডায়েরি পুরস্কার পেয়েছিলাম; একেবারে ছোট্ট একটা বই। প্রথমে আম্মু পড়তে দিতে চাননি; বিভিন্ন উৎস থেকে অসংখ্য বই পড়তাম বলে সন্দেহজনক বইগুলো প্রথমে আম্মু পড়ে তারপর পড়তে দিতেন। সেন্সরবোর্ড পেরিয়ে হাতে আসার পর যখন বইটা শেষ করলাম তখন 'আমার একটা ডায়েরি নেই কেন?' এই খেদে জ্বলতে থাকলাম। বইটা এখনো আমার কাছে আছে। মাঝে মাঝে বের করে পাতাগুলো উলটে যাই; পুরাতন বই পুরাতন গানের মতই স্মৃতিজাগানিয়া। প্রথমবার পড়ার অনুভূতিটুকু ফিরে আসে প্রতিবার পড়ার সময়ই। দিনের পর দিন আটপৌরে জীবনের কথা লিখে যাওয়া সেই কিশোরীর ডায়েরি পড়ে যে মুগ্ধতা আর ইতিহাসের অংশ হবার অভিপ্রায় ভর করেছিল, তার ফল হিসেবে একদিন নিয়ে এলাম সেই নোটবুক কাম ডায়েরি।
ডায়েরি লিখতে বসে প্রথম যে সমস্যাটার মুখোমুখি হতাম তা হল কী লিখব??  সকালে নাস্তা করে ক্লাস করতে গিয়েছি, ক্লাসে পড়া পারি নাই বলে স্যারের মার খেয়েছি, সন্ধ্যায় ভাত খেয়ে ঘুমালাম এই জাতীয় জিনিস ছাড়া আমার তৎকালীন উর্বর মস্তিস্কে আর কিছুই আসতো না। সেটাও ডায়েরি লেখক হবার উদগ্র বাসনার পক্ষে ভয়ানক কোন   বাধা হয়ে দাঁড়াতে পারেনি, ঘুরে ফিরে একই ঢংয়ে ঘ্যানঘ্যানানি টাইপ দিনলিপি লিখতে লাগলাম। এই সময়ে  দ্বিতীয় আর একটা সমস্যা হয়ে দাঁড়াল প্রাইভেসি। টেবিল এলোমেলো থাকে বলে গুছিয়ে দিতে এসে একদিন সেই ডায়েরি হস্তগত হলো কাজিনের হাতে আর দু’টা দিন আমার জীবন এলোমেলো হয়ে গেল। ডায়েরি আব্বুকে দেখাবে এই ভয় দেখিয়ে সারাক্ষণ তটস্থ করে রাখত আর তার যাবতীয় কাজ করে দিতে হত আমার। তখন বুঝতে পারলাম ওই স্যারের কাছে মার খেয়েছি, ওই ক্লাসটা ফাঁকি দিয়ে পার্কে ঘুরে এলাম, ওইদিন স্যারের কাছে পড়ার কথা বলে সার্কিট হাউজের মাঠে ক্রিকেট খেলেছি সারাদিন,আজ স্কুল থেকে ফেরার পথে একটা পরীর সাথে চোখাচোখি হয়েছে এ জাতীয় কথা কাগজে কলমে লিখে ফেলা যত কঠিন, সবার কাছ থেকে গোপন রাখা আরো বেশি কঠিন। সুতরাং 'ডায়েরি লেখার চাইতে ডায়েরি লুকিয়ে রাখা কঠিন' টাইপ।
তিন গোয়েন্দা আর মাসুদ রানা পড়ে পড়ে আমার ফিচলে বুদ্ধির ভালোই বিকাশ ঘটেছিল। সুতরাং একটা সমাধান বের করে ফেললাম। কোডিং সিস্টেম; বাংলা হরফে  না লিখে ইংরেজি হরফে বাংলা লিখতাম এবং সেই ইংরেজি অক্ষরটা আবার প্রতিস্থাপন করতাম কোডেড অক্ষর দিয়ে। যেমন ‘আমি’ হয়ে যেত ‘znr’, তুমি হয়ে যেত ‘gfnr’. সেই বিচিত্র ভাষায় স্কুল জীবনের চারটা বছর দিনের পর দিন ডায়েরি লিখে রেখেছিলাম। এস।এস।সি পরীক্ষার রেজাল্টের পরদিন সেই তিনটা ডায়েরি সবার অজান্তে পুড়িয়ে ফেলি।কারণটা এখানে নাইবা বললাম।
পুরনো ডায়েরির লেখাগুলো পড়লে একটা অন্যরকম অনুভূতি হয়; আমাদের বয়স বাড়ে, সাথে চিন্তাধারার রকমফের ঘটে; সেটা ঠিক কতটুকু তা আমরা টের পাই না। পুরাতন ডায়েরি দুই পাঁচ বা দশ বছর আগের আমাকে ধরে রাখে। কখনো কখনো নিজেকে আগের চেয়ে বুদ্ধিমান মনে হয়,  কখনো কখনো মনে হয় আগের চেয়ে ভীতু; কোন কোন ঘটনা মনে করিয়ে দেয় একটা সময়ে আমি কতটা অকপট ছিলাম আর কিছু কিছু পাতা বলে দেয় কতটুকু মিথ্যা আশ্রয় করে আমি বেড়ে উঠেছি। পুরাতন ডায়েরির সাথে সময় কাটানো মানে তাই নিজেকে নিজের সামনে তুলে ধরা, ব্যাপারটাকে আজকের আমি আর অতীতের আমির মুখোমুখি সংলাপ বলে মনে হয় আমার কাছে। এ রিভিশনটা আমি উপভোগ করি ভীষণ; যে জন্য দেশ ছেড়ে আসবার সময় লাগেজের ওজন নিয়ে অনেক কিপ্টেমি থাকলেও সবার আগে লাগেজে তুলেছি ২০০১ থেকে লেখা আমার ছ’খানা ডায়েরি।
ইন্টারনেট এক্সেস পাওয়ার পর ব্লগ জিনিসটা বেশ পছন্দ হয়েছে। প্রতিদিনের ভাবনাগুলো লিখে রাখবার জন্য ব্লগের concept টা দারুণ; তবে মাঝে মাঝে মনে হয় আস্তে আস্তে ডায়েরি উঠেই যাবে; যে যার মত নিজের সাইটে ই-ডায়েরি লিখবে; যেখানে প্রাইভেসি আর সংরক্ষণ কোন সমস্যাই না। তাতে নিঝুম রাতে বিছানায় উপুড় হয়ে মনের কথাগুলো কাগজে লিখে রাখার আনন্দটুকুতে ঘাটতি হবে, পড়ন্ত বিকেলে ডায়েরির পুরনো পাতা উল্টানোর বিলাসিতাটুকু হয়তো মলিন হবে কিন্তু তাতে মন খারাপ করবার কিছু নেই। কোনকিছুর শেষ থেকেই তো অন্য কিছুর শুরু......।।


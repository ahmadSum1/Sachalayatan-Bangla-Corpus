১৫ই আগস্ট এবং সি.আই.এঃ ফিরে দেখা



ভারতীয় উপমহাদেশে রাজনৈতিক হত্যাকান্ডের ইতিহাস বহু পুরনো। মোঘল বা তারও আগের আমল থেকে সিংহাসনে আরোহণকে কেন্দ্র করে প্রাসাদ ষড়যন্ত্র, বিদ্রোহ-প্রতিবিদ্রোহ এসবের জের ধরে অগণন মানুষ হত্যার শিকার হয়েছেন। বৃটিশ শাসনামলেও ইংরেজরা নিজেদের আধিপত্য বজায় রাখতে রাষ্ট্রদ্রোহিতার ধুয়া তুলে অজস্র দেশপ্রেমিক বীরযোদ্ধাকে হত্যা করেছেন। দেশবিভাগের পর মহাত্বাগান্ধী, লিয়াকত আলী খানসহ  অনেকে হত্যাকান্ডেরই নীরব দর্শক উপমহাদেশের আকাশ-বাতাস। প্রতিবছর এই দিনটার কাছাকাছি সময়ে  কিছু ঘটনার অনুরণন আমাকে অস্থির করে তোলে; ভেতরে ভেতরে এসব ভেবে ভেবে দগ্ধ হই। এবার সচলায়তনকে পেয়ে তথ্যগুলো share  করলাম. তথ্যগুলো অন্তর্জালে বঙ্গবন্ধু হত্যার ইতিহাসকে সমৃদ্ধ করবে বলেই আমার বিশ্বাস। 
স্বাধীনতার পর শেখ মুজিব বাংলার গণমানুষের হৃদয়ের নেতা হিসেবে সোনার বাংলা গড়ার মানসে দেশ পরিচালনার দায়িত্ব নেন।মওলানা ভাসানীর ন্যাপ ছাড়া সেসময় দৃশ্যত কোন রাজনৈতিক দল ছিল না; যুদ্ধের বিরোধিতাকারী চরম ডানপন্থী ও কিছু বামপন্থী দলগুলো তখন পর্দার আড়ালে। আর যে সব বামপন্থী দল যুদ্ধ করা সত্তেও মুজিব বাহিনীর রোষানলে পড়েছিল(একাত্তরের মুক্তিযুদ্ধের সময়ই মুজিববাহিনী, মুক্তিবাহিনীর সাথে চীনপন্থী পূর্ববাংলা সর্বহারা পার্টির প্রকাশ্য বিরোধ ছিল। সর্বহারা পার্টির প্রধান সিরাজ শিকদার ঢাকা,টাঙ্গাইল,বরিশাল, খুলনা,পাবনা অঞ্চলে তার বাহিনীর মাধ্যমে স্বাধীনতার পক্ষে সশস্ত্র সংগ্রাম অব্যাহত রাখেন। উদ্দেশ্য একই হলেও মুজিব বাহিনী ও টাঙ্গাইলের কাদেরিয়া বাহিনী এই অঞ্চল গুলোতে সর্বহারা পার্টির কার্যক্রমকে ভালচোখে দেখেনি। সর্বহারা পার্টির পক্ষ থেকে অভিযোগ করা হয় টাঙ্গাইলে কাদেরিয়া বাহিনীর সদস্যরা সর্বহারা পার্টির দুই মুক্তিযোদ্ধা নজরুল ও ঠান্ডুকে হত্যা করার কাজে জড়িত ছিল; সাতক্ষীরার কামেল বখত একইভাবে মুজিববাদীদের হাতে নিহত হন।) তারা তখন আন্ডারগ্রাউন্ডে থেকে হত্যাকে বিপ্লব কায়েম করার একমাত্র পথ হিসেবে বেছে নিয়েছিল। যার ফলশ্রুতিতে স্বাধীন দেশের প্রথম বছর ১৯৭২ সালে সারা দেশে ব্যাংক ডাকাতি হয় ৩১ টি , গুপ্তহত্যা ১৪৬৭ টি, ডাকাতি ২ হাজার, ছিনতাই ১৭ হাজার।
 রাজনৈতিক ক্ষেত্রে দ্বন্দ্বের আসল শুরু হয় সরকার গঠন প্রশ্নে, মুক্তিযুদ্ধে নেতৃত্বদানকারী দল হিসেবে আওয়ামী লীগ সরকার গঠন করে; মুক্তিযুদ্ধে অংশগ্রহণকারী অন্যান্য দলগুলো জাতীয় সরকার গঠনের আহবান জানায়; পরে ন্যাপ(মোজাফফর) ও সিপিবি ক্ষমতার অংশ না নিয়েই আওয়ামী  লীগকে সমর্থন দেয়। কিন্তু  পূর্ববাংলা সর্বহারা , সাম্যবাদী, পূর্ববাংলা কমিউনিস্ট পার্টি আওয়ামী লীগের বিরুদ্ধে সশস্ত্র গৃহযুদ্ধের ডাক দেয়। এরই ধারাবাহিকতায় ১৯৭৪ সালের ১৭ ই মার্চ বঙ্গবন্ধুর  ৫৪তম জন্মদিনে তৎকালীন স্বরাষ্ট্রমন্ত্রী মনসুর আলীর বাড়ি ঘেরাও করা হয়। রক্ষীবাহিনী সেই জটলায় গুলি চালিয়ে প্রায় ৩২ জনকে হত্যা করে। এরই ধারাবাহিকতায় ১৯৭৫ সালের জানুয়ারী মাসে বিপ্লবী সিরাজ শিকদারকে সরকারী বাহিনী গুলি করে হত্যা করে। বাংলাদেশে ক্রসফায়ারের ইতিহাসের শুরু বোধ করি এখানেই।
মুজিবের পক্ষ হতে দূর্বল পয়েন্ট ছিল শেখ মুজিব তার জনগনকে একান্ত নিজের মনে করতেন; জনগণ তার কোন সিদ্ধান্তের বিরোধিতা করতে পারে সেটা তার মনে কখনো আসত না। দেশ পরিচালনা করতে গিয়ে জনগণের নেতা আস্তে আস্তে চাটুকারদের দ্বারা পরিবেষ্টিত হতে শুরু করলেন। দেশজুড়ে আওয়ামী লীগের কর্মীবৃন্দ তাদের পেশীশক্তির প্রদর্শন করতে শুরু করেন, যা দেশের তৃণমূল অঞ্চলে দলের এবং শেখ মুজিবের ভাবমূর্তি নিদারূনভাবে কলংকিত করে। শেখ মুজিবের একমাত্র ভাই শেখ নাসের, ছেলে শেখ কামাল, ভাগ্নে শেখ ফজলুল হক মণি প্রমুখের বিরুদ্ধে অবৈধ সম্পত্তি অর্জনের অভিযোগ, অবাঙ্গালীদের পরিত্যক্ত ৬০ হাজার বাড়ি আওয়ামী কর্মীদের দ্বারা ভোগদখল সামাজিকভাবে আওয়ামী লীগকে হেয়  অবস্থানে নিয়ে যায়; দলটির প্রধান শেখ মুজিব হয়ে পড়েন জনগণ থেকে বিচ্ছিন্ন। কিন্তু বঙ্গবন্ধুর মোসাহেবরা উদ্দেশ্যপ্রণোদিতভাবে দলের এবং দেশের আসল অবস্থাকে ভুল ভাবে উপস্থাপন করেন। ১৯৭৩ সালের নভেম্বর মাসে গুরুতর অপরাধ এবং হত্যা বাদে যুদ্ধাপরাধে অভিযুক্ত প্রায় ৩০ হাজার ব্যক্তির জন্য বঙ্গবন্ধু সাধারণ ক্ষমা ঘোষণা করেন। মুক্তিলাভকারী মৌলবাদী দলগুলোর সদস্যরা সামাজিক নৈরাজ্যসৃষ্টিতে বিশেষ ভূমিকা রাখেন। দেশে আপাতভাবে আওয়ামী পন্থী মজুতদার এবং একটি নব্য ধণিকশ্রেণী গড়ে উঠে।
গোদের ওপর বিষফোঁড়ার মত এই নৈরাজ্যকর পরিবেশে দেখা দেয় প্রাকৃতিক দূর্যোগ; ১৯৭৪ সালের আগষ্টে বন্যা এবং অর্থনীতির বেহাল অবস্থার ফলশ্রুতিতে সে বছরের নভেম্বর ডিসেম্বরে দেশ জুড়ে দূর্ভিক্ষ দেখা দেয়। বেসরকারী হিসেবে প্রায় একলাখ লোক এই দূর্ভিক্ষে প্রাণ হারায়।
১৯৭৫ সালের ২৫শে জানুয়ারী চতুর্থ সংশোধনীর মাধ্যমে বাকশাল গঠন করা হয়। জুন মাসে গঠিত এর ১১৫ বিশিষ্ট  কেন্দ্রীয় কমিটিতে আওয়ামী  বহির্ভূত মাত্র ১০ জন সদস্য স্থান পায়। দেশে সকল ধরণের বিরোধী দল নিষিদ্ধ করা হয়; বিরোধী রাজনীতি নিষিদ্ধ হওয়ায় সচেতন জনগণের মাঝে একধরণের চাপা ক্ষোভের সৃষ্টি হয়। এই ক্ষোভকে পুঁজি করে শুরু হয় দেশী-বিদেশী চক্রান্ত। সুদূরপ্রসারী এমনি এক চক্রান্তের অংশ হিসেবে মার্কিন গোয়েন্দা সংস্থা সি.আই.এ ,খন্দকার মোশতাক আহমদের নেতৃত্বাধীন আওয়ামী লীগের মার্কিনপন্থী অংশ ,সরকারী আমলাদের একাংশ এবং বাংলাদেশ সেনাবাহিনীর উচ্চাভিলাষী কয়েকজন অফিসারের গোপন ষড়যন্ত্র ও যোগাযোগের ভিত্তিতেই সপরিবারে শেখ মুজিবকে হত্যা করা হয়।
ষড়যন্ত্রের শুরু এর অনেক আগে থেকে, ৭৪ সালের ৩০ শে অক্টোবর মার্কিন সেক্রেটারী অব স্টেট হেনরী কিসিঞ্জারের বাংলাদেশ সফরের ঠিক চারদিন আগে শেখ মুজিব তাঁর তিরিশ বছরের রাজনৈতিক জীবনের সঙ্গী তাজউদ্দিন আহমদকে অর্থমন্ত্রীর পদ থেকে অপসারন করেন; এর পেছনের কলকাঠি কে নেড়েছিলেন তা সঠিকভাবে না জানলেও এটা আন্দাজ করতে কষ্ট হয় না যে সেটাও ছিল হত্যা পরিকল্পনারই অংশ। সেই সংক্ষিপ্ত সফরে কিসিঞ্জার বাংলাদেশকে তলাবিহীন ঝুড়ি বলে আখ্যায়িত করেন; এই সফরের ঠিক পরপরই গঠিত হয় “ক্যু প্ল্যানিং সেল”।
কিসিঞ্জারের এককালীন জাতীয় নিরাপত্তা পরিষদের স্টাফ সহকারী রজার মরিস জানান, বাংলাদেশের অভ্যুদয়কে কিসিঞ্জার তার ব্যক্তিগত পরাজয় বলে মনে করতেন। তিনি ভাবতেন শেখ মুজিব জীবিত থাকলে দক্ষিন এশিয়ায় মার্কিন নীতি প্রবল চ্যালেঞ্জের মুখে পড়বে। এই এলাকার তিনজন রাষ্ট্রপ্রধানকে কিসিঞ্জার তার ব্যক্তিগত শত্রু মনে করতেন; একজন শেখ মুজিব, বাকি দুজন চিলির আলেন্দে এবং ভিয়েতনামের থিউ। তিনজনেই সি.আই.এ র চক্রান্তে শহীদ হন।
শেখ মুজিব হত্যাকান্ডে সেনাবাহিনীর তৎকালীন উপপ্রধান জিয়াউর রহমানের অবগত থাকার কথা জানিয়েছেন মেজর ফারূক। ফারূকের মতে, জিয়াকে  সরকার পরিবর্তনের কথা জানানো হলে তিনি নিজেকে জড়াতে অস্বীকৃতি জানান। তবে বলেন,”তোমরা জুনিয়ররা কোন কাজ করতে চাইলে, তোমাদের নিজেদেরই তা করা উচিত।”
মুজিব হত্যা একটি বিচ্ছিন্ন ঘটনা নয়; সেটি রাষ্ট্রক্ষমতা থেকে আওয়ামী লীগকে হটাবার পন্থাও ছিল না। লক্ষ্যনীয় যে বঙ্গবন্ধুর হত্যার পর বাংলাদেশের পররাষ্ট্রনীতিতে ব্যাপক পরিবর্তন আসে। বাংলাদেশ আন্তর্জাতিক ক্ষেত্রে ভারত-সোভিয়েত বলয় থেকে সরে এসে চীন-মার্কিন অক্ষবলয়ের অন্তর্ভুক্ত হয়। একাত্তরের মুক্তিযুদ্ধের পরাজিত ও বিরোধিতাকারী শক্তিবর্গের সাথে শাসকশ্রেণীর সম্পর্ক উত্তরোত্তর বৃদ্ধি পেতে থাকে। তাই বঙ্গবন্ধু হত্যাকান্ডকে শুধুমাত্র কতিপয় সামরিক অফিসারের সাময়িক উষ্মা এবং হঠকারী সিদ্ধান্ত হিসেবে ভাবলে ভুল হবে।
আমাদের প্রজন্ম বড় অভাগা; নিরাশার স্বগোতিক্তে মুখরিত বাতাসে এক শুন্যগর্ভ সময়ের মুখোমুখি আমরা। মুক্তিযুদ্ধের চেতনা শব্দটিকে ক্লীশে হিসেবে ভাবতে হয় আমাদের, ব্যক্তি বা দলগত স্বার্থের বাইরে আমাদের অভ্যুদয়ের একটা সত্যবদ্ধ এবং তথ্যবহুল পূর্ণাঙ্গ ইতিহাস এখনো হাতে পাইনি আমরা। তবে সাগর সেঁচে মুক্তা তোলার মত এইটুকু বুঝেছি যে অবিসংবাদিত নেতা জাতি হিসেবে আমাদের আত্নবিশ্বাসের ভিত গড়ে দিয়ে গেছেন, তিনি বঙ্গবন্ধু শেখ মুজিবর রহমান।
এই মহান নেতার জন্য শ্রদ্ধাঞ্জলি।
তথ্যসূত্রঃ
১) মূলধারা ’৭১- মঈদুল হাসান.
২) বাংলাদেশে রাজনৈতিক হত্যাকান্ডের ইতিহাস- আশরাফ কায়সার.
৩) Legacy of blood: অ্যন্থনি ম্যাসকারেনহাস.
৪)Bangladesh: an unfinished revolution- লরেন্স লিফলুনৎস.


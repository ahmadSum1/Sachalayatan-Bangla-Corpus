অপেক্ষার শিখা



অপেক্ষার কৌশল আগে কখনও শিখিনি
তবে, শেখা হয়ে গেছে অপেক্ষা করতে গিয়ে।
অপেক্ষার শরাব পান করে লাটিমের মতো
ঘুরতে থাকি, ঘুরে ঘুরে জানা হয়;
অপেক্ষা সেও এক পরীক্ষা।
আমি অপেক্ষার খুব কাছে যেতে চাই,
যতো কাছে গেলে ফেরার পথ অচেনা হয়ে উঠে।
অথচ অপেক্ষা দূরে রমণীর হাতের চুড়ি হয়ে
কেবল আমার লোভ-ই বাড়ায়! সেই লোভের
ওপর হরপ্পার চাঁদের ছায়া পড়ে...
অন্ধকার- অভ্র হয়ে জাগবে কেউ অপেক্ষায় আছি,
যে জাগবে তাকে আকঁবো মেঘের ভূগোলে।
তারপর একদিন অপেক্ষার শিখা জ্বালিয়ে ছাই হয়ে
উড়ে যাবো আকাশ মাতাতে।
তখন ভূগোল কন্যা ইতিহাস খুঁজে বের করবে
কতো অপেক্ষার পরে আকাশ থেকে লাল বৃষ্টি ঝরবে...


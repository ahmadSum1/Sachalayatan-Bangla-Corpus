চাঁদের চোখে ঘুমের ছায়া



কুয়াশায় ঘিরে রাখে আমার সমস্ত সকাল, ভোর কোনো ফাঁকে চলে যায় টের পাই না, আমার তো দুপুর বেলা সকাল শুরু আর মধ্য রাতে সন্ধ্যা, তখন বাহির পানে তাকিয়ে দেখি কি গাঢ় কুয়াশায় ঢেকে রেখেছে আমার গ্রাম ঠিক তখন মনে হয় শীত তো চলে এলো কনক, তোমার কার্ডিগানটা পড়েছতো?
চারদিকে যখন নীরবতা, চাঁদের চোখেও ঘুমের ছায়া, আমি বিহ্বল চোখে দেখি আমার চার প্রাচীর জুড়ে স্বপ্ন পোড়া ছাইয়ে আস্তরণ করা; তার মাঝে ঘাতক এক মুখ, পরিচিত শরীরের ছায়া, যার চিবুক ছুঁয়ে বলা হয়েছিলো একদিন : তোমার চিবুক ছোঁব কালিমা ছুঁব না। আশ্চর্য হলেও বিশ্বাস করি কনক, জীবন বদলে যায়, বদলে যায় বিশ্বাসটুকুও!
এবারের শীতে তুমি কি করবে কনক? ভেবোছো কি কখনও বুদ্ধদেব এর মতোন? এবার শীতে যদি আমি মরে যেতে পারতাম! না গোপনে কোনো ডাকের অপেক্ষায়, মনে মনে ভাবো, একবার ডেকে দেখো আমি কতোটা কাঙাল? কাঙাল তুমি কোনো কালেই ছিলে না কনক। তবে তোমাকে ঘিরে ছিলো অনেক কাঙালপানা, অনেক স্বপ্ন, অনেক গান-কবিতা। আর এর জন্য বুঝি শুভমিতা গেয়ে উঠে যে দিন গেছে দূরে চলে গেছে, উদাসীন মেলে দু'ডানা, কোনোদিনও যদি সে পিছু ডাকে কাছে তার ফেরা যাবে না। 
বুকের অন্দরে এক মুনিয়া ডেকে ডেকে ক্লান্ত আজ। বিকেলগুলো এখন আর হলুদ না। ব্যস্ততায় গিলে নিয়েছে কতো কিছু, জীবিকার জন্যে হন্যে হয়ে ঘুরে ফিরে আমাদের-ই বন্ধু। কেউ-ই তোমাকে মনে রাখেনি, কেউ না। আমি মনে রাখিনি তবে ভুলেও যাইনি।
কনক নিরাশার ডানায় ভর করে চলে আমার জীবন। এমন আরো অনেক হতাশার গল্প আমি জমিয়ে জমিয়ে করেছি পাহাড়, নীল পাহাড়। সেখানে হৃদয় নামের এক ঘাতক ঘেউ ঘেউ করে সারাক্ষণ-সারাবেলা। পাহাড় ভাঙার সাহস আমি পাইনি সুমনের গানে, পাহাড়কে লুকিয়ে রাখার মতো এমন কোনো কুয়াশা নামে না পৃথিবীর শরীর জুড়ে। কনক, তোমার কার্ডিগানটার ভেতর কি লুকিয়ে রাখার কথা আরো একবার ভাববে?


তোমাকে দেয়া ভালোবাসাই একমাত্র বিশুদ্ধ



আমি দিন প্রতিদিন
অশুদ্ধ হয়ে যাচ্ছি।
এমনকি আমার দেখা
মেঘগুলোও।
আমার চলাফেরা,
আমার স্বপ্ন; কিছুতেই আমি
শুদ্ধ দেখতে পাই না- শুধু
তোমাকে দেয়া ভালোবাসাই
একমাত্র বিশুদ্ধ। আজো পবিত্র
ঐ একটা কিছুই আছে।
আমার সব সুর
সকল রাত্রি সমাহিত হয়ে যায়
অন্ধকারের কালো রঙে,
শুধু তোমাকে পাঠানো চুমু
আজো রঙিন, আজো বিশুদ্ধ,
এখনও প্রজাপতি হয়ে ভাসে
কবির কলমে।
আমার আঙুল,
যে আঙুল তোমার ললাটের ঘামকে
স্পর্শ করে বলতো শিশির!
ভোরের শরীরে মেখে নিতো মোহে...
সেই আঙুলও আজ ভুলে গেছে
বেহালা বাজানো; হিম বেহালাও
সেও আর তুলে না পিরীতি সুর...
আমি ক্ষয়ে যাচ্ছি
আমার পতন হয়ে যাচ্ছে
আমি পঁচে যাচ্ছি- জানি,
আমি লীন হলেও
আমার এ কবিতা বেঁচে রবে।
প্রেমিক পঁচে যাবে প্রেম পঁচবে না:
আমার ভালোবাসা বিশুদ্ধ থাকবে,
আমার চুমু উড়ে উড়ে রঙ ছড়াবো।
তুমি আমার ভালোবাসা নাও! নিবে?


বিসর্জনের পৃষ্ঠা



উন্মোচিত গল্পের রাত পার হয়ে যায়
পেছনে রেখে আসি ঝিঁঝিঁর ঘুঙুর।
নরম-শান্ত এক টুকরো আলো আসন পাতে
চোখের ভেতর আর পাখির পরশে
মগ্নতা ভাঙে বেকার আকাশ-
বিছিন্ন জীবনের ওপর ধূলো ছিটিয়ে দূরের পথে
চলে গেলো একজোড়া পা।
বিসর্জনের পৃষ্ঠা ওল্টাতে গেলে বুক ফেটে যায়
অথৈ পিপাসায়। তবু প্রার্থনা; বৃষ্টি নামুক এ-শহরে,
আরো একবার কাঁদুক একলা পাথর!
তারপরও রোদ, টুকরানো চিঠির মতোন
ছড়িয়ে ছিটিয়ে থাকে শহরের অলি-গলি। কিন্তু
অপরাজিত একটি পথ নিয়মের চৌকাঠ ডিঙিয়ে,
উন্মোচিত গল্পের রেশ নিয়ে ছুটে চলে
সুবর্ণগ্রামের ঠিকানার উদ্দেশ্যে...


শীত বুঝি এলো, আসে না শুধু আমার ছেলেবেলা...



তখন কতো আর বয়স। হাঁটতে পারি, কথা বলতে পারি, এই। স্কুলে পড়ি কি না মনে করতে পারি না। একমাত্র বড় ভাই পড়ালেখা করতেন দূর নগর সিলেটে। শীতে বাড়িতে আসতেন। ভাই বাড়ি আসা মানেই গ্রাম ভরে উঠবে খেলাধূলার ঢেউয়ে।
হয়তো কিছুটা শীত নেমেছে বা অনেকটাই। অনেক সকাল ডুবে থাকে কুহেলিকায়। মন চাইতো আরেকটু ঘুমাই, মা'কে জড়িয়ে থাকি। কিন্তু ঘুমাতে পারি না। ভাই এসে নিঃশব্দে ডাকছে, যাতে মা- সে শব্দ শুনতে না পারে। ঘুমের ইচ্ছা তুচ্ছ করে আমিও উঠি। ভাই নিজ হাতে শরীরে পড়িয়ে দিচ্ছে ওমের কাপড়। বলে: আমরা দৌড়াবো, দেখিস আর শীত থাকবে না আর শরীরটাও কি ঝরঝরে হয়...। ঘর ছেড়ে বাইরে বের হয়ে দেখি আমরা দু'জন ছাড়া আর কেউ নাই। ভাইকে বলি, কেউ-ই তো নাই? এতো সকাল কোথায় কোথায় যাবো আমরা দৌড়ে?
দৌড়ের নিয়ম শিখিয়ে দেয়। তবু নিয়ম মতো পারি না দৌড়াতে। আমি দৌড়াই সাধারণ দৌড়। ভাই আবার শেখায়...এভাবে না ও ভাবে... দৌড়াই, মাঝে মধ্যে দেখি মানুষ আগুন জ্বালিয়ে গোল হয়ে বসে তা' নেয়। উৎসুক হয়ে তাকায় আমাদের দিকে। কেউ আবার আব্বুর নাম ধরে বলে- অমুক এর দুই ছেলে....
ভাই আবার রাতে ব্যাডম্যান্টন খেলতে যেতো বাড়ি থেকে একটু দূরে। আমি আম্মুকে বলতাম বলো না আমাকে নিতে, আম্মু ভাইকে বললে সে সোজা না বলে দেয়। আমি ঠিক করেছি কাল ভোরে ডাকলে আমিও তখন যাবো না। সত্যি যাই না। সেদিন রাতে ঠিক-ই আমাকে তার সাথে ব্যাডম্যান্টন খেলাতে নেয়, তবে খেলার যোগ্য নয় আমি, আমি দর্শক। এতো রাত হয়ে যায় যে আমি কোথায় ঘুমিয়ে পড়ি বলতে পারিনা। হঠাৎ জাগলে দেখি ভাইয়ের কোলে; আর আমাকে বকছে বলছিলাম-ই না আসার জন্য। আমি শুনে ও না শোনার ভান করি।
২
তখন আমি একটু বড়। স্কুলে পড়ি।
ক্রিকেট ছিলো আমার নেশা। মহল্লায় ২টি দল আছে। একটা বড় দল আর আরেকটা ছোট দল। বড় দল হলো ভাইয়ের, ছোট দল আমার।
কেবল সকাল শুরু হয়। আমার ঘুম ভেঙে যায়। বড় বোনের পাশে ঘুমাই। চেয়ে দেখি ঘরের সবাই ঘুমে। পা টিপে টিপে উঠি। শুধু মুখটা ধুই কোনো শব্দ না করে। খুঁজতে থাকি কোথায় ব্যাট-বল। আম্মু যাতে একটুও টের না পায়, টের পেলেই আমার খেলা গুল্লায় যাবে। চুরের মতো ঘর থেকে বের হতাম, বের হয়ে চলে যেতাম মাঠে। এক এক করে সবাই আসতো, শুরু হতো খেলা। সকালে যে কিছু খাই নি সেটা আর মনে থাকে না। কখনও কখনও খেলতে খেলতে চলে যেতো স্কুল এর সময়, তখন মনের ভেতর সৃষ্টি হতো ভয়। মা-কে না হয় বুঝানো গেলো, কিন্তু ভাই?
৩
এখন শীত আসে। এবারো এলো। আরো আসবে। আমি আর ফেরতে পারি না। ছেলেবেলা এসে দেখে যায় আমায়, মনে করিয়ে দেয় এসব।
এখন তো আর আগের মতো খেলিও না। কোনোদিনই সকাল দেখা হয় না, সকালের বিরহে লিখেছিলাম-
আমাকে নিঝুম এক ঘরে রেখে সকাল ভুল বুঝে চলে যায়,
কোনোদিনই আমার চায়ের কাপে সকাল থাকে না!
থাকেনা খবরের কাগজে এমনকি সবজিঅলার স্বরে।
এখন আমার সকাল কোনো কোনো দিন শুরু হয় দুপুরে। আর জীবনের যতো তিক্ততা সে তো আছেই। আর সে তিক্ততার মাঝে হীরক হয়ে আছে আমার ছেলেবেলা।
মৌসুমী ভৌমিক সব কিছু দিয়ে ছেলেবেলা যেভাবে চেয়েছেন, আমিও সব দিয়ে ছেলেবেলা কে চাই। পাব?


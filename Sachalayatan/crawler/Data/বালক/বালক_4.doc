 নৈঃশব্দের দৃশ্য




শেষ বলে কিছু নেই
তাই বারবার দৃশ্য ভাঙি।
কখনো যদি ডাকে
ডুবে যাওয়া শহরতলি।
-যাবো, 
ডাকলেই যাবো।
কোন কারণ ছাড়াই
হবো তাদের কথার সঙ্গী ।
প্রকাশ্যে লুকিয়ে থাকবো
মেঘশিমুলের গল্পগুলো
চেপে রেখে, 
আঁকবো নৈঃশব্দের দৃশ্য-
হৃদয় নৈদাঘে!
সময় থমকে থাকে
এমন করে কাটে না দিন,
নিদ্রাহীনতার গানে 
ভারি হতে থাকে রাত্রি।
পুষ্পের আড়াল থেকে
ফিরে গেছে সকাল
যাচ্ছে ফিরে আগামীকাল! 
কোন দিকে যাচ্ছো ফিরে,
যাচ্ছো কতদূরে ?
আমায় ডাকো সকাল, 
ডাকলেই আমি যাবো।
কোন উদ্দেশ্য ছাড়াই
হারিয়ে যাবো নৈঃশব্দের দৃশ্যে!


শূন্যপথ



তুমি বড় হয়ে যাচ্ছো
পোশাকের ভেতর নিজেকে লীন করে রাখছো,
তোমার ভেতর তো সেই কবেই অর্ধেক লীন হয়ে আছি;
আমিও কি পূর্ণ রূপে বেড়ে উঠছি?
জানিও তো। আমার বেড়ে ওঠা তোমার সমস্যা না হলে
জানাতে হবে না! মনে রেখো। দেখো ভুল করে
আবার জানিয়ে দিও না...
তুমি তো অনেক ভুল করো
অথবা আমার শুদ্ধ-কে ভুল ভেবে বসো।
অভিমানের মেঘ দিয়ে ঢেকে রাখো সম্পর্কের সূর্য!
তোমার ভেতর তো সূর্য নেই তবে এতো আলো আসে
কোথায় হতে? আমি কি তবে তোমার চোখ দিয়ে পৃথিবী দেখি?
তুমি শরীর বন্দি করো বিকেলের রুপকথা
আমি সহজে মেখে নেই শরীরে তার রঙ।
তুমি যদি জীবনের শূন্যপথ ধরে আমাকে নিয়ে হেঁটে যাও
তবে তার আগে আমাকে আস্ত লীন করে দিয়ো...


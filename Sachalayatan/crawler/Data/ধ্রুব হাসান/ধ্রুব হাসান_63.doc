ভোরে এখনো খুঁজতে বের হই তোমাকে



(ধন্যবাদ তোমাকে পিপলু ভাই,বানিয়েছো জব্বর এইটা)
আমার বলা বা না বলার মাঝে অনেক অনেক শব্দ বেরিয়ে যায় কিংবা উড়ে চলে যায়। ভাবছি, মাছ ধরার একটা পোলো জাল বসানো যায় কিনা মুখ এবং মগজের ধারে কাছে; তবুও যদি পাওয়া যায় অনুরাগ!
অনুরাগকে আমি বহুকাল আগে, একদিন নগরীর কোন এক পার্কের রৌদ আর জলে ভেজা কাঠের বেঞ্চীতে বসে থাকতে দেখেছিলাম। এতোদিনে হয়তো গণিকার স্রাবে বা নর-নারীর কামরসে সে মৃত প্রায়!......আমি ঠিক জানি না।
কোরবানির সকালে পশুর রক্তের সাথে ওকে আমি ভেসে যেতে দেখেছিলাম শেষবার; যদিও এখনো লেগে আছে আঁশটে গন্ধ। নগরীর সুইপারেরা আধুনিক জলকামান দিয়েও কেন যে গন্ধটা দূর করতে পারলো না, তা আমার বোধগম্য নয়!
থাক সেসব কথা। আমি এখনো কোন কোন ভোরে হেঁটে যাই নগরীর কোন এক নির্জনতর আঁশটেমাখা ফুটপাথ ধরে......কোথাই যাই আমি? 
অনুরাগ,এখনো কেন জানি খুব ভোরে উঠে তোমাকে খুঁজি!......হেসোনা তুমি; মাতলামি কেঁটে গেলেও তোমার কথা মনে থাকে আমার।
(রোজালিনের জন্য)
ভোর ৬টা, রেডব্রীজ, লন্ডন
সেপ্টেম্বর,২০০৭


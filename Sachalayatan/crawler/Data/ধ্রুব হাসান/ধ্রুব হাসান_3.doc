বাংলাদেশ সেনাবাহিনীর প্রতি খোলা চিঠি!



বাংলাদেশ
তথাকথিত বিডিআর বিদ্রোহের ভয়াবহতা এখনো আমরা কাটিয়ে উঠতে পারিনি। যে ক্ষতি হয়ে গেলো তা পূরণ করা অসম্ভব! যারা তাদের স্বজন হারিয়েছেন তাদের বেদনা লাগবের নয়! কিন্তু এই ঘটনা থেকে সবচেয়ে ক্ষতিকর যে ব্যাপারটার জন্ম নিয়েছে একটি সুশৃংখল বাহিনীর ভেতরে তা হলো, একে অন্যের প্রতি ঘৃণা ও অবিশ্বাস। এই বোধটা গোটা জাতির জন্য হুমকিস্বরুপ! শুধু ঐ একটি ঘটনা বাংলাদেশের সীমান্ত রক্ষাকারী বাহিনীকে ভেঙ্গে চুরমার করে দিলো! এখন বলির পাঠা হতে চলেছে নিরীহ অনেক জওয়ান!
ব্যক্তিগতভাবে আমি ব্যক্তিজীবনে নৈরাজ্যবাদী হলেও রাষ্ট্রের ক্ষেত্রে আমি রক্ষণশীল। আর রক্ষণশীল বলেই সেনাবাহিনীসহ দেশের যে কোন সুশৃংখল বাহিনীর উপর নাগরিক হিসেবে আমার আস্থা আছে। এই আস্থাটুকু অটুট রেখেই এই বাহিনীগুলোর আধুনিকায়ন ও সংস্কার চাই। আর তাই মনে প্রাণে কোনভাবেই চাইনা, আমাদের নিয়মিত দেশরক্ষাকারী বাহিনীগুলো একে একে ধ্বংস হয়ে যাক বাকী অনেকগুলো প্রতিষ্ঠানের মতো! 
প্রিয় সেনাবাহিনী, তোমার ঐতিহ্যে অনেক ক্লেদমাখা ইতিহাস লেগে থাকলেও মহান মুক্তিযুদ্ধে তোমাদের ত্যাগের কথা আজো ভুলিনি! তোমাদের ছাড়া লাঙ্গল ছেড়ে অস্ত্র নিয়েই যুদ্ধ জয় করা যেত ঐ তথ্যে কোনদিন আস্থা ছিলোনা; আজো নেই। তাই তোমাদের অবদানকে খাটো করার দুঃসাহসও নেই আমার! কিন্তু আজ দেশ থেকে এতদূর প্রবাসে বসেও উদ্বিগ্ন হই তোমার দুঃসময় দেখে! যখন অনুভব করি আমার জন্মভূমিটা আরো অস্থির সময়ের দিকে যাচ্ছে দিনে দিনে তখন উৎকন্ঠিত হই! বিডিআর বিদ্রোহের এই ঘটনার পর সেনাবাহিনীসহ সমস্ত সুশৃংখল বাহিনীর ভেতর যা চলছে তা কারো জন্যই সুখ বয়ে আনবেনা; মুষ্টিমেয় কিছু স্বার্থান্বেষী মহলের জন্য ছাড়া! পিলখানার ভেতরে যেসব অনাকাংখিত ঘটনা এখনো ঘটে চলেছে বলে আশংকা করা হচ্ছে তা সুদিন আনবে বলে মনে হচ্ছেনা!
আজ তাই একজন ক্ষুদ্র ব্লগার ও দেশের সন্তান হিসেবে আপনাদের কাছে মিনতি জানাতে চাই, কিছু লোকের অপরাধের দায়ভার গণহারে নিরাপরাধীদের ঘাড়ে চাপানোর মতো বোকামী করবেন না। যারা পিলখানায় কাজে যোগ দিয়েছে এবং যাদের অপরাধ এখনো প্রমাণিত হইনি (এমন কি যাদের অপরাধ প্রমাণিত হয়েছে), তাদের সাথে এমন আচরণ করবেন না যা এক দীর্ঘমেয়াদী প্রতিহিংসার জন্ম দিতে সাহায্য করবে! শুধু একবার ঠান্ডা মাথায় ভাবুন, এই প্রতিহিংসার আগুন থেকে আখেরে কে বা কারা লাভবান হচ্ছে? কোন কোন গোষ্ঠি কিসের প্রতিশোধের বশে এসব করছে তা ভাবার সময় অতিবাহিত হতে চলেছে......! 
দয়া করে প্রতিশোধের আগুনে অন্ধ না হয়ে ঠান্ডা মাথায় সবকিছু বিচার করুন; আমাদের ক্ষুদ্র মাতৃভূমিটিকে আরো ক্ষুদ্র ক্ষুদ্র ব-দ্বীপে ভাগ করার চক্রান্তে জেনে বা না-জেনে ইন্ধন জোগাবেন না। যতদ্রুত সম্ভব খুনি ও অপরাধীদের দৃষ্টান্তমূলক শাস্তি নিশ্চিত করুন এবং পাশাপাশি নিরপরাধীদের জানমালের নিরাপত্তা ও শান্তি নিশ্চিত করুন। তারা যেন মানুষ হিসেবে অপমানিত না হয় সবার আগে এই ব্যাপারটার দিকে দৃষ্টি দেন! একটি স্মার্ট বাহিনী হিসেবে নিজেদের ইমোশনেরও মার্জিত প্রকাশ ঘটান (যে কোন অবস্থাতে)। পরিশেষে স্বাধীনতা দিবসের এই দিনে প্রাণঢালা শুভেচ্ছা নিন। সাথে সাথে বিগ থ্যাকস্‌ টু আওয়ার সোলজারস্‌ !
 

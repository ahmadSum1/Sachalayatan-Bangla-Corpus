রুপকথানুগল্প - 'সিন্ডারেলার জুতো', আর 'সুয়োরানীর ইন্টারভিউ'



সিন্ডারেলার জুতো 
যার পায়ে জুতোখানা লাগবে সেই হবে রাজকুমারী, বলল বাদকটি।
শ’য়ে শ’য়ে মেয়েরা ছুটল রাজপ্রাসাদের দিকে।
কাঁচের জুতোর অন্য পাটিখানা হাতুড়ি দিয়ে গুড়ো গুড়ো করলো সিন্ডারেলা ।
- যে মিনশে  সারারাত একসাথে নাচার পরেও আমার চেহারা মনে রাখতে পারেনা, তার তো চোখে ছানি পড়ে গেছে। বয়েই গেছে তাকে বিয়ে করতে।
ভাল একটা কেডস দাও তো পরীমা।
- যাচ্ছ কোথায়, সিন্ডারেলা? 
-পাশের রাজ্যে একটা হাউজ-কিপিং এর কোম্পানি খুলব ।
কুকুর, বিড়াল, পাখি, আর ইন্দুর নিয়ে সিন্ডারেলা নামলো পথে। কোথাও তো একটা রাজ্য থাকবে, যেখানে বিয়ের হ্যাপা ছাড়াও শান্তিতে থাকা যাবে। 
সুয়োরানীর ইন্টারভিউ 
-রান্নাবান্না জানেন? 
-হ্যাঁ। 
-কয়েকটা পিঠের নাম বলুন তো। 
-আস্কে পিঠা, চাস্কে পিঠা খাস্কে পিঠা। 
-ঘর মুছতে, ভাত রান্না করতে, মাছ কুটতে পারেন? 
-পারি, কিন্তু অন্যদের দিয়ে এসব করাতে আরো ভালো পারি। 
-লিডারশীপ স্কিল থাকা ভালো ব্যাপার। হুম। আচ্ছা, ধরুন দেখলেন যে আপনি একটা সাপের বাচ্চা জন্ম দিয়েছেন।  কি করবেন?
-ইয়াক, বদলে দেব অন্য কারো বাচ্চার সাথে। 
-কালো জাদু জানেন? 
জাদুর আবার সাদা কালো কি ? কপারফিল্ড একটা রুমালকে টিয়াপাখি বানালে সেটা হয় সাদা জদু, আর আমি একজনকে পাখি বানিয়ে উড়িয়ে দিলে সেটা কালো? এ আপনাদের বাজে ডেফিনিশন। 
-দেখুন ম্যাডাম। আপনার প্রোফাইল ভালো , কিন্তু আপনি সুয়োরানীর পদের জন্য যোগ্য নন। সুয়োরানীর হবে সাত চড়েও রা করে না, ভালো রাঁধিয়ে, ভালো আলপনা দিতে পারে, ঘুঁটে কুড়াতে পারে, এমন একজন ... 
-মানে একদম ব্যাকবোনলেস একজন পুশওভার, যাকে পাবলিক পছন্দ করবে।  যাই হোক, আপনি কোথাও ভুল করেছেন। সেগুলো বলছেন সেগুলো দুয়োরানীর ক্যারেকটারিস্টিকস। সুয়োরানী হচ্ছে যেটা  রান্নাবান্না পারে না , হিংসুটে, কালজাদু জানে, সেটা। নয়তো কেন আর কেউ আসছেনা ইন্টার্ভিউ দিতে? সুয়োরানীদের কপালে কি হয় সেটা জানে সবাই।  
-আচ্ছা দাঁড়ান দেখছি, এক মিনিট। 
 আরে,তাই তো ! কিন্তু  খারাপ হলে তাকে সুয়োরানী বলে কেন ?
-সে আমি কি জানি? আপনাদের নপুংসক রাজা সাহেবকে জিজ্ঞেস করুন। আর মনে রাখবেন, বাচ্চা ফাচ্চা না হলে বলবেন সোজা এডপ্শন এজেন্সিতে রওনা হতে।  সতীন ফতিনের ঝামেলা হলে আমি সোজা নারী নির্যাতনের কেস করবো।  
-জি ম্যাডাম, আর এই বান্দার কথাও একটু মনে রাখবেন।


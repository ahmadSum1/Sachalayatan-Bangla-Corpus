সিডনিতে প্রচন্ড ধুলিঝড় ! 



ঘুমিয়েই ছিলাম। ঠিক জানিনা কি কারণে ঘুমটা ভেঙে গেল। ঘড়ির দিকে তাকিয়ে দেখলাম কয়টা বাজে। না, এখনো তো সময় হয়নি আমার ঘুম ভাঙার। তাহলে কারণটা কি ? 
জানালার পর্দা নামানোই ছিল। কিন্তু প্রচন্ড বাতাসের শব্দ পেলাম বাইরে থেকে। থমকে থমকে আসা প্রচন্ড বাতাস হঠাৎ করে বাড়ি দিয়ে যাচ্ছে আমার জানালায়। ঘুম ভাঙার কারণটা বুঝতে আর দেরি হলনা। পর্দা একটুখানি সরিয়ে বাইরে তাকালাম। আমাদের বাসার পেছনের উঠোনটাকেও যেন চিনতে পারছিলাম না। কেমন যেন কমলা রঙে ছেয়ে আছে পুরোটা। সূর্যিমামা তখন সবে উঠেছেন। 
কমলা রঙের উৎসটা এবার পুরোপুরি মাথায় ঢুকলো। ধুলোঝড় হচ্ছে। প্রচন্ড ধুলোঝড়। সিডনির জীবনযাত্রা প্রায় স্থবির হয়ে পড়েছে। সকাল থেকেই এই ধুলোঝড় শুরু হয়। এখনো হচ্ছে। ঝড়ের প্রকোপ কিছুটা কমলেও পুরোপুরি শান্ত হয়নি এখনো। সিডনি হার্বারে চলাচলকারী সবগুলো ফেরি সার্ভিস বাতিল করা হয়। বিমানের বেশ কয়েকটি সার্ভিস সকাল থেকে বাতিল করা হয়েছে খবর পেলাম। আর রাস্তায় গাড়িগুলোকেও খুব ধীরে চলতে হচ্ছে। সকালে দৃষ্টিসীমা ছিল মাত্র কয়েক ফুট। হাঁপানি রোগীদের বাসায় থাকতে উপদেশ দিচ্ছে মিডিয়া। এছাড়াও যাদের ধুলো নাক-মুখে ঢুকলে সমস্যা হতে পারে তাদেরকেও বাসায় থাকতে বলা হয়েছে। বাইরে থেকে ভাবলাম একটু ঢুঁ মেরে আসি। নিঃশ্বাস নিতে বেশ কষ্ট হচ্ছিল। আর আমার গাড়ির কাছে গিয়ে দেখি সেটার উপরেও কমলা রঙের ধুলোর আস্তরণ জমে গেছে। চারিদিকে শুধু ধুলো আর ধুলো। 

ধুলোঢাকা রাজপথ 

ধুলোর চাদরে ঢাকা অপেরা হাউজ 

শহরের একাংশ 

সিডনি হার্বার ব্রিজ 

গাড়িগুলো এভাবে ধরা পড়ে রোড ট্রান্সপোর্ট অথরিটির ক্যামেরায়

ধুলোঝড়েও খেলার বিরাম নেই।
[ছবিসূত্রঃ ইয়াহু সেভেন এবং নাইনএমএসএন] 


কাগজের মতন ব্যাটারি 



ইলেকট্রনিক সংবাদপত্রের ধারণাটি এখন আর নতুন নয়। এর মতন অত্যন্ত পাতলা, নমনীয় এবং সহজেই বহনযোগ্য নানানরকম নতুন নতুন ইলেকট্রনিক পণ্য আবিষ্কারের প্রধান সমস্যা হচ্ছে এর বৈদ্যুতিক উৎসটি। ব্যাটারিগুলো এখনো তেমন হালকাভাবে তৈরি করা সম্ভব হয়নি। তাই এসব ইলেকট্রনিক পণ্যে সাধারণ ব্যাটারিগুলো ব্যবহার করলে এর ওজন বেড়ে যাচ্ছে; তাই অনেক ক্ষেত্রেই সেটিকে যতোটা পাতলা, নমনীয়ভাবে তৈরি করার পরিকল্পনা করা হয়েছিল তা অর্জন করা সম্ভব হয়না।
এই সমস্যার সমাধানে এগিয়ে এসেছেন স্ট্যানফোর্ড বিশ্ববিদ্যালয়ের একদল বিজ্ঞানী। উনারা সম্প্রতি কাগজের মতন পাতলা এক ধরনের ব্যাটারি উদ্ভাবন করতে সক্ষম হয়েছেন। কাগজের মতন পাতলা এই ব্যাটারিগুলো ইলেকট্রনিক সংবাদপত্র অথবা অন্যান্য পাতলা, নমনীয় ইলেকট্রনিক যন্ত্রে ব্যবহার করা সম্ভব হবে। এবং এগুলো ব্যবহার করলে ওজন অস্বাভাবিকভাবে বেড়ে যাবারও কোনও সম্ভাবনাও নেই।
ব্যাটারিগুলো তৈরি করা হয়েছে মূলত কার্বন ন্যানোটিউব থেকে। ব্যাটারি তৈরির প্রথম পর্যায়ে কার্বন ন্যানোটিউবগুলোর প্রলেপ সৃষ্টি করা হয়, এরপর এই ন্যানোটিউবের স্তরটিকে লিথিয়াম কম্পাউন্ডের সাহায্যে আরো এক প্রলেপ দেওয়া হয়। এরপর যে দুই স্তরবিশিষ্ট ফিল্ম পাওয়া যায় সেটিকে একটি কাগজের দুইপাশে লাগানো হয়। এর ফলে তিরিশ মাইক্রন পুরু ব্যাটারি সৃষ্টি করা হয়। এই ব্যাটারি অত্যন্ত নমনীয় এবং হালকা তো বটেই। গবেষণায় দেখা গেছে তিনশত বার রিচার্জ করার পরেও এর ক্ষমতা অক্ষত থাকে। বিজ্ঞানীরা আশা প্রকাশ করেছেন যে এমন পাতলা, নমনীয় ব্যাটারি উদ্ভাবনের ফলে এগুলোকে প্রায় যে কোনও বস্তুতেই শক্তির উৎস হিসেবে ব্যবহার করা সম্ভব হবে।
-------
মূল লেখাটি পাবেন এখানে 


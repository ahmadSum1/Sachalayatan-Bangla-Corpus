আমি সন্তুষ্ট



মহিলার বয়স আশি হতে পারে, নব্বই হতে পারে, এমনকি একশোর বেশীও হতে পারে। এরকম থুত্থুড়ে বুড়ি আমি জীবনেও দেখিনি। একজন মানুষের শরীররে এত ভাঁজ থাকাও সম্ভব? বয়স জিজ্ঞেস করায় আঙ্গুলের কড়া গুনে কি যেন হিসেব করতে লাগলো। গুনতে গুনতে মাঝপথে খেই হারিয়ে ভুলেই গেল কি গুনছিল। আমি আবার জিজ্ঞেস করলাম। আবারো একই কাণ্ড। হাল ছেড়ে দিয়ে ভাবলাম দরকার নেই আসল বয়স জানার। স্ক্রিপ্টে অশীতিপর বৃদ্ধা লিখে দিলেই হবে। অশীতিপর কথাটার মধ্যেই কেমন যেন অনেক কিছু লুকিয়ে আছে। বয়সের ভারে নুজ্জ, দুর্বল, অসহায় একই সাথে অনেক কিছু ফুটে উঠে। তবে বুড়ির সারা শরীর ভেঙ্গে পড়লেও গলার স্বর অসম্ভব তীক্ষ্ণ।
বুড়ি তীক্ষ্ণ গলায় বলে, পনেরশ টেহা কয় টেহা?
এখন এই প্রশ্নের কি উত্তর দেই আমি? পনেরশ টাকা মানে কত টাকা? বুড়ি মনে হয় গুনতে টুনতেও ভুলে গেছে। মোটা চালের কেজি কত জানিনা, নাহলে চালের পরিমাণ দিয়ে হিসাব দিতে পারতাম।
আমি কানের কাছে মুখ নিয়ে বললাম, আপনের এক বছরের খুরাকি।
আন্দাজে বললাম। পনেরশ টাকা দিয়ে এক বছর চলতে হলে বুড়ির ভাগে মাসে হয় একশ পঁচিশ টাকা। দিনে চার টাকার মতো। বুড়িও মনে হয় কড়ে গুনে একই হিসেবের চেষ্টা করে। হাল ছেড়ে দেয় কিছুক্ষণেই। বিড়বিড় করে আবার কি যেন উল্টাপাল্টা বকে কিছুক্ষণ। আমি আবার কানের কাছে মুখ নিয়ে চেঁচিয়ে মনে করিয়ে দেই,
আপনে খালি ওই ক্যামেরার সামনে তাকিয়ে বলবেন, আমি সন্তুষ্ট। পারবেন না?
বুড়ি ফোকলা দাঁত বের করে বলে, পারতাম না আবার।
কিন্তু কাজের বেলা গিয়ে লাগে সেই পুরানো ভেজাল। বুড়ি কোনভাবেই সন্তুষ্ট কথাটা উচ্চারণ করতে পারেনা। করতে না পারারই কথা। আমি মাসুদ ভাইয়ের সাথে এটা নিয়ে ঘণ্টার পর ঘণ্টা তর্ক করেছি। গ্রামের লোকজন কিভাবে সন্তুষ্ট কথা উচ্চারণ করবে? আর করতে পারলেই বা সেটা তাদের মুখে কেমন অদ্ভুত শোনাবে না? এরচেয়ে আমি খুশী বা আমি শান্তি পাইছি এরকম সহজ কোন কথা বলানো ভালো। মাসুদ ভাইয়ের এক কথা, তিনি পুরো অনুষ্ঠানের থিম সাজিয়েছেন সন্তুষ্টি নিয়ে।নাম দিয়েছেন, আত্মার সন্তুষ্টি। বাংলাদেশের বিয়াল্লিশ বছরের অতৃপ্ত আত্মা আজ এই রাজাকারের বিচারে সন্তুষ্ট, কাঁপা কাঁপা গলায় এই বলে শায়লা পপি শুরু করবে। তারপর বিয়াল্লিশটা ফুটেজ দেখানো হবে বাংলাদেশের বিয়াল্লিশটা বিভিন্ন গ্রাম থেকে। কেউ বৃদ্ধ, কেউ মধ্যবয়েসি, কেউ মুক্তিযোদ্ধা, কেউ বীরাঙ্গনা, কেউ সন্তানহারা, কেউ পিতামাতাহারা। এরপর দুইজন আইনজীবীর সাথে মতবিনিময়। বাস্তবতার নিরিখে যাবজ্জীবন মৃত্যুদণ্ড থেকে কোন অংশে কম নয় সেটা নিয়ে পর্যালোচনা।  পা হারানো এক মুক্তিযোদ্ধার লাইভ সাক্ষাৎকার। ৭১ সালে তাদের টিম মুক্তাগাছা গ্রামের এক থানা আক্রমণ করে বিজয় ছিনিয়ে আনে। এই নিয়ে পনের মিনিটের একটা ছোট ডকুমেন্টারি। শহীদদের জন্য দোয়া চেয়ে রফিউল হুজুরের পাঁচ মিনিট প্রার্থনা। দুই মিনিট নীরবতা পালন।  সবশেষে আবার মাসুদ ভাই শায়লা পপিকে সাথে নিয়ে  "নিঃশেষে প্রাণ যে করিবে দান. ক্ষয় নাই তার ক্ষয় নাই " আবৃত্তি করতে করতে অনুষ্ঠান শেষ করবেন। মূলত মাসুদ ভাই আবৃত্তি করবেন, শায়লা পপি পাশে দাঁড়িয়ে চোখ মুছবে। একেবারে শেষে এসে পপি মেকআপ নষ্ট না করে যতটুকু ভেঙ্গে পড়া যায় কাঁদতে কাঁদতে ততটুকু ভেঙ্গে পড়বে।
কিন্তু বুড়িকে দিয়ে কোনভাবেই "আমি সন্তুষ্ট" উচ্চারণ করানো যায়না। প্রায় আধাঘণ্টা চেষ্টা করে আমি আর ক্যামেরাম্যান জলিল ভাই হাল ছেড়ে দেই। একজনের সন্তুষ্টি অর্জন নিয়ে এত সময় লাগানো সম্ভব না, আরও একচল্লিশ জন বাকি। শেষ পর্যন্ত "আমি খুশী" এই কথা রেকর্ড করা হয়। মাসুদ ভাই ঘ্যানঘ্যান করবে একটু কিন্তু কিছু করার নেই। আমি বুড়ির ফাইলে একটু চোখ বুলিয়ে বুড়ির জন্য পনেরশ টাকা বের করি। বুড়ির দুই মেয়ে, এক নাতনী আর বুড়ি একসাথে একই ঘরে রেপড হয়। স্বামী আর ছেলেকে জবাই করে। মেয়ে আর নাতনীদের ব্যারাকে তুলে নিয়ে যায়, বুড়ি থেকে যায়। আমার মনটা একটু খারাপ হয় ফাইল পড়ে। বরাদ্দের পনেরশ টাকার সাথে নিজের পকেট থেকে আরও একশ টাকা বের করে বুড়িকে ষোলশ টাকা দেই। বুড়ি খুশী হয়ে বিড়বিড় করে আমাকে দোয়া করে।  তারপর আমাকে অবাক করে দিয়ে এতক্ষণ চেষ্টা করেও যা করতে পারেনি সেটা করে ফেলে। ফোকলা মাড়ি বের করে হেসে তীক্ষ্ণ গলায় পরিষ্কারভাবে বলে, আমি সন্তুষ্ট।


মিষ্টি মুখ -০২




লেখালেখি শুরু করলেই এক মহা মুশকিল। বিভিন্ন জিনিস মাথায় এসে উঁকি দেয়, এ বলে আমায় লেখ, ও বলে আমায়। আর লেখা শুরু করলে তখন সবাই আবার হারিয়ে যায়। শেষ পর্যন্ত ডজন খানেক আধা খ্যাচড়া লেখা পড়ে থাকে, কোনটাই শেষ হয়না। ইদানীং আবার লেখাগুলি হয় হস্তি-সম। তাই আরও গোটাকয়েক এসো নিজে করি ঝুলে আছে, শেষ হবো হবো করেও শেষ হচ্ছে না। লাইনে আছে ফাতরা কিছু অণুগল্প, লাইনে আছে জগা মিয়া , ঝুলে আছে সাহিত্যিক। অনেক লেখার ভিড়ে তাই ভাবলাম আপাতত আরেকটু মিষ্টিমুখ করাই পাঠকদের। তারপরে না হয় বাকিদের নিয়ে চিন্তা করা যাবে।
যাহোক এবারের মিষ্টি মূলত "ডরাইলেই ডর" ইবই বাহিনীর জন্য। ঘরের খেয়ে বনের মোষ তাড়িয়ে ইবই বাহিনী এতো চমৎকার একটি বই বানিয়েছেন এজন্য ভাবলাম তাদেরকে একটু মিষ্টিমুখ করাই। কম্পিউটার আসার পর যখন ই-বুক জিনিসটার নাম প্রথম শুনলাম তখন ভেবেছিলাম ই-বুক মানে E সাইজের বুক। সিনেমার গুনে C দেখেছি, D দেখেছি, সেমিকন্ডাক্টর এর গুনে DD ও দেখেছি। উৎসাহী হয়ে ভাবলাম, না জানি E কেমনতর হবে। পরে মন উদাস করে দেখি, এই তবে কাণ্ড। 
আজকে সহজ জিনিস বানাবো। গাজরের লাড্ডু। গাজরের হালুয়াও বলতে পারেন। হালুয়া বানিয়ে সেটা গোল্লা পাকালেই তো হয়ে গেলো লাড্ডু।
এতো কথা না বলে রেসিপি শুরু করি। প্রথমেই কি কি লাগবে বলি। গাজর লাগবে এইটা নিশ্চয়ই বুঝতে পারছেন। তবে গাজর ছাড়াও গাজরের হালুয়া বানাও যায় বৈকি। আমি একবার বানিয়েছিলাম। ভাবছেন কিভাবে সম্ভব? নীতি ছাড়া যদি রাজনীতি হতে পারে, অনুভূতি ছাড়া যদি ধর্মানুভূতি হতে পারে, বুদ্ধি ছাড়াই যদি বুদ্ধিজীবী হতে পারে তাইলে গাজর ছাড়া গাজরের হালুয়া হবে না ক্যান? যাই হোক, লাইনে আসি। কি কি লাগবে লিস্ট দিয়ে দিচ্ছি-
১ হৃষ্টপুষ্ট কিছু গাজর। যেসব গাজরের গোড়া মোটা আগা চিকন ওইসব গাজরে চলবে না । বরং আগাগোড়া একইরকম মোটা ওরকম হৃষ্টপুষ্ট কিছু গাজর লাগবে। তাহলে কুচি করতে সুবিধা হবে। 
২ চিনি
৩ ঘি
৪ গুড়া দুধ
৫ পেস্তা (Pistachio) এবং কাঠবাদাম (Almond)
৬ এলাচ ও তেজপাতা
প্রথমে গাজর ধুয়ে নিয়ে উপরের ছাল শেভ করে ফেলুন। কোন সবজি কুচি করার যন্ত্রের উপর ঘষে ঘষে গাজর গুলো একদম কুচি কুচি করে কেটে ফেলুন। আমি ফুড প্রসেসর এ দিয়ে করে ফেলি, এক মিনিটে হয়ে যায়। মেশিনে ঢুকিয়ে চাপ দিলে রা টা টা টা করতে করতে ব্যাটা চোখের নিমিষে সব কুচিকুচি করে ফেলে। স্ত্রী কিছুকাল আগে ফুড প্রসেসর কেনার পর, বাসার যা পায় ধরে কেটে ফেলে। কাটতে নাকি ভালো লাগে। ওই যন্ত্র কেনার পর থেকে আমার বাসায় আস্ত কোন সবজি দেখিনা। আলু, বেগুন থেকে শুরু করে মটরশুঁটি পর্যন্ত সব কুচিকুচি। একদিন বিমর্ষ মুখে এসে বলল, বাসায় নাকি কাটার মতো আস্ত কোন সবজি নাই। কিন্তু খুব কাটতে ইচ্ছা করছে। আমার একখানা আঙ্গুল ফুড প্রসেসরে একটু ঢুকাতে চায়। এরপর থেকে প্রতিদিন সবজি কিনে বাসায় রাখি, খাই আর না খাই।
যাহোক, এবারে চুলার উপর ফ্রাইংপ্যান একটু গরম করে সেটাতে গাজর কুচি তুলে দিন। ননস্টিক ফ্রাইংপ্যান হলে তেল লাগবে না, আর না হলে হালকা একটু তেল দিয়ে তার উপর গাজর দিন।

১০ মিনিট মাঝারি আঁচে নাড়াচাড়া করুন। গাজর থেকে সব পানি বের হয়ে যেতে দিন। এরপর পরিমাণগত চিনি দিয়ে আবারও নাড়াচাড়া করুন ৫ থেকে ১০ মিনিট। গাজর খুবই অভিমানী জিনিস, একটু চোখের আড়াল করলে জ্বলে পুড়ে ঝামা হয়ে যাবে। সুতরাং একটু পর পর নাড়তে থাকুন। এলাচ ও তেজপাতা দিন। ১৫ থেকে বিশ মিনিটের মধ্যে ব্যাটার সব পানি বের হয়ে যাবার কথা। নাইলে আরও ৫ মিনিট রিমান্ডে নিয়ে নাড়তে থাকুন। এরপর ঘি দিন দুই টেবিল চামচ। প্রবাসীরা ঘি না পেলে আনসল্টেড বাটার দিতে পারেন। তবে ঘি এর স্বাদ বাটারে কতটুকু মিলবে জানিনা। এবারে আরও ৫ মিনিট নাড়তে থাকুন। চেখে দেখুন মিষ্টির পরিমাণ ঠিক আছে কিনা। মিষ্টির পরিমাণ একটু কম হলে স্বাদ বেশী পাওয়া যাবে। সবশেষে কয়েক চামচ গুড়া দুধ আর বাদাম কুচি দিন। আরও ২/৩ মিনিট নেড়েচেড়ে নামিয়ে ফেলুন।
জিনিসটার রঙ দেখতে বাচ্চু রাজাকারের দাড়ির মতো হবে। টকটকে লাল, চিপায়চুপায় সাদা। রঙ যদি নিজামির দাড়ির মতো পুরাই সাদা হয় তাইলে বুঝবেন সামথিং ইজ রং। সম্ভবত অতি উত্তেজনায় গুড়া দুধের ডাব্বা পুরাই উপুড় করে দিয়েছেন। আর যদি আলী আহসান মুজাহিদের কাঁচাপাকা দাড়ির মতো রঙ হয় তাইলে বুঝবেন সামথিং ইজ ভেরি ভেরি রং। প্রবল সম্ভাবনা গাজর পুড়ায়ে ঝামা বানায়ে ফেলছেন। অসুবিধার কিছু নেই, গোল্লা পাকিয়ে প্রিয় বন্ধুদের ডেকে খাওয়ানোর চেষ্টা করুন। খবরদার নিজে খাবেন না।

এবারে আসি গুরুত্বপূর্ণ বিষয়ে। কিভাবে গোল্লা পাকাবেন। এক বন্ধু চপ খাওয়ার কাহিনী বলেছিল একবার। রেস্টুরেন্টে গিয়ে আলুর চপে চুল খুঁজে পেয়েছিল। তদন্ত করতে কিচেনে ঢুকে দেখে, চপ কারিগর দুই হাতে দুই মুঠো আলু ভর্তা নিয়ে দুই বগলে ভরে দিচ্ছে চাপ। চাপ খেয়ে সুন্দর চপ সাইজ হয়ে বের হয়ে আসছে। ইয়াক থু! যাই হোক, এই বগল চপের কাহিনী নিশ্চয়ই উর্বর মস্তিষ্কের চাপা। ভুলে যান এই কাহিনী, নাইলে এই জীবনে কোন দোকানে গিয়ে চপ খেতে পারবেন না। আমি যেমন পারিনা। চপ দেখলেই মাথার মধ্যে বগল চপ, বগল চপ গান বাজতে থাকে। যাই হোক কিভাবে গোল্লা পাকাবেন সেইটাও নিশ্চয়ই আমাকে শিখিয়ে দিতে হবে না। কিভাবে গোল্লা পাকাবেন না সেইটা বললাম আরকি।
আগের মিষ্টিমুখে যে বলেছিলাম ডেসার্ট হচ্ছে ছোট গল্প, সেটা আবারও মনে করিয়ে দিচ্ছি। সুতরাং ছোটগল্পের মতো "শেষ হইয়াও হইল না শেষ" আবহ ধরে রাখতে পরিমাণে কম বানাবেন। দশজন লোক থাকলে ১২ টা লাড্ডু গোল্লা পাকাবেন। প্রত্যেকে ১ টা করে নিয়ে যেন "খাইলাম, আমি ইহাকে খাইলাম" বলে ফাল দিয়ে উঠে বাকি ২ টা নিয়ে সবাই মারামারি করে। আর আপনি বসে তামাশা দেখেতে পারেন।
এবারে কিছু পেস্তা আর কাঠবাদাম একদম গুড়া করে সেটার সাথে সামান্য গুড়া দুধ মেশান।

একটা একটা করে গোল্লাকে ধরে ওই মিশ্রণ এর উপর গড়াগড়ি খাইয়ে পাত্রে রাখুন। ব্যাস হয়ে গেলো আপনার গাজরের লাড্ডু। পরিবেশন করার আগে ফ্রিজে রাখতে পারেন কয়েক ঘণ্টা। একটু ঠাণ্ডা হবার পর এই হল আপনার লাড্ডুর ছবি। চাইলে গরমাগরম ও পরিবেশন করতে পারেন, দুটোর স্বাদই চমৎকার।

ছবির একটা লাড্ডু থেকে এক খাবলা উধাও দেখে হয়তো ভাবছেন এটা কার কাণ্ড। আসলে হালুয়া গরম থাকতে থাকতে গোল্লা না পাকালে এই সমস্যা হতে পারে। ঝুরঝুর করে আপনার লাড্ডু বা তার অংশ বিশেষ ভেঙ্গে পড়তে পারে। একই রকমের সমস্যায় পড়েছিলাম আগে পুডিং বানাতে গিয়ে। শালার পুডিং দাঁড়ায় না, ভেঙ্গে পড়ে। এই সমস্যা সমাধানের জন্য লোকে নানা পরামর্শ দিবে। আমার সহজ সমাধান একটা Viagra এর চার ভাগের একভাগ ভেঙ্গে পানিতে গুলায়ে মিশিয়ে দেন। এরপর দেখি ব্যাটা না দাঁড়িয়ে যায় কোথায়। 
যাই হোক বেলাইনে যাবার আগে বিদায় নেই। মোটা-চিকন হাইকলস্টরেল-লোকলস্টরেল ডায়াবেটিক-ননডায়াবেটিক নির্বিশেষে সবাই নির্ভয়ে এটা বানিয়ে মিষ্টিমুখ করে ফেলুন। কারণ কবি বলেছেন- ডরাইলেই ডর।


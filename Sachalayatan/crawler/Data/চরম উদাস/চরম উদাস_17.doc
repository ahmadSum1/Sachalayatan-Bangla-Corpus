দেজাভু



মাঝেমাঝে মনে হয় এই জীবনে আর নতুন করে লেখালেখি করার দরকার নেই। যা যা লিখেছি গত দুই তিন বছরে সেগুলো সময়ে সময়ে একবার করে কপি পেস্ট দিয়েই বাকি জীবন কাটিয়ে দেয়া যাবে। অদ্ভুত এক দেশ আমাদের। এখানে একই ঘটনা বারেবারে হয়, ঘটনার পর একই নাটকও বারেবারে হয়। নাটকের কুশীলবের একটু অদলবদল হয় কিন্তু বাকি সবই একইরকম। উদাহরণ দিয়ে বলি। প্রথমে দুই বছর আগে রাজীবের মৃত্যুর পরে লেখা থেকে একটা অংশ কপি পেস্ট করি -

নরম মুসলমান হবার মূল কায়দাটা বলি। আমরা আইডিয়াল স্কুলে থাকতে এই কায়দা অনুসরণ করতাম। টুপি পরা বাধ্যতামূলক ছিল। আবার স্কুল থেকে বের হয়ে যেই কলোনির ভেতর দিয়ে বাসায় যেতাম, সেখানে একটা গার্লস স্কুল ছিল। টুপি পরে ওখান দিয়ে গেলে মেয়েরা খি খি করতো। মান ইজ্জত এর ব্যাপার । আবার অন্যদিকে এমনকি স্কুলে আসার পথে বা ফেরার সময় টুপি মাথায় না থাকার অপরাধে শিক্ষকের প্যাঁদানি খেত অনেকে। একদিকে মাইরের ভয়, অন্যদিকে ইজ্জত। আমরা তাই দ্রুত টুপি পরা ও খোলায় এক্সপার্ট হয়ে গিয়েছিলাম। দূর থেকে স্কুলের কোন শিক্ষক মহোদয়কে দেখলে টুপি মাথায়, নাইলে পকেটে।  ব্লগার রাজীবকে কুপিয়ে কয়েক টুকরা করার পর দেখলাম অনেক বাঘা বাঘা প্রগতিশীল লোকেরা আস্তে করে পকেটের টুপিটা বের করে মাথায় পরে নিলো।পরিশেষে তাই সবচেয়ে গুরুত্বপূর্ণ কথাটি মনে রাখবেন, বেকুব এবং গোঁয়ার মুসলমান টুপি মাথায় পরে। চালাক আর নরম মুসলমান পকেটে রাখে। শুধুমাত্র যখন দরকার হয় ফট করে বের করে মাথায় পরে ফেলে। আবার পরক্ষণেই খুলে ফেলে। টু ইন ওয়ান। মাথাও বাঁচল, টুপিও বাঁচল। জানও বাঁচল, ইজ্জতও বাঁচল। ইহকালও বাঁচল, পরকালও বাঁচল।  
এবারে উপরের লেখা থেকে 'রাজীব' শব্দটি মুছে দিয়ে সেখানে 'অভিজিৎ রায়' বসিয়ে দেই। ব্যস হয়ে গেল নতুন লেখা। একেবারে দেজাভু। উপরের লেখাটি কি আমি দুই বছর আগে লিখেছিলাম নাকি এই মাত্র লিখলাম।  অভিজিৎ রায় এর মৃত্যুর পর কি সবাই এসে বলল , অত্যন্ত দুঃখজনক ঘটনা। এরকম হত্যা মেনে নেয়া যায়না কিন্তু ধর্মকে আঘাত করাও ঠিক না! নাকি রাজীবের মৃত্যুর পর নাকি হুমায়ুন আজাদের মৃত্যুর পর? অভিজিৎ রায়ের মৃত্যুর পর কি অনেক প্রগতিশীলরাই দুঃখ প্রকাশ করে আড়চোখে ডানে বামে তাকিয়ে পকেট থেকে টুপিটা বের করে মাথায় পরে নিল? নাকি রাজীবের মৃত্যুর পর সেটা হয়েছিল? নাকি হুমায়ুন আজাদ। নাকি তিনবারেই?   
জামাতে ইসলাম এবং বৃহত্তর জামাতে ইসলাম উরফে বিএনপির নতুন করে টুপি পরার কিছু নেই। এরা টুপি পরেই আছে। প্রথম সুযোগ পাওয়া মাত্র আরেকটা চোদ্দই ডিসেম্বর ঘটিয়ে দেশের সকল অভিজিৎ রায়দের রাতারাতি নিঃশেষ করে দিতে এদের হাত একটুও কাঁপবে না। নিঃশেষ করে দিয়ে এরাই আবার বিবৃতি দিবে, সবই সরকারের দোষ। কেমন সরকার এরা গুম হত্যা সন্ত্রাস ঠেকাতে পারে না। দেশে আইন নাই, শৃঙ্খলা নাই, গণতন্ত্র নাই ...   
মজার ব্যাপার হচ্ছে এরকম ঘটনার পর সবার আগে পকেট থেকে টুপি বের করে পরে নেয় আওয়ামীলীগ। বিশেষ করে  তাদের নব্য গঠিত মুসলমান শাখা আওয়ামী মুসলিম লীগ এবং তার ছানাপোনা সিপি গ্যাং (পুরো নাম সম্ভবত কওমি প্লাটুন গ্যাং!) টাইপের সংগঠনগুলো। অভিজিৎ রায়ের রক্তের দাগ শুকানোর আগেই তারা পেমেন্ট হালাল করতে বিবৃতি দেয়া শুরু করে, "আওয়ামীলীগ কখনোই নাস্তিকতা সমর্থন করেনা, আওয়ামীলীগ বড়ই ধর্মপ্রাণ, তারা ধর্মেও থাকে জিরাফেও থাকে।" অভিজিৎ রায়রা মরে পচে গলে গেলেও তাদের কিছু আসে যায় না, এর আঁচ যেন সরকারের গায়ে না লাগে সেটাই একমাত্র চেষ্টা। এই চেষ্টা সফলের জন্য অভিজিৎ রায়ের মৃত্যুর জন্য সে নিজেই দায়ী থেকে শুরু করে সে আসলে নিজেই নিজের গায়ে কোপ মেরে মরে গেছে পর্যন্ত যা খুশী তাই বলতে এদের সমস্যা নেই।  
এরপরের ধাপে টুপিটা পরে নেয় আব্দুন নূর তুষার ঘরানার বুদ্ধিজীবীরা। রক্ত তাজা থাকতে প্রথমে 'অভিজিৎ রায়ের সাথে একমত না হইলেও আমি তার মৃত্যুতে একটু কষ্ট পাইয়াছি' বলে শুরু করে। তারপর রক্ত একটু শুকালেই বের হয় আসল ন্যাজখানা -
আমি সবরকম আগ্রাসনের বিপক্ষে, সন্ত্রাসের বিপক্ষে ...  সন্ত্রাস কি কেবল শারীরিক? মোটেও তা নয়। সন্ত্রাস মানসিকও হতে পারে। যদি কেউ আপনাকে মানসিকভাবে মৃত্যুভয়ে, অপমানের ভয়ে ভীত করে তুলতে পারে, তবে সেটাও সন্ত্রাস।


অভিজিৎ রায় সন্ত্রাসী? তিনি কি মানসিক সন্ত্রাস করতেন? আপনি সকল রকমের সন্ত্রাসের বিরুদ্ধে? সকল রকম সন্ত্রাসটা কি কি রকমের সন্ত্রাস? ঘুরেফিরে সেই উগ্র নাস্তিক আর উগ্র আস্তিকের সন্ত্রাসের ত্যানা? এইতো? অভিজিৎ রায় কি মাইক নিয়ে নাস্তিকতার বাণী প্রচার করতেন? নাস্তিক হয়ে গেলে পরকালে কয়টা হুর-পরী পাওয়া যাবে আর কি কি খাওয়া যাবে সেই বেনিফিট প্যাকেজের বর্ণনা দিতেন? কেমন ছিল তার সন্ত্রাস? কেমন ছিল অভিজিৎ রায়ের মাইক? আবার সেই পুরনো লেখা থেকে কোট করি - 
মসজিদের মাইক আর রবীন্দ্রসঙ্গীত গাওয়ার মাইক এক জিনিস না। প্রথমটা দিয়ে হাঁক দিয়ে স্বর্গের টিকেট দেখিয়ে লাখ লাখ ডলার চান্দা উঠানো থেকে শুরু করে মানুষ খুন করানো পর্যন্ত সম্ভব অনায়াসে। দ্বিতীয়টায় চার আনা আটআনা টাইপের কিছু ভিক্ষা মিলতে পারে বড়োজোর। ঠিক যেমন আমি জ্ঞান বিতরণ করলে বড় সত্য কথা বলেছেন মাইরি বলে আহা উঁহু প্রশংসা করবে লোকে। কিন্তু আমার ডাকে আন্দোলনে বেড়িয়ে পরবে না। তবে বাঁশের কেল্লার ডাকে দুই চারটা জবাই টবাই করে ফেলা অনায়াসে সম্ভব। আমি মুগ্ধ হয়ে মাঝেমাঝে আমার জ্ঞানী বন্ধুদের আলোচনা শুনি। কে কোরআনের কোন সুরার বাজে ব্যাখ্যা করেছে, আমাদের নবীকে নিয়ে কে বাজে কথা বলেছে সেটা বলতে বলতে উত্তেজনায় তাদের হাত আপনাআপনি মুষ্টিবদ্ধ হয়ে যায়, মাথার দুপাশের শিরা দপদপ করতে থাকে, কেউ কেউ আবেগে কেঁদে ফেলে। অথচ আমি এখন পর্যন্ত এক বালকের পুড়ে কিমা হয়ে যাওয়া দেহ দেখে কাউকে কাঁদতে দেখিনি। মাইক হাতে নিয়ে আজকে যদি পনের বছরের ঝলসানো বালকের কথা বলি, তবে কেউ আমার ডাকে বের হয়ে আসবে না। উল্টোদিক থেকে মাইক হাতে ধরে বিশ্বজিৎ এর কথা বলবে, ফেলানির কথা বলবে, বলতেই থাকবে বলতেই থাকবে। অথচ মাইক হাতে নিয়ে যদি কেউ ডাক দেয় আমাদের নবীর অবমাননা করা হয়েছে তাহলে শতসহস্র ক্রোধান্মত্ত মানুষ বের হয়ে আসবে। কেউ বলবেনা ওই যে রামকে নিয়ে যে বাজে কথা বলা হল, ঐযে বৌদ্ধ বিহারের অপমান করা হল।  
মসজিদের মাইক দিয়ে ডাক দেয়া হয়, চাঁদে সাঈদিকে দেখা গেছে। সেই ডাকে হাজার হাজার মানুষ বের হয়ে আসে। নিজে মরে, অন্যকে মারে। হেফাজতের মাইক দিয়ে ডাক দেয়া হয়, নবীকে অবমাননা করা হয়েছে। সেই ডাকে লাখেলাখে মানুষ জমায়েত হয়। কে অবমাননা করলো, কোথায় করলো, কিভাবে করলো সেই উত্তর তারা দিতে পারে না। শুধু শুনেছে তারা, কোথায় যেন কে অবমাননা করেছে। তাতেই ক্রোধে উন্মত্ত হয়ে বের হয়ে এসে নিজে মরে, অন্যকে মারে। অন্যদিকে অভিজিৎ রায়ের মাইকের ডাকে বের হয়ে দলেদলে লোকে কি নাস্তিক হয়ে হুজুরদের গিয়ে ঠ্যাঙ্গাচ্ছে? লোকজনকে মসজিদে যাবার পথে আটকাচ্ছে? তারপরেও সেই সন্ত্রাসের সাথে অভিজিৎ রায়কে সমান সমান করে দেশের বুদ্ধিজীবীরা কেন বিবৃতি দেন, আমরা দুই ধরণের উগ্রতাই অপছন্দ করি। কেন তারা গাছেরটা খেয়ে তলারটা টোকানোর লোভ সামলাতে পারেন না কোনবারেই? শুধুমাত্র ডক্টর জাফর ইকবাল ছাড়া আর কোন বুদ্ধিজীবী কেন কোনরকম যদি কিন্তু তবে বাদ দিয়ে, দুই পক্ষকে ব্যালেন্স করা বাদ দিয়ে শুধু অভিজিৎ রায়কে নিয়ে কিছু লিখতে পারেন না? মাত্র একবারের জন্য শুধু এই ভয়ঙ্কর অন্যায়ের বিরুদ্ধে, এই মৌলবাদের বিরুদ্ধে সরাসরি কলম ধরতে পারেন না? আপনাদের কেউ অভিজিৎ রায় হতে বলছে না। চেষ্টা করলেও সেটা আপনারা হতে পারবেন না। কিন্তু অভিজিৎ রায়ের হত্যার বিচার চাইতে বসে কেন সাথে জানিয়ে দিতে হবে, 'আমি কিন্তু নাস্তিক নারে ভাই। আমি কিন্তু দুই ধরণের সন্ত্রাসই অপছন্দ করি!' মৌলবাদীদের নাস্তিকতার ট্যাগ খেয়ে যাবার ভয় নাকি জনপ্রিয়তা হারানোর ভয়?       
আমার বাবা বইয়ের পোকা। গতবছর আমার এখানে আসলেন একগাদা বই নিয়ে। তার মাঝে অভিজিৎ রায়ের বিশ্বাসের ভাইরাস বইটিও ছিল। একদিন গভীর মনোযোগে বই পড়ছেন। এদেশে নামাজের সময়ের হিসেব তার থাকে না। আমি মনে করিয়ে দিলাম মাগরিবের নামাজের ওয়াক্ত যায়। তিনি বই বন্ধ করে গিয়ে নামাজে বসলেন। নামাজ শেষ করে আবার বই নিয়ে বসলেন। যেদিন বই শেষ করলেন, আমি জিজ্ঞেস করলাম কি বুঝলা? আব্বা উত্তরে বলল, ছেলেটা অনেক পড়াশোনা করে, দারুণ দারুণ যুক্তি দিয়ে কথা বলছে। বইটি আমার হাতে দিয়ে বললেন, পড়ে দেখ পুরোটা। নাহ, আব্বা বই পড়ে নাস্তিক হয়ে যাননি। বই ছ্যা ছ্যা করে হাত থেকে ফেলে দিয়ে আমাকেও লাইনে এসে আস্তিক হয়ে যেতে বলেননি। আব্বা আব্বার মতো আছে, আমি আমার মতো। আব্বা অভিজিৎ রায়ের বই পড়তে পড়তে বিরতি দিয়ে নামাজ পড়তে গিয়েছে। ফিরে এসে আবার তার বই পড়া শুরু করেছে। এই মজার খবরটা অভিজিৎদাকে জানিয়েছিলাম। তিনি শুনে হা হা করে হেসেছিলেন বেশ। 
অভিজিৎ রায়ের মৃত্যুর খবর দেশ থেকে আব্বাই দেয় প্রথমে। হন্তদন্ত হয়ে আমাকে ফোন দেয় সকালে উঠে। হাহাকার মাখানো গলায় বলে, খবর শুনছো কিছু? ঐযে ছেলেটা অভিজিৎ, ওকে তো মেরে ফেললো। আমি উত্তরে মৃদু গলায় বলি, জানি আব্বা। সারাজীবন পাঁচ ওয়াক্ত নামাজ পড়া পিতা আমার আমাকে জ্ঞান দিয়ে বলেলনি, দুই ধরণের সন্ত্রাসই আমি অপছন্দ করি। আমার পিতা আমাকে বলেননি, অভিজিৎ রায় উগ্র নাস্তিক ছিল, এই পরিণতি তার জন্য ঠিক ছিল। আব্বা শুধু হাহাকার মাখানো গলায় বলে গেছেন, ছেলেটাকে তো মেরে ফেললো, ছেলেটাকে তো মেরে ফেললো। 
সহজ কথা সহজে বলেনা লোকে। ব্যালেন্স না করে কিছু করতে পারেনা এই দেশের মানুষ। কোদালকে কোদাল বলতে পারেনা। একটা অন্যায়কে ঢাকা দেয়ার জন্য অন্য অন্যায়কে না টেনে থাকতে পারেনা। আমি রসিক লোক। অসময়েও রসিকতা করেই শেষ করি। শিবরামের গল্প, লিখেছিলাম ফুটবল বিশ্বকাপের সময়, স্পেনকে পচাতে। সেই একই গল্পটা একটু অদলবদল করে আবার লিখি। যেই দেশে একই ঘটনা বারবার ঘটে, সেখানে একই গল্পও বারবার লিখা যায়।  
এক ছোকরা একবার এক মধ্যবয়েসি নিরীহ মহিলাকে ধরে বেদম পিটুনি দিল। তাকে আদালতে হাজির করা হল। ঘটনা শুনে জজ সাহেবের চোখ কপালে। কেন এরকম নিরীহ মহিলাকে অকারণে এরকম নির্মমভাবে পিটালিরে শয়তান। আসামী বলে, হুজুর আগে ঘটনা শুনেন। আমি ছিলাম বাসে, পাশে এই মহিলা। কনডাক্টর এসে ভাড়া চাইলো। মহিলা তার বিশাল একটা ব্যাগের   চেন খুললেন। সেইখানে থেকে একটা হ্যান্ড ব্যাগ বের করলেন। করে তার বড় ব্যাগের চেন লাগালেন। এরপর তার হ্যান্ড ব্যাগ খুললেন। সেখান থেকে একটা পার্স বের করলেন। তারপর তার হ্যান্ড ব্যাগের চেন লাগালেন। লাগিয়ে পার্স খুললেন। খুলে পার্স থেকে ছোট একটা পয়সা রাখার ব্যাগ বের করলেন। করে পার্সের চেন লাগালেন। লাগিয়ে পয়সার ব্যাগ খুললেন। খুলে সেখান থেকে দশ টাকার নোট বের করে কনডাক্টরকে দিলেন। তারপর পয়সার ব্যাগ বন্ধ করলেন। করে তার পার্সের চেন খুললেন। খুলে সেখানে ছোট ব্যাগ ভরলেন। তারপর পার্সের চেন লাগিয়ে তার হ্যান্ড ব্যাগ খুললেন। খুলে সেখানে পার্স ভরে তার চেন লাগালেন। তারপর তার বড় ব্যাগের চেন খুললেন। খুলে সেখানে তার হ্যান্ড ব্যাগ ভরে সেটার চেন লাগালেন। এর মধ্যে কনডাক্টর এসে তার ভাংতি টাকা ফেরত দিল। তিনি তখন আবার  তার বিশাল একটা ব্যাগের   চেন খুললেন।  সেইখানে থেকে তার হ্যান্ড ব্যাগ বের করলেন। করে তার বড় ব্যাগের চেন লাগালেন। এরপর তার হ্যান্ড ব্যাগ খুললেন। সেখান থেকে তার পার্স বের করলেন। তারপর তার হ্যান্ড ব্যাগের চেন লাগালেন। লাগিয়ে পার্স খুললেন  ...
এই পর্যায়ে জাজ সাহেব চরম বিরক্তি হয়ে চিৎকার করে উঠলেন, একই কথা বলে যাচ্ছ বাপু। কি কারণে মারলে সেটা বল।
আসামী হাত জোড় করে বলে, এইতো দেখেন। শুনেই আপনার এরকম মেজাজ চড়ে গেল। তাইলে আপনার সামনে এরকম ঘটনা ঘটলে আপনার কেমন লাগত। এজন্যই তো আমি সহ্য করতে না পেরে কয়েক ঘা বসিয়ে দিলাম। 
ইন এ নাটশেল নাস্তিক ব্লগারের ঘটনাও এরকম। কোপ খেয়ে মরে নাস্তিক ব্লগার। মডারেটগণ তার বড় ব্যাগের চেন খুলে।  সেইখানে থেকে একটা হ্যান্ড ব্যাগ বের করে। করে তার বড় ব্যাগের চেন লাগায়।  এরপর তার হ্যান্ড ব্যাগ খুলে। সেখান থেকে একটা পার্স বের করে । তারপর তার  হ্যান্ড ব্যাগের চেন লাগিয়ে পার্স খুলে। খুলে পার্স থেকে ছোট আরেকটা ব্যাগ বের করে। করে পার্সের চেন লাগিয়ে ছোট্ট ব্যাগ খুলে। খুলে সেখান থেকে একটা ত্যানা বের করে।  তারপর ছোট ব্যাগ বন্ধ করে । করে তার পার্সের চেন খুলে । খুলে সেখানে ছোট ব্যাগ ভরে । তারপর পার্সের চেন লাগিয়ে তার হ্যান্ড ব্যাগ খুলে। খুলে সেখানে পার্স ভরে তার চেন লাগায়। তারপর তার বড় ব্যাগের চেন খুলে। খুলে সেখানে তার হ্যান্ড ব্যাগ ভরে সেটার চেন লাগায়। লাগিয়ে ত্যানা দিয়ে মুখ মুছতে মুছতে বলে,  
হত্যা কখনোই ভালো কিছু নয়। তবে উগ্র নাস্তিকতাও ভালো কিছু নয়।
শুনে কিছু লোক প্রতিবাদ করে উঠলে  আবার  তার বিশাল একটা ব্যাগের   চেন খুলে ।  সেইখানে থেকে তার হ্যান্ড ব্যাগ বের করে। করে তার বড় ব্যাগের চেন লাগায়। এরপর তার হ্যান্ড ব্যাগ খুলে। সেখান থেকে তার পার্স বের করে। তারপর তার  হ্যান্ড ব্যাগের চেন  লাগায় । লাগিয়ে পার্স খুলে সেখান থেকে ছোট ব্যাগ বের করে। পার্সের চেন লাগিয়ে ছোট ব্যাগের চেন খুলে। ছোট ব্যাগে তার পুরনো ত্যানা ভরে, সেখান  থেকে আরেকটা নতুন  ত্যানা বের করে। সেই নতুন ত্যানায় মুখ মুছে এরপর সে কি বলে জানতে হলে আবার তার চারখানা ব্যাগ খোলা বন্ধ করা দেখতে হবে। আপাতত যদি এই পর্যায়ে এসে ধৈর্য হারিয়ে আমি তাকে 'শুয়োরের বাচ্চা' বলে গালি দিয়ে কথাবার্তার সমাপ্তি ঘটাই তাহলে আমাকে কি জজ সাহেবরা খুব  বেশী সাজা দিবেন? সাজা না দিয়ে বরং আমাকে রাস্তায়  মুক্ত ছেড়ে দিয়ে অপেক্ষা করতে পারেন কেউ একজন এসে আমার  গলা কাটবে কবে সেটা দেখার জন্য। তারপর মনের দুঃখে মাথা নাড়তে নাড়তে একযোগে বলতে পারেন, এহহে গেল আরেকটা। আগেই বলেছিলাম গালিগালাজ আর উগ্রতা একদমই উচিৎ কাজ নয়।  উগ্র নাস্তিক আর উগ্র আস্তিক দুটোই বড় খারাপ জিনিস বাপু!


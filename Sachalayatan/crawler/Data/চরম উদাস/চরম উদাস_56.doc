এসো নিজে করি -০৭ কিভাবে স্বর্গে যাবেন /  How to Go to Heaven (without trying hard)



কোথায় স্বর্গ, কোথায় নরক, কে বলে তা বহুদূর?
মানুষেরি মাঝে স্বর্গ নরক, মানুষেতে সুরাসুর!
কবি শেখ ফজলল করিম বেঁচে থাকলে এখন তার বয়স ১২৯ হতো। ভদ্রলোকের কপাল ভালো। বিংশ শতকে না জন্মে আঠারো শতকে জন্মে, এইসব হাবিজাবি পদ্য লিখে উনিশ শতকে পটল তুলে স্বর্গ নরক কোন এক জায়গায় হয়তো আছেন। এই শতকে এই কবিতা লিখলে স্বর্গ অবমাননার দায়ে পাবলিকের পিটুনি খেয়ে সময়ের অনেক আগেই স্বর্গপ্রাপ্তি হয়ে যেত। যাই হোক, স্বর্গ অবমাননার জন্য এই লেখা না বরং স্বর্গ প্রাপ্তির সহজ উপায় নিয়ে গুরুতর আলোচনার জন্যই এই লেখা। শিরোনামে বেহেশত লিখি নাই, স্বর্গ লিখেছি। সুতরাং তলোয়ার বের করার আগে একটু খেয়াল কইরা। বেহেশতে শুধু একটা নির্দিষ্ট ধর্মের লোকেরাই যেতে পারবে। স্বর্গ বলে দ্বারটা সবার জন্য খুলে দেবার চেষ্টা করছি। স্বর্গ বেশ জেনেরিক টার্ম, সেইসাথে নামটার মাঝে একটু হিন্দু হিন্দু গন্ধ আছে! তাই আশা করি কোন কিছু অবমাননার দায়ে পড়বো না। পড়লেও সমস্যা নাই। এই দেশে হিন্দু হ্যান্ডেল করা কোন সমস্যা না। মেরে খেদিয়ে আমরা এদের মোটামুটি সাইজে নিয়ে এসেছি। এদেশে আর যাই হোক, কখনো সাম্প্রদায়িক দাঙ্গা হবে না। এক তরফা পিডানি হবে। এক্কেবারে মাইরা হোতায়া লায়া যাবে।
কেন যাবেন?

আবার জিগায়। স্বর্গে কেন যেতে চান এই প্রশ্ন কাউকে করলে উত্তর কি আসতে পারে? টেকনিক্যাল উত্তর হচ্ছে সুখে থাকার জন্য। ভাঙ্গলে যেটার অর্থ দাঁড়ায় আনলিমিটেড বাফে ফুড এন্ড ড্রিংক আর সেইসাথে আনলিমিটেড মেয়েমানুষের লোভে। মেয়েদের অবশ্য একটু ভেজাল আছে এখানে। মেয়েরা আনলিমিটেড পুরুষ পাবে মাস্তি করার জন্য এই বেনিফিট প্যাকেজ কি কেউ অফার করে? অন্য ধর্মের কথা জানিনা, আমার ধর্মে করেনা বোধহয়। স্কুলে থাকতে এই প্রশ্ন করে আমার এক বন্ধু কচুয়া ধোলাই খেয়েছিল হুজুরের কাছে। মেয়েরা কয়টা হুর পাবে এইটা জিজ্ঞেস করায় হুজুর কটমট করে কিছুক্ষণ তাকিয়ে থাকার পর বেচারাকে ব্যাপক উত্তম মধ্যম দিলেন। মনে হয় উনার স্ত্রী পরকালে বসে ৭০ টা ছেলে নিয়ে মাস্তি করছে, এই চিত্র মনের মধ্যে আসা মাত্র মাথা আউলায়ে গিয়েছিলো। যাইহোক, ছেলেরা বাই ডিফল্ট একটু পেটুক আর বহুগামি চরিত্রের হয়। সেজন্যই হয়তো তাদের জন্য এই দুটো বেনিফিট প্যাকেজকেই সবচেয়ে হাইলাইট করা হয়েছে। কিন্তু এ ছাড়াও আরও অনেক সুযোগ সুবিধা আছে। বলতে গেলে মোটামুটি যা চান তাই পাবেন। রোগবিহীন জীবন, যেখানে খুশী সেখানে ভ্রমণ, সারাদিন শুয়ে বসে কাটানোর সুবিধা ইত্যাদি ইত্যাদি। সবচেয়ে বড় কথা অসীম দৈর্ঘ্যের জীবন, কোন জড়া নেই, মৃত্যু নেই। ছোট বেলা একবার এই অসীম এর কথা চিন্তা করতে আমার মাথায় গিট্টু পাকিয়ে গিয়েছিলো। চিন্তা করে কুল পাচ্ছিলাম না। আচ্ছা না হয় সুখে শান্তিতে বসবাস করতে লাগলাম, কিন্তু তারপর কি হবে? ? তারও পর? তারও পরের পর? সে যাই হোক, বেনিফিট প্যাকেজে ফিরে আসি।
মাঝে মাঝে মনে হয়, ঈশ্বর যদি স্রেফ মজা দেখার জন্য স্বর্গের বেনিফিট প্যাকেজ থেকে শুধু মাত্র নারী নামক জিনিসটি উঠিয়ে নেয় তাহলে কি কাণ্ড হবে? আনলিমিটেড বাফে ফুড এন্ড ড্রিংক থাকবে, কিন্তু কোন নারীসঙ্গ, কাম ইত্যাদি থাকবে না। মানুষের মধ্য থেকে কাম জিনিসটাই উঠিয়ে নেয়া হবে। নারী পুরুষ সবাই ভাই বোন বন্ধুর মতো মিলে মিশে থাকবে। আমার ধারণা, এক দিনের মধ্যে ঈশ্বরের শেয়ার বাজারে বিশাল ধ্বস নামবে। অন্তত দুনিয়ার অর্ধেক পুরুষ পরকাল ছেড়ে সাথে সাথে ইহকালে মনোযোগ দিবে। জানি জানি, আপনি হয়তো অন্তর থেকে ঈশ্বর ভক্ত এবং বলবেন "আমি শুধু মাত্র তাকে খুশি করার জন্যই সব করি, কিছু পাবার লোভে না"। এখন আসেন ভাই, একটু চিপায় আসেন। এইবার কানে কানে বলেন দেখি, আসলেই?? লজ্জার কিছু নাই, আমরা আমরাই তো!! ছোটবেলায় এরকম ঈদের সালামি নিতে গিয়ে মেজাজ খারাপ হতো। কিছু বেয়াক্কেল মুরুব্বী ছিল। সালাম করার পর মাথায় হাত বুলিয়ে দিয়ে বলতো, বেঁচে থাকো বাবা, দীর্ঘজীবী হও। আমরা মুখ ভার করে ভাবতাম, টেকাটুকা কো? এইরকম ধরেন অনেক সেবা করার পর পরকালে ঈশ্বর আপনার মাথায় হাত বুলিয়ে "বেঁচে থাকো বাবা" বলে আপনাকে বিদায় করে দিলো। তখন? হাত পা ছড়িয়ে কাঁদবেন, "আমার জিনিস কই" বলে? যাহোক, ভয়ের কিছু নেই। বেনিফিট প্যাকেজ থেকে নারী বা অন্য কিছু এখনো উঠায়ে নেয়া হয় নাই। লেচ্চিন্তে থাকেন।
কিভাবে যাবেন??

মিট রমনি কান ঝালাপালা করে দিচ্ছে, ফাইভ পয়েন্ট প্ল্যান, ফাইভ পয়েন্ট প্ল্যান বলে বলে। ভাবখানা যে এই ফাইভ পয়েন্ট অনুসরণ করলেই তার নেতৃত্বে পুরো আমেরিকা দিব্যি স্বর্গে পৌঁছে যাবে। আমার প্ল্যান আরও সহজ। থ্রি পয়েন্ট প্ল্যান। এই তিনটা পয়েন্ট অনুসরণ করলেই দিব্যি গড়গড়িয়ে স্বর্গে চলে যাবেন।
১ লাইনে থাকুন

আমার লাইন ছেড়ে বেলাইনে দৌড় দেয়ার অভ্যাস দিনকে দিন বেড়েই যাচ্ছে। ভ্রমণ কাহিনী লিখতে বসে, কলা ছিলা শিখাতে বসে যাই। গাজরের লাড্ডু বানাতে বসে বগল চপের ইতিহাসে চলে যাই। প্রেম করা শিখাতে বসে সানি লিওন এর কাছে চলে যাই। সুতরাং, এই লেখা এক্কেবারে আর আঁকাবাঁকা না করে সোজা যাবে। লেখার পিছন পিছন আপনিও ডানে বামে না তাকিয়ে নাক বরাবর দৌড়ে গেলে লেখা শেষ হতে হতে আপনার স্বর্গ প্রাপ্তি ঘটে যাবে। এটাই হচ্ছে, সহজে স্বর্গপ্রাপ্তির প্রথম এবং প্রধান শর্ত। ধরে নিচ্ছি আপনার ব্রেইন চড়ুই পাখির সমান। অথবা একদম নেই কিছু, হোমারের মতোই এরকম ফাঁকা।

ভাববেন না আবার স্বর্গে যেতে চান বলে বাই ডিফল্ট আপনাকে নির্বোধ ধরে নিয়ে কথা বলছি। আর কেউ আপনাকে নির্বোধ ভাবলেই বা আপনার কি আসে যায়? দুই পয়সা ব্রেইন বেশী খরচ করে দুনিয়াতে লোকজন বেশ করে টরে খেতে পারে। কিন্তু দুই বগলে সুন্দরী নিয়ে স্বর্গে বসে শেষ হাসিটা তো আপনিই হাসবেন। আপনার ব্রেইন কম, বুঝেন কম, প্রশ্ন করবেনও কম। সুতরাং আপনাকে A থেকে B পর্যন্ত লাইন টেনে দিলে আপনি দিব্যি গড়গড়িয়ে সেই লাইন ধরে চলে যাবেন। এটাই মূল রহস্য। আপনার জন্য যেই লাইন টেনে দেয়া হয়েছে সেইটা চোখ বন্ধ করে অনুসরণ করতে হবে। প্রশ্ন না করে আপনাকে আদেশ পালন করা শিখতে হবে। আপনি মিলিটারি হলে ইতোমধ্যে অর্ধেক কাজ হয়েই আছে আপনার। বাকি সিভিলিয়ানদের আরও ডিসিপ্লিনড হতে হবে। সুতরাং আসুন আমরা শুরুতেই মতিকন্ঠের সাথে কণ্ঠ মিলিয়ে বলি, লাইনে আসুন, লাইনে থাকুন।

চিত্র: লাইনে থাকুন

২ রিওয়ার্ড প্রোগ্রামে পয়েন্ট টোকাতে থাকুন

এই দুনিয়া আসলে চলে রিওয়ার্ড সিস্টেমের উপর ভিত্তি করে। আমার মানিব্যাগ খুলে দেখলাম, গোটা আটেক রিওয়ার্ড কার্ড আছে। একটা গ্রোসারি এর দোকান, একটা ফ্রোজেন ইয়োগার্ট এর দোকান, একটা নাপিতের দোকান, ব্যাংক অফ আমেরিকা আর সিটি ব্যাংক, দুইটা এয়ারলাইন, আর একটা হিলটন হোটেল এর। ঘুরে ফিরে সব রিওয়ার্ড প্রোগ্রাম একই রকম। তাদের সেবা করলে ইন রিটার্ন তারা আমাকে কিছু পুরষ্কার দিবে। প্রতিবার তাদের কাছে কিছু কিনলে, তাদের ভালো কাস্টমার হলে, অন্য দোকানের কাস্টমারকে ঘাড় ধরে তাদের পতাকা তলে নিয়ে আসলে (এই কাজের জন্য সবচেয়ে বেশী পয়েন্ট পাওয়া যায়) বিনিময়ে তারা আমাকে কিছু পয়েন্ট দিবে। সেই পয়েন্ট দিয়ে কখনো ক্যাশ, কখনো উপহার সামগ্রী, কখনো বিমানের টিকেট পাওয়া যাবে। বাল্যকাল থেকে এই রিওয়ার্ড প্রোগ্রামের ভেতর দিয়ে বড় হয়েছি এবং হচ্ছি আমরা সবাই। এই করলে এই পাইবা। পরকালও একই পয়েন্ট সিস্টেমে চলে। আপনাকে মন দিয়ে পয়েন্ট টুকাতে হবে। বিভিন্ন ভালমন্দ কাজ করে যত পারেন পুণ্য, নেকী, সওয়াব ইত্যাদি নামের পয়েন্ট টুকায়ে যান।
কিছু কিছু পুণ্য অর্জন বেশ কঠিন অধ্যবসায় এর কাজ। প্রতিদিন নিয়ম মেনে প্রার্থনা করা, হেঁটে হেঁটে মসজিদ মন্দির চার্চে যাওয়া বড়ই পরিশ্রমের কাজ। মার্ক জুকারবারগ কাজ সহজ করে দিয়েছেন। এখন ঘরে বসেই ডিজিটাল পদ্ধতিতে পুণ্য অর্জন করা যায়। একটা মাউস ক্লিক করে নানা কুদরতি খবর প্রচার করে আরামে পুণ্য অর্জন হয়। সেই কোন কালে কিভাবে কুদরত এর প্রচার করবেন / How to advertise miracle এ আপনাদের বিস্তারিত জ্ঞান দিয়েছিলাম এই ব্যাপারে। ইতোমধ্যে বাজারে আরও কতশত নতুন মিরাকল এর খবর চলে এসেছে তার ইয়াত্তা নেই। যেমন কয়দিন আগে এই আচানক খবর দেখলাম,

এখন বাজারের সবচেয়ে গরম ইস্যু হচ্ছে এই অবমাননাকর সিনেমা। সুতরাং হাওয়া গরম থাকতে থাকতে তাওয়াতে দু চারটা পরোটা ভেজে কিছু পুণ্য অর্জন করুন। উইকি যদিও বলছে, এটা আসলে ২০১০ এর চিলির ভূমিকম্পের ছবি, কান দিবেন না। সব ইহুদি ষড়যন্ত্র। 
আস্তে ধীরে পয়েন্ট টুকায়ে যান। তবে সোজা আঙ্গুলে পয়েন্ট না উঠলে প্রয়োজনে আঙ্গুল একটু বাঁকা করুন। ডিজিটাল পদ্ধতিতে কাজ না হলে এইবার অ্যানালগ পদ্ধতিতে কোমর বেঁধে মাঠে নামুন। বাবরী মসজিদ, সাতক্ষীরা, রামুরমতো কিছু না কিছু বোনাস পয়েন্টের সুযোগ চোখ কান একটু খোলা রাখলেই পেয়ে যাবেন। 

চিত্রঃ মাদার তেরেসার মিশনারিদের ঠেঙ্গিয়ে বোনাস পয়েন্ট তুলছে ভারতের সাধুগণ 

চিত্রঃ বাবরী মসজিদ দখল নিয়ে পয়েন্ট টুকাচ্ছে সাধুগন

চিত্রঃ অবমাননার কারণে সাতক্ষীরায় হিন্দু বাড়িঘর পুড়িয়ে নেকী অর্জন

চিত্রঃ রামুতে বৌদ্ধ কিলিয়ে কাঁঠাল পাকিয়ে বিশাল বোনাস পয়েন্ট অর্জন 
গুগল খুঁজে খুঁজে কি সুন্দর সব কিলাকিলির ছবি দিলাম। আবার বুদ্ধিমানের মতো হিন্দু মুসলিম দুইপক্ষ ব্যালেন্স করে দিয়েছি। দুইটা হিন্দু কিল, দুইটা মুসলমান কিল। তারপরেও আবার অনেকে তাওয়া গরম করা চেষ্টা করবে এই বলে, ঐযে রোহিঙ্গাদের কথা বললেন না। দিব্যি যে রোহিঙ্গা কিলিয়ে বৌদ্ধরা পয়েন্ট তুলে যাচ্ছে। আবার ইরাক আফগান কিলিয়ে খ্রিষ্টান ইহুদীরা যে পয়েন্ট কামাই করে যাচ্ছে। আজকাল আসলে কারো বিরুদ্ধে কিছু বলা যায়না। ৭১ এর ধর্ষণের বিচার চাইলে সবাই বলে, ঐযে ইরাকে আফগানে যে ধর্ষণ হইল ওইটা নিয়ে তো কিছু বললেন না। রামুর মূর্তি  ভাঙ্গার বিচার চাইলে বলে, ঐযে রোহিঙ্গাদের যে মারল তার বিচার কেন করলেন না, ঐযে বাবরী মসজিদ যে ভাংছিল তার তো কিছু করলেন না। পাকিস্তানকে গালি দিলে বলে, ইন্ডিয়ারে তো কিছু কইলেন না।  আহা, করুক না যে যা করার। আমি পরে সময় করে সবাইকে সমান করে বকে দিবোনে। আপনার তো এদিকে দেরী হয়ে যাচ্ছে। আপনি আপনার মতো করে কিলিয়ে কিলিয়ে পয়েন্ট তুলুন না। 
আমার আমেরিকান এয়ারলাইনস মাইলেজে ত্রিশ হাজার মাইল জমা আছে। ওইগুলা দিয়ে আরামে একখানা এয়ারলাইন্স টিকেট কেটে কোথাও থেকে একটু হাওয়া খেয়ে আসবো ভাবছিলাম। এর মধ্যে একদিন আমেরিকান এয়ারলাইন্স ফতুর হয়ে গেছে শুনে আমার মাথায় হাত। শুনে আমাকে এক পোলা ক্যালাতে ক্যালাতে বলে, Dude, you are screwed! What are you gonna do with all these miles!! তখন শুনলাম আমার আরেক বন্ধুর আছে নব্বই হাজার মাইল। আমি বদ লোক। নিজের লসের পরেও যদি দেখি বন্ধুর লস আমার তিনগুণ তখন আনন্দে হেসে ফেলি। সুতরাং দাঁত কেলিয়ে অপেক্ষা করতে লাগলাম কখন ব্যাটারা ঘোষণা দিবে সব মাইল বা পয়েন্ট তামাদি হয়ে গেছে। সৌভাগ্যক্রমে বা দুর্ভাগ্যক্রমে সেটা হয়নি শেষ পর্যন্ত। এরকম আপনি নানা অ্যানালগ এবং ডিজিটাল পদ্ধতিতে পুণ্য পয়েন্ট জমাতে জমাতে যদি পরকালে গিয়ে দেখেন, কিছুই নাই, ব্যাবাক ফকফকা, তখন?? আপনাকে দেখে তখন যদি এরকম কেউ ক্যালাতে ক্যালাতে বলে, Dude, you are screwed! আরে নাহ, এমনি একটু ভয় দেখালাম আরকি। সে কখনো হয় নাকি? দিব্যি আপনার পয়েন্ট দিয়ে স্বর্গ ব্যাঙ্কের ক্যাশিয়ারের কাছ থেকে একের পর এক কুমারী নারী ক্যাশ করে নিয়ে যেতে পারবেন।
৩ ফ্লোচার্ট অনুসরণ করুন 

ঐযে বললাম, হতে পারে আপনার চড়ুই পাখির মস্তিষ্ক। তাই এতক্ষণ ধরে যা যা বললাম কিছুই বুঝেন নাই। তার চেয়ে বরং ফ্লোচার্ট একে দেই। পারলে এটা অনুসরণ করেন, আর না পারলে প্রিন্ট করে মাদুলি বানিয়ে গলায় ঝুলিয়ে ফেলুন। যে কোনটাতেই তাৎক্ষণিক ফল লাভ হবে।
ফ্লোচার্ট বেশ সহজ করেই বানিয়েছি। তারপরেও ভেঙ্গে বলছি। আপনি মহিলা হলে সেকেন্ড থট দেন। আসলেই স্বর্গে যেতে চান? বেনিফিট প্যাকেজ কিন্তু বেশী সুবিধার না। অন্যদিকে আপনার জন্য গ্যাঞ্জামও বেশী। কোন কোন কোম্পানি আপনাকে সতী বলে খাতির করে চিতায় পুড়িয়ে আলু কাবাব বানিয়ে ফেলবে, কেউবা আবার আপনাকে পুটুলিতে ভরে প্যাকেট করে বিশেষ সম্মান দিবে। কেউবা আবার আপনাকে সারাজীবন সেক্স টেক্স করতে না দিয়ে সিস্টার বানিয়ে পাদ্রী সেবায় লাগিয়ে দিবে। এত গ্যাঞ্জাম করে ঐ পাড়ে গিয়ে পাবেন ঘোড়ার আণ্ডা স্বামী সেবার সুবর্ণ সুযোগ। সুতরাং আপনারা মহিলারা বরং অফ যান। স্টার প্লাস দেখেন। তুলসী আর কুসুম এর কি হইল না জেনে ফট করে মরাও ঠিক না। মহিলাদের বাদ দিলে আমারও ফ্লোচার্টের অর্ধেক কষ্ট কমে যায়।
বাকিরা লাইনে আসেন। এখন বলেন একটু ধৈর্য আছে নাকি স্বর্গে যাবার জন্য আর তর সইছে না। যদি বেশি তাড়াহুড়া থাকে তবে বুদ্ধি সহজ। কোথাও গিয়ে একটা বোমা টোমা ফাটিয়ে আসুন। "উড়ন্ত ছাগল" হয়ে একটানে উড়াল দিয়ে স্বর্গে পৌঁছে যাবেন। তবে একদম ১০০% খাটি বোমা ব্যাবহার করেন। না ফুটলে কিন্তু আপনার খবর আছে। ঐযে দেখেন এই হতভাগার কাণ্ড। বোমাটা ফুটলে এতক্ষণে দিব্যি স্বর্গে বসে আপেল আঙ্গুর খেত। না ফুটায় এখন গুয়ান্তানামোতে গিয়ে পুটু মারা খাবে। সেইসাথে দেশের পুটুটাও মেরে গেল। FBI এর হারামিদের কাছ থেকে বোমা কিনলে এইরকম ভেজাল জিনিসই দিবে। কিনতে হলে আল কায়েদা বা শিবির এর সিলমোহর দেখে কিনুন।
আর যারা ধীরে সুস্থে যেতে চান তারা হাইওয়ে টু হেভেন ফলো করুন। কিভাবে পয়েন্ট টুকাবেন সেইটা বিস্তারিত আগের অধ্যায়েই বলা হয়েছে। 
আবার অনেকে ঘাউরামি করে স্বর্গে না গিয়ে নরকেও যেতে চাইতে পারেন। ওইটাও খারাপ জায়গা না। মাইকেল জ্যাকসন, সানি লিওন থেকে শুরু করে মাদার তেরেসা পর্যন্ত সবাইকেই ওইখানে পাবার কথা। আমি একবার দুই ঘণ্টা ধরে তর্ক করে আমার তুর্কী বন্ধু ওশি "দা মদন" লভ এর মুখ থেকে বের করতে পারি নাই মাদার তেরেসা স্বর্গে যাবে। খালি বলে, যদি মরার আগে যদি মহিলা ঈমান এনে থাকে তাইলে যাবে। আমি বলি, তেরেসা খালা মরার আগ পর্যন্ত সেবা কাজে ব্যস্ত ছিল, মনে হয়না ঈমান আনার সময় পাইছে। আবার কানাঘুষা শোনা যায় জীবনের শেষ পর্যায়ে নাকি তিনি বিশ্বাস হারিয়ে আধা নাস্তিক হয়ে গিয়েছিলেন। সুতরাং, খালার ভবিষ্যৎ পুরাই আন্ধার।
যাহোক, বাকি সব বিস্তারিত ফ্লোচার্টে পাবেন।


শেষ কথা

কত কথাই মনে হয়। তারেক অণুর পম্পেই ব্রথেলের ছবি দেখে হেসে ফেলি মানুষ কত লোভী আর বর্বর ছিল এই ভেবে। পরক্ষণেই মনে হয়, এখনো সেইরকমই আছে, ভবিষ্যতেও থাকবে। মনে হয়, স্বর্গ কি তবে পম্পেই ব্রথেল? মনে হয় হয় মানুষ প্রকৃত সভ্যতা থেকে বহু যোজন দূরে আছে এখনো। যেইদিন স্বর্গের লোভে বা নরকের ভয়ে নয়, শুধুমাত্র মনুষ্যত্বের তাগিদেই মানুষ মানুষের সেবা করবে সেইদিনই হয়তো মানুষ সত্যিকারের সভ্য হবে। ততদিন পর্যন্ত বোধকরি নিজের আসন পাকাপোক্ত করার জন্য একে অন্যকে কেটে কয়েকটুকরা করে যেতেই থাকবে মানুষ।
শেখ ফজলল করিমের কবিতা দিয়ে শুরু করেছিলাম, সেটা দিয়েই শেষ করি। মানুষের মাঝেই স্বর্গ নরক। এতো ভাব সম্প্রসারণ করেও এটার মানে এতদিন বুঝিনি। রামুর ঘটনার পর মনে হল, খানিক বুঝলাম। মনে হল, আমার দেশে সংখ্যাগুরু হয়ে জন্মালে সেটা বেশ স্বর্গীয়, সংখ্যালঘু হয়ে জন্মালে নরক। এই যে এই "চৌধুরী মুইন উদ্দিন" নামক ভদ্রলোককে দেখুন। দিব্যি স্বর্গে আছেন। প্রিন্স চার্লসের সাথে উঠবস করছেন। (ছবিতে সর্ববামে)।

মুসলিম এইড এর প্রাক্তন চেয়ারম্যান, ন্যাশনাল হেলথ সার্ভিসের ডিরেক্টর হিসেবে লন্ডনে বসে মুসলিম উম্মাহ এর সেবা করে যাচ্ছেন। এই ভদ্রলোকই নাকি ৭১এ ম্যালা লোক মেরেছেন, ১৮ জন পর্যন্ত প্রমাণ আছে। তার মধ্যে বুদ্ধিজীবী ডক্টর ফজলে রাব্বী আছেন, ১৪ই ডিসেম্বর যাকে মারার আগে (পরে না , মারার আগেই) হার্ট খুবলে বের করে নেয়া হয়েছিলো। নেবারই কথা, হার্টের ডাক্তারের হার্ট খুলে নেয়ার মধ্যে আলাদা একটা হিউমার আছে। একই ভাবে এক চোখের ডাক্তারকে মারার আগে তার চোখ তুলে নিয়েছিলেো তারই দলবল, এক মহিলা সাংবাদিকের স্তন কেটে নিয়েছিলেন তাকে মারার আগেই। মোফাজ্জল হায়দার চৌধুরী, যার লেখা আমাদের পাঠ্য ছিল স্কুলে তাকে বাসা থেকে ডেকে নিয়ে মেরেছেন। আর বাকিসব ছোটখাটো বুদ্ধিজীবীদের পরিচয় নাইবা দিলাম। এতো কাণ্ড করে এই ভদ্রলোক ইউকেতে বসে দিব্যি স্বর্গের আনন্দেই দিন কাটাচ্ছেন। ১৯৮৯ যখন সালমান রুশদির "স্যাটানিক ভার্সেস" নিয়ে ম্যালা গ্যাঞ্জাম হয় তখন ইনি ছিলেন ফ্রন্ট লাইন লিডার, নবী অবমাননার বিরুদ্ধে সবচেয়ে বড় প্রতিবাদী কণ্ঠ। তার নেতৃত্বেই লন্ডনের মুসলিমরা মার্গারেট থ্যাচারকে প্রতিবাদ-লিপি দিয়ে আসে। সুতরাং, ঐখানেই তিনি এক ধাক্কায় বিশাল বোনাস পয়েন্ট পেয়ে গেছেন। নূরানি চেহারা এবং ইসলামের সেবা করার পরিমাণ দেখে মনে হয় একে ধরে ফাঁসিতে ঝুলিয়ে দিলেও কোন সমস্যা হবে না। সব মিলিয়ে যেই পরিমাণ পয়েন্ট কালেক্ট করেছেন সেটা দিয়ে এক স্বর্গ থেকে দিব্যি আরেক স্বর্গে গিয়ে পড়বেন। ডাইরেক্ট গেট-লক সার্ভিস। আর নরক? উদাহরণ এর অভাব নেই। আপাতত উত্তম বড়ুয়া এর নরকের কথা বলা যায়। পালিয়ে বেড়াচ্ছেন বনে বাদারে, আর ওইদিকে তার মা খালাকে পুলিশ ধরে রিমান্ডে নিয়ে পেদাচ্ছে। সব ভুলে নিজেকে নিয়ে থাকলে এই পৃথিবীটা বেশ স্বর্গ স্বর্গ মনে হয়। চোখ খুলে চারিদিকে তাকালে নরক।
যাহোক, শত চেষ্টা করেও আমার বদ খাসলত থেকে বের হতে পারছি না। লেখার ল্যাজে এসে হুদাই প্যানপ্যান শুরু করি। ওইগুলাতে কান না দিয়ে আজই এই সহজ ফর্মুলা প্রয়োগ করে স্বর্গের পথে যাত্রা শুরু করুন। আর যদি মনে করেন, দুনিয়াটা আসলে অত খারাপ জায়গা না, তবে ঠিক আমার মতো এরকম করে পেটভরে চারটি খেয়ে দুনিয়াদারীর সবকিছুকে মুড়ি খাইতে বলে উদাস মনে চিত হয়ে শুয়ে থাকুন।

ছবি কৃতজ্ঞতা: আশালতা, ছবিসূত্র: Back To Earth - Artworks


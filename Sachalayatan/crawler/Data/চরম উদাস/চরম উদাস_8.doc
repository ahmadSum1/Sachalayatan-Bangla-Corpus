যে শিকারি শিকার চেনে না



মোটের উপর তিনভাগে ভাগ করা যায় মানুষকে সন্ত্রাস সংক্রান্ত বিষয়ে 
শিকারি - সন্ত্রাসী 
শিকার - যে সরাসরি সন্ত্রাসের কবলে পড়ে আহত বা নিহত হয়েছে 
দর্শক - যারা সন্ত্রাসী নয়, সরাসরি সন্ত্রাসের দ্বারা ক্ষতিগ্রস্তও হয়নি কিন্তু সমস্ত ঘটনা দেখছে এবং জানছে। 
এই দর্শককে আবার তিন ভাগে ভাগ করতে পারি 
অন্ধ দর্শক 
প্রতিবাদী দর্শক
সমর্থনকারী দর্শক 
একটা বড় বৃত্ত এঁকে হয়তো বোঝানো যায়। বৃত্তের একেবারে লাল কেন্দ্রে আছে শিকারি। এই দলটা অনেক ছোট। ধরি মাত্র একজন। বৃত্তের এরপরের ধাপে আছে শিকার। সংখ্যাটা শিকারি থেকে হয়তো সামান্য বেশী। শিকারি সশস্ত্র।  তার বেছে নেয়া শিকার প্রায় সবসময়েই হয় নিরস্ত্র, বাধা দেয়ার ক্ষমতা নেই একেবারে। নেকড়ে শিকার হিসেবে বিড়ালকে বেছে নিতে পারে, বাঘকে কখনো নয়। তাই  ধরা যাক একজন শিকারির জন্য দুইজন শিকার। এরপরের অংশে আছে দর্শক। সেটা আসলে বাকি সবাই। তাই একজন শিকারি, দুইজন শিকার ধরলে সেই অনুপাতে এক হাজার দর্শক অন্তত থাকবে বলে ধরা যায়। সেই একহাজারের মধ্যে হয়তো ছয়শো অন্ধ দর্শক, তিনশো সমর্থনকারী দর্শক আর একশো প্রতিবাদী দর্শক। কে জানে প্রতিবাদী দর্শকের সংখ্যাটা হয়তো এর চেয়ে আরও অনেক অনেক কম।  কম হোক বা খানিক বেশী, এই প্রতিবাদী দর্শকই থাকে শিকারির পরবর্তী লক্ষ্য। দর্শক থেকে সে শিকারে পরিণত হয়ে যায় কিছু বুঝে উঠার আগেই।  
টেররিজম রিসার্চ ওয়েবসাইটে এক লাইনে সন্ত্রাসকে ব্যাখ্যা করা হয়েছে এভাবে - Terrorism is a criminal act that influences an audience beyond the immediate victim।  সন্ত্রাস এরকম একটি অপরাধমূলক কাজ যা তার সরাসরি শিকারের বাইরেও একটা বড় দর্শক শ্রেণীকে প্রভাবিত করে। এখানে দর্শকের মনোযোগ আকর্ষণ করাই মূল লক্ষ্য। শিকার মূল লক্ষ্য না। উদাহরণ হিসেবে ১৯৭২ এর মিউনিখ অলিম্পিকের কথা বলা হয়। ব্ল্যাক সেপ্টেম্বর অর্গানাইজেশন এগারোজন এথলেটকে হত্যা করে। এই এগারোজন খুব ক্ষুদ্র একটা সংখ্যা, এবং এগারোজন নিরীহ মানুষকে মেরে কোন লাভ নেই। লাভ হচ্ছে এরকম বড় একটা ইভেন্টে এরকম সাড়া জাগানো একটা কাজ করে কোটি কোটি লোকের দৃষ্টি আকর্ষণ করা। টিভি, রেডিও বা সরাসরি মিলিয়ে ওই অলিম্পিকের দর্শক ছিল এক বিলিয়নেরও বেশী মানুষ। এক এক বিলিয়ন লোককে ধরে নাড়া দেয়া, এটাই ছিল সন্ত্রাসের মূল লক্ষ্য। এবং এই নাড়া দেয়া এবং ভয় বা আতঙ্কের পরিমাণ বহুগুণে বাড়ানোর জন্য সন্ত্রাসীরা বেছে নেয় ভয়ঙ্কর কোন মৃত্যুর পদ্ধতি। সবচেয়ে বড় উদাহরণ হুমায়ূন আজাদের উপর হামলা এবং পরপর এই চারজন ব্লগারকে কুপিয়ে মারা ঘটনা (এই লেখাটা যখন লিখছিলাম তখন চারজন ছিল, এখন পাঁচজন হয়ে গেছে!)। প্রতিটা ক্ষেত্রে মারার জন্য আশ্রয় নেয়া হয়েছে নৃশংস পদ্ধতি। ডিজিটাল যুগে মৃত্যুর পরপরই তাদের রক্তাক্ত লাশ, ছিন্নবিচ্ছিন্ন মগজ, মুখ সব কিছুর ছবি ছড়িয়ে পড়ছে পত্রিকার পাতায়, ফেসবুকে। কেউ হয়তো খুশী মনে শেয়ার দিচ্ছে, কেউবা হয়তো চরম আক্রোশ নিয়ে, কেউবা কষ্ট পেয়ে। কিন্তু এই ধরণের ছবি যত ছড়াচ্ছে সন্ত্রাসীর উদ্দেশ্য তত বেশি সফল হচ্ছে বলে মনে হয় আমার। সন্ত্রাসের মূল ভিত্তি আতঙ্ক, ভয় ছড়ানো, দেখিয়ে দেয়া - দ্যাখ আজ বাদে কাল তোরও এমন পরিণতি হবে। একইভাবে যেমন ৭১ এ মুক্তিযোদ্ধাকে মেরে তার লাশ ক্ষতবিক্ষত করে ঝুলিয়ে রাখা হতো গাছের সাথে। উদ্দেশ্য একটাই, আতঙ্ক সৃষ্টি করা। একই কাজ এখন আইসিস করছে। মানুষকে পোড়ানোর ভিডিও, মানুষকে জবাই করার ভিডিও, শিরচ্ছেদ করার ভিডিও।    
বাংলাদেশের মত মুক্তিযোদ্ধার সংখ্যা কত? genocidebangladesh ওয়েবসাইটের মতে সুস্পষ্ট হিসাব পাওয়া মুশকিল। এক লক্ষের সামান্য বেশী বলে একটা তালিকার হিসাব পাওয়া যায়। কিন্তু সব মিলিয়ে সেটা দুই লক্ষও হতে পারে, আরও অনেক বেশিও হতে পারে। দেশের তৎকালীন জনসংখ্যার বিচারে এটা দেশের শতকরা একভাগ থেকেও কম। বাকিরা কি করেছে? বাকিদের একটা বড় অংশ সশস্ত্র প্রতিরোধ গড়ার সাহস বা সুযোগ না পেলেও নানাভাবে সহায়তা করে গেছে, নানাভাবে যুদ্ধ লড়ে গেছে। আবার একটা অংশ ছিল, যেটাও নিতান্ত ছোট নয় যারা সেই সমর্থনকারী দর্শকের কাতারে। নাহ, এখানে  সমর্থনকারী দর্শক বলতে রাজাকার, আলবদর এদের বুঝাচ্ছি না। এরা সব শিকারি দলেই। সমর্থনকারী দর্শক যারা মুক্তিযুদ্ধকে একটা গণ্ডগোল বলে মনে করেছে। চারিদিকে ফুটফাট যুদ্ধ হতে দেখে বিরক্তিতে ভুরু কুঁচকিয়ে, ইন্ডিয়া আর আওয়ামীলীগ মিলে কি ঝামেলা শুরু করলো এসব। এরকম বাড়াবাড়ি করছে বলেই তো পাকিস্তান রেগে গিয়ে একটু মারছে। উশৃঙ্খলা বন্ধ করলেই পাকিস্তান আর মারবে না। এসব বলতে বলতে পকেটের টুপি পরে ফেলেছে। আর অন্ধ দর্শকও ছিল। যারা কই যুদ্ধ, কি কি আর এমন ঝামেলা বলে ঘুরে বেড়িয়েছে, যতক্ষণ পর্যন্ত না নিজে শিকারে পরিণত হয়েছে।   
আমার এক দূরসম্পর্কের মামার কাহিনী শুনেছিলাম। মুক্তিযুদ্ধের পুরো সময় ঠ্যাঙ নাচাতে নাচাতে তিনি বলে গেছেন- আরে রাখ, পাকিস্তানি মিলিটারিরে হারানো কি এত সোজা। দুনিয়ার সেরা মিলিটারি বাহিনীর একটা পাকিস্তান মিলিটারি। দুই একটা গাদা বন্দুকের ঠুসঠাস গুলি কইরাই যদি দেশ স্বাধীন করা যাইত তাইলে কামই আছিল। হুদাই নিজেরাও মরতেছে, আমাদেরেও মারতেছে। কি লাভ এই গণ্ডগোল করে। শিলে পাটায় ঘষাঘষি, মরিচের জীবন শেষ। ইত্যাদি ইত্যাদি। 
তিনি রাজাকার ছিলেন না, যুদ্ধাপরাধী ছিলেন না। কারো কোন ক্ষতি করেন নি। কিন্তু দেশ স্বাধীন হওয়াতে তার কোন অবদান নেই। তার মতো অনেক মানুষ হয় অন্ধ নয় বধির হয়ে নয়টা মাস কাটিয়ে দিয়েছেন। যুদ্ধ শেষে জয় বাংলা বলে রাস্তায় বেরিয়ে একটু আনন্দ ফুর্তিও করেছেন। এমন না যে তিনি বাংলাদেশ হয়ে যাওয়াতে খুব কষ্ট পেয়েছেন, আবার এমনও না যে তিনি খুব খুশীও হয়েছেন। আচ্ছা স্বাধীন হইছে, ভালো। না হইলেও সমস্যা ছিলোনা। স্রোতের সাথে গা ভাসানো এরকম লোকের সংখ্যা নিতান্ত কম নয়। এরাই অন্ধ দর্শক। সময়ে সময়ে এরা অন্ধ দর্শক থেকে সমর্থনকারী দর্শকে পরিণত হয়। তবে প্রতিবাদী হওয়াটা এদের রক্তে নেই।      
মৌলবাদীদের বিরুদ্ধে বাংলাদেশে নীরবে যুদ্ধ চলছে অনেকদিন ধরেই। দেশের বেশিরভাগ নীরব দর্শক একে যুদ্ধ বলে মানতে নারাজ। অনেকে হেসেই উড়িয়ে দেয় এই বলে, আরে কিসের যুদ্ধ? কই যুদ্ধ? দুই চারটা নাস্তিক ব্লগার মরছে তাদের কৃতকর্মের জন্য। দেশের মানুষের তাতে কি আসে যায়। কি আসে যায় সেটা সময়ই হয়তো বলে দিবে।দেশে ব্লগিং এর শুরু সেই ২০০৫/০৬ সালের দিক থেকে। মুক্তিযুদ্ধ, মৌলবাদ থেকে শুরু করে নানা বিষয়ে লিখে গেছে, লিখে যাচ্ছে ব্লগাররা গত দশ বছরে ধরে। প্রশ্ন জাগে কোথায় ছিল তখন নাস্তিকরা? কোথায় ছিল তখন ধর্মের সমালোচনাকারীরা? তারা এখানেই ছিল, এখানেই আছে। ধর্ম নিয়ে, মৌলবাদ নিয়ে, বিশ্বাস অবিশ্বাস নিয়ে লেখালেখি বাংলাদেশে দশ বছর না মাত্র, তারও অনেক আগে থেকে চলে আসছে। তাহলে কেন তথাকথিত নাস্তিক বলগারদের জন্ম ফেব্রুয়ারির ১৫, ২০১৩ তে হল? এ প্রশ্নের উত্তর না জানা বা না বোঝার মতো এত  বড় বোকা মানুষ কিভাবে হয়? আজকের এই ব্লগার হত্যার কারণ কি ধর্মানুভূতিতে আঘাত? কখনোই না। তবে কারণ কি? উত্তরটা ঈশপ তার গল্পে সেই কতকাল আগেই দিয়ে গেছে। 


বাঘ ও মেষশাবক - ঈশপের গল্প
এক বাঘ, পর্বতের ঝরনায় জলপাল করতে গিয়ে দেখতে পেল, কিছু দূরে, নীচের দিকে, এক মেষশাবক জলপান করছে। বাঘ মনে মনে ভাবল, আজকে এই মেষশাবকে হত্যা করে এর কচি মাংস খাব কিন্তু বিনা দোষে এক প্রাণীকে হত্যা করা উচিত নয়। অতএব একটা দোষ দেখিয়ে তাকে হত্যা করতে হবে।
এই চিন্তা করে,বাঘ তাড়াতাড়ি সেই মেষ শাবকের কাছে গিয়ে বলল, ওরে শয়তান, তোর এতো বড় সাহস, আমি এখানে জল খাচ্ছি দেখেও তুই জল ঘোলা করছিস। মেষ শাবক শুনে ভয়ে কাঁপতে কাঁপতে বলল, ‘সে কি মহাশয়! আমি কিভাবে আপনার জল ঘোলা করলাম, আমি জল উপরে খাচ্ছিলাম আর আপনি উপরে জল খাচ্ছিলেন, নিজের জল ঘোরা হলেও উপরের জল ঘোলা হওয়া সম্ভব নয়।’
যাই হোক, তুই এক বৎসর আগে তুই আমার অনেক নিন্দা করেছিলি, আজ তোকে আমি তার উচিৎ শিক্ষা দিব। মেষ শাবক ভয়ে কাঁপতে কাঁপতে বলল, ‘হুজুর আমার আপনি আমার উপর শুধু শুধু দোষ আরোপ করছেন, কেননা আমি এক বছর আগে তো জন্মই নেই নি, সুতরাং আমি কিভাবে আপনাতে তিরস্কার করতে পারি।
বাঘ বলল, ‘সে সত্য কথা, সে তুই না কিন্তু তোর বাপ আমার নিন্দা করেছিল, তুই কর আর তোর বাপ করুক, একই কথা; আর আমি তোর কোন অজুহাত শুনতে চাই না। এই বলে বাঘ দুর্বল মেশ শাবককে হত্যা করল।
উপদেশ: যদি তোমার মধ্যে কোন অন্যায় বোধ না থাকে তবে বলবানের সামনে মাথা নও না করে সাহসের সাথে লড়াই করা উচিত। আমি অপরাধী নই বা এই রকম করাটা অন্যায় এই বলে কোন অত্যাচারীর হাত থেকে রক্ষা পাওয়া যায় না।

এত সহজ একটা হিসাব বুঝতে কেন ভুল হচ্ছে আমাদের বারবার? মৌলবাদের সাথে রাজনীতির খিচুড়ি মেশানো নেকড়ে এটা। এই নেকড়ের সাথে লড়াই এর ইতিহাস অনেক অনেক পুরনো। ৭১ এর হিন্দু আর ২০১৫  এর নাস্তিক একই মেষশাবক। সেই পুরানো খেলা। একই খেলোয়াড়, একই শিকারি, একই গেম প্ল্যান। কোন মেষশাবক জল কতটুকু ঘোলা করলো তার সাথে এই শিকারের কোন সম্পর্ক নেই। যেকোনো অজুহাত দিয়ে এই শিকার হতোই হতো। অন্যকে দোষ দেয়ার আগে নিজের দিকে ফিরে তাকাই। আমি নিজেও কিছুদিন আগে হয়তো একই রকম ভুল করেছি। আসিফ মহিউদ্দিন এর কাবা নিয়ে ট্রল করা দেখে বিরক্ত হয়ে সন্দেহ প্রকাশ করেছি এসব করে তিনি মুক্তমনাদের উল্টো বিপদে ফেলেন কিনা। তার লেখালেখি বা স্টান্টবাজি অপছন্দ করা, তার কাজকর্মে বিরক্ত হওয়া সবই ঠিক আছে। কিন্তু "কঠোর ভাষায় ধর্মের সমালোচনাকারী অথবা ধর্মকে উপহাসকারী যে কারো কাজের জন্যই মুক্তমনাদের আজকে এই শিকারে পরিণত হওয়া" - সরাসরি বা ইঙ্গিতে এই জাতীয় কোন কথা বলা মারাত্মক ভুল। কোন তথাকথিত নাস্তিক ধর্মের অবমাননা করছে আর এই কারণে তাদের বা তাদের সমমনা মানুষদের হত্যা করা হচ্ছে, এটা সম্পূর্ণ ভুল কথা। নাস্তিক হবার কারণে রাজীবকে হত্যা করা হয়নি। রাজীবকে হত্যা করা হয়েছে নাস্তিকতা নিয়ে রাজনীতি শুরু করার উদ্দেশ্য নিয়ে। এবং সেই উদ্দেশ্য সম্পূর্ণ সফল। রাজীবকে হত্যার পর রক্তের দাগ মুছতে এবং আরও অনেক রক্তের পথ পরিষ্কার করতে নাস্তিকতাকে, ধর্মের সমালোচনা করাকে ব্যাবহার করে হয়েছে, হচ্ছে। এই হত্যার উৎসবের অনেকটাই শুরু হয়েছে শাহবাগ থেকে। যেই শাহবাগ প্রথমবারের মতো দেখিয়ে দিয়েছিল চল্লিশ বছর আগের ঘটে যাওয়া যুদ্ধকে এখনও ভুলে যায়নি দেশের অনেক মানুষ। ৭৫ এর পর একটু একটু করে দেশের রন্ধ্রে রন্ধ্রে ঢুকে যাওয়া মৌলবাদের যেই চারাগাছ আজ মহীরুহে পরিণত হয়েছে, প্রথমবারের মত সেই গাছকে শক্ত একটা ধাক্কা দিয়েছে দেশের তরুণরা। দেখিয়ে দিয়েছে চল্লিশ বছর আগে ধর্ষণ আর হত্যার মহোৎসব করে যারা এখন আধাহাত দাড়ি রেখে সেটার দোহাই দিয়ে রক্ষা পেতে চাচ্ছে, তারা অত সহজে রক্ষা পাবে না। আর তাই শাহবাগ, যুদ্ধাপরাধের বিচার থেকে শুরু করে মৌলবাদের বিরুদ্ধে কথা বলার মতো প্রতিটি জিনিস ওতপ্রোতভাবে জড়িয়ে আছে এই নাস্তিক আখ্যা দিয়ে ব্লগার হত্যার সাথে। ধর্ম এখানে তলোয়ার হিসেবে ব্যবহৃত হয়েছে সন্দেহ নেই, কিন্তু সেই তলোয়ারের মালিক এক কঠিন রাজনীতিবিদ। যেই মুহূর্ত থেকে জননী জাহানারা ইমাম ঘাতক, দালালদের বিরুদ্ধে কথা বলে গেছেন সেই মুহূর্ত থেকে তিনি নাস্তিক হয়ে গেছেন। যেই মুহূর্তে ডক্টর জাফর ইকবাল জামাতের বিরুদ্ধে, রাজাকারের বিরুদ্ধে কথা বলেছেন সেই মুহূর্ত  তিনি নাস্তিক হয়ে গেছেন। হুমায়ূন আজাদের না হয় মুখ খারাপ ছিল, কোন রাখঢাক না করে তিনি কঠোর ভাষায় মৌলবাদীদের আক্রমণ  করেছেন। ডক্টর জাফর ইকবাল বা জননী জাহানারা ইমাম কি তাদের সমস্ত জীবনে একবারও ঈশ্বর, নবী নিয়ে তথাকথিত অবমাননামূলক  কিছু বলেছেন? কিন্তু এরাও তো হয়ে গেছে নাস্তিক, মৌলবাদীদের সবচেয়ে বড় দুই টার্গেট। তাই বাস্তবতা এটাই মৌলবাদের বিরুদ্ধে, জামাতের বিরুদ্ধে, রাজাকারের বিরুদ্ধে আপনি যেই মুহূর্তে কলম ধরেছেন সেই মুহূর্তে আপনিও হয়ে গেছেন টার্গেট। সেই কলম দিয়ে আপনি মধু ঝরিয়েই লিখুন আর আগুন ঝরিয়েই লিখুন কিছু আসে যায় না। ধর্মের বিরুদ্ধে যুক্তি দিয়েই লিখুন, উপহাসই করুন বা ধর্মকে যথেষ্ট পরিমাণে সম্মান দিয়েই লিখুন কিছুই আসে যায় না। আপনি কার বিরুদ্ধে লিখছেন সেটাই বড় সমস্যা এখানে, কিভাবে লিখছেন সেটা এক্ষেত্রে অর্থহীন। আজ থেকে হয়তো অনেক বছর পর আমরা পুরো ঘটনা অন্তরালের সবকিছু জানতে পারব। কার ফান্ডিং এ , কার  বুদ্ধিতে, কার কলকাঠি নাড়ায়  এই নাস্তিক আখ্যা দিয়ে হত্যার মহোৎসব শুরু হয়েছে। আপাতত শুধু এটা বুঝি এখানে কে উগ্র নাস্তিক আর কে শান্ত নাস্তিক আর কে আদৌ নাস্তিক না সেই প্রসঙ্গ এখানে অবান্তর।    
এক ভয়ঙ্কর অন্ধকারের দিকে এগিয়ে যাচ্ছে আমাদের দেশ। এই অন্ধকারের খবর সবার আগে জেনে গেছে দেশের নবীন কিছু লেখক, কিছু ব্লগাররা। যে কারণে কিছু বোঝার আগেই এই যুদ্ধের ফ্রন্ট লাইনে চলে এসেছে তারা। প্রতিবাদী দর্শক থেকে নিজের অজান্তেই সৈনিক হয়ে গেছে। আমিও হয়তো সেই যুদ্ধের এক নগণ্য সৈনিক। কখনও হতাশ সৈনিক, কখনও পথভ্রষ্ট সৈনিক, কখনও আবার নতুন করে মাথা তুলে দাঁড়ানো সৈনিক। কখনও নিজের সহযোদ্ধাকে ভুল বুঝা সৈনিক, কখনও ভুল মানুষকে সহযোদ্ধা ভাবা সৈনিক। কখনও মূল অন্যায়ের প্রতিবাদী সৈনিক, কখনও পথ ভুলে এদিকে সেদিকে অযথা দৌড়ানো সৈনিক। কিন্তু নীরব দর্শক নই কখনও, অন্ধ দর্শক ছিলাম না কখনও।  আমার এই লেখার উদ্দেশ্য অন্ধ নীরব দর্শকদের নসিহত করা না। সেই চেষ্টা কতটুকু কাজে দিবে সে ব্যাপারে আমি সন্দিহান। আমি শুধু জানি, শিকারি তার শিকার ফুরালে এরপর দর্শকদের দিকে এগিয়ে আসবে। তখন আপনি অন্ধ দর্শক ছিলেন নাকি প্রতিবাদী নাকি সমর্থনকারী সেটা আর খতিয়ে দেখবেনা। দেশকে বাংলাস্তান বলা বা পাকিস্তান আফগানিস্তানের সাথে তুলনা করা বড্ড নোংরা শোনায়। ঐতিহ্যগতভাবে আমরা পাকিস্তান, আফগানিস্তান থেকে অনেক আলাদা এটা যেমন সত্য। তেমনি এটাও সত্য রাজনৈতিক অর্থনৈতিক সামাজিক অনেক বিষয়ে এদের সাথে আমাদের মিল আছে। একটা রাষ্ট্রের ব্যর্থ সন্ত্রাসী রাষ্ট্র হবার জন্য কি কি মালমসলা দরকার? দেশের বড় অংশের পর্যাপ্ত শিক্ষার অভাব, সম্পূর্ণ বিপরীতমুখী দুটি শিক্ষা ব্যবস্থা একসাথে চলতে দেয়া, ঘন জনবসতি, রাজনৈতিক অস্থিরতা, ধর্মভিত্তিক রাজনীতি, মিলিটারিভিত্তিক রাজনীতি,  দরিদ্র জনগোষ্ঠী, পর্যাপ্ত আইনশৃঙ্খলার অভাব এবং সবচেয়ে বড় মসলা দেশের সিংহভাগ জনগণের নিজের গায়ের উপর সরাসরি কিছু না এসে পড়ার আগ পর্যন্ত নির্লিপ্ত থাকার দুর্দান্ত ক্ষমতা। টম এন্ড জেরি কার্টুনে একবার দেখেছিলাম এক ছোট্ট দুঃখী পাখি নিজেই নিজের গায়ে লবণ মসলা মেখে বারবার টমের কাছে গিয়ে বলে তাকে খেয়ে ফেলতে। মাঝেমাঝে দেশটাকে  দেখলে সেই ছোট্ট দুঃখী পাখির মতো মনে হয়। জেরির মতো কিছু ইঁদুর ছানা হয়তো অযথাই দৌড়াদৌড়ি করে পাখিটাকে বাঁচানোর জন্য। আমি জানি আমার এই লেখা পড়তে পড়তে  কেউ কেউ হয়তো হেসেই কুটি কুটি হচ্ছে, কোথাকার কোন নাস্তিক ব্লগার মরছে আর তাতেই দেশ শেষ হয়ে যাচ্ছে বলে এই লোক অযথাই চিলাপাল্লা করছে। কেউকেউ হয়তো অভিমানে গাল ফুলাচ্ছে, কেন আদরের বাংলাদেশকে পাকিস্তান বা আফগানিস্তান হয়ে যাবে অযথা আশংকা প্রকাশ করছি। আশংকা যদি ভুল হয় তবে সেই ভুল জীবনের সবচেয়ে আনন্দের ভুল হবে নিঃসন্দেহে। পাকিস্তানের বা আফগানিস্তানের আজকে যে অবস্থা তার শুরু হয়েছে এখানে সেখানে ধর্মের দোহাই দিয়ে এরকম ইতস্তত কিছু ঘটনা ঘটার মধ্য দিয়েই। মালমসলা সব রেডি ছিল, আভ্যন্তরীণ আর আন্তর্জাতিক রাজনীতি এসে শুধু পালে হাওয়া দিয়েছে। চোখের নিমিষে দুটি ব্যর্থ রাষ্ট্র তৈরি হয়ে গেছে কিছু বুঝে উঠার আগেই। মাত্র কদিন আগেও মসজিদে বোমা হামলায় যেই মানুষগুলো মারা গেল তারা কি যুক্তিবাদী নাস্তিক ছিল, নাকি নবীর অবমাননাকারী ছিল নাকি শুধুই নামাজ পড়তে আসা একদম সাধারণ মানুষ ছিল? তার আগে পাকিস্তানের স্কুলে গুলির আঘাতে ছিন্নবিচ্ছিন্ন হয়ে যাওয়া ১৩২ টি শিশু কি কোন সীমা লঙ্ঘন করেছিল নাকি  কারো অবমাননা করেছিল? 
আজকে যেই আপনি সাত খণ্ড রামায়ণ শুনে কান চুলকাতে চুলকাতে প্রশ্ন করেন, সবই বুঝলাম কিন্তু ধর্ম নিয়ে খোঁচাখুঁচি করাটা কি ওদের ঠিক হয়েছিল? না হয় একটু জবাই হয়ে মরেই গেছে কিন্তু তাই বলে কি নবীকে অবমাননা করা ঠিক হয়েছে? আজ থেকে পাঁচ দশ বছর পর যখন নগরের ব্যস্ত শপিং সেন্টারে, সিনেমা হলে, বটমূলে বা মসজিদে আপনার আপনজন বোমার আঘাতে ছিন্নভিন্ন  হয়ে পড়ে থাকবে তখন আমি এসে কান চুলকাতে চুলকাতে বলবো না, ঘটনাটা কি একটু খুলে বলেন দেখি ভাইজান। উনি কার অবমাননা করছিলেন? নাকি পরকীয়া প্রেমের ঘটনা? সবই ইঙ্গ মার্কিন ইসরায়েলি ষড়যন্ত্র, বুঝলেন কিনা?  আমি শুধু ফ্যালফ্যাল করে তাকিয়ে থাকবো। কিছু বলার বা লেখার শক্তি আমার আর অবশিষ্ট থাকবে না তখন। শুধু এখন যাবার আগে শুধু ফিসফিস করে একটি কথাই বলে যাবো আবারও - পরবর্তী পাকিস্তান বা আফগানিস্তান হবার জন্য যা যা মালমসলা দরকার তার সবই নিয়ে বাংলাদেশ তৈরি। 
আপনি তৈরি তো?


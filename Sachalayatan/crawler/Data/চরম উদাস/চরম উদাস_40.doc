এসো নিজে করি ১১ - কিভাবে গুজব তৈরি করবেন / How to cook rumor



লেখা শুরু করি অভিযোগ জানিয়ে। আমি দুর্ধর্ষ একজন লেখক। বিদ্যুৎ গতিতে আমি লিখে যাই। দিনে মিনিমাম কয়েকশত গদ্য, পদ্য। সচলায়তনে আমার মোট দুই লাখ ছেচল্লিশটা লেখা ছিল। হঠাৎ একদিন ঘুম থেকে উঠে দেখি দুইলাখ লেখা গুম! ছিল দুইলাখ ছেচল্লিশটা লেখা, এখন গুনে দেখি আছে মাত্র ছেচল্লিশটা। বাকি দুইলাখ লেখা (যার বেশিরভাগই প্রেমের পদ্য ছিল অবশ্য) রাতের বেলা ট্রাকে করে নিয়ে বুড়িগঙ্গায় ফেলে দেয়া হয়েছে । অথবা হয়তো ইলেকট্রিক চুল্লিতে পুড়িয়ে ছাই বানিয়ে সেই ছাই দিয়ে সচলের মডুরা দাঁত মেজে ফেলেছে । যাই হোক, অভিযোগ করা শেষ। আমার দুই লাখ লেখার গায়েবানা জানাজা করে এবারে টিউটোরিয়াল শুরু।
জব চারপ্রকার আ, গ, গু আর ব্লো। আজব আর গজব দুটাই উপরওয়ালার তামাশা। তিনি খুশী হলে আজব কাণ্ডকারখানা দেখান, আর ক্ষেপে গেলে নাজিল করেন গজব। সাভারে হাজার লোকের মৃত্যু তার গজব, আর সতেরদিন পর একজনের বেঁচে ফেরা তার আজব কুদরতি কাণ্ড ( আজব কুদরতি কাণ্ড সম্পর্কে আরও বিস্তারিত জানতে এসো নিজে করি ২ - কিভাবে কুদরতের প্রচার করবেন পড়ুন) । কোন বিচিত্র কারণে সবসময় গজবগুলা সুনামি, সিডর বা সাভারের মত ভয়ঙ্কর হয়। আর আজবগুলা বিড়ালের গায়ে তাঁর নাম বা শূন্যে পাথর ভাসার মতো হাল্কা সুমিষ্ট হয়।     
পরের দুই জব সৃষ্টিশীল মানুষের সৃষ্টি। এবারের এসো নিজে করি গুজব ছড়ানো নিয়ে। গুজব নামটার শুরুই গু দিয়ে। সুতরাং জিনিস আর কতই ভালো হবে বলেন? গু দিয়ে যেই জব , সেটাই গুজব। একই ভাবে ফুঁ দিয়ে যেই জব, না মানে কিছুনা, লাইনে থাকি। চতুর্থ জব নিয়ে কিছু না বলি, বুঝেনই তো! যাই হোক, অনেক লোকে গু নিয়ে খেলা করে আনন্দ পায়। তাদের জন্যই আজকের এই টিউটোরিয়াল।
কেন গুজব বানাবেন 
উদ্দেশ্য হতে পারে দুইটা রাজনৈতিক ফায়দা লুটা অথবা ব্যক্তিগত আনন্দ। গুজব হচ্ছে অবৈজ্ঞানিক কল্পকাহিনী। লোকে যেমন সাইন্স ফিকশন পছন্দ করে তেমনি গুজবও পছন্দ করে। আমরা ছোটবেলা থেকে গুজব শুনে শুনে বড় হয়েছি। ঢাকায় একবার ঢোল কলমির পোকা নিয়ে মহা হুল্লোড় শুরু হল। ৮৭ সালের কথা। ঢাকার আনাচে কানাচে ছড়িয়ে থাকা নিরীহ দর্শন এই গাছে এক ধরণের পোকা তৈরি হওয়া শুরু হল। সেই পোকার কামড় খেয়ে শতশত মানুষ  টপাটপ মরতে লাগলো প্রতিদিন। অমুকের বড় ভাইয়ের শালির বান্ধবীর জামাইয়ের মামার চাচাতো ভাইয়ের ছেলে মরে আজ, তো তমুকের সমুন্ধির ফুপার নাত জামাইয়ের কলিগের ছোটবোনের ক্লাসফ্রেন্ডের খালা মরে কাল। যেভাবে প্রতিদিন মানুষ মরার খবর শোনা যেত বাতাসে, তা ঠিক হলে ঢোল-কলমির পোকার কামড়ে দেশের অর্ধেক লোক মরে যাবার কথা। লোক না মরে ঢাকার অধিকাংশ ঢোল কলমির গাছ মরল মানুষের কোপে। বাল্যকালে এই গাছ পাড়ার আনাচে কানাচে দেখা যেত। এখন মনে হয়না হারিকেন দিয়ে খুঁজলেও পাওয়া যাবে।
আমার গেঁদা-কালে আরেকবার শুরু হল, ঝিনঝিনা রোগের গুজব। আচমকা সারা হাতপা ঝিনঝিন করতে করতে সারা শরীরে ছড়িয়ে পড়ে। খিঁচুনি শুরু হয়। প্রতিনিরোধ কনে আঙ্গুলে কালো সুতা বেঁধে রাখা, প্রতিকার ঠাণ্ডা পানিয়ে নিয়ে চুবানো। আম্মা আমার কড়ে আঙ্গুলে কালো সুতা বেঁধে দিয়েছিলেন সেই সময় এখনো মনে আছে। আর আমার চোখের সামনে একদিন ছোট খালাকে ঝিনঝিনা রোগে আক্রান্ত হয়ে খিঁচুনি উঠতে এবং পুকুরে চুবানি খেতে দেখলাম সেটাও বেশ মনে আছে। একইভাবে আরেকবার সবাই কোরআন শরীফ খুলে নবীর দাড়ি বা চুল পেতে শুরু করলো নব্বই এর দশকে। একই সময়ে অনেক জায়গা থেকে কোরআন অবমাননা করার কারণে অনেকে মাছ হয়ে যাচ্ছে বলে খবর পাওয়া যেতে লাগলো। যাহোক এরকম অনেক অবস্থায় আজব আর গুজব এক হয়ে যায়। সুতরাং আজবের প্রচার করতেও গুজব তৈরি করবেন।  
আবার জনৈক অকালকুষ্মাণ্ড বলেছেন, সবলের বিরুদ্ধে গুজব দুর্বলের অস্ত্র। হক কথা। আপনি যদি দুব্বল হন তবে সবল হবার জন্য গুজব বানাবেন।  দুব্বল হেফাজত যেমন লাখে লাখে সৈন্য মরে গুজবে সবল হয়েছে। দুব্বল জামাত যেমন চাঁদে সাঈদীর গুজব দিয়ে সবল হয়ে নিজেরাও মরেছে শত্রুকেও মেরেছে। ফটিকছড়ির দুব্বল লোকজন যেমন মাইকে ইমাম হত্যার গুজব শুনে সবল হয়ে দুষ্টের দমন করেছিল। রামুতে যেমন ফেসবুকে ধর্ম অবমাননার গুজব ছড়িয়ে বৌদ্ধ শত্রু দমন করা হয়েছিল। গুজব অস্ত্র বটেই। দুর্বলের না সবলের তা জানিনা। তবে ঠিকমতো ব্যাবহার করতে পারলে মারণাস্ত্র এই ব্যাপারে সন্দেহ নেই।
কিভাবে গুজব বানাবেন ও ছড়াবেন
গুজব বানায় শেয়াল, বিলায় বলদ। গুজবের মা বাপ থাকেনা কথাটি সত্য। গুজবেরা জারজ হয়। যেই শেয়াল গুজব বানায় সে গুজব প্রসব করে মানে মানে কেটে পড়ে। এরপর গুজব ভরণপোষণ লালনপালন এর কাজ করে আপামর বলদ জনগোষ্ঠী।  
গুজব সৃষ্টির জন্য সবার আগে আপনাকে একটা শব্দ খুব ভালো করে শিখতে হবে ...আন্তর্জাতিক ষড়যন্ত্র। টিউটোরিয়াল এর শুরুতে দশবার আগে জপ করুন ...  আন্তর্জাতিক ষড়যন্ত্র, আন্তর্জাতিক ষড়যন্ত্র, আন্তর্জাতিক ষড়যন্ত্র, আন্তর্জাতিক ষড়যন্ত্র, আন্তর্জাতিক ষড়যন্ত্র, আন্তর্জাতিক ষড়যন্ত্র, আন্তর্জাতিক ষড়যন্ত্র, আন্তর্জাতিক ষড়যন্ত্র, আন্তর্জাতিক ষড়যন্ত্র, আন্তর্জাতিক ষড়যন্ত্র। 
এইবার ঘটনা খুলে বলছি। আমরা দীর্ঘদিনের ব্রিটিশ শাসিত জাতি। আমাদের অভ্যন্তরীণ কোন কিছুর উপর আমাদের কোন বিশ্বাস নেই। রাজাকার এর বিচারের জন্য আমরা আম্রিকা মামা কি বলছে কান পেতে শুনি, পাতলা পায়খানা হলে সুচিকিৎসার জন্য থাইল্যান্ড ব্যাংককে ছুটি, কোন কলকব্জা বিগড়ে গেলে আমরা বিদেশ থেকে বিশেষজ্ঞ ধরে আনি।  সকল কাজে যেমন বিদেশীদের সাদা হাত না থাকলে আমরা ভরসা পাইনা তেমনি সকল অকাজেও বিদেশীদের কালো হাত জড়িত না থাকলে আমরা শান্তি পাইনা।  ম্যারাডোনা ড্রাগ খেয়ে বিশ্বকাপ থেকে বিদায় হলে আমরা শয়তান জার্মানির ষড়যন্ত্রের কালো হাত দেখি। অন্যের দোষ দিয়ে লাভ নেই, নব্বই এর বিশ্বকাপের সময় স্কুল-পড়ুয়া আমিও বিশ্বাস করতাম, ম্যারাডোনা মতো মহানায়ক ড্রাগ নিতে পারে না। দুনিয়াটা যে একটা নন লিনিয়ার প্যারাবলিক কমপ্লেক্স ইকুয়েশন সেটা বোঝার মতো আঁক শেখা হয়ে ওঠেনি তখনও। পাড়ার মোড়ে মোড়ে ভিউকার্ড, পোস্টার বেচা হত। ছোট নিষ্পাপ ম্যারাডোনা অতিকায় ডিফেন্ডারের ল্যাং খেয়ে পড়ে আছে, নিচে লিখা "ওরা আমাকে এত মারে কেন"। অথবা কাঁদতে কাঁদতে ম্যারাডোনা বিশ্বকাপ থেকে বিদায় নিচ্ছে, নিচে লিখা "এই চক্রান্ত মানিনা"। একইভাবে কচি আশরাফুল পয়সা খেয়ে স্পট ফিক্সিং করলে সেখানে আমরা বুড়া বদমাইশ ইন্ডিয়ার চক্রান্ত দেখি,  স্টেরয়েড নেয়ার কারণে বেন জনসনের পদক বাতিল হলে মাথা নেড়ে বলি, কার্ল লুইসকে জেতানোর জন্য এ সবই আমেরিকান ষড়যন্ত্র।  
সে যাই হোক,গুজব তৈরির পদ্ধতিতে ফিরে আসি। নিচের সহজ ফ্লোচার্ট অনুসরণ করতে পারেন গুজব তৈরির জন্য। আপনার কাজ শুধু বীজ পোতা আর খানিক জল বাতাস দেয়া। এরপর বাকি জনগন হুমড়ি খেয়ে পড়ে দেখতে না দেখতেই চারাগাছকে বটবৃক্ষ বানিয়ে ফেলবে।


 চিত্র - গুজব গাছ
কিভাবে গুজবের রেফারেন্স দিবেন
গুজব সোজা হয়ে দাঁড়িয়ে থাকার জন্য সবচেয়ে প্রয়োজনীয় জিনিস হচ্ছে উপযুক্ত রেফারেন্স। কিছু কিছু লোকের রেফারেন্স লাগেনা। যে যাই বলে তাই বিশ্বাস করে। আপনি এদের গিয়ে যদি বলেন, খবর শুনলাম তুই নাকি মৃত। তাহলেই এরা হিক্কা দিয়ে কাঁদা শুরু করবে, ওরে আমি মরে গেছি রে। আমারে মেরে ফেলছে রে।

যাদের মাথায় ব্রেনের পরিমাণ দুই গ্রামের কম (যেটা কিনা পেঁচার থেকে সামান্য কম তবে গোল্ড ফিশ বা ব্যাঙ থেকে অনেকটা বেশী) তাদের জন্য এই Whispering টেকনিকেই কাজ হবে বেশ। গলার স্বর খানিকটা নিচু করে ফিসফিস করে, ঘটনা শুনছিস নাকি বলে যা বলার বলে দিলেই হবে। যাদের মাথায় দুই গ্রামের বেশী কিন্তু একশ গ্রামের কম ব্রেন ... হিসেবে সেটা কুমীর বা বিড়াল থেকে অনেক বেশী তবে বেবুন থেকে সামান্য কম।  সুবিধার জন্য বরং নিচে সকলের ব্রেনের গড় ওজন কেমন সেটা বরং গ্রাফ একে দেখিয়ে দেই (তথ্যসূত্র - Blinkov, S.M. and Glezer, I.I. The Human Brain in Figures and Tables. A Quantitative Handbook, New York: Plenum Press, 1968.)

তো বলছিলাম আপনার ব্রেন যদি বেবুন থেকে সামান্য কম হয় ... এখন আবার মন খারাপ করে আমাকে গালিগালাজ করবেন না কিন্তু। থিঙ্ক পজিটিভ। একটা ব্যাঙ এর ব্রেন এক গ্রামের থেকেও অনেক কম। সেই তুলনায় আপনি কিন্তু একটা ব্যাঙ থেকে কয়েকশ গুণ বুদ্ধিমান। (অবশ্য Brain-to-body mass ratio হিসেবে অতো বেশী নয়, হে হে হে হে)। তা যা বলছিলাম। ব্রেন যদি বেবুন থেকে সামান্য কম হয় তবে রেফারেন্স এর জন্য মোজাম্মেল পদ্ধতি ব্যাবহার করুন। মোজাম্মেল এর ঘটনা খুলে বলি। সেইদিন একজন বিশিষ্ট জ্ঞানী আমাকে বললেন, যেই সাঈদীর ফাঁসির হুকুম হইছে সে আর রাজাকার সাঈদী এক লোক না। সাঈদী নামে অন্য এক রাজাকার ছিল যার দাড়ি লাল না, এমনকি দাড়িই ছিলনা। তার মেশিন ও কি ছিলনা এইটা জিজ্ঞেস করার পর ভদ্রলোক কটমট করে তাকালেন। সে যাই হোক। আদালতে এই ঘটনা ফাঁস হবার পর উক্ত সাক্ষীকে মেরে গুম করে ফেলা হয়েছে। মেরে লাশের ধড় ইন্ডিয়াতে আর কল্লা আমেরিকাতে পাঠিয়ে দেয়া হয়েছে।  চেপে ধরলাম উনি উনি কিভাবে জানেন। বললেন, উনাকে মোজাম্মেল বলেছে।  মোজাম্মেল নাকি ভীষণ ভালো লোক, জীবনে মিথ্যা বলে নাই। তাই মোজাম্মেল এর কথা অবিশ্বাস এর কারণ নেই। আমার ব্রেনের পরিমাণ যেহেতু একশ গ্রামের কম, আমি ভয়ের চোটে মোজাম্মেলটা কে সেটা আর জিজ্ঞেস করলাম না। পাছে অজ্ঞতা প্রকাশ পেয়ে যায়। সেইদিন হটাত খেয়াল করলাম দেশের নতুন রাষ্ট্রপতির নামই জানিনা। সুতরাং মোজাম্মেল রাষ্ট্রপতি না হলেও গুরুত্বপূর্ণ কেউ না কেউ হবেন নিশ্চয়ই।  যাই হোক এই ফাঁকে রেফারেন্স দেয়ার নতুন কায়দা শিখিয়ে দিলাম। পাবলিককে যা কিছু একটা বাল ছাল বলে হুঙ্কার দিয়ে বলবেন, এইটা মোজাম্মেল বলেছে। যদি ঠিকমতো জোর গলায় হুঙ্কার দিতে পারেন তবে পাবলিক ভয়ে আর মোজাম্মেল কে সেটা জানতে চাবে না।
আবার অনেকে আছে এরকম গায়েবী রেফারেন্স পছন্দ করে না। এদের ব্রেনের পরিমাণ বেবুনের থেকেও বেশী তবে গরুর থেকে একটু কম।  এদের জন্য রেফারেন্স দিতে হবে আত্মীয় স্বজন টেনে। যেমন কিছুদিন আগে আবার একজনের কাছে জানলাম ইমরান সরকার মোট বারোটা খুন করছে। খুনের পর যথারীতি লাশ গুম করে ফেলছে। বরিশাল না কোন মেডিক্যালের সবাই নাকি ঘটনা জানে। আর আমাকে যে বলছে উনি জানেন উনার ফুফাতো ভাইয়ের বন্ধুর আব্বার খালাতো ভাইয়ের সূত্রে। তার এই কথা অবিশ্বাস করা মানে তার পরিবারকে অবিশ্বাস করা!
রেফারেন্স দেয়ার সবচেয়ে আধুনিক কায়দা হল - গোল গোল রেফারেন্স দেয়া। এ দিয়ে মোটামুটি হাজার গ্রামের উপরের ব্রেইনকেও বিভ্রান্ত করে ফেলা যায়। যাহোক, পদ্ধতি খুলে বলি। অনেকটা সার্কুলার রিজনিং এর মতো ব্যাপার সেপার আরকি।


আম্লিগ দেশের অনেক উন্নতি করছে কারণ আম্লিগ বিলবোর্ডে বলছে আম্লিগ  দেশের অনেক উন্নতি করছে।
অথবা
সরকার বলেছে এই সরকারের আমলে অনেক উন্নতি হয়েছে কারণ সরকার বলেছে। 
অথবা 
এই ছবির মতো ঘটনা ...

কি বুঝলেন?? এর পরেও কি মনে সন্দেহ থাকবে গোলাম আজম যে ভাষা সৈনিক ছিলেন? রেফারেন্স তো দিয়ে দিলাম। ছবি সহ প্রমাণ, সাথে ভাষা সৈনিক এর পদক। সুতরাং এই হচ্ছে রেফারেন্স দেয়ার সবচেয়ে কার্যকরী পদ্ধতি। ডিমের চরিত্রের সার্টিফিকেট দিবেন মুরগীকে দিয়ে, আবার মুরগীর চরিত্রের সার্টিফিকেট দিবেন ডিম কে দিয়ে। এখন কিছু কিছু ডিম আছে যেগুলোকে দেখলেই বুঝবেন মুরগী কেডা। আমার দেশ, দিগন্ত যে কোন মুরগীর ডিম সেইটা আমাদের আব্দুল মতিনও জানে। প্রথম আলো কোন মুরগীর ডিম সেটা বুঝতে খানিক বেশী সময় লাগে। আবার কিছু কিছু বেজন্মা ডিম এর মুরগী পরিচয় অত সহজে বের করা সম্ভব না। ওইসব ডিম বেশি বেশী করে কাজে লাগান মুরগীকে সার্টিফাই করতে। 

কিভাবে সংখ্যা নিয়ে খেলবেন
লাখে লাখে হেফাজত মরে, কাতারে কাতার
গুনিয়া দেখি মাত্র তিন কি চার
ভানুর কৌতুকে ছিল বাঘ মারার গল্প। প্রথমে বলে এমন বিরাট বাঘ ছিল, লেজটাই মনে করে করেন পঞ্চাশ হাত। পাশে বসা বউ গলা খাঁকারি দেয় বাড়িয়ে কথা বলার বদভ্যাস আটকাতে। এবারে ভানু বলে, পঞ্চাশ হাত না হইলেই মনে করেন ত্রিশ হাত তো হইবোই। আবারো বউয়ের গলা খাঁকারি। এবারে কমিয়ে ত্রিশ থেকে বিশ হাত হয়ে, দশ হাতে নেমে আসে। তাও বউ কাশে। তখন ক্ষেপে গিয়ে বলে, তুমি কাশতে কাশতে মইরা গেলেও আমি দশ হাতের নিচে নামুম না।   
সংখ্যা নিয়ে খেলা গুজবের অন্যতম প্রধান অস্ত্র। কোন ঘটনা ঘটলে শুরু করবেন মিনিমাম লাখ থেকে। ওরে লাখ লোক মরে গেছেরে বলে কান্নাকাটি। কেউ ঝাড়ি দিলে কষ্টে সৃষ্টে হাজারে নেমে আসবেন। এরপরেও লোকে গলা খাঁকারি দিলে অফেন্স ইজ দ্যা বেস্ট ডিফেন্স। মানবতার দেখানোর সবচেয়ে কার্যকরী ক্লাসিকাল লাইন, মৃত্যু মৃত্যুই। এক জন মরলেও মৃত্যু, এক লাখ মরলেও মৃত্যু। প্রতিটি মৃত্যুই সমান কষ্টের। সুতরাং কতজন মরেছে এটা নিয়ে প্রশ্ন তোলা ছোটলোকি। উপরের কবিতাখানা ( লাখে লাখে হেফাজত মরে ...) লিখে আমি ঝাড়ি খেয়েছি। একজন ভানুর মতোই তেড়েফুঁড়ে প্রথমে বলল হাজার-খানেক হেফাজতের মৃত্যুর কথা। আমি গাইগুই করাতে শখানেকে নামলো অনেক কষ্টে। তারপরেও আমি গলা খাঁকারি দেয়াতে ক্লাসিক মানবতা লাইন দিয়ে ঝাড়ি, যদি এমনকি তিন চারজন মরে সেটা কি মৃত্যু না?
অবশ্যই মৃত্যু। অবশ্যই কষ্টের। কিন্তু লাশের রাজনীতি বড় খারাপ জিনিস। তিন চারটা লাশের বীজ ঠিকমতো পুঁততে পারলে সেটা দিয়ে আরও তিন চার হাজার লাশ নামানো সম্ভব সেটাও কিন্তু সত্য। হেফাজত গুজবে প্রথমে শোনা গেল এই গণহত্যা একাত্তর এর পঁচিশে মার্চের গণহত্যা ছাড়িয়ে গেছে। কয়েক লাখ মৃত্যু। একটু গলা খাঁকারি দেয়ার পর বলা হল মারা গেছে  মোট টোটাল পঁচিশ হাজারের মতো। লাশ ইলেক্ট্রনিক চুল্লিতে পুড়িয়ে গুম করে ফেলা হয়েছে। কিছু ফেলা হয়েছে তুরাগ ও বুড়িগঙ্গা নদীতে। আর বাকিগুলা আমেরিকা এসে নিয়ে গেছে। মারল কে ? পুলিশ, র‍্যাব, বিজিবির সাথে ইন্ডিয়ান বাহিনী এসে যোগ দিয়েছে। আরেকটু জোরে কাশাকাশির পর লাশ কয়েক হাজারে নামল। বেরসিক অধিকারের আদিল এক টানে সেটাকে ৬১ তে নিয়ে আসলো। ততোধিক বেরসিক সরকার মাহমুদুর রহমান আর আদিলের মতো মানবতার কাণ্ডারিকে জেলে পুরে ফেলল। ওই যে উপরে মুরগী আর ডিমের কাহিনী বলেছিলাম। মাঝেমাঝে কিছু ডিমে হাত দিলে লাভ আর কিছু হোক না হোক চারপাশ থেকে বেশ কিছু মুরগীর কক্ক কক্ক শুনে কোন ডিম কোন মুরগীর সেটা বেশ ঠাহর করা যায়।

ডিজিটাল গুজব
এযুগের গুজব তৈরির বড় অস্ত্র এখন ডিজিটাল দুনিয়া। ফটোশপ জানলে ভালো, না জানলে পেইন্ট দিয়েও কাজ চলবে। কিভাবে ডিজিটাল গুজব ছড়াতে হয় সেটা নিয়ে বেশী কথা বলার প্রয়োজন নেই। ইতোমধ্যে বাঁশের কেল্লা এবং ওড়নাচটিমুমিন পেজগুলো সেটা সাফল্যের সাথে করে দেখিয়েছে এবং দেখাচ্ছে। এদের ফলো করলেই কাজ হবে। উত্তম বড়ুয়া কেসে রামুতে তাণ্ডব চালান থেকে শুরু করে চাঁদে সাঈদীকে দেখা যাওয়া নিয়ে গুজব ও তাণ্ডবের নমুনার ইতিহাস অনুসরণ করলেই হবে। মাঝেমাঝে ভাবি ফটোশপ করে যে সাঈদীকে চাঁদে বসিয়েছিল সেই মানুষটিকে কি খুঁজে বের করা একেবারেই অসম্ভব? মনে হয়না, এই ডিজিটাল দুনিয়াতে সবকিছুরই ট্র্যাক থেকে যায়। তাই সদিচ্ছা থাকলে খজে বের করা মোটেও অসম্ভব নয়।

টুইটারে কিভাবে দ্রুত গুজব ছড়ায় তার কিছু উদাহরণ এখানে পাবেন - How riot rumours spread on Twitter
একটা নিয়ে কথা বলি। জনৈক শেয়াল ফেক ছবিসহ টুইট করলো, "হায় খুদা, লন্ডন আইতে আগুন লাগছে রে!" লন্ডন আই আমাদের দেশের শিশুপার্কের নাগরদোলার মতোই একখানা জিনিস। সাইজে অতিকায়, আর উঠতে হলে হুদাই বিশ পাউন্ড গচ্ছা যায়, এই আরকি। এরপর শুরু হল লোকজনের প্রতিক্রিয়া। বলদের দল আগা মাথা না ভেবে সেটা রিটুইট শুরু করলো। কেউবা আরও এক ধাপ এগিয়ে এইটা নিশ্চয়ই মুসলমান সন্ত্রাসীদের কাজ বলে আরও এক ধাপ এগিয়ে টুইট করতে লাগলো।এরা সব সবুজ দল। একটু চালাক চতুর যারা তারা ফট করে বিশ্বাস না করে প্রশ্ন তুলল, রেফারেন্স জানতে চাইল। এরা কমলা দল। আর আরেকদল আরেকটু খোঁজখবর নিয়ে সরাসরি প্রতিবাদ করলো, এই খবর ভুয়া বলে। এরা লাল দল। পুরো ঘটনার সময়কাল চব্বিশ ঘণ্টারও কম। গুজব শুরু থেকে আস্তে আস্তে কিভাবে সবুজের পরিমাণ বাড়ে তারপর আস্তে আস্তে কমলা আর লাল দিয়ে সবুজ কোণঠাসা হয়ে পরে তার একটা চিত্র নিচের গ্রাফগুলোতে পাওয়া যাবে।







কিন্তু বাস্তবে এরকম শুভ পরিণতি সব গুজবের ক্ষেত্রে ঘটে না। অনেক সময়েই সবুজ দলের হাতে লাল দলের পরাজয় ঘটে। আবার অনেক সময় সবুজ আর লাল দুই ভাগে ভাগ হয়ে যায় অনন্তকালের জন্য। কিছু লোক গুজবকেই সত্যি জেনে বা সত্যি মেনে জীবন শেষ করে। এইজন্যই এই লেখায় লেখক বলেছেন,
Rumour is a pipe blown by surmises, jealousies, conjectures, wrote Shakespeare. In the age of Twitter we can now add: and by the ease of clicking "retweet".
রিটুইট, শেয়ার আর লাইক। এই তিনটি কাজ করে এই ডিজিটাল দুনিয়াতে মিথ্যাকে সত্য বানানো যায়, সত্যের সাথে মিথ্যাকে সুন্দরভাবে মিশিয়ে দেয়া যায়। আমি ধর্ম নিয়ে মাথা ঘামাই না। কিন্তু যারা ঘামায় তাদের নিশ্চয়ই জানার কথা। আমার স্কুল মসজিদের দেয়ালে ঝুলানো এই কোরআনের আয়াত এখনো একেবারে মাথায় গেঁথে আছে। সিলেট ক্যাডেট কলেজের মসজিদে ঠিক ইমাম যেখানে দাড়ায় তার পাশে এখনো হয়তো আয়াত লেখা বোর্ডটি ঝুলে আছে - 
তোমরা সত্যকে মিথ্যার সাথে মিশ্রিত করো না এবং জেনে-বুঝে সত্য গোপন করো না।  (সূরা আল-বাকারাহ্, আয়াত ৪২)

শেষকথা
গুজরাটের রায়টে অফিসিয়াল হিসেবে ৭৯০ মুসলমান আর ২৫৪ হিন্দু মারা গিয়েছিল। সহজভাবে বলা যায়, ১০৪৪ মানুষ মারা গিয়েছিল। সত্যিকারের মৃত্যু সংখ্যা হাজার তিনের উপর বলে অনেকেই মনে করেন। রায়ট শুরু হয় প্রতিশোধ স্পৃহা থেকে, তাতে হাওয়া দিয়েছিল গুজব। অমুক জায়গায় লাখ লাখ হিন্দুকে মেরে ফেলছে এই খবরে তমুক জায়গায় শতশত  মুসলমান মারা যায়, আবার তমুক জায়গায় লাখ লাখ মুসলমান মেরে ফেলছে এই গুজবে অমুক জায়গায় শতশত হিন্দু মারা যায়। আর্মেনিয়ার গণহত্যা, দ্বিতীয় বিশ্বযুদ্ধে ইহুদী হত্যা থেকে শুরু করে রুয়ান্ডার গণহত্যা পর্যন্ত যে কোন হলকাস্টে বা দাঙ্গাতেই গুজবের কম বেশী ভূমিকা থাকে। অমুক খবর পায় তমুককে মেরে ফেলেছে আর তমুক খবর পায় অমুককে মেরে ফেলেছে। তারপর অমুক আর তমুক দুজনেই মরে। আমাদের দেশে গত কয়েক বছরের মধ্যেই সাতক্ষীরা, রামু, ফটিকছড়ি থেকে শুরু করে চাঁদের সাঈদিকে নিয়ে সারা দেশে তাণ্ডব হয়েছে গুজবের সহায়তায়। মাঝেমাঝে মনে হয় আমেরিকার ৯/১১ এর মতো একটা ঘটনা আমাদের দেশে ঘটলে আমরা কি করতাম? আমাদের অতো আধুনিক যুদ্ধাস্ত্র নেই যে উড়ে  গিয়ে অন্য দেশ আক্রমণ করে ঝাল মেটাবো। তবে রাতারাতি দেশের হিন্দু, বৌদ্ধ আর খ্রিস্টান মেরে শেষ করার মতো সাহস আর ক্ষমতা আমাদের আছে বেশ। হয়তো তাই করতাম। 
ঢোল কলমি দিয়ে শুরু করেছিলাম, ঢোল কলমিকে দিয়েই শেষ করি। ঢোল কলমির কারণে একজন মানুষেরও মৃত্যু হয়েছে এমন প্রমাণ কি কেউ দেখাতে পারবেন? তবে মানুষের কারণে শত সহস্র ঢোল কলমির মৃত্যু হয়েছে এই প্রমাণ আমি দেখাতে পারবো। আমি নিজ চোখেই আমাদের বাসার সামনের ঢোল কলমির জংলা পরিষ্কার করা দেখেছি। নিজেও হয়তো দুচারখানা কেটেছি। গুজবে কি হয়? গুজবে ঢোল কলমির অলীক পোকা যত না মরে তারচেয়ে অনেক বেশী পরিমাণে ঢোল কলমিরা মারা পড়ে। এখন হয়তো এই উপসংহার পড়ে অনেকে বিরক্ত মুখে ভাবছেন, অপ্রয়োজনীয় ঢোল কলমির মৃত্যুতে কি আসে যায়? আপাতত তেমন কিছুই আসে যায় না। তবে একদিন হয়তো অপ্রয়োজনীয় জঙ্গল ভেবে কেউ না কেউ আপনাকে বা আপনার প্রিয়জনকে হৈ হৈ রৈ রৈ করতে করতে এসে ঢোল কলমির মতোই কচুকাটা করবে। তখন বোধহয় কিছু আসবে যাবে।

চিত্র - কচুকাটা হবার অপেক্ষায় ঢোল কলমি


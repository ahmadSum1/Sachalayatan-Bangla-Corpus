দৈনন্দিন



ঘুম থেকে উঠি, হাত মুখ ধুই
কফির কাপ হাতে নিয়ে ডিজিটাল দুনিয়ায় প্রবেশ করি
স্ক্রিন জুড়ে দেখি রক্তাক্ত মগজ
ফেসবুকের প্রোফাইল পিকচারগুলো একে একে বদলে যায়
কেউ কেউ অভিজিৎ রায় হয়, কেউ রাজীব, কেউ বাবু, কেউ বিজয়
কেউ বা মাজল মি নট, কেউ শুধুই অন্ধকার।
ছোট কেউ মরলে একটা স্ট্যাটাস পয়দা করি
বড় কেউ মরলে আস্ত একটা ব্লগ 
কফির কাপে চুমুক দিতে দিতে হুঙ্কার দেই, কলম চলবে
লাইক, শেয়ার আর কমেন্ট আসে নগদে
ফাডায়ালাইছেন ভাই
একেবারে সত্যি কথা বলছেন জনাব।
পালে পালে শুয়োরের পাল এগিয়ে আসে -
হাইজ্যাকারে মারছে নাকি প্রেম ঘটিত বিষয়?
কোথাকার কোন ব্লগার মরছে তা নিয়া লাফালাফি
বুঝলাম ঘিলু ফালানো তেমন ঠিক হয়নাই
কিন্তু এইসব লেখালেখি করাও কি ঠিক? 
শুয়োরের সাথে কাদায় নেমে কুস্তি লড়ি
লড়তে লড়তে আমি মানুষ থেকে শুয়োর হয়ে যাই
শুয়োর শুয়োরই থাকে।
ধর্মের কাছে মিনমিন করে গিয়ে বলি, বিচার
ধর্ম চোখ রাঙ্গিয়ে বলে, খবরদার
ধর্ম বড় শান্তির জিনিস
ধর্মের দোষ বলে যদি হৈচৈ করিস
তবে দেব কল্লা নামিয়ে।
সরকারের কাছে মিনমিন করে গিয়ে বলি, বিচার
সরকার চোখ রাঙ্গিয়ে বলে, খবরদার
আমরা না থাকলে সকালটা এত মিষ্টি হতো না
আমরা না থাকলে এই দেশখানা সৃষ্টি হতো না
তাই আমরা যা ভিখ দেই, মাথা পেতে নাও
ওরা এলে এইটুকুও পাবেনা। 
বিরোধীদের কাছে মিনমিন করে গিয়ে বলি, বিচার
বিরোধী চোখ রাঙ্গিয়ে বলে, খবরদার
গদি দে হারামজাদা, পরে অন্য আলাপ। 
জনগণের কাছে মিনমিন করে গিয়ে বলি, বিচার
তারা বলে, জরুরী কাজে বাইরে আছি
ফিরে এসে জবাব দিব। 
আমি হাই তুলতে তুলতে আবার হুঙ্কার দেই, 
কলম চলবে
অসির চেয়ে মসি বড়
মাজল মি নট
তারপর ভরপেট ভাত খেয়ে ঘুমাতে যাই।
পরদিন ঘুম থেকে উঠি, হাত মুখ ধুই
কফির কাপ হাতে নিয়ে ডিজিটাল দুনিয়ায় প্রবেশ করি
স্ক্রিন জুড়ে দেখি রক্তাক্ত মগজ 
আড়চোখে নিশ্চিত হয়ে নেই মগজটা আমার নয়তো
তারপর প্রোফাইল পিকচার বাছাই করি
কখনো অভিজিৎ রায়, কখনো রাজীব, কখনো বাবু, কখনো বিজয় 
কখনো মাজল মি নট, কখনো শুধুই অন্ধকার।


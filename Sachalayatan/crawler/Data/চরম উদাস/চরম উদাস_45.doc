কনে দেখা অন্ধকার



রাজ্জাক ঘটক একটু গলাখাকারি দিয়ে বললেন,
- মেয়ের সবই ভালো খালি একটু মুখ খারাপ। 
আমি উৎকণ্ঠিত হয়ে বললাম,
- চেহারা খারাপ? মুখে ব্রণ ? 
- না না, চেহারা মারাত্মক। স্কিন খুবই সুন্দর। মুখ খারাপ মানে একটু মুখের ভাষা একটু খারাপ আরকি।
- ও, ব্যাপার না।
সুতরাং আমরা সবাই মিলে পাত্রী দেখতে গেলাম। আমাদের চাহিদা বেশী ছিলনা কখনও। মেয়েকে আমার চেয়ে দুই ইঞ্চির বেশী কিন্তু চার ইঞ্চির কম খাটো হলেই হবে। রঙ দুধে আলতার প্রয়োজন নেই, শুধু দুধে দুধ হলেই হবে। মেডিক্যাল বা ইঞ্জিনিয়ারিং এ অনার্স পড়ুয়া (পাশ হলে হবে না) , জিপিএ তিন দশমিক দুই থেকে থেকে তিন দশমিক পাঁচ এর মধ্যে। সামান্য গান জানা (নাচ না), একটু লাজুক (কিন্তু হট), শান্ত (কিন্তু মাঝেমাঝে একটু দুষ্টু), সামান্য রান্না জানা, ভালো বংশ, ঢাকায় ঠিকানা আর সামান্য পরিচিতি, দেশের বাড়ি নোয়াখালী, বরিশাল, সিলেট, কুমিল্লা বা চিটাগাং নয়, পাঁচ ওয়াক্ত নামাজ পড়ে (ফজর ক্বাযা গ্রহণযোগ্য), কোন ছেলে বন্ধু নেই, বাবা সরকারী চাকুরে, মা হাউজ ওয়াইফ, ভাই বোন থাকতে হবে (বাপের এক মেয়েরা একটু বেশী ইয়ে হয়) তবে দুইজনের বেশী নয়, শুকনা তবে কাঠি নয়, বুদ্ধিমতী তবে চালাক নয়, মেয়েকে একটু পত্রিকা আর সাহিত্য পড়ুয়া হতে হবে (আমরা একটু কালচারাল ফ্যামিলি তো তাই)।
রাজ্জাক ভাইয়ের কাছে এই সামান্য কয়েকটা জিনিসের লিস্ট দিয়েছিলাম আমরা। কিন্তু ভদ্রলোক যে খুব বেশী কাজের না সেটা গত দুই বছরে আমরা সবাই বুঝে গেলাম। মেয়ে সুন্দরী হয় তো দেখা যায় দেশের বাড়ি নোয়াখালী, লম্বা হয় তো দেখা যায় বাবা প্রাইভেট চাকরী, ইঞ্জিনিয়ারিং এ পড়ে তো দেখা যায় গায়ের রঙ শ্যামলা। আম্মা তো ক্ষেপে গিয়ে একদিন বলেই ফেললেন, রাজ্জাক সাহেব আপনি তিন হাত চাদর দিয়ে পাঁচ হাত শরীর ঢাকতে চাচ্ছেন। মাথা ঢাকতে চাই তো পা উদাম, পা ঢাকি তো মাথা উদাম। রাজ্জাক ঘটক বেরস মুখে উত্তর দিল, শরীর তো দেড় হাত, পাঁচ না। আব্বা রাগ হয়ে রাজ্জাক ঘটককে বিদায় দিলেন। প্রায় দুই মাস পর এই লোক নতুন বায়োডাটা নিয়ে আবার হাজির। বলে এইবার নাকি একশ পারসেন্ট ম্যাচ।
ঘটকদের কথা বিশ্বাস করার কোন মানে নেই। কিন্তু আমরা মেয়েকে প্রথম দেখাতেই বুঝতে পারলাম রাজ্জাক ঘটক এবার আর মিথ্যে বলেনি। মেয়ে আসলেই একশ পারসেন্ট। লম্বায় আমার চেয়ে তিন ইঞ্চির মতো কম, গায়ের রঙ আক্ষরিক অর্থেই দুধে আলতা, মুখে একটাও ব্রণ নেই, বুয়েটে সিভিল ইঞ্জিনিয়ারিং পড়ে, জিপিএ থ্রি পয়েন্ট থ্রি (আমার চেয়ে পয়েন্ট টু কম), দেখতে বেশ লাজুক, শুকনা তবে কাঠি নয় ইত্যাদি। আমি থাকতে না পেরে পাঁচ মিনিট যেতে না যেতেই আব্বাকে ফিসফিস করে বললাম,আব্বা চলবে। আব্বা চোখ গরম করে বললেন,ধৈর্য ধর একটু, ছোঁচা কোথাকার।
আব্বা এবার মেয়েকে জিজ্ঞেস করলেন,
মামনি কেমন আছ? 
মেয়ে অল্প হেসে উত্তর দিল,
মাশাল্লা ভালো। 
প্রথমবারের মতো মেয়ের কণ্ঠস্বর শুনলাম। একবার আমরা পাহাড়ি ঝর্ণার ধারে ক্যাম্পিং করেছিলাম। সারারাত কুলকুল করে বয়ে যাওয়া ঝর্ণার শব্দ। মেয়ের গলা শুনে মনে হল সেই ঝর্ণার শব্দ শুনছি। আমি থাকতে না পেরে আম্মাকে খোঁচা দিয়ে বললাম, আম্মা চলবে। 
আম্মা বিরক্ত হয়ে বললেন, চুপ থাক বলদ।
এক ফাঁকে মেয়ে উঠে গিয়ে আমাদের জন্য চা বানিয়ে নিয়ে আসলো। চায়ে চুমুক দিয়ে আমার মাথা নষ্ট। বহু আগে ময়মনসিংহে ব্রহ্মপুত্রের তীরে এক টঙ দোকানে খাঁটি গরুর দুধের চা খেয়েছিলাম। এ বুঝি তার চেয়েও বেশী স্বাদের। আমি উঠে গিয়ে বড় ভাইয়ার পাশে গিয়ে ফিসফিস করে বললাম, ভাইয়া চলবে
ভাইয়া আমার গায়ে চিমটি কেটে বলে, 
কন্ট্রোল, কন্ট্রোল
মেয়ে প্রথমে সব কথার উত্তর এক দুই শব্দে দিচ্ছিল। কথা বলতে বলতে আস্তে আস্তে জড়তা কাটতে লাগলো। আব্বাও বেশ আগ্রহ নিয়ে নানা বিষয় নিয়ে আলাপ করছিলেন। মেয়েকে জিজ্ঞেস করলেন,
- মামনি পত্রিকা টত্রিকা বেশ পড় মনে হয়। দেশের হালহকিকত বেশ জান দেখি। 
মেয়ে আব্বার সাথে বেশ সপ্রতিভ এখন,
- আঙ্কেল দেশের অবস্থার কথা আর কি বলবো, বুঝেনইতো। বাংলাদেশ একটি অভিশাপ।
আব্বা ক্ষণিকের জন্য একটু থমকে সামলে উঠেন। 
- তা তো বটেই। তা তো বটেই। দেশ যে কিভাবে চলছে।
- চলছে আর কই আঙ্কেল। সরকার লাইনে থাকে না। বিরোধী দল অদ্ভুদ। 
আব্বা আবারো একটু খাবি খেয়ে সামলে উঠেন।
- হ্যাঁ হ্যাঁ , সেটাই। প্রতিদিন চারিদিকে মনে কর এত লোকজন মরছে। 
- সরকার বিরোধীদলের ভাবটা মনে করেন কিছু লোক মরলে হুয়াটস দি প্রবলেম? বাঞ্চুদ দুনিয়া।
আব্বা বাঞ্চুদ শব্দের মান না বুঝে এদিক ওদিক তাকান। মেয়ের বাবা মা নড়ে চড়ে বসে। রাজ্জাক ঘটক অকারণে কাশতে থাকে খুকখুক করে। 
- তা তো বটেই। এই যে মনে কর সেতু করবে বলে কতগুলা টাকা মেরে দিল
মেয়ে আব্বাকে থামিয়ে দিয়ে বলে,
- সেটাই আঙ্কেল। আর ভাবখানা এমন যে টেকাটুকাই তো মেরেছি, পুটু তো আর মারি নাই। তার উপর আবার বৃহত্তর জামাতে ইসলামীর নায়েবে আমীর খানকির পুলা যেই কাজটা করলো সেটা মনে করেন
আমার মাথা ঝিমঝিম করতে থাকে, বাকি কথা আর শুনতে পাইনা। আব্বার চোয়াল ঝুলে দুই ইঞ্চি নিচে নেমে এসেছে দেখতে পাই। মেয়ের বাবা মা পরস্পরের দিকে তাকিয়ে মুখ চাওয়া চাওয়ি করেন।
আব্বা ফ্যাসফ্যাসে গলায় বলেন, 
- আমরা বরং আজকে উঠি। 
- আঙ্কেল আপনার সাথে কথা বলে অনেক ভালো লাগলো। আর কিছু জানতে চাইলে বলতে পারেন। সমস্যা নেই।
- না মা, আজকে বরং থাক। 
- সেটাই, সবকিছু অবশ্য একবারে জেনে ফেলার দরকার নেই। কিছু কথা থাক না গুপন।
আব্বা মেয়েদের বাড়ি থেকে বের হয়ে এসে রাজ্জাক ঘটকের দিকে কটমট করে তাকান। রাজ্জাক ঘটক মিনমিন করে বলে,
- আমি তো আগেই বলেছিলাম, মুখটা একটু ইয়ে। দিনরাত খালি বোলোগ আর মতিকন্ঠ পইড়া এই অবস্থা হইছে। 
আমাদের ডিমান্ড লিস্টটা রাজ্জাক ঘটকের সাথে ছিল। আব্বা কোন কথা না বলে সেটা নিয়ে আরও দুটো লাইন যোগ করে দিলেন। 
সাহিত্য জানতে হবে, ব্লগ নয় 
পত্রিকা পড়তে হবে, মতিকন্ঠ নয়
কনে দেখা আলো 


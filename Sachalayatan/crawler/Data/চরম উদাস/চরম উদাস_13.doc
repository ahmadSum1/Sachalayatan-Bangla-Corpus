নারীরে যখন কিলায় নারী



বউ কি সেবা যত্ন করে? 
আমার এক আত্মীয়া বিয়ের পরপরই ফোন দিয়ে আমাকে উৎকণ্ঠিত স্বরে জিজ্ঞেস করলেন, বউ কি সেবা যত্ন করে? আমি কাঁচুমাচু গলায় বললাম, বউ কি সেবা যত্ন করার জন্য? তিনি ক্ষিপ্ত হয়ে বললেন, নয়তো কি? আমার কত বয়স হয়েছে কিন্তু এখনও তোমার চাচাজিরে রান্না করে খাওয়াই প্রতিদিন। বউকে লাই দিবা তো বউ মাথায় উঠবে। তখন বাকি জীবন তোমার সেবা করে যেতে হবে। বিষয়টা নিয়ে ঠিকমতো চিন্তাভাবনা করার আগেই মনে হয় আমার বউ লাই পেয়ে মাথায় উঠে গেল। তাই একদিন সে চা বানালে পরদিন আমাকে বানাতে হয়। একদিন সে আমার সেবা করলে, আরেকদিন আমাকে তার সেবা করতে হয়। সে রান্না করলে, আমার বাসন কোসন ধোয়া থেকে থেকে শুরু করে কাটাকুটির সব কাজ করে স্যু শেফের দায়িত্ব পালন করতে হয়। সে মেইন কোর্স বানালে, ডেসার্টটা আমাকে বানাতে হয়। সে ঘর ঝাড়ু দিলে, আমাকে ঘর মুছতে হয়। দুর্ভাগ্যজনক ভাবে উল্টাটা সত্যি হয় না। আমি রান্না করলে সে বাসন কোসন ধোয় না। আমি ঘর ঝাড়ু দিলে সে সোফায় শুয়ে ঠ্যাঙ নাচায়। আমি চা বানিয়ে এনে দিলে চোখ সরু করে বলে, চা দিলা বিস্কুট দিলানা এইডা কেমন ভদ্রতা? সে যাই হোক। কালে কালে বুঝতে পারলাম আত্মীয়ার কথামত প্রথম রাতে বিড়াল মারতে ব্যর্থ হবার কারণেই আমার এই করুণ পরিণতি।
এই একবিংশ শতাব্দীতে এসেও বেশীরভাগ মানুষ লক্ষ্মী বউ, সেবা যত্ন করা বউ এর ধারণা থেকে বের হতে পারেনা। প্রচলিত জোকস - টাংকি মারবা এক নম্বর সুন্দরীর সাথে, প্রেম করবা দুই নম্বর সুন্দরীর সাথে, আর বিয়ে করবা তিন নম্বর সুন্দরীকে। যে অত বেশী সুন্দরী নয় সেই হবে নিরীহ। যার দিকে লোকের অত নজর নেই তার বেশী পাখা গজায় না। এরকম লক্ষ্মী বউ, আদর যত্ন করা বউই তো দরকার! বাঁশের চেয়ে কঞ্চি বড় হলে সমস্যা, ঢোল আর নারী এই দুইকে বাড়ির উপর রাখতে হয়, বাদর আর স্ত্রীকে বেশী লাই দিলে মাথায় উঠে ইত্যাদি নানা রকম রসিকতা শুনে শুনে বড় হয়েছি। অবাক করার বিষয় রসিকতাগুলো যত না আত্মীয়দের মুখ থেকে শুনেছি তার চেয়ে ঢের বেশী আত্মীয়াদের মুখ থেকে শুনেছি। বউ লক্ষ্মী কিনা, সেবা যত্ন করে কিনা, আদব কায়দা আছে নাকি ইত্যাদি প্রশ্নের উত্তর জানতে মামা চাচাদের যতটুকু উৎকণ্ঠিত হতে দেখেছি তার চেয়ে অনেক বেশী উৎকণ্ঠিত হতে দেখেছি খালা ফুপুদের। 
আমি ছোটবেলা থেকে একটা কথা খুব শুনতাম মা খালাদের কাছে। আমার মামারা নাকি বিয়ের আগে বেশ ভালো থাকে। সবাই বিয়ের পর ভেড়া হয়ে যায়। যেই দেশের শিশুদের প্রথম শেখা কবিতা, "তাই তাই তাই, মামা বাড়ি যাই, মামা দিলো দুধ-ভাত, পেট পুরে খাই। মামি এলো লাঠি নিয়ে, পালাই পালাই।" সে দেশের মামিদের ভিলেন না হয়ে উপায় আছে? তাই ছোটবেলা থেকেই প্রায় সব মামিদেরকে ভিলেন হিসেবে জানতাম। মনে মনে ভাবতাম, আহারে আমার সব সিংহ মামা ছিল। মামিরা আসার পর সবাই ভেড়া হয়ে গেল। আমি নিশ্চয়ই সারাজীবন  সিংহ হয়ে থাকবো, কক্ষনো ভেড়া হব না। একে একে মামারা বুড়ো হল। মামাতো খালাতো ভাইয়েরা বড় হল। তাদের বিয়ে হল। এবার চারিদিকের মেয়ে মহলে গুঞ্জন শুনলাম মামাতো খালাতো ভাইয়েরাও নাকি একে একে ভেড়া হয়ে যাচ্ছে। দিব্যি বিয়ের আগে সিংহ ছিল, বিয়ের পর ভেড়া হয়ে গেল রাতারাতি। একসময় এই ভেড়া হবার মহোৎসবে আমিও যোগ দিলাম। বিয়ের কয় বছর যাবার পর চারিদিকে কানাকানি শুনি, এই ছেলেও ভেড়া হয়ে গেল। বউ এর কথায় উঠে আর বসে।  
ভেড়া হয়ে যাবার মতো নিরীহ শুনতে জিনিসটা কিন্তু আদতে অনেক ভয়ঙ্কর। যত আধুনিক পুরুষই হক না কেন যুগ যুগ ধরে পূর্বপুরুষ থেকে প্রাপ্ত পুরুষতান্ত্রিকতা বিসর্জন দিবে কিভাবে? নিতান্ত নিরীহ পুরুষেরও ভেড়া গালি খেয়ে মাথা বিগড়ে যায়। মন হয় দেখি তো সিংহ হতে পারি কিনা। ইগো সামলাতে গিয়ে, সিংহ হতে গিয়ে অনেক সময় করে ফেলে বড় কোন অন্যায়। বিয়ের পর আরেক আত্মীয়া একইভাবে ভাবে একবার প্রশ্ন করেছিলেন, বউকে চালাতে পারো তো ঠিকমতো নাকি বউ তোমাকে চালায় ? আমি উত্তর দিয়েছিলাম, বউ কি সাইকেল যে চালাবো?
কেন যেন বউ এর কথায় উঠ বস করা, ভেড়া হয়ে যাওয়া, বউকে সামলাতে না পারা, বউ এর সেবা যত্ন না পাওয়া এধরণের উত্তেজক কথাগুলোর বেশীরভাগ নারী মহল থেকেই ছড়ানো হয়, বিয়ের পরপরেই।  
চিন্তা কইরো না, হয়ে যাবে 
সেদিন এক বান্ধবীর সাথে আলাপ হল। ধরি তার নাম কুলসুম। কুলসুমের সমস্যা বিচিত্র। তাকে সবাই চিন্তা করতে মানা করে, এই হচ্ছে তার সমস্যা। জিজ্ঞেস করলাম, এটা সমস্যা কি করে হল। উত্তরে বলল, সমস্যা বটেই। যখন তুমি চিন্তা করছ না তখন যদি কানের কাছে দিন রাত সকাল দুপুর সন্ধ্যা সকলে মিলে কানের কাছে এসে বলে চিন্তা কইরো না, তখন সেটা সমস্যা তো বটেই,বিশাল সমস্যা। 'চিন্তা কইরো না, হয়ে যাবে' এই ডায়লগটা কুলসুমকে প্রথম শুনতে হয় ইন্টার পাশ করার পরপরেই। ঠিক তাকে না, তার মাকে।পাশের বাসার মহিলা গলা বাড়িয়ে প্রতিদিন জিজ্ঞেস করতো, ভাবী কুলসুমের জন্য কি কোন ভালো ছেলে টেলে পাইলেন। কুলসুমের  মা বলত, না সেরকম কিছু তো ভাবছি না এখনও। উত্তরে পাশের বাসার ভাবী বলতেন, চিন্তা কইরেন না পেয়ে যাবেন। ভালো বিয়ে হয়ে যাবে ইনশাল্লাহ। একই প্যাঁচাল প্রতিদিন। কুলসুমের মা হয়তো চুপ করে আছে কিছু একটা ভাবছে। পাশের বাসার ভাবী সাথে সাথে থট রিডার হয়ে বলে, আহা ভাবী এত টেনশন করেন কেন। চিন্তা কইরেন না হয়ে যাবে। কুলসুমের মা টেনশন করছিলেন না, কিন্তু এখন টেনশন শুরু হয়ে গেল। ভয়ের চোটে আর মুখ গোমড়া বা মন উদাস না করে থেকে ক্রমাগত হাসিমুখে কথা বলে যান। দেখা গেল মুখ হাসি হাসি রাখলেও রক্ষা নেই। পাশের বাসার মহিলা ফট  করে বলে বসে, কি ভাবী এত খুশী খুশী কেন? মেয়ের জন্য ভালো ছেলে পেয়েই গেছেন বুঝি।
তো এই হচ্ছে সমস্যা। যথাসময়ে কুলসুমের বিয়ে হল। কুলসুম এবং কুলসুমের মা দুজনেই হাঁফ ছেড়ে বাঁচল। এই জীবনে আর বুঝি 'চিন্তা কইরো না, হয়ে যাবে' ডায়লগের অত্যাচার সহ্য করতে হবে না। কিসের কি। এবারে অন্য মাত্রা।
-ভাবী, কুলসুমের বিয়ে কয়দিন হল
- এইতো এক বছরের কিছু বেশী
- কোন সুখবর টবর আছে নাকি?
- না, সেরকম কিছু নাই।
- চিন্তা কইরেন না হয়ে যাবে। 
এবার মা মেয়ে দুজনের উপর দিয়েই চিন্তা কইরোনা হয়ে যাবের ষ্টীম রোলার চলে। পার্টিতে যায় কুলসুম। হয়তো একটু চুপচাপ। বান্ধবীর খোঁচা, কিরে কুলসুম মন খারাপ নাকি? চিন্তা করিস না হয়ে যাবে। আবার যেদিন অনেক কথা বলছে সেদিন এসে বলে, 
- কিরে খুব খুশী খুশী লাগছে। সুখবর আছে নাকি? 
- না নাই।
- চিন্তা করিস না, হয়ে যাবে।
আমার বিয়ের বছর খানেক পরেই একদিন উত্তেজিত হয়ে আম্মা ফোন দিয়ে বললেন, এখনও বাচ্চাকাচ্চা হচ্ছেনা, এভাবে চললে পাড়ায় মুখ দেখাব ক্যামনে? কথাটা শুনে রাগে ব্রহ্মতালু জ্বলে গেলেও মিষ্টি গলায় বললাম, যদি মুখ দেখানর ব্যবস্থা করে দেই তাহলে কি পাড়ার মহিলাদের থেকে চাঁদা তুলে আমার কোন একটা বিল দিয়ে দিবে প্রতিমাসে। গ্যাস, ইলেক্ট্রিসিটি , ফোন যে কোন একটা হলেই হবে। ঘুরেফিরে তাই অনেকের জীবনেই এরকম কুলসুম সমস্যা। পাড়ার মহিলারা মাঝেমাঝেই খোঁজ খবর নেয়ার চেষ্টা করে, কোন সুখবর টুখবর আছে কিনা। নেই শোনা মাত্র সান্ত্বনা দিয়ে বলেন, চিন্তা কইরেন না হয়ে যাবে! আমার এক বান্ধবী চারিদিকের কানাঘুষা শুনে বিরক্ত হয়ে বিয়ের একবছরের মধ্যে ফট করে মা হয়ে গেল। চেতে মেতে বলে, আমার এখন মা হবার কোন প্ল্যান ছিল না। কিন্তু আমিও পারি এইটা প্রমাণ করার জন্য হইলাম। মাতৃত্বের মতো এত চমৎকার জিনিষও মাঝেমাঝে নারী মহলে নিজেকে প্রমাণ করার দায়বদ্ধতায় পড়ে আতঙ্ক আর দুর্বিষহ একটা বিষয় হয়ে দাড়ায়।  
আমি তো আগেই বলছিলাম 
পহেলা বৈশাখের নারী নির্যাতনের পরবর্তী অনেকের মতামত দেখার সৌভাগ্য বা দুর্ভাগ্য হয়েছে। পুরুষ তো বটেই বেশ কিছু নারীকেও প্রত্যক্ষ বা পরোক্ষ ভাবে সেই নির্যাতন সমর্থন করতে দেখেছি। তাদের বেশীরভাগের কথার সুর একইরকম, আমি তো আগেই বলছিলাম! কি বলেছিলেন? ভিড়ের মধ্যে যাওয়া ঠিক নয়, বেশী সাজগোজ করে রাস্তায় বের হওয়া ঠিক নয়, নারী হয়ে বেশী বাড় বাড়া ঠিক নয় ইত্যাদি ইত্যাদি আরকি। যে পর্দা করে সে হালে পানি পেয়ে বলে উঠেছে, আমি তো আগেই বলছিলাম পর্দার আড়ালে না থাকলে এমনটা হতে পারে। যে হিজাব করে পুরুষের সাথে সুরে সুর মিলিয়ে তাদের অনেককেই বলে উঠতে দেখেছি, আমি তো আগেই বলেছিলাম হিজাব না করলে এমনটা হতে পারে। 
আমি এক মেয়ের কথা জানি যার পাঁচ বছরে তিনবার মিসক্যারেজ হয়েছে। শারীরিক দিক থেকে তো ভয়াবহ অবশ্যই কিন্তু মানসিকভাবে সেটা যে কতটা ভয়াবহ আমাদের দেশে সেটা বোঝার ক্ষমতা সম্ভবত কোন ছেলের নেই। কিন্তু কোন মেয়েরও কি নেই? থাকলে সেই মেয়েকে তার শাশুড়ি ঝামটা মেরে বলবে কেন, আমি তো আগেই বলছিলাম। কি আগে বলেছিলেন? কম বয়সে বাচ্চা নিতে, তাহলেই সকল মুশকিল আসান এইতো? শাশুড়ির কথা না হয় বাদ দিলাম, হয়তো আগের যুগের মানুষ অত ভেবেচিন্তে বলেননি। কিন্তু অবাক হয়ে খেয়াল করলাম সেই মেয়ের বান্ধবী বা তার সমবয়েসি মেয়েরাও ছেড়ে কথা বলছে না। সবাই প্রথমে একটু আহারে উহুরে বলে আফসোস করে। তারপর বিজ্ঞজনের মতো মতামত দেয়, ঠিক সময়ে বাচ্চা না নিলে এমনই হয়। আমি তো আগেই বলছিলাম! অথচ যারা এমন কথা বলছে তাদের কারোরই ধারণা নেই সেই মেয়েটির ঠিক কি ধরণের জটিলতা আছে। ধারণা নেই সে কতদিন থেকে সন্তানের জন্য চেষ্টা করে যাচ্ছে। কেউ নিশ্চয়ই চেষ্টা শুরুর পর থেকে তার আত্মীয় স্বজন বন্ধুবান্ধব সবাইকে ঢেঁড়া পিটিয়ে ঘোষণা দেয় না, ওহে জনগণ, এই যে আমি আজ থেকে চেষ্টা শুরু করলুম, লিখে রেখো। সেই মেয়েটিকে ঠিক কি ধরণের মেডিক্যাল প্রক্রিয়ার ভেতর দিয়ে যেতে হচ্ছে বা হয়েছে বা হবে সেটা তার ডক্টর বা খুব কাছের দুই একজন মানুষ ছাড়া আর কারোরই জানার কথা না। কিন্তু তাই বলে কি মুখ বন্ধ রাখা যায়? নানারকম মতামত, হাইপোথিসিস, গালগল্প চলতে থাকে নারী মহলে।   
আমার আরেক বান্ধবীর এমন ঘটনা। কথা নেই বার্তা নেই এক দাওয়াতে ভরা মজলিশে সবার সামনে জনৈকা বলদিনী (ইয়ে মানে বলদের স্ত্রীলিঙ্গ আরকি) বলে বসলো, আরে তোমাকে দেখতে প্রেগন্যান্ট  প্রেগন্যান্ট মনে হচ্ছে। সুখবর কবে জানাচ্ছ? বিব্রত বান্ধবী কোনমতে এড়িয়ে যায়, না তেমন কিছু হলে জানাতাম বলে। যখন মাস খানেক পরেও স্বাভাবিক কারণেই কোন সুখবর পাওয়া যায়না তখন নারীমহলে শুরু হয় নতুন গুঞ্জন। আরে ওকে দেখে তো প্রেগন্যান্ট মনে হচ্ছিল, তাহলে মনে হয় কোন মিসক্যারেজ হয়ে গেছে। আহারে বেচারি। আমি তো আগেই বলেছিলাম! 
এমনি এমনি কি আর কবি বলেছেন, 
opinions are like assholes. Everyone has one, some are just bigger than others.
সেই opinion নামক asshole দিনের পর দিন সহ্য করতে হয় নারীকে, নারীর কাছে থেকেই, এটাই আফসোস।  
বউ কি বাচ্চা চায়না? বউকে ডাক্তার দেখাইছো? 
এই ডায়লগ আমার নিজের মায়ের। মমতাময়ী মা, যিনি নিজের ছেলে ছাড়া বাকি সকল বিষয়েই উদাসীন। নতুন কোন ডায়লগ না। যুগে যুগে কালে কালে অনেককেই শুনতে হয়। বাচ্চাকাচ্চা হতে দেরি হলে জিজ্ঞেস করেনা জামাই বাচ্চা চায় কি চায়না। জিজ্ঞেস করেনা জামাই  এর কোন সমস্যা আছে কি নাই। জিজ্ঞেস করেনা তারা দুজন জীবন নিয়ে ভবিষ্যৎ নিয়ে কি ভাবছে। সরাসরি অনুসিদ্ধান্তে চলে যায়, বউ আরও কিছুদিন নিশ্চয়ই ফিটিং মেরে ঘুরতে চায় তাই এই দেরি। অথবা নিশ্চয়ই মেয়েটির কোন শারীরিক সমস্যা আছে। ছেলে তো হীরের আংটি।  আগের যুগ হলে ফলাফল হিসেবে হয়তো দ্রুত ছেলেকে আরও দুই একটা বিয়ে করিয়ে দেয়া হত। ছেলেও মায়ের অনুরোধ শিরোধার্য মেনে শুভ কাজে দেরি করতোনা। আমার এক ত্যাঁদড় বন্ধু এক আত্মীয়ার মুখে এরকম  "বউ কি বাচ্চা চায়না?বউকে ডাক্তার দেখাইছো?" ডায়লগ শুনে নিরীহ গলায় উত্তর দিয়েছিল, আজ্ঞে, আমি তো ধ্বজ! আপাতত শিকড় বাকড় খাচ্ছি, দুয়া রাখবেন। শেষ খবর পাওয়া পর্যন্ত সেই আত্মীয়া আর ওই বিষয়ে কোন আলোচনা করেননি, ইহজীবনে করবেনও না হয়তো।    
বাক্সে বাক্সে বন্দী বাক্স 
মানুষের জীবন বাক্সবন্দী, নারীর জীবন সেই বাক্সের ভেতরের আরও ছোট বাক্সে বন্দী। বিশ পার হলে তাকে বিয়ে করতে হবে, পঁচিশ পার হলে বাচ্চা নিতে হবে, চল্লিশ পার হবার আগেই সেই বাচ্চা মানুষ করে ফেলতে হবে, পঞ্চাশ পার হবার আগেই সেই বাচ্চার সংসার শুরু করিয়ে দিতে হবে, পঞ্চাশ পার হবার পরেই আবার সেই বাচ্চার বাচ্চা নিশ্চিত করিতে দিতে হবে। মেনে নিলাম দুনিয়ার নব্বই ভাগ মানুষ এই ছক অনুসরণ করে খুশী মনে বাক্সবন্দী জীবন পার করে দেয়। কিন্তু যদি বাকি দশভাগ একটু অন্যভাবে সেই ছকের বাইরে যেতে চায় তখন ছকে বাঁধা ওই বাকি নব্বই ভাগ নারী তার জীবন দুর্বিষহ করে দিতে উঠে পরে লাগে।  
সময় হইছে বিয়ে কর
সময় হইছে বাচ্চা নে
সময় হইছে বাচ্চা মানুষ কর
সময় হইছে বাচ্চার বিয়ে দে
সময় হইছে বাচ্চাকে বাচ্চা বানাতে বল
এই সময়ের মাঝ থেকে কেউ যদি একটু অসময় করে ফেলে তো ব্যাস, সবাই মিলে তাকে কিলানো শুরু। পুরুষ তো কিলায়ই, অন্য নারীরাও মহা উৎসাহে এসে সেই কিলানো উৎসবে যোগ দেয়। ধরা যাক কোন মেয়ে ঠিক করলো, পঁচিশে বিয়ে করবে না, এমনকি ত্রিশেও না, হয়তো পঁয়ত্রিশে হয়তো চল্লিশে গিয়ে মনে হল নাহ এবার শুরু করি সংসার। অথবা হয়তো কখনোই সে ইচ্ছা হল না। কি এমন মহাভারত অশুদ্ধ হয়ে যাবে? ত্রিশ পার হবার আগেই বাচ্চা নেয়া জরুরী। যুক্তি হিসেবে সামাজিক থেকে শুরু করে নানা মেডিক্যাল কারণ দেখায় সবাই। মেনে নিলাম। ধরলাম নয়টা মেয়ে সেটা মেনে সেটা পালন করে এগিয়ে গেল। প্রচলিত সমাজ ব্যবস্থাকে ধ্বংস হওয়া থেকে তারা বাঁচালো। বাকি একজনের যদি মনে হয়, নাহ এখনও সময় হয়নি। ব্যাস বাকি নয়জন মিলে তাকে কিলানো শুরু। আমি এক মেয়েকে চিনি যে বলেছিল, তার নিজের সন্তান নেয়ার ইচ্ছা নেই তেমন। কি দরকার এই ভিড়ের পৃথিবীতে আরও একটা ভিড় বাড়িয়ে। তার চেয়ে বরং কত অবহেলিত সন্তান আছে যাদের মা নেই। সেরকম দুই একজনকে খুঁজে নিয়ে তাদের জীবনটা বদলে দিতে চায় সে। কি চমৎকার একটা চিন্তা। কিন্তু বাস্তবে সেটা পালন করা আমাদের সমাজ ব্যবস্থায় যে কঠিন কাজ সেটা ভুক্ত ভুগি মাত্রই জানে। একবার এক দাওয়াতে এক শিশুকে কিছুক্ষণ কোলে নিয়ে আদর করার পর আমার পাশ থেকে এক মহিলা জানিয়ে দিলেন, ইনি উনার ছেলে। তারপর খানিক গলা নামিয়ে আরও জানিয়ে দিলেন, ছেলেটা কিন্তু আসল ছেলে নয়, পোষ্যপুত্র। যেই ইনফরমেশনটা না জানলেও কিছু আসে যায় না সেটাকেই সবচেয়ে গুরুত্ব দিয়ে সবাইকে জানানোর মহান দায়িত্ব পালন করে যাচ্ছে সেখানের নারী মহল। হপ্তা ঘুরতেই শহরে নতুন আসা সবাই জেনে যায়, এই শহরে অমুক একজন মহিলা আছেন, তিনি নিঃসন্তান, অনেকদিন চেষ্টার পর বিফল হয়ে এখন তিনি একজন পোষ্যপুত্র গ্রহণ করেছেন। যে মহিলা হয়তো পরম মমতায় শিশুটিকে আগলে ধরে প্রাণপণে চেষ্টা করে যাচ্ছেন তিনিই যে আসল মা সেটা জেনেই যেন শিশুটি বড় হয়, সেখানে আশেপাশের নারী মহল এ যে আসলে পোষ্যপুত্র, আমাদের সন্তানের মতো একশভাগ খাঁটি নয় সেটা সবাইকে জানিয়ে দিতে প্রাণপণ চেষ্টা করে যাচ্ছে। একইভাবে আরেক দাওয়াতে গিয়ে জানতে পারলাম এই শহরে অমুক একটা মেয়ে আছে, বয়স পঁয়ত্রিশ ছাড়িয়েছে, বিয়ে করার নাম গন্ধ নেই। বেশ সেজে গুজে গায়ে হাওয়া লাগিয়ে ঘুরে বেড়ায় শুধু। নিশ্চয়ই কোন ঘটনা আছে তার। একইভাবে এক নারীকে দেখিয়ে আরেক নারীর ফিসফিস করে বলা বক্তব্যে জানতে পারলাম, প্রথম নারী তার স্বামীর ঘর থেকে বের হয়ে গেছিল, অন্য প্রেমিকের হাত ধরে।একইভাবে জানতে পারলাম, অমুক নারীর দুই সন্তান আছে, দুজনেই স্পেশাল চাইল্ড। 
বাক্সের বাইরে কোন কিছু সহ্য করতে চায়না নারী মহল। বাক্সের বাইরে কিছু দেখলেই বাক্সের ভেতরের সবাই মিলে শুরু করে তাকে কিলানো। 
পুরুষ দ্বারা শারীরিক মানসিক  নানাভাবে নির্যাতিত হয় নারী। সেই নির্যাতনের উপর চেরি অন দা টপ হয়ে নারী অন্য নারীকে কেন মানসিক নির্যাতন করে সেটা মাথায় ঢুকে না। পুরুষের কিল কি যথেষ্ট নয় যে আবার তার উপর বোনাস হিসেবে একে অপরকে কিলাতে হবে?
(লেখায় প্রথমে একটা ডিসক্লেইমার দিতে চেয়েছিলাম, পর মনে হয়েছিল দরকার নেই, লেখায় কি বলতে চেয়েছি নিশ্চয়ই সবাই বুঝতে পারবে। কিন্তু এখন আবার মনে হচ্ছে ডিসক্লেইমার  দিয়ে রাখলেই ভালো, না হয় পরে আবার আমাকে কিল খেতে হবে। এই লেখার শিরোনাম দেখে, আমি তো আগেই বলছিলাম নারীকে কিলায় নারী, পুরুষের কোন দোষ নেই বলতে বলতে বগল বাজানোর কিছু নেই। সচলে এই কয়দিনে নারী দিবসে একের পর এক লেখাগুলো পড়ে গেছি। কখনো স্তম্ভিত হয়েছি, কখনো লজ্জিত হয়েছি নিজেও জীবনের কোন না কোন সময় বুঝে না বুঝে নারীকে অপমান করার জন্য, নিজের পুরুষতান্ত্রিকতা ব্যাবহারের জন্য। এই লেখার অর্থ কোনভাবেই এটা নয়, নারীর সকল নির্যাতন  এর জন্য সে নিজে বা অন্য নারী দায়ী সেটা বোঝানো নয়। কেউ যদি সেরকম মনে করেন লেখা পড়ে সেটা হয় তার বোঝার ব্যর্থতা বা আমার বোঝানোর ব্যর্থতা। পুরুষতান্ত্রিকতার যে মহোৎসব চলে আমাদের সমাজে সেই মহোৎসবের প্রতিবাদ করার বদলে অনেক নারী সেটাতে যোগ দেয়, এটাই বলার চেষ্টা। আমি নিজে যদি বুঝিয়ে না বলতে পারি তবে একজন পাঠকের মন্তব্য ধার করে বরং ব্যাখ্যা করি - 
অনির্বাণ সরকার
আপনার এই চমৎকার লেখাটার বিপদ কোথায় জানেন তো? 'আমি সবাত্তে বেশি বুঝি' দলটির পুরুষেরা বলবে- নারীরে নারীরাই কিলায়, পুরুষরা না; এই যে প্রমাণ। আবার অধিক সরলারা ঠোঁট ফুলিয়ে বলবেন- একি লিখলেন? নারীরে তো ঘরে বাইরে পুরুষরাই কিলায়। তৃতীয়ত, আরেকটি দল, এই আবালদের সংখ্যাই বেশি, সেই আবাল পুরুষেরা বলবে- নারীরাই কিলায় কথার আড়ালে পুরুষবিদ্বেষ প্রচার করা হচ্ছে। পুরুষ এবং পুরুষতান্ত্রিকতা যে এক নয়- এই সাধারণ কথাটিই অনেকে বোঝে না। যে সব নারী নারীদের কিল দিচ্ছে, তারা আসলে নারীই, তবে প্রতিনিধিত্ব করছে পুরুষতন্ত্রের। আপনার লেখার ব্যাখ্যা এককথায় এইটি।
সেইসাথে লেখার টাইটেল 'নারীরে কিলায় নারী' বদলে, 'নারীরে যখন কিলায় নারী' করে দিলাম। নাইলে আবার সেই একই প্যাঁচে পড়ে যাবো। লোকজন 'নারীকে কিলায় নারী' এটাকে ধ্রুব সত্য বাণী বানিয়ে নিজের খুশিমতো ব্যাবহার করে যাবে।)


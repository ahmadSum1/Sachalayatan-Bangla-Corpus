লাইফ সাক্স



- আমি কি তবে বলদ?
- ধুর ব্যাটা, তাই কইলাম নাকি?
- তবে কি আমি পাঁঠা?
- উহু
- তাইলে আমারে মুড়ি খেতে বলেন কেন?
- জীবন মানেই মুড়ি খাওয়া রে মূর্খ। ভাগ্যবানে ইয়ে করে মুড়ি খায় আর অভাগা এমনে এমনেই খায়।
বদরুল ভাই মতিনকে জীবনের মানে বোঝানোর চেষ্টা করেন।

- আমি কি তবে বলদ?
- ধুর ব্যাটা, তাই কইলাম নাকি?
- তবে কি আমি পাঁঠা?
- উহু
- তাইলে আমারে মুড়ি খেতে বলেন কেন?
- জীবন মানেই মুড়ি খাওয়া রে মূর্খ। ভাগ্যবানে ইয়ে করে মুড়ি খায় আর অভাগা এমনে এমনেই খায়।

বদরুল ভাই মতিনকে জীবনের মানে বোঝানোর চেষ্টা করেন।
মতিন্যা ঢং করে মুখবুকে স্ট্যাটাস দিয়েছিল, Life Sux। বদরুল ভাই দেয়ালে ফোঁড়ন কেটেছে, মুড়ি খা বলদ। সাপ্তাহিক আড্ডায় মতিন তাই মুখ গোমড়া করে বদরুল ভাইকে জেরা করে।
বদরুল ভাই ইয়া বড় একটা হাই তুলতে তুলতে বলে,
- লাইফ সা ক্ স মানে কিরে বলদ?
পাশ থেকে সাংবাদিক, সমালোচক ও সাহিত্যিক সাদেকুল্লা সাদেক বঙ্গানুবাদ করে,
- জীবন চোষে

জীবন পোদ্দার কোনায় বসে হা করে ঘুমচ্ছিল। সাদেকুল্লার কথা শুনে ভ্যাবাচ্যাকা খেয়ে উঠে পরে বলে,
- কি কইচ্চি?
বদরুল ভাই ঠা ঠা করে হেসে জীবনের পিঠে থাবা দিয়ে বলে,
- ছিঃ জীবন।
তারপরে মতিনকে আবার পাকড়াও করে,
- বল খুলে, কে তোরে চো মানে লাইফের সমস্যাটা কি?
- রুমানা
- কি করছে রুমানা? কালপ্রিট তাইলে জীবন না, রুমানা। ওই জীবন তোর কোন দোষ নাই, তুই ঘুমা।

জীবন আবার হা করে ঘুমায়ে পরে।

- না শুইনাই খালি কথার মধ্যে বাম হাত ঢুকান ক্যান?
মতিন ফোঁস করে উঠে।
- আচ্ছা বল, সব খুলে বল। এই আমি মুখ বন্ধ করলাম।
- জানেনই তো রুমানারে ভালো পাই।ও যখন ক্লাস টেনে পড়ে, একদিন তখন সাহস করে বলেই ফেলছিলাম।
- কামের কাম করছস। শালা বাঘের বাচ্চা। তো কি কইলি?
- একবার না তিন তিন বার বললাম, আমি তোমাকে ভালোবাসি, তোমাকে ছাড়া বাঁচব না। আমার কথা শুনে হাপুস নয়নে কাঁদতে কাঁদতে বলল, আমি এখনো খুব ছোট ভাইয়া, এসব ব্যাপার নিয়ে ভাবতে আমার ভয় করে।
- ঠিকই তো কইছে, শালা ছাগলের বাচ্চা, চাইল্ড অ্যাবিউজ করস।
- আরে ধ্যার, পুরাটা শোনেন না। বছর খানেক পর রুমানা কলেজে উঠল। আমি ভাবলাম এইবার নিশ্চয় বড় হয়ে গেছে তাই আবার বললাম।
- সাবাস!! তারপর?
- এইবার আমাকে বলল সে নাকি দীপাবলির মতো হতে চায়। এসব ব্যাপারে জড়াতে চায় না।
- দীপাবলি কে?
- আরে আমিও তখন জানতাম নাকি দীপাবলি কে! পরে শুনলাম দীপাবলি হচ্ছে সমরেশ মজুমদারের একটা ক্যারেক্টার। আমি ওই মেয়ের কথা ঠিকমতো বোঝার জন্য ইয়া মোটকা সাইজের “সাতকাহন“ এর দুই খণ্ড পড়ে শেষ করলাম। দেখলাম দীপাবলি বেশ প্রগতিবাদী টাইপের একটা মেয়ে, ধরা মুশকিল।
- তারপর?
-এক বছর পর আবারও বললাম।
- আরে!! তুইতো দেখি পুরাই আবুলের আঠা।
- ধুর, তখন মাথার ঠিক ছিল নাকি?
- তো এইবার কি বলল?
- এইবার বলল জয়িতার মতো হতে চায়।
- এটাও কি সমরেশ মজুমদারের চরিত্র নাকি?
- হুম্‌, তবে আরও ডেঞ্জারাস, উগ্রপন্থী। বোমা টোমা ছুড়তে পারে, মারামারিও করতে পারে।
- খাইছে।
- এখন গত সপ্তাহে দেখি, হালাল পাকি ফ্রাইসে বসে রুমানা রনির সাথে ফ্রেঞ্চ ফ্রাই খাইতেছে। একটু পরপর দেখি আবার একজন আরেকজনের গায়ে আলু ছুড়ে মারে।
মতিন হাউমাউ করে উঠে।

রনি আমাদের গ্রুপের ফটকা পোলা। পোশাক শ্রমিক থেকে শুরু করে পোশাক ডিজাইনের ছাত্রী, সবার সাথেই ফিল্ডিং মারে।
- কিন্তু রুমানা রনির সাথে বইসা মুড়ি খায় ক্যান?
- আরে ধ্যার, মুড়ি না ফ্রেঞ্চ ফ্রাই। আমারো তো একই কথা। দীপাবলি, জয়িতারা কখনো রনির মতো ফাতরার সাথে বসে মুড়ি, আই মিন ফ্রাইস খায়? আপনেই বলেন।
- খাইলেই বা পশ্চিম পাড়ার পাকি ফ্রাইসে ক্যান? আমগো পাড়ার টিপাইমুখ কাবাব হাউস কি দোষ করলো?

এমন সময় হোন্ডা হাঁকিয়ে রনি হাজির হয়। ওর চেহারা দেখেই বোঝা যায় বিধ্বস্ত অবস্থা। মিনিমাম এক সপ্তাহ দাড়িগোঁফ কাটে নাই, না হইলেও এক মাস পারসোনাতে ফেসিয়াল করায় নাই, কান থেকে ওর ট্রেডমার্ক শাকিব খান দুলও উধাও, এমনকি ভুরু গুলাও প্লাক করে নাই। বদরুল ভাইয়ের পাশে ধপ করে বসে পরে বলে,
- লাইফ সাক্স।
বদরুল ভাই জীবন পোদ্দারকে আবারও থাবড়া দিয়ে ঘুম থেকে উঠায়ে বলে,
- ওই হারামজাদা, আবার লোকে তোর নামে কমপ্লেইন করে ক্যান।
জীবন উদ্ভ্রান্তের মতো এদিক সেদিক তাকায়ে বলে,
- কি কইচ্চি?
বদরুল ভাই এবার রনির দিকে তাকিয়ে বলেন,
- বল খুলে, তোর প্রবলেমের সমস্যা কি?
রনি হতাশ গলায় বলে
- রুমানা।
- তোরও রুমানা?
- গত সপ্তাহে ধুমছে আমার সাথে বইসা ফ্রেঞ্চ ফ্রাই খাইল। আমি কইলাম, ফ্রেঞ্চরা কি খালি ফ্রাইসই খায়? শুইনা আমার বেজায়গায় খোঁচা মাইরা কইল, যাহ্‌ অসভ্য। এরপরের দিন আমরা স্টেডিয়ামে গিয়া বাংলাদেশ পাকিস্তানের ২০-২০  দেখলাম একসাথে। রাইতে আগরবাতি জ্বালায়া ডিনার করলাম একসাথে। আমি তো ভাবলাম "পাইলাম, আমি ইহাকে পাইলাম"। এখন এইটা সম্পত্তি বানামু না সম্পদ সেইটাই ভাবার বিষয়। কিন্তু এখন দেখি কিসের কি।
- কি হইছে?
- আরে কাইলকা আমি কইলাম, মেরী মি রুমানা। শুইনা প্রথমে হাপুস হুপুস কইরা কানল। তারপরে বলে ভাইয়া আমি এখনো ছোট। তারপরে আবার দশ মিনিট পরে কয়, কি জানি এক ছেমড়ির মতো হইতে চায়।
- দীপাবলি?
- নাহ।
- জয়িতা?
- আরে নাহ। কি জানি ম দিয়া নাম।
- মেহেরজান?
- হ্যাঁ, হ্যাঁ। কেডা এইটা? কি করে?

বদরুল ভাই উত্তর দেয় না। বিষণ্ণ গলায় খালি বলে, লাইফ সাক্স।




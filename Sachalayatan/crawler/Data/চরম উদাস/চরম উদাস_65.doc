এসো নিজে করি ০২ - কিভাবে কুদরত এর প্রচার করবেন / How to advertise miracle




খোদার কি কুদরত, লাডির মইধ্যে সরবত। ছোটবেলায় শেখা ছড়া এটি। আখ/ইক্ষু এর কথা বলা হচ্ছে এখানে। লাঠি ধরে চিপি দিলে রস পরে এমন কুদরতি জিনিষ কি এই আচানক দুনিয়াতে আর দুইটা আছে? আছে, কিন্তু সে লাইনে না যাই বরং। সিরিয়াস লেখা লিখতে বসলেই আমার লাইন হইয়া যায় আঁকাবাঁকা। এইবারে তাই লাইন সোজা রাখার প্রাণপণ চেষ্টা করবো । আমরা বড় হয়েছি এমন নানা কুদরতের কথা শুনে শুনে। নিল আর্মস্ট্রং চাঁদে গিয়ে দুইভাগ হওয়া চাঁদের ফাডা খানা দেখতে পেয়েছিলেন এবং তারপর সেইটা দেখে খৎনা করে মুসলমান হয়ে গিয়েছিলেন এটা আমরা ওই বয়সে বিশ্বাস করতাম। জীবনের বড় একটা সময় কেটেছে সিলেটে। শাহ পরানের মাজার গিয়ে তেড়িবেড়ি কিছু করলে সাথে সাথে ফল পাওয়া যায় এই ভয়ে জীবনে সেই মাজারেই গেলাম না। অপেক্ষাকৃত নরম পীর শাহজালাল এর মাজার ঘুরেই সন্তুষ্ট থাকতাম। কোরআনে হাত দিয়ে মিথ্যা কথা বলা মাত্র একটা মানুষ আস্তে আস্তে সাপ হয়ে যায়, এটা শুনেছি এবং সচক্ষে ভিডিও দেখেছি। অবিশ্বাসীদের জন্য খুঁজলাম কিছুক্ষণ ভিডিওটা অনলাইনে পাওয়া যায় কিনা। খুঁজে পেলেই লিঙ্ক যোগ করে দিবো। কিন্তু একশো কথা এক কথা হচ্ছে, বিশ্বাসে মিলায় বস্তু তর্কে বহুদূর। যাই হোক, অবিশ্বাসীদের জন্য এই লেখা না। সব নাস্তিক, অবিশ্বাসীরা প্রবীর ঘোষের অলৌকিক নয় লৌকিক এর মতো নাস্তিক মার্কা বই দিয়ে ঠোঙ্গা বানিয়ে দূরে গিয়া মুড়ি খান। যদি একান্ত কোন ধর্মেই বিশ্বাস না করেন তাহলে নাস্তিক না হয়ে অন্তত ধমাধম ধর্মটা  একবার ট্রাই করে দেখেন। অলৌকিকত্বে বিশ্বাসী ভাইয়েরা বুকে আসেন,বোন হইলে পেটে আসেন। এবারের এসো নিজে করি অলৌকিকত্বে বিশ্বাসীদের জন্য। যারা বিভিন্ন কুদরতে বিশ্বাস করেন তারা সেগুলো কিভাবে দুয়ারে দুয়ারে পৌঁছে দিবেন সেটা শেখানোর জন্য। কোন কুদরতের কথা প্রচার করবেন, কিভাবে প্রচার করবেন সেই বিষয়েই গুরুতর আলোচনা হবে এখানে।
শুরু করি নিলু ভাইয়ের দ্বিখণ্ডিত চাঁদ দেখা দিয়েই। অবিশ্বাসীদের জন্য চাঁদের ফাডা খানার ছবি দিয়ে দিলাম। অলৌকিকত্বে বিশ্বাসীরা এটা প্রচার দিয়েই শুরু করেন। আঁতিপাঁতি করে খুঁজে কোন রেফারেন্স পেলাম না ছবিখানার। তাই আসুন রেফারেন্সের গুল্লি মেরে এটা প্রচার করি। ১০ জনে প্রচার করলে সেটার এমনিতেই রেফারেন্স দাড়িয়ে যাবে, প্রচারেই প্রসার।

এই রুটি খানা দেখাতে পারেন যেখানে সৃষ্টিকর্তার নাম লেখা হয়ে গেছে তাওয়াতে ভাজা মাত্রই। আজকাল ফেসবুকে ফেসবুকে বেশ দেখা যাচ্ছে রুটিখানা। আমি অবশ্য পেটুক মানুষ। খাবার জিনিস দেখলে খেতেই মন চায়। এখন প্রশ্ন হল এই রুটি খাওয়া যাবে কিনা। যদি না যায় তাইলে কিভাবে এইটার সম্মান নষ্ট না করে যত্ন করে রাখা যায় সে এক মুশকিল। ছোটবেলা কোন আরবি লেখা কাগজ কুড়িয়ে বা ঝালমুড়ির ঠোঙ্গায় পেলে এমনি বিপদে পড়তাম। শিখানো হয়েছিলো আরবি লেখা থাকলে সেটা ফেলা যাবেনা। নিতান্ত ফেলতে হলেও সেটা পানিতে ফেলতে হবে মাটিতে না। ঢাকা শহরে যেখানে থাকতাম তার আশে পাশে পরিষ্কার পানি পাওয়া দুষ্কর। ড্রেন এর পানিতে তো আর ফেলা যায়না। যেই খাল ঝিল গুলো ছিল সেইগুলার অবস্থাও ড্রেন থেকে খুব ভালো কিছু না। সুতরাং আমরা সেইসব পৃষ্ঠা জমিয়ে রাখতাম বই খাটার ফাঁকে। আরবি যে একটা ভাষা মাত্র এটা বুঝতে অনেক সময় লেগেছে। এই ভাষায় প্রেম পত্র লেখা হয়, এক বন্ধু আরেক বন্ধুকে গালি দেয়। সুতরাং আরবি লেখা মানেই ইস্পিশাল কিছু না। যাই হোক আবারও লাইন আঁকাবাঁকা হয়ে যাচ্ছে। মূল প্রসঙ্গে চলে আসি। মূল ব্যাপার হচ্ছে এরকম রুটির গায়ে আল্লাহু বা পরোটার গায়ে ওম লেখা কুদরতি ব্যাপার মাঝে মাঝেই দেখা যায়। যারা জানেন না তাদের জন্য বলছি, রুটিরা সাধারণত মুসলমান হয় আর পরোটারা হিন্দু। 


নাম শুধু রুটি না মাঝে মাঝে আকাশেও দেখা যায়। আপাতত আফগানের আকাশেই বেশী দেখা যায়। তবে দেখার চোখ থাকলে সবখানেই দেখতে পাবার কথা। ঠিক আম্রিকাতে যেমন সব UFO গুলা নিউ মেক্সিকো অঙ্গরাজ্যেই দেখা যায়।

রুকু বা সিজদা দেয়া গাছ দেখাতে পারেন। সামনা সামনি সিজদা দেয়া গাছ মিলিটারি স্কুলে থাকার সময় অনেক দেখেছি। ঝড় এলে ইউক্যালিপটাস গাছগুলা নুয়ে সিজদা দিতো। আবার সাথে সাথে উঠেও দাড়িয়ে পড়তো। তখন এইগুলার কুদরত বুঝিনি, এখন বুঝি। এতকাল এসে এখন ব্লগে, ফেসবুকে খালি সিজদা দেয়া গাছ দেখি। অতি কৌতূহলে গুগলে Funny Trees লিখে টিপ দিয়েছিলাম। তারপর Images এ গিয়ে যা দেখলাম তা কহতব্য নহে, ছবি এখানে প্রকাশিতব্য তো নহেই। বুঝলাম গাছেরা মানুষের মতোই বড়ই অসভ্য, তারা শুধু সিজদা দেয়া নয়, আরও অনেক কিছুই করে। দুষ্টু গাছেরা কামসূত্রের কোন আসনই বাদ দেয় নাই, নানাভাবে পোজ দিয়ে আছে। যাইহোক ফালতু কথা বাদ দিয়ে একটা রুকু দেয়া গাছের ছবি দেখাই বরং।

"যুগ যুগ ধরে সত্য বাণী আবারও সত্য প্রমাণ হল। খুলনার দৌলতপুরে সংঘটিত অগ্নিকাণ্ডে কয়েকটি ঘরের সব কিছু পুড়ে ছাই হয়ে গেলেও পবিত্র কোরআন শরীফ রয়েছে সম্পূর্ণ অক্ষত। সুবাহানআল্লাহ্‌ !অক্ষত অবস্থায় পুড়ে যাওয়া ছাইয়ের নীচ থেকে এ কোরআন শরীফ উদ্ধার করা হয়। এ সময় ওই কোরআন শরীফ দেখতে এলাকার শত শত উৎসুক জনতা ভিড় জমায়। উল্ল্লেখ্য, সোমবার দিবাগত রাতে নগরীর দৌলতপুর এলাকার দত্তবাড়ীর জনৈক আজিজুলের ভাড়াটিয়ার ৪টি ঘর আগুনে পুড়ে ভস্মীভূত হয়।" সূত্র: দৈনিক প্রবাহ (খুলনা)
এই খবরটি কষে প্রচার করুন। আবারও দুইএকজন বেয়ারা লোক প্রশ্ন উঠাতে পারে, মানুষগুলোর কি হল? বাঁচল না মরল? অপ্রয়োজনীয় প্রশ্নে কান দেবেন না।
বেড়ালের গায়ে আল্লাহু লেখা দেখা যায়। একই বেড়ালের গায়ে ওম লেখা ছবি আবার আল্লাহু লেখা ছবি দেখেছি। প্রথমে টাসকি খেলেও পরে বুঝেছি। বিড়ালটা নিশ্চয়ই আগে হিন্দু ছিল, এরপর খৎনা করে মুসলমান হয়ে গেছে।  যাই হোক এই দেখেন বিড়ালের গায়ে তাঁর নাম। (সূত্রঃ ইসলামিক ব্লগপোস্ট)

ভালমতো দেখতে পারেন নাই? এইবার আসেন বিড়ালটারে দুইদিক থেকে চেপে ধরে একটু টানা দিয়ে লম্বা করে ধরি।

তাও বুঝা যায় না? আচ্ছা এইবার বিড়ালকে একটু চিবি দিয়ে ছোট করি।

এর চেয়ে বেশী চাপাচাপি করলে বিড়ালের দম ফুটে মিত্তু হবে। তারচেয়ে বরং ওম লেখা গরুতে যাই। কিন্তু সাবধান,  বিড়ালের মতো এরে ধরে অতো চিপাচিপি করতে যাবেন না। এটা খাঁটি অস্ট্রেলিয়ান তাগড়া গরু, কোন কুদরতের তোয়াক্কা না করে জায়গামত জোড়া পায়ে দিবেনে লাত্থি।

কি বুঝলেন? হ্যাঁ ঠিক ধরেছেন, বিড়ালরা সাধারণত মুসলমান হয় আর গরুরা হিন্দু হয়। 
ফুটবল ভক্তদের জন্য আরেকটি গুরুত্বপূর্ণ কুদরতি খবর প্রচার করতে পারেন। কাকা মেসি দুইজনেই নাকি মুসলমান হয়ে গেছে। সুতরাং আপনি বার্সার ফ্যানই হন বা রিয়ালের ফ্যানই হন রক্ষা নাই। এই ছবিতে ব্রাজিলের বিখ্যাত ফুটবলার কাকাকে, তার ভাই, এবং তাদের দুজনের বউসহ দুবাইয়ের একটি মসজিদে ইসলামের উপর দেয়া একটি লেকচারে অংশগ্রহণ করতে দেখা যায়। সোর্স: Islamic Research Foundation Blog । অপরদিকে মতিকন্ঠের বিশেষ সংবাদদাতা আমাকে গোপন সূত্রে জানিয়েছেন, কাকার খেলার তেজ নাকি মুসলমানি করার পরে অনেক বেড়ে গেছে। ১ আউন্স চামড়া ফেলে দেয়াতে নাকি শরীর অনেক হালকা হয়ে গেছে আর দৌড়াতে সুবিধা হচ্ছে। আমি অবশ্য বিশ্বাস করি নাই। মতিকন্ঠ সব কিছুতেই একটু বেশী বেশী বলে।

একটা পাথর খুঁজে পেলাম যেইটা আকাশে ভাসে। এটা প্রচার করতে পারেন। বিভিন্ন সূত্রে (Islamic Research Foundation Blog সহ) জানা গেছে,
এটি এমন এক পাথর যেটি শূন্যে ভাসে ।অবিশ্বাস্য হলেও সত্য ।অতি প্রাচীন এই পাথরটি অবস্থিত সৌদিআরবের Al-Hassa গ্রামে। জানা যায় ,এই পাথরটি বছরের নির্দিষ্ট সময়ে মাটি থেকে ১১ সে:মি: শূন্যে ভেসে থাকে। ১৯৮৯ সালে একজন একজন মুজাহিদকে নিষ্ঠুরভাবে পাথরের উপর গুলি করে মারা হয় । সেই ঘটনাটি ছিল এপ্রিল মাসের। এরপর থেকেই প্রতি বছর এপ্রিল মাসের নির্দিষ্ট এই দিনে পাথরটি আধা ঘণ্টা মাটির উপর ভাসমান হয়ে থাকে। সবচেয়ে অবাক করা বিষয় হল,যখন পাথর শূন্যে ভাসে তখন পাথরটিতে লেগে থাকা রক্ত তাজা/ভেজা দেখা যায় এবং উজ্জ্বল হয়ে গাঢ় বর্ণ ধারণ করে। স্হানীয়রা পাথরে লেগে থাকা এই রক্ত মোছার অনেক চেষ্টা করেছে কিন্তু পরবর্তীতে আবারও পাথরের গায়ে রক্ত দেখা যায়।

ইন্দোনেশিয়ার এক প্রদেশে সুনামি সব কিছু ভাসিয়ে নিয়ে গেল, রক্ষা পেল শুধু একটি মসজিদ । এই কুদরতি ব্যাপারটি প্রচারণা করতে পারেন। কিছু কিছু বেয়াদব লোক ত্যানা প্যাঁচানোর চেষ্টা করতে পারে এই বলে, এত এত মানুষ মরল তাদের কাউরে না বাঁচিয়ে মসজিদ বাঁচিয়ে লাভ কি। মসজিদ তো একটা ইট পাথরের ঘর ছাড়া আর কিছুই না। যেই ঘরে ১০ জন মিলে একসাথে ইবাদত করে সেইটাই তো মসজিদ হয়ে গেলো। নাকি মাথার মধ্যে মিনার না বসাইলে মসজিদ হয়না। এইসব ফাজিল লোকেদের, আম্নে আমাত্তে বেশী বুঝেন বলে থামিয়ে দিতে পারেন। এরা জানেনা যারা সুনামিতে হাপিশ হয়ে গেলো তারা এখন উপরে কতই না সুখে আছে। মানুষ মরলে স্বর্গ লাভ হয়, মসজিদ মরলে তো আর স্বর্গ লাভ হয়না। তাই মানুষের চেয়ে মসজিদ বাঁচানো বেশী জরুরী।

আমি বিশ্বাসী মানুষ। তবুও কিছু ছবি দেখে মাঝে মাঝে বেয়ারা মন অবিশ্বাসী হয়ে উঠে। মনে হয় এমন সময় এটা ঠেকাতে কুদরতি কিছু হবার ভীষণ দরকার ছিল। জরাজীর্ণ ভাইয়ের কোলে তাঁর চেয়েও শতগুণ জরাজীর্ণ একটি শিশু। দুজনেই আকাশ ফাটিয়ে কাঁদছে। ছবিটি দেখা মাত্র কাউকে বলে দিতে হয়না এই ক্রন্দন খাবারের জন্য। মনে হয় যেই ধর্মের যেই সৃষ্টিকর্তাই হোক না কেন, এখানে তার কিছু একটা করা উচিৎ ছিল। পরে আবার ভাবি সেইসময় হয়তো তিনি ব্যস্ত ছিলেন রুটির গায়ে নিজের নাম লিখতে বা বিলাইকে ট্যাটু করে নিজের নাম বসাতে অথবা আগুন থেকে স্বরচিত গ্রন্থটি বাঁচাতে। মাঝে মাঝে না চাইতেও ভয়ঙ্কর সব খবর, ভয়ঙ্কর সব লাইন ভুল করে পরে ফেলি। হায়েনাদের হাতে মেয়েকে ধর্ষিত হতে দেখে মা কাতর অনুরোধ জানায়, বাবারা তোমরা দু একজন আমার কাছেও আসো, আমার মেয়েটা ছোট, ও মারা যাবে। পড়ে ক্ষণিকের জন্য উদাস হয়ে ভাবি, এমন সময় কেন কুদরতি কিছু ঘটে না। টিকটিকির লেজের মতো করে হায়েনাদের পুরুষাঙ্গ কেন খসে পড়ে না কারো মহিমায়। একজন মুজাহিদের শোকে পাথর রক্তাক্ত হয়ে শূন্যে ভাসে। ৩০ লাখ লোকে মরে গেলে একটা পাথরও নিউটনকে কাঁচকলা দেখিয়ে মাত্র আধা ইঞ্চি শূন্যে উঠতে পারেনা? দুইএক ফোঁটা রক্তের ছাপও কে ফেলতে পারেনা নিজেদের গায়ে? মনে হয় ৩০ লাখের মধ্যে মুজাহিদ তেমন বেশী ছিলোনা। ধরে যদি অবিশ্বাসীদের বাদ দেই, ধর্ম পালনে অলস গুলারেও বাদ দেই তারপরও কি এক লাখ, নিদেন পক্ষে এক হাজার মুজাহিদও পাবোনা? আমি নিশ্চিত তাদের শোকে দেশের কোথাও না কোথাও কোন না কোন রক্তাক্ত পাথর শূন্যে ভেসে আছে। এরপরের বার দেশে গেলে আঁতিপাঁতি করে খুঁজবো, কোন পাথর বাদ দিবনা।
লেখাটা এখানেই শেষ করার ইচ্ছা ছিল. কিন্তু মনে হল আজকাল লোকে আমাকে অপবাদ দেয়। আমি নাকি প্রথমে কাতুকুতু দিয়ে বেশ হাসানোর চেষ্টা করি আর তারপরে দাঁত খানিকটা বের হব মাত্র চড় দিয়ে সেটা বন্ধ করে দেই। তাই মন খারাপ টাইপের কথা বলে লেখা শেষ না করে বরং কিছু ভালো সংবাদ দেই। আর তা ছাড়া এসো নিজে করি সিরিজ যেহেতু তাই নিজে কিছু কুদরতি ব্যপার সেপার প্রচার করেই লেখা শেষ করি। পশ্চিম টেক্সাস এর ছোট শহর থেকে ফিরছি। হঠাৎ আকাশের দিকে তাকিয়ে চমকে উঠলাম। এ কি? তবে কি যা ভেবেছিলাম তাই? দ্রুত মুঠোফোন খানা উঠিয়ে ছবি তুলে ফেললাম আকাশের। এই সেই ছবি।

কি বুঝলেন? কিছুইনা? অবিশ্বাসের বিষ বাষ্পে চোখ অন্ধ থাকলে বুঝবেন কি করে? ঠিক আছে বুঝিয়ে দিচ্ছি. ঐযে দেখেন আকাশের দুই জায়গায় স লেখা যাচ্ছে (ঠিক ধরেছেন স ফর সচলায়তন)। সেইসাথে আরেক কোনায় সচলের কোন এক মহান মডুর চেহারা ভেসে উঠেছে (লাল রঙে গোল চিহ্নিত) । দেখে একবার মনে হল এটা অনার্য মডু, আবার মনে হয় এটা মুর্শেদ ভাই নয়তো, আবার ব্যাটা একটু কেলিয়ে হেসে যাচ্ছে দেখে মনে হয় এটি তারেকাণু না হয়েই যায় না। 

সে যাই হোক, শেষ কথা হচ্ছে এবার ধমাধম ধর্মের মত সচল ধর্মও শুরু করে দিতে পারেন অনায়াসে। চারপাশে অসংখ্য কুদরত ছড়িয়ে ছিটিয়ে আছে, শুধু দেখার চোখ চাই। এবারের এসো নিজে করি এখানেই শেষ করছি। আগের পর্বে মুলো ঝুলিয়েছিলাম, এই পর্বের এসো নিজে করি হবে কিভাবে আপনার প্রফেসরকে উল্টো অত্যাচার করবেন এই নিয়ে। তাঁর বদলে কুদরতি ব্যাপার সেপার দেখে অত্যাচারিত গবেষকগণ নিশ্চয়ই লাঠিসোঁটা নিয়ে আমার জন্য রেডি হচ্ছে। আহা, আরেকটু ধৈর্য ধরুন। এতদিন ধরে অত্যাচার সহ্য করে আসছেন আর হপ্তাখানেক টিকে থাকতে পারবেন না??


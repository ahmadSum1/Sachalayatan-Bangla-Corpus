বর দেখা আলো



মতিন মুখ কাঁচুমাচু করে বলে, 
- ভাই মেয়েরা এমন কেন?
বদরুল ভাই চায়ে ডালপুরি চুবিয়ে খাচ্ছিলেন। মতিনের কথা শুনে উদাস হয়ে গেলেন। হয়তো কোন পূর্ব স্মৃতি মনে পড়লো। ডালপুরি চায়ের মধ্যে গলা ডুবিয়েই রইল। আমরা উৎকণ্ঠার সাথে এই গেল এই গেল ভাবতে ভাবতে অপেক্ষা করছিলাম কখন ডালপুরি গলে চায়ের ভেতর টুপুস করে খসে পড়ে। কিন্তু না, দেখা গেল ডালপুরিরা মোটেও বিস্কুটের মতো চরিত্রহীন না। চায়ে গলা ডুবিয়ে রেখে দিলেও দিব্যি ঝুলে থাকে, গলে পড়ে না।
জীবন পোদ্দার ঘুমঘুম চোখে তাকিয়ে বলে, বদরুল ভাই পুরি।   
বদরুল ভাই অবশেষে পুরি উঠিয়ে অলস ভঙ্গিতে কামড় দিয়ে জিজ্ঞেস করেন,
- কেমন?
মতিন বলে যায়,
- উই যে সোনিয়ার মতো।
- সোনিয়া কে?
- পাত্রী, উই যে কালকে যার কথা বললাম।
বদরুল ভাই কিছু বলার আগে জীবন পোদ্দার আবার বলে, বদরুল ভাই পুরি। বদরুল ভাই বিরক্ত চোখে জীবনের দিকে তাকিয়ে এক কামড়ে বাকি পুরি শেষ করেন।
জীবন পোদ্দার এবার ঝাড়া দিয়ে ঘুম তাড়িয়ে খানিকটা জোর গলাতেই বলে, বদরুল ভাই পুরি।
বদরুল ভাই এবার বিরক্ত হয়ে বলেন,
ধুর বাল, তখন থাইকা খালি পুরি পুরি করতেসস। পুরি তো শেষ।
জীবন, এবার চোখের ইশারা দিয়ে আমাদের দুই টেবিল পেছনে ইঙ্গিত করে আবার বলে, বদরুল ভাই পুরি।
আমাদের এবার খেয়াল হয় জীবন ব্যাটা সিলেটী। দেখি আমাদের পেছনের টেবিলে দুই তরুণী এসে বসেছে।
মতিন উল্টা ঘুরে বসেছিল। ঘাড় ফিরিয়ে পিছনের টেবিলের দিকে তাকিয়ে চোয়াল ঝুলে পড়ল। বিড়বিড় করে জালালি খতম পড়তে লাগলো। কোনমতে সামলে নিয়ে ফিসফিস করে আমাদের বলে,
- সোনিয়া। সাথে তার বড় বোন তানিয়া।
বদরুল ভাই বিরক্ত গলায় বলেন,
- এইখানে কি করতে আসছে?
- মনে হয় আমাকে দেখতে আসছে। আমার খুবই ভয় লাগতেছে বদরুল ভাই। আমারে এট্টু সাহস দেন।
- তোরে দেখতে আসছে মানে?
- মাস খানেক ধরে বিয়ের কথা চলতেছে বদরুল ভাই। মেয়ের ছবি দেখছি আগে, লাইভ দেখলাম এই প্রথম। আমার কেমন জানি লাগে বদরুল ভাই।
রনি ফিচেল হাসি দিয়ে ফিসফিস করে বলে,
- ওই মতিন আজকে তোরে খাইছি রে।
তারপর একটু উঁচু গলাতেই বলে,
- মতিন প্যান্টের চেইন লাগা।
মতিন আড়চোখে প্যান্টের চেইনের অবস্থান সম্পর্কে নিশ্চিত হয়ে ফিসফিস করে,
- রনি, আল্লার দোহাই লাগে। আজকের দিনে গ্যাঞ্জাম করিস না। তুই কি কি খাবি খা, সব বিল আমার। খালি মুখ বন্ধ রাখ।
রনি 'হারুন ভাই বিশটা পুরি লাগান' বলে ফিচেল হাসি হাসে। হারুন ভাই সিলেটী না বলে গম্ভীর মুখে বিশটা ডালপুরি এনেই রনির পাতে ফেলে। রনি পুরি চাবায়।
মতিন আর বদরুল ভাইকে নিয়ে আমরা পিছনের টেবিলে সোনিয়া আর তানিয়ার সাথে যোগ দেই।  পাত্র দেখতে মানুষ চাইনিজ মাইনিজে যায়, পুরির দোকানে পাত্র দেখা মনে হয় এই প্রথম।  
মেয়ের মোবাইল আসক্তি আছে।  গভীর মনোযোগে মোবাইলে তাকিয়ে শুধু খুটুরমুটুর করে ব্রাউজ করে।
মেয়ের বড়বোন বলে, 
- ছেলে কি গান জানে?
বদরুল ভাই সার্টিফিকেট দেন, 
- গান জানে তবে গাইতে পারেনা। হামদ নাতে মারাত্মক, দেশাত্মবোধক অল্প।
 পাত্রী এবার মোবাইল থেকে চোখ তুলে মতিনকে দেখে। আড়চোখে না একেবারে সোজা চোখে। পা থেকে মাথা পর্যন্ত মেপে নেয়। তারপর বিরক্ত গলায় বোনকে বলে,
- আপি, তুই না বললি ছেলে দেখতে আফ্রিদির মতো? এটা কি আফ্রিদির মতো দেখতে হল?
বদরুল ভাই গলা খাঁকারি দিয়ে বলেন,
- এতদিন দেখতে আফ্রিদির মতোই ছিল, আইজ পুরি চাইর পাঁচটা বেশী খাইছে বলে ইনজামাম এর মতো দেখা যাইতেছে আরকি।
সোনিয়া আবার তার মোবাইল নিয়ে ব্যস্ত হয়ে পড়ে।
তানিয়া মতিনকে জেরা করে যায়, ছেলে নামাজ কালাম পড়ে কিনা, সিজিপিএ কত, আদবকায়দা কেমন ইত্যাদি ইত্যাদি। মতিন লাজুক মুখে উত্তর দেয়, বদরুল ভাই সাপোর্ট দেয়।
সোনিয়া মাঝে একবার চোখ তুলে আবার বিরক্তি প্রকাশ করে, 
- আপি, ভাইয়া না বলল ছেলের হাইট ইমরান খানের মতো?
বদরুল ভাই ডিফেন্ড করার চেষ্টা করে, 
- গরম কালে পুরা ইমরান খান, শীতকালে একটু শ্রিঙ্ক কইরা মঈন খান আরকি।
সোনিয়া আচমকা তার মোবাইলে দিকে তাকিয়ে চিৎকার করে উঠে, না, মানিনা। বড়বোনও ফোনের দিকে তাকিয়ে বোনের গলা জড়িয়ে ধরে চিৎকার করে, এটা কি হলরে সোনিয়া।
আমরা হকচকিয়ে যাই।
জীবন পোদ্দার বিড়বিড় করে বলে, মনে হয় পরিবারের কেউ মরে গেছে। এসএমএস আসছে।
বদরুল ভাই বিরক্ত গলায় উত্তর দেন, 
- জীবনে কখনো দেখছস এসএমএস করে মৃত্যু সংবাদ দিতে?
তানিয়া আবার চিৎকার করে, 
- এ হতে পারে না
সোনিয়া পো ধরে, 
- আমি বিশ্বাস করি না
মতিন ফ্যাসফ্যাসে গলায় অদ্ভুত উচ্চারণে ইংরেজি বলে, 
- হাউ মে আই হেল্প য়ু ?
দুই বোন কিছু না বলে হাতের মোবাইল ফেলে হাত দিয়ে মুখ ঢেকে ফোঁপায়। রনি আলতো করে মোবাইলটা তুলে নেয়।
জীবন পোদ্দার জিজ্ঞেস করে,
- কি লিখা রে মোবাইলে? ফাদার ইল, কাম শার্প?
- নাহ, এ তো দেখি ক্রিকইনফো খোলা। পাকিস্তানের খেলা না আজকে, শ্রীলঙ্কার লগে।
সোনিয়া কাঁদো কাঁদো গলায় বলে, পাকিস্তান হেরে গেছে।
বদরুল ভাই দীর্ঘশ্বাস ফেলে বলেন, আমরাও  হাইরা গেছি।


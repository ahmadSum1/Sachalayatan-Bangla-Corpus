মিষ্টি মুখ -০১



রাস্তার মধ্যে এক মুরুব্বী পাকড়াও করে বললেন, শুনলাম আজকাল নাকি গরম উদাস ছদ্মনামে পত্রিকায় কি সব অশ্লীল সাহিত্য রচনা করে যাচ্ছ। আমি মৃদু গলায় বললাম, আজ্ঞে গরম না চরম, পত্রিকা না ব্লগ,  সাহিত্য না খিচুড়ি। সেই সাথে শ্লীল অশ্লীল নিয়ে একটা নাতিদীর্ঘ বক্তৃতা দেয়ার ইচ্ছে ছিল। সেই সুযোগ না দিয়ে তিনি পণ্ডিতমশাই এর মতো রোষকষায়িত লোচনে তাকিয়ে চলে গেলেন। দীর্ঘশ্বাস ফেলে ভাবলাম, কানের কাছ দিয়ে গুলি গেছে। শুরুতে উদাস নামে লিখতাম। কত্তৃপক্ষ (হবে কোন মলা ঢ্যালা ব্লগার) বলল এ নামে আরেকজন আছে। সাথে বুদ্ধিও দিলো উদাস বদলে চরম উদাস করার। খুশী মনে মেনে নিলাম। ভাগ্যিস সত্যি সত্যি গরম উদাস করতে বলেনি, নাহলে সারাজীবন সেটা নিয়েই লিখে যেতে হতো। ভেবে দেখেন, রবি ঠাকুর যদি আজকে গরম ঠাকুর অথবা কাজী নজরুল যদি গরম কাজী ছদ্ম নামে লেখালাখি করতেন তাহলে যত ভালো ভালো কথাই বলুক না কেন, কেউকি তাদের সিরিয়াসভাবে নিতো? পরম, চরম বা নরম ঠাকুর হলে তাও মেনে নেয়া যায়, কিন্তু গরম কক্ষনো না। সে যাই হোক, এই পর্যন্ত পড়ে আবার ভাববেন না আমি নতুন করে জগাখিচুড়ি লিখতে বসেছি। খিচুড়ির পালা শেষ, এইবার একটু মিষ্টি টিষ্টি খাওয়া দরকার।
আমি রসিক মানুষ এ কথা বলতে বলতে সবার কান ধরিয়ে দিয়েছি। যেটা বলি নাই সেটা হচ্ছে, আমি আসলে ভোজন রসিক। প্রথমে মানুষজন রান্না করতো আর আমি খেতাম, তারপরে একদিন নিজেই রান্না করা শিখে গেলাম। শিশুকাল থেকেই আমি খাবার এবং পানি গরম করতে পারি। বড় হয়ে আরও বড় বড় রান্না শিখলাম। আম্রিকা এক আজব দেশ, এইখানের বাতাস গায়ে লাগলেই ভুঁড়ি বের হয়ে যায়। আমারও সেই যে বের হল, আর তো ভেতরে ঢুকে না। দম বন্ধ করে রেখে জিনিসটাকে আর কতদিনই চাপা দিয়ে রাখা যায়? ঢোলা জামা কাপড় কিনলাম, ব্যায়াম করা শুরু করলাম কিন্তু কিছুতেই আর কিছু হয়না। তারপরে অনবদ্য এক বুদ্ধি আবিষ্কার করলাম। দুনিয়ার সব কিছুই চলে থিউরি আফ রিলেটিভিটি দিয়ে। আপনার পাশে শুকনা লোকজন থাকলেই মনে হবে আপনার ভুঁড়ি আছে, আপনার চেয়েও ভুঁড়িয়াল কেউ থাকলে আপনারটা চোখে পরবে না। আমিও তাই নিজে কষ্টও করে শুকানোর চেয়ে কিভাবে আশেপাশের লোকজনদের মোটা বানানো যায় যেই চেষ্টায় নামলাম। শুরু করলাম ডেজার্ট বানানো। হাতের কাছে বলির পাঁঠা ওশিলভ তো ছিলই। প্রথম এক মাসের সব এক্সপেরিমেন্টাল কেক, পায়েস, হালুয়া ওর পেটে গেলো। একবার কি একটাতে যেন এতো বেশী চিনি দিয়ে ফেলেছিলাম যে খেয়ে ব্যাটা মাথা ঘুরে পড়ে গিয়েছিল, আর একবার সারা রাত ধরে স্যালাইন দিতে হয়েছিলো। এছাড়া তেমন কোন দুর্ঘটনা ঘটেনি। তারপর থেকে বিভিন্ন সময় বিভিন্ন রকম ডেজার্ট  বানিয়ে লোকজনকে মিষ্টিমুখ করিয়েই যাচ্ছি। বানানো যে ভালো হচ্ছে সেটা আশে পাশের লোকজনের গজিয়ে ওঠা ভুঁড়ি দেখেই বুঝতে পারছি। 
যাহোক, মনে হল এইসব কীর্তিকলাপ ডকুমেন্টেড করে রাখা উচিৎ। আমার জীবনের স্বপ্ন একদিন চাকরি-বাকরির মায়রে বাপ বলে অফিসে আগুন লাগিয়ে বের হয়ে এসে একটা ডেজার্ট সপ দিব। নিজেই বানাবো, নিজেই খাবো কিছু বাঁচলে সেইটা বেচব। দোকানের নাম হবে "মিষ্টিমুখ"। এই সিরিজে যেইসব খানা খাদ্যের রেসিপি দিব ওগুলা কিন্তু সব আমার পেটেন্ট করা। ভবিষ্যতে এইগুলা সব মিষ্টিমুখে পাওয়া যাবে। আপাতত আপনারা বাসায় চেষ্টা করতে পারেন। বলির পাঁঠা লাগলে বইলেন, ওশিলভ কে পাঠিয়ে দিবো টেস্ট করার জন্য। 
প্রথমেই ভালো ডেজার্ট বানানোর দুইটা মূলনীতি। প্রথমত সাজসজ্জা সুন্দর হতে হবে। আগে দর্শনদারী তারপরে গুন বিচারি। যত সুন্দর করে সম্ভব আপনার ডেজার্টকে সাজাবেন। আর দ্বিতীয় কথা হচ্ছে পরিমানে কম বানাবেন। পাবলিক যেন একবার খেয়ে দ্বিতীয়বার না নিতে পারে। তাইলে স্বাদ মুখে লেগে থাকবে, অনেকটা ছোট গল্পের মতো শেষ হইয়াও হইলনা শেষ আবহ তৈরি হবে। মনে রাখবেন পানীয় হচ্ছে কবিতা, সালাদ প্রবন্ধ, মেইন ডিশ উপন্যাস আর ডেজার্ট ছোট গল্প। আক্ষরিক অর্থেই ছোট করে বানাতে চাইলে ছোট ছোট সাইজের শট গ্লাস ব্যবহার করতে পারেন।  যেমন আমি এগুলো ব্যবহার করি।


চিত্রঃ শট গ্লাস
মন তো কত কিছুই খেতে চায়, আজকে বরং চলেন আমরা তিরামিসু বানাই। কফি ফ্লেভারের এই ডেজার্ট নিতান্ত বেরসিকের মুখেও রস আনবে। যে কোন বেকিং ট্রেতেই এটা বানাতে পারেন, আজকে বরং আমরা এই পুচকা সাইজ এর গ্লাসের মধ্যেই বানাই। প্রথমেই লাগবে লেডি ফিঙ্গার বিস্কুট। ঐযে দেখেন ছবি। দেখে বলেন জীবনে এইরকমের আঙ্গুলঅলা কোন লেডিকে দেখেছেন কিনা।


চিত্রঃ লেডি ফিঙ্গার বিস্কুট
এইটা ছাড়া আরও লাগবে ক্রিম চিজ, মাস্কারপন চিজ হলে আরও ভালো হয়। এবং বেশ ভালো মানের তরল কফি। কফির ফ্লেভার যত ভালো হবে তিরামিসুতে ততো সুন্দর গন্ধ ছড়াবে। কঞ্জুসি করতে চাইলে নেসক্যাফে এর ইনস্ট্যান্ট কফি গুলায়ে কাজ সারতে পারেন। কিন্তু আবারও বলে দিচ্ছি, কফির মানের উপর আপনার তিরামিসুর মান অনেকাংশে নির্ভরশীল। দুধ (ফুল ক্রিম), আণ্ডা, চিনি এই তিনটা আশা করি বাসাতেই আছে। সবশেষে সাজ সজ্জার জন্য সেমি সুইট কোকো পাউডার আর চকলেট লাগবে।

চিত্রঃ ক্রিম চিজ
আচ্ছা, বেশী কথা না বলে আসেন রান্না বান্না শুরু করি। ঐযে ৩ আউন্স সাইজের শট গ্লাস গুলোর ছবি দেখালাম সেইগুলোর ২০ টা ভর্তি করে বানাবো। কত জনের জন্য এইটা বলা তো মুশকিল, একজন যদি একটা খায় তাইলে ২০ জনের জন্য আর একজনে যদি ২০ টা খায় তাইলে এক জনের জন্যই। ৬ টা আণ্ডা নিয়ে শক্ত কোন জায়গাতে বাড়ি দিয়ে ফাটান। আণ্ডার কুসুমগুলা আলাদা করেন। সাদা অংশ যত্ন করে রেখে দেন পরে ভাজি করে খেতে পারেন। এখন আপনি রান্না বান্নায় আনাড়ি হলে প্রশ্ন করতেই পারেন, ডিমের কুসুম কিভাবে আলাদা করবো? অনেকগুলা বুদ্ধি আছে, সবচেয়ে সহজ বুদ্ধিটা বলি। ডিমটা ফাটায়ে হাতে নেন (আগে ভালো করে হাত ধুয়ে নিলে ভালো। না ধুইলেও সমস্যা নাই। একটু ময়লা ধুলা না মিশলে খাবারের টেস্ট খুলে না)। হাতের নীচে একটা বাটি রাখেন। এরপরে ডিম আঙ্গুলের উপর রেখে একটু ঝাকাঝাকি করেন। আঙ্গুলের ফাঁক দিয়ে ডিমের সাদা অংশ বাটিতে পড়ে যাবে আর কুসুম আপনার হাতে রয়ে যাবে। অথবা পুরা ডিম না ফাটিয়ে একটা ছোট সিকি সাইজের ছিদ্র করে ওটা বাটির উপর উপ্তা করে ধরেন। ডিমটা যদি কোন ভদ্র বংশের মুরগীর পারা হয়ে থাকে তাহলে ডিমের সাদা অংশ ভদ্রলোকের মতো বেরিয়ে আসবে, কুসুম রয়ে যাবে। এবার এইরকম করে ৬ টা ডিমের কুসুম নিয়ে ওইটার সাথে চিনি মিশান। কতটুকু চিনি মিশাবেন? হে হে, পরিমাণমতো মিশান। আপনি কতটুকু মিষ্টি পছন্দ করেন আমি কেমনে জানবো? আমি সাধারণত ৬ টা ডিমের কুসুমের সাথে এক কাপ চিনি মিশাই। এখন আপনি ভেজাইল্যা লোক হলে নিশ্চয়ই জিজ্ঞেস করবেন, কি সাইজের কাপ। উত্তর হচ্ছে চা খাওয়ার কাপ! যাই হোক চিনি কম মিশালে ক্ষতি নাই, লেডি ফিঙ্গার নিজেই মিষ্টি তারপরে আমরা উপরে চকলেট আর সুইট কোকো পাউডার দিবো। ডিমের কুসুম আর চিনি মিশায়ে ভালো করে বিট করেন। বাসায় কোন বিটার বা মিক্সার থাকলে ওইটা দিয়ে করতে পারেন। নাহলে একটা বড় বাটিতে ডিম আর চিনি ফেলে একটা বড় চামচ দিয়ে ঘুঁটাতে থাকেন। হাত ব্যাথা হয়ে যাওয়া পর্যন্ত ঘুঁটাতে থাকেন। এইবার এই মিশ্রণকে চুলায় নিয়ে রান্না করতে হবে। সরাসরি চুলায় দিলে এইটা মিষ্টি ডিম ভাজি হয়ে যাবে। সেটাও খারাপ কিছু না। একটা ভালো কিছু রান্না করতে গেলে অনেকসময় বাই প্রোডাক্ট হিসেবে অনেক সাইড আইটেম বের হয়ে আসে। অপছন্দনীয়কে অথবা পাড়া-প্রতিবেশী, বন্ধু-বান্ধব যাদেরকে অপছন্দ করেন তাদের ডেকে ওইটা খাওয়ায়ে দিবেন। আমার বাসায় যেমন আদর করে বন্ধু বান্ধবকে কিছু খেতে দিলে সন্দেহের দৃষ্টিতে তাকায় সবাই। একটু করে খুঁটিয়ে খেয়ে আগে বোঝার চেষ্টা করে ঘটনা কি, আবার কি "নাগার মিষ্টি" খাওয়াতে চাইছি নাকি। "নাগার মিষ্টি" কি জিনিস সেইটা একটু বলি। এক ভারতীয় কলিগ আছে নাগরাজন নামে। প্রতিবার দেশ থেকে ফিরে আসার সময় স্পেশাল হায়দ্রাবাদি সন্দেশ নিয়ে আসে। কেমন জানি সবুজের মাঝে সাদা আর লাল রঙের ডিজাইন করা সিলিন্ডার আকারের জিনিস। খাওয়া মাত্র মাথা ঘুরান দেয় আর পেট নেমে যায়। সেই নাগার মিষ্টির দুই প্যাকেট থেকে দুই সপ্তাহ চেষ্টা করে আমি দুইটা শেষ করতে পেরেছি। তারপরেই বন্ধুবান্ধবকে দাওয়াত করে চালান করার চেষ্টা করেছিলাম। সেই একই মিষ্টির চার প্যাকেট আমার বসের কপালেও জুটেছিল। নাগার কন্ট্রাক্ট চাকরি পার্মানেন্ট করার কথা চলছিলো। সেই মিষ্টি খেয়ে এসে পরদিন বস গম্ভীর মুখে এসে বলে "উই আর নট রেডি টু মুভ ফরওয়ার্ড ইয়েট"। 
যাই হোক, আমি দেখি ধান বানতে ইভা রহমানের গীত শুরু করলাম। রান্নায় ফিরে যাই। ডিম চিনির মিশ্রণকে সরাসরি চুলায় না দিয়ে আমরা এটাকে ডাবল বয়লারে দিবো। নীচে পানি থাকবে ওই পানির ভাপে উপরের তাকের ডিম-চিনি রান্না হবে। ডাবল বয়লার না থাকলে একটা বড় হাড়িতে অর্ধেক ভর্তি করে পানি গরম করেন, আর ওইটার উপর একটা প্যান বসিয়ে সেইখানে রান্না করেন। মাঝারি আঁচে রান্না করবেন আর ক্রমাগত নাড়তে থাকবেন। নাইলে আবারও মিষ্টি ডিম ভাজি খেতে হবে। ১০ মিনিট পরে জিনিসটা নামিয়ে ঠাণ্ডা হতে দিন। ওই ফাঁকে ক্রিম চিজ আর ফুল ক্রিম দুধ নিয়ে ভালো মতো মেশান। মিক্সার থাকলে সেটা দিয়ে নাইলে ব্লেন্ডার দিয়ে। হাত দিয়ে করতে গেলে খবর হয়ে যাবে এবং শেষে দুধে মাখা ছাগলের লেদা সাইজের কিছু চিজ এর গুটুলি তৈরি হবে। আবার খাওয়ানোর জন্য আপনাকে বকরি খুঁজতে হবে। ব্লেন্ড করে ফেললে বেশ সুন্দর একটা অর্ধ তরল মিশ্রণ তৈরি হবে। এইবার ওইটার সাথে আপনার আণ্ডা-চিনির মিশ্রণটা মেশান। সাথে দুই চামচ তরল কফি মেশান। এইবার একটু টেস্ট করে দেখেন। মিষ্টি কম হলে একটু চিনি দেন, বেশী হলে আরেকটু দুধ বা চিজ মেশাতে পারেন। ঠিক মতো মেশানোর পর জিনিসটা দেখতে অনেকটা এইরকম হবে। যদি এইরকম না হয়ে লাল, সবুজ, কটকটা হলুদ বা বেগুনি রঙের হয় তাহলে বুঝবেন "সামথিং ইজ রং"।

চিত্রঃ ডিম,চিনি,দুধ, চিজ মিশ্রণ
এইবার একে পাশে রেখে কফি আর লেডি ফিঙ্গার কে নিয়ে কাজ করেন। প্রথমে কফিকে একটু পানি মিশায়ে হালকা করেন। একটু চিনিও দেয়া যায় কফির মধ্যে। এইবার একটা করে লেডি ফিঙ্গারকে ধরে কফির মধ্যে চুবানি দেন। রিমান্ডে নিয়ে কথা বের করার জন্য পুলিশ যেভাবে মাথা ধরে পানিতে চুবানি দেয় ঐরকম নিষ্ঠুর ভাবে দেবেন না। প্রেমিকার সাথে জলকেলি করার সময় তার সাথে যেভাবে দুষ্টুমি করে পানি যুদ্ধ খেলেন, ঐরকম মিষ্টি করে চুবান। তবে বেশীক্ষণ না। জীবনে কখনো না কখনো আয়েশ করে চায়ের মধ্যে গ্লুকোজ বিস্কুট ডুবাতে গিয়ে নিশ্চয়ই এইরকম অভিজ্ঞতা হয়েছে। নেতানো বিস্কুট আপনাকে ফেলে জলে ডুবে আত্মহত্যা করেছে আর আপনি তার লেঞ্জার একটা ক্ষুদ্র অংশ হাতে নিয়ে বেকুবের মতো বসে আছেন। তবে লেডি ফিঙ্গাররা গ্লুকোজ বিস্কুটের মতো এতোটা নপুংসক না, খানিকটা চুবানির পরেও বেশ দাড়িয়ে থাকে। যদি বড় কোন ট্রে তে বানাতে চান তাইলে একটা একটা করে চুবানো বিস্কুট সারি করে বসান। তার উপরে ওই তৈরি করা মিশ্রণের অর্ধেক ঢালেন, তারপর আরেক সারি চুবানো বিস্কুট বসিয়ে বাকিটুকু ঢালেন। আর শট গ্লাসে করতে চাইলে একটা লেডি ফিঙ্গারকে দুই টুকরা করে চুবান আর তারপর গ্লাসের মধ্যে ঠুসে দেন। একটু চুবানো বিস্কুটের কোনা ভেঙ্গে খেয়ে দেখুন। যদি মাথা চক্কর দেয় বুঝবেন কফি বেশী কড়া হয়ে গেছে, পানি দিয়ে হালকা করুন।

চিত্রঃ সুইসাইডাল লেডি ফিঙ্গার ইন কফি
এর পরে গ্লাসের প্রায় তিন চতুর্থাংশ ভর্তি করে মিশ্রণ ঢেলে দিন।

চিত্রঃ তিরামিসু -১
এরপরে একে কোকো পাউডার আর চকলেট দিয়ে সাজুগুজু করান। চায়ের ছাঁকনিতে সেমি সুইট কোকো পাউডার নিয়ে ওই ছাঁকনি আপনার গ্লাসের উপরে নিয়ে ঝাকাঝাকি করুন। উপরে সুন্দর একটা কোকো লেয়ার তৈরি হবে।


চিত্রঃ তিরামিসু -২
এরপরে কোন চকলেট থাকলে ওইটাকে ভেজিটেবল পিলার দিয়ে শেভ করে করে কিছু চকলেট দিন। পেন্সিল শার্পনারে যেই রকম বাই প্রোডাক্ট বের হয়, চকলেট গুলা দেখতে ঐরকম হবে। পিলার না থাকলে নিজ দায়িত্বে শেভিং রেজার দিয়ে চকলেট কামানোর চেষ্টা করে দেখতে পারেন। সেই ক্ষেত্রে চকলেটের উপর আপনার দাড়ি বা অন্য কিছুর আরেকটা লেয়ার হয়ে গেলে আমার দোষ নাই।

চিত্রঃ ভেজিটেবল পিলার
ঝামেলা এড়াতে চাইলে গুটুলি সাইজের একটা চকলেট দুই ভাগ করে উপরে দিয়ে দিতে পারেন। ঐযে আমি যেমন করে দিয়েছি। জিনিসটা বাহারি ট্রে তে সাজানোর পরে রূপ আরেকটু খুলেছে। এইবার সবকয়টাকে নিয়ে ফ্রিজে ঢুকিয়ে সারা রাত রেখে দিন। বেশী তাড়া থাকলে ঘণ্টা চারেক পরেও বের করে ফেলতে পারেন। হয়ে গেলো তিরামিসু।

চিত্রঃ তিরামিসু -৩
খেতে খারাপ হবার কথা না। তারপরেও যদি হয় কারনটা বোঝার চেষ্টা করুন। সবচেয়ে সাধারন সমস্যা হতে পারে, কফি বেশী কড়া অথবা পানসে করে ফেলেছেন অথবা চিনি কম বা বেশী দিয়ে ফেলেছেন। তিরামিসু ফ্রিজে জমার পরে বেশ নরম (মুখে দিলেই গলে যায়) একটা জিনিস হবে। যদি দেখেন বেশ তরল তরল রয়ে গেছে জমার পর, বুঝবেন চিজ কম হয়েছে, পরেরবার আরেকটু বাড়িয়ে দেবেন। আর যদি বেশী শক্ত হয়ে যায় পরেরবার মিল্ক একটু বাড়িয়ে দেবেন। একটু যত্ন নিয়ে রান্না করলে প্রথমবারেই জম্পেশ একটা জিনিস হওয়ার কথা। না হলে কোথায় ঘাপলা হয়েছে বের করে পরে আরেকবার চেষ্টা করুন। তাও ভালো না হলে, অভিনন্দন! পৃথিবীতে কিছু বিরল প্রতিভার মানুষ জন্মায় যারা দিনের পর দিন একই রান্না একই পরিমাণে কুৎসিত করে রেঁধে যেতে পারে। আপনি তাদের একজন। হতাশ হবার কিছু নেই, চেষ্টা করে দেখুন অন্য কিছুতে আপনার প্রতিভা খুলে কিনা। গান গান, পদ্য লিখেন, নাচেন, নাচান, দরকার হলে রাজনীতিতে যোগদান করুন কিন্তু রান্নাঘর থেকে দূরে থাকুন!  


ছবি: 


 

 

 

 

 

 

 

 

 

 

 

 

 




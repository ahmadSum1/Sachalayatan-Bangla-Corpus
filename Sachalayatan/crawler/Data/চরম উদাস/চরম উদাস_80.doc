জগা খিচুড়ি - ০৫




আমার ধারনা আজকাল সবাই ভ্রু কুঁচকে জগাখিচুড়ি পড়তে বসে। রসিকতা দেখলে আরও ভুরু কুঁচকে যায়। বুঝে এই ব্যাটা আগের জন্মে নিশ্চয়ই ক্যানভাসার ছিল। প্রথমে আলতু ফালতু কথা বলে লোক হাসানোর চেষ্টা করে। তারপর ঝোলা থেকে জ্ঞানের ট্যাবলেট বের করে। নাহ, আজকে কোন জ্ঞান দিতে বসিনি। তবে কিনা ঘরপোড়া গরু সিঁদুরে মেঘ দেখলে ভয় পায়। জোর বাতাস দেখলে লুঙ্গিয়লা দুশ্চিন্তায় পড়ে। আটকে যাওয়া শিশু চেইন অলা প্যান্ট দেখলে ভয় পায়। রিমান্ডে যাওয়া যুদ্ধাপরাধী ডিম দেখলে আঁতকে উঠে। আর আমরা বাকি সবাই ট্রাক-বাস দেখলেই ভাবি এই বুঝি শেষ! সেইরকম ধোঁকা খাওয়া পাঠককে বিশ্বাস করানো কঠিন যে আর জ্ঞান দিবনা। আবার রসিকতা করতে গেলেও মুশকিল। দুনিয়াতে এমন কোন রসিকতা তৈরি হয়নি যেইটাতে সবাই নির্মল আনন্দ পাবে। কাউকে না কাউকে অপমানিত হতেই হবে। কেউ পচবে, সেইটা দেখে বাকিরা আনন্দ পাবে এটাই রসিকতার মূল কথা। এমনকি নিতান্ত নিরীহ এবং ফ্লপ "রিকশা" জোকস বল্লেও রিকশাওয়ালা এবং দেশের কিছু বুদ্ধিজীবীরা আহত হতে পারেন। এখানে শোষিত এবং নিপীড়িত শ্রেণীকে অপমান করা হচ্ছে। কেন তাকে যাবে কিনা জিজ্ঞেস করে বলা হবে আচ্ছা তাহলে যাও। খালি রিকশা নিয়ে গেলে কোন ভাড়া তো সে পাবে না, এ অত্যন্ত নিষ্ঠুর রসিকতা।

গত জগাখিচুড়ি পড়ে এরকম এক পাঠক দেখি আমার উপর ক্ষেপে উঠেছে। প্রশ্ন, আমি কেন রসিকতার স্কেল নির্ধারণ করে দিতে চাচ্ছি। রসিকতার আদৌ কি কোন সর্বজন স্বীকৃত মাপকাঠি আছে? কেন আমি এক রিকশা, দুই রিকশা করে রিকশা কে রস মাপার স্কেল বানাতে চাইছি? অথবা কেন রস-আলো ম্যাগাজিন কে রস মাপার একক হিসেবে ধরছি? খুবই জটিল প্রশ্ন। শুনে হাত পা ছড়িয়ে কাঁদা ছাড়া আমার কিছুই করার নেই। তবে এ অভিযোগ সত্যি যে বার বার "আমি খুবই রসিক মানুষ" এই ধরনের কথা বলে সবার কান ধরিয়ে দিয়েছি। কারনও সহজবোধ্য। রসিক বা ভাঁড় মানুষকে কেউ অতো সিরিয়াস ভাবে নেয় না। ভুলে কোন বেফাঁস কথা বলে ফেললে, পরে বলে দিলেই হবে ভাই মশকরা করে বলছি। লোকজনও সমর্থনে এগিয়ে আসবে, পাগল ছাগল মানুষ, এরে মাফ করে দেন। সে যাই হোক, পুরনো সতর্কবাণী আবারও দিয়ে নিচ্ছি। জগাখিচুড়ি কোমল পেটে হজম হবার নয়। এ খিচুড়িতে বিভিন্ন ধরনের মসলা আছে, তাঁর মধ্যে কিঞ্চিৎ (!) অশ্লীলতার গন্ধ পেতে পারেন কেউ কেউ। আপনার পেট যদি ওশিলভের মতো কোমল হয় তবে সামনে এগুনোর আগে সাবধান!  

আমাদের মিস্তিরি স্কুলে বেশ বিচিত্র কিছু শিক্ষক ছিলেন। একজন ছিলেন সবার উপরে। বিচিত্র সব ঝাড়ি দিতেন, সাথে বিচিত্র সব কাহিনী শুনাতেন। আমাদের এক বন্ধু, আকারের কারনে তার চলাফেরা একটু ধীর গতির। স্যার হাজিরা নিচ্ছে, বেচারা চেয়ার থেকে আলতো করে একটু নিতম্ব উঠিয়ে বলে, ইয়েস স্যার। শিক্ষক মশাই রোল কল থামিয়ে খাতা বন্ধ করে নাটকীয় দৃষ্টিতে ওর দিকে তাকিয়ে বললেন, থাকো কুথায়? বন্ধু আমতা আমতা করে বলে, স্যার মালিবাগ। এবার তিনি গর্জে ওঠেন, মালিবাগ এর পোলা বইসা অ্যাটেনডেন্স দাও, গুলশান বনানীতে থাকলে তো শুয়া পড়তা। মিলিটারি স্কুলে কত ঝাড়ি খেয়েছি, গায়ে লাগেনি। ভেবেছিলাম বিশ্ববিদ্যালয় জীবনে অপার স্বাধীনতা, শিক্ষকরা ছাত্রদের ভয় পায় কিন্তু মিস্তিরি স্কুলে এসে তার কোন নমুনা দেখলাম না, ঝাড়ি খেয়েই যেতে লাগলাম। অদ্ভুত সব কথা বলতেন সেই শিক্ষক। প্রথমদিনই আমাদের বলে, টেকনোলজি শিখে কি হবে, টেকনোলজি তো কয়দিন পর পর বদল হয়, শেখার জিনিস হইলো আদব কায়দা। আমরা ক্লাসে বেশীরভাগ সময় ইঞ্জিনিয়ারিং ফেলে আদব কায়দা শিখতে লাগলাম। অদ্ভুত সব গল্প শোনাতেন। কোন এক ছাত্র নাকি তার শিক্ষকের সাথে বেয়াদবি করেছিলো। তারপর দেখে সব বইয়ের লেখা তার কাছে ফাঁকা হয়ে গেছে। যেই বই খুলে, দেখে সাদা পৃষ্ঠা। শিক্ষকের সাথে বেয়াদবি করার কারনে তার সব বিদ্যা চলে গেছে। নানা গল্প ঘুরিয়ে ফিরিয়ে বলতেন। থিম একটাই, শিক্ষককে সম্মান করতে হবে, যথেষ্ট আদব কায়দা প্রদর্শন করতে হবে। অবশ্যই করতে হবে। কিন্তু শুধু মাত্র শিক্ষক হিসেবে চাকরি পেলেই কেউ শিক্ষক হয়না। পরিমল ও তো শিক্ষক, তাই বলে তাকে সম্মান করতে হবে? এরপর অনেক দিন চলে গেছে, আরও অনেক কিছু বুঝতে শিখেছি। নিজেও শিক্ষক হয়েছি। সম্ভব হলে সেই শিক্ষক কে বলে আসতাম, পারলে একজন বুয়েটের মোহাম্মদ আলী হয়ে দেখান। এম্নিতেই সবাই সম্মান করতে শিখে যাবে, কষ্ট করে আদব কায়দার কোর্স করাতে হবে না।

আমাদের পাড়ায় মোস্তাক ভাইয়ের ভিডিও সিডির দোকান ছিল। ঠিক আমাদের পাড়া না,আমাদের পাশের পাড়া যেখানে আমাদের বন্ধু মিনহাজ থাকতো। নিজের পাড়ায় একটা ইজ্জত আছে, ওইখানের সিডির দোকানে গিয়ে দুই নম্বর, তিন নম্বর সিডি নেয়া যায় না। পাশের পাড়ায় ওই সমস্যা নেই। আমরা দল বেঁধে যেতাম সিডি আনতে। সমস্যা হতো মিনহাজের। আমরা যখন দোকানের ভেতরে ঢুকে সিডি ঘাটাঘাটি করতাম, ও তখন বিমর্ষ মুখে বাইরে দাড়ায়ে থাকতো। নিজের পাড়ায় ওর ইজ্জত আছে, দরকারের চেয়ে আরও অনেক বেশী পরিমাণেই আছে। সারাজীবন টিউশনি করেছে নিজের পাড়ায়। অলি গলিতে তার সব ভক্ত ছাত্র ছাত্রী। প্রতি সন্ধ্যায় লুঙ্গী পরে হাওয়া খেতে বের হয় আর মোড়ে মোড়ে দাড়িয়ে বিভিন্ন ভক্তদের জ্ঞান দেয়। দেশ, সমাজ, অর্থনীতি, শিক্ষানীতি থেকে শুরু করে রাজনীতি পর্যন্ত। আমাদের পছন্দ মতো সিডি খুঁজে বের করতে টাইম লাগে। ততক্ষণ মিনহাজ বাইরে দাড়িয়ে ভক্তদের জ্ঞান দেয়। আমি শিল্প মানসিকতার মানুষ। মাজিদ মাজিদি থেকে শুরু করে হিচকক পর্যন্ত সব কিছুই দেখি। মাঝে মাঝে বিনোদনের প্রয়োজনে যে অন্য কিছুও দেখতে হয়না তা নয়। ফজল এতো গ্যাঞ্জাম এর মধ্যে দিয়ে যায় না, দোকানে ঢুকেই বলে মোস্তাক ভাই ভালো দেখে দুইটা টু, সাতটা থ্রি দেন তো। সমস্যা হয় সবচেয়ে রনি কে নিয়ে। সে এইটা দেখে ওইটা শুকে কিছুই সহজে পছন্দ হয়না। অনেক ঘেঁটেমেটে একটা কিছু বের করে শুরু করে হাজারটা প্রশ্ন। মোস্তাক ভাই এইটা কি ভালো হবে? কাহিনী আছে? ঘটনা কি ঘরের ভেতর নাকি বাইরে? সিন কি চারটা নাকি পাঁচটা? struggle আছে নাকি একটু?  অবশেষে মোস্তাক ভাই যখন ঝাড়ি দেয়, ওই মিয়া নিলে নেন নাইলে ভাগেন। তখন বাছাই করা একটা সিডি নিয়ে গম্ভীর মুখে হাটা দেয়। আমরা জানি শালা যেই কঞ্জুস, ওই একটাই বার বার রিওয়াইন্ড করে কয়েক সপ্তাহ ধরে দেখবে। আমরা তিনজন যখন বের হই, মিনহাজ তার গুণমুগ্ধ ছাত্রদের ফেলে আমাদের পিছন পিছন ছুট দেয়। ঘ্যানঘ্যান করতে থাকে একে একে সবার কাছে গিয়ে, দোস্ত একটা সিডি দে না। ফজল তার নয়টা সিডি বুকের সাথে শক্ত করে চেপে ধরে রাখে। মিনহাজ প্যানপ্যান করেই যায়, আচ্ছা তুই তো আর এক রাত্রেই নয়টা দেখবি না, দে না আমাকে একটা, যেইটা তোর কাছে সবচেয়ে কম ভালো মনে হয় ওইটাই দে। ফজলের মন গলে না, ক্ষেপে গিয়ে বলে আমি নয়টা কেন নব্বইটা দেখব এক রাতে তোর কি? রনির কাছে আছেই একটা, তাই ওর কাছে আর কান্নাকাটি না করে আমার কাছে আসে। আমি বেশী ঝামেলা না করে, যেইটা কম ভালো (!) সেই সিডি ওর হাতে ধরিয়ে দেই। ছোকরা তাক ধিনা ধিন করে খুশী মনে লুঙ্গীর চিপায় সিডি লুকিয়ে নিয়ে চলে যায়। যাবার পথে ভক্ত ছাত্রদের আবার কিছুক্ষণ সমাজনীতি, অর্থনীতি, শিক্ষানীতি, রাজনীতি নিয়ে জ্ঞান দিয়ে যায়। পরদিন সকালে ওর ফোন পাই। ঘুম ভেঙ্গেই শুনতে হয় অশ্রাব্য গালিগালাজ। সারা রাত এক হাতে বাঁকা বাঁশের বাঁশরি আর অন্য হাতে মাউস নিয়ে কম্পিউটারের সামনে বসে ছিল সিডি চালায়ে। কোন কিছুই ঘটেনি! আমি বোঝানোর চেষ্টা করলাম, দেখ আমি ফজল আর রনির মতো আজেবাজে সিনেমা দেখি না। শৈল্পিক সিনেমা দেখি। ওইসব শৈল্পিক ছবিতে ভাগ্য ভালো হলে কিছু দেখাতেও পারে আবার নাও দেখাতে পারে। মিনহাজ প্রায় কাঁদতে কাঁদতে আমার কাছে বিচার দেয়, একটা কিছুও ছিলোনা, একটা কিস পর্যন্ত না, এইগুলা কি সিনেমা বানায় এরা, আমরা কি পয়সা দেই না, আমাদের ট্যাক্সের টাকা নিয়া ফাইজলামি, এদের কি বিচার হবে না? বুঝতে পারি উত্তেজনায় ওর ব্রেন, লজিক সবই আউলায়ে গেছে। 

দুনিয়াতে বহু অপ্রয়োজনীয় জিনিস আছে। গোলাম আজম, হোমো এরশাদ, মন্ত্রী আবুল, মন্ত্রী শাজাহান,  রমণীর গোঁফ এবং ম্যান বুবস এইগুলা সবই অপ্রয়োজনীয় বোঝা। আমাদের ক্লাসে একবার আমরা ম্যান বুবস এর সাইজ অনুসারে রেটিং করেছিলাম। আমার স্থুলদেহী বন্ধু তালেব বিশাল ব্যবধানে "স্তন সম্রাট" উপাধি পেল। উপাধি পেয়ে তাকে খুব একটা খুশী মনে হলো না, বরং আমাদের দিকে তেড়েফুঁড়ে এলো।  প্রদীপ "স্তন রাজ" হয়ে মনে হয় একটু মনঃক্ষুণ্ণ হলো। মন খারাপ করলেও একসময় মেনে নিলো সম্রাট এর চেয়ে ও অনেক পিছিয়ে। সম্রাট আর রাজার জন্যে আমরা পুরস্কারের ব্যবস্থা করেছিলাম একটা 40DD  সাইজ এর ব্রা আর একটা জরির কাজ করা ওড়না। পুরষ্কার দিতে গেলে তালেব ক্ষেপে গিয়ে আবার আমাদের ধাওয়া করলো। প্রদীপ অবশ্য খুশী মনে ওড়না পরে ঘুরতে লাগলো। মোতালেব "স্তন সেনাপতি" হয়ে প্রদীপ কে চ্যালেঞ্জ করে বসলো। বলে, শার্ট খোল হারামজাদা, দেখিয়ে দেই সবাইকে কে রাজা আর কে সেনাপতি। আমরা অনেক বলে কয়ে ওকে শান্ত করলাম। বুঝালাম সেনাপতি হয়ে থাক আপাতত। তত্ত্বাবধায়ক সরকার আসুক, তখন তো তুইই রাজা। এরপর একে একে "স্তন  উজির",  "স্তন মন্ত্রী",  "স্তন প্রতিমন্ত্রী",  "স্তন আমলা"   সহ আরও বেশ কিছু সান্ত্বনা পুরষ্কার ছিল। তবে সবচেয়ে খুশী হল শুঁটকাদেহী রনি আর ফরিদ "স্তন ফকির" আর "স্তন মিসকিন" উপাধি পেয়ে। শার্ট খুলে তাইরে নাইরে না করে নাচতে শুরু করলো। আমরা মনোযোগ দিয়ে দেখলাম শালাদের অবস্থা keira knightley এর চেয়েও খারাপ, উপাধি যথাযথ হয়েছে। 

জগাখিচুড়ি পড়ার পর থেকে আমাদের এখানে সবাই বাংলা ব্যাবহারে অনেক বেশী সতর্ক হয়েছে। কেউ আর চা টা খেতে চায় না, ঝামেলা এড়াতে ইংরেজি বলে, টি টা খেতে চায়। একজন আবার বেশী পাকনামি করে বলে, টি টি খাবো। বেইজ্জতি কারবার। আমি নিজেও এতো জ্ঞান দিয়ে ধরা খেয়ে গেলাম। চা বানানোর নিয়ম বলছিলাম। সবাই সাধারণত আগে পানি দেয়, তারপর চা পাতা দেয়, চা হয়ে এলে তখন দুধ চিনি দেয়। আগে দুধ জ্বাল দিয়ে নিয়ে আরেকভাবে বানানো যায়। সেটাই আগ্রহ নিয়ে জ্ঞান দিচ্ছিলাম। প্রথমে আমি পানি দেই, তারপরে দুধ দেই। দুধ গরম হলে দুধে চা টা দেই। এই পর্যন্ত বলেই বুঝলাম ভুল করে ফেলেছি। চিনি আর দেয়ার সময় পেলাম না। তার আগেই সবার খিক খিক হাসি শুরু হয়ে গেলো।

 আজকের খিচুড়ি এখানেই শেষ করি। কত ভদ্রলোক হয়ে গেছি দেখছেন, কোন রকমের জ্ঞান না দিয়েই এবার ছেড়ে দিলাম। এমন না যে চারিদিকে সব সুসংবাদ শুনছি। আমরা যেমন ছিলাম তেমনি আছি। শুধু মাত্র গ্লাস অর্ধেক খালি না ভেবে ভাবার চেষ্টা করছি গ্লাস অর্ধেক ভরা। বস্তুত আমাদের গ্লাস অর্ধেক ও ভরা নেই, কয়েক ফোঁটা পানি আসে মাত্র। কিন্তু সেটাই কম কি? বাংলাদেশ আবারও হেরেছে জিম্বাবুয়ের কাছে কিন্তু এবার অন্তত লড়াই করেছে। তারেক মাসুদ চলে গেছে, আমরা তো আছি। হয়তো এই সচল থেকেই আরেকজন তারেক মাসুদ বের হয়ে আসবে। শুরু হবে পরিবহন ব্যবস্থার দুর্নীতি নিয়ে তৈরি করা একটা ডকুমেন্টারি দিয়ে। ছবির শ্রেষ্ঠাংশে থাকবে আবুল এবং শাজাহান। তারপর এই পরবর্তী প্রজন্মের আমরাই মুক্ত চিন্তা নিয়ে ছবি বানাবো,  মুক্তিযুদ্ধ নিয়ে ছবি বানাবো। একটা মাটির ময়না অথবা একটা মুক্তির গান হয়তো কখনই বানাতে পারবোনা। কিন্তু মেহেরজানের মতো বিষ্ঠা তো অন্তত বানাবো না। তারেক মাসুদ আর মিশুক মুনীরের হত্যার (একে হত্যাই বলা উচিৎ)  পর সচল সহ বিভিন্ন ব্লগ, সোশ্যাল নেটওয়ার্কে ঝড় বয়ে গেছে। কেউ গদ্য লিখে, কেউ কার্টুন একে, কেউ কবিতা লিখে, কেউ ছড়া লিখে নিজের ক্ষোভ প্রকাশ করেছে। বাস্তবতা হয়তো এটাই যে আর এক মাস পড়ে আমরা সব ভুলে গিয়ে নিজের জীবন নিয়ে ব্যস্ত হয়ে যাবো। কিন্তু ভাবতে ভালো লাগে এরকম বিভিন্ন মানুষগুলোর শক্তি এক হয়ে একদিন আরেকজন তারেক মাসুদ বা মিশুক মুনীর তৈরি হয়ে যাবে। ওইরে, ঝোলা থেকে সর্ব রোগের মহৌষধ ট্যাবলেট বের হয়ে গেছে। বিদায় নেই।
জগা খিচুড়ি - ০১
জগা খিচুড়ি - ০২
জগা খিচুড়ি - ০৩
জগা খিচুড়ি - ০৪


মিলেমিশে থাকা



একবার এক গ্রুপে জামাত শিবিরকে ব্যান করার দাবী উঠলো। দাবীর তীব্রতায় প্রথমে সবাই বেশ হকচকিয়ে 'আমি সাথে আছি' টাইপ বক্তব্য দিয়ে সংহতি প্রকাশ করলো। দুইদিন পর গর্ত থেকে আস্তে আস্তে ল্যাজ বের হওয়া শুরু হল। প্রথমে মিনমিন তারপর বেশ জোরেশোরে বলা শুরু হল, "বুঝলাম জামাত শিবিরকে ব্যান করা হচ্ছে কিন্তু শুধু জামাত শিবির কেন, সমস্ত পলিটিক্স ব্যান করা নয় কেন। ঐযে দেখেন ছাত্রলীগও তো বেশ ইয়ে টিয়ে সন্ত্রাস করে।" এই ধরনের কথা শুনলে চট করেই বুঝে ফেলা যায় তার ন্যাজখানা কোনদিকে মুখ করে আছে। কিন্তু চট করে বোঝা যায়না দ্বিতীয় শ্রেণীর ন্যাজধারীদের। এদের ন্যাজের নাম হচ্ছে, 'মিলমিশ মিলন মেলা' ন্যাজ। এরা এসে গুনগুন করা শুরু করে, আমরা সবাই মিলে কি সুন্দর মিলেমিশে আছি। কি দরকার এভাবে খোঁচাখুঁচি করার। কি দরকার শান্তি নষ্ট করার। কি দরকার রাজনীতির ভেতর পলিটিক্স ঢুকানোর। সকলের তরে সকলে আমরা, প্রত্যেকে আমরা পরের তরে। ইত্যাদি ইত্যাদি ...
   
একটা একেবারে মৌলিক এবং ভীষণ গুরুতর বিষয় সাধারণ মানুষেরা বুঝতে ব্যর্থ হয় বারবার। জামাত শিবির এবং মৌলবাদীদের আজকে যে এত ভয়ঙ্কর শক্তি এবং প্রতাপ সেই শক্তি এসেছে এই মিলেমিশে থাকার ক্ষমতার জন্য। আগের এক লেখায় বলা হয়েছিল কথাটা। আবারও বলি।
বিষ্ঠাকে রাস্তার ধারে ফেলে রাখলে সেটা বিষ্ঠা। লোকজন সেটাকে এড়িয়ে চলে, একসময় সেটা মাটির সাথে মিশে যায়। কিন্তু সেই বিষ্ঠাকে সুন্দর কাঁচের পাত্রে সাজিয়ে টেবিলে এনে রাখলে সেই বিষ্ঠাকেই সিন্নি ভেবে পূজা দেয়ার লোকের আকাল হয়না। জামাত যেমন গু। এই গু হারিয়ে যাবার কথা ছিল স্বাধীনতার পরপরই। কিন্তু এই গুকে দেশের আবাল লোকেদের কাছে সিন্নি বানিয়েছে বিএনপি নামক পাত্র।
শুধু বিএনপিকে দোষ দিয়ে লাভ নেই। আজকাল নানাভাবে, নানা কারণে, নানা স্বার্থে এই বিষ্ঠার সাথে মিলেমিশে এক হয়ে যেতে চায় মানুষজন। আম্লিগও এই বিষ্ঠাকে মাঝেমাঝে কাছে টানে রাজনৈতিক ফায়দার জন্য। ব্যবসায়ীরা কাছে টানে ব্যবসার ফায়দার জন্য। বলদেরা কাছে টানে এমনি এমনি, কিছু না বুঝেই। যতক্ষণ পর্যন্ত না কোপটা নিজের ঘাড়ে এসে না পরে ততক্ষণ পর্যন্ত বুঝতে পারেনা  এই এক হয়ে থাকাতে আসলে কার ফায়দা হচ্ছে বেশী। 
মৌলবাদী বা জামাত শিবির সম্পর্কে যখন তার সাথে মিলেমিশে চলা লোকজন সার্টিফিকেট দেয় সেই সার্টিফিকেট গুলা সবসময় এরকম ধরণের কিছু হয় - " উনাকে আমি অনেকদিন ধরে চিনি। উনি অত্যন্ত সদালাপী, বিনয়ী এবং অমায়িক মানুষ। কারো সাতে নেই পাঁচে নেই। মতের ভিন্নতা মানুষে মানুষে থাকতেই পারে। উনার সাথে আমার সব মত না মিললেও, আমি জানি উনি একজন চমৎকার মানুষ।" সমস্যা হচ্ছে আমি জীবনে যত কয়টা মোলায়েম, মিষ্টি, সদালাপী, বিনয়ী, অমায়িক মানুষ দেখেছি তাদের সবাই হয় ইনস্যুরেন্সের দালাল নাইলে মৌলবাদের দালাল ছিল। পেশাগত কারণেই  ইনস্যুরেন্স বেচা লোকেরা মোলায়েম, অমায়িক হয়। একই ভাবে পেশাগত কারণে দ্বিতীয় দলটাও অমায়িক হয়। ঘরপোড়া গরু হয়ে সিঁদুরে মেঘ দেখলে ভয় পাই। অপরিচিত অর্ধ-পরিচিত যে কেউ 'আরে ভাই, কেমন আছেন' বলে তেলতেলে হাসি নিয়ে এগিয়ে আসলেই তাই ভুরু কুঁচকে ভাবা শুরু করি হালার মতলবটা কি? লাইফ ইনস্যুরেন্স বেচতে চায় নাকি নির্জনে নিয়ে আমার কল্লা ফেলতে চায়।
গডফাদার সিনেমার একটা বিখ্যাত ডায়লগ ছিল। ডন কর্লিয়নি  তার পুত্র মাইকেল কর্লিয়নি কে বলে, তোমার কাছে যেই নেগশিয়েশনের অফার নিয়ে আসবে বুঝবে সেই বিশ্বাসঘাতক।জীবনে নানা সময় নানা আঙিনায় নানারকমের যুদ্ধ দেখেছি জামাত এবং মৌলবাদের বিরুদ্ধে। একেক যুদ্ধের রকম একেকরকম হলেও প্রতিটা যুদ্ধের সময় এই একটা ব্যাপার কমন ছিল। যুদ্ধের মাঝপথে কেউ না কেউ মিলমিশের অফার নিয়ে আসে। ৭১ এ মিলমিশের অফার নিয়ে এসেছিল শান্তিবাহিনী, রাজাকার, আলবদররা। এখন মিলমিশের অফার নিয়ে আসে ঝামেলা এড়ানো নিতান্ত সাধারণ মানুষেরা। বলে, ওরে থাম থাম লড়িস না, মিলেমিশে থাক।  তারপর তারা এসে মিলমিশ করে জলের সাথে মূত্র মিশিয়ে দেয় বেশ। 
আমার নানা মফস্বল শহরের মোটামুটি চেনাজানা উকিল ছিলেন। ১৪ই ডিসেম্বর এবং তার আগের পরের দেশজুড়ে বুদ্ধিজীবীদের লিস্ট করে হত্যার যে মহোৎসব শুরু হয় সেই লিস্টে তার নামও ছিল। মজার ব্যাপার হচ্ছে তাকে বাড়ি থেকে থেকে ডেকে নেয়ার জন্য যে লোকগুলা এসেছিল তারা কেউ অপরিচিত লোক নয়। এদের অনেকের সাথেই তার কোর্টে দেখা হত। কেউ কেউ বাড়িতেও আসতো নানা পরামর্শ নিতে। এরকমই একদল মুখ চেনা লোক এসে ডিসেম্বরের দ্বিতীয় সপ্তাহে তাকে বাড়ি থেকে ডেকে নিয়ে যেতে চায় আর্মির গোপন ক্যাম্পে। কারণ হিসেবে বলে, উনারা এলাকার গণ্যমান্য লোকজনের সাথে একটু আলাপ করতে চান। এমনি কুশল বিনিময় টাইপের সৌজন্য সাক্ষাৎ। সেদিন আমার নানা কিভাবে অল্পের জন্য জানে বেঁচে গিয়েছিলেন সে অন্য কাহিনী। কিন্তু তার আরেক কলিগ আমাদের পাশের বাসার আরেক উকিল বাঁচতে পারেননি। সৌজন্য সাক্ষাৎ আর আলাপচারিতার জন্য গিয়ে লাশ হয়ে ফিরেছেন। তারা দুজনের কেউই মুক্তিযোদ্ধা ছিলেন না। আমার জানামতে কোন মুক্তিযোদ্ধার সাথে তাদের পরোক্ষ যোগাযোগ বা তাদের সাহায্য সহায়তা করার মতো ব্যাপারও ছিলনা। নিতান্ত সাধারণ ভীতু মানুষ ছিলেন। ১৯৭১ সালে পাকিস্তানি বাহিনীর শত্রুপক্ষ ছিল মুক্তিযোদ্ধারা। শত্রুকে সামনে পেলে বিনাশ করার চেষ্টা করবে এটাই যুদ্ধের নীতি। কিন্তু আমার নানার মতো লোকেরা যারা মুক্তিযোদ্ধা ছিলোনা, যারা সৈন্য ছিলোনা। তাদের একমাত্র অপরাধ ছিল তারা বুদ্ধিজীবী। বাংলাদেশ যদি স্বাধীন হয় তবে এরকমের লক্ষ লক্ষ বুদ্ধিজীবীরা মিলে হয়তো নানাভাবে দেশকে এগিয়ে নিতে সাহায্য করবে। এবং এই লোকগুলা কারা সেই তথ্য পাকিস্তানি সেনাবাহিনীর কাছে থাকার কথা না। শহীদুল্লাহ কায়সার, জহির রায়হান বা ডক্টর ফজলে রাব্বির মতো মানুষরা দেশবরেণ্য নামী লোক ছিলেন। তাদেরকে সবাই হয়তো চিনতে পারে। কিন্তু আমার নানার মতো লোক, যিনি ছোট এক মফস্বল শহরের ছোটখাটো এক উকিল ছিলেন। কারো সাতে নেই পাঁচে নেই। তার নামতো তেমন কারো জানার কথা না। ইয়াহিয়া বা টিক্কা খান বসে তার নাম তালিকায় ঢোকায়নি। পাকিস্তানের কোন মেজর এসেও তার নাম তালিকায় তুলেনি। এইসব তৃণমূল পর্যায়ের বুদ্ধিজীবীদের যে তালিকা করা হয়েছে সেটা করেছে তাদেরই আশেপাশের লোক। এদের ঘর থেকে পাকিস্তানি আর্মি ডেকে নিয়ে যায়নি, ডেকে নিয়ে গেছে তাদেরই সহকর্মী, তাদের বন্ধু, তাদেরই সাথে মিলেমিশে চলা লোক। এদের কেউ কেউ কাজটি করেছে জেনেশুনে, সব বুঝেই। আবার কেউ কেউ হয়তো স্রেফ  ব্যবহৃত হয়েছে তেমন কিছু না জেনেই বা বুঝেই। মিলেমিশে থাকতে থাকতে তাদের বোঝার ক্ষমতা ছিলোনা কিসের সাথে মিলে আছে।সেই লোকেদের বংশধরেরাই এই দেশের বর্তমান প্রজন্ম। এদেরকে ব্যাবহার করেই মৌলবাদী শক্তি দিব্যি মিলে যায় বাকি সবার সাথে। দিব্যি সবার সাথে হাসিখুশি হয়ে অমায়িক হয়ে থাকে।সঠিক সময়ে শুধু চাপাতি বের করে চারিদিক একটু ছেঁটে দেয়। তারপর আবার মিলে যায়। 
তাই বলি কি যে কোন খানে যদি নানা মতের মিলন মেলা, মিলেমিশে থাকা, শান্তি বজায় রাখা, রাজনীতি না করা, পারস্পরিক সহনশীলতা, গোলমাল না করা, অতীত না ঘাঁটা, সব ভুলে সামনে এগিয়ে যাওয়া, ইত্যাদি শব্দমালা দেখতে পান তবে প্রতিবাদ না করুন অন্তত নিজের জান প্রাণ নিয়ে উল্টা ঘুরে দৌড় দিন। আর আমার কথা বিশ্বাস না হলে বরং everything is awesome, গাইতে গাইতে জীবনটা পার করে দিন। কপাল ভালো হলে কোপটা পাশের লোকের ঘাড়ে পড়বে। খারাপ হলে নিজের ঘাড়ে। কি আসে যায় -  everything is awesome



বই চুরি



সেই কোন কালে ওস্তাদ মুজতবা আলী বইকেনা প্রবন্ধে লিখেছিলেন - বই কিনে কেউ কখনো দেউলিয়া হয়না। আলী সাহেবের সারাজীবনের কাজ পিডিএফ হিসেবে নামাতে সময় লাগে মিনিট খানেক। খরচ লাগে শূন্য টাকা। সুতরাং দেউলিয়া হবার প্রশ্নই আসে না। একথা জানার পর তিনি বেঁচে থাকলে আজ কি বলতেন জানিনা। তবে 'বই চুরি করে কেউ কখনো পাপী হয়না' এই কথা নিশ্চয়ই বলতেন না।
কথা বলি বই চুরি নিয়ে। লেখক বা প্রকাশকের কাছ থেকে কোনরকম অনুমতির তোয়াক্কা না করে তার বই স্ক্যান করে, পিডিএফ বানিয়ে সেটাকে ওয়েবসাইটে আপলোড করে, সবাইকে ঘোষণা দিয়ে ফ্রি জ্ঞান বিতরণ এর মতো মহান কাজটি করা নিয়ে। যেই মহান কাজটি করে যাচ্ছে আমারবই ডট কম (http://www.amarboi.com) অথবা গ্রন্থ ডট কম (http://www.grontho.com/) এর মতো সাইটগুলো। বিশেষ করে আমরা যারা প্রবাসী তাদের জন্য রীতিমতো লোভনীয় এরকমের সাইটগুলো। এক ক্লিক করে আপনি মুজতবা আলী, বিভূতিভূষণ বা সুনীলের সারাজীবনের লেখা সাহিত্য নামিয়ে নিতে পারেন। তারপর অবসর সময়ে পড়ুন বসে বসে। নিজের বন্ধুদেরকেও লিঙ্ক দিন। জ্ঞানই তো অর্জন করছেন, অন্যায় কি করছেন?
এ ধরণের কাজ ন্যায় কি অন্যায় সেটা বুঝতে হলে আমাদের ফিরে যেতে হবে প্রাচীন ভারতবর্ষ এবং গ্রীসের ইতিহাস। প্লেটো বলেছিলেন ... হে হে হে হে ভয় পাবেন না। মশকরা করলাম। এটা চুরি কিনা সেটা বোঝার জন্য আপনাকে প্লেটো সক্রেটিস ফুকো ফ্রয়েড কে কি বলেছেন জানার দরকার নেই, কোন ইতিহাস জানার প্রয়োজন নেই। নিজের সামান্য বিবেক বুদ্ধি দিয়েই বোঝা যায়।  চুরি মানে চুরি, চোর মানে চোর।  জ্ঞান উন্মুক্ত হলে অবশ্যই ভালো হয়, কিন্তু সেটাকে উন্মুক্ত করতে গিয়ে লেখকের কাছা উন্মুক্ত করার কোন মানে নেই। ঠিক যেরকম আপনি আপনার প্রাইভেট টিউটর বা বিদ্যালয়ের শিক্ষকের কাছ থেকে জ্ঞানার্জন করে - জ্ঞান তো ফ্রি বলে টাকা না দিয়ে পালিয়ে আসেন না ঠিক তেমনি লেখকের কাছ থেকেও আপনি ফ্রি আশা করতে পারেন না। অনেকেই ফ্রি দিতে ইচ্ছুক, সেটা তাদের মহানুভবতা, দায়িত্ব নয়। জ্ঞান যেরকম প্রতিটি মানুষের অধিকার, তারচেয়েও বড় অধিকার অন্ন । কিন্তু সেই অধিকার নিশ্চিত করতে গিয়ে আপনি নিশ্চয়ই পাড়ার মুদির দোকান থেকে পাউরুটি উঠিয়ে নিয়ে দৌড় দেন না। আপনার যদি টাকা থাকে তবে তার বিনিময়ে দোকানদারের কাছ থেকে সেটা আপনাকে কিনতে হয়। টাকা না থাকলে দোকানদারের কাছে ভিক্ষা চাইতে পারেন। অনেকেই হয়তো সেটা মঞ্জুর করবেন। একইভাবে আপনার যদি টাকা দিয়ে বই কেনার সামর্থ্য বা ইচ্ছা না থাকে আপনি লেখকের কাছে সেটা প্রকাশ করুন। আপনার সামর্থ্য না থাকলে অন্ন ভিক্ষা চাওয়ার মধ্যে লজ্জার কিছু নেই, জ্ঞান ভিক্ষার মধ্যে তো লজ্জার আরও কিছু নেই। লজ্জা আছে চুরির মধ্যে, তারচেয়েও বড় লজ্জা চোরের মায়ের বড় গলা হবার মধ্যে।
লেখকের সব বই পিডিএফ বানিয়ে আপলোড করে দেয়া কোন জ্ঞান-বিতরণমূলক মহান কাজ না। এটা পাইরেটেড মুভি ডাউনলোড, গান ডাউনলোড বা সফটওয়্যার ডাউনলোডের মতোই একটি অপরাধ, যার সরল বাংলা নাম চুরি। যারা এধরণের কাজগুলো করছেন তাদের ভাবখানা অনেকটা রবিনহুড এর মতো। টাকার চেয়েও মহান জিনিস তারা লুট করে বিতরণ করছেন - সেটার নাম জ্ঞান। আমারবই ডট কম এক্ষেত্রে আরেক কাঠি উপরে। তারা চুরির মাল আবার পয়সার বিনিময়ে বিক্রি করছেন। ওদের বাৎসরিক ফি পঁচিশ ডলার দিলে আপনি পাবেন আনলিমিটেড ডাউনলোডের সুযোগ! সকল রবিনহুড চোর হলেও সকল চোরেরা রবিনহুড নয়! তারা নিছকই চোর।
আমরা এমন এক অদ্ভুত সমাজে বড় হয়েছি এবং হচ্ছি যেখানের স্কুল কলেজে ঘটা করে আমাদের শেখানো হয় দাড়িয়ে মূত্রত্যাগ করা বা বাম হাতে ভাত খাওয়া কত বড় অপরাধ সেটা । কিন্তু সফটওয়্যার চুরি করা, প্লেজিয়ারিজম, লেখা চুরি, ছবি চুরি, কপিরাইট, মেধা-সত্ত্ব সম্পর্কে ন্যূনতম জ্ঞানটুকু আমাদের দেয়া হয়না। আমরা তাই পাইরেটেড উইন্ডোজ আর অফিসকে আমাদের বাপদাদার সম্পত্তি মনে করেই এগিয়ে যাই। ব্যবহার করার সময় মাঝেমাঝে মাইক্রোসফটকে দুইচারটা গালিও দিয়ে নেই, কেন তাদের সফটওয়্যারের দাম এত হবে এই বলে। আমরা দিব্যি আরেকজনের তোলা ছবিকে অনলাইনে পেলে সেটা চুরি করে অফলাইনে বই পত্রিকায় নিজের মনে করে ব্যাবহার করে ফেলি।
তাই বলি চুরি করলে চোরের মতোই করুন, চুপিচুপি কাউকে না জানিয়ে। কপাল ভালো হলে দিনশেষে ধরা পরবেন না, দিনের আলোতে সাধু হয়েই থাকবেন। তবে ঢাকঢোল পিটিয়ে সবাইকে জানিয়ে সেই চুরিটা করতে যাবেন না বা সেই চুরিকে মহান কাজ বলে গ্লোরিফাই করতে যাবেন না। কারণ তখন সেটা আর চুরি থাকবে না, সেটা হবে ডাকাতি। চোরকে মানুষ অনেক সময় উত্তম মধ্যম দিয়েই ছেড়ে দেয়, ডাকাতির শাস্তি অত সহজ নয়।
কপিরাইট নিয়ে কথা বলতে গেলে কিছু প্রশ্ন উঠে আসে। শেষ করি সেরকম কিছু প্রশ্ন ও তার উত্তর দিয়ে।
আপনার কি মনে হয়না জ্ঞান উন্মুক্ত হওয়া উচিৎ?
উন্মুক্ত এবং ফ্রি এর মাঝে কিছু পার্থক্য আছে। জ্ঞান অবশ্যই ফ্রি হলে ভালো হয় কিন্তু তার আগে আমাদের প্রথম চার মৌলিক চাহিদা অন্ন, বস্ত্র, বাসস্থান ও চিকিৎসা ফ্রি হলে আরও ভালো হয়। আপনি যেরকম অন্যের লুঙ্গি খুলে নিয়ে দৌড় দেন না, অন্যের বিছানায় জায়গা খালি বলে সেইখানে শুয়ে পড়েন না বা অসুস্থ হলে ওষুধ চুরি করেন না একইভাবে আপনার বই বা জ্ঞান চুরি করার অধিকার নেই। লাইব্রেরী বলে একখানা জিনিস আছে - সেটার নাম কি কখনো শুনেছেন?
গ্রন্থ ডট কম এর উদ্যোক্তা কপিরাইট নিয়ে এই কথা বলেছেন, আপনার বক্তব্য কি?



কপিরাইট নিয়ে কথা বলতে গেলে পুরো বিশ্বের, বিশেষ করে ভারতবর্ষের প্রাচীনতম সময়ের ইতিহাসও চলে আসবে যখন আমরা দেখব, জ্ঞান ছিলো উন্মুক্ত এবং জ্ঞানীদের ভরণপোষণের ভার সম্পূর্ণভাবে সমাজের কাঁধে ছিলো। কিন্তু, এখন সমাজ "উন্মুক্ত-প্লাটফরমের" অবধারিত পরিণতির দিকে এগিয়ে যাচ্ছে, এগিয়ে যাচ্ছে "এক দেশ-এক ভাষার" পরিণতির দিকে। যেখানে বই পাবলিশিং এখন খোদ লেখকের হাতে, সেখানে জ্ঞান-ব্যবসা চলবে কেন? আর যদি আইনের কথাই বলি, তাহলে বলতে হয় আইন এমর একটি জিনিস যা কখনো "বিশুদ্ধতম" হতে পারে না। আইনের মাধ্যমে অত্যাচার, শোষণের ইতিহাস পৃথিবীর সর্বত্রই দেখা যায়, অতীতেও ছিলো, এখনও আছে। মূলত, আমরা যাকে আইন বলি সেগুলো মূলত শাসক প্রণীত বিধিবিধান। যে ধর্মশাস্ত্র আইনের উৎস হিসেবে বিবেচিত হয় তা থেকেই ব্যাখ্যা করে শাসকেরা চিরদিন আইনের নামে শোষণ করেছে। এইদেশে ব্রিটিশ আমলের অত্যাচারী আইনের কথাগুলোও ভুলে যাওয়া চলবে না। তাছাড়া, আইন কোনো স্থির বিষয় নয়। এতে ভুল থাকে, এটি বুড়ো হয়ে যায়। আইন এমন জিনিসও নয় যাকে প্রশ্নবিদ্ধ করা যাবে না। সুতরাং, বুড়ো থুড়থুড়ে আইনের কাছে নতজানু না হয়ে চিরনবীন, সদা ধাবনমান সমাজকেই গুরুত্বদিন বেশী। কারণ, সমাজের প্রচলিত প্রথাই আইন, factum vallet নীতিতে হাজার বিধিবদ্ধ আইনকেও প্রথার মাধ্যমে, ব্যবহার্যের সুবিধার মাধ্যমে উল্টিয়ে দেওয়া যায়।
(বক্তব্যটি ফেসবুকে পাবলিক শেয়ার করা পোস্ট থেকে নেয়া। সূত্র উল্লেখ করে পাবলিক শেয়ার করা বক্তব্য তুলে ধরলে কপিরাইট ভঙ্গ হয়না বলে জানি। যদি এটা অন্যায় বলে মনে করেন কেউ, জানাবেন। ) 

- সত্য ও মিথ্যার মাঝে আমি পার্থক্য করি সহজ একটা পদ্ধতিতে। যেকোনো সরল প্রশ্নের উত্তর দিতে যদি পাঁচটির বেশী বাক্য ব্যয় করা হয় এবং ইতিহাস, দর্শন ও কঠিন কঠিন ইংরেজি শব্দ ব্যবহার করা হয় তবে সেটি মিথ্যা হবার সম্ভাবনাই বেশী। অনুমতি না নিয়ে বই এর পিডিএফ তৈরি ও বিতরণ হচ্ছে চুরি। যে এই কাজ করে সে রবিনহুড নয়, ছিঁচকে চোর - পিরিয়ড।
বিনামূল্যে বই ডাউনলোড হলে লেখক কি মরে যাবে?
- লেখালেখি যাদের পেশা তারা পেটেভাতে মরবে। আমার জন্য লেখালেখি শখ, আমার মতো শৌখিন লেখকদের তেমন কিছু আসবে যাবে না। আমি অনলাইনে লেখতেই পছন্দ করি, পাঠক আমার প্রায় সব লেখা যেন ফ্রি পড়তে পারে সেটা আমি চাই। কিন্তু শুধু আমার মতো শৌখিন লেখক দিয়ে বাংলা সাহিত্য চলবে না। সাহিত্য সমৃদ্ধ হবার জন্য ফুল-টাইম পেশাদার লেখক দরকার। সেইসাথে একজন লেখক তার লেখা কতটুকু, কোথায়, কিভাবে শেয়ার করবে সেই সিদ্ধান্ত নেয়ার অধিকার লেখকের। 
কি করবো, বই এর এত দাম ...
- একটা সত্যিকারের ভালো উপন্যাস লিখতে একজন লেখকের তিন থেকে পাঁচ বছর সময় লাগে। সেই উপন্যাস পড়ার জন্য যদি আপনি দুই-তিনশ টাকা খরচ না করতে পারেন অথবা কোন লাইব্রেরী বা বন্ধুর কাছ থেকে ধার নেবার কষ্টটুকু করতে না  চান তবে আপনার সেটা পড়ার প্রয়োজন নেই। নীচে গোলপিয়া বার্গারের মেনু দিচ্ছি। খুব দামি কোন বার্গারের দোকান নয়, মাঝামাঝি দামের।

এবারে রকমারি ডট কমের মেনু দিচ্ছি।

তিনশ টাকা দিয়ে আপনি মুরগীর ঠ্যাঙ খাবেন নাকি 'তিন পয়সার জ্যোছনা' পড়বেন সেই সিদ্ধান্ত একান্তই আপনার।
ভাই বাইরে থাকি, বাংলা বই পাওয়া অনেক ঝামেলা। পিডিএফ পড়ার লোভ সামলাতে পারিনা। কি করবো? 
- আমার নিজের অবস্থাও আপনারই মতো। ফট করে একটা নতুন বই পিডিএফ আকারে হাতে পেয়ে গেলে মাথা নষ্ট হয়ে যায়, লোভ সামলাতে পারিনা। কিন্তু এই চর্চা বন্ধ হওয়া প্রয়োজন। একটা অনলাইন সংগ্রহশালা গড়ে তোলা সম্ভব যেখানে লেখকদের অনুমতি নিয়ে নামমাত্র মূল্যে অথবা বিনামূল্যে pdf, epub বা অন্য যেকোনো ইবুক ফরম্যাটে প্রবাসীরা বই সংগ্রহ করে নিতে পারবেন। বই-দ্বীপ  (http://www.boidweep.com) ইতোমধ্যে এই কাজটি করে দেখিয়েছে এবং দেখাচ্ছে। এক-দুই ডলার বা বিনামূল্যে তারা নিয়মতান্ত্রিকভাবে ইবুক ডাউনলোড করার সুযোগ করে দিচ্ছে।    
আপনি কি তবে মোস্তফা জব্বারের দলে?
- ভাই আপনের বাড়ি কোন জেলায়? 

 -> প্রাসঙ্গিক আরেকটা উদ্যোগের কথা উল্লেখ করি, বইশেয়ার - http://boishare.com/site । সুহানের এই লেখায় (বই নিয়ে)  বিস্তারিত বলা আছে এ সম্পর্কে। 
আপডেট (ফেব্রুয়ারি ২১ , ২০১৪) - গ্রন্থ ডট কম (http://www.grontho.com/) তাদের সাইট থেকে পাইরেটেড বই সরিয়ে নিয়েছে এবং ঘোষণা দিয়েছে দিয়েছে ভবিষ্যতে লেখকের অনুমতি ছাড়া তারা এখানে বই আপলোড করবে না। কিছু কিছু লেখক তাদের বইগুলো একটা সময় পার হবার পর ওয়েবসাইটে আপলোডের অনুমতি দিচ্ছেন। আশা করি আরও অনেক লেখকরাও এগিয়ে আসবেন।  


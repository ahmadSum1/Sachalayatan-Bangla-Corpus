জগা খিচুড়ি - ০৬



শুরুতেই পুরনো সতর্কবাণী আবারও দিয়ে নিচ্ছি। জগাখিচুড়ি কোমল পেটে হজম হবার নয়। এ খিচুড়িতে বিভিন্ন ধরনের মসলা আছে, তাঁর মধ্যে কিঞ্চিৎ (!) অশ্লীলতার গন্ধ পেতে পারেন কেউ কেউ।
ব্লগে মানুষ কেন লেখে?  প্রতি লেখার জন্য সব পাঠক ৪ আনা করে পয়সা দিলেও তো অন্তত একটা জগা খিচুড়ি লিখে স্বাদে গিয়ে এক থালা খিচুড়ি খাওয়া যেত। তা যখন পাওয়া যায়না তাইলে ঘরের খেয়ে বনের মোষ তাড়িয়ে লাভ কি? আমার কেউ সাক্ষাৎকার নিতে আসলে বলে দিতাম, লিখি সামাজিক দায়বদ্ধতা থেকে। এই যে আমাদের ঘুণে ধরা সমাজ, চারিদিকে এতো অন্যায় অবিচার এর বিরুদ্ধে কলম ধরে ... ইত্যাদি ইত্যাদি। যাই হোক, সাক্ষাৎকার যখন কেউ নিচ্ছে না তখন বলে রাখি আমি লিখি প্রশংসা পাবার লোভে। লোকজন লেখা পরে যখন দুই একটা ভালো মন্দ কথা বলে তখন বেশ গর্বে বুক ফুলে যায়। ঐযে সার্কিট যেটাকে বলেছিল, ইন প্রাইড মাই চেস্ট বিকাম ব্রেস্ট, সেই রকম কিছু। অথবা বাংলাতে বললে গর্বে বুক ফুলে ইয়ে ফকির থেকে ইয়ে সম্রাট হয়ে যাওয়া টাইপ এর কিছু। 


তো মিলিটারি স্কুলে থাকতে আমাদেরও একবার মনে হল এইরকম গর্ব করার মতো কিছু একটা করার। মাথায় ভূত চাপল নাটক করব একটা। আমাদের সেই মেঘনাদ বধের বাংলা শিক্ষককে গিয়ে ধরলাম, পরিচালক হয়ে বেশ একটা রঙ্গ রসে ভরপুর হাসির নাটক নামিয়ে দেয়ার জন্য। তিনি বললেন, হুম। তারপরে ভুরু কুঁচকে জিজ্ঞেস করলেন, বল রস কত প্রকার? রনি কানের কাছে ফিসফিস করে বলে, তিন প্রকার, খেজুরের রস, আখের রস আর যৌন রস। শিক্ষক বললেন, রস নয় প্রকার। বীর রস, করুণ রস, অদ্ভুত রস, রৌদ্ররস, ভয়ানক রস, হাস্যরস, বীভৎস রস, শান্ত রস এবং আদি রস। আদি রসের নাম শুনে রনি একটু নড়েচড়ে উঠেছিলো। কিন্তু শিক্ষক মহাশয় সযত্নে সেইটি এড়িয়ে গিয়ে বাকি আট রসের নীরস বর্ণনা দিতে লাগলেন আর আমরা বিরস মুখে শুনতে লাগলাম। শেক্সপিয়ার নাকি পারতেন প্রায় সব কয়টি রসকে তার নাটকে আনতে, মলিয়ের হাস্যরসে পটু বটে কিন্তু অন্য রসে দুর্বল। ঘণ্টাখানেক জ্ঞানের পর আমরা আবার মিনমিন করে স্মরণ করিয়ে দিলাম আমাদের নাটক করার ব্যাপারটা। তিনি গর্জে উঠলেন, কোথায় পাব আমি সেরকম অভিনেতা, কোথায় পাব আমি সেরকম ষ্টেজ, এখানে ব্যাক স্ক্রিন নেই, ভালো রিহারসেল এর জায়গা নেই, ব্যাক ষ্টেজ নেই, মেকআপ ম্যান নেই,ইত্যাদি ইত্যাদি। আমরা শুধু শুধু দুই ঘণ্টা জ্ঞান রস আহরণ করে দুনিয়ার সব রসের প্রতি বিরস হয়ে রসের মায়রে বাপ বলে বের হয়ে এলাম। টিপু ছিল ক্লাসের সেরা সাহিত্যিক কিন্তু বেশ সিরিয়াস ধরনের। এমনিতে শান্ত কিন্তু একবার কে যেন রবীন্দ্রনাথ আর তার ভাবীকে নিয়ে কুকথা বলায় তার উপর ঝাঁপিয়ে পড়েছিলো। ওকে গিয়ে আমাদের দুঃখের কথা বলতে গিয়ে আবারও আমরা ধরা খেলাম। সেও দেখি রস নয় প্রকার এই তথ্য ভালভাবেই জানে। আরেকদফা রস বিষয়ক জ্ঞান শুনানোর পর আমাদের আশ্বাস দিলো সব কয়টা রস মিলায়ে বেশ একটা রসালো নাটক লিখে দিবে। রনিও বেশ উৎসাহী হয়ে বলল, আদি রসটা আমার হাতে ছেড়ে দে, বাকি ৮ টা তুই মিলায়ে ঘুঁটা দে। এক সপ্তাহ পরে টিপু নাটকের যেই খসড়া লিখে নিয়ে এলো সেটা দেখে আমাদের চোখ কপালে। নাটকের শুরুতেই নায়ক সকাল বেলা ঘুম থেকে উঠে সূর্য দেখে আবৃত্তি করে, আজি এ প্রভাতে রবির কর, কেমন পশিল প্রাণের পর। একটু পরে আবার বৃষ্টি নামে, নায়কের নায়িকার কথা মনে পরে। আবার আবৃত্তি করে, এমন দিনে তারে বলা যায় এমন ঘনঘোর বরিষায়। রনি বলে, সকাল বেলা ঘুম থেকে উঠে মানুষ আগে পাক্কু করে, আবৃত্তি করবে কেন? তুই বরং ওইটাকে করে দে, নায়ক বাথরুমে বসে আছে। ব্যাকগ্রাউন্ডে আবৃত্তি হচ্ছে, আজি এ প্রভাতে পাক্কু কর, একবারে না হলে চা খেয়ে আবার চেষ্টা কর, তাও না হলে দূরে গিয়া মর। সদ্য প্রসবিত নাটকের গর্বে টিপুর মন ভালো ছিল, অন্য সময় হলে কবিগুরুকে অপমানের দায়ে মারামারি লাগিয়ে দিত। সে যাই হোক, পুরা নাটকই দেখা গেলো কাব্য রসে ভর্তি। সবচেয়ে ভয়ঙ্কর শেষ অঙ্কটি। শেষ দৃশ্যে নায়ক মারা যাচ্ছে, কিন্তু পুরাই কই মাছের প্রাণ। মরতে মরতে আবার ক্যাঁতরে উঠে দুই লাইন করে আবৃত্তি করে। শেষে শেষের কবিতা থেকে "নাই অভিমান, নাই দীন কান্না, নাই গর্বহাসি, নাই পিছু-ফিরে দেখা। শুধু সে মুক্তির ডালখানি, ভরিয়া দিলাম আজি আমার মহৎ মৃত্যু আনি" আবৃত্তি করতে করতে নায়কের দম যায়। কিন্তু সেখানেও শেষ না,  এরপর শুরু হয় নায়িকার করুণ সব আবৃত্তি। নায়ক বাংলা মিডিয়াম এর ছেলে হলেও নায়িকা আবার ইংলিশ মিডিয়াম। তাই রবীন্দ্রনাথের কাছা ফেলে এক্কেবারে শেক্সপিয়ারের পেন্টালুন ধরে টান দেয়। নায়ককে চুম্বন করে বলে, I will kiss thy lips, Haply some poison yet doth hang on them, To make die with a restorative. হটাৎ করে পয়জন আসলো কোথা থেকে, অমিত-লাবণ্যই বা কেমনে রোমিও জুলিয়েট হয়ে গেলো আমরা বুঝলাম না। সবচেয়ে বড় সমস্যা নায়িকা পাবো কিভাবে এখানে। টিপু দেখতে অবশ্য বেশ ইয়ে, ঠেলেঠুলে ওকে বানিয়ে দেয়া যায়। রনি অশ্লীল ভাবে হেসে বলল, তুই নায়িকা হলে আমি নায়ক হতে রাজী আছি। আয় আমরা শেষ সিন টা রিহারসেল করি।


বিরক্ত হয়ে আমরা ঠিক করলাম, নাটক না করে যাত্রা টাইপের একটা কিছু করবো কোন রকম স্ক্রিপ্ট ছাড়াই। নায়ক দেশের ভোলাভালা ভালোমানুষ রাজা (অনেকটা আমাদের ইয়াজুদ্দিন স্যার এর মতো) , ভিলেন কুটিল সেনাপতি (অনেকটা আমাদের ... এহ, নাম বলে মিলিটারির প্যাঁদানি খাই আর কি?)। আমাদের সেই "শীষ্য হ" খ্যাত দিগম্বর রশিদ নায়ক। নায়ক হিসেবে ওকে দেখলেই মানুষ হাসবে, কষ্ট করে ডায়লগ বলে হাসাতে হবে না। আর ডায়লগ বলার ক্ষমতাও ওর ছিলোনা। আমাদের তেমন কোন স্ক্রিপ্ট ছিলনা, একেকটা দৃশ্য করতে করতে একটা মোটামুটি স্ক্রিপ্ট দাড়িয়ে গেলো। সমস্যা হলো, রশিদ কিছুই মনে রাখতে পারে না। একেকবার রিহারসেলের  সময় একেক কথা বলতে লাগলো। আমরা বললাম, তাই হোক, ব্যাটা যা খুশী বলুক, বাকিরা ইম্প্রভাইজ করবে। শেষ দৃশ্যে লুঙ্গী পরা রাজা দুষ্টু সেনাপতির সাথে তুমুল তরবারি যুদ্ধ করে। মাস্ক অফ জরো এর কাথেরিন জেটা জোনস এর মতো রাজার লুঙ্গী বিভিন্ন জায়গায় ছিড়ে লোমশ উরু বের হয়ে যায়। অনেক কষ্টে রাজা যুদ্ধে জয়ী হয়। নাটক এমন আহামরি কিছু ছিলোনা, ডায়লগের চেয়ে পুরো নাটকে হাস্যকর যুদ্ধ দৃশ্য আর লাফালাফি করে ভাঁড়ামির মাধ্যমে দর্শককে হাসানোর চেষ্টা ছিল। সেই অল্প বয়সেই আমরা বুঝে গিয়েছিলাম মিলিটারি ব্রেনের উপর বেশী চাপ দেয়া ঠিক না, হালকা জিনিসই ভালো। যাই হোক, আমাদের সেই সস্তা নাটকই মঞ্চস্থ হবার পরে বিশাল জনপ্রিয়তা পেল। আমাদের ভয়ঙ্কর কর্নেল প্রিন্সিপ্যালও দাঁত বের করে হাসতে লাগলো। শুধু মাত্র আমাদের মেঘনাদ বধের বাংলা শিক্ষক নাক চোখ কুঁচকে রইলেন। এমন নিচু মানের রসে বিরক্ত বোঝাই যায়। তিনি ছাড়াও অন্য আরেকজন বাংলার শিক্ষক ছিলেন আমাদের। সেই শিক্ষক কিন্তু মহা মুগ্ধ। ষ্টেজে উঠে ছোটোখাটো একটা বক্তৃতা দিয়ে ফেললেন। নাটকে দুষ্টের পতন শিষ্টের জয়কে সুন্দর ভাবে ফুটিয়ে তোলা হয়েছে। নাটকটি দেখে হালকা হাস্য রসের মনে হলেও এর মাঝে নাকি লুকিয়ে আছে অনেক গভীর বক্তব্য। কিন্তু বিপদ হলো এর পরে। মিলিটারির লোকজনরা স্বভাবতই একটু হাস্যরসে দুর্বল। এতে দোষের কিছু নেই। হাস্যরস আর বীর রস ঠিক একসাথে যায়না। তবে একবার কোন রসিকতা বুঝে গেলে তারা সেইটা শুনে হাসতে হাসতে গড়িয়ে পড়ে। যতবারই রিপিট করা হোক না কেন তারা ততবারই একই পরিমাণ হেসে সমান পরিমাণ গড়াবে। তখন যদি ওইটা বদলে নতুন কোন রসিকতা করা হয় তাইলে ধুন্ধুমার কাণ্ড লেগে যায়। তাঁরা অপমানিত হয়। Windows থেকে হটাৎ করে আপনাকে Linux এ নিয়ে ফেললে আপনি যতটুকু অসস্থি বোধ করবেন অথবা আমার বন্ধু মিনহাজকে লুঙ্গী ফেলে পাজামা পরে ঘুমাতে বললে যতটুকু অসস্থি বোধ করবে, তারাও হুটহাট করে নিত্যনতুন রসিকতা করলে ঠিক ঠাহর করে উঠতে পারে না। তো আমাদের সেই নাটক মিলিটারি প্রিন্সিপ্যালের পছন্দ হয়ে যাওয়াতে আমরা পরলাম বিপদে। দুই মাস পরে বলে, কোন এক মিলিটারির বড় কর্তা আসছে, তার সম্মানে আবার নাটকটা করতে। আবার করতে হলো। শুধু মাত্র সেই নতুন ব্যক্তি ছাড়া বাকি সব একই দর্শক। প্রিন্সিপ্যাল আর বড় কর্তা অডিটোরিয়াম ফাটিয়ে হাসল, বাকিরা কষ্ট করে মুখ বাঁকাল। কয়েকমাস পর আবার জানি কে আসবে, আবারও আমাদের একই নাটক করতে হল। এবার অবস্থা আরও খারাপ। খাবার পানিতে কি একটা সমস্যা হবার কারনে অনেকেই পেটের সমস্যায় ভুগছে তখন। আমাদের তখন ডায়রিয়া আমাদের দিয়েছে বেগ কেড়ে নিয়েছে আবেগ অবস্থা। আবেগশূন্য ভাবে একেকজন ঘণ্টায় ঘণ্টায় বাথরুমে যাওয়া আসা করে। এমন অবস্থায় আমাদের তৃতীয়বারের মতো হাসির নাটক মঞ্চস্থ করতে হলো। আমরা সবাই করুণ মুখে ডায়লগ ডেলিভারি দেই,  প্রিন্সিপ্যাল আর নতুন বড়কর্তা ভাবে এটাও বোধহয় রসিকতা আর গড়াগড়ি দিয়ে হাসেন। 


জগাখিচুড়িতে চেষ্টা করি অশ্লীলতা এড়িয়ে থাকতে কিন্তু তারপরেও উনিশ বিশ হয়ে যায়। অনেক সময়েই শ্লীল- অশ্লীলের মাঝে ব্যবধান খুবই অল্প। যেমন আমার অফিসের ক্ষেত্রে ব্যবধানটা মাত্র এক ব্লকের। যেই লোক অফিসে স্যুট- টাই পরে ঘুরছে সেই লাঞ্চ পিরিয়ডে পাশের জিমনেশিয়ামের লকার রুমে দিব্যি উদোম হয়ে ঘুরাফিরা করছে। একারনেই  প্রতি শুক্রবার আমাকে কয়েক ডজন এবড়ো থেবড়ো নিতম্ব (মতিকেণ্ঠর ভাষায় যাকে বলে ভাঁজ পরা পুটু) দেখতে হয়। অফিস থেকে লাঞ্চ টাইমে যাই টেবিল টেনিস খেলতে, পাশের একটা YMCA জিম এ। কাঁচে ঘেরা কমন শাওয়ার রুম। কে কোথায় কিভাবে জান প্রাণ দিয়ে সাবান ঘষে গোসল করছে না চাইলেও দেখতে হয়। আমার অফিসের লোকজনের সাথেও দেখা হয়। হপ্তাখানেক আগেই আমার এক বসের সাথে দেখা। আমি কোন মতে একটা টাওয়েল দুই হাত পা দিয়ে চেপে চুপে মিনিমাম ইজ্জত রক্ষা করে শাওয়ার রুম থেকে লকার রুমে আসছি। ব্যাটাদের টাওয়েলের যেই সাইজ ওইটা দিয়ে মনিকা বেলুচ্চির ইজ্জতই ঠিক মতো রক্ষা হয় না আর আমি তো কোন ছাড়। এইসময় দিগম্বর বস বের হয়ে এসে গল্প জুড়ে দিলেন। আমেরিকার ইকনমির কি হচ্ছে, কোথায় যাচ্ছে ইত্যাদি ইত্যাদি। আরে ব্যাটা তুই একটা ন্যাংটা মানুষ তোর ইকনমি নিয়ে এতো চিন্তা কেন, আগে তো ইজ্জত টা বাঁচা। এর পর থেকে ভয়াবহ মানসিক সমস্যায় পড়েছি। মাঝে মাঝে মানুষের মাথার ভেতর কোন একটা বিরক্তিকর ছড়া অথবা গানের লাইন ঢুকে যায়, আর বের হতে চায় না। আমার মাথার ভিতরে এরকম শৈশবে শেখা " ন্যাংটা পুটু, বিলাই কুটু" এই দুই লাইন ঢুকে পরল। বস দিব্যি সুট টাই পরে মিটিং এ প্রেজেন্টেশন দেয়, আর আমার মাথার ভেতরে কে যেন অনবরত আবৃত্তি করে যায়, " ন্যাংটা পুটু, বিলাই কুটু,  ন্যাংটা পুটু, বিলাই কুটু"। 

আরেকবার এইরকম অশ্লীলতার বিপদে পড়েছিলাম অস্টিন গিয়ে। সদলবলে ঘুরতে বেড়িয়েছি, এবার বন্ধুদের সাথে আরও আছে এক বন্ধুর বাবা মা। এক সপ্তাহ আগেই বাংলাদেশ থেকে এসেছে বেড়াতে। আমি ভাবলাম  খালাম্মা খালু সহ গিয়ে একটু লেকের বাতাস খেয়ে আসি। গেলাম অস্টিনের লেক ট্রাভিস এর ধারে একটা পার্কে, হিপ্পি হলো নাম। গাড়ি নিয়ে ঢোকার সময়েই গেটে আমাকে বললো,  ডু ইউ নো ক্লোদিং ইজ অপশনাল হেয়ার? আমি বললাম, ও ইয়া ইয়া। আমেরিকা আসার আগে এক বড় ভাই এটা শিখিয়ে দিয়েছিলো। বলেছিল, এরা খুবই হড়বড় করে কথা বলে। যাই বলবে শুনে সাথে সাথে বলবি, ও ইয়া ইয়া। তারপরে মনে মনে চিন্তা করবি হালায় কি বললো। আমিও তাই ও ইয়া ইয়া বলে ভেতরে ঢুকেই মনে মনে বললাম, ইয়া মাবুদ, হালায় এইটা কি কইলো। কি কইলো সেটা বুঝতে বেশীক্ষণ অপেক্ষা করতে হলো না। ক্লোদিং অপশনাল বললেও, আমরা ছাড়া আর কাউকে দেখলাম না সেই অপশন গ্রহণ করেছে। এতো কাপড় চোপড় পড়ে বরং আমাদের নিজেদেরকেই দিগম্বর মনে হচ্ছিলো। খোঁজ না নিয়ে গিয়ে কত বড় গাধামি করেছি সেইটা বাড়ি ফিরে এসে বুঝতে পেরেছিলাম। গুগলে Hippi Hollow লিখে একটা গুঁতা দিলেই সব ইনফো চলে আসে। খালাম্মা খালুর কাছে মান ইজ্জত সবই যখন গেলো তখন ভাবলাম এসেই যখন পড়েছি, একটু ভালো মতো ভেতরটা ঘুরে দেখি। বন্ধুটিকে তার মা বাবার টহলের দায়িত্বে রেখে আমরা পর্যবেক্ষণে বের হলাম। বেশীরভাগ প্রকৃতিপ্রেমিকই পঞ্চাশ বা ষাটোর্ধ। পুরাই আমাদের দেশের উল্টা অবস্থা। আমাদের দেশের মানুষরা যত বয়স হয় ততো পর্দার প্রতি উৎসাহী হয়। দেশে থাকতে একবার এরকম বোরখা পরা ষাটোর্ধ দাদীর সাথে হেঁটে যাচ্ছিলো টাইট জামা কাপড় পরা উদ্ভিন্ন যৌবনা তরুণী। সেটা দেখে এক সিনিয়র ভাই খ্যাঁক খ্যাঁক করে হেসে আমাদের বলেছিলেন, দেখ কাণ্ড! ভাত নিয়া যায় ঢাইকা ঢুইকা, আর পোলাও কোর্মা উথলায়ে পরে। সে যাই হোক, হিপ্পি হলোতে অন্তত উথলানো পোলাও কোর্মা দেখার সৌভাগ্য আমাদের হলোনা, পান্তা ভাতেই ক্ষান্ত থাকতে হলো। সৌভাগ্য অবশ্য হয়েছিলো Mardi Gras এ গিয়ে। তখন সদ্য আমেরিকাতে এসেছি। রীতিমতো ভদ্রভাবে গিয়ে সুপারভাইজার এর কাছে অনুমতি নিলাম, স্যার কালকে একটু Mardi Gras দেখতে যাবো কিনা টাই মিটিং এ আসতে পারবোনা। সুপারভাইজার মুচকি হেসে অনুমতি দিলেন। নিউ অরলিন্সের Bourbon Street  এ গিয়ে বুঝলাম,  সুপারভাইজারের মুচকি হাসির কারন এবং Mardi Gras কি জিনিস। আমাকে নরকের ডিজাইন করতে দিলে অবশ্যই নরকের মেইন স্ট্রীট বানাতাম এটাকে। মজার ব্যাপার হচ্ছে এটা নাকি ধর্মীয় উৎসব। অনেকটা আমাদের রমজান মাসের মতো একটা সময় শুরু হয় যখন প্রার্থনা, উপাস আরও সব আত্মনিয়ন্ত্রণের চর্চা করা হয়। আর সেটা শুরুর আগের দিনের "Fat Tuesday" হচ্ছে Mardi Gras। যত খুশী খেয়ে নাও, আকাম কুকাম করে নাও! সেই আকাম কুকাম কোন পর্যায়ে হতে পারে বলতে গেলে জগাখিচুড়ির শ্লীলতার স্কেল ও ভেঙ্গে যাবে! 

যাই হোক জগাখিচুড়ি এবারে শেষ করি। ছয় পর্ব জগা লিখব ভেবেছিলাম, সেটা পূর্ণ হলো। লেবু কচলে তেতো হবার আগেই কচলানো বন্ধ করা প্রয়োজন। কে যেন বলেছিলো, ঠিক বয়সে লেখকের মৃত্যু না হলে (অথবা লেখা না থামালে) পাঠকেরই মৃত্যু হয়। মনে হয় আমিই বলেছিলাম!   

শেষ করার আগে একটা কৌতুক বলে শেষ করি। খুব উঁচু মানের কিছু না। রিকশা স্কেলে দেড় রিকশা হতে পারে বড়োজোর। কিন্তু ঈশপের গল্পের মতো একটা মরাল আছে এটার। এক পাগল ছিল। এমনিতে ভালো কিন্তু সুযোগ পেলেই মাঝে মাঝে গুলতি দিয়ে ঢিল ছুড়ে মানুষজনের বাসার সব কাঁচ ভেঙ্গে ফেলত। পাগলা গারদে রেখে অনেকদিন চিকিৎসা করানো শেষে একদিন ডাক্তারদের সামনে হাজির করানো হলো। কথাবার্তা বলে দেখা গেলো ব্যাটা পুরাই সুস্থ। ছেড়ে দেবার আগে এক ডাক্তার শেষ প্রশ্ন করলো, ছাড়া পাবার পর কি করবি আগে? পাগল বলে,
-একটা বড় হোটেলে যাবো। ভালো মতো গোসল করব। তারপর একটা মেয়ে যোগাড় করে রুমে নিয়ে আসবো।
ডাক্তাররা সবাই উত্তর শুনে খুশী। পাগল মানুষের সেক্স ফীলিংস থাকেনা, এই ব্যাটা পুরাই সুস্থ। রসালো কিছু শুনার আশায় বলল,
-এরপর কি করবি?
-এর পর মেয়েটার জামা খুলবো, ব্রা খুলবো, প্যান্টি খুলবো। 
-তারপর?
- তারপর ব্রা আর প্যান্টি থেকে ইলাস্টিক খুলে গুলতি বানাবো। আর গুলতি মেরে হোটেলের সব কাঁচ ভাঙ্গবো।
এই সরকারকে সবাই ভোট দিয়েছিলো যুদ্ধাপরাধীদের বিচারের আশায়। এরপর কয়েক বছরে পিলখানা হত্যা, লোডশেডিং, শেয়ার বাজার, পুলিশের মাস্তানি,  বিপ্লবকে ক্ষমা, মন্ত্রীদের ভাঁড়ামি,  তারেক-মুনীর হত্যা সহ কতশত কাণ্ড হয়েছে। সব কিছুর বিচার চাই আমরা। কিন্তু তাই বলে ওই পাগলের গুলতি মেরে কাঁচ ভাঙ্গার মতো আমরাও মূল জিনিসটা কিন্তু ভুলি নাই, ভুলবো না। 


 জগা খিচুড়ি - ০১
জগা খিচুড়ি - ০২
জগা খিচুড়ি - ০৩
জগা খিচুড়ি - ০৪
জগা খিচুড়ি - ০৫


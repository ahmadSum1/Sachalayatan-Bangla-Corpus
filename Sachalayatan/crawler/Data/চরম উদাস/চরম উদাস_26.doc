তৈলচিত্রের আছর



- একদিন সকালবেলা পরাশর ডাক্তার নিজের প্রকাণ্ড লাইব্রেরিতে বসে চিঠি লিখছিলেন। চোরের মতো নিঃশব্দে ঘরে ঢুকে নগেন ধীরে ধীরে
- ধীরে ধীরে
- জ্বী, ধীরে ধীরে
- না না মানে একটু ধীরে ধীরে পড়ুন। কি নাম নাম বললেন ডাক্তারের?
- জ্বী, পরাশর ডাক্তার
- আর রোগী?
- নগেন
- বদলে ইসমাইল ডাক্তার আর মাহমুদ রোগী করে দিন
- জ্বী আচ্ছা, কিন্তু কেন?
- লেখা ছাপতে চান?
- চাইতো।
- তাহলে কেন দিয়ে কি করবেন? ইসমাইল আর মাহমুদ শুনতে অনেক মোলায়েম শোনায়। লেখা তো আর লেখকের কথা চিন্তা করে ছাপিনা আমরা। পাঠকের কথাটা আগে ভাবতে হয়। পরাশর-নগেনের চেয়ে ইসমাইল আর মাহমুদের সাথে পাঠকরা সহজে একাত্ম হতে পারবে। বুঝলেন?
- জ্বী জ্বী
- আচ্ছা এর পরে পড়েন।
- নগেন তার মামাবাড়িতে থেকে কলেজে পড়ে।
- আবার নগেন?
- জ্বী মানে মাহমুদ তার মামাবাড়িতে থেকে কলেজে পড়ে। মাস দুই আগে মাহমুদের মামার শ্রাদ্ধের নিমন্ত্রণ রাখতে গিয়ে পরাশর ডাক্তার না না ইসমাইল ডাক্তার মাহমুদকে দেখেছিলেন।
- শ্রাদ্ধ?
- জ্বী শ্রাদ্ধ।
- কূলখানি করুন ওটাকে।
- জ্বী?
- মাহমুদের মামার কি শ্রাদ্ধ হয়? মাহমুদের মামার হয় কূলখানি।
- জ্বী জ্বী, তা ঠিক।
- পড়ে যান।
- বড়লোক কৃপণ মামার যে ধরণের আদর বেচারি চিরকাল পেয়ে এসেছে তাতে মামার পরলোক যাত্রায় তার খুব বেশী দুঃখ হবার কথা না।বাইরে মামাকে খুব শ্রদ্ধা ভক্তি দেখালেও মনে মনে মাহমুদ যে তাকে প্রায়ই যমের বাড়ি পাঠাত
- যমের বাড়ি?
- জ্বী মানে বদলে কি আজরাইলের বাড়ি করে দিব?
- ফাজলামি করলেন নাকি আমার সাথে? আজরাইলের কি বাড়ি আছে?
- তাহলে কি করবো?
- সবাই কি আমাকে বলে দিতে হবে? দোজখের আগুনে পাঠাত করে দিন। এর পর পড়েন।
- নগেন মানে মাহমুদ হঠাৎ কাঁদোকাঁদো হয়ে বলল, ডাক্তার কাকা, সত্যি করে একটা কথা বলবেন? আমি কি পাগল হয়ে গেছি?
- কাকা?
- জ্বী, কাকা।
- কাকা শব্দটা একটু ইয়ে শোনায় না?
- হিন্দুয়ানী?
- না না, তা বলিনি। তবে চাচা হলে একটু মোলায়েম শোনায়। পড়েন পড়েন।
- বাইরে যেমন ব্যবহারই করে থাকুন, মামা তাকে নিজের ছেলেদের মতোই ভালবাসতেন জেনে পরলোকগত মামার জন্য আন্তরিক শ্রদ্ধাভক্তিতে তার মন ভরে গেল। আর সেই সঙ্গে জাগল এরকম দেবতার মতো মানুষকে সারাজীবন ভক্তি ভালোবাসার
- দেবতা?
- বদলে ফেরেশতা করে দিব?
- হ্যাঁ হ্যাঁ, এইতো শিখে গেছেন।
চলতে থাকলো এভাবে। প্রণাম হয়ে গেল সালাম। দিদিমা হয়ে গেল দাদি। প্রেতাত্মা হয়ে গেল শয়তান। আরও কিছু অদল বদলের পর সম্পাদকের মুখে একটু হাসি ফুটে।
- কি নাম বললেন?
- কার? ডাক্তারের?
- না না আপনার গল্পের।
- জি, তৈলচিত্রের ভূত।
- ভূত?
- জ্বী, ভূত। 
- জ্বীন করে দেয়া যায় না?
- জ্বীন?
- জ্বীন চিনেন না? লেখক হয়েছেন, সবসময় সত্যের চর্চা করবেন। ভূত প্রেত বলে কিছু নেই। মানুষকে মিথ্যা শিখিয়ে কি লাভ? ছাপার হরফে লেখা দেখলেই মানুষ সেটাকে সত্য ধরে নেয়। আমাদের তাই সতর্ক থাকতে হয় কোন মিথ্যা কিছু যেন ছাপার হরফে না আসে। জ্বীন করে দিন ভূত বদলে।
- জ্বীন আছে?
- কি বলেন এসব আপনি? জ্বীন আছে। বদলে জ্বীন করে দিন।
- তৈলচিত্রের জ্বীন, কেমন হয়ে যায় না।
- কেন, ঠিকই তো শোনাচ্ছে। আচ্ছা যান জ্বীন করা লাগবে না। বদলে আছর করে দিন। ভূত হোক, জ্বীন হোক তার একটা আছর তো থাকবে। তৈলচিত্রের আছর, এটা বেশ শোনাচ্ছে।
- জ্বী আচ্ছা। আর কিছু?
 - কি নাম বললেন?
- কার? লেখার?
- আরে না লেখকের। মানে আপনার নাম।
-  মানিক।
- মানিক কি?
- বন্দ্যোপাধ্যায়
- না না হবে না। মানিক রহমান করে দিচ্ছি, চলবে?
- জ্বী আচ্ছা।


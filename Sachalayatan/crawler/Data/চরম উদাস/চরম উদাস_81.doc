জগা খিচুড়ি - ০৪




 জগাখিচুড়ি কোমল পেটে হজম হবার নয়। এ খিচুড়িতে বিভিন্ন ধরনের মসলা আছে, তাঁর মধ্যে কিঞ্চিৎ (!) অশ্লীলতার গন্ধ পেতে পারেন কেউ কেউ। আপনার পেট যদি ওশিলভের মতো কোমল হয় তবে সামনে এগুনোর আগে সাবধান!  তবে আবারও বলতে হচ্ছে অশ্লীলতা খুবই আপেক্ষিক ব্যাপার। যেমন আমার মনে হয়, আমাদের ধর্ম এবং আরবী শিক্ষক ছিলেন ছিলেন চরম অশ্লীল! তিনি আবার একই সাথে স্কুল মসজিদ এর ইমাম। বেশীরভাগ হুজুরের মতো উনিও ছিলেন বড়ই নির্মম, ক্ষেপে উঠলে পিটায়ে ছাতু বানায়ে দিতেন। অনেক খচ্চর টাইপ কথা অনায়াসে বলে যেতেন। যেমন কি কি করিলে অজু ভঙ্গ হয় এবং কি কি করিলে গোসল ফরজ হয় এইগুলা পড়ানোর সময় বহু আজে বাজে কারন বলতেন। আবার একেকটা বিচিত্র কারন বলে চোখ ঘুরিয়ে ক্লাসের সবার দিকে তাকিয়ে দেখতেন কারো মুখে হাসি আছে কিনা। আমরা সেইসব দুষ্টু দুষ্টু কথা শুনে মুখ গম্ভীর করে বসে থাকতাম মারের ভয়ে। শেষ পর্যন্ত যখন নারী এবং পুরুষের "বালেগ" হবার লক্ষন বলতে শুরু করতেন তখন আর পারতাম না। পলাশ সবসময় বসতো নাদুসনুদুস নিপুনের পাশে। বসেই ময়দা ময়ান দেয়ার মতো করে তার গা হাত দলাই মলাই করা শুরু করত। গা হাত টেপা টেপির সময় একদিন ধরা পড়ল হুজুরের কাছে। ক্ষেপে গিয়ে হুজুর বলে, এই তোরা খালি টেফা টেফি করিস কেন? পলাশ কাঁচুমাচু গলায় বলে, হুজুর ভালো লাগে। তারপর দুজনকেই হুজুর এমন দলাই মলাই করলেন যে আর বলার নয়। পিটানো শেষে আমাদেরকে সদোম ও ঘমোরার লোকেরা কি করে বেড়াত সেইসব চরম অশ্লীল কাহিনী রসিয়ে রসিয়ে শুনালেন।

বাংলা খুবই বিপদজনক ভাষা (এ কথা কি আগে আপনাদের বলেছি?)। বুঝে শুনে না বললে অনেক নিরীহ শব্দও অশ্লীল হয়ে যায়। যেমন ধরুন "খেলা" শব্দটি। জন্মের পর থেকেই খেলে আসছি। লুডু, কানামাছি থেকে শুরু করে ক্রিকেট, ফুটবল পর্যন্ত। বেশ ভালোই খেলে যাচ্ছিলাম, বাধ সাধলেন সৈয়দ শামশুল হক। লিখে বসলেন, "খেলারাম খেলে যা"। সে বড় ইয়ে টাইপ এর উপন্যাস। এরপর থেকে আমাদের কাছে খেলা শব্দের মানেই পাল্টে গেল। সেইদিন টেলিভিশনে "কে হবে কোটিপতি" অনুষ্ঠান দেখাচ্ছে। আসাদ নূর খালি বলে যাচ্ছেন, এবার আমরা খেলব, এভাবে আমরা খেলব ইত্যাদি ইত্যাদি। আমরা উশখুশ করছি। এরপর যখন তিনি এক মহিলাকে নির্বাচিত করে বললেন, এবার আমরা হট সিট এ গিয়ে খেলা শুরু করব তখন সবাই খ্যাঁক খ্যাঁক করে হাসা শুরু করলো। এক বয়স্ক আঙ্কেল ছিলেন, তিনিও দেখি বিড়বিড় করে বলছেন, নূর ভাইয়ের বয়স হইছে, কথা বার্তা বুঝে শুনে বলা উচিৎ।


তারপর মনে করুন "দৌড়" শব্দটি। কত নিরীহ একটা শব্দ, মানে পাল্টে গেল একটা ঘটনার পর। আরকান্সাস এর এক সিনিয়ার ভাই বিয়ে করে দেশ থেকে নতুন বউ নিয়ে এসেছে। নতুন পাওয়া জামাইকে সব স্ত্রীই ব্রাড পিট বানানোর চেষ্টা করে। টাইট টাইট গেঞ্জি পরায়, চিপা প্যান্ট পরায়। । আমি সেই সময় পার করে এসেছি, বউ হাল ছেড়ে দিয়ে বুঝেছে এটা ব্রাড পিট না, বড়োজোর জসীম হতে পারে। এখন লজ্জা নিবারণ হয় এবং ছতর ঢাকা পড়ে এইরকম কিছু একটা পরলেই বউ খুশী। সেই সিনিয়ার ভাই এখন এর মধ্যে দিয়ে যাচ্ছেন। তাকে প্রতিদিন হাত পা চেপে ধরে কনডম গেঞ্জি পরানো হচ্ছে। যেটা পরলে ভেতরের আলোহাওয়া বাইরে আসে না, বাইরের আলো হাওয়াও ভেতরে যায় না। বেচারা দম বন্ধ করে বসে থাকে, ওনাকে দেখে আমরাও দম বন্ধ করে বসে থাকি। এধরনের গেঞ্জি পরলে বেশী নড়াচড়াও করা যায়না। এক্টু নড়লে ডান বা বাম চিপা দিয়ে মাশরুম ভুঁড়ির অংশ বের হয়ে আসে, আর বেশী নড়াচড়া করলে সামনে দিয়ে নাভি সহ আস্ত পেট বের হয়ে আসে। গেঞ্জির ফাঁক দিয়ে রমণীর নাভি বের হলে সে বড় মিষ্টি ব্যাপার কিন্তু পুরুষ লোকের নাভি বের হলে বড়ই বেইজ্জতি ব্যাপার। মাঝে মাঝেই উনার গেঞ্জি খোলানোর জন্য আমাদের ডাক পরে। আমরা হৈ হৈ করে সবাইকে ডাকি, বদরুল ভাই আবার আটকে গেছে রে। সে যাই হোক, আসল কথায় আসি। বিয়ের পর থেকে সেই ভাই খালি দৌড়ায়। এখানের বাসাগুলো কাঠের তৈরি, উপরতলায় কেউ হাঁটলেই নীচতলায় শব্দ শোনা যায়। আগে এক আম্রিকান বডি বিল্ডার থাকতো, ছোকরা সারাদিন ব্যায়াম করত আর সারা রাত বিভিন্ন গার্ল-ফ্রেন্ড নিয়ে র্ফুতি করতো । বিভিন্ন রকম আওয়াজে আমাদের মতো নির্লজ্জেরও কান লাল হয়ে যেত। সে চলে যাবার পর ওই বাসায় বদরুল ভাই এসেছে বউ সহ। তারপর থেকে খালি দৌড়ায় ঘরের মধ্যে। ঘটনা কিছুই বুঝি না। সমাধান দিলো আমার এক ডাক্তার বন্ধু। ময়মনসিংহ মেডিকেল এ পড়ার সময় নাকি ওরা এইরকম ব্যাচ এর মেয়েদের সাথে খেলাধুলা করতো। প্রথম প্রথম ছোঁয়াছুঁয়ি এবং বরফ-পানি খেলত। ঘনিষ্ঠতা বাড়ার পরে রেসক্যু খেলত। চেপে ধরে গুনত, এক দুই তিন চার পাঁচ ছয় সাত আট নয় দশ। নব্য বিবাহ জীবনেও নাকি এই দৌড়াদৌড়ি পার্ট অফ ফ্লোর প্লে। পরে ভালো করে খেয়াল করে দেখলাম ওই ভাইয়ের মধ্যে মুরগি স্বভাব প্রবল। মাথাটা একটু সামনে ঝুঁকিয়ে হাটে, কাঁধের উপর ঘাড় মাথা ক্রমাগত নড়াচড়া করে। বুঝলাম আমাদের সবার পূর্বপুরুষ বানর ছিল আর উনার নিশ্চয়ই মুরগি ছিল। একারনেই একটু ধাওয়া- পাল্টা ধাওয়া না করলে রোমান্স ঠিক জমে না। 

আমি নিজে রসিক মানুষ, তাই স্বপ্ন দেখি একটা রসিক দেশের। সেই দেশের সব মানুষ রসিক হবে, প্রধানমন্ত্রী থেকে শুরু করে মসজিদের হুজুর পর্যন্ত। কেউ ফ্লপ রসিকতা করলে দণ্ড হবে রস-আলোর সব সংখ্যা মুখস্থ করা নতুবা ৬ মাসের সশ্রম কারাদণ্ড । সেইখানে আদালত অবমাননা বলে কিছু থাকবে না, কেউ উল্টা পাল্টা কথা বললে জজ সাহেব বিব্রত হবার বদলে হেসে গড়াগড়ি দিবেন। কেউ বিড়াল কে মোহাম্মদ বিড়াল বললে বায়তুল মকারম এর খতিব হেসে ফেলে বলবেন, ধুর এইটা কোন রসিকতা হইলো?  প্রধানমন্ত্রী বিরোধী দলীয় নেত্রীকে পচাবেন, ভাবী আপনের চুল তো দেখি দিন কে দিন ফুলতে ফুলতে হাওয়াই মেঠাই হয়ে যাচ্ছে। বিরোধীদলীয় নেত্রি খ্যাঁক খ্যাঁক করে হেসে বলবেন, টবু ও টো টুলে টেল দেই নি। ওই যে কিছুদিন আগে দেখলাম ওবামা আর সেথ মায়ার মিলে কি পচানিটাই না দিলো ডোনাল্ড ট্রাম্প ব্যাটাকে। ট্রাম্প ব্যাটা প্রেসিডেন্ট পদে দাঁড়াবে এই গুজব তৈরি করে একের পর এক উল্টা পাল্টা কথা বলে দৃষ্টি আকর্ষণ এর চেষ্টা করে যাচ্ছিলো। ওবামা এর জন্ম কোথায়, তাঁর বার্থ সার্টিফিকেট কই এইগুলা নিয়ে বহু ত্যানা পেচাচ্ছিল। হোয়াইট হাউস এর ডিনার স্পীচ এ ওবামা মোটামুটি তাঁর ইজ্জত এর ফালুদা, দহি বড়া সবই বানিয়ে ছেড়েছে। সে যাই হোক, আমাদের স্বপ্নের দেশের রাষ্ট্রপতি এরচেয়েও অনেক বেশী রসিক হবে। টিভি তে এসে হেসে বলবে, কেমন পাবলিক কে এপ্রিল ফুল বানালাম বিপ্লব কে মাফ করে দিছি বলে। বিপ্লব ব্যাটাকেও কেমন বোকা বানালাম, যা ব্যাটা এখন হাসতে হাসতে ফাসির দড়িতে ঝুলে পর। জুম্মার নামাজের খুতবার সময় ইমাম সাহেব স্ট্যান্ড আপ কমেডি করবেন। নানা মজার মজার কথা বলে লোক হাসানোর ফাকে ফাকে রসগোল্লার ভেতরে তেতো ট্যাবলেট ভরে দেয়ার মতো করে তাঁর নীতিকথা গুলো বলে ফেলবেন। যে দেশের কোন নেতা, কোন নবী, কোন অবতার এর সম্মান এত হালকা হবেনা যে কেউ তাকে নিয়ে কার্টুন বানালে, জোকস করলে তাঁর সম্মান হাওয়ায় মিলিয়ে যাবে। রসিকতা যদি উঁচু মানের হয় তাহলে সবাই হাসবে। নিচু মানের হলে বলবে, ভাগ ব্যাটা ফ্লপ রসিক কোথাকার, গিয়ে রস-আলো পড়। তবে কিনা চরম রসিক মানুষকেও জীবনে কখনো কখনো কাঁদতে হয়। সেই স্বপ্নের দেশের রসিক মানুষরাও হাউমাউ করে একে অন্যকে জড়িয়ে ধরে কাঁদবে যখন তাদের তারেক মাসুদের মতো সম্পদ হারিয়ে যাবে । যোগাযোগ মন্ত্রী হাঁটু গেড়ে বসে দেশের মানুষ কে বলবে, আমাকে মাফ করে দিন, আমি পারলাম না। কিছুদিন আগের এক সাক্ষাতকারে তারেক ক্যাথেরিন বলেছিলেন, মাঝে মাঝে মনে হয় আমাদের যদি দুইটা জীবন হতো তাহলে আরও কত কাজ করে যেতে পারতাম। দুইটা জীবন তো দূরের কথা, একটাও পেলনা, অর্ধেক জীবন নিয়ে চলে যেতে হলো। আর ওইদিকে দেখেন ১৯২২ সালে জন্মগ্রহন করে গোলাম আজম দিব্যি বেঁচে আছেন ৯০ বছরের ধেড়ে খোকা হয়ে, ১৯৩০ এ জন্মে ৮০ পার হওয়া হোমো এরশাদ নির্লজ্জের মতো কেলিয়েই যাচ্ছেন। পুরাই জগাখিচুড়ি।

এবারের জগাখিচুড়ি লেখা শুরুর পর থেকেই স্ত্রী চারপাশে ঘুর ঘুর করছে আর কানের কাছে ঘ্যান ঘ্যান করে যাচ্ছে, লিখে দাও না একটু আফ্রিকার ব্যাপার টা। কত লোকে তো তোমার খিচুড়ি পড়ে, দাও না একটু বলে সাহায্য করতে। স্ত্রী লোকের বুদ্ধির বহর টা একবার দেখেন! আমি খিচুড়িতে হালকা কথা লেখি, ভাঁড়ামি করে লোক হাসানোর চেষ্টা করি আর আমাকে বলে কিনা এইসব জ্ঞানী জ্ঞানী প্যাঁচাল শুরু করতে। এইসব সামাজিক, অর্থনৈতিক, রাজনৈতিক ত্যানা প্যাঁচানোর কত শত বামপন্থী , চিতপন্থী, কাইতপন্থি, উপ্তাপন্থি লোকজন আছে। সাম্রাজ্যবাদ, পুঁজিবাদ, আগ্রাসন, বিপ্লব, শোষক-শোষিত, প্রলাতারিয়েত, বুর্জোয়া এইসব লিখে টিখে একদম ফাটিয়ে ফেলবে। যাই হোক, সেই কথা পূর্ণাঙ্গিনী কে বোঝাতে যত ক্যালরি খরচ তাঁর চেয়ে বরং দুইটা লাইন লিখে দিলে অত্যাচার এর হাত থেকে বাঁচা যায়। ঘটনা তেমন কিছু না। পত্তেক দিন নাকি ২০০০ করে লোক সোমালিয়া বর্ডার ক্রস করে ইওথপিয়া যাচ্ছে খাওয়া খুজতে (কত বড় বেকুব দেখেন, ইওথপিয়া নিজেই খাওয়া পায়না)। কেনিয়ার রেফুজি ক্যাম্পে ৩ লাখ ৮০ হাজার বসে আছে, প্রতিদিন আরও হাজার খানেক ধরে আসছে। কত কত লোক নাকি গত ২০ বছর ধরে রেফুজি ক্যাম্পেই জীবন কাটাচ্ছে। বাপ মা রাস্তার মধ্যে ছেলে পুলে ফেলে যাচ্ছে । কার জানি ৪ টা সন্তান ছিল, মাঝপথে হিসাব করে দেখে বড়োজোর ২ টার জন্য পানি আছে, দুইটাকে ফেলে বাকি দুইটাকে নিয়ে এগিয়ে গেছে। ৩০ হাজার শিশু মারা গেছে সোমালিয়াতেই , ইউএন এর হিসেব মোট ৫০ লাখ শিশু মরতে পারে। এটা নাকি হিউম্যান হিস্ট্রির সবচেয়ে 'Worst Humanitarian Crisis' । যাই হোক আরও জানার জন্য Somalia drought/ africa drought  লিখে গুগল করেন, বিং করেন, যেমনে খুশী তেমনে খোঁজ দ্যা সার্চ করেন, আমার কাম শেষ। এরপরে যা খুঁজে পান দেখে একটু আহা উহু করেন, একটু গিয়ে মৌসুমি ভৌমিকের যশোর রোড শুনেন, ভেবে দেখেন কোন মিল পান কিনা, তারপর ভরপেট খিচুড়ি খেয়ে ঘুম দেন। যারা রসের আশায় জগাখিচুড়ি পড়তে বসেছেন এতক্ষণে নিশ্চয়ই বিরক্ত হয়ে ভাবছেন, এবারের খিচুড়িতে রস কম হয়ে গেল। কি করব বলেন? অর্ধশত শিশুকে কে নিয়ে ট্রাক নদীতে চলে যায়, আবিদকে ঢেউ ভাসিয়ে নিয়ে যায়, একেরপর এর গন পিটুনি দিয়ে অমানুষ মানুষকে মেরে ফেলে, রাষ্ট্রপতির ক্ষমা পেয়ে বিপ্লব বসে বগল বাজায়, মেহেরজান ডাউনলোডেবল পুরষ্কার পায়, বাংলাদেশের সোনার ছেলেরা জিম্বাবুয়ের কাছে দিনের পর দিন ১৮০ তেই আটকে যায়, সোমালিয়াতে মুড়িমুড়কির মতো মানুষ মরে এক ফোঁটা পানির অভাবে, দুইজীবনের স্বপ্ন দেখা তারেক মাসুদ অর্ধেক জীবনেই থেমে যায়। এইসব শুনে রস কি বলদের ইয়ে দিয়ে বের হবে নাকি? যাই হোক, মশকরা করতে করতে কি সুন্দর চামে চিকনে আপনাদের কতো জ্ঞান দিয়ে ফেললাম। এখন সেই জ্ঞান এর তেতো ট্যাবলেটটা ফেলে দিয়ে রস টুকু নিয়েই থাকুন আর সেই বদ বাচ্চাটির মতো করে বলুন, রসগোল্লা খেয়েছি কিন্তু বীচি টা ফেলে দিয়েছি।
............  উদাস
জগা খিচুড়ি - ০১
জগা খিচুড়ি - ০২
জগা খিচুড়ি - ০৩


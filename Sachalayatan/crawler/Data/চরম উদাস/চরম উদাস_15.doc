উগ্রতা পরিহার করুন 



দেখুন আমি বরাবর বলে আসছি যে কোন ধরণের উগ্রতা আমার বড়ই অপছন্দ। আজকে আমাদের সমাজে যে এত হানাহানি, এত কাটাকাটি তার মূলে রয়েছে আমাদের উগ্র আচরণ। আমরা দিন দিন কথায়, আচরণে, কাজেকর্মে উগ্র হয়ে যাচ্ছি। পরপর বেশ কয়েকটি নাস্তিক হত্যা হবার পর আমি ঠাণ্ডা মাথায় চিন্তা করে দেখলাম, উগ্র নাস্তিক আর আর উগ্র আস্তিক কেউ কারুর থেকে কম নয়। একজনে ধারে কাটে তো অন্যে ভারে। কিন্তু কেউ কারো থেকে কম উগ্র বা সমাজের জন্য কম ক্ষতিকারক নয়। যে কোন ক্ষেত্রে, যে কোনধরনের  উগ্রতা অবশ্য পরিহার্য।     
একটু ঠাণ্ডা মাথায় ভেবে দেখলেই বোঝা যায়, রানা প্লাজার উগ্র কর্মচারী আর উগ্র মিস্টার রানা দুটোই সমান অপরাধী। বিল্ডিং তো আর পাহাড় না, ধ্বসে পড়তেই পারে। এমনকি পাহাড়ও ধ্বসে যায় মাঝেমাঝে। সেই তুলনায় বিল্ডিং বা বিল্ডিং মালিকের কি দোষ? হাঁটাচলার সময় আমাদের সবার সাবধান হওয়া জরুরী। জমিনের উপর ধুপধাপ করে হেঁটে বেরালে জমিন দেবে যায়, আর বিল্ডিং তো যেতেই পারে। প্রতিদিন যদি হাজার খানেক গার্মেন্টস কর্মী অগ্রপশ্চাৎ বিবেচনা না করে সজোরে বিল্ডিং এর উপর পা ফেলে ঘুরে বেড়ায় তবে আজ হোক কাল হোক সেই  বিল্ডিং এর ধ্বংস অনিবার্য। রানারও দোষ আছে। তার একটু খেয়াল রাখা উচিৎ ছিল বিল্ডিং এর দিকে। কিন্তু দিনশেষে উগ্র রানা আর উগ্র কর্মচারী দুজনের কারো দোষই কারুর থেকে কম নয়।   
আপনারা কয়দিন পরপর বর্ডারে ফেলানি হত্যা নিয়ে হৈ চৈ করেন। একটু ঠাণ্ডা মাথায় চিন্তা করে দেখুন। উগ্র ফেলানি আর উগ্র বিএসএফ দুটোই সমাজের জন্য সমান ক্ষতিকর। বর্ডার তো আর হাঁটাহাঁটি করা বা খেলার জায়গা না। সেখানে গিয়ে হাঁটাহাঁটি করলে, বিশেষ করে উজ্জ্বল কাপড় পরে হাঁটাহাঁটি করলে সেটা অনেক দূর থেকে দেখা যায়। যারা বর্ডারের দায়িত্বে আছেন তাদের চোখে লাগে। আপনার চোখে যদি কোন উগ্র জিনিস আঘাত করে তবে আপনি উগ্র হয়ে দুই একটা গুলি ছুড়তেই পারেন। দিনশেষে তাই বলতে বাধ্য হচ্ছি, উগ্র ফেলানি আর উগ্র  বিএসএফ দুটোই আমাদের পরিহার করতে হবে। 
উগ্র আম্পায়ার আর উগ্র খেলোয়াড় দুটোই খেলায় বিশৃঙ্খলা সৃষ্টি করে। আম্পায়ার খানিক চোখের ভুলে একটা আউট নিয়ে একটু এদিক সেদিক করেছে। কিন্তু তারপর আপনি কি আমাদের টীম ক্যাপ্টেন মাশরাফির আচরণ খেয়াল করেছেন। মানি মাশরাফি মুখে কিছু বলেননি। এমনকি হাত পা নেড়ে কোন অঙ্গভঙ্গিও করেন নি। কিন্তু আপনি কি খুব ভালো করে তার চোখ দুটো খেয়াল করেছেন? না, তার চোখ রক্তচক্ষু হয়নি। কিন্তু একটু ভালো করে খেয়াল করলেই বোঝা যাবে তার চোখে অসন্তুষ্টির ছায়া ছিল। উগ্র আম্পায়ার আর খেলোয়াড়ের উগ্র চোখ দুটোই তাই পরিহার্য। 
উগ্র ফিলিস্তিনি আর উগ্র ইসরায়েল দুটোই সমাজের জন্য ভয়ঙ্কর। মাঝেমাঝে যখন গাজায় বোমা ফেলা হয় তখন ঘরের বাইরে ঘুরাঘুরি করা ঠিক নয়। ঘরে থাকলেও সেখানে বোমা পড়তে পারে। তাই মাটির নিচে কোথাও গিয়ে অপেক্ষা করা উচিৎ। শেষ বোমা হামলার সময়েও আমি দেখেছি বেশ কিছু উগ্র ফিলিস্তিনি শিশু ঘরের বাইরে রাস্তায় ঘুরাঘুরি করছিল।বোমার সময় তাদের রাস্তায় ঘুরঘুর করতে দিলে বোমা খাবে না তো কি রসগোল্লা খাবে? যেমন উগ্র শিশু, তেমনি তার উগ্র বাবা মা। মানি ইসরায়েল মাঝেমাঝে একটু বেপরোয়া হয়ে উঠে। কিন্তু তাদেরকে অযথা খোঁচাখুঁচি করার জন্য ফিলিস্তিনদের দোষটাও একেবারে কম নয়। বোমা খেয়ে দুই একটা উগ্র ফিলিস্তিনি শিশু মারা গেছে কিন্তু তাই বলে সেটার জন্য পুরো ইসরায়েলকে কেন দোষারোপ করতে হবে? আমাকে খুঁজে দেখান ইসরায়েল এর সংবিধানে কোথায় লিখা আছে বোমা মারা ঠিক কাজ। তাই বলি উগ্র  ইসরায়েলি আর উগ্র ফিলিস্তিনি দুটোর কেউই কারো চেয়ে কম অপরাধী নয়। একজন বোমা মারে তো আরেকজন কিছু একটা তো মারে অবশ্যই। কিছু না মারলে এমনি এমনি ওরা বোমা মারবে কেন?          
গত কয় মাস ধরে পেট্রোল বোমা মারা নিয়ে চলছে হৈচৈ। পেট্রোল বোমার একটা ব্যাপার আছে। মন দিয়ে খেয়াল করে দেখবেন এই পর্যন্ত যতগুলা বাসে বোমা মারা হয়েছে তাদের বডি লাল বা অন্য কাছাকাছি উগ্র রঙ এর ছিল। আর তা ছাড়া বাস থাকবে বেশিরভাগ সময় বাস ডিপোতে, এভাবে রাস্তাঘাতে এত ঘুরাঘুরির কি মানে? গায়ের কটকটে রঙ মেখে বাস রাস্তাঘাটে বেশী ঘুরাফেরা করলে সেটাতে পেট্রোল বোমা  পড়তেই পারে। আর তাই উগ্র বাস, বাস মালিক, বাসের প্যাসেঞ্জার আর বাসে পেট্রোলবোমা হামলাকারী দুই পক্ষকেই সামাজিকভাবে বর্জন করতে হবে।   
মাত্র গত সপ্তাহে রাজশাহীতে আট বছরের উগ্র শিশুকে ধর্ষণ করেছে আবদুল আজিজ নামে ষাট বছরের উগ্র এক বৃদ্ধ। গুরুতর অসুস্থ অবস্থায় শিশুটির হাতে ১০ টাকা দিয়ে পালিয়ে যান ধর্ষক আবদুল আজিজ। ধর্ষণ কখনোই ভালো কিছু নয়, ধর্ষকের শাস্তি অবশ্যই হতে হবে। কিন্তু তাই বলে শিশুটিকেও উগ্রতা পরিহার করতে হবে।  আট বছর বয়েস হিসেবে একটু কম মনে হতে পারে কিন্তু সতর্কতার কোন বয়েস নেই। শিশুটির উচিৎ ছিল উগ্রভাবে যেখানে সেখানে না ঘুরে বেশি বেশি জামাকাপড় পরে বেশিরভাগ সময় ঘরে বসে থাকা।  ধর্ষককে মাফ করার প্রশ্ন আসে না, তবে আবদুল আজিজ যখন ধর্ষণের পর শিশুটির হাতে দশটি টাকা দিয়েছেন তার মানে তিনি একেবারে অমানুষ নন। এরকম কাজ করার পেছনে উগ্র শিশুটির কি প্ররোচনা ছিল সেটাও ভালো করে খতিয়ে দেখতে হবে। উগ্র ধর্ষক বৃদ্ধ আর আট বছরের ধর্ষিতা শিশু দুজনকেই শাস্তি দেয়া উচিৎ। দুটোর কেউই সমাজের জন্য কোন অংশে কম ক্ষতিকারক নয়।
আমরা ১৪ই ডিসেম্বরের বুদ্ধিজীবী হত্যা নিয়ে হৈচৈ করি। কিন্তু একটু খোলা মন নিয়ে পরিস্থিতি বিবেচনার দাবী রাখে। উগ্র বুদ্ধিজীবী আর আর তাদের হত্যা করা উগ্র সৈনিক দুটোই সমাজের জন্য ভয়ঙ্কর। মুনীর চৌধুরী ১৯৫২ সালে ভাষা আন্দোলনে অংশ নিয়ে উগ্রতা করার জন্য সরকারের হাতে বন্দী হন। কিন্তু জেলে বসেও তার উগ্রতা থামেনি। জেলে বসেই তিনি উগ্র দেশ-বিরোধী ও ধর্মবিরোধী নাটক কবর রচনা করে উগ্রভাবে আরও উস্কানি দেন। যেই  মুনীর  চৌধুরীকে শহীদ বুদ্ধিজীবী বলে বলে আপনার মাথায় তুলে নাচেন, আপনারা কি জানেন সেই মুনীর চৌধুরী মুসলমানদের ধর্মানুভূতিতে আঘাত করেছিল?  ১৯৫৯ সালে আবার বাংলা একাডেমীতে  সরকারের ভাষা-সংস্কার কমিটির রিপোর্ট নিয়ে তীব্র সমালোচনা করে একটি প্রবন্ধ পাঠ করেন তিনি। সেই প্রবন্ধে তিনি মুসলিমদের  ধর্মবিশ্বাসে আঘাত করেন এবং সেইসময় ধর্মানুভূতিতে আঘাত দেয়ার জন্য সরকারের কাছে তাঁকে কৈফিয়ত দিতে হয়। ভাষার কথা বলতে গিয়ে মুসলমানদের ধর্মানুভূতিতে আঘাত, এ কেমন উগ্রতা? এরপর আবার তিনি ১৯৬৬ সালে রেডিও ও টেলিভিশনে রবীন্দ্রনাথ ঠাকুরের গান প্রচারে পাকিস্তান সরকারের নিষেধাজ্ঞার প্রতিবাদ করেন। মুসলমান কবি ও শিল্পীদের বাদ দিয়ে হিন্দু কবিদের দালালি করার জন্য সেসময় আবারও অনেকের  ধর্মানুভূতিতে আঘাত লাগে। সেখানেই থেমে থাকেনি তার উগ্রতা। ১৯৬৮ সালে আবার পাকিস্তান সরকার বাংলা বর্ণমালাকে রোমান বর্ণমালা দিয়ে সংস্কারের উদ্যোগ নিলে তিনি এর প্রতিবাদ করেন। এরপর আবার মুক্তিযুদ্ধ শুরু হলে তার উগ্র কিশোর ছেলে গিয়ে মুক্তিযুদ্ধে যোগ দেয়। পাকিস্তানের সামরিক প্রশাসক ও বিশ্ববিদ্যালয়ের চ্যান্সেলর লেফটেন্যান্ট জেনারেল টিক্কা খান নিজে মুনীর চৌধুরীকে চিঠি পাঠিয়ে সতর্ক করে দিয়েছিলেন তিনি যেন উগ্র কোনো কাজে জড়িত না হন। তারপরেও থামেনি তার উগ্রতা। তখন যদি কিছু উগ্র সৈনিক এসে তাকে হত্যা করে সেটাকে কি খুব বড় কোন অন্যায় বলা যাবে? উগ্র  মুনীর  চৌধুরী আর উগ্র পাকিস্তানি হানাদার বাহিনী দুইই সমাজের জন্য ভয়ঙ্কর এবং বিশৃঙ্খলা সৃষ্টিকারী।


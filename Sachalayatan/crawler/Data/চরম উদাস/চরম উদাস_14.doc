সাবধানে থাকিও নারী পর্দারও আড়ালে



আগের লেখা 'উগ্রতা পরিহার করুন' পড়ে অনেকেই আমার উপর কুপিত হয়ে কুপানোর ইচ্ছা প্রকাশ করেছেন অনলাইনে অফলাইনে। আমি যাই বঙ্গে, কপাল যায় সঙ্গে। ভালো ভালো উপদেশমূলক লেখা লিখলেও লোকে সেটাকে স্যাটায়ার ভেবে কুপিত হয়।  এককালে স্যাটায়ার লেখক ছিলাম বটে কিন্তু চারিদিকের পরিবেশ পরিস্থিতি বিবেচনা করে লাইনে এসে গেছি সময়মত। তাই লেখার উপরে স্যাটায়ার  সিল না দেয়া থাকলে সেটিকে স্যাটায়ার ভেবে লেখককে কোপানো জায়েজ বলে ফতোয়া দিবেন না, পিলিজ লাগে।উপরে স্যাটায়ার সিল দেখে সঠিক স্যাটায়ার চিনুন।  শুরুতেই বলে নিচ্ছি, এই লেখার উপর কোন স্যাটায়ার সিল নাই। এবারের লেখা দেশের নারী সমাজের জন্য। দেশের নারী সমাজ যে দিনকে দিন বখে যাচ্ছে এটা এখন প্রকাশিত সত্য। এই বখাটেপনা ও নির্লজ্জতার কারণেই তারা ঘরে বাইরে একটু লাঞ্ছিত অপমানিত হচ্ছে। তাই নারীদেরকে একটু সাবধানে সামলে সুমলে থাকার আদেশ উপদেশ নিয়েই এই লেখা। 
খেয়াল রাখবেন নারীর শুরুতেই 'না' আছে। নারী যদি পুরুষের মতো সকল কিছু করার অনুমতি থাকতো তবে নারীর নাম নারী হতো না, হারী বা হাড়ি একটা কিছু হতো। যদিও দুষ্টু লোকে এই বলে ত্যানা প্যাঁচাতে পারে, পুরুষের শুরুতে পু আছে। পু মানেই পুটু, পু মানেই দুর্গন্ধ। এই পু আসলে সেই পু নয়। এই পু মানে নিশ্চয়ই ভালো কিছু। সেই যাই হোক, পু বাদ দিয়ে না তে ফেরত যাই। পুরাকালে নারীর পুরো নাম ছিল 'না করি , না পারি', সেটা দিনে দিনে সংক্ষেপিত হয়ে নারী শব্দে রূপান্তর ঘটেছে। তাই খেয়াল রাখতে হবে নারীর করার ও পারার উপর অনেক নিষেধাজ্ঞা রয়েছে। পুরুষ যা করতে পারে, তার সবকিছু নারীর পক্ষে করা সম্ভব নয়। গবেষণায় দেখা গেছে, নারীর ব্রেনের আকার পুরুষের ব্রেন থেকে ছোট। তা সে যত গবেট পুরুষই হোক না কেন। সেই ক্ষেত্রে নারীর দেহের আকার, শক্তি সামর্থ্য সবই পুরুষ থেকে অনেক কম। প্রায় অর্ধেক বলা যেতে পারে। আর তাই নারীকে বেঁচে থাকতে হলে নিতে হবে পুরুষের সহায়তা, থাকতে হবে সামলে সুমলে।  
পহেলা বৈশাখের বেলেল্লাপনা অনুষ্ঠানে গিয়ে কিছু নারী লাঞ্ছিত হয়েছেন। এই নিয়ে অনলাইনে অফলাইনে চলছে তোলপাড়। নানাজনে নানা কথা বলছেন। তার মাঝে একদলের কথা বেশ মনে ধরেছে আমার। তারা ইরশাদ করেছেন, সবার উপরে শালীনতা সত্য, তাহার উপরে নাই। নির্লজ্জতা উগ্রতা কমানোর কোন বিকল্প নেই। এই যে নারীরা শালীনতা হারালো কারণ একটাই, তাদের নির্লজ্জতা। লজ্জা নারীর ভূষণ, কামড়ানো পুরুষের ফ্যাশন। কিছুদিন আগের বাঘের খাঁচার সামনে গিয়ে একজন উগ্র লোক খাঁচার মধ্যে হাত ঢুকিয়ে হাত নেড়েচেড়ে বাঘকে উত্যক্ত করছিল। ফলাফল যা হবার তাই হয়েছে। বাঘ  এসে কামড় দিয়ে হাত খেয়ে ফেলেছে। এখানে অবুঝ বাঘের দোষ এক আনা হলে, হাত নাড়াচাড়া করা উগ্র ও অশালীন লোকটির দোষ পনের আনা।  বাঘের দিকে হাত বাড়িয়ে লাড়াচাড়া করলে বাঘ কামড়ে হাত নিয়ে নিবেই। কিছু করার নেই। যেমন কর্ম তেমন ফল। কামড় খেয়ে পরে 'আম্মা আমারে বাঘে কামড়াইছে' বলে চিক্কুর দিয়ে লাভ নেই। আর তাই যে সকল মেয়েগুলো শালীনতা হারালো, আসলে তাদের শালীনতা ছিলই না।  
প্রমাণ যোগাড় করতে আমি গুগলে ধর্ষণ লিখে খবরাখবর বের করে কিছুক্ষণ গবেষণা করলাম। যা ভেবেছি তাই। এই পর্যন্ত দেশে যতগুলো ধর্ষণ এবং শ্লীলতাহানি হয়েছে তার সবগুলার কারণ ছিল মেয়েদের উগ্র চালচলন, নির্লজ্জ আচরণ, আজেবাজে পোশাক পরিধান ইত্যাদি। প্রাসঙ্গিক কিছু খবর তুলে দিচ্ছি গত দুই এক বছরের। পড়লেই বোঝা যায় এখানে দায়ী কে।
প্রাসঙ্গিক খবর ১  -  নীলফামারীতে ছয় বছরের শিশু ধর্ষিত।নীলফামারীর সৈয়দপুর পৌর এলাকায় ছয় বছরের শিশু ধর্ষণের শিকার হয়েছে। এ ঘটনায় স্থানীয় জনতা ধর্ষক নওশাদকে (২২) আটক করে পুলিশের হাতে তুলে দিয়েছে।
অন্তরালের খবর - শিশুটি বারবার হাত নেড়ে নওশাদকে বিরক্ত ও উত্যক্ত করছিল। তার নির্লজ্জতায় উত্যক্ত হয়ে নওশাদ একটু কামড়ে দেয়। 
প্রাসঙ্গিক খবর ২ -  ছয় বছরের শিশু ধর্ষণ, আসামি পলাতক। ।  মিরপুরের পাইকপাড়ার ছয় বছরের একটি শিশু ধর্ষণের শিকার হয় ২০ সেপ্টেম্বর শুক্রবার। শিশুর মা জানিয়েছেন, ধর্ষণের শিকার হওয়ার পর তাঁর মেয়ে সোজা হয়ে দাঁড়াতে পারছিল না।
অন্তরালের খবর - ধর্ষণের আগে শিশুটি বারবার হাত নেড়ে পলাতক আসামীর দৃষ্টি আকর্ষণ করছিল বলে জানা যায়। এতে অজ্ঞাত আসামি বিরক্ত হয়ে শিশুটিকে একটু শিক্ষা দেয়।
প্রাসঙ্গিক খবর ৩ -  মিরপুরে পাঁচ বছরের শিশু ধর্ষিত। রাজধানীর মিরপুরে পাঁচ বছরের এক শিশু ধর্ষিত হয়েছে। এ ঘটনায় বাড়িওয়ালার ছেলে ইমরান হোসেন পলাশকে (৪০) গ্রেপ্তার করেছে পুলিশ। শনিবার রাত ১০টার দিকে বাসায় একা পেয়ে পলাশ শিশুটিকে ধর্ষণ করে।
অন্তরালের খবর - শিশুটি খালি বাড়িতে পলাশকে ডেকে তার মুখের সামনে হাত নিয়ে নাড়াচাড়া করছিল। এতে পলাশ বিরক্ত হয়ে তার হাত কামড়ে দেয়, সাথে একটু ধর্ষণও করে দেয়।
প্রাসঙ্গিক খবর ৪ -  ফুলপুরে ৩ বছরের শিশু ধর্ষিত : ধর্ষক গ্রেফতার। ময়মনসিংহের ফুলপুর উপজেলার সিংহেশ্বর ইউনিয়নের পলাশকান্দা গ্রামে ৩ বছরের এক শিশুকে ধর্ষণ করেছে একই গ্রামের নাজিম উদ্দিনের ছেলে আবু রায়হান (১৫)। জানা যায়, গত মঙ্গলবার সন্ধ্যা ছয়টায় পাশের বাড়ির আবু রায়হান শিশুটিকে ফুসলিয়ে পাশের এক জঙ্গলে নিয়ে ধর্ষণ করে। এ সময় শিশুটির চিৎকারে আশেপাশের লোকজন ছুটে এসে শিশুটিকে আহত অবস্থায় উদ্ধার করেন।
অন্তরালের খবর - এখানে ফুসলিয়ে শব্দটি অত্যন্ত গুরুত্বপূর্ণ। আমাদের জানতে হবে আবু রায়হান শিশুটিকে ফুসলিয়েছিল নাকি শিশুটি আবু রায়হানকে। দ্বিতীয়টি হবার সম্ভাবনাই বেশি। অথবা এমনও হতে পারে, এই অশালীন শিশুটিও আবু রায়হানের মুখের সামনে হাত নিয়ে নাড়াচাড়া করছিল। আর এই কারণেই আবু রায়হান ফুসলে যায়। ফলাফল খানিক শ্লীলতাহানি। 
আমার কথা বিশ্বাস না হলে নিজে গুগল সার্চ দিয়ে দেখুন। এরকম হাজার হাজার খবর পাবেন। নির্লজ্জ, উগ্র, উত্যক্তকারী নারীর বয়েস আট, সাত, ছয়, পাঁচ, চার, তিন এমনকি তারও নিচে বলে খুঁজে পেয়েছি। তাই ধর্ষণ, শ্লীলতাহানি ঠেকানোর জন্য শালীন হওয়ার বিকল্প নেই। ভালো ভালো লম্বা লম্বা বড় বড় বস্তার ভিতরে নিজেকে ভরে বস্তার মুখ সেলাই করে রাখার কোন বিকল্প নেই। আমাদের পাড়ার এক মুদির দোকান থেকে থেকে খালি চিনি চুরি হয়ে যেত। চল্লিশ কেজির চিনির বস্তা, বেচা হতো মাত্র ত্রিশ কেজি। বাকি দশ কেজি কই যায় হিসাব নেই। একদিন পাড়ার এক চতুর লোক এসে বেয়াক্কেল মুদির চোখ খুলে দিল। পাশাপাশি দুই বস্তা চিনি। একটা নতুন বস্তা, মুখ বন্ধ। সেটা থেকে কখনো চিনি চুরি হয় না। চুরি হয় খোলা বস্তা থেকে। তাই বুদ্ধি দিল প্রতিবার চিনি বেচার পর ভালো করে সুই সূতা দিয়ে খোলা বস্তার মুখ সেলাই করে দিতে। তারপর আবার কাস্টমার চাইলে বস্তার মুখ খুলে চিনি দিয়ে আবার বস্তার মুখ সেলাই। সহজ বুদ্ধি কিন্তু কার্যকর। প্রতিবার বস্তার মুখ সেলাই করা আর খোলা বিরাট হ্যাপার কাজ। কিন্তু এই কষ্ট স্বীকার করে নেয়ার পর চিনি চুরি বন্ধ হয়ে গেল। তাই নারীদের বলি নিজেকে বস্তায় ভরে প্রতিদিন সেলাই করে রাখুন। মাঝেমাঝে আলো বাতাস দানা পানি দরকার হলে অল্প সময়ের জন্য বস্তার মুখ খুলে দ্রুত কাজ শেষ করে আবার বস্তা সেলাই করে দিন। বেচারা মুদির অবশ্য শেষ রক্ষা হয়নি। এরপরে কে যেন এসে তার আস্ত চল্লিশ কেজির নতুন চিনির বস্তাই উঠিয়ে নিয়ে গেছে। কিন্তু সেই প্রসঙ্গে বরং না যাই। আমার কথা বিশ্বাস না হলে দেশ বিদেশে ঘুরে বেড়ানো পর্যটক তারেক অণুকে জিজ্ঞেস করে দেখুন। তিনি বেশ আগেই বলে গেছেন, বেশি করে পোশাক পরুন, ধর্ষণ প্রতিরোধ করুন!
এক গবেষণায় দেখা গেছে ১৯৭১ সালে আমাদের দেশের যে লাখ কয়েক নারী ধর্ষিত হয়েছিল তাদের কেউই লাজুক, শালীন, বা বোরখা পরিহিতা ছিল না। যারা সালওয়ার কামিজ পরে ছিল তারা অল্প ধর্ষিত হয়েছে, যারা শাড়ি পরে ছিল তারা খানিক বেশি, আর যারা জিনস মিন্স পরেছিল তাদের কথা আর নাই বা বললাম। ওই যে বাঘের খাঁচায় হাত ঢুকালে, এমনি হাত না ঢুকিয়ে খাঁচার সামনে হাঁটাহাঁটি করলেও ফলাফল কি হতে পারে সেটা জানেনইতো। আরও এক গবেষণায় দেখা গেছে দেশে ধর্ষিতার সংখ্যা আরও এক বা দুই লাখ বেশি হতে পারত। কিন্তু এরা সবাই বোরখা বা শালীন পোশাক পরে থাকার কারণে দুর্ঘটনা ঘটেনি। প্রতিবারই যখন এরা পাক আর্মির হাতে পরেছে, তারা 'মাইজি আপ বহুত আচ্ছা  হো , আপ ঘার যাইয়ে' বলে তাদের ঘরে পৌঁছে দিয়েছে নিরাপদে।
কেউ বলে পহেলা বৈশাখের  ঘটনার সাথে মৌলবাদীরা জড়িত। জড়িত হলে দোষের কিছু দেখি না। পহেলা বৈশাখ যে হারাম উৎসব এটা উনারা অনেকদিন থেকেই বলে আসছেন। লোকজন বিশেষ করে নারীগণ তাও পাত্তা না দিয়ে বেলেল্লাপনা করে যাচ্ছে।   পহেলা বৈশাখে পান্তা ইলিশ না খেয়ে গরীবকে সাহায্য করুন, গান বাজনা না করে ইবাদত বন্দেগী করুন ইত্যাদি কাতর আবেদন তারা অনেকদিন থেকেই করে যাচ্ছেন। লোকজন এইসব না শুনে ক্রমাগত বেলেল্লাপনা করে যাচ্ছে। যার ফলাফল মাঝেমাঝে বটমূলে বোমা খাওয়া বা এরকম শ্লীলতাহানি। "অই ছেড়ি, ওড়না গলায় না দিয়া বুকে দে, কামে দিবো" পেজের গ্রাহক সংখ্যা এই মুহূর্তে ৯৩.১৬৪ জন। নতুন গজানো  "উল্টা-পাল্টা ড্রেস পরিহিত মেয়েদেরকে ইভ-টিজিং করার অনুমতি দেওয়া হোক"  এর গ্রাহক সংখ্যা সেই তুলনায় খানিক কম। তবে দেশের সাথে এরাও দ্রুত এগিয়ে যাচ্ছে। দেশে তাই চাইলেই চোখের নিমিষে পেয়ে যাবেন লাখ খানেক মানুষকে মেয়েদের ওড়না ঠিকমতো পরিয়ে দেয়ার জন্য বা উল্টাপাল্টা ড্রেস টেনে খুলে দেয়ার জন্য। এই ভাইয়েরা দিনের পর দিন আমাদের সতর্ক করে যাচ্ছেন, দিয়ে যাচ্ছেন ইভ টিজিং বা সকল রকমের লাঞ্ছনা থেকে মুক্তির ওয়ান স্টপ উপায়। বলে যাচ্ছেন পর্দা করা, সাবধানে থাকার কোন বিকল্প নেই। না করলে ফলাফল অবধারিত। 





লেখাটার এই পর্যন্ত এসে মৌলবাদীদের আরও বেশ খানিক গালিটালি দিয়ে দিব্যি লেখাটা এখানেই শেষ করে ফেলা যেত। 'সবই ব্যাদে আছে' বলে চোখ বন্ধ করে সকল অপকর্মের দায় দায়িত্ব জামাতের কাঁধে তুলে দেয়া যেত।  কিন্তু ওরে নারে, পিকচার আভি ভি বাকি হ্যাঁয় ...   
কিছু কিছু দুষ্টু  খবরে প্রকাশ পহেলা বৈশাখের এরকম কয়েকটি ঘটনার সাথে ছাত্রলীগ জড়িত। দুই একজন নাকি ধরাও পড়েছে হাতে নাতে। জগন্নাথের এক উত্ত্যক্তকারী ছাত্রলীগকর্মীকে গতকাল বহিষ্কার করা হয়েছে। জাহাঙ্গীরনগরে করা হয়েছে পাঁচ ছাত্রলীগকে। যদিও শোনা গেছে এরা কেউ নাকি  আসলে প্রকৃত ছাত্রলীগ নন! প্রকৃত ছাত্রলীগ কখনোই এমন কাজ করতে পারে না! তাই শুধু শুধু ছাত্রলীগকে ঢালাও দোষারোপ করার আগে একটু বাস্তবতা ভেবে দেখুন। ছাত্রলীগের অনেক দায়িত্ব কর্তব্য আছে। তারা আমাদের মতো কম্পুটারের সামনে বসে লেখালেখি করে সময় নষ্ট করেনা। তাদের অনলাইন কওমি গ্যাং চাপাতি নিয়ে অনলাইন পাহারা দিলেও লেখালেখি করে নষ্ট করার মতো সময় তাদের নেই। তারা কোথায় অন্যায় অবিচার দেখলে সকলে মিলে, 'ওই মার খানকির পুলারে', 'ওই ধর কুত্তার বাচ্চারে' বলে দ্রুত গালি দিয়ে বিচার নিশ্চিত করে। আর অফলাইনের ছাত্রলীগের তো আরও কত কাজ থাকে। মাঝেমাঝে বিশ্বজিৎ কোপাতে হয়, এর তার ঠ্যাঙ ভেঙ্গে দিতে হয়, জামাতি শিক্ষককে একটু রগড়ে দিতে হয়। এত এত কাজ করার পর তার চোখের সামনে যদি অর্ধ উলঙ্গ নারীকে ঘুরাফিরা করতে দেখে তবে কি আর মাথা ঠিক থাকে? তাকে পূর্ণ উলঙ্গ করে তারা দ্রুত বিচার নিশ্চিত করে। ভাসুরের নাম মুখে নেয়া হারাম। আর তাই এরকম ছোটোখাটো দুই একটা ঘটনার জন্য ভাসুরদের নাম মুখে নিয়ে দেশকে এগিয়ে যেতে বাধাগ্রস্ত করবেন না। এই যে ইনি একজন ভাসুর, নাম ফজলুল হক রাসেল। উপস ... ভাসুরের নাম মুখেই নিয়ে ফেললাম বুঝি। আচ্ছা ধরি তার নাম ভাসুর। ভাসুর সাহেব ছিলেন ছাত্রলীগের সহ-সভাপতি। 

১৯৯৯ এর থার্টি ফাস্ট নাইটের চাঞ্চল্যকর বাঁধন কেসের ইনি অন্যতম আসামি ছিলেন। আপাতত খালাস পেয়ে সুখে শান্তিতেই আছেন। আজ থেকে পনের বছর আগের ঘটনা। ভেবে দেখুন বেচারাকে কি কষ্টই না করতে হয়েছে বাঁধনের কাপড় টেনে খুলতে। ভিড়ের মধ্যে কেউ জায়গা দেয় না। প্রায় চার পাঁচ ফুট দূরে দাড়িয়ে ঝুঁকে হাত বাড়িয়ে তবেই না পেয়েছেন বাঁধনের কাপড়ের নাগাল। এত কষ্ট করার পর আবার কোর্টে গিয়ে যদি মামলা টামলা সামলাতে হয় সেটা কি মেনে নেয়া যায়। সে যাই হোক, বীর ভাসুর সাহেব সব মামলা থেকে অব্যাহতি পেয়েছেন এটাই আনন্দের কথা। ইংরেজি নববর্ষের বিরুদ্ধে প্রতিবাদের ঝাণ্ডা তারাই প্রথম তুলে ধরেছেন। এবারে বাংলা নববর্ষের পুটুও তারাই মেরে দেশের সমান রক্ষায় এগিয়ে যাবেন এই প্রত্যাশাই সকলের। 
দেশে নানা বিভক্তি থাকলেও এই একটি ব্যাপারে দেশের ছাত্রলীগ, ছাত্রদল, শিবির বেশ কাঁধে কাঁধ মিলিয়ে কাজ করে যাচ্ছে। । দেশের নির্লজ্জ নারীকে তার পাওনা বুঝিয়ে দিতে এরা নিরলস ভাবে কাজ করে যাচ্ছে দিনের পর দিন। একজন হয়তো টান দিয়ে কাপড় খুলে দিল, আরেকজন ভুভুজেলা বাজিয়ে উচিৎ শিক্ষা হয়েছে বলে বাজনা বাজালো। এই একটা ব্যাপারে পুরাই, একজনে ছবি আঁকে একমনে, আরেকজনে বসে বসে রঙ মাখে। মাঝেমাঝে অবশ্য কিছু বেয়াদবরা এসে সেই ছবিটা নষ্ট করার চেষ্টা করে। 
একজনে ছবি আঁকে এক মনে -



আরেকজনে বসে বসে রঙ মাখে - 


আর সেই ছবিটা নষ্ট করে, কোন জনা কোন জনা - 

লাকি আক্তার, লিটন নন্দী এসব বেরসিক চীন রাশিয়া কিউবা কিছু একটার দালালরা এভাবে দেশের সুন্দর ছবিটাকে নষ্ট করছে তার প্রতিবাদ জানাই। দেশের মৌলবাদীদের সাথে কাঁধে কাঁধ মিলিয়ে আওমি কওমি লীগ যখন দেশের নাস্তিক নিধন থেকে শুরু করে বেপর্দা নারীকে শিক্ষা দেয়ার জন্য অক্লান্ত পরিশ্রম করে যাচ্ছে তখন কিছু বেয়াক্কেল লোক এসে ভুভুজেলার সুরে ব্যাঘাত ঘটাচ্ছে। অফলাইনে আওমীলীগ টেনে কাপড় খুলে, অনলাইনে কওমিলিগ বসে ফতোয়া দেয়, মাইয়া ঘরে থেকে বের হইছিল কেন বলে। অফলাইনে তারা বেরসিক লিটনের হাত ভেঙ্গে দেয়, অনলাইনে লাকি আক্তারকে তারা মিষ্টি মধুর গালি দিয়ে যায়। কি চমৎকার ভুভুজেলার সিম্ফনি। 
তাই সবার সাথে গলা মিলিয়ে আমিও বলি, বেশী করে লজ্জা খান, ধর্ষণের উপর চাপ কমান। বেশি করে পর্দা করুন, ধর্ষণ প্রতিরোধ করুন। ঘরের ভেতর বসে রুটি বেলুন, বাইরের গজব থেকে মুক্ত থাকুন। 
সবশেষে ঘরে বসে গুনগুন করে এই গজল গান , 
সাবধানে থাকিও নারী পর্দারও আড়ালে 
জামাত আওমি কওমি ঠেঙ্গাবে বাইর হইলে।



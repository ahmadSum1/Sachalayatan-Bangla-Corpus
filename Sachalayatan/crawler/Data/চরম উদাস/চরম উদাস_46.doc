লেনদেন মোহর



বড়মামা ক্ষেপে উঠে বললেন, দুই লাখ থেকে চার আনাও বেশী না। তুই কথা না বলে মুখে টেপ মেরে বসে থাক। এমন কোন হালুয়া মেয়ে না যে বিশলাখ টাকা দেনমোহর দিতে হবে।  
মামার বলার দরকার ছিলোনা, আমি এমনিতেই মুখে টেপ না হলেও রুমাল মেরে বসে ছিলাম। তবে মেয়ে একটু হালুয়া আছে। গাজরের না হলেও সুজির তো অবশ্যই। 
মেয়ের খালা বললেন, মেয়ের বড়বোনের বিয়ে হয়েছে বিশ লাখে। ছোটবোন কি বানের জলে ভেসে আসছে?
আমি ভেবে দেখলাম কথা সত্য। আর তাছাড়াও বড়বোন থেকে ছোটবোনরা বেশী আকর্ষণীয় হয় এটা গল্প, কাহিনী, সিনেমার মতো বাস্তব জীবনেও সত্য। বড়বোন কাছেই ছিলেন। তাকিয়ে শিউরে উঠলাম। এককালে দেখতে ভালোই ছিলেন হয়তো। এখন মৈনাক পর্বত। বড়বোনের স্বামীকে দেখে কষ্ট হল। বেচারা বিশ লাখ দিয়ে বিরাট লস করছে। পাঁচটা বছর অপেক্ষা করে এখন একই মেয়েকে বিয়ে করলে এক লাখেই পেত।  
আমার চাচী এবার একটু ক্ষেপেই গেলেন। 
- টেকা কি গাছে ধরে? বিশ লাখ টাকা দেনমোহর তো মন্ত্রী মিনিস্টারদের মেয়েদেরও হয়না। 
কথা মিছা না। কয়দিন আগে পত্রিকায় দেখলাম কোন মন্ত্রী কন্যার বিয়ে হল একশএক টাকা দেনমোহরে। 
মেয়ের খালা স্বর এক ধাপ চড়িয়ে বললেন,
- আজকাল ফকিন্নিদের বিয়েও কয়েক লাখ দেনমোহরে হয়
এটাও সত্য। আজকাল নিম্নবিত্ত পরিবারেও দেনমোহর কয়েক লাখে হয়। 
দুলাভাই আমার কানে ফিসফিস করে বলেন,
- হুদাই এরা এতো ঝামেলা করতেছে ক্যান? বিশ লাখই হোক আর পঞ্চাশ লাখই হোক রাজী হয়ে গেলেই তো হয়। দিতে কি আর হইবো নাকি। বাসর রাইতে মাফ চেয়ে নিলেই তো হয়।
বড়মামা হুঙ্কার দিয়ে আবার কি যেন একটা বললেন। আমি জানি মামা অত সহজে হাল ছেড়ে দেবার পাত্র না। গেল কুরবানিতে ইন্ডিয়া বর্ডারে ট্রাক আটকা পড়ায় গরুর দাম আকাশ ছোঁয়া হয়ে গেল। সবাই তিনদিন আগে থাকতেই বলল গরু কিনে ফেলতে। মামা উইলিয়াম ওয়ালেস এর মতো হুঙ্কার দিয়ে বললেন, হোল্ড! চান রাতে সবাই বলল, এখনই শেষ সময়। দাম যাই হোক, গরু কিনতে হবে। মামা আবারও হুঙ্কার দিয়ে বললেন, হোল্ড! গভীর রাতে বর্ডার থেকে সব ট্রাক ছাড়া পেল। গরুর দাম পানি হয়ে গেল। ঈদ এর দিন সকালে মামা আশি হাজার টাকার গরু চল্লিশ হাজারে কিনে যুদ্ধ জয়ী সেনাপতির মতো বাড়ী ফিরলেন। বিক্রেতা গরু দেয়ার সময় ভেউ ভেউ করে কাঁদছিল দেখে আমাদের আধপাগল ইংরেজি জানা কাজের ছেলে সাইফুল্লা মাথা নাড়াতে নাড়াতে বলল,সামথিং ইজ রং, সামথিং ইজ রং। আমারও অল্পক্ষণের জন্য মনে হল কোথাও কিছু একটা ঠিক নেই। কিন্তু যুদ্ধ জয়ের আনন্দে আমি সহ-সেনাপতি কিছুক্ষণ পরেই সেটা ভুলে গেলাম। সুতরাং মামার সাথে দরদাম করে এত সহজে জিততে পারবেনা মনে হয়।
মেয়ের খালা গলার স্বর আরও একধাপ চড়ায়। 
যৌতুক নিয়ে আড়ালে ফিসফাস হয়। দেনমোহর নিয়ে সামনা সামনি কুস্তি লড়তে সমস্যা নেই।
মেয়ের খালা আস্তে আস্তে কোণঠাসা হয়ে যায় আমার মামা, চাচী আর খালার ত্রিমুখী আক্রমণে। শেষ চেষ্টা হিসেবে এবার আমার দিকে তাকান। বলেন,
- ছেলেকে জিজ্ঞেস করেন। ছেলের সাথে মেয়ের মায়ের কথা হয়েছে। তখন তো বিশ লাখে ঠিকই রাজী হয়েছে।
আমি অথৈ সাগরে পড়লাম। কথা সত্য। মেয়ে আমাকে দুইদিন আগেই বলেছে তার মা বিশ লাখ দেনমোহর চায়। আমি বলেছি, আবার জিগায়। এগুলা কোন ব্যাপার না। এখন বড় মামার অগ্নি দৃষ্টির সামনে আমার গলা শুকায়ে গেল। মিনমিন করে কবুল বললাম, কেউ শুনতে পারলো বলে মনে হয়না। দুলাভাই এগিয়ে আসলেন ত্রাণকর্তা হয়ে,
- ছেলেকে জিজ্ঞেস করতে হবে কেন? এইগুলা মুরুব্বীদের ব্যাপার। আপনারা ঠাণ্ডা মাথায় বসে ঠিক করেন।
মেয়ের মামা হুজুর। সুর করে বললেন, আরজ আছে , “ মোহর দিয়ে তোমরা তাদেরকে তোমাদের জন্য হালাল করো, যাতে তোমরা উহাতে গমন করিতে পারো” 
রনি বিড়বিড় করে বলে, দোস্ত হালায় দেখি চরম খাচড়া কথা বলল একটা। এইটা কেমন বিচার। আমি কথা কইলে সবাই বলে খাচ্রামি, আর এই হালায় কইলে বয়ান।
আমি গমন করিতে পার শুনে আড় চোখে মেয়ের দিকে তাকালাম। তারপর কুলকুল করে ঘামতে লাগলাম।
রনি আমার দিকে তাকিয়ে ফিচেল হাসি দিয়ে বলে, শালা লুজ কোথাকার। 
আমার চাচাতো ভাই চ্যাংড়া হুজুর। সেরের উপর সোয়া সের। মুচকি হেসে শুরু করল, দেনমোহর দুই প্রকার, তলবি দেনমোহর ও স্থগিত দেনমোহর। দেনমোহর যে অত্যাবশ্যকীয় এ ব্যাপারে কোন সন্দেহ নাই। তবে কথা হচ্ছে পরিমাণ নিয়ে। হানাফি আইন অনুসারে, নির্ধারিত দেনমোহরের সর্বনিম্ন পরিমাণ হবে দশ দিরহাম এবং মালিকি আইনে তিন দিরহাম। দশ দিরহাম করে ধরলে বর্তমান বাজারের আড়াই ভরি বার রতি রৌপ্যের সমতুল্য। 
দুলাভাই কানে কানে জিজ্ঞেস করেন,
রূপার ভরি কত করে জান নাকি?
হাজার দুয়েক মনে হয়
তোমার চাচাতো ভাই তো দেখি বিরাট প্রতিভা । এক টানে লাখের দরদাম হাজারে নিয়ে আসলো। 
ওই দিকে আমার চাচাত ভাইয়ের সাথে মেয়ের মামার তুমুল তর্ক শুরু হয়ে গেছে। দশ দিরহাম, পঁচিশ দিরহাম, পাঁচশো দিরহাম ইত্যাদি নানা মতবাদ আসতে লাগলো। কে একজন যেন গুন ভাগ করার জন্য চেঁচিয়ে ক্যালকুলেটর চাইল।
ছোটমামা ফিলসফার মানুষ। আমার দিকে তাকিয়ে দীর্ঘশ্বাস ফেলে বললেন,
First we make the rules. Then rule makes us. আমরা প্রথমে নিয়ম বানাই, তারপর নিয়ম আমাদের বানায়।
রনি বলে।
এইটা কে বলছে মামা, এরিস্টটল নাকি? 
ছোটমামা আরও বড় দীর্ঘশ্বাস ফেলে বলে,
না, আমি।
আমি পাশে দাঁড়িয়ে হাই তুলি। দেন মোহর নিয়ে লেনদেন চলতেই থাকে।
মেয়ের এক বান্ধবী এক ফাঁকে আমার কানে কানে বলে যায়, ভাইয়া কিছু একটা করেন। আমাদের ফ্রেন্ডদের কারোরই কিন্তু ত্রিশের কম হয়নি। ওর মাত্র দুই হলে ভীষণ লজ্জায় পড়বে সবার সামনে।  
হৈ হল্লা বাড়তেই থাকে। 
আমাদের আধপাগলা ইংরেজি জানা কাজের ছেলে সাইফুল্লা শুধু কোনায় বসে মাথা দুলাতে দুলাতে বলে, সামথিং ইজ রং, সামথিং ইজ রং।


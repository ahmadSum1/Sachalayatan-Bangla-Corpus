এসো নিজে করি ১০ - কিভাবে নরম মানুষ হবেন  /  How to be a moderate monkey (প্রথম পর্ব)



শিরোনাম দেখে হয়তো খাবি খাচ্ছেন, এ আবার কি শিখাতে আসলাম। ধৈর্য ধরুন, আস্থা রাখুন। এই আমি আপনাদেরকে কিভাবে লেখালেখি করতে হয় শিখিয়েছি, কিভাবে গবেষণা করতে হয় শিখিয়েছি, কিভাবে ইন্টার্ভিউ দিতে হয় শিখিয়েছি, প্রেম করতে শিখিয়েছি, এমনকি ত্যানা প্যাঁচানোটা পর্যন্ত শিখিয়ে দিয়েছি। সুতরাং আজকেও গুরুত্বপূর্ণ কিছু শেখাবো, ঠকবেন না। বস্তুত আজকে জীবনের সবচেয়ে গুরুত্বপূর্ণ জিনিসটাই হয়তো শিখে যাবেন, কিভাবে নরম হবেন। নরম বলতে পারেন, নিষ্ক্রিয় বলতে পারেন, মধ্যপন্থা অবলম্বনকারী বলতে পারেন আবার সুশীলও বলতে পারেন। ঘুরে ফিরে একই কথা, যেই লাউ সেই কদু।
জীবনের প্রতিক্ষেত্রে নরম হওয়া অত্যন্ত গুরুত্বপূর্ণ। আপনি স্বামী হলে কিভাবে নরম স্বামী হবেন, সাহিত্যিক হলে কিভাবে নরম সাহিত্যিক হবেন, ধার্মিক হলে কিভাবে নরম ধার্মিক হবেন ইত্যাদি সকল কিছুই আজকের এক টিউটোরিয়ালে একেবারে গুলে খাইয়ে দিব আপনাদের।
শুরু করি হাল্কা জ্ঞান দিয়ে। Mihaly Csikszentmihalyi (এই নাম বাংলায় লেখা বা উচ্চারণ করা সম্ভব না আপার পক্ষে, মাফ চাই, দুয়াও চাই) এর একটা বিখ্যাত ফ্লো মডেল আছে। মানুষের কোন কাজে দক্ষতা আর সেই কাজে প্রতিযোগিতার পরিমাণ এর উপর নির্ভর করে তার মানসিক অবস্থা কি হবে এই নিয়ে চার্ট। যেমন আপনি হয়তো জীবনে পানি সেদ্ধ ছাড়া আর কোন রান্নাবান্না করেননি। এখন আপনাকে আপনার প্রেয়সী এসে বলল, ওগো আমাকে সর্ষে ইলিশ রেঁধে দাও। অথবা প্রোগ্রামিং একেবারেই জানেন না, আপনাকে বস এসে বলল কালকের মধ্যে জাভা আর সি দিয়ে আমার খোকার জন্য একটা জম্পেশ গেম বানিয়ে দাও। সুতরাং স্কিল লেভেল লো আর হাই চ্যালেঞ্জ এর তোপে পড়ে দুশ্চিন্তায় (Anxiety) আপনার অবস্থা হালুয়া। যাহোক বিস্তারিত এখানে পড়তে পারেন আগ্রহী হলে -

আমার কথা হচ্ছে Apathy নিয়ে। Apathy এর সংজ্ঞা উইকি দেয় এভাবে - Apathy (also called impassivity or perfunctoriness) is a state of indifference, or the suppression of emotions such as concern, excitement, motivation and passion. An apathetic individual has an absence of interest in or concern about emotional, social, spiritual, philosophical and/or physical life.
বাংলায় যাকে বলে উদাসীনতা, অনীহা, অনাকাঙ্ক্ষা, নিষ্ক্রিয়তা । সোজা করে বললে সকল কামে চরম উদাস । তাই বলে আমি না কিন্তু, বিশেষ্য নয় বিশেষণ। আপনার কিছু করার স্কিলও নাই, ইচ্ছাও নাই, দরকারও নাই। তাই সকল কিছুতে নিষ্ক্রিয়।এখন নরম আকা সুশীল আকা মধ্যপন্থী আকা সুবিধাপন্থী হতে চাইলে আপনাকে এই Apathy ষ্টেজে বসে থাকতে হবে, মাঝেমাঝে ফাল দিয়ে Arousal ষ্টেজে গিয়ে আবার দ্রুত Apathy তে ফিরে আসতে হবে। সামান্য কিছু করলেও সেটার ফলাফল যেন শূন্য হয় সেটা খেয়াল রাখবেন। ডানে একটু হাত নাড়লে, বামেও নাড়বেন। বামে একটু থু করলে, ডানেও করবেন। উদাহরণ দেই।  আমি লেখায়, কথায় সবখানে সুযোগ পেলেই পাকিস্তানকে হেয় করি। এই একটি ব্যাপারে আমি অন্ধ, আমার আক্রোশ অন্ধ, আমার আবেগ অন্ধ। আমি ক্ষেপে গিয়ে একদিন বললাম, পাকিস্তানে মুতি। সাথে সাথে একজন নরম মানুষ প্রতিবাদ জানিয়ে বলল, পাকিস্তানে মুতলেন, ইন্ডিয়াতে মুতপেন না? কি বুঝলেন? এখন এই পাকিস্তান আর ইন্ডিয়া এই দুটি শব্দকে হেফাজত-শাহবাগ, বিনপি-আম্লিগ, শিবির-ছাত্রলীগ, ধর্ষণকারী-বেগানা কাপড় পরা ধর্ষিতা, আমার দেশের সম্পাদক গ্রেফতার- ব্লগার গ্রেফতার এরকম যেকোনো শব্দযুগল দিয়ে রিপ্লেস করে দুইদিকেই সমপরিমাণ মূত্রত্যাগ করতে পারলেই আপনি নরম মানুষ হতে পারবেন।   
কিভাবে নরম স্বামী হবেন / How to be a happy husband
শুরু করি সহজ জিনিস দিয়ে। সব রকমের নরমের মধ্যে সবচেয়ে সহজ কাজ নরম স্বামী হওয়া। মনে কুকথা আনবেন না। এখানে নরম বলতে অমায়িক, অনুগত, বাধ্যগত বুঝান হচ্ছে। আপনি যদি পুরুষ হয়ে থাকেন তবে একটি জায়গা বাদে বিবাহিত জীবনের প্রতিক্ষেত্রে নরম হওয়া অত্যন্ত গুরুত্বপূর্ণ। আপনার স্ত্রী যদি যথেষ্ট বুদ্ধিমতী হয়, তবে বাই হুক ওর ক্রুক আপনাকে প্রয়োজনমত শক্ত বানিয়ে ছাড়বে। বাদবাকি সবখানে নরম।

স্ত্রী শব্দটির উৎপত্তি হয়েছে ইস্তিরি থেকে। ইস্তিরির কাজ কি? আপনাকে সোজা রাখা, ভাঁজ মুক্ত রাখা। সেই ভাঁজ মুক্ত করতে গিয়ে আপনার স্ত্রী আপনাকে একটু গরম ছেঁকা দিবে এটা তো জানা কথাই। এখন আপনি বুদ্ধিমান হলে সেই গরম ছেঁকা খাওয়ার আগে নিজে নিজেই ভাঁজ ভেঙ্গে সোজা হয়ে যাবেন। আর নরম স্বামী হচ্ছে অনেকটা wrinkle free non-iron শার্ট এর মতো। কোঁচকালে বেঁকে যায়, আবার সোজা করলে সোজা হয়ে যায়। যাই হোক, ভেজর ভেজর বাদ দিয়ে আসল কথায় আসি। আসল কথা হচ্ছে কিভাবে নরম স্বামী হবেন সেটা শিখানোর কিছু নেই। স্বামীরা বাই ডিফল্ট নরমই থাকে। তাই কিভাবে নরম হবে না বলে, কেন নরম হবেন তার সপক্ষে যুক্তি দেয়ার চেষ্টা করলাম।
নরম স্বামী হবার জন্য একটাই পথ, সব কিছুতে সহমত প্রকাশ করতে হবে। কিভাবে হ্যাঁ বলতে হবে সেটা সবাই জানে কিন্তু কত দ্রুত বলতে হবে সেটা অনেকে জানেনা। ছোটবেলা কিন্ডারগার্টেন স্কুলে এরকম একটা প্রতিযোগিতা হত। উড়ে কি উড়ে না প্রতিযোগিতা। লাইন ধরে কাচ্চাবাচ্চা দাড় করিয়ে একজন একের পর এক পশু পাখির নাম বলে যেত। আর প্রতিযোগীদের গলা ফাটিয়ে চেঁচিয়ে বলতে হত সেই বস্তু উড়ে কি উড়ে না। শুধু বলে না, যদি সেই বস্তু উড়ে তবে হাত উঠিয়ে উড়ার ভঙ্গি করে দেখাতে হত। না উড়লে হাত উঠান যাবে না। যে ভুল করবে সে বাতিল। এভাবে চলতে থাকত শেষ ব্যক্তি বাতিল হবার আগ পর্যন্ত। ঈগল - উড়ে, বানর- উড়ে না, মহিষ- উড়ে না, কবুতর- উড়ে, মুরগি - উড়ে না ইত্যাদি। মুরগি বেশ ক্রিটিকাল ছিল। এইখানে এসে অনেকেই বাদ পড়ে যেত, সেইসাথে বাদানুবাদও হত মুরগি উড়ে কি উড়ে না এই নিয়ে। এখন কথা হচ্ছে স্ত্রীর সাথে সহমত হবার জন্য আপনাকে ছোটবেলার সেই উড়ে কি উড়ে না খেলা প্র্যাকটিস করতে হবে। প্রথম এবং সবচেয়ে গুরুত্বপূর্ণ প্রশ্ন, তুমি কি আমায় ভালোবাস? উত্তরে পাখির ডানার মতো করে দ্রুত হাত ঝাঁপটাতে ঝাঁপটাতে বলতে হবে, হ্যাঁ অথবা আবার জিগায়। প্রশ্নের পর রেসপন্স করার জন্য আপনার হাতে সময়ে আধা সেকেন্ড। এর মধ্যে যদি হাত পা নাড়িয়ে বিশ্বাসযোগ্য ভাবে উত্তর না দিতে পারেন তবে লেখক দায়ী নহে। একইভাবে আমার চেহারা কি খারাপ হয়ে গেছে, আমি কি মোটা? ইত্যাদি প্রশ্নের উত্তরে হাত পা না নাড়িয়ে গম্ভীর মুখে বলতে হবে না, নেভার, পাগল, কি যে বল, কক্ষনো না ইত্যাদি। আমি মরে গেলে তুমি কি আবার বিয়ে করবে টাইপের প্রশ্নের উত্তর আরেকটু এগ্রেসিভ ভঙ্গিতে দিতে হবে, খবরদার অমন কথাটি মুখেও এনো না লক্ষ্মীটি থেকে শুরু করে একটু ওভার এক্টিং করে দু চার ঘা (মিষ্টি ঘা আরকি) বসিয়ে দিয়ে বলতে পারেন, এমন কথা মুখে আনলে মাইর ইত্যাদি। তোমার কি মনে হয় আমি বোকা, টাইপের প্রশ্ন অনেকটা মুরগী উড়ে কি উড়ে না এর মতো ভেজাইল্যা প্রশ্ন। তাই শুধু হ্যাঁ বা না বলে আরও দুচার লাইন বলে বুঝিয়ে দিয়ে হবে, তুমি বুদ্ধিমতী তবে চালাক নও , হেফাজতে ইসলাম কিন্তু জামাতে ইসলাম নও, আঙ্গুর ফল তবে টক নও ইত্যাদি।
আমাদের এলাকায় এক ভাবী ছিল, আড়ালে আমরা ডাকতাম শকুনি ভাবী। ঘুরে ঘুরে সকল স্ত্রীদের মুফতে সৎপরামর্শ দিত। পরামর্শ না বলে সূত্র বা উপপাদ্য বলা যায়। স্থূলকোণী ত্রিভুজের স্থূলকোণের বিপরীত বাহুর উপর অঙ্কিন্ত অভিলম্ব উহার অন্য দুই বাহুর উপর ইত্যাদি ইত্যাদি স্টাইলে প্রবাস হইতে শ্বশুরবাড়ির জন্য অঙ্কিত দুইখানা সুটকেসের ওজন, বাপের বাড়ির জন্য অঙ্কিত দুইখানা সুটকেসের ওজনের অপেক্ষা ইত্যাদি ইত্যাদি।  
সহজ ব্যাখ্যা , দেশে বেড়াইতে গেলে বাপের বাড়ীর জন্য শ্বশুরবাড়ির সম বা ততোধিক ওজনের সুটকেস নিতে হবে। বাপের বাড়ির সুটকেস শ্বশুর বাড়িতে খোলা যাবে না।
একইভাবে ত্রিভুজের দুই বাহুর সমষ্টি, উহার তৃতীয় বাহু অপেক্ষা বৃহত্তর ইত্যাদি স্টাইলে প্রবাসী স্বামীর প্রবাসে খরচকৃত মাসিক অর্থ ও স্ত্রীর হাতখরচের অর্থের সমষ্টি, দেশে মা বাবাকে প্রেরিত অর্থ অপেক্ষা  দশগুন বা ততোধিক ইত্যাদি ইত্যাদি। সহজ ব্যাখ্যা , জামাই যেন দেশে বেশী টাকা না পাঠায় সেই দিকে তীব্র খেয়াল রাখতে হবে।
আপনি দেশেই থাকুন বা বিদেশেই থাকুন প্রতি এলাকায় একখানা করে শকুনি ভাবী পেয়ে যাবেন চোখ কান খোলা রাখলেই। সুতরাং যারা যারা নিজ স্বামীকে নরম বানাতে চান তার শকুনি ভাবির ভাবীর সম্পাদ্য উপপাদ্য মন দিয়ে অনুসরণ করুন। 
এখন হয়তো স্বামীরা আমার উপর গোস্বা করে বলবেন, কেন আপনি কিভাবে নরম স্ত্রী হবেন শেখাচ্ছেন না। জীবনে কখনো আটা গুলেছেন? আমি গুলেছি। একদা এক বান্ধবীর পরামর্শে আটা গুলে পরোটা বানাতে গেলাম। আমাকে বলে বেশী করে চিপ ( তাকে না, আটাকে), যত বেশী দলাই মলাই করবা তত নরম হবে। আমি যত বেশি আটা নিয়ে চিপাচিপি করি আটা তত আরও রবারের মত হয়ে যায়, পরে আস্তে আস্তে এলুমিনিয়াম এর মত, সবশেষে লোহার মত শক্ত হয়ে গেল। পরিশেষে আমার হাত নরম হয়ে গেল, আটার কিছু হল না। সুতরাং যা হবার নয় তা নিয়ে চিন্তা করা বাদ দিন। 
কিভাবে নরম সাহিত্যিক - ব্লগার হবেন / How to be a Dual Core Writer
ভালো সাহিত্যিক হবার জন্য আপনাকে দুটো জিনিস খেয়াল রাখতে হবে। আপনি কি পড়ে লিখছেন এবং কি পরে লিখছেন। অনেকের ধারণা আপনি কি পরে আছেন সেটা লেখালেখির জন্য গুরুত্বপূর্ণ না। ভুল ধারণা। লেখালেখির জন্য পোশাক অত্যন্ত গুরুত্বপূর্ণ। আপনি কি পড়ছেন সেটা যেমন আপনার লেখায় ছাপ ফেলবে তেমনি কি পরছেন সেটাও আপনার লেখায় ছাপ ফেলতে বাধ্য। দিনরাত রসময় পড়ে লিখতে বসলে আপনার লেখায় যেমন মাসিমা, মেসোমশাই, ভাবী, পাশের বাড়ি, বেড়ার ফাঁক দিয়ে এসব নানা শব্দ আপনি না চাইলেও ঢুকে পড়বে। তেমনি দিনরাত কবিগুরু পরে লিখতে বসলে আপনার সাহিত্যে ঝরঝর, বাদল, রবি, প্রভাত, বর্ষা ইত্যাদি তো আসবেই সেইসাথে বোনাস হিসেবে সকল ক্রিয়াপদের শেষে হ্রস্ব উ চলে এসে আপনি এসেছিনু, খেয়েছিনু, করেছিনু করতে করতে  নু তে নু-ময় হয়ে যাবেন। একই ঘটনা পোশাকের ক্ষেত্রেও। আপনি কি লুঙ্গী পরে একখানা অমিত লাবণ্যের প্রেমগাথা লিখতে পারবেন? কক্ষনো না। আপনাকে অবশ্যই মালকোঁচা দিয়ে ধুতি সাথে পাঞ্জাবী পরে মাঝ দরিয়াতে বজরায় বসে লিখতে হবে। সবকিছুর একটা নিয়ম কানুন আছে। গদ্য লিখতে হয় শার্ট প্যান্ট স্যুট টাই ইত্যাদি পরে। তাতে গদ্য জমাট বাঁধে। পদ্য লিখতে হয় ধুতি পরে তাতে পদ্যে খোলা হাওয়া চলাচল করতে হয়। লুঙ্গিটা পরলে আবার বেশী ইয়ে হয়ে যায়, পদ্যের ভাবগাম্ভীর্য নষ্ট হয়। আর সব ত্যানা প্যাঁচানি দালালী লেখা লিখতে হয় দিগম্বর হয়ে, কারণ লেখা শেষে যেন পাবলিক কাছা ধরে টানাটানি না করতে পারে। কাছা নেই তাই টানাটানিও নেই। নরম লেখা লেখার জন্য পড়তে হবে নরম লেখা, পরতে হবে লুঙ্গী। লুঙ্গীর মতো নরম আর ফ্লেক্সিবল কাপড় দুনিয়াতে কমই আছে। আরাম করে হাওয়া খান, তুফান উঠলে কাছা মারুন। 
সাহিত্যে পড়া ও পরার পর পরবর্তী গুরুত্বপূর্ণ জিনিস হচ্ছে উপমা। অনেক বড় বড় সাহিত্যিকরাই বলে গেছেন, সাহিত্যে উপমা একটি বড় বিষয়। উপমার মান দেখে সাহিত্যের মান বোঝা যায়।  সবাই চাঁদকে নিয়ে রঙঢঙ করলো, সুকান্ত একে ঝলসানো রুটি বলে চরম হিট। সেইযুগে ফেসবুক থাকলে ভদ্রলোক সেকেন্ডে কয়েক হাজার লাইক আর শেয়ার পেয়ে যেতেন। শ্রাবস্তীর কারুকার্য জিনিসটার আসলে কি সেই সম্পর্কে বিন্দুমাত্র ধারণা না থাকলেও ছোটবেলা সিদ্ধান্ত নিয়েছিলাম ওইরকম কারুকার্য অলা একটা মুখ না পেলে বিয়েই করবোনা জীবনে। মধুসূদন রাবণকে বৈদেহীহর বা সূর্যকে অংশুমালী উপমা দিয়ে আমাদের উচ্চমাধ্যমিক বাংলা জীবন বিষময় করে গেছেন। দিন বদলে গেছে। সাহিত্য আধুনিক হয়েছে। উপমারাও তাই আধুনিক হয়েছে। এখন তাই মতিকন্ঠের উপমা পড়ে বিমুগ্ধ হই। কবি সাহিত্যিকরা চুল থেকে শুরু করে ENT ডিপার্টমেন্ট ঘুরে, বুক, পেট, কোমর পর্যন্ত এসে ভয়ে থেমে গেছেন। মতিকন্ঠ দেখিয়েছে পুটু নিয়ে নিদারুণ সাহিত্যচর্চা সম্ভব। ছাত্রী সংস্থার সেবা যত্নে পুষ্ট একটি সুস্থ পুটু, বাগদাদ নগরীর নেয় বিধ্বস্ত পুটু, রয়াল বেঙ্গল টাইগারের নেয় ডোরা কাটা পুটু , আহা কি উপমা, কি প্রয়োগ। মাইকেল মধুসূদন বেঁচে থাকলে আনন্দে কেঁদে ফেলতেন। সে যাই হোক, নরম সাহিত্যের উপমাও নরম হতে হবে। এইসব মতিকন্ঠীয় উপমা, শব্দাবলী থেকে দূরে থেকে সুন্দর সুশীল ভাষা ব্যাবহার করতে হবে। নরম সাহিত্যে পাকিস্তানী সেনাবাহিনী ও রাজাকারদের হায়েনা ও তাহাদের দোসর বলা হয়। শুয়োর আর শুয়োরের বাচ্চা বলা হয়না। নরম সাহিত্যের নায়িকারা মেহেরজানের মত গোলাপি হয়, খান সেনা ভালোবেসে তাকে আদর করে, তার যৌনাঙ্গে বেয়োনেট ঢুকায় না।   
  
বহুকাল আগে এক মুরুব্বীর কথা লিখেছিলাম। যে কিনা রাস্তায় আমাকে পাকড়াও করে বলছিল, শুনলাম আজকাল নাকি গরম উদাস ছদ্মনামে পত্রিকায় কি সব অশ্লীল সাহিত্য রচনা করে যাচ্ছ। আমি মৃদু গলায় প্রতিবাদ জানিয়েছিলাম, আজ্ঞে গরম না চরম, পত্রিকা না ব্লগ, সাহিত্য না খিচুড়ি। এতকাল পর দেশে গিয়ে আবার এমনি এক মুরুব্বীর কবলে পরলাম। বলে, তুমিও নাকি বোলোগ এ নাস্তিক কথাবার্তা লিখ। আমি যথারীতি বিনয়ের সাথে উত্তর দিলাম, আজ্ঞে বোলোগ না ব্লগ। দেখি তিনি শত চেষ্টা করেও ব্লগ বলতে পারেন না। ভাবলাম ধাপে ধাপে শিখাই। বলেন দেখি ফু দেয়ার ইংরেজি ব্লো। ঠিকঠাক ব্লো বলতে পারলেন। আমি বললাম এইবার বলেন দেখি, জব। তিনি জব বলেই আমার দিকে রোষকষায়িত লোচনে তাকিয়ে চলে গেলেন। আর আমি এত নম্র ভদ্র হবার পরেও কেন যে আমাকে মুরুব্বীরা দেখতে পারেনা এই ভেবে উদাস হয়ে গেলাম। তবে ঘটনা হচ্ছে আজকাল দেশের জ্ঞানীগুণী ঈমানদার লোকেরা অনেকেই বোলোগে, কেউবা বলগে কি হচ্ছে এইটা নিয়ে চিন্তিত। সমস্যা হচ্ছে সকলে ব্লোজব দিব্যি ঠিকঠাক উচ্চারণ করতে পারলেও ব্লগ শব্দটা অনেকেই উচ্চারণ করতে পারেনা। ব্লগার হয়ে যায় বোলোগার, বলগার, এমনকি বগাও মাঝে মাঝে। নাম যেটাই হোক, সুশীল সাহিত্যিকদের জন্য ব্লগ একটা সমস্যা বটে। ছোটবেলা বইতে পড়তাম বাংলাদেশের সবচেয়ে গুরুত্বপূর্ণ সমস্যা হচ্ছে জনসংখ্যা সমস্যা। আরেকটু বড় হয়ে মনে হল সবচেয়ে বড় সমস্যা লোডশেডিং, যানজট আর মশা। আর এই মুহূর্তে মনে হয় দেশের সবচেয়ে গুরুত্বপূর্ণ সমস্যা নাস্তিক সমস্যা। আরও ভালোভাবে বললে, নাস্তিক ব্লগার সমস্যা। তাই নরম লেখক হওয়া সহজ হলেও নরম ব্লগার হওয়া একটু ঝামেলা। নরম লেখকরা নরম নরম কথা লিখে কাট্টি মারেন। ব্লগে নরম কথা লিখলে কোন না কোন বেয়াদব ছোকরা এসে আপনাকে দু চারটা গাল পেড়ে যাবে। মান ইজ্জত নিয়ে টানাটানি। তাই ইজ্জত রেখে লেখালেখি করতে চাইলে ব্লগ ফেলে পত্র পত্রিকার দিকে মন দিন। 
এসো নিজে করি যেহেতু, তাই নিজে কিছু নরম সাহিত্য করে দেখাই। পুরো না লিখে বরং একটা নরম উপন্যাসের আইডিয়া দেই। ভেবেছিলাম নিজেই লিখব কিন্তু সময় সুযোগের অভাবে হয়ে উঠছে না।


শাহাবাগির পেম (নরম উপন্যাস)
নায়িকা শাহবাগে শ্লোগান দেয়, ফাঁসি চাই ফাঁসি চাই রাজাকারের ফাঁসি চাই। দেখতে কাটখোট্টা তবে সুইট আছে। নায়িকার বর্ণনার জন্য হাসনাত আব্দুল হাই আর অদিতি ফাল্গুনীর একই সময়ে শাহবাগ নিয়ে লেখা দুটি অনুসরণ করতে পারেন। দুজনের লেখাই শাহাবাগকে নিয়ে, এ কেবল মিলের শুরু। এরপর মিলই মিল। দুজনেই গল্পের নায়িকার বক্ষ নিয়ে ব্যাপক চিন্তিত। বক্ষ বেশি বড় না আবার একেবারে সমতলও না।
নায়ক হেফাজত। নির্যাতিত, নিষ্পেষিত (শারীরিক), সুবিধা-বঞ্চিত, হাল্কা মোচ ও ফিনফিনে দাড়িযুক্ত বালক।
শাহাবাগে নায়ক ঢিল ছুড়তে এসে নায়িকার প্রেমে পড়ে যায়।
নায়কের বাপ ছোটবেলা মুক্তিযোদ্ধা ছিল এখন বাকশাল এর অত্যাচারে বিরক্ত হয়ে বিনপি করে।
নায়িকার বাপ ছোটবেলা রাজাকার ছিল, বড় হয়ে আম্লিগ করে (যৌবনের উত্তেজনায় দুইটা চারটা রেপ করলেও মানুষ খারাপ না)
ওইদিকে নায়কের চাচা জামাত নেতা।
নায়িকার মামা কড়া চিনে বাম। 
ইত্যাদি ইত্যাদি ...
নায়ক নায়িকার প্রেমকে বাকশালি শাহবাগিরা আর বৃহত্তর জামাতিরা মেনে নিতে পারে না। 
শেষ সিনে নায়ক নায়িকা দুইজনেই মারা যায়।
আওয়ামী সন্ত্রাসীর গুলি খেয়ে নায়কের পুটু ফুটা হয়, নায়িকার কল্লা আর রগ দুইটাই কাটা পড়ে শিবিরের হাতে। 
মরার আগে দুজনে কানতে কানতে বলে, আমরা কি এই বাংলাদেশ চেয়েছিলাম? যুদ্ধ নয় শান্তি চাই, আশরাফুল-আফ্রিদি ভাই ভাই ... ইত্যাদি ইত্যাদি।

ঠিকমতো লিখতে পারলে (আর সেই সাথে এইটা নিয়ে একটা সিনেমা বানাতে পারলে) এই উপন্যাস থেকে আপনি কি কি অর্জন করতে পারেন ভেবে দেখুন।
প্রেমের ছবি হিসেবে মেরিল পুতুমালু পুরস্কার। 
মাদ্রাসা ছাত্রের সমকামী ব্যাপারস্যাপার তুলে ধরার জন্য কান ফিল্ম ফেস্টিভ্যালে ইস্পিসাল ক্রিটিক্স অ্যাওয়ার্ড, অস্কারে বেস্ট ফরেন ফিল্ম। 
সাহিত্যে নুবেল। 
শান্তিতে নুবেল। 
কেমিস্ট্রিতে নুবেল ( এরকম জটিল প্রেমের রাসায়নিক ফর্মুলা আবিষ্কারের জন্য)


যাহোক, লিখতে বসেছিলাম কি আর লিখছি কি! আসলে যা যা বলার জন্য মূলত লেখা শুরু করেছি তার আসল কথা শুরুই হয়নি! আপাতত বরং এখানেই থামি। এই লেখার দ্বিতীয় পর্বে বরং আপনাদের শেখাবো কিভাবে নরম মুসলমান হবেন, কিভাবে নরম মানবতাবাদী হবেন আর কিভাবে নরম দল হবেন। 
শেষ করি, প্রিয় সচলায়তনকে শুভ জন্মদিন জানিয়ে। আমার পূর্ণ উদ্যমে লেখালেখির বয়স দুই বছর। মজার ব্যাপার হচ্ছে এই দুই বছরে আমি সচল ছাড়া আর কোথাও কিচ্ছুটি লিখিনি। বাল্যকালে যখন লেখালেখি করতাম, তখন একসময় অন্যদিন, সাপ্তাহিক ২০০০ এ যেমন গল্প লিখেছি তেমনি অন্যভুবন ইত্যাদি ফিল্মি ম্যাগাজিনে দিব্যি শাহরুক খান ভালো না আমীর খান ইত্যাদি ধরণের লেখা লিখেছি Stardust/ Filmfare থেকে অনুবাদ করে। লেখা প্রতি ৫০০ টাকা করে পেতাম, ছাত্র অবস্থায় নিতান্ত খারাপ আয় না। এখন লিখি শুধুই সচলায়তনে, টেকাটুকা ছাড়াই। দুই বছর লেখালেখি করে লেখা থেকে চার আনা পয়সাও পাইনি ( বানচু আই মিন জালিম দুনিয়া)  কিন্তু যা পেয়েছি সেটা আমার পক্ষে ভাষায় প্রকাশ করা সম্ভব না। আজ চরম উদাস নাম বললে ওবামা মুচকি হাসে, কফি আনান গম্ভীর মুখে কফিতে চুমুক দেয়, মেসি হাসতে হাসতে এক জোড়া গোল দিয়ে দেয়, নাইজেরিয়ার প্রত্যন্ত অঞ্চলের কেলে শিশুটি ফোকলা দাঁত বের করে হাসে  ...  একটু বেশী হয়ে যাচ্ছে কি ! ওক্কে, কন্ট্রোল কন্ট্রোল।
সব জায়গা ফেলে সচলে লেখার কারণ একটাই। সচল নরম না। সচলের হাজারো সমস্যা থাকতে পারে, এর সাথে ওর ঝগড়া বিবাদ মান অভিমান থাকতে পারে, সচল অহংকারী হলেও হতে পারে, অতিথি লেখকদের প্রতি কড়া হলেও হতে পারে তবে সচল নরম না। ভিন্ন মতের প্রতি শ্রদ্ধা রাখা অবশ্যই প্রয়োজনীয়। পৃথিবীতে মানুষ যেমন আছে, তেমনি ছাগু, বলদ ইত্যাদিও আছে। আপনি হয়তো আয়োডিনের অভাবে জন্মসূত্রে বা সৎসঙ্গে পড়ে কর্মসূত্রে বলদ ছাগু ইত্যাদি। দোষের কিছু নেই। বলদ বা ছাগু হওয়া আপনার নাগরিক অধিকার। তেমনি আপনি বলদ বা ছাগু হলে আপনাকে বলদ বা ছাগু বলাও অন্যের নাগরিক অধিকার। কারণ কবি বলেছেন,
কানাকে কানা বলিও না, খোঁড়াকে খোঁড়া বলিওনা
তবে
ভণ্ডকে ভণ্ড বলিও, বলিতে বলিতে ডাণ্ডাইও
বলদকে বলদ বলিও, বলিতে বলিতে কান্দাইও
ছাগুকে ছাগু বলিও, সাথে অল্প পোন্দাইও
শুভ জন্মদিন ভালোবাসার সচলায়তন। শক্ত মানুষ হওয়ার ধাপগুলো তোমার কাছ থেকেই শেখা। ভদ্রতা আর সুশীলতার মুখোশে থুতু দেয়ার কায়দাটা তোমার কাছ থেকেই শেখা।


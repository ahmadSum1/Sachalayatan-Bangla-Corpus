সেদিন যারা -



সেদিন যারা -
শেখ ফেরদৌস শামস ভাস্কর
চ্যান্ডলার, অ্যারিজোনা
সেদিন যারা রাজাকার
	পাকিস্তানের দালাল
আজ তারা বিশাল নেতা
	কুকর্ম হয়েছে হালাল।
সেদিন যারা মুক্তিযোদ্ধা
	যুদ্ধে হারিয়েছেন পা
আজ তারা কোথায় আছেন
	কেউ খবর রাখে না।
সেদিন যারা আলবদর
	মুক্তিযোদ্ধার ঘর পোড়ায়
আজ তারাই মন্ত্রী মশাই
	গাড়ীতে পতাকা ওড়ায়।
সেদিন যারা যুদ্ধে গিয়ে
	দেশকে স্বাধীন করল
আজ তাদের রুগ্নদশা
	বিনা চিকিত্‌সায় মরল।
সেদিন যারা নির্বিচারে
	করে বুদ্ধিজীবী হত্যা
আজও তাদের একই ব্রত
	একই তাদের স্বত্ত্বা।
সেদিন যারা লুটেছিল
	সম্ভ্রম মা ও বোনের
আজ তারাই সম্মানিত
	“আলেম” আগে নামের।
সেদিনের যে মুক্তিযোদ্ধা
	ওড়ালো পতাকা দেশের
আজ যে সে ভিক্ষা করে
	কথা দুঃখ ও ক্লেশের।
সেদিন সেই সব রাজাকার
	দেশকে করেনি স্বীকার
এখন তারা সদম্ভে
	করছে সবই অস্বীকার।
সেদিন যারা শহীদ হলেন
	অকাতরে দিলেন প্রাণ
বছরে মাত্র দুই দিন স্মরণ !
	এই কি আমাদের প্রতিদান ?
ডিসেম্বর ১১, ২০০৭


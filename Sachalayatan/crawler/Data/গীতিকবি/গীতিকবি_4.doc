মুক্তিযুদ্ধ/স্বাধীনতার উপর শিশু সাহিত্য সন্ধান



অ্যারিজোনায় দ্বিতীয় প্রজন্মকে বাংলা শেখানোর জন্য একটি বাংলা স্কুল আছে। শিকড় বাংলা স্কুল। আমি শিকড়ের একজন পরিচালক। বাংলা ভাষা শেখানোর পাশাপাশি আমরা শিকড় ছাত্র-ছাত্রীদের বাংলা সংস্কৃতি সম্পর্কে ধারণা এবং তা চর্চা করতে অনুপ্রাণিত করি। তাছাড়া বাংলাদেশের বিশেষ দিবসগুলো আমরা স্কুলের পক্ষ থেকে উদযাপন করি। যেমন গত ২১ ফেব্রুয়ারী উপলক্ষ্যে শিকড়ের ছাত্র-ছাত্রীরা নিজেরা কার্ডবোর্ড, কাগজ ও রঙ দিয়ে তৈরী করেছে চারটি শহীদ মিনারের মডেল। তারপর তারা লাইন করে খালি পায়ে “আমার ভায়ের রক্তে রাঙানো একুশে ফেব্রুয়ারী” গানটির সঙ্গে নিজেদের তৈরী শহীদ মিনারে ফুল দিয়ে শহীদদের প্রতি শ্রদ্ধা প্রদর্শন করেছে। এর আগে তাদেরকে একুশে ফেব্রুয়ারী উপলক্ষ্যে দুইটি প্রামাণ্যচিত্র দেখানো হয়, তার থেকে তারা বাংলাদেশ কিভাবে একুশে ফেব্রুয়ারী পালন করা হয় তা জানতে পেরেছে।
শিকড়ের পরবর্তী অনুষ্ঠান হবে আগামী মার্চ ২৩ তারিখে। এবার হবে একটি সাংস্কৃতিক অনুষ্ঠান - শিরোনাম “স্বাধীনতার গল্প কবিতা গান”। ছাত্র-ছাত্রীদের প্রত্যেককে সংক্ষিপ্ত হলেও স্বাধীনতার উপর কিছু একটা এককভাবে পরিবেশন করতে হবে। সেটা হতে পারে ছড়া কিংবা কবিতা আবৃত্তি, গান, কিংবা কোন গল্পের অংশ বিশেষ পাঠ। এছাড়া ছাত্র-ছাত্রীরা সমবেতভাবে কয়েকটি গান পরিবেশন করবে। তাদের একক পরিবেশনার জন্য আমরা অনলাইনে তাদের উপযোগী ছড়া ও কবিতার সন্ধান করছি। খুব একটা সফল হওয়া যায়নি। শিকড়ের পাঁচ বছর থেকে চৌদ্দ বছর পর্যন্ত বিভিন্ন বয়সের প্রায় তিরিশটির মত ছাত্র-ছাত্রী আছে। তাদের এক এক জনের বাংলা ভাষা এবং বাংলাদেশ সম্পর্কে ধারণা এক এক লেভেলের। অনলাইনে স্বাধীনতা বিষয়ক যেসব ছড়া বা কবিতা পেয়েছি তার বেশীভাগই বিভিন্ন কারণে এসব দ্বিতীয় প্রজন্মের শিশুদের জন্য উপযোগী নয়, হয়তোবা কোনটি বয়সের কারণে, অথবা কোনটি কঠিন ভাষার কারণে। আজ সেজন্য সচলদের দ্বারস্থ হচ্ছি। এখানে অনেকেই কাব্যচর্চা করেন। সচল কাব্যপ্রেমীদের প্রতি অনুরোধ খুব সহজ ভাষায় মুক্তিযুদ্ধ এবং স্বাধীনতার উপর নাতিদীর্ঘ ছড়া/কবিতা যদি কারো কাছে থাকে, অথবা কেউ যদি লেখার ইচ্ছে পোষণ করে সচলায়তনে পোস্ট করেন তাহলে আমরা “শিকড় বাংলা স্কুল” বিশেষ উপকৃত হব। আপনার পাঠানো লেখাটি হয়তো শিকড়ের কোন একটি ছাত্র-ছাত্রী তাদের সামনের স্বাধীনতার অনুষ্ঠানে আবৃত্তি করবে। এরকম যদি কেউ থাকেন দয়া করে এই শুক্রবারের মধ্যে লেখা পাঠালে ছাত্র-ছাত্রীরা সেই ছড়া-কবিতা নিয়ে প্রস্তুত হতে পারবে মার্চ ২৩ এর অনুষ্ঠানের জন্য। 
মুক্তিযুদ্ধের ছড়া নামে হাসান মোরশেদ এবং শেখ জলিলের উদ্যোগে সচলায়তনের একটি বই আছে। কেউ নিজেদের কোন লেখা পাঠালে এখানে পোস্ট করতে পারেন।
http://www.sachalayatan.com/hasan_murshed/book/10142
অথবা এই লেখাটির মন্তব্যেও লিখে দিতে পারেন। অবশ্যই আপনার সঠিক নামটি জানাতে ভুলবেন না। 
অনেক ধন্যবাদ।  
_____________________________
শেখ ফেরদৌস শামস ভাস্কর
"আমার সোনার বাংলা আমি তোমায় ভালবাসি।"


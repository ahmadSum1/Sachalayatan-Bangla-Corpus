আমার বন্ধু আরমান...



গত পরশু রাতে মুঠোফোনটা বেজে উঠলো। হ্যালো বলতেই ওপাশ থেকে বন্ধু আরমানের কন্ঠ। ও ইংল্যান্ডে থাকে। গত রমজানের আগে আগে ভাগ্যাণ্বেষনে গিয়েছে দুই বছরের "ওয়ার্কিং হলিডে মেকার" ভিসা নিয়ে। মাঝে আবার মাস তিনেকের জন্য দেশে এসে ঘুরেও গিয়েছে।
প্রাথমিক কুশলাদি বিনিময়ের পর ও হঠাত্ বললো, "দোস্ত, একটা দুর্ঘটনা তো ঘটায় ফেলছি।" প্রসঙ্গত: বলে রাখি, আরমানকে আমরা মামা বলে ডাকি। আমাদের সবার যেকোন বিষয়ে সবসময়ই ওর সপ্রতিভ উপস্থিতি। আমরা (আমি সহ) যারা প্রেম করে বিয়ে করেছি, তাদের প্রায় সবারই উকিল বাবা আরমান। কেউ কোন বিপদে পড়লে প্রথমেই আরমানের ডাক পড়ে। সবাই আনন্দটাও প্রথমে ওর সাথেই শেয়ার করে। এক কথায় প্রকাশ করলে আরমান হলো সর্বসেরা বন্ধু।
ওর কথাটা শুনেই দুইয়ে দুইয়ে চার মেলানোর চেষ্টা করলাম। ভাবলাম মাঝের দেশে থাকার সময়ে বুঝি গোপনে বিয়ে-থা করে গিয়েছে কাউকে না জানিয়ে। কিছু বলে ওঠার আগেই বলে উঠলো, "কালকে সকালে তোমাদের মামির অপারেশন।" "মামি" শব্দটা শুনতেই মনে মনে হাসলাম, "যা ভেবেছিলাম!"
সাথে অপারেশন শব্দটা শুনে খটকা লাগলো। কিসের অপারেশন? জিজ্ঞেস করতেই বললো, "তোমাদের ভাই আসবে।" এবার কিন্তু ভিরমি খাবার জোগাড়। কি বলবো বুঝতে পারছিলাম না। বিয়েই বা কবে হলো আর ....?
তাও জিজ্ঞেস করলাম, "কিছু কী খাইছোস?" মাতাল হলে মানুষ তো কত কিছুই বকে! বিশ্বাস হতে চাইছিলো না, আরমান বিয়ে করবে আর আমরা জানবো না? ওর সাথে কথা শেষ করে আরেক বন্ধু তমালকে কল দিলাম। "তুই জানতি?" ওর অবস্থাও আমার মতোই!
বন্ধুমহলে তমাল, আরমান আর আমি - থ্রী মাস্কেটিয়ার্স। চারতদক থেকে বন্ধুদের কল আসা শুরু হলো। 
"কিরে শালা, এই খবরটা এ্যাদ্দিন ধইরা গোপন রাখতে পারলি?"
"তোরা দেখাইলি দোস্ত!"
"আরমানের বিয়ার খবর তুই জানস না!"
ইত্যাদি, ইত্যাদি, ইত্যাদি।
তমাল আর আমি বাধ্য হয়ে বলা শুরু করলাম, "আমরা আসলে জানতাম, আরমান বলতে না করসিলো।"
ওই রাতের পর থেকেই মনের মধ্যে একটা খচখচানি, "সত্যিই কী আমি আরমানের বন্ধু?"


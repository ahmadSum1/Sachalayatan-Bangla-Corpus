নতুন সরকারের মন্ত্রীসভা এবং কিছু কথা...



আমি সচলায়তনের একজন নবীশ লেখক।
গতকাল ঘোষিত নতুন সরকারের মন্ত্রীসভার নামগুলো দেখে বেশ আশা জাগানিয়া একটা অনুভূতি হলো মনে। একঝাঁক নতুন মানুষের সমাহার সেখানে।
মাননীয় প্রধানমন্ত্রীকে আমার আন্তরিক ধন্যবাদ জানাতে চাই। 
আমার পরিচিত অনেকেই এই ঘোষনার মধ্যে কেমন একটা না-বোধক গন্ধ পাচ্ছে। আগামী ছয়-সাত মাসে দেশের সার্বিক অবস্থা আরো নাজুক হবে, এই আশংকা তাদের। এবং তখন মাননীয় প্রধানমন্ত্রী পুরোনো তথাকথিত অভিজ্ঞ মানুষগুলোকে ফিরিয়ে আনবেন এই অজুহাতে যে নতুনদেরকে দিয়ে একটা চেষ্টা তিনি করেছিলেন, কিন্তু সফল হননি।
এখানেই আমার যত আপত্তি। আমি একজন আশাবাদী মানুষ। আমি স্বপ্ন দেখি একটি পরিবর্তিত বাংলাদেশের - যেখানে রাস্তায় ভিক্ষুক থাকবে না; সবাই ফুটওভার ব্রীজ দিয়ে রাস্তা পার হবে; ট্রাফিক সিগনালগুলো কার্যকর থাকবে; মেয়েদের উপরে সংসার, সামাজিকতার দোহাই দিয়ে কিছু চাপিয়ে দেয়া হবে না; কৃষক তার শস্যের যৌক্তিক মূল্য পাবে, বাজার সাধারণ মানুষের ক্রয়ক্ষমতার মধ্যে থাকবে, বিদেশের ইমিগ্রেশন অফিসারগুলো বাংলাদেশী পাসপোর্ট দেখলে ভ্রু কুচকাবে না... ইত্যাদি, ইত্যাদি।
এবং আমার স্থির বিশ্বাস, নতুনদের দ্বারাই সম্ভব এরকম পরিবর্তন সাধন করা। শেখ হাসিনার ডিজিটাল বাংলাদেশ (!!) ভাবনা আমার কাছে খুব একটা বোধগম্য নয় যদিও, কিন্তু আমি ভীষণভাবে আশাবাদী তার এই নতুন মন্ত্রীসভা আমাদেরকে একটি অন্যরকম বাংলাদেশ উপহার দেয়ার ভিত্তিপ্রস্তর স্থাপন করেই যাবে। অবশ্য আমাদেরকেও বদলাতে হবে সেজন্য।
তাই আসুন আমরাও নিজেদেরকে বদলাতে শুরু করি...


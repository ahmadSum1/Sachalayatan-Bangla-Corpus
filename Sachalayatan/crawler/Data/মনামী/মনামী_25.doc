একটি যেকোনো রাতের গল্প



টালমাটাল পায়ের ধাক্কায় পানিভরা জেরিকেন উল্টে ফুটপাতের ঘুম ছুটিয়ে দেয় আরিফ। বন্ধ দোকানের গায়ে টাঙানো মশারির ওপর প্লাস্টিকের শিট বিছিয়ে তিন কোনায় তিনটি ভর দিয়ে তৈরি পানি ও মশানিরোধক ঘুমবাসার ওপর এই ধরণের বেহুদা আক্রমণে অভ্যস্ততার দরুণ চটপট সবকিছু আবার ফিরে যায় আগের জায়গায়। তবে প্রতিআক্রমণে অব্যর্থ গালির বাণ ছুঁড়ে দিতে ভুল হয়না।
- ফারাওরা গালি দেয় দেখি !
: কি কস শালা ফারাও-মারাও। মদ খায়া মাতলামি না কইরা শালায় শুরু করসে আতলামি। চল তোরে একটা জায়গায় নিয়া যাই।
রাত নামলেই ফুটপাতে পিরামিড গজায়, রাস্তাটা হয়ে যায় নীলনদ। আর শহরের কোনায় কোনায় আরব্যরজনীর শাহজাদিরা খুলে বসে মোহনীয় গল্পের ঝাঁপি।
- অই তুই আমারে বাসায় নিয়া আসছিস ক্যান?
: আরে কি কয়? হ তোরই বাসা, আয় ।
কুমারি বিছানার কোনায় পা গুটিয়ে বসে আছে এক শাহজাদি।
- নাম কী?
: টিয়া, টিয়া পাখি।
- আসল?
: নামে কিবা আসে যায় কামে পরিচয়।
- আসল নাম নাই?
: চায়না, আমার নাম চায়না। দুইটা বোনের পর যখন আমি হোলাম তখন আমার ফুপু বললো আর মেয়ে চাইনা। তাই আমার নাম হলো চায়না। মেয়ে কেউ চায়না। ... বিশ্বাস করতেসেন না? এইখানে বানাইন্যা নাম বলাই নিয়ম। আমিও বলি - ক্যাটরিনা, কারিনা, শাবনুর - আপনার কারে ভাল্লাগে?
- তোমার বয়স কত?
: বয়স দিয়া কি করবেন?
মেয়েটা এগিয়ে এসে বুকে তুলে নেয় আরিফের মাথা।
: আহারে! আপনার কি খুব কষ্ট হইতেসে? আপনি ঐসব খারাপ জিনিস খাইসেন ক্যান? আমার মাথা ছুয়ে বলেন আপনি আর ঐগুলা খাবেন না। বলেন!
আরিফের জীভে ঠোকর দিয়ে যায় পেটে পাক খেতে থাকা ভদকা, শিক-কাবাব, নানরুটি, সালাদ। স্বতন্ত্র স্বাদে বিচ্ছিন্ন আবার তিক্ততায় একত্রিত।
- বাড়ি কই তোমার? 
: আমার বাড়ি? সিরাজগঞ্জ। কিন্তু বাড়ি তো নাই।
- বাড়ি নাই মানে?
: নদীতে নিসে। লাইট নিভাবেন না?
- কেন?
: তাহলে কি লাইট জ্বালায়েই? আমার তো লজ্জা করে।
- ঐসব পরে। কথা বলি?
: আপনার কি আমার পা দেখে ঘিন্না লাগতেসে? পা গায়ে লাগবেনা। এই ঘায়ের জন্য তিনদিন কেউ নেয় নাই। আপনিও যাবেনগা...
- না না অসুবিধা নাই।
: আরে পায়ের দিকে আপনার চোখই যাবেনা, আসেন না, আসেন...
আরিফের অন্ধ শরীর অযথাই উষ্ণতা খোঁজে। গড়িয়ে পড়া ঘামে আরো বাড়ে শীতলতা।
টাকা বের করতে করতে উঠে দাড়ায় আরিফ। ঐ হারামি শালা মজা মারুক। তার বাড়ি ফেরার সময় হয়েছে। 
: চলে যাইতেসেন? আবার আসলে কিন্তু আমার কাছে আইসেন। আমার নাম চায়না...
সংযুক্ত ছবি : মার্কিন শিল্পী বার্নেট নিউম্যানের শিরোনামহীন



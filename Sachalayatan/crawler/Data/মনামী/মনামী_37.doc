অধিকার



আমেরিকার সবচেয়ে ভালো দিকটা কি জানেন - এই দেশে সবচেয়ে ধনীতে যা কেনে সবচেয়ে গরীবও তাই কেনে – মার্কিন পপ আর্টের প্রবক্তা হিসেবে খ্যাত অ্যান্ডি ওয়ারহল গর্বভরে বলেছিলেন এই কথা। সবচেয়ে ধনী থেকে সবচেয়ে গরীব – একই ভোগপণ্য অর্থব্যায়ের বলয় তৈরি করে সব শ্রেণীর মানুষের চারপাশে। 
অই ভালবাসা দিবসে অরে কি দেওয়া যায়?
কি সরল,আবেগঘন প্রশ্ন ! আহা ! ভালবাসা দিবস সবার জন্য। 
রিকশায় মাল চড়িয়ে তার ওপর চেপে যেতে যেতে ভাবতে থাকে ছোকড়াটি। বয়স ১৮ – ১৯ আর নায়িকার বয়স ১৩ বা ১৪। সদ্যই ক্লাস নাইনে উঠেছে এবং নিজেকে খুব কম করে হলেও বাংলা নাটকের নায়িকা ভাবতে ভালবাসে – মার্কিন বাণিজ্যবোদ্ধাদের হিসেব অনুযায়ী সবচেয়ে মোক্ষম ক্রেতা –
খাওয়ানো গেলে কিনবেই কিনবে। 
অ্যাই ব্যাটা, একটা বুদ্ধি দে না, কি দিমু।
পয়সা আসে সুনা? এত ফাল ফাড়তাসো ক্যা?
আরে ম্যানেজ কইরা ফালামু। পেরেম ফিরিতে করা যায়না মাম্মা। 
উনিশ শতকের মাঝামাঝি সময়ে ভ্যালেন্টাইনস ডে’কে কেন্দ্র করে যে ব্যবসাচক্র গড়ে ওঠে তা ভবিষ্যতে বিভিন্ন ‘দিবস’ বাণিজ্যিকীকরণে পাথেয় হিসেবে কাজ করেছে।
তারপর ভ্যালেন্টাইনস ডে’তে লাল গোলাপ, বিশ্ববিদ্যালয় এলাকায় ভীড় ঠেলে আনন্দময় বিচরণ, ফুচকা ভক্ষণ এবং হুড তুলে রিকশাভ্রমণ।  
তারপর মা বলে, এই মাসে ট্যাকা কম দিলি বাপ?
খরচ হইয়া গ্যাসে।
ক্যামনে খরচ করলি। মাইপ্যা মাইপ্যা চলি তুই জানস না? 
এত ফ্যাত ফ্যাত কইরো না, ট্যাকা লাগলে কইয়ো আইনা দিমু। এইসব ফ্যাতফ্যাতানি ভাল্লাগেনা।
তারপর বস্তা থেকে একটা দুইটা করে মাল সরানো। মাঝে মাঝে আর কি।
পুঁজির অধিকার দেয় ব্যাক্তিস্বাধীনতা – দেয় কি? 
নিম্ন আয়ের স্বাধীনচেতা ছোকড়াটি সন্ত ভ্যালেন্টাইনের নাম না জানলেও এটা জানে যে ভ্যালেন্টাইনস ডে তে উপহার না দিলে তার “পেরেমে”র ওপর কালো দাগ পড়ে যাবে। অগত্যা…               
ছবিসূত্র : সুমন ইউসুফের ফ্লিকার 


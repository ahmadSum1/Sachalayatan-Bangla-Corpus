এইম ইন লাইফ



শেষ ক্লাশ। মুনিয়ার ব্যাগ গোছানো হয়ে গেছে। কাজটা করতে হয়েছে খুব সাবধানে। ঘন্টা বাজার আগেই ব্যাগে বই-খাতা ঢুকাতে দেখলে রফিক স্যার খুবই রাগ করে। তাই বইটা সামনে রেখে দিয়েছে আর খাতা, পেন্সিল বক্স, পানির বোতল ঢুকিয়ে ব্যাগের ওপরের চেইনটা খুলে রেখেছে। টিফিন পিরিয়ডের পর সায়মাকে পটিয়ে বেঞ্চের কিনারে বসেছে, এক পা দিয়ে রেখেছে বাইরে। শিমু লীনাকে কি জানি বলবে তাই ওদের বেঞ্চে এসে বসেছে । এমনিতেই এক বেঞ্চে পাঁচ জন করে বসে ওরা তাই একটু চাপাচাপি করেই বসতে হয়েছে। মুনিয়ার চোখ এখন ঘড়ির দিকে, মিনিটের কাঁটা আর সেকেন্ডের কাঁটা একসঙ্গে হলো বলে। ঢন, ঢন, ঢন তারপর একটানা ঘন্টার শব্দ। একহাতে বই আরেক হাতে ব্যাগ ধরে একদৌড়ে স্কুলের গেট পার হয় মুনিয়া। মর্নিং শিফট শেষ হয়ে এখন ডে শিফট শুরু হবে কাজেই স্কুলের গেট তখনই পার হতে না পারলে ভীড়ের মধ্যে আটকে থাকতে হতো। 
ঘড়ি দেখে মুনিয়া, বাড়িয়ে দেয় হাঁটার গতি। স্কুলে আসা - যাওয়ার রিকশা ভাড়া আর টিফিন বাবদ প্রতিদিন বিশ টাকা পায় ও। টিফিন খেতে ওর ভালো লাগনা। আর রিকশায় চড়লে তো এই মজার খেলাটা খেলতে পারবেনা। মিঠু ভাইয়ের দোকানে ছেলেদের হল্লা পার হয়ে বামের সরু গলিটা ধরে এগুলেই নাকে এসে লাগে মশলার ঝাঁজ, আলো -ছায়ার বরফি কাটা আল্পনা পায়ে মাড়িয়ে ডানদিকে মোড় ঘুরেই বিরক্তিতে চোখ কুঁচকে যায় মুনিয়ার গ্রীষ্ম, বর্ষা, শীত সবসময় এখানে পানি জমে থাকবেই। যদিও পানি পার হওয়ার জন্য চারটা ইটও পাতা থাকে সবসময়। তারপর এসে যায় ডোবার রাস্তা। ডোবার পঁচা পানির গন্ধ মুনিয়াকে অনেকটা তাড়িয়ে নিয়ে যায়। 
তারপর সেই দোতলা শাদা বাড়িটা! মুনিয়ার মনে হয় এই বাড়িতে যারা থাকে তারা নিশ্চয় খুব সুখি! এই বাড়ির মেয়েটার নিশ্চয় একটা নিজের রুম আছে? সেই রুমে অনেক অনেক গল্পের বই, মিউজিক প্লেয়ার, নিজস্ব আলমারি, বড় আয়না ওয়ালা ড্রেসিং টেবিল, সুন্দর একটা পড়ার টেবিল আছে। ওদের বাসায় মাত্র দুইটা রুম। কোনো বারান্দা নাই।  ড্রয়িং রুমে বসেই ও পড়াশোনা করে, যখন মেহমান আসে তখনও। ওর অবশ্য অভ্যাস হয়ে গেছে অনেক লোকজন থাকলেও অসুবিধা হয় না। 
এসব ভাবতে ভাবতেই বড় রাস্তা এসে যায়। বড় রাস্তা পার হলেই ওদের বাসার গলি। আবার ঘড়ি দেখে মুনিয়া। ওর হাতে আর তিন মিনিট সময় আছে। প্রায় দৌড়ে বাকি পথটুকু পাড়ি দেয়ার চেষ্টা করে। বাড়ির গেটে পৌছে ঘড়ি দেখে। ঠিক ১২ মিনিটে বাড়ি পৌঁছেছে আজকে ।  কালকের টার্গেট ১০ মিনিট।


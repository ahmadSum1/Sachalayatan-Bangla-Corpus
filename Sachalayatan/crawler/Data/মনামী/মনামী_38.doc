গরাদ



নিজের পেশার ওপর মাঝেই মাঝেই বিরক্তি ধরে যায় শৈলীর। এই যেমন এখন এই থানায় বসে থাকাটা। কিছু তথ্য দরকার। মিনিট দশেকের বেশী লাগার কথা নয়। কিন্তু তাকে বসিয়ে রাখা হয়েছে। সময় কাটানোর উপকরণ খুঁজতে খুঁজতে চোখ চলে যায় গরাদের পেছনে। এক কোনে সিটিয়ে বসে আছে একটি মেয়ে - দেয়ালের সঙ্গে নিজেকে মিশিয়ে দেয়ার নিষ্ফল প্রচেষ্টায় ব্যর্থ। ভালো একটা স্টোরি হতে পারে - চক চক করে ওঠে শৈলীর সাংবাদিকের চোখ।
এই মেয়ে এখানে কেন?
অ্যা - একজোড়া কুতকুতে চোখ ভ্রুকুটি করে ওঠে।
এই মেয়েকে কেন ধরা হয়েছে?
খারাপ কাম করে।
মানে? খারাপ কাম মানে কী?
খারাপ কাম মানে কী বোজেন না? ধান্দা করে, ধান্দা।
মানে যৌনকর্মী তাই তো?
হ ঠিক তাই। বেআইনী কাজ কারবার।
তো শুধু ওকে ধরসেন কেন? দালাল, খদ্দের এরা কই?
দ্যাখেন, যেই কামে আসছেন ঐটা করেন, আমার অনেক কাম আসে।
একটু দমে যায় শৈলী, তথ্যগুলো না পেলে অফিসে ঝাড়ি খাবে। এই ব্যাটাকে খ্যাপানো যাবেনা।
কর্মকর্তাটি দৃশ্যপট থেকে কোনো এক কারণে উধাও হওয়ার সুযোগে গরাদের দিকে এগিয়ে যায় শৈলী।
এই মেয়ে শোনো।
জরাগ্রস্ত দুটো কিশোরী চোখ ঘুরে তাকালো।
তুমি যৌনকর্মী?
নিরুত্তর। 
তুমি দেহব্যবসা করো?
নিরুত্তর।
তোমাকে এইজন্য ধরে এনেছে?
না।
তাহলে কেন?
আইজ বিষ্যুদবার  তাই ধইরা আনসে।
মানে বুঝলামনা।
বিষ্যুদবার কইরা আমগো কাউরে না কাউরে ধইরা আনে।
কেন?
কাইল শুক্কুরবার, আদালত বন্দ, চালান দেওন যাইবোনা। রাইতে আমারে লইয়া বিনাপয়সায় ফূর্তি মারবো।
আপনি ঐখানে কি করেন?
কুতকুতে চোখজোড়ার ভ্রুকুটি যেন বাঁকানো ধনুকের টানটান ছিলা। এখনই বিষাক্ত তীরের ফলা এফোড় ওফোড় করে দেবে দুই নারীকে।
আপনার কাম হইবো না। যান, যান এইখান থিকা।
মু্হূর্তে সাংবাদিক থেকে কেরাণী হয়ে যায় শৈলী। অফিসের দেয়া অ্যাসাইনমেন্ট পুরো করতেই হবে। আর এই সোর্সটা বেঁকে বসলে পরেও অনেক গুরুত্বপূর্ণ নিউজ হাত থেকে বেরিয়ে যেতে পারে। 
এমনিতেও এইসব মেয়েদের কথা কে শুনতে চায় ...   
ছবি : ইন্টারনেট


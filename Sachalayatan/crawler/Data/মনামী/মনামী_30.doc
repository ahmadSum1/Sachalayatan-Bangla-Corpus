ভাষানটেক



তাদের অন্ন ছিলনা, পেট ছিল
তাদের ছাদ ছিলনা, সম্পর্ক ছিল
তাদের মাটি ছিলনা, দেশ ছিল
আর ছিল পথ
                                               ...
নগরীতে যেহেতু উদ্বৃত্ত খাদ্যপ্রাপ্তির সম্ভাবনার শতকরা হার বেশি কাজেই পিঁপড়ার মত পিলপিল করতে করতে তারা এসেছিল, বিরক্তি উদ্রেক করেছিল অভিজাত নগরবাসীর। প্রচলিত রাষ্ট্রব্যবস্থায় তাদের নাম দেয়া হয়েছিল ছিন্নমূল অর্থাৎ যারা মূল থেকে ছিন্ন অর্থাৎ যাদের নিয়ে লোফালুফি করতে কোনো তাত্ত্বিক বাধা নেই। কাজেই নগরীর মসৃণ ত্বকে কুৎসিত জরুলের মত তাদেরকে উৎপাটন করা হলো। 
বাড়ির অনাঙ্কাখিত কুকুরটিকে যেমন বস্তায় ভরে ফেলে আসা হয় নদীর ধারে যাতে তা গন্ধ শুঁকে ফিরে আসতে না পারে; ঠিক তেমনি নগরীর উপকন্ঠে একটি জলাকীর্ণ স্থানে ট্রাকে করে ফেলে আসা হলো তাদের।
আপনারা চিন্তা করিবেন না, অতিসত্বর সরকার আপনাদিগের পুনর্বাসনের ব্যবস্থা করিবেন।
যাদের মাটি ছিলনা তারা পেল মাটির আশ্বাস। সেই আশ্বাসের স্বপ্নের ঘোরে জল - কাদার মাঝে বসতি পড়লো।
তারা জানতোনা জল আঁধার টানে।
নগরীর কাঁচেঘেরা আলোর তলার অন্ধকার জমা হতো এই স্থানে। জল বেয়ে আসত মাদক আর অস্ত্র। রাষ্ট্রব্যবস্থার পরিত্যক্ত এই কাঠামোটির উপযুক্ত ব্যবহারে চলতো আঁধারের বেসাতি। তারাও যুক্ত হলেন সেই বেসাতিতে।   
সময়ের চাকা অব্যাহত রাখলো তার ঘুর্ণন।
অবশেষে রাষ্ট্রব্যবস্থা তাদের স্বীকৃতি দেওয়ার ঘোষণা দিল। একটি নির্ভরশীল প্রতিষ্ঠান দায়িত্ব পেল তাদের ঘর গড়ার। কিন্তু ঘর গড়া হয়ে গেলে তারা দেখলো চড়ামূল্যে বিকিয়ে দেয়া হচ্ছে তাদের ঘর। কিনে নিচ্ছে সরকারি চাকুরিজীবি, ব্যবসায়ী, প্রবাসীরা।
বস্তিবাসীর আবার ঘর কী? বস্তিবাসীর পথই ঘর। উচ্ছেদ আর বিচ্ছেদের নিরন্তর খেলা।


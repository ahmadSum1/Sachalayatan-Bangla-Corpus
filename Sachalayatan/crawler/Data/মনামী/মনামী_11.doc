ব্রেকিং নিউজ



আমরা তাকে ডাকবো, মিস্টার এক্স, ঠিক একটা হলিউডি সিনেমার মত। কারণ তার শোবার ঘরটা ঠিক একটা হলিউডি সিনেমার মত এবং তিনি ঘুম ভাঙ্গার পর ঠিক একটা হলিউডি সিনেমার মত যান্ত্রিক চক্রাকার পথে দৌড়াতে দৌড়াতে টেলিভিশন চালু করলেন। স্বাস্থ্যবতী সংবাদপাঠিকা হাসি হাসি মুখে ঠিক একটা হলিউডি সিনেমার মত ব্রেকিং নিউজ উপস্থাপন করলো।
প্রিয় দর্শক এই মাত্র পাওয়া একটি খবরে জানা গেছে যে, পৃথিবী থেকে দারিদ্র দূর হয়ে গেছে।
মিস্টার এক্সের দৌড়ানোর সময় অতিক্রান্ত হওয়ায় তিনি টেলিভিশনটি বন্ধ করে স্নানঘরের দিকে অগ্রসর হন।
প্রতিদিন সকালে তিনি হালকা মাখনযুক্ত দুই টুকরো পাউরুটি, একটি ডিমপোচ এবং হালকা লিকারের  চিনি-দুধবিহীন এক কাপ চা খেয়ে থাকেন। খাবার টেবিলে এই নিয়মিত আয়োজন এবং বাড়িতে এই দায়িত্বপালনকারী কর্মচারিটির অনুপস্থিতি তাকে বিরক্ত করলো। কিন্তু মিস্টার এক্স এই সব তুচ্ছ বিষয়ে সাধারণত সময় খরচ করেননা। কর্মচারিটিকে বরখাস্ত করার সিদ্ধান্ত নিয়ে তিনি কার্যালয়ে গমনে উদ্যত হন।
লিফট তাকে মাটির কাছে নিয়ে আসলে তিনি তার গাড়িচালককে প্রতিদিনের মত ছুটে আসতে দেখলেন না। চালকটিকেও বরখাস্ত করার সিদ্ধান্ত নিয়ে তিনি নিজেই চালকের আসনে বসলেন। কিন্তু দারোয়ান নিজস্থানে না থাকায় তাকেই আবার গাড়ি থেকে নেমে সদর দরজা খুলতে হলো।
অন্যদিনের চেয়ে অনেক কম সময়ে কারখানায় পৌছে গেলেও দরজায় আটকে গেলেন মিস্টার এক্স। প্রতিদিনের মত দরজা খুলে সালাম ঠুকলোনা কেউ। দীর্ঘ সময় একঘেঁয়েভাবে হর্ন বাজানোর পরও প্রতিক্রিয়াশূন্যতায় তিনি গাড়ি থেকে নামতে বাধ্য হলেন।
দ্বাররক্ষীর ঘরটি খালি। ছোট দরজাটি ঠেলে ভেতরে ঢুকলেন মিস্টার এক্স, অস্বস্তি নিয়ে এগিয়ে গেলেন কারখানা ভবনের দিকে। যন্ত্রগুলো তাকে অভ্যর্থনা জানালো নৈঃশব্দে । একজোড়া সচল হাতও খুঁজে পেলেন না তিনি কিংবা একটি ঘর্মাক্ত মুখ। যন্ত্রের সারি সারি শবের পাশ দিয়ে হেঁটে যেতে যেতে তিনি আতংকে শিউরে উঠলেন।
আরামদায়ক সফেদ বিছানায় ঘুম ভেঙ্গে উঠে আশ্বস্তবোধ করেন মিস্টার এক্স। অস্বস্তিকর স্বপ্নটি যাতে হাজারো বানানো সচল চিত্রের ভীড়ে হারিয়ে যায় তাই টেলিভিশনটি চালু করেন।
প্রিয় দর্শক এই মাত্র পাওয়া একটি খবরে জানা গেছে যে, পৃথিবী থেকে দারিদ্র দূর হয়ে গেছে।


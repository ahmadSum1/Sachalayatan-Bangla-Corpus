বহিরাগত



১
ব্যপারটা অনেকটা হাডুডু খেলার মত। লম্বা দম নিয়ে শত্রুর ডেরায় ঢুকে পড়ো তারপর চালাও দাবড়ানি। যে কয়টাকে পারা যায় ঘায়েল করো। কিন্তু দম যাওয়ার আগেই ফিরে আসতে হবে নিজের লোকদের মধ্যে। ধরা খেলে কাম সাবাড়।
রানু কোনোদিন হাডুডু খেলে নাই। হাডুডু ছেলেদের খেলা দেখে না, খেলাধুলা করার মত অবসরই কোনদিন পায় নাই। হাত - পা শক্ত হওয়ার পর থেকেই মানুষের বাসায় ঝিয়ের কাজ করতো। শেষ যে বাড়িতে ও কাজ করতো সে বাড়ির আপা যার বয়স তার মতই হবে সেও চাকরি করতো। আপার ভাবই ছিল অন্যরকম! সানগ্লাস মাথায় লাগিয়ে, ভ্যানিটি ব্যাগ ঝুলিয়ে আপা যখন বের হতো তখন কি সুন্দরই না লাগতো তাকে! প্রথম মাসের বেতন পাওয়ার পর ওকে পর্যন্ত একটা থ্রিপিছ কিনে দিল! সেই সময়ই সেলিনা তাকে এই কাজের খবর দিল। 
২
আমরা আমাদের ঘামের দাম চাই! আমরা ন্যায্য মজুরি চাই!
হাজার কণ্ঠের এমন এক ধ্বনিতো আগে কখোনো শোনে নাই রানু! শরীরের রক্ত তার ছলাৎ ছলাৎ করে ওঠে। হঠাৎ উপলব্ধি করে এই হাজার কণ্ঠ তো আসলে একটাই কণ্ঠ আর সেই কণ্ঠ তো তারই। সেও চিৎকার করে ওঠে 
আমাদের দাবী মানতে হবে, ন্যায্য মজুরি দিতে হবে।
গলা টিপে ধরতে এগিয়ে আসে পুলিশ। লম্বা দম নিয়ে প্রস্তুত হয় রানু। হাডুডু।
৩
কাজ শিখতে রানুর বেশী সময় লাগে নাই। ৮ ঘন্টার জায়গায় ১২-১৪ ঘন্টা করে কাজ করাটাও খুব একটা গায়ে লাগে নাই। ফ্লোর ম্যানেজার নামে যে ভয়ের বস্তুটা আছে যে কিনা তাকে সেদিন বললো, ‘এই চুদানি মাগী রস জমসে বেশি? হাত চলে না ক্যান?’ ও তখন আস্তে করে একটু বলেছিল, ‘আপনে এমন কইরা কইতাসেন ক্যান?’ সাথে সাথে এক থাপ্পড় ‘ঐ মাগি, মুখে মুখে কথা কবি না’। 
তারপর থেকে তো সে মুখ বন্ধই রাখে।


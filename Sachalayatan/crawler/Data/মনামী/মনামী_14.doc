মান্নান সাহেবের অসুখ




১
খুব সম্ভবত পার্কিনসন্সের রোগী লোকটা। হাত কাঁপছে অনবরত, শরীরটা ঝুকে আছে সামনের দিকে। ঠোটের কিনারে খানিকটা ঝুলে আছে জিহ্বা। ঘোলাটের চোখের মনিটা স্থির হচ্ছেনা কিছুতেই। কিন্তু কণ্ঠের দাপট বুঝিয়ে দেয় জীবন এখনও পিছু ছাড়েনি কিংবা তিনি ছাড়তে দেননি।
চার হাজার টাকা দিবেন একশো টাকায়।
দুই হাজার দিলে হয়না মান্নান ভাই, একশো টাকার নোট একটু শর্ট আসে।
না, না, হবে না ঈদের সময় না!
আরে ভাই যা আসে তারে দিয়া বিদায় করেন তো ভাই।
ঠিক লোকটার পেছনেই অপেক্ষমান এক ত্রিশোত্তর ব্যক্তি বলে ওঠেন ত্রস্ত সুরে। বেশকিছুক্ষণ ধরে মিষ্টি গলায় ‘ও মাই গড’, ইশ! উফ!  করতে থাকা বালিকারা যারা তারই মত টাকা তোলার অপেক্ষায়, হয়তো উৎসাহিত করেছে তাকে। কারণ তার এই বাক্যব্যয়ে তাদের মধ্যে একজন খিলখিল করে হেসে ওঠেন। তিনি আরো উৎসাহিত হন এবং বলেন ‘কি রে ভাই আমরাও তো টাকা তুলবো নাকি!’
এই সংঘবদ্ধ রোষের উত্তাপ তাকে স্পর্শ করে না, তিনি সময় নিয়ে টাকা গুনতে থাকেন।
কি মান্নান ভাই ঠিক আসে তো?
ঠিক না থাকলে হবে? ব্যাংকের লোক যদি ভুল করে তাইলে কাজ কী আমরা করবো? আমার ব্যালেন্সটা কত দেখেন তো?
বুকপকেট থেকে বের হয় একটা এ ফোর সাইজের কাগজ যার শরীরে ভাজের দাগ জানান দেয় বয়স তার নেহাৎ কম নয়। নানা রং এর কালিতে উপর থেকে নিচ পর্যন্ত ক্ষুদ্র ক্ষুদ্র হরফে হিসাব কষা। এর মধ্যে কোথাও জায়গা খুঁজে নিয়ে লিখে রাখেন ব্যালেন্স। একটা প্লাস্টিকের থলে বের করে সযত্নে ঢোকান টাকাগুলো। তারপর বের হয়ে যান।
ইয়ে মানে, মান্নান ভাইয়ের কাজ ঠিকমতো না করলে কাউন্টারের ভেতরে চলে আসে বুঝলেন। এই কারণে একটু সময় বেশী নিতে হইলো। মাথায় একটু ইয়ে আসে তো, হে হে হে...
২
আব্বা টাকা নিয়া আসছো?
হ্যা, এই নে...
চার হাজার টাকার একশো টাকার নোট আনতে বলসিলাম না? তিন হাজার টাকার আনসো ক্যান?
ব্যাংকে ছিল না, যা ছিল সব দিয়া দিল।
ব্যাংকে আবার টাকা থাকেনা! এইটা কোনো কথা হইলো? ফালতু কথাবার্তা!
ব্যালেন্স লিখা আনসি
ধুত্তোর তোমার ব্যালেন্স...
মান্নান সাহেবের মাথাটা বুকের কাছে ঝুলে পড়ে। একদৃষ্টিতে তিনি তার অনবরত কাঁপতে থাকা হাতের দিকে তাকিয়ে থাকেন।



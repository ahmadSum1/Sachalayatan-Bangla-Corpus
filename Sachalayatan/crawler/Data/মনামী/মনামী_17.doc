অফলাইন



কাজে ক্ষান্ত দিয়ে জহিরুল আলম ফেসবুকে ঢুকলেন।
ফেসবুকে চেনা, আধা-চেনা, অচেনা মানুষের ছবি দেখা জহিরুল আলমের একটা প্রিয় কাজ। ছবি দেখে তাদের সম্পর্কে ধারণা করার চেষ্টা করেন। কেমন তাদের জীবন? তারা কি সুখী? তাদের স্বপ্ন কী? এইসব ভাবতে তার ভাল লাগে। অচেনা মেয়েদের সঙ্গে কথা বলতেও তার ভালো লাগে যেহেতু, নিজেকে নানা নতুন আকার ও প্রকারে উপস্থাপনের সুযোগ পাওয়া যায়।
আপনার স্বপ্ন কী? ফেসবুক চ্যাটে যখন একটা মেয়ে হঠাৎ এই প্রশ্ন করে বসলো তখন জহিরুল আলম একটা লাগসই উত্তর খুঁজতে হিমশিম খেয়ে গেলেন। তিনি একটি রোমান্টিক ধাঁচের জবাব দিতে চাচ্ছিলেন যাতে মেয়েটা তার প্রতি আকর্ষিত হয়। কিন্তু এই উত্তর খুঁজতে গিয়ে তিনি লক্ষ্য করলেন তার কোনো স্বপ্ন নাই। এই উপলব্ধি তার মন অস্বস্তিকর ভীতিতে ভরে দিল। তিনি অফলাইন হয়ে গেলেন।
জহিরুল আলম টিভিতে দেখেন শিশু, কিশোর, তরুণ এমনকি বৃদ্ধেরও স্বপ্ন আছে, স্বপ্ন পূরণের লড়াইয়ে নেমেছে সবাই। কোনো না কোন ভাবে সবার স্বপ্ন বাকিরা কেবল তাকেই দেখুক, কথা হোক কেবল তাকে নিয়েই।  জহিরুল আলম অনেক ভেবে দেখলেন তার কোন স্বপ্ন নাই।
জহিরুল আলম এরপর ভাবলেন বিষয়টিকে নিয়মতান্ত্রিকভাবে সমাধা করা উচিৎ। অতএব তিনি প্রতিদিন ৫ জন করে মানুষের স্বপ্ন জানার সিদ্ধান্ত নিলেন।  বেশিরভাগ ক্ষেত্রেই জবাবগুলো ছিল বাড়ি বা গাড়ির মালিকানা, সুন্দরী স্ত্রী, বিত্ত ও বীর্যবান স্বামী, বহুজাতিক কোম্পানিতে চাকরি, উন্নত দেশে স্থায়ীভাবে বসবাস জাতীয়। কিছু ব্যতিক্রমী জবাবও ছিল যেমন চলচ্চিত্র নির্মাণ বা বই প্রকাশ। কিন্তু জহিরুল আলমের স্বপ্নের অন্বেষণ সফল হলো না।
এরপর জহিরুল আলম ঘুমাতে শুরু করেন। প্রথম প্রথম ঘুমের মাত্রাটা একটু বাড়িয়ে দিয়েছিলেন আর কি। এরপর টিভি দেখা, আড্ডা দেয়া, বেড়াতে যাওয়া এধরনের অপ্রয়োজনীয় কাজগুলোর বদলে ঘুমিয়ে সময় কাটানো শুরু করেন। তারপর দেখা গেল ক্লায়েন্টের সঙ্গে মিটিং করার সময় বা কিংবা বাজার করার সময়ও তিনি ঘুমিয়ে পড়ছেন। এমতাবস্থায় তাকে বিশেষজ্ঞ চিকিৎসকের তত্ত্বাবধানে একটি উন্নত সুযোগ-সুবিধা সম্বলিত ক্লিনিকে ভর্তি করা হয়।
তারপর তিনি তার স্বপ্নটা দেখেন বলে ধারণা করা হয় কারণ তখন তার মুখে অপার্থিব আনন্দের রেশ ফুটে উঠতে দেখা যায়। যদিও ততদিনে তিনি নিদ্রা ও জাগরণের পার্থক্য নিরুপণের ক্ষমতা হারিয়েছেন। তার অব্যবহিত পরেই জহিরুল আলম পাকাপাকিভাবে ঘুমিয়ে পড়েন।
অফলাইন:
একটি গভীর দীঘি। কালো শান বাধানো ঘাটের সিড়ি নেমে গেছে অনেকদূর পর্যন্ত। শেষ ধাপের বসে দীঘির কালচে সবুজ পানিতে পা ডুবিয়ে রেখেছে একটি ছোট্ট ছেলে। ছেলেটার চোখ থেকে অশ্রু গড়িয়ে পড়ছে। দীঘির পানিতে এক ফোঁটা পড়তেই পানির রং নীল হয়ে গেল আর ভুশ করে ভেসে উঠলো মায়াবী চোখের একটা বিশাল বড় মাছ। ছেলেটা কাঁদতে কাঁদতে বললো - আমাকে ওরা নিয়ে যাবে । মাছটা বললো - তুমি আমার সঙ্গে চলো।  ছেলেটাকে কাঁধে করে মাছটা তাকে নিয়ে গেল গভীর পানির দেশে।


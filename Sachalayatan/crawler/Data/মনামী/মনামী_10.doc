হাত সাফাই



আব্দুল মতিনের শরীর শিরশির করে। বিড়বিড় করে বলে উঠে ‘আহ!’। হাত দুইটা ঢুকিয়ে দেয় দুই উরুর মাঝখানে। ভলভো বাসের দোতলার ঝাঁকুনি আর গায়ের উপর চড়ে যাওয়া মানুষ সবই ভাল্লাগে তার। ডান হাতটাতে এখনও মাখন মাখন অনুভূতি।
এমন সুযোগ আসলে কালে-ভদ্রে মিলে। টাইমিংটাও শালা জবরদস্ত ছিল। বৃহস্পতিবারের সন্ধা। ফার্মগেটের ভিড় দেখলে মনে হয় অনেকগুলো ধড়ের একটা আকারহীন দেহ হলিউডি সিনেমার ফেবারিট ভিনগ্রহের প্রাণীর মত নীল ও সবুজ এই পৃথিবীর শ্বাসরোধ করতে চাচ্ছে । মতিনও সেই ভিড়ের অংশ হয়ে একটা বাসের পেটে ঢুকে যাওয়ার চেষ্টা করে। আর তখনই...ভেবেই আবার পুলকিত হয়ে উঠে মতিন।
কাজটা করতে হয়েছে খুব সাবধানে। ভিড় ব্যাপারটা অনেক সহজ করে দিয়েছে এটাও ঠিক, তবে ভিড়ের কারণে বিপদে পড়ার সম্ভাবনাও জোরালো ছিল। প্রথমেই নিজের অবস্থান ঠিক করে নেয় মতিন। তারপর হাত চালিয়েই সুড়ুত করে সরে পড়ে। একবারও পেছনে না তাকিয়ে সোজা ভলভো বাসের দোতলায়। শালা! এই বাসগুলো দারুণ করেছে!
বাস থেকে নেমে কিছুটা হেঁটে তারপর মতিনের বাসা। প্রতিদিনই মোড়ের দোকানে চা খেয়ে কিছুক্ষণ আড্ডা মেরে বাসায় ফেরে মতিন।
হাতসাফাইটা ভালোই শিখসেন, হে হে হে - ওষুধ কোম্পানির লোকটার নাম মনেই থাকেনা মতিনের। তবে লোকটার দাঁতগুলা খুব কালো, কালো। এরকম একটা লোকের কাছে লোকে ওষুধ কিনে কিভাবে?
ভাত খেতে বসে দেখে বৌয়ের মুখটা ভার। কোনো ঝামেলা-টামেলা হবে হয়তো! মেয়েমমানুষ মানেই ঝামেরা! বিরক্তি চেপে বলে
কিসু হইসে নাকি?
কতদিন ধরে বলতেসি একটা গাড়ি কিনো, সেকেন্ড হ্যান্ড একটা গাড়ি কিনতে কত টাকা লাগে?
তোমার বাপরে বলো কিনা দিতে, বললেই হইলো! স্বামী বাসে ঝাঁকি খাইতে খাইতে বাসায় আসে, আর বৌ গাড়ি চইড়া রং ঢং করবে!
আমার জন্য বলসি নাকি, তোমার মেয়ের জন্য
তার আবার কি হইসে?
মেয়ে বড় হইসে না?  কোচিং-টোচিং যায়। আমি তো সবসময় যাইতে পারিনা। একা একা যাওয়া লাগে। গাড়ি থাকলে..
আর মেয়েরা যায়না না? তোমার মেয়ে আকাশ থেকে নেমে আসছে, বেসিনে হাত ধুতে ধুতে বলে উঠে মতিন
আজকে কে জানি ওর বুকে হাত দিসে ...
মতিন আর কিছু শুনতে পায়না। খালি সাবান দিয়ে হাত ঘষে ঘষে ধুতে থাকে তো থাকেই।


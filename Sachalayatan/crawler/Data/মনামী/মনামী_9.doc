ত্রিচক্র




হোসেন মিয়া রিকশা চালায়। যখন প্যাডেল মারতে আর মন চায়না, তখন মেয়ে প্যাসেঞ্জার খুঁজে বের করে। সবচেয়ে ভালো হয় কলেজ-ইউনিভার্সিটির ছাত্রী তুলতে পারলে। যা ভাড়া বলবে রাজী হয়ে যেতে হবে। তারপর উঠে বসলে হুডটা ঠিকঠাক লাগানোর পর কথা শুরু করতে হবে। এই খুচরা আলাপ আর কি। যেমন - মা আপনি কি ইনবার্সিটিতে পড়েন? কথা আগালেই সরাসরি আসল কথায় চলে যায় হোসেন মিয়া। আমি ভয়াবহ বিপদে পড়সি মা, কালকের মধ্যে ৭শ’ টাকা না দিলে আমার মাইয়ারে ইস্কুল থিকা বাইর কইরা দিবো। আমার দুই ছেলে এক মেয়ে মা। অনেক কষ্ট কইরা পড়াশোনা করাইতেসি। ম্যাট্রিক পাশ করলেই মাইয়ার বিয়া দিয়া দিমু। বই-খাতার যেই দাম। আর পারি না...
৫০, ১০০, বেশি না হলে ১০ টাকা পাওয়া যাবেই। কথার মাঝখানে একবার কার্ডটা বের করে দেখায় দেয়। আজ পর্যন্ত কেউ কার্ড হাতে নিয়ে দেখতে চায় নাই। হোসেন মিয়া কার্ড লেমিনেট করিয়ে নিয়েছে। তাই সবসময় নতুনই মনে হয়।
আহসান উদ্দিন উচ্চ বিদ্যালয়
ফাতেমা আক্তার
শ্রেণী: ৭ম, শাখা: ক
রোল নং: ৩২
ছবিও আছে একটা, পাসপোর্ট সাইজ ছবির গলা কেটে স্ট্যাস্প সাইজ বানানো। ছবি দেখে অবশ্য বোঝা যায়না, মেয়েটা তার কত সুন্দর! ছুরি দিয়ে মেয়েটার গলা ফালাফালা করে দিয়েছিল ঐ কুত্তার বাচ্চা। হোসেন মিয়ার মতই বয়স, থাকতো ওদের মহল্লাতেই, এখনও থাকে। এখনও হোসেন মিয়ার সামনে দিয়ে হেঁটে যায়, দোকানে চা খায়, আড্ডা পিটায়।
আর হোসেন মিয়ার যখন রিকশা চালাতে ইচ্ছা করেনা তখন সে কার্ডটা বের করে।     
আহসান উদ্দিন উচ্চ বিদ্যালয়
ফাতেমা আক্তার
শ্রেণী: ৭ম, শাখা: ক
রোল নং: ৩২


উত্তরাধিকার



গল্পটা কিছুটা এডিট করা হলো (২৪.০৮.২০১০):
কান পেতে সমুদ্রের গর্জন শোনেন হাশেম আলী।
আব্বা যখন মঞ্চে উঠতেন তখন এমনই শোনাতো তার গলা - এই মাটির পৃথিবীতে হেঁটে বেড়ানো রক্ত-মাংসের খাঁচায় যার উৎপত্তি অসম্ভব।  মনে হতো চিন্তার গহীনের কোনো জগত থেকে ভেসে আসছে ঐশী শব্দাবলী। বাদ্যের সঙ্গতে যখন তিনি সংলাপ বলতেন তখন মন্ত্রমুগ্ধের মত চেয়ে রইতো হাজারো দর্শক। দীর্ঘশ্বাসের ঘুর্ণিঝড় থরে থরে সাজানো ওই স্মৃতিগুলোকে আজ দুমড়ে-মুচড়ে দেয় - সেই মুগ্ধ নীরবতার দেখা আর কখনো মিলবেনা। কেবল এক দঙ্গল জানোয়ারের লালাঝরা হুল্লোড় আর দানবীয় তান্ডবে দুলবে ভয়ার্ত হ্যাজাকবাতি।  
তারপরও যখনই বাদ্য বাজকে অতীতের ভূত গুটি গুটি পায়ে এসে, ঘাড়ের কাছে ফিসফিসিয়ে বলবে - হাড়-মাংস কড়কড়িয়ে চিবিয়ে খেলি আমার? পড়ে রইলো শুধু জলছাপ।
কিন্তু এখন কোথায় বাদ্য? 
মাছ ধরার মৌসুম শেষে মহেশখালীর মাটিতে টাকার নোনা গন্ধ।  চাটগাঁর বাবলু মন্ডল জিভের টাকরায় যেন সেই নুনেরই স্বাদ নেয়।
কী নাম জানি আপনাদের প্রিন্সেসের?
মনিকা। নতুন, বেশিদিন হয় নাই।
হুম ওরে দিয়া হবে। আর একটা কথা, আপনাদের কাজ পালা গাওয়ার, পালা গাইবেন,  লোকজনের হাতে পয়সা আসে ফূর্তিতো করবই, এগুলা নিয়া কিন্তু নো টক।  
কাঁধ ঝাকিয়ে যেন ভূতটাকে ঝেড়ে ফেলার চেষ্টা করেন হাশেম আলী । কিন্তু, এই তো তার সামনেই রুস্তমের তলোয়ারের আঘাতে লুটিয়ে পড়লো সোহরাব! পিতার খোঁজ, অস্তিত্বের শেকড়ের খোঁজের - কি অসহ্য নির্মম পরিণতি!
পিতা ! আমাকে তুমি চিনতে পারলেনা!
মাঝে মাঝে নিজেই নিজেকে চিনতে পারেন না হাশেম আলী, চিনতে পারেন না আশপাশের মানুষগুলোকেও। এরা কারা? এরাই না একসময় নিউ মুন অপেরার নতুন পালা আসলে ছেলে, বৌ নিয়ে ভীড় জমাতো? অরহীন এই মানুষগুলোই অভিনয়রসে বুঁদ হতো, তারিফের বুলি ছুটতো মুখে মুখে।
ময়না রে! তোর মায় যেই সিনে সোহরাবরে লেবাস পড়াইয়া যুদ্যে পাঠাইতো সেই সিনে কারো সাইধ্য নাই চোখের পানি ঠেকায়।
মামা, দেইখেন মার মতো আমিও যখন অভিনয় করুম তখন সবতে চাইয়া রইবো।
সবাই ঠায় চেয়ে থাকে, ক্ষুধার্ত নেকড়ে যেমন আহার্যকে চোখের আড়াল করতে চায়না ঠিক তেমনই লকলকে দৃষ্টি আটকে থাকে প্রিন্সেস মনিকার শরীরের খাঁজে। তাদের চিৎকারে রক্ত পানি হয়ে যায়, হাশেম আলীর রুহ কাঁপে।
পিতা ! তারপরও আমি লড়ব!
হা হা করে হেসে ওঠেন হাশেম আলী।
হাশু! এইটা কারবার না, এইটার যোগ মানুষের মনের সঙ্গে। আমার নিউ মুন অপেরারে দেইখা রাখিস বাপ!
এই বেশরিয়তি কারবার আমি এই মুহূর্তে বন্ধ ঘোষণা করতাসি। 
মাথার সারি থেকে বকের মত গলা বাড়িয়ে দেয় কয়েকজন । বিবেকের গলায় করুণামথিত সেই সুর নাই। চেয়ারম্যান সাবে জিহাদের ডাক দিসে।
জিহাদ! ধ্বংস ! নির্যাতন ! লুটপাট ! জিহাদ!
ভাইজান, ভাইজান !
শূন্য দৃষ্টিতে সম্বোধনকারীর দিকে তাকান হাশেম আলী...
ময়নারে পাওয়া গেসে। পুকুরপাড়ে পইড়া ছিল, জ্ঞান আসিল না। জ্ঞান ফিরলে কইলো, হট্টগোলের সময় অরে...অরে...উঠায় নিয়া চার পাঁচজনে মিল্যা...অ্যাগো মইদ্যে বাবলু মন্ডলও আসিল...
অনেকণ কাঁদার পর, কান্নার ভাড়ার এখন খালির দিকে, থেকে থেকে কেবল ফোঁপানোর শব্দ। আব্বা যেন একটু হাসেন। 
আরে হাশু! এখনও কান্দে বোকাটা!
কই? হাশেম আলী তো কাঁদেন না। কেবল ঠোটের কাঁপুনিতে একটা অস্ফূট প্রশ্ন জন্মেই মরে যায়।  
সোহরাব রুস্তমকে চিনলোনা ক্যান?


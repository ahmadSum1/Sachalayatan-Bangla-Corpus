বিনিময়



হাত না পা, কোনটা চাস?
এক অন্তহীন ধাতব গহ্বর তাকিয়ে আছে মনোয়ারের দিকে। পৃথিবীর সব আলো শুষে নিয়েছে ঐ গহ্বর, কেড়ে নিয়েছে সব ওম। মনোয়ারের চামড়ার ওপর দিয়ে গড়িয়ে পড়ে হিম।
অই হাউয়ার পো! কানে কতা ডুকে না?  
কানে কথা একটু কমই ঢোকে মনোয়ারের। যেমন ঢোকেনি শামসুর কথা। ফেন্সি শামসু - পাড়ায় সবাই তাকে এই নামেই চেনে। ফেন্সিডিলের ধান্দা করে, মাঝে মাঝে হেরোইনেরও। সেই সঙ্গে পার্টটাইম পুলিশের সোর্স। পুলিশের সঙ্গে খাতিরটা আজকাল একটু বেশিই। সেই খাতিরের দাম ও হাতেনাতে উশুল করছে পাড়ার ব্যবসায়ীদের কাছ থেকে। এবার ছিল মনোয়ারের পালা। বেশি চায়নি শামসু, মাত্র বিশ হাজার টাকা।
অন্তহীণ ধাতব গহ্বরের কালোয় টুম্পা কলকল করে হেসে ওঠে। এই গহ্বর কি ওর হাসিও খেয়ে ফেলবে? দেড়দিন ওর কোনো পাত্তা নাই, কি করছে টুম্পা আর টুম্পার মা? 
অধৈর্য্য গহ্বরটি আবারও জবাবের প্রত্যাশায় ভীষণভাবে মাথা ঝাকাতে থাকে।
অই শালা! দিমু নাকি হান্দাইয়া
সম্মোহিতের মত মনোয়ার বলে ওঠে
কাম কইরা য্যান খাইতে পারি।
প্রচন্ড আক্রোশে গর্জে ওঠে ধাতব গহ্বরটি, মনোয়ারের চোখে ভোরের আলো ফুটে উঠেই মিলিয়ে যায়।
খবরের কাগজে আরো একটি ছিনতাইয়ের খবর শহরবাসীকে বিচলিত করে। সৌভাগ্যের বিষয় ছিনতাইকারী ধরা পড়েছে। পুলিশের সঙ্গে গুলিবিনিময় করে আহতও হয়েছে। পায়ে গুলি লেগেছে তার। তবে আক্রান্তদের কাউকে খুঁজে না পেয়ে নিজেই বাদী হয়ে থানায় মামলা দায়ের করেছে পুলিশ। 
পথেঘাটে চলাফেরা করাই মুশকিল।


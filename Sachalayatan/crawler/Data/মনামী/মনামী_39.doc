ভয়



শারমিন খুবই বিরক্ত। কাজের বুয়ার জ্বালা কি আর ঘুচবে না! সোহেলের মাকে কাজে রাখার সময়ই স্পষ্ট বলে দিয়েছিলো বাচ্চা–কাচ্চা বাসায় আনা যাবেনা। ঠিকই নিয়ে এসেছে!
তোমাকে আমি বলি নাই বাচ্চা নিয়ে আসা যাবেনা? বলি নাই তোমাকে?
আম্মা পোলাটার শরীলটা ভালা না।
আমার বাড়ি কি হাসপাতাল নাকি যে রোগী নিয়ে চলে আসলা? রোগ-বালাই ছড়িয়ে আমরা সবাই মরি আর কি। তুমি চাও আমার বাচ্চাটারও অসুখ হোক?
ছি ছি আম্মা কি কন, অরে এই কোনায় বহায় রাহুম ।
ইশ! অফিসের দেরী হয়ে যাচ্ছে। শুনো সোহেলের মা, এরকম হলে কিন্তু আমার বাসায় তোমার আর কাজ করা হবেনা। আমি বের হচ্ছি। তোমার ছেলে যেন তুতুলের ধারেকাছেও না যায়।
সোহেলের মা দীর্ঘশ্বাস ফেলে। ছেলেটার জ্বর। কেউ নেই যে তার কাছে রেখে আসবেন। এমনিতে একটা চায়ের দোকানে কাজ করে। হঠাৎ কি যে হলো, কাল থেকে আকাশ–পাতাল জ্বর। যাক আজকের মত রেহাই পাওয়া গেছে। কাজে ব্যস্ত হয়ে যায় সে।
অ্যাই তুমি কে?
আমি সোহেল। 
সোহেল তুমি আমার সঙ্গে খেলবা?
আমার তো জ্বর। 
জ্বর কেন? আইসক্রিম খাইসিলা?
না, ভয় পাইসি। 
ভয় পাইসো কেন?
খারাপ জিনিস দেখসি।
কি দেখসো? বল না। 
সোহেল চোখ বন্ধ করে ফেলে। ধাতব নৈ:শব্দ্, হাজার মৌমাছির গুঞ্জনের মত একটানা বোওও আওয়াজ আর নিজের লাফাতে থাকা ছোট্ট হৃদপিণ্ডের শব্দ। 
কুরবানীর সুম গরু জবো দেয় দেখসেন?
না, মামনি আমাকে দেখতে দেয়নি। বাবাকে বললো কি জানো, বললো ওগুলো দেখলে আমার নার্ভে প্রেশার পড়তে পারে।  তুমি দেখসো?
হ।
এটুকু বলে আবার চোখ বোজে সোহেল। পানি পিপাসা, গলায় জ্বালা করছে। জ্বরটা বোধহয় বেড়ে যাচ্ছে। 
আমি মানুষ জবো করতে দেখসি।
মানুষ!
খালের পারে, মাটির মইদ্যে চাপ দিয়া ধরসে, তারপর গলাটা ফাক কইরা দিসে। 
তুমি কি করলা তারপর?
আমি দৌড়াইলাম।
আরে ভাইয়া,  আপনে এইহানে কি করেন? আসেন তাড়াতাড়ি আপনের
খাওনের সময় হইয়া গেসে।
আমি এখন খাবো না। আমি ওর সঙ্গে গল্প করতেসি। 
আসেন কার্টুন ছাইড়া দিমু। 
ঐদিন শারমিন বাসায় ফিরলে তুতুল খুব আগ্রহ নিয়ে ছুটে আসে। 
মা জানো জানো আজকে আমাদের বাসায় একটা ছেলে এসেছিলো না?
কাপড় বদলাতে বদলাতে ছেলের উচ্ছাস উপভোগ করে শারমিন। 
কেন বাবা?
ঐ ছেলেটার সঙ্গে আমি অনেক গল্প করলাম।
এবার শারমিনের রাগ ওঠার পালা। এত মানা করা সত্তেও ঐ নোংরা, রোগগ্রস্ত ছেলেটার সঙ্গে তার ছেলে মিশেছে। 
বাবা, তোমাকে না বলেছি বাইরের কারো সঙ্গে কথা বলবেনা। 
আগে শোনো না। ও আমাকে কি বললো জানো? ও নাকি মানুষ জবাই করতে দেখেছে। 
কী বললা তুমি?
ঐ যে কুরবানীর সময় গরু জবাই দেয়না তেমনি মানুষ জবাই। 
জ্বর গায়ে বেদম মার খেলো সোহেল। ওর কারণেই যে ওর মায়ের কাজটা চলে গেল।      
---
ছবি : ইন্টারনেট


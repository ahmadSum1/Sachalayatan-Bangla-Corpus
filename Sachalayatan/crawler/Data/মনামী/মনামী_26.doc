হাউশ



কফির তিতা-মিঠা সুবাসে মাতাল নাচে আবেশী বেহালা - নাচিয়ে যাও আমায়,ভালোবাসার শেষ প্রান্ত অবধি  - কোহেনের কড়া কণ্ঠ ঠোঁটে ওঠে মাপা চুমুকে। ঘোলা কাঁচে ধাক্কা খেয়ে আলুথালু মেঝেতে লুটায় হলুদ আলো। ছড়ানো সোফায় গড়িয়ে পড়ে হাসি। রেশম চুলে আঙ্গুল চালানোর ফাঁকে একজোড়া সতর্ক চোখ চট করে দেখে নেয় - পা রাখার ভঙ্গিটা ঠিক আছে তো?  
এনিথিং এলস স্যার?
ল্যপটপের আড়াল থেকে মাথা নাড়ে হাসি। দ্রুত তার জায়গা নেয় মার্জিত ব্যস্ততা।
খটাশ খটাশ খটাশ।
বেয়াদব হিলের সস্তা আওয়াজে হঠাৎ থমকে যায় কফির চামচে সুনিপুন জীবন মাপা।  ঝলসানো নিরেট লালের দিকে কটমটিয়ে তাকায় আলুথালু হলুদ আলো। কফি আর দামী সুগন্ধির সূক্ষ্ম সৌরভকে অসম রেসে হারিয়ে দেয় পাউডার চাপা ঘামের তেজি গন্ধ।
অস্বস্তিকরভাবে কোহেন গেয়ে যান - নাচাও আমায় এই আতঙ্কে, সুনিশ্চিতি অবধি -
একটি দুর্লভ উইন্ডো সিট দখল করে মেয়েটি। কিছুক্ষণের ওলট-পালটের পর হেলায় পড়ে থাকে কুকি ক্রাশ ফ্র্যাপে, কফি লাটে, বেলজিয়াম ডিলাইট। উসখুস চাহনি, ফিসফিস শব্দমালা কিংবা বেমক্কা হাসির ঝোঁকেও বিচলিত হয়না দ্রুত লয়ে নড়তে থাকা পা দুখানা।
হ্যাঁ মোহন ভাই, অনেকক্ষণ ধরে ওয়েট করছি, আপনি কই? আচ্ছা, আচ্ছা, ঠিকাসে।
সবটুকু আবেদন দিয়ে আহ্বান করেন কোহেন - নাচিয়ে নাও আমায়, জ্বলন্ত বেহালার সুরে, তোমার সৌন্দর্যের কাছে । বৃথাই ।
মোহন ভাই এসে পড়েসেন? বসেন বসেন।
এফডিসিতেই তো কথা সারতে পারতাম।
সাগর ভাইয়ের সঙ্গে বলেসেন?
সাগর ভাই যেই ব্যস্ত, খাইতেও টাইম পায়না!
কাল রাতে যে বললেন আজকেই কাজ হয়ে যাবে?
বলসি যখন হবে, এত ফালফালির কি আসে?
আপনি কথা বলেন নাই?
আস্তে।
বলেন নাই আপনি?
ইয়োর অর্ডার ম্যাম। ম্যাম! ইয়োর অর্ডার প্লিজ।
উত্তপ্ত নীরবতাকে কোনো রকমে পাশ কাটিয়ে বেরিয়ে আসে বাষ্পরুদ্ধ কয়েকটি শব্দ
পরে আসেন না ভাই।
আপনি আমার লগে এই বাটপারিটা করলেন? আমি আপনারে...আপনারে...
অই তুই আমার লগে তেজ দেহাস, তুই আমারে চিনস না?
হারামীর ঘরের হারামী, ভালো কইরা চিনসি তরে, শোয়া শেষ অহন ...
চুপ, মাতারি বেটি, সিন লাগায় দিসে।
এক্সকিউজ মি, আপনারা একটু আস্তে কথা বলুন প্লিজ আমাদের অন্য কাস্টোমারদের অসুবিধা হচ্ছে।
শুওরের বাচ্চা, আমার ট্যাকাটিও খাইসে...
বেয়ারার পরিপাটি কথার রেকাবে নিজের গজগজানি চাপিয়ে দিতে দিতে বেরিয়ে যায় মেয়েটি।
কোহেনের গলায় এবার স্বস্তি।
যত্তসব ননসেন্স। এনিওয়েস, হোয়াট ওয়ের ইউ সেয়িং?   
গোল্ডলিফের ধোঁয়ায় আরেকটি তিক্ত অভিজ্ঞতা উড়িয়ে দেয় মোহন। এক্সট্রার হিরুইন হওয়ার হাউশ। 


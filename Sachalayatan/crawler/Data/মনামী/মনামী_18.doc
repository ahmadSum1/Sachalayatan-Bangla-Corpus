টলার-স্ট্রঙ্গার-শার্পার



সকাল সকাল মোমেনার মেজাজটা খিঁচড়ে যায়। বিকট দুর্গন্ধে রান্নাঘরে টেকা যাচ্ছে না। দুর্গন্ধটা আসছে রান্নাঘরের লাগোয়া জানালাটা দিয়ে। জানালা দিয়ে উঁকি দেয় মোমেনা। ঠিক যা ভেবেছিল তাই। উপর থেকে ময়লা ফেলেছে। ঝুল ঝাড়ার ঝাড়ুর আগা দিয়ে ঠেলে কার্নিশ থেকে ময়লার পোটলাটা ফেলে দেয়ার চেষ্টা করে । লাঠির খোঁচায় পোটলা থেকে আধ পচা নাড়িভূড়ি বেরিয়ে এলে কোত্থেকে যেন দুটো কাক উড়ে আসে, তারপর আরো দুটো তারপর মোমেনা আর গুনতে পারে না। একটু থতমত খেয়ে পেছনের দিকে সরে যাওয়ায় হাত থেকে ঝাড়ুটা ছুটে দুটো গোত্তা খেয়ে নিচে পড়ে যায়। আকস্মিক শোরগোলে কিছুটা বিরক্ত হলেও কাকগুলো নিবৃত্ত হয় না। প্লাস্টিকের ছেড়া টুকরোগুলো হাওয়ায় ওড়ে।  
মোমেনা ততক্ষণে নিজের কাজে ফিরে গেছে । বাচ্চাদের স্কুলের সময় হয়ে গেছে। বাচ্চা দুটো একদম তার মনের মত - একটা ছেলে আর একটা মেয়ে। পড়ার বইয়ের বাইরে কোনো বই পড়ে না, কার্টুন দেখার জন্য ঘ্যান ঘ্যান করে না, খেলতে যাওয়ার জন্য বাড়ি মাথায় তুলে ফেলে না, এটা খাবো ওটা খাবো বলে জেদ ধরে না, আজগুবি প্রশ্ন করে অপ্রস্তুত অবস্থায় ফেলে দেয় না। মোমেনা যা খেতে দেবে তাই খাবে, যা করতে বলবে তাই করবে, অতিরিক্ত কোনো কথা বলবে না। আহ! কি লক্ষী ছেলে মেয়ে দুটো! মোমেনা স্বস্তির নিশ্বাস ফেলে।
আর শুধু লক্ষীই নয় চটপটেও তো হওয়া যাই, সবার থেকে এগিয়ে থাকতে হবে না! এই যে সেলিনার ছেলে দুটো কথায় কথায় নেতিয়ে পড়ে। দুই পা ফেললেই চার্জ শেষ। আর তার বাচ্চাদের দেখ, সারাদিন স্কুল, কোচিং, হুজুরের কাছে পড়া, গান, আবৃত্তি সব করে যাচ্ছে, কোনো অসুবিধা হচ্ছে না। মোমেনা ঠিক করে রেখেছে ছেলেকে ইঞ্জিনিয়ার বানাবে আর মেয়েকে ডাক্তার।   
তবে এজন্য মোমেনাকে কম কষ্ট করতে হয় নি। সেন্টারে একবছর আগে থেকে বুকিং দেয়া ছিল। তারপরও পুরো একটা দিন লাইনে দাড়িয়ে থাকতে হয়েছে। তারপর যখন দরজা খুললো তখনও সে কি হ্যাঁপা! একে ধাক্কা দিয়ে, ওকে পা দিয়ে মাড়িয়ে সবচেয়ে ভালোটা সবার আগে হাতে তুলে নেয়া।
তার আগের অভিজ্ঞতা আরো ভয়ংকর। এ জন্যই মোমেনা সবাইকে বলে গ্যাঁদা বাচ্চা ঘরে আনতে নেই। সারাদিন হাগবে মুতবে, বমি করবে, চিৎকার করে মাথার তার ছিড়ে দেবে। শেষপর্যন্ত ফেলে দিতে হলো। মোমেনা অবশ্য সচেতন নাগরিক। উপরতলার লোকদের মত যেখানে সেখানে ময়লা ফেলে না। 
-------
ছবির উৎস


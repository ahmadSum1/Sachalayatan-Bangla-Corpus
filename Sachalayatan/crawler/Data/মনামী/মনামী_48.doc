প্রোজেক্ট : কালচারাল আইডেন্টিটি



রেডিও ফুর্তি – এফ এম রীতি অনুযায়ী চলছে অর্থহীন কথার সংযোজন-বিয়োজনের মাধ্যমে বেঁধে দেয়া “অন-এয়ার” সময় পার করার চেষ্টা। “মরা গরুর হাড্ডির কারবারিরা” যথারীতি টেনে আনলেন সদ্যপ্রয়াত শাহ আবদুল করিমকে।
হঠাৎ এক আর জে গদগদ কণ্ঠে বলে উঠলো “আমরা শাহ আবদুল করিমকে মিস করছি”।
একটি নির্দিষ্ট ভূ-রাজনৈতিক পরিস্থিতি ঐ অঞ্চলের অধিবাসীদের কিছু স্থির বৈশিষ্ট্য প্রদান করে। “লোকজ” বলতে আমরা যা বুঝি তা বিভিন্ন অঞ্চলের মানুষের স্বাভাবিক জীবনাচার, সুদূর অতীতের লক্ষণ নয়। পূর্ণমাত্রায় বর্তমান ও অস্তিত্বশীল এই বৈশিষ্ট্যগুলোকে আমরা কেবলই একটি নির্মিত অতীতের বাক্সে বন্দী করে ফেলার চেষ্টা করি।
এর কারণ আর কিছুই নয় – কারবার।
হাবিবের সিন্থেসাইজারে তাই সিন্থেসাইজ্ড হন শাহ আবদুল করিম। দশকের পর দশক মানুষের মুখে মুখে ফেরা তার গানগুলো হঠাৎ অতীত হয়ে যায়। জীবিত আবদুল করিমকে অতীত ঐতিহ্যের কাফনে ঢেকে শুরু হয় ভিক্ষাবৃত্তি।
বিক্রিটা ভালোই হয়।
যে কোনো উপনিবেশ পত্তনের প্রধান শর্ত যে অঞ্চলে উপনিবেশ স্থাপিত হচ্ছে ঐ অঞ্চলের মানুষের সঞ্চিত জ্ঞান সমূলে উৎপাটনে উপনিবেশসহায়ক তথ্যের প্রতিস্থাপন। যার ফলে ঘটে শাসিতের ইতিহাস ও সংস্কৃতির পাইকারি উচ্ছেদ। বিপ্লবের মাধ্যমে স্বাধীনতা অর্জিত হওয়ার পর একটি জাতীয় পরিচয় গঠনের নিমিত্ত শুরু হয় হৃত ইতিহাস ও সংস্কৃতি পুনরুদ্ধারের অভিযান। সেই অভিযান ক্রমে অতীত নির্মাণের প্রকল্পে রূপ নেয় [এইগুলা কিছুই আমার কথা না। ফানোঁ, স্টুয়ার্ট হল প্রমূখ বিজ্ঞজনেরা এ কথা বলে গেছেন]। আর পুঁজিবাদী ব্যবস্থা এ প্রকল্পের ফায়দা তুলবেনা তা কি হয়? কাজেই মিনিপ্যাকে শুরু হয় সাংস্কৃতিক পরিচয় বিক্রি। নতুন মোড়কে, নতুন সুগন্ধ ও নতুন ফ্লেভারে। বসুন্ধরা সিটিতে হঠাৎ দেখি কাচের বাক্সে পুতুল নয় তাতে জামদানী শাড়ি বুনছেন একটি আস্ত রক্ত-মাংসের তাঁতী।
দেশী-দশের পোশাক কিনে আপনিও “দেশী” হয়েছেন তো? 


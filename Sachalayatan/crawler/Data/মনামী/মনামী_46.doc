না-বুশের নোবেল জয়



পাপ-পূণ্যের কথা আমি কাহারে সুধাই
এক দেশে যা পাপ গণ্য আরেক দেশে পূণ্য তাই
- তাই কোন পূণ্যবলে বারাক হোসেন ওবামার নোবেলপ্রাপ্তি তা নিয়ে বিচার - বিশ্লেষণ করতে চাইনা। তবে এই সংবাদটি কর্ণকুহরে প্রবেশ করিয়াই আমার প্রাণে যে উপলব্ধি জাগাইয়াছে তা প্রকাশ না করিলে বোধকরি পেটের অসুখে ভুগিব। 
“এই মহেন্দ্রক্ষণে, আমেরিকায় পরিবর্তন এসেছে” - রাষ্ট্রপতি হিসেবে শপথ নেয়ার পর বারাক ওবামার প্রথম ভাষণ শুনে মনে পড়ে গেল “দা ইন্ডিপেন্ডেন্স ডে”র মত সেই সব হলিউডি সিনেমার কথা যেখানে পৃথিবীর ওপর হয় এলিয়েন আক্রমণ আর আমেরিকার ওপরই বর্তায় পৃথিবীকে রক্ষার ভার। এবং সিনেমার শেষে অবধারিতভাবে একটি রক্ত গরম করা ভাষণ। মিশরে ওবামা যখন বললেন “আসসালামু আলাইকুম” - তখন যে তালি পড়লো তার তুলনা কেবল মাইকেল জ্যকসনের সাথে করা যেতে পারে। অবশ্য তার আগেই ফোর্বস পত্রিকার সবচেয়ে ক্ষমতাশালী ১০০ “তারকা”র তালিকায় ৪৯ তম স্থানটি দখল করে নিয়েছেন তিনি। 
যাক সে কথা, জনপ্রিয়তা নয় আন্তর্জাতিক কুটনীতিতে উল্লেখযোগ্য পরিবর্তন আনা ও পারমাণবিক অস্ত্র মুক্ত বিশ্ব গড়ার উদ্যোগের জন্য নোবেল দেয়া হয়েছে তাকে। যদিও ধ্রুপদী হলিউডি ধাঁচের ভাষণ দেয়া ছাড়া বিশ্ব রাজনীতিতে তেমন কোনো পরিবর্তন তিনি আনতে পেরেছেন কিনা তা কেবল আমার মত অধমই কেবল নয় বোদ্ধাদেরও চোখে পড়েনি। 
আমার যা মনে হয় তার নোবেল পাওয়ার পেছনে মূল কারণটি হলো - বুশ না হওয়া। মানুষ নাকি যে কোনো কিছু বোঝে নঞর্থক বোধ দিয়ে। [১] অর্থাৎ যে কোনো অস্তিত্বের পরিচয়প্রাপ্তি ঘটে তুলনামূলক বিচারে - ক ভালো কারণ ক তা করেনা যা খ করে। তাই “চেঞ্জ উই নিড” শ্লোগানের জোরেই ওমাবার সিংহাসনপ্রাপ্তি। নোবেলপ্রাপ্তিটাও হয়তো সেই তালেই হয়ে গেল। 
[১] সসুর দুটি চিহ্নের (সাইন) মধ্যের না-বোধক, বিপরীতার্থক পার্থক্যের ওপর জোর দিয়েছেন এবং কাঠামোগত বিশ্লেষণে দ্বিপদী বিপ্রতীপ (বাইনারি অপোজিশন) সমূহই মূল বিষয় (জীবন/মৃত্যু, সাদা/কালো)। সসুর বলেন, “যে কোনো চিন্তা ... বিষয়বস্তু অনুসারে হ্যাঁ - বোধকভাবে গঠিত না হয়ে না-বোধক উপায়ে একই তন্ত্রে (সিস্টেম) অবস্থানরত অন্যান্য উপকরণের সঙ্গে তুলনার মাধ্যমে গঠিত হয়। প্রত্যেকের চারিত্রিক বৈশিষ্ট্য নির্ধারিত হয় অন্যেরা যা নয় তার ভিত্তিতে।  ” -  ফার্দিনান্দ ডি সসুর : কোর্স ইন জেনারেল লিঙ্গুইস্টিক্স 


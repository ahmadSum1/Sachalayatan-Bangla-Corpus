আমার চিকা মারা 




রাস্তাটা চওড়া ও পীচঢালা। রাস্তার সঙ্গে তাল মিলিয়ে এগিয়ে যাওয়া সাদা দেয়ালের ওপাশে সুখী ও স্বচ্ছন্দ মানুষেরা বাস করেন কারণ তাদের জানালা দিয়ে আকাশ দেখা যায়। গায়ে গা লাগানো একজোড়া দোকান আছে। দোকানের পাশে গাছ আছে।
এই রাস্তা দিয়ে আমি প্রতিদিন যাই। সাদা দেয়ালের গায়ে রাতে রাতে মেরে যাওয়া চিকা দেখি - ‘লোগাং, লংগদু, সাজেক, মহালছড়ি - পাহাড়ে গণহত্যা আর কতদিন?’, ‘পণ্য দস্যুর হাত থেকে শিক্ষা বাঁচাও’, ‘বিপ্লব গণতন্ত্রের প্রসূতি’।  জোয়ান গাড়িগুলার উন্মত্ততা দেখি। গাছে পাখি ও ফুটপাতে প্রেমার্তদের খুনসুঁটি দেখি। দেয়ালের ভিতর থেকে সুখী মানুষের বেরিয়ে আসা ও দেয়ালের ভিতর ঢুকে যাওয়া দেখি। দিনের পর দিন দেখি।
হাঁটু মুড়ে বসে ছিল লোকটা, দেয়ালে ঠেস দিয়ে। ঘন কোকড়া চুল আর একমুখ দাড়িগোফওয়ালা লোকটা। যেমন কেউ অলস রোদেলা বারান্দায় আয়েশি চিন্তায় মগ্ন হয় তেমনই। মানুষেরা পেরিয়ে যায় তাকে। কেউ দেখে, কেউ না দেখার ভান করে, কেউ দেখে না। সে কাউকে দেখে না। দুই হাত মুঠ করে তাকিয়ে থাকে একমনে। আমি তাকে দেখি। তার গিঠখোলা এলোমেলো লুঙ্গি যেটা কিনা তার উদাম শরীরের একমাত্র আশ্রয়, আমাকে বিব্রত করে। আমার হাঁটার গতি বাড়ে।
এরপর তাকে দেখি দিনের পর দিন। বিব্রত হই দিনের পর দিন। সে জায়গা বদলায় কিন্তু দেয়ালের সঙ্গ ছাড়েনা। নতুন প্রেমিকের মত দেয়ালের গাঁ ঘেষে বসে থাকে একই ভঙ্গিতে - সেই অলস মগ্নতা, সেই অপলক দৃষ্টি, সেই গিঠখোলা লুঙ্গি।
একদিন হঠাৎ আমি তার দিকে এগিয়ে যাই। আমার এক লাত্থিতেই সে ছিটকে পড়ে। দলা পাকিয়ে পড়ে থাকে তার নগ্নদেহ। মানুষেরা এগিয়ে আসে। চোখভরা উল্লাস নিয়ে তারা হাত-পা চালায়। তারা প্রশ্ন করে না, তারা চিন্তা করে না। তারা হাত - পা চালায়।  আমার মুখ থুতুতে ভরে ওঠে। রাস্তায় থুতু ছিটিয়ে তৃপ্তির সঙ্গে বলি ‘দিসি শালার পাগলামি ছুটায়।!’  



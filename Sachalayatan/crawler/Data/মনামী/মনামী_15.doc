চন্দ্রাহুত



চাঁদটা ঘুনে খায় আর মতলু মিয়া ভাবে প্রতিবারই একই কাণ্ড। বাটালি দিয়ে ছেঁচে ছেঁচে অন্ধকার তুলে কত কষ্টে চকচকে গোল চাঁদটাকে বের করে আনো। একটা দিন যায় কি না যায় সঙ্গে সঙ্গে ধরে ঘুন। আর মিহি হলদেটে সাদা গুড়া ঝরে পড়ে মতলু মিয়ার মুখের উপর। আর পড়েই গলে ঠাণ্ডা ঠাণ্ডা।
ক্ষিদায় চাঁদের ভাবনা মাথা থেকে দূর হয়। আলেয়াকে ডাকে - চল খেয়ে আসি। রাতের বেলায় খাবার খোঁজা বড় কষ্ট। মানুষে ভয় তার, ভীষণ ভয়। ঐ লেংড়িটা তার সঙ্গী নিয়ে হানা না দিলেই হলো। আগাতেই ঘেউ দিয়ে লেংড়ি জানিয়ে দেয় - উপস্থিত। মতলু মিয়া বলে, আলেয়া খাওন পাই না রে...
মতলু মিয়া সারাদিন হাঁটে। হাঁটে আর আলেয়ার সঙ্গে কথা বলে। ঘুনে ধরা চাঁদের কথা, কাকের কথা, নদীর কথা। আলেয়া মাঝে মাঝে মানুষের কথা বলে।  মতলু মিয়া ভয় পায়। সে আবার হাঁটে।
মতলু মিয়া আগে মানুষদের সঙ্গে থাকতো। তারা বাক্সের পূজা করে। মতলু যখন বললো আমার বাক্স ভাল্লাগেনা, আলেয়ার বাক্স ভাল্লাগেনা; তখন তারা বাক্সে করে শেকল নিয়ে আসলো। আলেয়া বললো, চলো যাইগা।
তারপর থেকেই মতলু মিয়া হাঁটে। হাঁটা মানে এক জায়গায় না থাকা। মানে কোথাও না থাকা। যে কোথাও থাকেনা তাকে কেউ দেখতে পায়না। যাকে কেউ দেখতে পায়না সে সবাইকে দেখতে পায়। যে বাক্সে থাকে তাকে সবাই দেখতে পায়।
মতলু মিয়া হাঁটে, আলেয়া হাঁটে, ঘুনে ধরা চাঁদও হাঁটে। মতলু মিয়া ভাবে কখন চাঁদটাকে ঘুনে পুরোপুরি খেয়ে ফেলবে। চাঁদের গুড়া ঝরে ঝরে পড়বে আর দুনিয়াটা ঠান্ডা ঠান্ডা লাগবে আর যখন অন্ধকার খেয়ে ফেলবে আলোকে তখন কেউ তাকে দেখতে পাবেনা।


'স্বর্গ-নরক করিনা পরখ'



""একবার গির্জার এক পুরোহিত বিলাতের শেফিল্ড কয়লাখনির শ্রমিকদের কাছে ভাষণ দিচ্ছিলেন, তিনি বলছিলেন,"তোমরা যদি যিশুর ভজনা না করো, তবে নরকে যেতে হবে।" তাই প্রথমেই একটি লোক প্রশ্ন করল, "কে যিশু?" পুরোহিত মশাই জিজ্ঞাসা করলেন, "তোমরা কেউ জানো কে যিশু?" সবাই চুপ। একজন বলল, "তার কত নম্বর?" তারা মনে করেছিল, যিশু বোধ হয় তাদের মধ্যে থেকেই কোনো একজন হবে। মানে, কয়লাখনির শ্রমিকদের কথা বলছি। ওদের নিশ্চয়ই একটা করে নম্বর থাকে। তাই জানতে চেয়েছিল, যিশুর নম্বর কত, তবে তাকে চিনতে পারবে।"
"পুরোহিত মশাই তখন বুঝতে পেরেছিলেন কি ধরনের মানুষদের সঙ্গে তিনি কথা বলছেন। তাই তিনি বুঝিয়ে বললেন, "আহা, যিশু তোমাদের মধ্যে কেউ নন। তিনি হলেন ঈশ্বরের সন্তান। তিনি তোমাদের উদ্ধার করতে এসেছেন। তাকে যদি তোমরা ভজনা করো, তা হলে তোমরা নরকে যাবেনা।"
"তখন জানতে চাইল, "নরকটা কি?" তখন তিনি বর্ণনা করে বলেলেন, "ভারি অন্ধকার, স্যাঁতস্যাঁতে, এমনি ধরনের।" লোকগুলি চুপ করে রইল, কারন তারা তো ঐ রকমের খনিগর্ভেই কাজ করতে অভ্যস্ত।  তাই তারা নীরব হয়ে রইল। "কি রকমের নরক? ভালই তো!"
"তখন পুরোহিত মশাই ভাবলেন, কেমন করে ওদের বোঝানো যায়! তাই কয়েক মিনিট পরে বললেন, "না, নরকটা হল ভারি বিপজ্জনক।" - "কি রকমের?" - " ওখানে কোনও খবরের কাগজ পাওয়া যায় না।" - " ওঃ তা হলে তো ভয়ঙ্কর জায়গা।" কারণ তোমাদের এই পাশ্চাত্য জগতে প্রত্যেকের খবরের কাগজ না হলে চলে না। তেমনি আমাদেরও জোর দিতে হবে একটা বিষয়ে যে, এখানে কোনও ট্যাকস আদায়ের লোক নেই।"" [1]
... সাধুসঙ্গ বিষয়ে অন্তর্জাল অনুসন্ধান করিতে গিয়া প্রাপ্ত হইলো এই ইঙ্গরাজিতে যাহাকে বলে “এক্সার্প্ট” তাই। স্তব্ধ হলাম। রক্তকরবীর গোঁসাইজীর কথা মনে পড়ে গেল। অন্ধকার মৃত্যুপুরীর মত খনিতে মাটির বুক চিড়ে যক্ষের ধন বের করে আনতে আনতে সচল সংখ্যাগুলো যখন বিক্ষিপ্ত হয়ে ওঠে তখনই সর্দার নিয়ে আসেন গোঁসাইজীকে। নামাবলীর আড়ালে যিনি শাসনযন্ত্রকে টিকিয়ে রাখার আরেকটি বল্টুমাত্র। ৪৭ এর ফ কিংবা ৬৯ এর ঙ – এই ক্রমিক সংখ্যাগুলোর আড়ালে চাপা পড়ে যাওয়া মানুষের চেতনার আগুনকে ধর্মকথার ছাইচাপা দেন গোঁসাইজী। তাদের মধ্যে আনুগত্য আনেন, বিপ্লবের নুন্যতম সম্ভাবনাকে নস্যাৎ করেন। একই রকম বিবরণ পড়েছি চিনুয়া আচেবের থিংস ফল অ্যাপার্ট গ্রন্থেও। 
নাইজেরিয়ান লেখক বর্ণনা করেন উনিশ শতকে আইবো গোত্রের কালো মানুষগুলোর পৌত্তলিক ধর্মবিশ্বাসের ওপর সাদা খ্রীষ্টধর্মের শ্রেষ্ঠত্ব প্রমাণের প্রয়াস। হলি ট্রিনিটি কি করে আবার এক ঈশ্বর হন তা বুঝতে না পেরে হেসে ওঠে তারা। আর পাঠক দিব্যচোখে প্রত্যক্ষ করেন – যুক্তি – তর্কের উর্ধ্বে উঠে একটি গোত্রের ওপর ধর্মের মাধ্যমে আধিপত্য স্থাপনের প্রচেষ্টা। 
ধর্মের প্রথম কথা – প্রশ্নাতীত আনুগত্য। প্রশ্ন করেছো কি নরকবাস নিশ্চিত।  কেবল চাই নিয়মনিষ্ঠ অনুসরণ। ভালবাসা নয় চাই ভয়। পাপ – পূণ্য সব ছকে বাঁধা। ছকটা কেটেছেন আর কেউ নয় ক্ষমতায় আছেন যারা তারাই। আর এ সমস্ত কিছু নিজের স্বতন্ত্র অস্তিত্বের অবস্থান ভুলে একটি যন্ত্র হয়ে উঠতে প্রস্তুত করে তোলে, যার কাজ ক্ষমতাসীনের ভিত শক্ত করা। 
ধর্ম নামক প্রতিষ্ঠানটির পাইকারী তিরষ্কার আমার উদ্দেশ্য নয়। রাজনীতির পাশাখেলায় ধর্মবোধ বার বারই ঘুঁটি হিসেবে ব্যবহৃত হয় সেটি কেবল বলতে চাই। ফকির, বাউল, সুফী সাধকদের কাছে মানুষই ঈশ্বরবৎ। ধর্মের কেন্দ্র তাদের কাছে মানুষ – সহজ মানুষ ভজে দেখ না মন দিব্য জ্ঞানে। সাত আসমানের ওপারে নয় মানুষের মাঝেই আছে ঈশ্বরের আলো। এই বোধটুকুই রুখে দিতে পারে সকল অনাচার।   
---
[1] ১৯৬৮ সালের ২৫ মার্চ আমেরিকায় স্যান ফ্রানসিসকো শহরে শ্রীল প্রভুপাদের কক্ষে প্রদত্ত সংলাপ
ছবির উৎস : http://maflib.mtandao-afrika.net/MAF080219/definition.html


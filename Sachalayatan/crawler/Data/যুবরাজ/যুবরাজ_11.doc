লেটার ফ্রম লাইবেরিয়া-১৫



ক্যাপ্টেন সং এর সাথে আমার প্রথম দেখা হয়, সেক্টর হেডকোয়ার্টারের সামনে। প্রথম পরিচয়ে সে আমাকে রীতিমত ভড়কে দিল পরিস্কার বাংলাভাষায় কথা বলে।সে আমার দিকে হাত বাড়িয়ে নিজের পরিচয় দিল এই ভাবে, “ আমার নাম ক্যাপ্টেন বন্দুক।“ আমি বললাম” What ?” সে পরিস্কার বাংলা ভাষায় আবার তার নাম বলল, “বন্দুক”।আমি মনে করলাম লোকটার মাথায় মনে হয় ছিট আছে কিনচিৎ।পাশে থাকা একজন অফিসার বললেন যে, ও ওর নামকে অনুবাদ করেছে।আমি জিজ্ঞেস করলাম, কি রকম? উনি ব্যাখ্যা করলেন, ওর চায়নিজ নাম সং। সং এর বাংলা হচ্ছে গান, আর গান ইংরেজিতে বোঝায় বন্দুক , সহজ ভাবে SONG=গান=GUN=বন্দুক। সুতরাং ক্যাপ্টেন সং হয়ে গেল ক্যাপ্টেন বন্দুক। আমি তার নামের শানে-নুযুল শুনে যারপরনাই চমৎকৃ্ত হলাম।বুঝলাম যে এই মালের সাথে আমার খাতির লাগাতে হবে। অচিরেই কঠিন বন্ধুত্ত হয়ে গেল আমার ক্যাপ্টেন সং এর সাথে।
জাতিসংঘে কাজ করতে এসে বিভিন্ন দেশের আর্মির ব্যাপারে একটা ধারনা হয়েছে।আমার মতে,চায়নিজ আর্মি হচ্ছে অত্যন্ত ভদ্র আর্মী। চুপচাপ, শান্তশিষ্ট টাইপ।আমার খুবই ভাল লাগে এদের কাজ কারবার।মুখে কথা নাই, কাজ করে যাচ্ছে।নাইজেরিয়ানরা রাফ এন টাফ, পাকিস্তানীরা আওয়াজে পাকিস্তান।ইন্ডিয়ানরাও মিশুক,তবে সহযোগীতার হাত খুব প্রশস্ত নয় বলে আমার ব্যাক্তিগত মতামত। আমেরিকানরা, পৃথিবী সম্নন্ধে কোন আগ্রহ নাই তাদের, খালী ভাব। সমালোচনা বাদ দেই। চাইনিজ দের কথা বলছিলাম।এরা চায়নিজ ভাষা ছাড়া আর কোন ভাষা জানেনা। ইংলিশ এবং চড়ুই পাখির ভাষার মধ্যে আদৌ কোন পার্থক্য নাই তাদের কাছে।প্রান-পন চেষ্টা করেও এক লাইন ইংরেজী বোঝানো যায়না এদেরকে।কিন্তু আশ্চর্যের বিষয়,আমাদের বাংলাদেশের সৈনিকদের সাথে চায়নিজ সৈন্যদের গলায় গলায় ভাব। যেখানে আমরা চায়নিজ দের ইংরেজী বলেও কিছু বোঝাতে পারিনা, তাদের(বাংলাদেশী সৈনিকরা) কি খাতির তাদের (চায়নিজদের)সাথে!!
এই রহস্য ভেদ করার জন্য, আমার এক সৈনিক যার বেস্ট ফ্রেন্ড চায়নিজ আর্মির এক সৈনিক, তারে জিজ্ঞেস করলাম বলত ঘটনা টা কী? সে বলল, স্যার, ওরা বাংলা বুঝেনা, ইংরেজী বুঝেনা, কিন্তু নোয়াখালীর ভাষা বোঝে। আমার তো আক্কেল গুড়ুম! কস কী মমিন?? ক্যামনে? “স্যার, ওদের কে হাত নাড়াইয়া, আঞ্চলিক ভাষায় কিছু বললে ওরা বুঝে, আমন কি স্যার আপনার দেশের বাড়ী সিলেটের ভাষা ও ভালো বুঝে।“ বুঝলাম যে ‘ইশারায় শিষ দিয়ে’-ভাষায় আসলে এদের মধ্যে কথা হয়।
ইদানিং চীনের সাথে আমাদের সামরিক সম্পর্ক খুব নিবিড়। যেমন আমাদের বৈদেশিক কোর্স গুলাতে অনেক অফিসাররা চীনে প্রশিক্ষন নিচ্ছে। তেমনি বাংলাদেশেও অনেক চায়নিজ অফিসাররা আসছে কোর্স করার জন্য। সিলেটে  একবার আরেকটা অফিসারের সাথে ৩ মাস কোর্স করেছিলাম, তার নাম মেজর ঝু-ঝিং। ৩ মাসের ২ মাস সে একটাও কথা বলেনি, ক্লাসে এসে ল্যাপটপ অন করে কি জানি লিখত।আমি পরে তাকে সিলেটী এবং বাংলা শুদ্ধ ভাষা শিখিয়েছিলাম।
আমরা মাঠ প্রশিক্ষনে এক জঙ্গলে ৫ রাত কাটিয়ে ছিলাম একসাথে।তখনি সে প্রথম মুখ খুলে।সে সব বুঝত, কিন্তু কথা বলত কম। আমাকে চীনের অনেক গল্প সে শুনিয়েছিল। সে একজন হেলিকপ্টার চালক এবং একজন কমান্ডো ছিল। সাপ কত উপাদেয় একটি খাদ্য তার কাছেই এই রান্না আমি শিখে ছিলাম।( দয়া করে কেউ ওয়াক করবেন না, ৫ দিন না খেয়ে থাকলে আপনি কোন কিছু খেতে আপত্তি করবেন না)। প্রথম কয়দিন জঙ্গলে সাপের উপদ্রব থাকলেও, সাপ রান্না করে খাওয়ার পর, সাপের উপদ্রব একদম কমে যায়।সে ছিল ভয়াবহ ফর্সা একজন মানুষ, মশা এবং পিপড়ার কামড়ে তার সারা শরীর লাল-কালো মিশ্রিত এক ধরনের দাগ হয়ে গিয়েছিল। আর জোকের কামড়ে আমার শরীরের রক্ত অর্ধেক কমে গিয়েছিল, আমাকে কেন জানি মশা তেমন কামড় দিতনা।
শেষ করি একটা প্র্যাকটিক্যাল ঘটনা দিয়ে। একবার মনরোভিয়া এয়ারপোর্টে আমার এক কলিগ গেছেন পরিবহন বিমান থেকে সামরিক ট্রাকে করে বড় বড় বক্স আনার জন্য। এখন প্লেন থেকে মাল ট্রাকে তুলতে হবে। এই কাজ টা চায়নিজদের দায়িত্ব। কিন্তু কোনভাবেই তাদের কে এই কাজ টা বোঝানো যাচ্ছেনা। অতঃপর, এক সৈনিক এগিয়ে এলো। সে একটা ছোট বক্স মাথায় নিয়ে চায়নিজদের বললো “ লইয়ায়া চল”। এই ‘লইয়া চল’ Command এ জাদুকরি কাজ হলো। মুহুর্তে চায়নিজ আর্মি ঝাপিয়ে পড়ল কাজে। এবং ৫ মিনিটে সব বক্স ট্রাকে!!


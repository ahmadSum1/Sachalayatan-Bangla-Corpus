লেটার ফ্রম লাইবেরিয়া-৭



লাইবেরিয়াতে জাতিসংঘ বাহিনী কাজ করছে বহুজাতিক শান্তিরক্ষী বাহিনী হিসেবে। 
লাইবেরিয়াকে চারটি সামরিক সেক্টর বা জোন এ ভাগ করা হয়েছে। সেগুলো হলো নাইজেরিয়ান সেক্টর,পাকিস্তানী সেক্টর, বাংলাদেশ সেক্টর এবং ইথিওপিয়ান সেক্টর। এই চার সেক্টরের দায়িত্ব হলো নিজেদের আওতাধীন এলাকার সার্বিক আইন-শৃংখলা নিশ্চিত করা, সকল অবস্থায় শান্তি বজায় রাখা, স্থানীয় সরকারকে সাহায্য করা, স্কুল-কলেজ, ব্রীজ-কালভার্ট মেরামত করা, চিকিৎসা সেবা প্রদান করা,এক্স কম্ব্যাট্যান্ট বা প্রাক্তন যোদ্ধাদেরকে পুর্ণবাসিত করা, ড্রাগ ট্রাফিকিং বন্ধ করা, স্থানীয় জনসাধারনকে আত্মকর্ম সংস্থানে সাহায্য করা, জাতিসংঘ ও অন্যান্য মানবাধিকার সংস্থাগুলোর যাতায়াত ও কার্যক্রমের নিরাপত্তা প্রদান ইত্যাদি বিবিধ কাজ।
 বাংলাদেশ সেনাবাহিনী সম্পর্কে বিদেশীরা কি ভাবে এটা আমার সবসময় জানার ইচ্ছা থাকে। আপনারা শুনে ভীষন খুশি হবেন আমাদের সব কাজকর্মকে এখানে উদাহরন হিসেবে ব্যবহার করা হয়। আমেরিকান এক অফিসার মনরোভিয়াতে আমাকে একদিন বলেছিলেন যে, বাংলাদেশ আর্মির প্রফেশনালিজম এর সাথে তার দেশের আর্মিও পারবে না। কথাটা হয়তো বাড়াবাড়ি, কিন্তু এখানে না আসলে বিশ্বাস করতাম না যে আমরা মেধা, মননে, কোন কিছুতেই পিছিয়ে নেই। আপনি এখানে বাংলাদেশ উচ্চারণ করুন, সাথে সাথে কিছু প্রশংসাবাণী কানে আসবে। আমি স্যালুট করি আমাদের পূর্বতন ব্যাটেলিয়ান, সেনাদলগুলোকে যারা এই সুমহান, অর্পিত দায়িত্বকে পালন করে দেশের জন্য সুনাম বয়ে এনেছেন। 
২০০৩ সালের অক্টোবরে যখন গৃহযুদ্ধ বন্ধ করার জন্য জাতিসংঘে রেজুলেশন পাশ হয়, তখন দুই পক্ষের যুদ্ধ বন্ধে সিয়েরা লিয়নে কর্মরত বাংলাদেশ সেনাবাহিনীর একটি ব্যাটালিয়ানকে জরুরী ভিত্তিতে আকাশপথে মনরোভিয়াতে নামানো হয়। সেই সেনাদলের রানওয়ে দখল, পরবর্তীতে এয়ারপোর্ট দখল এবং রাজধানী মনরোভিয়াকে নিয়ন্ত্রণে নিয়ে আসা, দুই পক্ষের যুদ্ধের মাঝখানে পড়া- যে কোন হলিউডের চলচিত্রকে অবলীলায় হার মানাবে। ব্যাপারটা কতো ভয়ানক ছিল শুধু একটা তথ্য দিলেই আপনারা বুঝতে পারবেন। এই বাহিনী নামার আগে ECOWAS (ECONOMIC COMMUNITY OF WEST AFRICAN STATES) এর একটি শান্তিরক্ষী সেনাদল বিদ্রোহীদের হাতে নিশ্চিহ্ন হয়ে গিয়েছিল। আমার কাছে এয়ারপোর্ট দখলের পুরো ভিডিও চিত্রটি আছে। আমি মনে করি এসব জিনিস প্রচার মাধ্যমে আসা উচিত। আমাদের জাতীয় দিবসে এগুলো দেখানো হলে জাতিগত হীনমন্যতাবোধ থেকে কিছুটা হলেও মুক্তি পাব আমরা। 
আমার এই লেখা পড়ে কেউ মনে করবেন না, আমি সেনাবাহিনীর সদস্য হিসাবে সেনাবাহিনীর স্তুতির জন্য কলম ধরেছি। এই কথাটা মনে রাখুন, আমি নিয়মিত লিখে যাচ্ছি আমার নিজের প্রেরণায়, নিজের আনন্দে, যেখানে সমালোচনা প্রয়োজন, আমি নির্দ্বিধায় তা করবো। আর সবার মত আমিও আমার দেশের যে কোন অর্জনে আপ্লুত হই। বাঙ্গালী জাতির সহস্র বছরের শ্রেষ্ঠ অর্জন ’৭১ এর মুক্তিযুদ্ধ, ’৯৭ এর আইসিসি জয়, ২০০৬ নোবেল বিজয় আর জাতিসংঘে শান্তিরক্ষী বাহিনীর অংশগ্রহণ - এ প্রতিটি ঘটনায় বাংলাদেশের ভাবমূর্তি বিশ্বে উজ্জল হয়েছে। গর্ব করার মত কিছু তো করতে পারি না আমরা, তাই সেনাদলের গর্বেই বুক ফুলিয়ে হাঁটি লাইবেরিয়ার মাটিতে।


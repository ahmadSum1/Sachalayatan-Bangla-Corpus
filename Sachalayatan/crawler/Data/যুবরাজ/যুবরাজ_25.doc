লেটার ফ্রম লাইবেরিয়া-১



.
[আমি লাইবেরিয়ায় জাতিসংঘ শান্তি মিশনে কর্মরত বাংলাদেশ সেনাবাহিনীর একজন কর্মকর্তা ।
পেশাগত কারনেই আসল নাম উহ্য থাকল । এলেখায় কোন দাপ্তরিক  তথ্য কিংবা মতামত থাকবেনা। এটি একান্তভাবেই আমার ব্যক্তিগত দিনলিপি ]
----------------------------------------------------
সম্ভবতঃ বাংলাদেশের অধিকাংশ মানুষের কাছেই লাইবেরিয়া নামের দেশটি তেমন পরিচিত নয় । কিন্তু এই প্রায় অচেনা দেশের রাষ্ট্রপ্রধান
থেকে শুরু করে রাস্তায় দাঁড়ানো তিন বছরের শিশুটি পর্যন্ত বাংলাদেশকে চেনে । শুধু চিনে বলবো কেনো, তারা বাংলায় কথা বলতে ও জানে!
বিশ্বাস করুন আপনি যদি লাইবেরিয়ার রাস্তা দিয়ে হাঁটেন আর লোকজন জেনে যায় আপনি বাংলাদেশের মানুষ তাহলে 'বাংলাদেশ জিন্দাবাদ'
শ্লোগানে আপনার কানে তালা লাগার জোগাড় হবে ।
না , আমি লাইবেরিয়া দেশটি নিয়ে তেমন কিছু লিখতে যাচ্ছিনা । চাইলে যে কেউ গুগলে সার্চ মেরে আমার থেকে বেশী জেনে নিতে পারেন।
আমি শুধু লিখতে চাইছি দেশ থেক বহুদূরে নির্বাসিত একজন সৈনিকের অনুভূতি,তার চোখের সামনে ঘটে যাওয়া অনেক টুকরো টুকরো ঘটনা ।
এই প্রথম আমার দেশের বাইরে আসা । শুধু কি তাই? এই প্রথম আমার বিমানে চড়া( প্রশিক্ষনকালীন যুদ্ধ বিমান ছাড়া) । এই সুযোগে এক চাল্লু বন্ধু আমাকে উপদেশ দিতেও কার্পণ্য করেনি যেনো বিমানে বসে জানালা দিয়ে বাইরে হাত বের না করি ।
এই লেখাটা যখন লিখছি তখন খবর পেলাম আজ সকালে আমাদের একজন সৈনিক মারা গেছেন এখানকার হাসপাতালে ।
একজন সৈনিক একজন মানুষ, একজন মানুষকে ঘিরে একটি পরিবার-তার মা,বাবা,ভাই,বোন, স্ত্রী,পুত্র-কন্যা । সুনীল গঙ্গোপাধ্যায় এর একটা
লেখার কথা মনে পড়ে- মানুষের মৃত্যু অনেকটা পুকুরে ছোড়া ঢিলের মতো । ঢিল ছুঁড়লে যেমন কেঁপে উঠে জল,ঢেউ ছড়িয়ে পড়ে চারদিকে
তেমনি একজন মানুষ মারা গেলে তাকে জড়িয়ে থাকা অন্য মানুষেরা কেঁপে উঠে,শোক ছড়িয়ে পড়ে '
আমার মনে আছে আমাদের আসার দিন এই সৈনিককে বিদায় জানাতে এসেছিলেন তার সন্তানসম্ভবা স্ত্রী । সৈনিকটি নিশ্চয় তার স্ত্রীর হাত ধরে
আশ্বাস দিয়েছিলেন- মাত্র তো একটা বছর!
সন্তান ভূমিষ্ঠ হওয়ার আনন্দ তিনি শেয়ার করেছিলেন আমাদের সবার সাথে ।  হায়, স্ত্রীর কাছে তার ফেরা হলোনা, হলোনা সন্তানের মুখ দর্শন
প্রচন্ড জ্বর নিয়ে হাসপাতালে ভর্তি হয়েছিলেন ঈদের দিন । আজ চলে গেলেন ।
হয়তো আগামী কাল বাংলাদেশে পত্রিকার এক কলামে ছাপা হবে খবর- লাইবেরিয়ার শান্তিমিশনে বাংলাদেশের সৈনিকের মৃত্যু ।  
 

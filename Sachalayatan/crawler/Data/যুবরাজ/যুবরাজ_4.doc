জি.পি.ও তে একদিন



প্রতারিত আমরা প্রতিনিয়ত হচ্ছি, কেউবা ট্রেনের টিকেট কিনতে, কুরিয়ারে টাকা পাঠাতে, গ্রামীন ফোনের ভৌতিক ইন্টারনেট বিলে, সিএনজি ওলার হাতে, ঘরে-বাহিরে সব জায়গায়। আমরা মুখ বুঝে সহ্য করি, ভদ্রতার খাতিরে অনেক কিছুই মাফ করে দেই, ঝগড়া বা ঝামেলায় যেতে চাইনা। আমিও নির্বিরোধী মানুষ, আমার শরীরে কেউ পাড়া না দেয়া পর্যন্ত কারো সাথে লাগি না। আর যদি লাগি তবে সেক্ষেত্রে আমার চেয়ে বেশী লাগা মানুষ খুব কম আছে। আমার জেদ প্রচন্ড। আমি এরকম একটি ঘটনার বর্ণনা এখানে দেব।
 ২০০৫ সালের শীতের এক রাতে  আমার বন্ধু ফাহিম আমাকে জানালো তাকে কিছু ডিভিডি পাঠাতে। সে তখন সুইজারল্যান্ডে। আমি সুন্দর করে ডিভিডি গুলো প্যাকেট করলাম। অতঃপর পাঠানোর জন্য প্রথমেই মাথায় এলো DHL. আমি এর আগে কখনো বাহিরে কিছু পাঠাইনি, কেমন খরচ আসবে আমার কোন ধারনা ছিলনা। তাই DHL অফিসে গিয়ে যখন জানলাম চার হাজার টাকার মত পড়বে, আমি হতাশ হলাম, এতো বেশী হবে আমি আসলে ভাবি নাই। যাইহোক আমার মুখ দেখে DHL এর লোকটা বুঝল আমি এতো টাকা খরচের পক্ষপাতি নই। তিনি বললেন আপনি এক কাজ করেন, কন্টিনেণ্টাল বা সুন্দরবনে দেখেন, ওরা কম নিবে, যেহেতু DHL বিদেশী কোম্পানী। তার বুদ্ধিমত আমি গেলাম কণ্টিনেণ্টালে, সেখানে বললো চব্বিশো টাকার মত পড়বে। এটাও আমার জন্য অনেক বেশী, তাই  ভাবলাম সুন্দরবনে যাই। উনি বললেন সুন্দরবন, কন্টিনেণ্টাল সব একই। আমি যদি খুব কমে পাঠাতে চাই, এবং আমার যদি কোন তাড়া না থাকে তাহলে আমি ডাক বিভাগের পোষ্টাল মাধ্যমে পাঠাতে পারি। তাতে অনেক সাশ্রয় হবে। তার কথা আমার পছন্দ হলো। সেদিন আর পোষ্ট অফিস যাওয়া হলো না।
 দুদিন পরে গেলাম ঢাকা জি.পি.ও তে আমার ডিভিডি পোষ্ট করতে। অফিস টাইমে সময় বের করতে না পারায় সন্ধ্যায় গেলাম সেখানে অফিসের গাড়ি নিয়ে। সন্ধ্যাবেলায়ও জি.পি.ও তে বেশ কর্মচাঞ্চল্য। আমি ভেতরে ঢুকতে না ঢুকতেই এক লোক আমাকে টেনে নিয়ে বললো আপনার কিছু পাঠাবেন? আমি বললাম জ্বি,ভাই আমি ডিভিডি পোষ্টালে পাঠাবো, আমাকে কি করতে হবে? বললো কিছুই করতে হবেনা, আপনি কষ্ট করে এখানে এসেছেন এটাই যথেষ্ট, বাকিটা আমরা এখানে আছি, আমরাই করে দিবো। আমি জিজ্ঞেস করলাম আপনি কি ডাক বিভাগের কর্মচারী? উনি বললেন জ্বী, আমি সে রকমই কাজ করি। আমাকে আর কিছু বলার সুযোগ না দিয়ে হাত ধরে টেনে একটা টেবিলের সামনে বসালেন, আর নিজে বসলেন অন্য পাশটায়। ত্বরিত গতিতে আমার প্যাকেটের উপরে ব্লু কালারের একটা ফর্ম লাগালেন এবং নিজে নিজেই কষ্ট করে প্যাকেটের গায়ে লেখা ঠিকানা ঐ ফর্মে কপি করলেন। আমি ডাক বিভাগের সেবায় তখন চমৎকৃত, অসাধারণ! আমাদের দেশের সরকারী সেবা নিয়ে মা্নুষের অভিযোগের অন্ত নাই, অথচ ডাক বিভাগ এর ব্যতিক্রম। মনে মনে তারিফ করলাম ডাক বিভাগের মহাব্যবস্থাপকের, নিশ্চয়ই ভদ্রলোক অনেক সৎ এবং পরিশ্রম করে ডাক বিভাগকে এই পর্যায়ে উন্নিত করেছেন। কাজ শেষ করে আমার সাহায্যকারী ভদ্রলোক বললেন এইবার টাকা দেন। আমি বললাম কিসের টাকা? উনি বললেন সার্ভিস চার্জ আর পোষ্ট করার টাকা। আমি বললাম পোষ্ট করার চার্জ বুঝলাম কিন্তু সার্ভিস চার্জ কিসের? উনি বললেন, এই যে আমি কষ্ট করে আপনাকে নিয়ে এসে বসে বসে ফর্ম ফিলাপ করে দিলাম, এড্রেস লিখলাম, তার জন্য টাকা লাগবে না? আমি বললাম, এটার জন্য আবার টাকা?!!  আপনি এমনি এমনি করে দিয়েছেন না? উনি হেসে বললেন, ভাই আপনি কোন দেশ থেকে এসেছেন? এই দেশে মাগনা কি কিছু হয়? হাগতে-মুততেও পয়সা লাগে, দেন আমারে দুইশ টা টাকা দেন। আমার চোখ তখন কপালে! দুইশ টাকা!! মাত্র দুইলাইন লেখার জন্য দুইশ টাকা? আপনাকে কি আমি বলেছিলাম, আমারে লিখে দেওয়ার জন্য? আপনাকে কে বলেছিল লিখতে? যান মিয়া ফুটেন, আপনাকে আমি এক আনা ও দেবো না বলে আমি টান দিয়ে ফর্মটা  ছিঁড়ে তার হাতে দিয়ে হন হন করে হেঁটে আসলাম। সে আমার পিছনে পিছনে আসতে লাগল। বললো ভাই, দুইশ লাগবে না, আপনি আমারে তাইলে বিশ টাকা দেন, আমি আপনাকে লাইন ডিঙ্গিয়ে পোষ্ট করার ব্যবস্থা করে দিবো। আমি তার দিকে ফিরে কটমট চোখে তাকিয়ে বললাম, আপনি আমার পিছনে পিছনে আসবেন না, বিপদে পড়বেন। সে বললো আপনি কি বিপদে ফেলবেন আমারে? আপনি কি পুলিশে চাকুরি করেন নাকি? আমি বললাম আমি একজন সরকারী কর্মকর্তা, বাহিরে গিয়ে দেখে আসেন আমি কি গাড়ীতে আসছি, তাহলে বুঝবেন আমি কি করি। সে সত্যি সত্যি বাহিরে গিয়ে আমার জলপাই কালারের জীপ এবং ইউনিফরম পড়া ড্রাইভারকে দেখে এসে বললো লাগবেনা আপনার টাকা দেয়া, বলে চলে গেল। 
যাইহোক, এইবার নিজেই লাইনে দাঁড়ালাম। সেই সন্ধ্যায় অনেক লম্বা লাইন। এক লোককে জিজ্ঞেস করে নিশ্চিত হলাম এই লাইনে দাঁড়ালে পোষ্টাল কুরিয়ারে জিনিস বাহিরে পাঠানো যাবে। অনেকক্ষন পরে লাইনের সামনে আসলাম। কাউণ্টারে কাঁচের গ্লাসের অপর পার্শ্বে বসা এক মহিলা, মাথায় হিজাব। জিজ্ঞেস করলেন কোথায় কি পাঠাব, আমি সবিস্তরে বললাম। গ্লাসের নিচের অংশে অর্ধচন্দ্রাকৃতির একটি ফাঁক দিয়ে উনি প্যাকেটটা নিলেন, ওজন মাপলেন, তারপরে ফ্রাংকিং মেশিনের ভেতর দিয়ে একটান মেরে প্যাকেটের গায়ে সীল মেরে দিলেন। আমি কত টাকা হয়েছে জিজ্ঞেস করতে বললেন চৌদ্দশ টাকা। আমি পকেট থেকে ৩ টা পাঁচ শত টাকার নোট বের করে উনাকে দিলাম। উনি কোন ভাংতি না দিয়ে পুরা টাকা রেখে দিলেন। আমি বললাম, আমার টাকা? উনি বললেন, ভাই, আমরা কষ্ট করি আমাদের কিছু দিবেন না? আমি বললাম, আপনি ৫০ টাকা রেখে বাকি ৫০ টাকা আমাকে দিয়ে দেন। উনি ৫০ টাকা আমাকে ফেরত দিলেন। হঠাৎ কি মনে করতে আমি ফ্রাংকিং মেশিনের উপরে লেখা টাকার ৩টা অংক দেখলাম, আমার সন্দেহ হতেই আমি মহিলা কে বললাম, ম্যাডাম আমি প্যাকেটটা একটু দেখতে চাই। উনি বললেন যে প্যাকেটটায় সীল পরে গেছে, এটা আর দেখা যাবেনা। আমি বললাম, এড্রেসটায় একটু ভুল হয়েছে, ঠিক করতে চাই। উনি গ্লাসের এক কোনা দিয়ে হাত দিয়ে ফ্রাংকিং মেশিনে বসানো টাকার অংকটাকে আড়াল করে আমাকে এড্রেস ঠিক করতে দিলেন। আমি একটান দিয়ে প্যাকেটটা গ্লাসের বাহিরে নিয়ে আসলাম। ফ্রাংকিং মেশিনে সীল মারা পরিস্কারভাবে লেখা সাতশত বারো টাকা। আমার ধাঁই করে মাথায় রক্ত চড়ে গেলো। মহিলাকে জিজ্ঞেস করলাম, আপনি এটা কি করলেন? আমার কাছ থেকে চৌদ্দশ টাকা কোন সাহসে নিলেন? এই দুই নাম্বারী কেন করলেন? মহিলা একটু ও লজ্জা বা ভয় না পেয়ে খুব স্বাভাবিক ভাবেই হেসে হেসে বললেন, এটা আমাদের সার্ভিস চার্জ। আমরা এই যে সন্ধ্যাবেলা, স্বামী-সংসার ফেলে আপনাদের সার্ভিস দিচ্ছি তার একটা চার্জ আছেনা?  আমি বললাম, চার্জ আছে না মানে? আপনি যদি অতিরিক্ত ডিউটি করেন সেক্ষেত্রে সরকার আপনাকে ওভারটাইম দেবে, আপনারা সাধারন মানুষের কাছ থেকে কেন টাকা আদায় করবেন? আর এই চার্জ কি আপনার ইচ্ছেমত যতটাকা খুশি তত টাকা? আমি খুশি হয়ে আপনাকে কিছু টাকা দিতে পারি কিন্তু আপনি আমার পোষ্ট করার সমান টাকা আমাকে না বলে নিয়ে গেছেন এটা কি ধরনের কথা? মহিলা সাথে সাথে উত্তর দিল, সরকার আমাদের যে ওভারটাইম দেয়, তা এতো অল্প যে তাতে আমাদের পোষায় না, তাই বাধ্য হয়ে চার্জ নিতে হয়। আমি হতভম্ব হয়ে গেলাম মহিলার কথা শুনে। আমি সাথে সাথে তাকে বললাম, আপনি আমার টাকা ফেরত দিন এবং সবার সামনে হাতজ়োড় করে আমার কাছে মাফ চান। অন্যথায় আপনাকে আমি আজ থানার ভাত খাওয়াবো। আমার কথায় মহিলা কোন কর্নপাতই করলো না, উল্টো দুই-চারজন আমাকে উপদেশ দিলো এখান থেকে চলে যান, এদের সাথে ভেজাল করে নিজেই ভেজালে পড়বেন। আমার মনে হলো এইবার আমার নিজের পরিচয় দেয়া দরকার তাহলে হয়তো মহিলা ভয় পাবে। আমি মহিলাকে বললাম, দেখুন, আমি চাইলে অনেক কিছু করতে পারি, কিন্তু তাতে আপনি অনেক বিপদে পড়বেন, আমার পরিচয় জানা থাকলে আপনি এতো কিছু করার সাহস পেতেন না। উনি জিজ্ঞেস করলেন, আপনি কি করেন? আমি বললাম, আমি সেনাবাহিনীর একজন অফিসার, আমার র্যাংেক ক্যাপ্টেন। উনি শুনে তাচ্ছিল্য টাইপের হাসি দিয়ে বললেন, যান আপনি কি করবেন করেন গিয়া। উপরে আমার স্যার আছেন, পারলে স্যারের কাছে বিচার দেন গিয়া।
 আমার মেজাজ এইবার অত্যাধিক খারাপ হয়ে গেল। মহিলার দুঃসাহস আমার সকল কল্পনা অতিক্রম করেছে। আমি চিন্তা করছিলাম যে সাধারণ মানুষ কত অসহায় এইসব মানুষদের কাছে। কার কাছে বিচার দিবে, কে করবে বিচার? আমি ঠিক করলাম, আমি আমার সর্বোচ্চ ক্ষমতা দিয়ে এই মহিলাকে একটা উচিৎ শিক্ষা দেব।
 মাথা ঠান্ডা করে প্ল্যান করলাম কিভাবে কি করবো। তিনটা প্ল্যান ঠিক করলাম, একটা প্ল্যান মিস গেলে আরেকটা চালাবো। প্রথমে আমি এর উর্দ্বতন কর্মকর্তার কাছে দু’তলায় গেলাম। সন্ধ্যাবেলার অফিসে উনিই সিনিয়র অফিসার। তার কাছে নিজের পরিচয় দিয়ে নালিশ করলাম। তিনি আমার পরিচয় পেয়ে পিয়নকে চা আনতে বললেন এবং ধীরে সুস্থ্যে পুরো ঘটনা শুনলেন। শুনে বললেন, ভাই আপনি যে অভিযোগ করছেন, তা অতি মারাত্বক। এই ধরনের অভিযোগ মুখে দিলে হবেনা, লিখিত দিতে হবে। যেহেতু একজন সরকারি কর্মচারীর বিরুদ্ধে আপনি গুরুতর অভিযোগ করছেন, ১৯৭৯ সালের সরকারি কর্মচারী বিধিমালা অনুযায়ী তার বিরুদ্ধে একটি তদন্ত আদালত গঠিত হবে। তারপর ইনভেস্টিগেশনে যদি তিনি দোষী প্রমাণিত হন তবে তার বিরুদ্ধে বিভাগীয় শাস্তি দেয়া হবে। আর না হলে কিছু করা যাবেনা। আমি তাকে বললাম, ভাই আমি এইসব প্রসিডিউর জানি, সরকারি বিধিমালা ১৯৭৯ এবং ১৯৮৫ আমার মুখস্ত। আমি আপনাকে পরে প্রসিডিউর অনুযায়ী লিখিত অভিযোগ করবো, তখন আপনি ঐ প্রসিডিউরে যাবেন। কিন্তু এখন আপনি আমার সাথে নিচে চলেন এবং ওখানে অনেক মানুষ দেখেছে উনি আমার সাথে কি করেছে, আমার টাকা চুরি করেছে, আমি হাতে-নাতে তাকে ধরেছি। আপনি নিচে গেলে উনি আমার টাকা  ফেরত দিয়ে দিবে। উনি আমার কথায় অপারগতা প্রকাশ করলেন। বললেন, এই অবস্থায় উর্দ্বতন  ডাক কর্মকর্তার অনুমতি ব্যাতিত তিনি এই কাজে যেতে পারবেন না। আমি তাকে বললাম, আপনি উর্দ্বতন কর্মকর্তার অনুমতি নেন, নিয়ে আমার সাথে নিচে চলেন। উনি বললেন স্যার তো এখন বাসায়। আমি বললাম আপনি বাসায় ফোন করেন, ল্যান্ডফোনে না পেলে আমার মোবাইল থেকে ফোন করেন, এই নিন বলে আমার মোবাইল দিলাম। ভদ্রলোক অনিচ্ছা স্বত্বেও বাসায় ফোন করলেন, ওপাশ থেকে কি শুনে বললেন, স্যার তো বাসায় নেই, বাহিরে পরে ফোন করতে বলেছেন। আমি তাকে বললাম, আপনি আমার পরিচয় দিয়েছেন? দেন, আমি কথা বলব আপনার স্যারের সাথে। আমি আমার মোবাইল থেকে উনার স্যারকে ফোন দিলাম। হ্যালো বলতেই, সালাম দিয়ে নিজের পরিচয় দিলাম এবং সংক্ষেপে ঘটনার বিবরণ দিলাম, উনার কথা শুনে মনে হলো ব্যাপারটা উনি খুব সিরিয়াসলি নেননি। বললেন, কালকে অফিসে এসে উনার সাথে দেখা করে কথা বলতে।
আমি বুঝলাম এদের কাছ থেকে আমি তাৎক্ষনিক কোন সাহায্য পাবোনা। আমার দ্বিতীয় প্ল্যান কাজে লাগাতে হবে। 
আমার মোবাইলে জরুরী সব নাম্বার ষ্টোর করা থাকে, শান্তিকালীন সময়ে আমি নাম্বার গুলো জোগাড় করে মোবাইলে সেভ করে রাখি আর যুদ্ধকালীন সময়ে কাজে লাগাই। ফোন দিলাম ঢাকা মেট্রোপলিটোন পুলিশের মতিঝিল অঞ্চলের উপ-পুলিশ কমিশনারকে, তাকে আমার পরিচয় দিয়ে বললাম আমি একজন ছিনতাইকারী জি.পি.ও তে হাতে নাতে ধরেছি, তাড়াতাড়ি টহল দল পাঠান। ছোট্ট এই মিথ্যা বলতে হলো তাড়াতাড়ি পেট্রল যেন আসে এই কারনে। উনি বললেন এখনি পাঠাচ্ছি। ফোন রেখে এইবার র‍্যাবে ফোন দিলাম। এটা আমার ব্যাক-আপ ফোর্স, যদি পুলিশ না আসে তাহলে এদের কাজে লাগাবো প্লাস যদি মহিলা তার সহকর্মীদের নিয়ে কোন গ্যাঞ্জাম পাকাতে চায়, র‍্যাব-পুলিশ উভয় বাহিনী থাকলে সিচুয়েশন হ্যান্ডেল করা সহজ হবে। এছাড়া ক্যান্টনমেণ্টে মিলিটারী পুলিশকে ও জানিয়ে রাখলাম, যাতে কোন অঘটন ঘটলে তারা আসতে পারে। এইবার আমার খেলা শুরু। আমি অপেক্ষায় থাকলাম, কখন মতিঝিল থানার টহল দল আসে। কিছুক্ষনের মধ্যে পুলিশের একজন এএসআই দল-বল সহ চলে আসলেন। এসে আমাকে খোঁজ করতেই আমি এগিয়ে গেলাম, পরিচয় দিলাম এবং কঠিন একটা স্যালুট নিলাম। উনাকে পরিস্থিতি বর্ণনা করলাম। উনি সব শুনে বললেন, স্যার আমি আপনার টাকা উদ্ধার করে দিচ্ছি, তবে এই মহিলাকে থানা হাজতে নেয়ার কোন প্রয়োজন নাই আমার মনেহয়। আমি তাকে বললাম, আমার টাকা উদ্ধারের প্রয়োজন নাই। আমি এই মহিলাকে আজকে থানা-হাজতে দেখতে চাই, এটাই আমার একমাত্র চাওয়া। উনি রাজি হচ্ছেন না দেখে আমি তাকে বললাম, এসআই সাহেব, আপনার কাছে এটি অতি সামান্য ঘটনা মনে হতে পারে, তবে আমার কাছে অনেক। আমি এই সামান্য ঘটনার জন্য যদি এতটুকু যেতে পারি, আপনার ঐ মহিলার প্রতি সহানুভূতির জন্য আমি পুলিশ কমিশনার, আইজি, স্বরাষ্ট্রমন্ত্রী পর্যন্ত যেতে পারব, তবে আমি এর শেষ দেখে ছাড়বো। আপনি আমার কথা  শুনেন, না হলে আপনি বিপদে পড়ে যাবেন কথা না শুনার কারনে।
 ইতিমধ্যে আমাদের চারপাশে ভীড় জমে গেছে। অনেকে লাইন ভেঙ্গে কৌতুহলী হয়ে উঁকি-ঝুকি দিচ্ছে কি হচ্ছে এখানে। মহিলাকে দেখলাম কাউণ্টার ছেড়ে উপরের তলায় অফিসারের রুমের দিকে যেতে। এর মধ্যে র‍্যাবের একটা দল ও চলে আসলো। আবার আমার ড্রাইভার ও চলে আসায় এখানে তিন বাহিনীর মোটামুটি একটা সম্মিলিত দল হয়ে গেল।র‍্যাব-পুলিশের আনা গোনা দেখে পোষ্ট অফিসের সকল কাজকর্ম তখন বন্ধ হয়ে গেছে, সবাই এখানে ভীড় জমিয়েছে।
 যারা ঘটনা প্রথম থেকে দেখেছেন তারা সবাই বাকিদের বলছেন এবং  সবাই এদের শাস্তি দাবি করছেন। এক মধ্য-বয়সী ভদ্রলোক বললেন, এদের দুর্নীতিতে সবাই অতিষ্ট। সাধারন মানুষ কার কাছে বিচার চেয়ে পায়না। তাই এরা কাউকে পাত্তাও দেয়না। আজ যেহেতু আপনার সাথে লেগেছে একজনকে হলেও দৃষ্টান্তমূলক শাস্তি দেয়ার ব্যবস্থা করতে হবে যাতে এই অফিসের বাকি সবাই সোজা হয়ে যায়। আমি বললাম, আমি এই মহিলাকে আজ পুলিশের হাতে তুলে দিব।
 আমার এই কথা শেষ হওয়া মাত্র, ঐ মহিলা কোথা থেকে প্রায় উড়ে এসে আমার পায়ের উপরে ঝাঁপিয়ে পরলেন। চিৎকার করে কান্নাকাটি করতে থাকলেন। বললেন তার ভুল হয়ে গেছে, তিনি বুঝতে পারেননি। তার স্বামী সংসার এবং ছোট বাচ্চা আছে যদি তাকে জেলে যেতে হয় তবে তাকে আত্নহত্যা করতে হবে। উনি অনেক বড় ভুল করে ফেলেছেন এবং উনি ভুল বুঝতে পেরেছেন। আমার নিশ্চয় তার মতো একটি বোন আছে, সে বোনের কথা স্মরন করে তাকে মাফ করে দিতে। তার কথায় আমার বিন্দুমাত্র মন গললো না। আমি জানি এই সব কথার স্ক্রিপ্ট তারা শান্তিকালীন সময়ে রেডী করে রাখে আর যুদ্ধকালীন সময়ে আউড়ে যায়।
যাইহোক এএসআই সাহেবকে অভিযোগ লিখতে বলতে উনার চোখ যেন ছল ছল মনে হল, বললেন স্যার, দেখেন কিছু করতে পারেন কিনা, গরিব মানুষ তার উপর মহিলা। আমি বললাম উনি মোটেও গরিব না। আমার বেতনকে ত্রিশ দিয়ে ভাগ দিলে তিনশ টাকা আসে আর উনার ৫ মিনিটে আয় সাড়ে সাতশ টাকা, উনি আমার চেয়ে বড়লোক। আমার এই কথা শুনে মহিলা আরো জোরে হু হু করে কেঁদে কেঁদে উঠলেন। এই অবস্থায় পাবলিক সেণ্টিমেন্ট দেখলাম মহিলার প্রতি। সবার বক্তব্য মহিলা মানুষ থানায় নেয়া ঠিক হবেনা, উনি যা অপমানিত হওয়ার তা ইতিমধ্যে হয়েছেন, তার উচিৎ শিক্ষা হয়ে গেছে। 
এর মধ্যে দুইতলায় দেখা করা ঐ উর্দ্বতন কর্মকর্তা সাড়ে সাতশ টাকা আমার হাতে দিয়ে বললেন, ব্যাপারটা অনেক দূর গড়িয়েছে, এব্যাপারে ডিজি আপনার সাথে কথা বলবেন এবং এর একটি বিভাগীয় শাস্তির ব্যবস্থা করবেন।আপাততঃ মহিলাকে যেন মাফ করে দেই। অতঃপর সবার অনুরোধে মহিলাকে মাফ করে দিলাম এবং স্বীকারোক্তিমুলক জবানবন্দী রেখে দিলাম তার স্বাক্ষরসহ। 
পরে এটা নিয়ে আর কিছু হয়নি, কারন ২ দিন পর পত্রিকায় দেখলাম ডাক বিভাগের মহাপরিচালক নিজে একটি দুর্নীতির দায়ে অভিযুক্ত হয়েছেন, চট্রগ্রামে ডাক বিভাগের যে অফিসিয়াল বাংলো ছিল তা তিনি পারমানেণ্টলি তার এক আত্বীয়কে ভাড়া দিয়েছেন এবং সেই টাকা তিনি নিজেই মেরে  দিয়েছেন-এরকম খবর প্রথম আলোতে এসেছিল। এছাড়া আরো বহু অভিযোগ। আমার আর এদের কাছে বিচার চাইতে রুচি হয়নি।


ভ্যাট আদায় সংক্রান্ত ঘটনা



বছর তিনেক আগে, ঢাকায় এক ছুটিতে এসে আমার বোনের বাসায় গেলাম। ভাগনা-ভাগনিরা আবদার করলো তাদের পিজা খাওয়াতে নিয়ে যেতে হবে। আমি তাদের সাথে কতক্ষন গাই-গুই করে না পেরে শেষে বসুন্ধরা সিটিতে নিয়ে গেলাম পিজা খেতে।  আট তলায় একটা পিজার দোকানে পিজার অর্ডার দিলাম। প্রথমেই কাউন্টারে বিল দিতে হয়, তারপর তারা একটা টোকেন দেয় সেটা হাতে নিয়ে বসে থাকতে হয়। যখন তৈরী হয় খাবার তখন ডাক পড়ে এবং কাউণ্টার থেকে খাবার নিয়ে আসতে হয়। এটাই নিয়ম। আমি যখন বাচ্চাদেরকে বসিয়ে কাউণ্টারে অর্ডার দিলাম তখন আমাকে বলা হলো যে আমার ৯০০ টাকা বিল এবং ১৫% ভ্যাট হিসাবে ১৩৫ টাকা সর্বমোট ১০৩৫/- বিল হয়েছে। আমি মানিব্যাগ বের করে টাকা পরিশোধ করলাম, আমাকে উনি হাতে লেখা দোকানের একটা রিসিপ্ট কপি দিলেন। এর আগে বলি, আমি যেখানেই যাই, যদি ভ্যাট দেই তবে নিশ্চিত হওয়ার জন্য জাতীয় রাজস্ব বোর্ডের ভ্যাটের নীল রঙের ছাপানো কাগজ নিয়ে নেই, তাতে টাকাটা সরকারের কোষাগারে জমার নিশ্চয়তা থাকে। আমি যখন উনাকে প্রশ্ন করলাম ভ্যাটের নীল রঙ এর কাগজ কোথায়? উনি খুব বিরক্তির সাথে আমাকে বললেন, ভ্যাটের কাগজ দিয়ে আপনি কি করবেন? আমি বললাম, কাগজটা আমার দরকার, ওটা না নিলে সরকার ভ্যাট পাবেনা। উনি আমাকে বললেন, আপনাকে কে বললো সরকার ভ্যাট পাবেনা? আমরা সব টাকা এক করে রাতে জমা দেই। আমি বললাম, রাতে কারে জমা দেন? উনি বললেন, মালিকের কাছে। উনি পরের দিন বাংলাদেশ ব্যাংকে গিয়ে জমা দিয়ে আসেন। আমি বললাম উনি যত টাকা ভ্যাট পান, সেই একই পরিমাণ টাকা ব্যাংকে জমা দেন তার নিশ্চয়তা কোথায়? উনি এই বার খুব বিরক্ত হলেন। ‘ধুর ভাই যান তো, কাউন্টারের সামনে আপনি ভীড় লাগাইয়া রাখছেন, পিছনে লোক আছে, আপনি সিটে যান’। আমি বললাম, ঠিক আছে আমি সিটে যাচ্ছি আপনি আমারে নীল কাগজটা দিবেন। সীটে গিয়ে বসলাম। দেখলাম, ধুমাইয়া লোক জন বিল দিচ্ছে কিন্তু কেউই ভ্যাটের কাগজ নিচ্ছে না। কিছুক্ষন পর পিজা রেডী হওয়ার ডাক পড়লো, আমি পিজা আনতে গিয়ে আবার এক ফাকে ভ্যাটের কাগজের খোঁজ় করলাম, লোকটা এমন খেপে গেলো আমার উপরে, পরিস্কার ভাবে শুনলাম উনি উনার সহকর্মীকে বলছেন, “ কই থাইকা এই বালডা আসছে, আর ঘ্যানঘ্যান করছে ভ্যাটের কাগজের জন্য” কথাটা শুনে আমার তড়াক করে মেজাজ গরম হয়ে গেল। পিজা টেবিলে রেখে পিচ্চিদের খেতে বলে আমি কাউণ্টারে গেলাম আবার, জিজ্ঞেস করলাম আপনি এইমাত্র কি বললেন? কারে বালডা বললেন? আবার বলেন? উনি এইবার বললো, ভাই আপনারে তো আমি কিছুই বলি নাই, আপনার কথা বলি নাই সকালে একটা লোক ভ্যাজাল করতে ছিল তার কথা বলছি। আমি বললাম আমার ভ্যাটের কাগজ দেন। সে বললো আপনি বসেন গিয়া, আমি কাগজ পাঠাচ্ছি। আমি এসে আবার খেতে বসলাম। একটু পর পর তাকাচ্ছি, যদি সে কাগজটা পাঠায়। পুরো পিজা খাওয়া শেষ আরো কিছুক্ষন অপেক্ষা করলাম কাগজের দেখা নাই। আমার মুখ কঠিন থেকে কঠিনতর হচ্ছে তখন। আমার ভাগনা-ভাগনিরা জিজ্ঞেস করছে, মামা কি হইসে তোমার। আমি বললাম, কিছু না, তোরা চুপ করে বস, মামা একটা কাজ করতেছি। অপেক্ষার পর আবার কাউণ্টারে গেলাম, লোকটা মহা ব্যস্ত, লাইন ধরে লোকজন পিজা কিনছে,  বললাম ভ্যাটের কাগজ, এইবার সে বললো ভাই, আপনি এতো ছ্যাঁচড়া কেন? বুঝতে পারতেছেন আমি ব্যস্ত, এই কাগজ না নিলে আপনার কি ক্ষতি হয়? আমি বললাম, দিবেন কি দিবেন না সেটা বলেন, এতো কথার ত দরকার নাই। তিনি মুখের উপরে বললেন, দিতে পারবোনা, কি করতে পারেন গিয়া করেন। আমি বললাম, আপনি কিন্তু বিপদে পড়ে যাবেন সতর্ক করে দিচ্ছি আপনাকে। আপনি কঠিন একটা অন্যায় করতেছেন আমার সাথে, সে বিন্দুমাত্র কর্নপাত করল না। আমি আবার গিয়ে সিটে বসলাম। আমার টেলিটক থেকে ফোন করলাম ০২-৯৬৬৬৬১৭। এই নাম্বারে সকল সরকারি কর্মকর্তাদের নাম্বার পাওয়া যায়। বললাম জাতীয় রাজস্ব বোর্ডের চেয়ারম্যানের বাসার নাম্বার দিতে। উনার বাসার নাম্বারে ফোন দিলাম, দুই বার বাজার পর কাজের মেয়ে ফোন ধরলো। স্যার বাহিরে। বললাম জরুরী একটা ব্যাপার, স্যারের মোবাইল নাম্বার দরকার। নাম্বার নিয়ে ফোন দিলাম স্যারকে। সুন্দর করে সালাম দিয়ে স্যারকে আমার পরিচয় দিলাম, তারপর বললাম স্যার আমি এখানে পিজা খেতে এসে ভ্যাট দিয়েছি, কিন্তু আমাকে ভ্যাটের কোন কাগজ দেয় নাই। আমি কাগজ চাওয়ায় উলটা আমার সাথে খারাপ ব্যবহার করেছে, আমার কি করণীয়? উনি বললেন এরকম বহু জায়গায় ওরা ভ্যাট নেয় কিন্তু সরকার কিছু পায়না। আপনি ভালো একটা কাজ করেছেন আমাকে জানিয়ে, আমি ব্যবস্থা নিচ্ছি। আপনি এখন  কোথায়? বললাম, বসুন্ধরার আট তলায়। উনি বললেন, আপনি থাকেন ঐখানে আমি লোক পাঠাচ্ছি। আমি ফোন রেখে আরেক দফা কোকের অর্ডার দিলাম, চুপচাপ টেবিলে বসে কোক গিলছি। কাউণ্টারে লোকটা মহা ব্যস্ত, সে জানেই না একটু পর তার উপর কেয়ামতের গজব নামতেছে। আধা ঘণ্টা সময়ের ভেতরে দুজন পুলিশসহ একজন সাফারি পড়া কর্মকর্তা টাইপ লোকের আগমন ঘটলো, উনি এদিক-ওদিক খোঁজাখুজি করে তাকাতে  আমি এগিয়ে গেলাম, হাত বাড়ালাম তার দিকে। পরিচয় দিলাম উনিও উনার পরিচয় দিলেন তেজগাঁও সার্কেলের ভ্যাট এণ্ড এক্সসাইজের উপ-কর কমিশনার ।  উনাকে দেখামাত্র চারিদিকে কেমন জানি একটা আতংক ছড়িয়ে পড়ল। আশেপাশের দোকানিরা তাড়াহুড়া করে দোকান বন্ধ করা আরম্ভ করলো। উনি কাউণ্টারে গেলেন। কাউণ্টারে আজকের দিনের সেলস এবং ভ্যাটের হিসাব চাইলেন। কাউণ্টারের সেই লোকটার চেহারা দেখলাম পুরা ফ্যাকাশে, সে মোবাইলে যেন কাকে জানাচ্ছিল উনার আগমনের কাহিনী। কমিশনার সাহেব ওদেরকে বললেন সব কাগজ এনে টেবিলে রাখতে, আর এসে বসলেন আমাদের টেবিলে। উনাকে পুরা ঘটনা বললাম। উনি বললেন, বাংলাদেশে কোটি কোটি টাকা সরকার ভ্যাট পায়না এদের কারনে, অথচ সাধারণ মানুষ টাকা দিয়েই যাচ্ছে। ভ্যাটের ঐ ফর্ম নাকি সবাইকে দেয়ার নিয়ম, এবং যে কেউ চাইলে দেখতে পারে রসিদে আজ কত টাকা জমা হয়েছে। ইতিমধ্যে জানা গেল আজ ভ্যাট জমা হয়েছে ১২00 টাকা আর সেল হয়েছে তখন পর্যন্ত চল্লিশ হাজার টাকার মত, ভ্যাট আসে ছয় হাজার, চার হাজার আটশত টাকা চুরামি হয়েছে সন্ধ্যা পর্যন্ত। ইতিমধ্যে হন্তদন্ত হয়ে এক ভদ্রলোক দোকানে এসে ঢুকলেন, এসেই চিৎকার-চেঁচামেচি, কর্মচারীদের হারামজাদা কুত্তার বাচ্চা গালি দিয়ে আমাদের সামনে এসে আমাদের দুজনকে লম্বা একটা সালাম দিলেন। বললেন উনি দোকানের মালিক, বনানীতে ছিলেন আসতে দেরী হয়ে গেছে, আমাদের কোন অসুবিধা হয়েছে কিনা। আবার চিৎকার দিয়ে বললেন, এই এখানে কি খাবার দিস? স্যারদের পিজা দাও, একদম চিজ দিয়ে আর বিফ দিয়ে, কি জানি নাম ও একটা বললেন। আমি সাথে সাথে বললাম, আমার পিজা খাওয়া হয়ে গেছে আর খাবোনা। কমিশনার সাহেব ও নিষেধ করলেন। এরপর মালিক ঘটনার সব কিছু ব্যাখ্যা করে মাফ চাইলেন আমাদের দুজনের কাছে। আমি বললাম, আপনাকে আমি মাফ করে দিলাম, তবে আপনার প্রতিষ্টানকে মাফ করা গেলোনা বলে আমরা দুঃখিত। বলে আমি উঠে পড়লাম। উনি আমার হাত ধরে বসালেন এবং একটা ইঙ্গিত করলেন আমাদেরকে ‘কিছু গিফট’ দিলে আমরা নেবো কিনা, কমিশনার সাহেব ধমক দিয়ে বলে উঠলেন, “ গিফট মানে? আপনারে আমি কি আমার মেয়ের বিয়েতে দাওয়াত দিয়ে আনছি না উনার(আমার দিকে ইঙ্গিত করে) বিয়েতে আপনি দাওয়াত খেতে এসেছেন যে গিফট দেবেন?’ ধমক খেয়ে মালিক চুপসে গেলেন। আমি কমিশনারকে বললাম আপনার কাগজপত্র সব ক্লোজ করেন আমরা এখান থেকে যাই। উনিও একমত হলেন যে এটা হিসাবের ব্যাপার, কাগজ-পত্র অফিসে নিয়ে যেতে হবে। উনিও উঠলেন আমিও উঠলাম, যাওয়ার সময় মোবাইল নাম্বার একচেঞ্জ করলাম। উনি বললেন দুইদিন পর ফোন করে জানাবেন এদের কি শাস্তি হলো। আমি পিচ্চি-পাচ্চি নিয়ে বাসায় চলে আসলাম। আমার ছুটি শেষ তাই ইউনিটে ফিরে গেলাম। দুদিন পর ফোন করলাম, কমিশনার সাহেবকে। উনি সহাস্য বললেন, আপনি তো ভালো একটা কাজ করছেন। ওরা দোকানের জন্মের পর থেকে ভ্যাট ঠিক মত দেয় নাই, অথচ আদায় করে রেখেছে। আমি উদ্গ্রীব হয়ে জানতে চাইলাম, কত টাকা ফাইন হবে? উনি বললেন আঠার লক্ষ টাকা। আমার শুনে চোখ কপালে উঠল। বললাম, যদি না দেয়, বললেন না দিয়ে উপায় নাই, দিতেই হবে। এরপর চেয়ারম্যান একদিন ফোন করে বাহাবা দিলেন, বললেন এরকম সবাই সচেতন হলে সরকার অনেক টাকা পেত। আমি উনাকে প্রস্তাব দিলাম, উনার যেহেতু লোক-বল কম, উনার পক্ষ থেকে দেশের সকল প্রথম শ্রেণীর গেজেটেট কর্মকর্তা যদি ভ্যাট আদায়ের জন্য ক্ষমতা পায় তাহলে সরকারের নজরদারি অনেক বাড়বে আর আমাদের কে অতিরিক্ত কোন বেতন ও দিতে হবে না, আমরা শুধু নিজেদের প্রয়োজনে যখন যেখানে বাজার করবো, খাবার কিনব ভ্যাট দিব শুধু খেয়াল রাখব যে ঠিক মত ভ্যাট আদায় হচ্ছে কিনা বিনিময়ে আমরা আদায় করলে সরকার আমাদের কে ৫%  দিতে পারে না ও দিতে পারে। আমার এই প্রস্তাবটা নাকি অর্থমন্ত্রনালয়ে বলা হয়েছিল কিন্তু তারা বাতিল করে দিয়েছে, তাতে নাকি দূর্নীতি সরকারি কর্মকর্তারা ও জড়িত হয়ে পড়বেন।


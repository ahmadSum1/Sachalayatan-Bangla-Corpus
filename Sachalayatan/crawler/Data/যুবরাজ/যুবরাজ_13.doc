লেটার ফ্রম লাইবেরিয়া-১৩



ফোর্স হেডকোয়ার্টারের চারতালার সিড়ি কেমন করে উঠলাম নিজেও বলতে পারবনা। আজ ১৬ ডিসেম্বর, ২০০৮, বিজয়ের সাইত্রিশতম দিনে, বাংলাদেশ থেকে প্রায় ১৩০০০ কিমি দূরে,লাইবেরিয়ার জাতিসংঘ ফোর্স সদর দপ্তরে, সকাল নয় ঘটিকায় আমাদের বাংলাদেশের উপরে প্রেজেন্টেশন দেওয়ার কথা।মুক্তিযুদ্ধে আমাদের গৌরব গাঁথার কথা, আমাদের দেশের কথা, মানুষের কথা সকল কথা মাত্র ২৫ মিনিটে ৪৪ টি দেশের সামরিক অফিসারদের সামনে তুলে ধরতে হবে।
চার তলার কনফারেন্স রুমে ঢুকতে ঘড়ি তাকিয়ে দেখি ৯ টা বাজতে ৭ মিনিট বাকি। তরিৎ গতিতে মাল্টি মিডিয়া প্রজেক্টর অন করলাম, ল্যাপটপের সাথে কানেক্ট করলাম, স্পিকার এ সাউণ্ড টেস্ট করলাম।পুরা কাজ শেষ করলাম ৫ মিনিটে।এই পুরা কাজে আমি সাপোর্ট পেয়েছি সায়ীদ স্যারের, যিনি মাঝে-সাঝে সচলায়াতনে এসে ঢুঁ মারেন আবার হাওয়া হয়ে যান।ঃ)
আমাদের এই প্রেজেন্টেশন ছিল ২ পর্বে বিভক্ত। ১ম পর্বে Power Point Presentation With Speech এবং ২য় পর্বে একটি ভিডিও প্রেজেন্টেশন। আমরা পাওয়ার পয়েণ্ট এবং ভিডিওর জন্য যে ছবি পেয়েছি তার জন্য সচলায়াতনের কাছে কৃতজ্ঞ।আমি সচলায়াতনের সাহায্য কামনা করার পর, ব্লগে, মেল এ অভুতপুর্ব সাড়া পেয়েছি।আপনাদের এই অকুন্ঠ সাহায্য ব্যতিত আমাদের পক্ষে এত কিছু, এত অল্প সময়ের মধ্যে করা সম্ভব হত না।বিশেষ করে যাদের নাম আমি কৃ্তজ্ঞতার সাথে বলতে চাই, তারা হলেন সর্ব জনাব ধুসর গৌধুলী, তানবীর ইসলাম, রাগিব, কিংকর্তব্যবিমুঢ়, ইশতিয়াক রউফ, এনকিদু, ফারুক হাসান, সায়ীদ স্যার। আমি জানি আপনারা অনেকেই আগ্রহী হবেন আমাদের প্রেজেণ্টেশন দেখার জন্যে সে জন্যে আমি এখানে সংযুক্ত করতে চেষ্টা ও করেছি।কিন্তু চেষ্টা করেও এখানে পাওয়ার পয়েন্ট বা ভিডিও প্রেজেণ্টেশন UPLOAD করতে ব্যর্থ হলাম। এর জন্য প্রধানত দায়ী নেট এর স্পীড, এবং এই স্পীডে ইউটিউবেও দেয়া যাবেনা। তবে কথা দিলাম,বাংলাদেশে যাওয়ার পর এটা UPLOAD করব আমি। (আপনাদের অবগতির জন্য জানাচ্ছি যে, লাইবেরিয়াতে আর মাত্র ২ মাস আছি।)
আমরা ৪ জন অফিসার ছিলাম এই প্রেজেন্টেশন দলে।এর মধ্যে একজন মহিলা অফিসার ছিলেন যার বাবা একজন বিখ্যাত মুক্তিযোদ্ধা ছিলেন ১৯৭১ এর রনাংগনে। তার জন্যে এটা ছিল খুবই গর্বের একটি বিষয়, যে আজ বিজয়ের এই দিন এ- এত বড় একটা ফোরামে, মুক্তিযুদ্ধের কথা সে বলবে।
৯ টা বাজতেই কনফারেন্স রুম ভরে গেল।বিভিন্ন দেশের,বিভিন্ন ভাষার সমবেত কণ্ঠ শুনা যেতে থাকল।আমি মাথা গুনতে থাকলাম আর বুকে লেখা দেশের নাম পড়তে থাকলাম- ফ্রান্স,ইটালী,গ্রীস,কানাডা,অস্ট্রেলিয়া,মালইয়েশিয়া,ভারত,পাকিস্তান,জর্দান, সিরিয়া, মিশর,চীন,নেপাল,নেদারল্যান্ড,স্পেন,পর্তুগাল,ব্রাজিল,পেরু,বলিভিয়া,মেক্সিকো,
যুক্তরাস্ট্র,লেবানন,রাশিয়া,ইউক্রেন,লাইবেরিয়া,সিয়েরালিওন,ঘানা,গিনি,নাইজেরিয়া,
দক্ষিন আফ্রিকা,লাটভিয়া,বেলজিয়াম,ফিলিপাইন,কেনিয়া,ইথিওপিয়া,জার্মানী,তুরস্ক,
আলজেরিয়া,মরক্কো,ভুটান, শ্রীলংকা,ডেনমার্ক,ইন্দোনেশিয়া এবং আমাদের বাংলাদেশের অফিসাররা।খুবই চমৎকার হল প্রেজেন্টেশনটা।আমরা মুক্তিযুদ্ধ এবং বাংলাদেশের প্রাসঙ্গিক ইতিহাস,ষড়ঋতু বৈচিত্র,সংস্কৃতি,গ্রাম-বাংলার সৌন্দর্য ইত্যাদী বিভিন্ন বিষয়ে তুলে ধরার চেষ্টা করেছি।এত অল্প সময়ে একটি দেশ সম্পর্কে খুব কমই বলা যায়। আমরা সেটা মাথায় রেখেই অল্পকথায় ছবির  স্লাইড শো’র মাধ্যমে তুলে ধরেছি।যা কিছু বলার সব কিছুই আমরা বলার চেষ্টা করেছি।পুরো কনফারেন্স রুম পিন ড্রপ নিরবতায় প্রেজেন্টেশন শুনল।প্রায় ২ মিনিট হাততালি চলল। এর পর শুরু হল পেন ড্রাইভ গ্রহন করার পালা। সবাই পেন ড্রাইভ দিল তাতে প্রেজেন্টেশনটার কপি নেয়ার জন্য।
মাননীয় ফোর্স কমান্ডার নিজে একজন বীর মুক্তিযুদ্ধা।আবার পিন-পতন নিস্তব্ধতায় সবাই স্যারের কথা শুনল।কীভাবে তারা দেশ সাধীন করেছেন, জানালেন আমাদের।পাকিস্তানী অফিসাররা মাথা নিচু করে শুনছিল তাদের পরাজয়ের কাহিনী।
একটা অসাধারন মুহুর্ত সৃষ্টি হল যখন কমান্ডার সবাইকে জানালেন যে আমাদের প্রেজেণ্টেশন টীমে মহিলা ক্যাপ্টেন ছিল, তার বাবা একজন বিখ্যাত মুক্তিযোদ্ধা ছিলেন, এবং বাংলাদেশ সেনাবাহিনীর প্রধান ছিলেন।তখন দেখলাম সে খুবই আবেগপ্রবন হয়ে গেল,কারন তার বাবা অল্প কিছুদিন আগে পৃথিবী ছেড়ে চলে গেছেন। সবাই বলছিল, শী মাস্ট বি আ প্রাউড ডটার।


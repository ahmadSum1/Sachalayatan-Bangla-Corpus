মোবাইল বিড়ম্বনা



বেশ কিছুদিন ধরে আমার এক আত্বীয়কে খুঁজে পাওয়া যাচ্ছেনা। আত্বীয় সম্পর্কে আমার আম্মার চাচাতো ভাইয়ের মেয়ের ঘরের নাতি, মানে আমার ভাগ্না। বয়সে আমার থেকে অনেক সিনিয়র, পি.ডব্লিউ.ডিয়ের একজন ইঞ্জিনিয়ার। উনি গত ২৩ জুলাই ২০১০ বাসা থেকে বের হয়ে কক্সবাজ়ারের উদ্দেশ্যে রওনা দেবার পর থেকে নিখোঁজ। বাসায় তার দুই বোন, বাবা-মা অস্থির। আজ দুই মাস পার হয়ে গেলো, তার কোন খোঁজ পাওয়া গেলোনা। দিন দিন আমার ঐ বুড়ো আপা-আর দুলাভাই অসুস্থ থেকে অসুস্থ হচ্ছেন ছেলের ঘরে ফেরার অপেক্ষায়। তাকে খুঁজে পেতে সম্ভাব্য সকল ব্যবস্থা নেয়া হয়েছে। পত্রিকায় বিজ্ঞাপন দেয়া, মাইকিং করা, হাসপাতাল-থানা, জিডি, র‍্যাব-পুলিশ সবই করা হয়েছে। আমার আজ লেখার বিষয় হল পত্রিকায় নিখোঁজ সংবাদ দেবার পরে প্রতিক্রিয়া। গত ৩১ জুলাই, ১৭ আগষ্ট এবং ২৩ আগষ্ট দেশের প্রথম সারির বেশ কিছু পত্রিকায় হারানো বিজ্ঞপ্তি দেয়া হয়। দেয়া হয় আমার মোবাইল নাম্বার এবং আমার ভাগনির মোবাইল নাম্বার। পত্রিকায় আমাদের নাম্বার দেখে দেশের বিভিন্ন প্রান্ত থেকে ফোন আসা শুরূ হয়। শতকরা ৯৯ ভাগ লোক বললেন যে তারা আমার ভাগ্না কে সচক্ষে দেখেছেন। কেউ রংপুরে গতকাল মাত্র দেখেছেন, আবার কেউ বললেন গতকাল সেন্টমার্টিন দেখেছেন। বিভিন্ন পেশার, বিভিন্ন বয়সের মানুষ ফোন করলেন, আমাদের বিচিত্র এক অভিজ্ঞতা হলো এটা নিয়ে। কেউ কেউ সমবেদনা এবং সমব্যথী হওয়ার জন্য ও ফোন দিলেন। সব থেকে দুঃখের ব্যাপার হলো কিছু অসভ্য- ইতর শ্রেণীর মানুষের নোংরা মন-মানসিকতা দেখে। যেহেতু আমার ভাগনির নাম্বার দেয়া ছিল, সে নাম্বারে অবিরত ফোন করে কিছু ছেলেরা বাজে বাজে কথা বলা শুরু করেছিল। অন্য সময় হয়ত এতোটা খারাপ লাগত না, কিন্তু এখন প্রতিটা ফোন কল ইম্পর্টেণ্ট রিসিভ করা, যদি এই ভূয়া কল গুলির মধ্যে একটাও আসল হয়। এই বিধ্বস্ত অবস্থার মাঝে যখন বাজে কথা বলার জন্য কেউ ফোন করে তখন ভুক্তভোগীদের কেমন লাগে? আমার ভাগনি তার মোবাইল বন্ধ করে দিল এক পর্যায়ে। এখন ফোন আসা শুরু হলো আমার মোবাইলে। আমি রিসিভ করলে, ও পাশ থেকে পূরুষ কন্ঠ," ঐ মেয়েটারে দেন, কথা বলবো।" লাইন কেটে দিলে গালাগালি। এই পর্যায়ে একটা নাম্বার আমি খেয়াল করলাম, সে প্রতি ১০ মিনিট পর পর ফোন করছে এবং ফোন ধরলেই কম্পিউটার ছেড়ে দিয়ে কিছু অশ্লীল শব্দ শোনাচ্ছে। তাকে আমি অতি বিনয়ের সাথে বললাম, আপনি পত্রিকায় দেখেছেন আমরা কি অবস্থায় এই বিজ্ঞাপন দিয়েছি, এরকম ইতরামি এই মুহুর্তে না করলে নয় কি? সে তাতে আরো  আনন্দ পেল। এবার তাকে আমি আমার পরিচয় উল্লেখ করে বললাম, যে সে ফোন করা বন্ধ না করলে আমি ব্যবস্থা নিতে বাধ্য হব। সে আমার কথায় অনেকক্ষন হাসলো এবং বলল, আমি তার.........ছিঁড়তে পারবো না। আমি বললাম, আপনি কোথা থেকে ফোন করছেন, সে আমাকে বললো উত্তরা ৪ নং সেক্টর থেকে, পারলে আমি যেন তাকে ধরি। আমি কথা না বাড়িয়ে ফোন রেখে দিলাম।
ফোন দিলাম এইবার র‍্যাব সদর দপ্তর ইন্টেলিজেন্স উইং-এ। আমার এক সিনিয়ারের সাথে কথা বললাম। উনি ১৫ মিনিট পরে আমাকে জানিয়ে দিলেন ঐ মোবাইল ফোনের উৎস কুমিল্লার নির্দিষ্ট এলাকার একটি চার তলা একটা বাসা থেকে। কুমিল্লা র‍্যাবে আমার এক কোর্সমেট ছিল, তাকে ফোন করে ঐ এলাকাটা রেকি করতে একজন লোক পাঠাতে বললাম। সে ঐ এলাকায় গিয়ে ফোন দিয়ে জানালো ঐ এলাকায়  চার তালা একটাই বাসা আছে। এইবার সোর্সকে বললাম কোন দারোয়ান থাকলে খোঁজ নিতে ঐ বাসায় কোন কোন তালায় তরূন/যুবক বয়সী থাকে? দারোয়ান ছিল এবং জানা গেল, নিচ তলা এবং ৪ তলায় ছেলে আছে। এর পর সোর্সকে বললাম জিজ্ঞেস করতে ঐ ছেলেদের দারোয়ান চিনে কিনা এবং কারো নাম্বার আছে কিনা। সে জানালো তার কাছে কোন নাম্বার নেই। অতঃপর টহল টিম গেল ঐ বাসায় একজন ডিএডি এর নেতৃত্বে। তারা নিচ তলায় পৌছাতে আমি ঐ ছেলে কে ফোন দিলাম,  জিজ্ঞেস করলাম কেমন আছো? সে ভালো আছি বলতেই কলিং বেল শুনলাম, আমি তাকে Mute রেখে অন্য নাম্বার থেকে টিম কে জানালাম, ঠিক জায়গায় পৌঁছেছে তারা, এই বাসায় ছেলেটা থাকে। তার পর আর কি? কিছু উত্তম-মাধ্যম খেল বেচারা র‍্যাব অফিসে গিয়ে।
আমি তাকে ছেড়ে দিতে বলেছি অদ্ভুত এক শর্তে, তার মিনিমাম ২০ জন বন্ধু আমাকে ফোন করে বলবে যে ফোনে বিরক্ত করলে এটা ধরার সিষ্টেম যে বাংলাদেশে আছে এটা তারা খুব ভালো করে জানে এটা তারা তাদের সমবয়সী অন্য বন্ধুদের জানাবে এবং তারা ব্যক্তিগত ভাবে কাউকে ফোনে বিরক্ত করবেনা- এই প্রতিশ্রতিতে। ছেলেটি প্রতিশ্রুতি রেখেছে।
পাদটিকাঃ
নিচের লেখাটি আমার মেঝ ভাইয়ের। তার ছোট বেলার বন্ধু স্বাধীন ভাই একদিন হারিয়ে যায়। ফেসবুকে আমার লেখাটা পরে ভাইয়া এই লেখাটা মন্তব্য হিসেবে লিখে, যা আমার কাছে প্রাসঙ্গিক মনে হয়েছে। 
          "  ২০০৫ সালে আমার কৈশোরের বন্ধু 'আমিনুল ইসলাম স্বাধীন' মগবাজারে বন্ধুর বাসা থেকে উত্তরাতে নিজের বাসায় ফিরার পথে নিখোজ হয়। পরের দিনেও বাসায় না ফেরায় 'প্রথম আলোতে' বিজ্ঞাপন দিয়ে তার সন্ধান চাওয়া হয়। কিন্তু এই বিজ্ঞাপন তার উদগ্রীব পরিবারের জন্য কাল হয়ে দাড়ায়। পত্রিকার বিজ্ঞাপন দেখে সারাদিন অসংখ্য ফোন আসতে থাকে মোবাইল ফোনে। কেউ বলে, তাকে এই মাত্র রমনা পার্কে দেখেছে তো কেউ বলে তাঁকে ইস্টার্ন প্লাজায় বান্ধবীদের সাথে আড্ডা দিতে দেখেছে। কেউ জানায় সিলেট দেখেছে আবার কেউ জানায় সে এখন খুলনায় আছে। মানুষের এই সব আবল-তাবোল ফোন ধরতে ধরতে আর সন্ধান করতে করতে পরিবারটি যখন মানসিক যন্ত্রনায় বিপর্যস্ত হয়ে এইসব উটকো ফোনে আর ভরসা রাখতে পারছিলো না, তখন জানা যায় টঙ্গীর কাছে একটা রেল স্টেশনে ট্রেনে কাটা একটা মানুষকে ্পঙ্গু হাসপাতালে  নেয়া হয়েছে।  যদিও এই ফোনটাকে বিশ্বাস করতে মন চাইছিলো না পরিবারের কারো ; তবুও পরিবারের পক্ষ থেকে ছুটে যাওয়া হয় পঙ্গু হাসপাতালে । ওই খানে যাবার পর দেখা যায় ট্রেনে কাটা মানুষটি আমার শৈশবের বন্ধু স্বাধীন । তার পরিবার পঙ্গুতে পৌছার অনেক পূর্বেই তাঁর মৃত্যু হয় । ওই উটকো ফোনগুলোর কারণে উত্কন্ঠিত পরিবারকে দুটোদিন কী রকম মানসিক যন্ত্রনায় দগ্ধ হতে হয়েছিল ত়া মনে পরলে আজও আমি দাঁতে দাঁত চাপি ।  সে সময় প্রযুক্তি এমন ছিলো না আর যুবরাজের মত কেউ ছিলো না তাদের পাশে ।  আমাদের চার পাশের মানুষ গুলো বদলাতে বদলাতে সত্যিকার অর্থেই 'পশু' হয়ে ওঠার প্রকাশটা নির্মম ভাবে আজকাল দরজায় এসে করা নাড়ে ।"


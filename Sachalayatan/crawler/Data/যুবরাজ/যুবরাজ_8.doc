একজন বীরশ্রেষ্ঠের মা এবং তাঁর পায়ের ছেঁড়া স্যান্ডেল



প্রধানমন্ত্রী আসবেন আর একটু পরে। আমি দাঁড়িয়ে আছি এক কোণায়। SSF এর আমার ব্যাচমেট,  জ়ুনিয়ার-সিনিয়ারদের ব্যস্ত আনাগোনা। উপরের দিকে তাকিয়ে প্যান্ডেলের জৌলুস দেখছি। আগের আমলের রাজ-দরবার বুঝি এমনই ছিল। এত অভিজাত মানুষের ভিড়ে চোখ আটকে গেল খুব সাধারন এক মহিলা, বৃদ্ধা মহিলার উপরে, সাদা শাড়ী পড়া। বেচারি খুব অসহায় ভাবে এদিক-ওদিক তাকাচ্ছিলেন। তিনি নিজেই হয়ত বুঝতে পারছিলেন না এই জলসায় তার কোথায় স্থান।আমি এগিয়ে গেলাম তাঁর দিকে।

জানতে পারলাম এই মহিয়সী নারী সাধারন কেউ নন, তিনি বীর শ্রেষ্ঠ শহীদ সিপাহী মোস্তফা কামালের জন্মদাত্রী।
আমি যখন ক্লাস ২ তে ছিলাম, তখন বাঙলা বইয়ের পাতায় এই বীর শ্রেষ্ঠ'র   কথা পড়েছিলাম, জানিনা, এখন পাঠ্য বইয়ে সে রকম আছে কিনা। এই মহিলা তাঁর মা। 
সবাই যখন জেনারেল এরশাদ, জেনারেল মীর শওকত আলী,জেনারেল মাহবুব, সহ সকল জেনারেলদের সাথে ছবি তুলতে ব্যস্ত, আমি মুগ্ধ ভাবে তাঁর দিকে তাকিয়ে। জিজ্ঞেস করলাম আপনি কেমন আছেন, বললেন ভাল নাই বাবা। বুড়ো হয়ে গেছি তো, তাই অনেক রোগ বাসা বেঁধেছে শরীরে।আর কিছু বললেন না,তবে আমি অনেক কিছু বুঝে ফেললাম তার পায়ের স্যান্ডেল জোড়ার দিকে তাকিয়ে। ঐ দু-জোড়া স্যান্ডেল জানান দিচ্ছিল, রাষ্ট্র তাকে কতটা খেয়াল রেখেছে। আমার মনে হয়েছিল, যদি আমি পারতাম তবে আমি ঐ দু-পা কে সোনা দিয়ে মুড়িয়ে দিতাম। তাঁর এই পায়ের নিচেই তো সারা বাংলাদেশ!


ইতিহাসপাতাল [পর্ব ৩] 



হাসপাতালে আমাদের রোজকার ডিউটি বারো ঘন্টার শিফটে হলেও অ্যাডমিশন ডিউটি থাকতো টানা চব্বিশ ঘন্টার। আর চব্বিশ ঘন্টা ডিউটি প্রায় সবসময়েই তিরিশ ঘন্টা  ছাড়িয়ে যেতো। কারন অ্যাডমিশনের পরে দিন সকালবেলা আগের পুরো দিনে ভর্তি হওয়া সব পেশেন্ট দেখে , কোন ঝামেলা হলে সেইটা সামলে, আউটোডোরে চার ঘন্টা বসে ওখানে  আসা পেশেন্ট দেখা শেষ করে তারপর ছুটি।  
বৃহষ্পতিবার হাসপাতালে অ্যাডমিশন ডিউটি করার একটাই ভালো দিক ছিলো,  আউটডোর বন্ধ থাকার কারণে শুক্রবার সকালবেলা  নয়টা দশটার মধ্যে ছুটি হতো, সেই সারা দিন হয় ঘুমোনো যেতো  নাহয় গিয়ানজাম করা যেতো। (যদি না ওই শুক্রবারটা মাসে যে একটা শুক্রবার ডিউটি করতে হয় সবাইকে পালা করে, সেই শুক্রবারটা না হয়) ।  আমিও কায়দাকানুন করে চেষ্টা করতাম ওইদিনের ডিউটি নেয়ার জন্য। 
এইরকম এক বৃহষ্পতিবারের ডিউটি । জানুয়ারি মাসের কনকনে শীতের রাত।  ক্যালেন্ডারে তখন তারিখ পার হয়ে শুক্রবার হয়ে গেছে, ভোর তিনটে টিনটে হবে। বছর ছয়েকের বাচ্চাটাকে ওর বাবা আর  আরো দুইজন লোক ধরাধরি করে নিয়ে এসেছে।  এক পলিটিকাল পার্টির গাড়ি নিয়ে লংমার্চ ছিলো, ঘর থেকে দৌড়ে বের হয়ে সেইটা দেখতে গিয়ে  গাড়ির সাথে ধাক্কা খায়। পাজেরোটাইপ বড় কোন এসইউভি হবে। সাথে সাথে গাড়ির নিচে চলে গিয়ে ডান হাতের ওপর দিয়ে গাড়ির চাকা চলে গেছে। লোকজন সাথে সাথে ওকে লোকাল হাসপাতাল, সেইখান থেকে পরে গাড়ি ভাড়া করে এইখানে নিয়ে এসেছে। 
ডানহাত একেবারে কাঁধ পর্যন্ত ব্যান্ডেজ বাঁধা। রক্ত চুইঁয়ে চুইঁয়ে পড়ছে। এইরকম ওপর দিয়ে গাড়ি চলে যাওয়া বা রানিং ওভার ইনজুরিতে অনেক রকম জায়গায় আঘাত পাওয়ার সম্ভাবনা থাকে। চেস্ট, অ্যাবডোমেন, আর মাথায় ইনজুরি অনেক সম্ভাবনা, তাই আগে চট করে সেইগুলো দেখে নিলাম। রক্তক্ষরণ আর ব্যথায় বাচ্চাটা শক এ চলে গেছে,  ভাগ্যক্রমে ব্লাড ব্যাঙ্কে  রাখা রক্তের সাথে ওর রক্তের গ্রুপ মিলে গেলো। আধ ব্যাগ রক্ত আর স্যালাইন এইসব দেয়ার পরে বাচ্চাটা একটু রিকভার করলো। তখন আমরা ওর ব্যান্ডেজ খুলে দেখলাম। ডান হাত কাঁধের নিচ থেকে একেবারে নেই বললেও চলে, শুধু  কিছু চামড়া আর মাংস দিয়ে ঝুলে আছে। এইরকম ক্ষেত্রে একটু পরেই হাতে পচন ধরবে, আর গ্যাংগ্রীন সারা শরীরে  ছড়ানোর আগেই ক্ষতিগ্রস্ত অংশ কেটে বাদ দিতে হবে।  এছাড়া আর কোন উপায় নেই। ওর বাবাকে ডেকে পুরো ব্যপারটা ব্যখা করা হলো। আর এই সময় যা হয়, উনি হাউমাউ করে কান্না শুরু করলেন, কোনভাবে তার একমাত্র মেয়ের হাতটা টেকানো যায় কি না।  কিন্তু উপায় নেই।  আমরা এই কাজটা না করতে পারি, কিন্তু তাতে বাচ্চাটা সেপটিক হয়ে খুব বাজে অবস্থায় চলে যাবে। ওর বাবা বাধ্য হয়েই অনুমতি দিলেন। 
যদিও অনেক সময় বাধ্য হয়েই এই কাজগুলো করতে হয়, যেমন এই ক্ষেত্রেই এইটা করা জরুরী, কিন্তু এই অ্যামপু্টেশন এর কাজটা আমি মন থেকে করতে পারি না। আমার ভালো লাগে না, এইভাবে ছাড়া আমি আসলে অন্য কোনভাবে এইটা ব্যাখা করতে পারবো না।  কোন উপায় থাকলেই আমি এড়িয়ে যেতে চাই। সেইদিনও তাই করেছিলাম। আমার সাথে ছিলেন এক ভাইয়া, উনি আমার থেকে বয়সে বড়ো হলেও কোর্স এ পরে এসেছিলেন, ওনাকে অনুরোধ করলাম অপারেশনটা করার জন্য। একটু দেখিয়েও দিলাম কিভাবে কি করতে হবে।  
অপারেশন করে হাত/পা কেটে ফেলা  বা  সার্জিক্যাল অ্যামপুটেশন শুনতে যতটা সোজা, বাস্তবে ততটাই জটিল।  ক্ষতিগ্রস্ত অংশ করাত দিয়ে কেটে ফেললেই হলো না। অনেক হিসেব করে অপারেশন করতে হয়, ভাল টিস্যু বুঝেশুনে রাখতে হয়। রক্তনালীগুলো ঠিকমতো বন্ধ করতে হয়,  ক্ষতস্থান ঢাকার জন্য ভাল একটা চামড়ার ফ্ল্যাপ করতে হয়। পরে যাতে ব্যথামুক্ত একটা 'স্টাম্প' হয়, আর্টিফিশিয়াল লিম্ব ব্যবহার করতে পারে। 
সব ব্যবস্থা করে আমি একটু ঘুমোতে গেলাম। বিশ ঘন্টার ওপরে জেগে আছি। চোখের সামনে মোটামুটিভাবে ভিবজিওর রঙ দেখতে পাচ্ছিলাম।  
এরপর শুক্রবার পার হয়ে শনিবার চলে গেছে। সেইদিন ওয়ার্ডে যাওয়ার সুযোগ পাইনি। সোমবার আমাদের শিডিউলড অপারেশন করার দিন।  সেটার লিস্টি করার জন্য রবিবার দিন ওয়ার্ডে ঘুরোঘুরি করছি। বাচ্চাদের ওয়ার্ডে গিয়ে সেই পিচ্চির সাথে দেখা। ডান কাঁধ আর হাতের ওপরের অংশ জুড়ে ব্যন্ডেজ। তিন চারটা বালিশে হেলান দিয়ে বিছানায় বসে বাঁ হাত দিয়ে বিরিয়ানী খাচ্ছে।  পাশে ওর বাবা দাঁড়ানো। গিয়ে জিজ্ঞেস করলাম 'কি অবস্থা?'  মুখভর্তি বিরিয়ানি নিয়েই হাসিমুখে জানালো 'ম্মমমম ভালো অবস্থা'।  'ব্যথা নাই?' উহহহুহু। একেবারে না'। ' আর কোন সমস্যা হইতাছে নাকি? ' 'সমস্যা দ্যাখেন না, এইযে বাও হাত দিয়া বিরানি খাই -  এইটা কি মানুষের খাওনের ধরন? ডান হাতটাই তো অকেজো হয়ে গেলো। আমি একটা ছোট মানুষ, একটা ভবিষ্যত আছে না' - বলেই আবার একটা হাসি। 
পিচ্চির পাকা পাকা  কথাবার্তা শুনে আমি আর বলার কিছু খুঁজে পেলাম না।  শুধু বললাম-  একটু সোজা হয়ে বোস, তোমার একটা ছবি তুলি।  সে বলে, 'খাড়ান। ও আব্বা- আমার জামাটা পরায় দেওছেন। ' কিন্তু তার জামা সেই মুহূর্তে খুঁজে পাওয়া গেলো না। সে আবার তার বাবাকে হুকুম করলো, 'চুলটা ঠিক কইরা দেও তো আব্বা।' চিরুনী নাই। ওর বাবা মেয়ের মাথায় আঙ্গুল দিয়ে এলোমেলো চুলগুলো একটু ভদ্রস্থ করে দিলেন।  পিচ্চি সেইটাতে সন্তষ্ট হলো না। পাশের বেডের পেশেন্টের কাছ থেকে একটা চিরুনী যোগাড় করা হলো।  সব শেষ হলে আমি সেলফোনের ক্যামেরায় পিচ্চির একটা ছবি তুললাম।  ছবি তাকে দেখালে পরে সে খুশি হলো। জিজ্ঞেস করলো- পত্রিকায় দিবেন নাকি? 
নাহ। পত্রিকায় দিবো না। শুনে সে একটু মন খারাপ করলো। ছবিটা অবশ্য ফেসবুকে আপলোড করেছিলাম।  

বেশ কিছুক্ষন গল্প করলাম পিচ্চির সাথে। সে আগামীকাল নতুন  কয়টা জামা কিনে আনাবে। ওয়ার্ডে অনেক ঝামেলা। পাশের বেডের বাচ্চাগুলো সারাদিন খালি 'কান্দে আর কান্দে' ।  বিছানাপত্র নোংরা। আমরা কেনো এইদিকে নজর দেই না। হাসপাতালের খাবারে একদম 'টেশ' নাই। 'মরা মুরগিগুলারে'  মনে হয় 'হইলদা পানির মধ্যে ছাইড়া দিছে'। তাই সে বিরিয়ানি খায়।  ওর বাবা রাগ করে, কিন্তু কিছু বলে না ওর হাত নাই বলে, এইটা আবার সে বুঝতে পারে।  তার ইশকুল ভাল্লাগেনা। সে বাজারে দোকান দিতে চায় তার বাবার মতো। এইসব নানাবিধ গুরুত্বপূর্ণ বিষয়াদি নিয়ে  আলাপ হলো।   
প্রায় বছরদেড়েক হয়ে গেলো। এখনো চোখ বন্ধ করলেই বাচ্চাটার হাসি শুনতে পাই-  'আমি একটা ছোট মানুষ, একটা ভবিষ্যত আছে না'। 
আমাদের জীবনটা রূপকথা না।  খুবই  বাস্তব। খুবই নির্মম। খুবই কষ্টের। কত রকমের দুঃখ আছে। কতকিছু না পাওয়া নিয়ে আফসোস আছে।  অনেকের মনে এতো গভীর ক্ষত আছে যেইটা হয়তো আপনি আমি কল্পনাও করতে পারবো না। ঠিক এই মুহূর্তে হয়তো একটা মানুষ তার জীবনটাকে শেষ করে দেয়ার কথা ভাবছে। তার কষ্ট বোঝার মতো ক্ষমতা আমার হয়তো নেই। তারপরেও আমি  মনে করি কারো যদি জীবনের কষ্টমষ্ট নিয়া খুব বেশি আফসোস থাকে, তাহলে একবেলার জন্য হলেও আপনার আশেপাশের কোন হাসপাতালের ওয়ার্ডে গিয়ে একটু সময় কাটিয়ে আসবেন। দেখবেন কত কষ্ট নিয়েও মানুষ বেঁচে আছে। 
মানুষকে ধ্বংস করে ফেলা হয়তো যায়, কিন্তু মানুষকে হারিয়ে দেয়া মনে হয় অসম্ভব একটা ব্যপার। 
_____________________________________________
অগাস্ট ৮, রাত এগারোটা চল্লিশ।


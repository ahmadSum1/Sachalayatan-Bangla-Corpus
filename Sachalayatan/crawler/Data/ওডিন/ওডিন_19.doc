বর্ষার গান



অনেক অনেক দিন আগে ফেলে আসা কৈশোরের সবচে' মধুর স্মৃতি হলো- আকাশ কালো। প্রচন্ড শব্দে বাজ পড়ছে। বিশ্বচরাচর ঝাপসা শাদা হয়ে  বৃষ্টি হচ্ছে বাইরে, আর আমি আয়রন মেইডেন এর গান শুনছি। এই স্মৃতির সাথে যোগ করা যেতে পারে আমার তৎকালীন ফেভারিট হলদে কাঁথা মুড়ি দিয়ে ঘর  অন্ধকার করে শুয়ে থাকা, আর  খিচুড়ি প্লাস আচার প্লাস ডিমভাজা খাওয়া। উইথ আ লার্জ ড্যাব অফ টমাটো সস! (হায়রে, কই  বৃষ্টিমগ্ন বিষন্নতামোড়া রোমান্টিকতা! আর কই হলদে কাঁথা আর ডিমভাজি আর টমাটো সস! এই কথাটা শুনলে কালিদাস ব্যাটা আত্মহত্যা করতো, ফর শিওর!)  
সত্যি বলতে কি, আমার কৈশোরের বর্ষার সাথে আশির দশকের এই বৃটিশ হেভি মেটাল ব্যান্ডটার  এমন একটা জোরদার সম্পর্ক আছে যে এখন ধুন্ধুমার বৃষ্টি হলেই আয়রন মেইডেন না শুনলে মনে হয় কি জানি একটা করছি না আমি। নিজেই নিজেই আঙ্গুল চলে যায় ক্যাসেট ডেকের প্লে বাটনে।   আজকাল চলে যায় পিসির থার্মালটেক গেমিং মাউসে, আর না হয় আমার ফোনে। 
একটু আগেও প্রচণ্ড গরমে হাসফাঁস করছিলাম। সারাদিন দৌড়েছি হাসপাতালে। এখন লিভিং রুমে বসে টিভি দেখি। নিউজ চ্যানেল। ফাঁকে ফাঁকে পেপার পড়ি আর মনখারাপ করি।  ভয়াবহরকমের মন খারাপ করা সব খবর। মানুষজন মানুষজনকে কেটেকুটে জানালা দিয়ে ফেলে দিচ্ছে। হেডলাইন দেখে দেখে যত্নের সাথে স্কিপ করে চলে যাচ্ছি। খেলার পাতা পড়লাম কিছুক্ষণ। নিশাত মজুমদার আর মুহিতের হাস্যোজ্জ্বল ছবি দেখেও মন ভালো হলো না। একটা সময় খেয়াল করলাম কেমন জানি ঠান্ডা ঠান্ডা লাগছে। সময় টিভিতে নিউজরিডারের ঘ্যানঘ্যানানি ছাপিয়ে বাইরে শোনা গেলো মেঘের গর্জন।  বারান্দায় এসে দাঁড়িয়ে বুকভরে শ্বাস নিলাম। ভেজা ধুলো, ভেজা পেট্রোল আর বৃষ্টির গন্ধ ঢুকে পড়লো আমার আধবুড়ো ফুসফুসে। পেপার ছুড়ে ফেলে দিয়ে টিভি বন্ধ না করেই ঘরে গিয়েই পিসি ছাড়লাম। 
পাওয়ার বাটন চাপার তিরিশ সেকেন্ডের মধ্যে  নেটে ঢুকতে পারি বলে একটা সময় গর্ব করতাম। সময়টা এখন একশো তেত্রিশ সেকেন্ডে দাঁড়িয়েছে। ফেসবুকে ঢুকে দেখি লোকজন পলিটিক্স, খুন, আব্দুল্লাহ আবু সাঈদ- সব বাদ দিয়ে বৃষ্টি নিয়ে স্ট্যাটাস দিচ্ছে। নিউজফিডে সব খবর ছাপিয়ে উঠে আসছে বৃষ্টি। সময়ের দাবী, তাই আমিও এর থেকে বাদ গেলাম না।  আর উইন্ডোজ মিডিয়া প্লেয়ার প্লেলিস্ট ঘেঁটে বৃষ্টির গানের লিস্টিটা বের করলাম। উঁহু, এইটাতে হবে না, পুরো ক্যাটালগ চাই। আর্টিস্ট লিস্ট থেকে আয়রন মেইডেন। গানের নাম- রেইনমেকার।  
and i know of the pain that you feel the same as me
and i dream of the rain as it falls upon the leaves
and the cracks in our lives like the cracks upon the ground
they are sealed 
and are now washed away.
ওয়েদার ফোরকাস্টে বলছে আগামি সপ্তাহ থেকেই নাকি মনসুন শুরু হবে। উইথ অল ডিউ রেসপেক্ট, জ্যোতিষিদের মতো আমি আবহাওয়াবিদদেরও কথায় বিশ্বাস করি না। তারপরেও, এতক্ষণ ঘরের ভেতর থেকে আসা রেইনমেকার  আর বাইরের বৃষ্টির গান শুনতে শুনতে, বারান্দায় দাঁড়িয়ে বৃষ্টির ছাঁটে মাথা ভেজাতে ভেজাতে , এই জুন মাসের চার তারিখ সোমবার রাত দশটা পাঁচ মিনিটে মনে হচ্ছে- বেঁচে থাকাটা আসলে খুব একটা খারাপ কিছু না। 
 



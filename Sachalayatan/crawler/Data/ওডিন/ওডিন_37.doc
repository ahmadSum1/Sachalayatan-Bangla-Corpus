মুক্তি 



লোকটা একটা লম্বা নিঃশ্বাস ফেলে বাইরের দিকে তাকালো। 
সামনে দিগন্তজোড়া সমুদ্র, ঢেউ তেমন একটা নেই। যেন একটা বিশাল চকচকে ইস্পাতের পাত কেউ বিছিয়ে রেখেছে। দুপুরের সূর্যের তীব্র আলো সেখানে  প্রতিফলিত হয়ে ওর চোখ ধাঁধিয়ে দিচ্ছে। হেলমেটের শেডটা টেনে নামাতে গিয়ে থেমে গেলো সে।  
চোখদুটো জ্বালা করছে ওর, মনে হয় এক্ষুনি ভিজে যাবে। এত সুন্দর, ঝকঝকে একটা দিন, কিন্তু আকাশে যদি একটু মেঘ করতো, যদি একটু ঝড়ো বাতাস থাকতো, তাহলে হয়তো তার মনের সাথে আজকের দিনটাও খুব মানিয়ে যেত। 
আজকে তার কাজের শেষ দিন।  
আটাশ বছর ধরে এই কাজ করছে সে। এই খেয়া পারাপারের কাজ।
আজকে কিছুক্ষন আগেও যাত্রী আর মালপত্রের তদারক করছিলো সে, কিন্তু কাজে খুব যে একটা মন দিতে পারছিলো তা অবশ্য না। ছোট্ট কিছু ভুল করে ফেলে সে। ওপরওয়ালারাও মনে হয় তার মনের অবস্থা বুঝতে পেরেছিলো, তাই তাকে একটু সময় একা থাকতে দিতে কোন আপত্তি করেনি। হাজার হলেও সে এই সংস্থার অন্যতম সেরা একজন কর্মী। আর আজকে একটা বিশেষ দিন- কিছুক্ষন পরেই আনুষ্ঠানিকভাবে বিলুপ্ত করা হবে শতাব্দীপ্রাচীন এই সংস্থাকে, আর লোকটা পালন করবে সেই আনুষ্ঠানিকতা। আর তারপরেই তার নাম লেখা হয়ে যাবে ইতিহাসের পাতায়।  
'তিরিশ মিনিট বাকি, স্যার'- মৃদুকন্ঠে জানায় এক তরুন অফিসার।
আবারও একটা লম্বা নিঃশ্বাস ফেলে হাটতে শুরু করে সে। সব কিছুরই আজ শেষ।
ককপিটে ঢুকে চারদিকে একবার দেখে নিলো লোকটা। খুবই পরিচিত সব দৃশ্য। কনসোলের সবগুলো স্ক্রীনের তথ্য বেশ্ কয়েকবার দেখলো সে। বিশেষ করে যাত্রীদের আর তার সহকর্মীদের অবস্থান। এই শেষবেলাতে কাউকে ফেলে যাবার কোন ইচ্ছা তার নেই।  
তিনশোষাট ডিগ্রী ভিউইং স্ক্রীনে বাইরের চারদিকেই খুব স্পষ্টভাবে দেখা যাচ্ছে, একসময়ের বিশাল এই বন্দরের এখন খুব অল্পই অবশিষ্ট আছে। শেষ খেয়ার যাত্রার জন্য যা যা দরকার ছিলো, সেগুলো ছাড়া বাকি জিনিস মালবাহী জাহাজে অনেক আগেই নিয়ে যাওয়া হয়েছে। বাকি যা আছে সব এখানেই পড়ে থাকবে- কয়েক দশক, কয়েক শতাব্দী, হয়তোবা কয়েক সহস্রাব্দ। তারপরে মরচে ধরা সব বিষাদময় স্মৃতির মত একদিন ধুলোয় মিশে যাবে। ছাদের ওপর কয়েকটা গাংচিল ছাড়া পাশের লম্বা ধূসর দালানটা এখন পরিত্যক্ত, দূরের সৈকতটাও। কোথাও কোন মানুষের চিহ্নমাত্র নেই, শুধু গাঢ় সবুজ বন, হলদে সোনালী বালি আর নীলচে সবুজ জল।    
সুরেলা যান্ত্রিক কন্ঠ জানালো সময় হয়ে এসেছে। লোকটা অভ্যস্ত চোখ দ্রুত সব নির্দেশকগুলো আরেকবার দেখে নিলো। সবকিছু নিঁখুতভাবে কাজ করছে। খেয়াযান তার শেষ যাত্রার জন্য সম্পূর্ন প্রস্তুত। আকাশ পরিষ্কার, নেভিগেশনাল উপগ্রহ সংকেত দেয়া শুরু করেছে। বারোশ কিলোমিটার ওপরে কক্ষপথের ডকিং স্টেশনও প্রস্তুত। মৃ্দু একটা কম্পনের পর অ্যান্টিগ্র্যাভিটি ইঞ্জিন চালু হলো। কাউন্টডাউন শুরু হয়ে গেছে, এখন তার আর কোন কিছুতে হাত দেবার প্রয়োজন নেই, কারন নভোখেয়াযান সম্পূর্নভাবে স্বয়ংক্রিয়। সিটবেল্টটা আবার ঠিক করে নিলো সে।
অপার্থিব নিঃশব্দের মাঝে শূন্যে ভেসে উঠলো নভোখেয়াযান, আর সেই মুহূর্তেই পরিণতিতে পৌছলো গত তিনশো বছরের মহাপরিকল্পনা। চন্দ্র, মঙ্গল, গ্রহানুপুঞ্জের বিভিন্ন মহাকাশ স্টেশন এবং বৃহষ্পতি আর ইউরেনাসের চাঁদে বসতি স্থাপন করেছে মানুষ। দুটো কলোনী করা হয়েছে ছেচল্লিশ আলোকবর্ষ দূরের এক নক্ষত্রে। 
এখন মানুষের শেষ দলটি তাদের সাথে যোগ দিতে যাচ্ছে। তিরিশ লাখ বছর ধরে বেড়ে ওঠা মানুষ তার বাড়ির উঠোন ছেড়ে গেল। পৃথিবীর বারো হাজার বছরের মানব সভ্যতার ইতিহাসের শেষ হলো। শেষ হলো গত পাঁচশো বছরের মহাব্যস্ত, শ্বাসরুদ্ধকর শিল্পবিপ্লবের। 
পৃথিবী আবার তার নিজের মালিকানা ফিরে পেতে যাচ্ছে। তার অজস্র ক্ষতগুলো শুধু থাকবে কিছু ক্ষনস্থায়ী অধিবাসীর রেখে যাওয়া স্মৃতিচিহ্ন হিসেবে।  
শেষ নভোখেয়াযান ধীরে ধীরে মাধ্যাকর্ষনের মায়া কাটিয়ে মহাকাশের আঙ্গিনায় চলে এলো। পিছনে বুড়ো জুবুথুবু পৃথিবীটা ছোট হতে হতে শুধু একটা আলোকবিন্দুতে এসে ঠেকলো। 
অনন্ত নক্ষত্রবীথিতে ছড়িয়ে পড়া কোটি কোটি মানুষেরা ভালোমতই জানে পৃথিবীর বুকে তারা আর কখনোই পা রাখবে না। 
পৃথিবী মুক্তি পেলো।  
 শেষ পর্যন্ত পৃথিবীটা মুক্তি পেলো!     
________________________________________________
মূল গল্পঃ আইজাক আসিমভের 'দি লাস্ট শাটল' (১৯৮১)। সংক্ষেপিত।   


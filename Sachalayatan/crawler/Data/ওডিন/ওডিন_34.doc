পরিক্রমাঃ দ্য ট্রাভেলগ [তৃতীয় পর্ব]



"No reason to get excited," the thief, he kindly spoke,
"There are many here among us who feel that life is but a joke.
But you and I, we've been through that, and this is not our fate,
So let us not talk falsely now, the hour is getting late."
-Bob Dylan: All Along the Watchtower 1968                                
তীর্থস্থান হিসেবে হরিদ্বারের অবস্থান বেশ উঁচুতেই বলা যায়। একদিকে গঙ্গার হিমালয় থেকে সমভূমিতে নেমে আসার জায়গা এটি। এরপর প্রায় আড়াইহাজার কিমি পথ পাড়ি দিয়ে বঙ্গোপসাগরে এর যাত্রা শেষ হয়।  তারও পরে বলা হয়ে থাকে সমুদ্রমন্থনের সময় পাওয়া অমৃত দানবদের ফাঁকি দিয়ে নিয়ে যাবার সময় এখানে একটা ফোঁটা পড়ে গিয়েছিলো, তাই লাখ লাখ পূন্যার্থী এখানে মোক্ষলাভের আশায় ভীড় করেন। এবারের ভ্রমণে যদিও আমাদের দুজনের উদ্দেশ্য দুইরকম তারপরেও আমরা একমত হলাম যে যদি মুফতে কিছু পূন্য সঞ্চয় করে ফেলা যায় তাহলে ব্যপারটা খুব একটা খারাপ হয় না। তাই বিকেলবেলাতেই আমরা হাজির হলাম শহরের কেন্দ্রবিন্দুতে- গঙ্গার পাশের সবচেয়ে পবিত্রতম 'হর কি পৌরি' ঘাটে- যার আক্ষরিক অর্থ হচ্ছে 'ঈশ্বরের পায়ের ছাপ'। বলা হয় যে সেই অমৃতের বিন্দু নাকি ঠিক এই জায়গাতেই পড়েছিলো, তাই এই ঘাটটার মাহাত্ম্য অন্যসবগুলোর চাইতে বেশি। সেখানে মাথায় পবিত্র জলের ছিটে দিয়ে আশেপাশে ঘুরে দেখা শুরু করলাম। 
ছবি- হর কি পৌরি


শিবালিক পর্বতের পাদদেশে গঙ্গার পশ্চিমপাশে হরিদ্বার শহর গড়ে উঠেছে। অন্যসব ধর্মীয় শহরগুলোর মতই হরিদ্বারের মূল অংশটা বেশ ঘিঞ্জি, কিন্তু দারুন দারুন অলংকরনের সব পুরনো দালানে ঠাসা।  অনেকটা আমাদের পুরনো ঢাকার ফরাশগঞ্জ বা শ্যামবাজার এলাকাগুলোর মত। বেশিরভাগই ধর্মশালা, সাধুদের  আশ্রম বা আড্ডা গোছের কিছু- আর বাকি সব দোকানপাট। 'ধর্মের ষাঁড়' এই নামটা খালি এতদিন শুনে এসেছি- এবার আক্ষরিক অর্থেই দেখতে পেলাম ব্যাটাদের- রাজকীয় চালে হেটে বেড়াচ্ছে। মাঝেমাঝেই রাস্তায় জট পাকিয়ে যাচ্ছে কিন্তু এদের কোনদিকে ভ্রুক্ষেপ নেই। এদের মধ্যে একটাকে দেখলাম এক কাপড়ের দোকানে ঢুকে দিব্যি একটা খবরের কাগজ কচমচিয়ে খাওয়া শুরু করতে।


ছবি- বিবিধ পন্যবিপণী



দুটো পাহাড়ের মাঝখানে হরিদ্বার শহর, পূবে চন্ডী আর পশ্চিমে মনসা- দুই পাহাড়ের ওপরের দুই দেবির নামেই নাম। সেগুলোর ওপরে ওঠার জন্য কেবল কার আছে, তবে আমরা সিদ্ধান্ত নিলাম মনসা পাহাড়ে হেটে ওঠা হবে। হেটে ওঠার সিদ্ধান্তের কারন অনাগত ট্রেকিং এর জন্য পা দুটোকে একটু অভিযোজিত করা- আর মনসা পাহাড় বেছে নেবার কারন একটু ইন্টারেস্টিং। মনসা দেবী আমাদের বাংলার লৌকিক দেবতাদের একজন। উত্তরাখন্ড অঞ্চলে মনসা কিন্তু খুব পরিচিত নাম হবার কথা না। তাই ভদ্রমহিলা এই বিদেশ বিঁভূইয়ে কি করছেন সেটা  অনুসন্ধান করাই আমাদের মনসা পাহাড় অভিযাত্রার উদ্দেশ্য ছিলো। 
রাস্তার পাশেই একটা গলি পেরিয়েই পাহাড়ে ওঠার চড়াই। একটা ঠান্ডাই এর দোকান থেকে কয়েক গ্লাস দুর্দান্ত লসসি খেয়ে রওনা দিলাম। পথে কয়েকটা দলছুট দুষ্টু হনুমান দিয়ে আক্রান্ত হওয়া ছাড়া তেমন কোন উল্লেখযোগ্য ঘটনা ঘটলো না। [ফ্রি ট্রাভেল টিপস- কোনরকম খাদ্যদ্রব্য অথবা খাদ্যপোযোগী দ্রব্য নিয়ে মনসা পাহাড়ের নির্জন পথে হাটাঁচলা করবেন না, অন্যথায় শাখামৃগদের খামচি খাওয়ার একটা উজ্জ্বল সম্ভাবনা থাকে]   
ছবি- মনসা পাহাড়ের ওপর থেকে শহরের কিছু অংশ

ছবি- মনসা মন্দিরের সামনে অর্ঘ্যের দোকান


পাহাড়ের চূড়ার মন্দিরটা খুব বড় কিছু না, কিন্তু এর চারপাশ ঘিরে মোটামুটি একটা শপিং মল টাইপের জিনিস গড়ে উঠেছে। সেখানে খানিকক্ষন ঘুরোঘুরি করে হনুমানদের আউটউইট এবং আউটস্মার্ট করে আমরা অক্ষত অবস্থায় নিচে নেমে  এলাম। পরবর্তী লক্ষ্য গঙ্গা আরতি দর্শন। 
'হর কি পৌরি' ঘাটে আরতি দেখা হরিদ্বারের অন্যতম উল্লেখযোগ্য দর্শনীয় ব্যপার বলে সবাই দাবী করে। তাই সূর্যাস্তের আগেই আমরা আবার জায়গামতো পৌঁছে গেলাম। দশজন পুরোহিত একহাজার আটটা প্রদীপ নিয়ে আরতি করেন। সবকিছু মিলিয়ে বেশ গমগমে, জমজমাট একটা ব্যপার। আফসোস থেকে গেলো- অনেক চেষ্টা করেও ভালো কিছু ছবি তুলতে পারলাম না। তবে বেশ একটা জমজমাট ডিনার করে ফেলা হলো। ডেজার্টে আমি চারটে গোলাবজামুন নামের ভয়ানকদর্শন মিষ্টি খেয়ে ফেললাম- আর আমার সহযাত্রী খেলেন সাতটা। ধর্মের কাছে যুক্তিবাদের এমন করুন পরাজয় দেখে আমি একটু বিমর্ষ হয়ে গেলাম। 
ছবি- আরতি


রাতের বেলা আরেকদফা সাপ্লাই চেকিং আর লিস্ট মেলানো হলো। আগামী কাল ভোর চারটার সময় আমরা যমুনোত্রীর দিকে যাত্রা শুরু করবো।
এইবেলা এখানে একটা ম্যাপ দিয়ে দিলাম- কারন এখন থেকে বিভিন্ন জায়গার, শহরের, গ্রাম আর নদীর নাম শুনতে শুনতে আপনাদের দিশেহারা হয়ে যাবার একটা সম্ভাবনা থাকতে পারে। লাল রঙ্গে হাইলাইট করা পথ ছিলো আমাদের পুরো ভ্রমণের রুট।  
ম্যাপঃ ক্লিক করলে ফ্লিকারের বড় ভার্সনটা পাবেন।

সনাতন এবং বৌদ্ধ ধর্মমতে তীর্থযাত্রা শুরু করতে হয় বামদিক থেকে ডানে, ঘড়ির কাঁটার দিকে। আর শুরু আর শেষ নাকি করতে হয় একই জায়গায়- এইজন্য একে 'পরিক্রমা' বলে। এটা আমি আগে জানতাম না- আমার নিজের পরিকল্পনা ছিলো হরিদ্বার থেকে যমুনোত্রী-উত্তরকাশী-গঙ্গোত্রী হয়ে রুদ্রপ্রয়াগ, তারপরে কেদারনাথ-যোশীমঠ-বদ্রীনাথ দেখে কর্ণপ্রয়াগ হয়ে আলমোড়া'য় ভ্রমণ শেষ করা, তারপরে সেখানে দিনকয়েক বিশ্রাম নিয়ে নৈনীতাল দেখে কাঠগোদাম হয়ে ফেরত আসা। আর ফেরার টিকিটও সেইরকম যোগাড় করা হয়েছে। কিন্তু যদি আমি আমার সহযাত্রীর কথামতো 'পরিক্রমা করতে চাই তাহলে আমাদের আবার হরিদ্বার ফেরত আসতে হচ্ছে। শুরুর আগেই পরিকল্পনার এইরকম পরিবর্তনে আমার মেজাজ একটু খারাপ হয়ে গেলো। এইরকম ভাবে হলে মোটামুটি পুরো একটা অঞ্চল আমাদের দেখা বাকি রয়ে যাবে। এত ঝামেলা করে এইদিকে আসা- আবার কখনো  আসা হয় নাকি কে জানে। কিন্তু সাধুবাবা তার নতুন প্ল্যানে অনড়। তিনি শাস্ত্রমতেই তীর্থ 'পরিক্রমা' করবেন। আমি অধার্মিক পাষণ্ড হতে পারি- উনি তো আর নন! আমাদের মধ্যে পঞ্চম (নাকি ষষ্ঠ?) ক্রুসেড বেঁধে যাবার আশঙ্কায় আমি তাড়াতাড়ি রাজি হয়ে গেলাম। হাজার হলেও আমাকে এইখানে আনার পেছনে ওনার ভূমিকা অপরিসীম। তবে আমিও প্রতিশোধ নিয়ে নিলাম- ওনার ঝোলার সবগুলো কাজু বাদামের প্যাকেট আমার ঝোলায় স্থানান্তর করে নিয়ে।
পরিক্রমার শুরু এবং যমুনোত্রী
Well, my road might be rocky,
The stones might cut my face.
But as some folks ain't got no road at all,
They gotta stand in the same old place.
Hey, hey, so I guess I'm doin' fine. 
- Bob Dylan  1964
রাত চারটার মতো অসাংবিধানিক একটা সময়ে ঘুটঘুটে অন্ধকারের মধ্যে আমরা যমুনোত্রীর পথে যাত্রা শুরু করলাম। এখান থেকে যমুনোত্রী প্রায় আড়াইশো কিলোমিটার। হনুমান চটি বলে একটা গ্রাম পর্যন্ত বাস চলাচল করে। সেখান থেকে জানকিচটি পর্যন্ত জীপে করে যেতে হয়। জানকিচটি থেকে যমুনোত্রী আরো আট কিলোমিটার ট্রেকিং। হরিদ্বার থেকে রওনা দিয়ে দেরাদুন-মুসৌরি হয়ে বারকোট (২১১৮ মি) পর্যন্ত বেশ নির্বিঘ্নেই পৌছে গেলাম। পাহাড়ি রাস্তা হলেও মোটামুটি চওড়া- পাশাপাশি দুটো গাড়ি চলতে পারে- কিন্তু বারকোটের পর থেকেই রাস্তা সরু হওয়া শুরু করলো। কিন্তু শাপে বরের মতো পাশে চলে এলো এতক্ষন আড়ালে থাকা নদীটা। 



বারকোটের পর স্যানাচটি নামের বেশ জমজমাট একটা শহর, সাধারনতঃ যমুনোত্রীর পথের যাত্রীরা এখানে রাত কাটা্ন।  থাকার জায়গাটায়গাও বেশ ভালোই আছে। কিন্তু অতিবুদ্ধিমান আমরা মনে করলাম সকালবেলা যেহেতু হাটতেই হচ্ছে তাহলে শুধুশুধু রাতের বেলা এখানে থেকে, সকালে আবার বাসে ঝুলে, জীপের ঝাঁকুনিতে টালমাটাল হয়ে জানকিচটি গিয়ে ট্রেকিং শুরু করার চাইতে আজকে রাতেই সেখানে চলে যাই- ভোরবেলা উঠে নাহয় যমুনোত্রী-জয়ের চেষ্টা করা যাবে। তাই আমরা প্রথমে হনুমানচটি- তারপরে একটা চাঁদের গাড়ি টাইপের লক্করঝক্কর জীপে প্রায় চীড়ে চ্যাপ্টা হয়ে সন্ধ্যার মুখোমুখি সময়ে বন্দরপুচ্ছ পর্বতের ছায়ায় জানকিচটি (২৫৭৫ মি) পৌঁছে গেলাম। আর পৌঁছেই বুঝলাম আমরা আবার ছোট্ট একটা ভুল করে ফেলেছি।   

জানকিচটি নামেই শহর হলেও একে গ্রাম বললেও মনে হয় খুব বেশি বলা হয়। মাত্র কয়েকটা পাকা বাড়ি আছে- আর ইলেক্ট্রিসিটির লাইন দেখলেও তার দেখা আমরা পাইনি। সব দেখেশুনে আমার মেজাজ খারাপ হবার আগেই দেখি আমার সহযাত্রীই মন খারাপ করে বসে আছেন। যাই হোক- মানুষ তো ঠেকেই শেখে, আমরাও ভেবে নিলাম যে পরে আর এইরকম করা যাবে না। বেশিক্ষন আফসোস না করে একটু খুঁজে একটা ধর্মশালায় রাতে থাকার জায়গা ঠিক করে ফেলা হলো। মে মাসের প্রথম দিকেই বলে হয়তো লোকজন তেমন একটা নেই। পুরো ধর্মশালায় মানুষ বলতে আমরা দুইজন, আর সেখানকার হাবেভাবে সন্দেহজনক, দেখতে আরো সন্দেহজনক, কথাবার্তায় আরো অনেক বেশি সন্দেহজনক এক কেয়ারটেকার। আবছা অন্ধকারের মধ্যে কোনমতে আমাদের ঘর খুজে বের করলাম। বেশ বড়সড় ঘর- কিন্তু প্রায় পুরোটা জুড়েই বিশাল একটা খাটে বিছানা পেতে রাখা। আমি একটু খুঁতখুতে স্বভাবের বলেই সবার আগে সেইটা ফ্ল্যাশলাইটের আলোতে ভালোমত খুঁটিয়ে দেখলাম। মনে হয়না সেই মহাভারতের সময়ের পরে একবারও বেডশিট বদলানো হয়েছে। আর এখন পর্যন্ত করা সবচেয়ে বিশাল ভুলটা ধরতে পারলাম- কোন স্লিপিং ব্যাগ আনা হয় নাই। এত সূক্ষাতিসূক্ষ (?) পরিকল্পনার পরেও কিভাবে যেনো এই মহাদরকারি জিনিসের কথা বেমালুম ভুলে গেছি। আরো তীক্ষ্ম অনুসন্ধানের পরে আরো কিছু বিরাট অসঙ্গতি ধরা পড়লো- সিলিং এর তিনকোনাতেই গোবদাটাইপের চারটা  মাকড়শা! আমার আরাকনোফোবিয়া কিংবদন্তিসম-কিন্তু কিছুই করার নেই। জ্যাকেটের হুড কপাল পর্যন্ত টেনে দিয়ে সেটাকেই স্লিপিং ব্যাগে কনভার্ট করে ঘুমোনোর চেষ্টা করলাম। 
সকালে আবারো আমার সংবিধান লঙ্ঘন করে পাঁচটার সময় কাঁপতে কাঁপতে উঠে পড়তে হলো। একটা থার্মোমিটার নিয়ে এসেছিলাম- সেটাতে দেখি টেম্পারেচার তিন ডিগ্রী- ঘরের ভেতরেই! তারপরেও মাথা চুলকাতে চুলকাতে বাইরে বের হয়ে একটু হাঁটাহাটি করে নিলাম- নাহলে শীত কাটানো যাবে না। তারপরে আমাদের ঝোলাগুলো থেকে আপাততঃ অপ্রয়োজনীয় কিছু জিনিসপত্র বের করে ট্রেকিং এর উপযোগী করে ফেলা হলো। হাঁটা যখন শুরু করলাম ততক্ষনে চারপাশে বেশ আলো হয়ে গেছে। মন্দিরের মূল পথে উঠে পড়ার আগেই একটা বেশ বড় বাজারের মতোন আছে। সেখান থেকে শক্ত দেখে দুটো লাঠি কিনে ফেলা হলো- তলায় আবার লোহার স্পাইক লাগানো। এই চমৎকার লাঠিদুটো অনেকদিন আমাদের সাথে ছিলো। একেবারে শেষবেলায় ফেরার সময় বর্ডারে ফ্যাসীবাদি বিএসএফ সে দুটো রেখে দেয়। তারা বোধহয় ভেবেছিলো তাদের বাংলাদেশি কাউন্টারপার্টদের আমরা এই ব্যপকবিধ্বংসী অস্ত্র দিয়ে হামলা করে বসতে পারি।     

বাজার পার হয়ে ঘোড়া আর কুলি ভাড়া নেয়ার জায়গা, যারা হাটতে পারবে না তাদের জন্য ঘোড়া আর  আরো বয়স্ক লোকজনের জন্য একধরনের পালকিজাতীয় জিনিসের ব্যবস্থা আছে। আমরা তাচ্ছিল্যের সাথে ঘোড়ার সহিসদের 'বার্গেইন অফার' প্রত্যাখ্যান করলাম। আমরা হেঁটেই যাবো।  প্রথম দুই কিলোমিটারের মতো তেমন একটা কষ্ট হয়নি। পাহাড়ে হাঁটার জন্য চমৎকার একটা দিন। সামনে ওপরে তাকালেই বিশাল বন্দরপুচ্ছ শৃংগ দেখা যাচ্ছে। আশেপাশে আরো অনেকগুলো পর্বতচূড়া- যাদের নাম এখনো জানি না। চারদিকে নাম না জানা সব গাছের বন- সেখানে এখনো ভালুক আছে বলে স্থানীয় লোকজন দাবী করে। পাশেই একটু নীচে যমুনার কলস্রোত। আজন্ম ঢাকা শহরের মানুষ- এইরকম পাখির ডাক তো শোনার প্রশ্নই ওঠে না, নাম জানা তো অনেক দুরের কথা।  


কিন্তু তিন কিলোমিটারের সাইনবোর্ডটা পার হবার পর থেকে কষ্টটা মাথাচাড়া দিয়ে উঠতে লাগলো। ঢাকায় অথবা হরিদ্বারে বসে যতই বাগাড়ম্বর করি- আট-নয়হাজার ফুট ওপরে ট্রেকিং এর সময় সমতলের ফিটনেস কোন পাত্তাই পায় না। চড়াই মাঝে মাঝে তিরিশ ডিগ্রী ছাড়িয়ে যাচ্ছে। কাধের ব্যাগটার ওজন মনে হয় আস্তে আস্তে বাড়ছে- সাত কেজি এখন মনে হচ্ছে সাতাত্তর কেজি। প্রথম প্রথম দাঁড়িয়ে কিছু ছবি তুলছিলাম- কিন্তু এখন টানা হেঁটে চলেছি- কারন দাঁড়ালেই পা আর চলতে চায় না। একেটা বাক ঘুরলেই অসাধারণ সব দৃশ্য চোখের সামনে চলে আসছে- কিন্তু পাঁচ কিলোমিটার পার হবার পরে মাথা উঁচু করাই কষ্ট হয়ে গিয়েছিলো। 
ছবি- একটু পেছনে ফিরে দেখা-
 
এইরকমই চলতে চলতে হঠাৎ একটা মোড় ঘোরার পরই দেখতে পেলাম গন্তব্যে পৌঁছে গেছি।

যমুনোত্রী (৩১৬৫ মি) বন্দরপুচ্ছ পর্বতশিখরের ঠিক নিচেই। মন্দিরটার প্রায় একশ মিটার ওপরে বেশ কয়েকটা হিমবাহের জলধারা এসে যমুনা নদীর সৃষ্টি করেছে। এখনকার মন্দিরটা উনিশ শতকের দিকে তৈরী করা, ভেতরে যমুনার শ্বেতপাথরের মূর্তি আছে। পৌরানিকমতে যমুনা হচ্ছেন যম এর যমজ বোন, সূর্যের মেয়ে। 

মন্দিরের নীচেই তিনটা হট ওয়াটার স্প্রীং আছে, তার মধ্যে একটার পানি একদম টগবগ করে ফুটছে। সেখানে দেখি লোকজন কাপড়ের পুঁটলিতে চাল বেঁধে গরম পানির ভেতর দিয়ে দিব্যি প্রসাদের ভাত রান্না করছে। সবার দেখাদেখি আমরাও সেইরকম করার চেষ্টা করলাম এবং বলাই বাহুল্য চাল সেদ্ধ করতে মর্মান্তিকভাবে ব্যর্থ হলাম। আরেকটা কুন্ডতে দেখি সবাই নেমে হট ওয়াটার বাথ নিচ্ছে। সেটা দেখেই সাধুবাবা মোটামুটিভাবে তার শাল সোয়েটার নিয়েই সেখানে ঝাঁপিয়ে পড়তে গেলেন। আমি কোনওমতে ওনাকে নিরস্ত করে পানির  অবস্থা পর্যবেক্ষন করলাম, উনি আবার সেদ্ধ না হয়ে যান। তাপমাত্রা খুব বেশি না কিন্তু কেমন যেনো ময়লাটে কালচে ধরনের পানি। তার অপর আমি সাঁতার জানি না, তাই  সেখানে নামার সাহস করলাম না, আমার সহযাত্রী একাই সেখানে স্নান করে দুজনের পূন্য সঞ্চয় করে নিলেন। তারপরে পূজা দিয়ে, আলুপরোটা দিয়ে দ্বিতীয় ব্রেকফাস্ট সেরে, মন্দিরের আশেপাশে একটু ঘোরাঘুরি করে আমরা ফিরতি ট্রেকিং শুরু করলাম। 
ছবি- সাধুবাবার মর্ত্যে অবতরন!

ছবি-আরেক ভদ্রলোক- 'কান্ডি'তে

আগেই শুনে এসেছিলাম, গরমের সময় গাড়োয়াল হিমালয়ের এই অঞ্চলটার আবহাওয়ার একটা আজব বৈশিষ্ট আছে, প্রায় রোজই দিনের মাঝমাঝি সময় আকাশজুড়ে মেঘ করে- আর মোটামুটি মাঝারি ধরনের একটা বৃষ্টি হয়। আজকেও সেইরকম হলো, তবে অন্যসবকিছুর মতো না হলেও এইজন্যে আমরা দুজনেই প্রস্তুত ছিলাম- ওয়াটারপ্রুফ জ্যাকেট আর মেড ইন বাংলাদেশ অ্যাটলাস ছাতা নিয়ে!  
উঠতে যতটা কষ্ট আর সময় লেগেছিলো, নেমে আসতে বেশি সময় লাগলো না, পুরো পথটাই উতরাই, চড়াই নেই বললেই চলে। তারপরে আবার জিনিসপত্র গুছিয়ে, জীপে চ্যাপ্টা হয়ে দুপুরবেলা হনুমানচটি পৌঁছানো। এরপরের গন্তব্য গঙ্গোত্রী, আর আজকের যাত্রা শেষ করতে হবে উত্তরকাশীতে, এখান থেকে প্রায় একশ চল্লিশ কিমি দূরে। এখনো পর্যন্ত বৃষ্টি থামার কোন লক্ষ্মন নেই। কিন্তু সূর্য ডোবার পরে উত্তরাখন্ডের পাহাড়ি রাস্তায় কোন গাড়ি চলাচল করে না। তাই ঝুম বৃষ্টি মাথায় নিয়েই আবার যাত্রা শুরু হলো। 
 

I been walkin' the road,
I been livin' on the edge,
Now, I've just got to go
Before I get to the ledge.
So I'm going,
I'm just going,
I'm gone.
- Bob Dylan  1973


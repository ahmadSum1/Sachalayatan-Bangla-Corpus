ইতিহাসপাতাল [পর্ব ৫]



ইতিহাসপাতাল মানে হলো হাসপাতালের ইতিহাস। ব্যপারটা ইতিহাসের হাসপাতালও হতে পারে। । আবার হয়তো এইটা পাতালের হাসপাতালের ইতিহাস।   ইতিহাসপাতাল ওইরকমই কিছু একটা আরকি। আসলে  হাড় ভাঙ্গার হাসপাতালে নিজের হাড় ভেঙ্গে অন্যের হাড় জোড়া দেয়ার কাজ করার মাঝে মাঝে  অনেক মজার মজার ব্যপারস্যপার ঘটে। ইতিহাসপাতাল সেইগুলোরই টুকরো গল্প।  
বছরচারেক আগে, এইরকম গনগনে গরমের একটা  দিনেই- ইমার্জেন্সি অপারেশন থিয়েটারে সকালবেলার শিফটে ডিউটি।  এক বয়স্ক  ভদ্রলোক পিছলে পড়ে কোমরের হাড্ডি আর সাথে হাতের কবজির হাড্ডি ভেঙ্গে এসেছেন। কোমরের হাড্ডিতে পরে  বড়সড় অপারেশন লাগবে, প্লেট স্ক্রু দিয়ে ফিক্স করতে হবে।   হাতের কবজির ভাঙাটাও খারাপ।  তবে কেটে অপারেশন না করে, ওনাকে অজ্ঞান করে, হাড়ের ভাঙা টুকরোগুলো  ইমেজ ইনটেনসিফায়ারে (এক ধরনের লাইভ এক্সরে মেশিনে) দেখে  টেনেটুনে জায়গামতো বসিয়ে প্লাসটার করে দিলেই হয়তো  হয়ে যাবে। এইটা আমরা এখনই করার পরিকল্পনা করলাম, ওনাকে অজ্ঞান করে এইটা করা হবে, নাহলে উনি প্রচণ্ড ব্যথা পাবেন, আমাদের রিডাকশন (হাড়ের ভাঙা টুকরো টেনে ম্যানিপুলেট করে  জায়গামতো নিয়ে আসা) -ও ঠিকমতো হবে না।   
গিয়ানজামটা লাগলো ওনার কোমরের ভাঙা নিয়ে, যেহেতু ওইখানে ভেতরে ব্লিডিং হচ্ছে, ওনাকে এক রক্ত না দিয়ে অজ্ঞান করা যাচ্ছে না। সাথের এনেস্থেসিস্ট ভাই আপত্তি করছেন।  এইরকম ভাঙায় আগেই এক ইউনিট রক্ত দেয়ার ব্যপারটা অবশ্য ইউজুয়াল প্রোটোকলের মধ্যেই পড়ে।  দিয়ে নিলে ভালো, না দিলেও ক্ষতি নাই কিন্ত পেশেন্টের শকে চলে যাওয়া একটা ঝুঁকি থাকে, অজ্ঞান করা থাকলে সেই শক  ম্যানেজ করা অনেক ঝামেলা। 
ওনার রক্তের গ্রুপিং করে আনা হলো। সেইটা দেখা গেলো বি নেগেটিভ। বেশ দুষ্প্রাপ্য একটা গ্রুপ। হাসপাতালের ব্লাড ব্যাংকে নেই, ভদ্রলোকের সাথে আত্মীয়স্বজনেরও কার এই গ্রুপের রক্ত নেই। তার ভার্সিটিপড়ুয়া এক ছেলের এক বন্ধুকে ডেকে আনা হলো, তার বি নেগেটিভ গ্রুপের রক্ত। কিন্ত ঝামেলা পাকালেন রোগি নিজেই, উনি এই ছেলের রক্ত নিবেন না। কারণ ছেলেটা হিন্দু। কোন হিন্দুর রক্ত ওনার শরীরে ঢুকুক,  এইটা উনি চান না  (ভদ্রলোক  এক্সাক্টলি, একেবারে  অক্ষরে অক্ষরে, আগের লাইনের এই কথাগুলো বলেছিলেন)  
আমরা পড়লাম মহাবিপদে। একে তো ওনার হাতের ব্যপারটা ইমার্জেন্সি, অজ্ঞান করে করলে এখনই  করতে হবে। রক্তের জন্য বেশিক্ষণ  অপেক্ষাও করা যাচ্ছে না। আবার  উনিও নাছোড়বান্দা- এই ছেলের রক্ত উনি নিবেন না।  তার পরিবারের লোকেদের  অনেক জোরাজুরির পরেও যখন ওনাকে সেই রক্ত নেওয়ানো গেলো না, আমরা রক্ত না দিয়েই  অজ্ঞান করার সিদ্ধান্ত নিলাম।  উনি যে রক্ত নিতে রিফিউজ করছেন- এর সমস্ত ঝুঁকি ইত্যাদি তাকে জানানো হয়েছে,  স্পেশালি এই কথাটা লিখিয়ে তার আর তার ছেলেদের সইসাবুদ নিয়ে আমরা হাতের রিডাকশন করার জন্য তৈরী হলাম।  
ভদ্রলোককে টেবিলে শোয়ানোর পরে, মুখে অক্সিজেন মাস্ক ইত্যাদি এঁটে ফেলে যখন তার হাতের শিরায় অজ্ঞান করার ওষুধ আস্তে আস্তে দেয়া হচ্ছে,  উনি আস্তে আস্তে নিস্তেজ হয়ে পড়ছেন, ঠিক সেই সময়টায় আমি তাঁকে বললাম- বুচ্ছেন আংকেল, আমি তো বটেই, ওই যে 'অজ্ঞান পার্টি'র যেই ভদ্রলোক আপনাকে অজ্ঞান করছেন- (মানে আমাদের অ্যানেস্থেসিস্ট ভাইয়া) উনিও কিন্তু হিন্দু।  
আর ঠিক সাথে সাথেই ,ভদ্রলোকের নিস্তেজ হতে হতে প্রায় বন্ধ হয়ে যাওয়া চোখ দপ করে খুলে গেলো। আর সেই বিস্ফোরিত দৃষ্টি দিয়ে  আমাদের অ্যানেস্থেসিস্ট ভাইয়ার দিকে তাকাতে তাকাতেই উনি অজ্ঞান হয়ে গেলেন।   
________________________________________________________________
জুন ২, রাত সাড়ে এগারোটা 
১
পাদটীকা১. পুনশ্চ এক- যারা এখন আমাকে একজন নির্দয় পাপিষ্ঠ কসাই ঠাউরে বসেছেন তাদের জ্ঞাতার্থে জানাই,  আমিও বুঝি ওইসময় কথাটা বলা ঠিক হয় নাই। বেচারা পুরো অজ্ঞান থাকার সময়টাতেই একটা দুশ্চিন্তা নিয়া অজ্ঞান থাকবে। খুব বাজে ব্যপার হয়েছে সেইটা। কিন্ত আমি এমনই।  কি আর বলবোহ! 
পুনশ্চ দুই-  পরের দিন সকালবেলা রাউন্ডে গেলাম ভদ্রলোকের খবর নিতে আর কোমরের অপারেশনের শিডিউল ঠিক করতে।   গিয়ে শুনি উনি কেবিনে তেলাপোকার উপদ্রবে অতিষ্ঠ হয়ে পান্থপথের এক পাঁচতারা হাসপাতালে চলে গেছেন। আমি একবার ভাবলাম, ওইখানে গিয়ে তাকে বলে আসবো কি না- রিউমার আছে যে ওই হাসপাতাল একদল ফান্ডামেন্টালিস্ট ক্রিশ্চিয়ান ইভানজেলিস্ট গ্রুপ পরিচালনা করে।  পরে অবশ্য নানা গিয়ানজামে আর যাওয়া হলো না। 



পরিক্রমাঃ দ্য ট্রাভেলগ [চতুর্থ পর্ব] 



By the rivers dark
I wandered on.
I lived my life
in Babylon.      
-Leonard Cohen                 
অতিআধুনিক এবং অতিবুদ্ধিমান অন্য অনেকের মতোই আমিও কখনো ছোট মাছ আর সবু্জ-হলুদ সবজি খাই না। তাই আমি যে অন্ধকারে কম দেখি এতে আর অবাক হবার মতো কিছুই নেই। উত্তরকাশীতে পৌঁছালাম সন্ধ্যার অনেক পরে- আর গিয়েই পড়লাম একেবারে টিপিক্যাল ঢাকাইয়া লোডশেডিং এর ভেতরে। আবছা আঁধারে ঠোক্কর খেতে খেতে কোনমতে একটা থাকার জায়গা খুঁজে বের করা হলো। 
আশির দশকের মাঝামাঝি পর্যন্ত উত্তরকাশী ছিলো গঙ্গোত্রী আর আরও উত্তরের গন্তব্যগুলোর পথে শেষ বড় শহর। বরুণা আর অসি এই দুটো নদীর মাঝখানের শহরটাকে বুড়ো হিউয়েন সাং ডেকেছিলেন ব্রহ্মপুর বলে। কাশীর মতো এখানেও বিশ্বনাথ (শিবের আরেক নাম) এর মন্দির আছে। এই শহরের নাম উত্তরকাশী (মানে উত্তরের কাশী) হবার কারণটা বেশ ইন্টারেস্টিং। কোন এক সময় দেবতা আর দানবদের মাঝে যুদ্ধে দেবতারা তেমন একটা সুবিধা করে উঠতে পারছিলেন না। তখন তারা কাশী ছেড়ে হিমালয়ের এই কোনায় 'কৌশলগত পশ্চাদপসরন' করেছিলেন। এখন বাসের রাস্তা একেবারে গঙ্গোত্রী পর্যন্ত চলে গেলেও এই শহরটার গুরুত্ব খুব একটা কমেনি। কারণ নভেম্বরের শুরু থেকে এপ্রিলের শেষ পর্যন্ত গঙ্গোত্রীর রাস্তা বন্ধ থাকে। সেই সময়টাতে উত্তরকাশীই হচ্ছে এই অঞ্চলের সবচেয়ে 'হ্যাপেনিং প্লেস'।  
আমি অবশ্য শহরটা খুব বেশি ঘুরে দেখার সুবিধা করতে পারলাম না। একে তো সন্ধ্যার পর থেকেই ভয়াবহ ঠান্ডা পড়তে শুরু করলো, আর তারপরে সাতটা বাজতেই দেখি রাস্তাঘাট প্রায় জনশূন্য। আমার সহযাত্রী ততক্ষনে লেপের নীচে সমাধিস্থ হয়ে গেছেন- আমারো সেইরকমই প্ল্যান ছিলো তারপরেও শাল মুড়ি দিয়ে গঙ্গার (যার এখনকার নাম ভাগিরথী) আশেপাশের ঘাটগুলোতো একটু ঘুরে বেড়ালাম। একটা জায়গায় দেখি আগুন জ্বালিয়ে ঘিরে বসে হারমোনিয়াম খোল করতাল বাজিয়ে বেশ জমজমাট গানবাজনা হচ্ছে। ভাষাটা হিন্দি না- তবে খুব কাছাকাছিই কিছু একটা হবে। কয়েকটা শব্দ বুঝতে পারছি- কিন্তু ভাষা কখনোই সঙ্গীতসাধনার ক্ষেত্রে বড় কোন বাধা না। কতক্ষণ তাদের সাথে বসে মাথা নেড়ে নেড়ে, মাঝে মাঝে তাল ঠুকে সমঝদারের মতো সঙ্গীত উপভোগ করলাম। ভদ্রলোকেরা আবার গানের মাঝেই 'ঘাস' এর কল্কেতে ধুমসে টান দিচ্ছেন। কয়েকবার আমাকেও সাধলেন। হাত জোড় করে বিনীতভাবে তাদের অফার প্রত্যাখ্যান করলাম। কিছু না বললে আবার অভদ্রতা হয় ভেবে বললাম- নো থ্যাঙ্কস- আই ডোন্ট স্মোক। ছোকরামতন একজন আবার আমার দিকে একটু অবজ্ঞার দৃষ্টিতে তাকালেন- ভাবখানা এমন - রে তথাকথিত সভ্য শহুরে বর্বর- তুই জানিস না তুই স্বয়ং মোক্ষকেই প্রত্যাখ্যান করলি... ভ্রান্ত দুর্ভাগা পাপিষ্ঠ! 
গত কয়েকদিনের পরিশ্রম আর হেজিমনির ফলস্বরুপ রাতের ঘুমটা হলো একেবারে সেইরকম- তাই সকালবেলা স্বাভাবিকভাবেই আমাদের বাস মিস করলাম। এরপরে ঠিক করা হলো একটা শেয়ার ট্যাক্সিতে আমরা গঙ্গোত্রীর দিকে রওনা দেবো। এইসব  জোগাড়যন্ত্র করে যাত্রা শুরু করতে করতেই আমাদের প্রায় দশটা বেজে গেলো।  
উত্তরকাশী থেকে গঙ্গোত্রী যাবার পথটাকে শুধু দুটো শব্দ দিয়েই প্রকাশ করা যায়-  ভয়ঙ্কর আর সুন্দর। দুপাশে উঁচু পাহাড়, যেগুলোকে মোটামুটিভাবে পর্বতশৃঙ্গ বলে চালিয়ে দেয়া যাবে। গিরিখাতের মাঝে নদী, আর প্রায় পুরো পথটাই এর পাশ দিয়ে, মাঝে মাঝে শুধু কয়েকটা টানেল আছে। একটু পর পরই ভূমিধসের চিহ্ন চোখে পড়ছে।  

ভাগিরথী এবং ভূমিধস

যে পথে এলাম... 
একটুখানি দূরে গিয়েই একেবারে তাজা একটা পাথরের ধ্বস চোখে পড়লো, বোঝা গেলো এটা প্রাকৃতিক না, ডিনামাইটের কাজ! আর তারপরেই দেখি নদীর পাড় বেঁধে বেশ একটা ভাঙচুরের কাজ চলছে, হেজেমনি দেখে মনে হলো  হাইড্রোইলেক্ট্রিক প্রজেক্টের কাজ হতে পারে। বড় বড় করে ছবি তোলা নিষেধ লেখা থাকলেও চটপট কয়েকটা ছবি তুলে নিলাম।  

নদীশাসন
আমরা যতই এগিয়ে যাচ্ছিলাম আশেপাশের দৃশ্য খুব দ্রুত বদলে যাচ্ছিলো। পথ যখন নিচু উপত্যকার মাঝে- তখন আশেপাশে ঘন বন, কিন্তু যেই আমরা একটু উঁচুতে উঠছি- গাছপালা ক্রমেই কমে যেতে লাগলো। আমি প্রথমে ভেবেছিলাম ডিফরেস্টেশন কি না। কিন্তু আমাদের সারথি পরে বুঝিয়ে দিলেন আমরা এখন প্রায় উচ্চ হিমালয়ের অংশে ঢুকে পড়েছি। গাছপালা এখন থেকে কিছু কমই থাকবে। 

এইখানে একটা সাইনবোর্ড ছিলো- যাতে লেখা এই জায়গাটা সাড়ে আট হাজার ফিট উঁচুতে।

নিঃসঙ্গতা!  
হরশিল নামের গ্রামটায় পৌছলাম দুপুরের ঠিক আগে আগে। প্রায় ছাব্বিশ'শো মিটার উচুতে অবস্থিত এই ছোট্ট জায়গাটাতে প্রথম দেখাতেই পছন্দ হয়ে যাবার কারণ আর কিছু না- দিগন্তজুড়ে বিছিয়ে থাকা পর্বতমালা আর আশেপাশের আপেলের বাগান! পরে জানলাম তিন বা প্রায় চারপাশে পাহাড়ে ঘেরা এইরকম উঁচু উপত্যকাকে বলে 'বুগিয়াল'। এই অঞ্চলে সুবিখ্যাত বুগিয়াল হচ্ছে 'ভ্যালি অফ ফ্লাওয়ার্স', যেটা এখন একটা ইউনেস্কোর সংরক্ষিত এলাকা।  

হরশিল- গ্রামের ঠিক বাইরে।
হরশিল পার হয়েই পথে পড়লো একটা চেকপোস্ট আর ক্যান্টনমেন্ট। চিনের সীমান্ত খুব কাছে হওয়ার কারণেই মনে হয় এইদিকে সামরিক উপস্থিতি একটু বেশি মনে হলো। আমরা যখন চেকপোস্টে অপেক্ষা করছি তখন দেখি আশেপাশে অনেক বিশালাকৃতির শাদা ময়লাটে পাথর। প্রথমে ভাবলাম মার্বেল্ টাইপের কিছু হবে, কিন্তু ভালোমতো খুঁটিয়ে দেখে বুঝতে পারলাম এগুলো আসলে গত শীতের রয়ে যাওয়া বরফ! এখনো পুরোপুরি গলে যায়নি- ওপরে ধূলোর আস্তর পড়ে পাথরের বিভ্রান্তি সৃষ্টি করছে।

পথে চোখে পড়লো এক একাকী পথিককে।

গঙ্গোত্রী পৌছলাম বেলা দুইটার দিকে- ততক্ষনে দেখি উত্তর আকাশে মেঘ জড়ো হওয়া শুরু করে দিয়েছে। গত কয়েকদিনে এইদিকের আবহাওয়ার ভাবগতিক অল্পস্বল্পবুঝে গেছি, তাই খুব একটা অবাক হলাম না। তাড়াতাড়ি করে ঝোলাবোঁচকা গুছিয়ে আশ্রয়ের সন্ধানে বের হয়ে পড়লাম।  

গঙ্গোত্রীর প্রথম দর্শণ! 
৩০৫০ মিটার উঁচু গঙ্গোত্রীতে একটামাত্র প্রধান সড়ক, এর দুপাশের কিছু দোকানপাট, বিশাল একটা পার্কিংলট সহ বাসস্ট্যান্ড, গঙ্গাদেবীর মন্দির আর পুল পেরিয়ে নদীর ওপাশে কিছু আশ্রম আর ধর্মশালার বেশি কিছু না থাকলেও এইরকম গমগমে একটা শহর আমি খুব কমই দেখেছি, বিশেষ করে এটা এইরকম দুর্গম একটা জায়গায়। ইলেক্ট্রিসিটি অবশ্যই আছে- আর প্রথমেই যে জিনিসটা দেখে মন ভালো হয়ে গেলো সেটা হচ্ছে একটা পিজার দোকান! ধন্য সেই শেফ যে গাড়োয়াল হিমালয়ে দশহাজার ফিট ওপরে পিজা বানাচ্ছে! ঠিক করে ফেললাম একটু পরে এসেই গোটাকতক পিজা খেয়ে ফেলতে হবে। (গোটাকয়েক স্লাইস কিন্তু না- এইটা খুব খিয়াল কইরা...)   
একটু খুঁজেটুজে চলনসই একটা জায়গায় থাকার জায়গা ঠিক করা হলো- একটা গেরুয়া রঙের তিনতলা বাড়িতে। বাড়ির রঙ পরিবেশের সাথে একেবারে খাপে খাপে মিলে যায়- একেবারে ব্লেণ্ডিং ইন যাকে বলে। এখানেও আমরা দেখলাম একমাত্র  অতিথি- তাই তিনতলায় (আদতে একতলা- পাহাড়ের ঢালে বলে বাকি দুই তলা নীচে) একটা রুম উইথ এ ভিউ বেছে নেয়া হলো। 

এটাই ছিলো আমাদের আশ্রয়স্থল! 

আশেপাশে 

এটা একটা শহরের দিগন্ত! 
পৌরাণিকমতে গঙ্গোত্রীতে গঙ্গা নদীর উৎসস্থল, তিনি স্বর্গ থেকে এখানেই মর্ত্যে নেমেছিলেন। কিন্তু গঙ্গার নিচের দিকে নামার প্রবল স্রোতে পৃথিবীর ধ্বংস হয়ে যাবার একটা সম্ভাবনা দেখা দেয়। তখন শিব তার জটার প্যাঁচের মধ্য দিয়ে গঙ্গাকে ধারণ করেছিলে (শক অ্যাবজর্বার আরকি ) কিন্তু জিওগ্রাফিকালি গঙ্গার আসল উৎস এখান থেকে উনিশ কিলোমিটার দূরে প্রায় ৪৩০০ মিটার উঁচুতে গোমুখ হিমবাহ থেকে। ধারণা করা হয় সুদূর অতীতে হয়তো হিমবাহের ব্যাপ্তি এই পর্যন্তই ছিলো- উষ্ণায়ণের কারণে হিমবাহ পেছনে সরতে সরতে আজকের জায়গায় গিয়ে ঠেকেছে। আর এর পক্ষে প্রমাণও আছে- দেখা গেছে যে এখনও গোমুখ বছরে প্রায় তিরিশ মিটার করে পেছনে সরে যাচ্ছে।  

মন্দিরের ঘাটে- দূরে দেখা যাচ্ছে গঙ্গোত্রী ২, সুদর্শন আর মাতৃ শিখর 
দুপুরের পরে যথারীতি বৃষ্টি শুরু হলো। তবে এই ঝিরঝিরে বৃষ্টি আমাদের আটকে রাখতে পারলো না।  আমরা অ্যাটলাস ছাতা বাগিয়ে ধরে নগর পরিভ্রমণে বের হয়ে পড়লাম। শহরের ঠিক মাঝখান দিয়ে ভাগীরথি নদী একে দুভাগে ভাগ করে ফেলেছে, ওপরে শুধু একটা পলকা লোহার সেতু, যেটাতে কোন গাড়ি চলে না। তাই শহরের একদিক গাড়ি আর বাসের ভিড়ে ঠাসাঠাসি হলেও অন্যদিকটা অস্বাভাবিক শান্ত আর শুনশান। পাহাড়ের ধাপে ধাপে খুব ছাড়াছাড়াভাবে সব বাড়িঘর- বেশিরভাগই কোনো না কোনো সাধুগোষ্ঠীর আড্ডা, তাই বেশ একটা তপোবন ভাব চলে এসেছে। একটু দূরে গিয়েই দেখতে পেলাম অসাধারণ সুন্দর একটা জলপ্রপাত, যার নাম সূর্যকুন্ড প্রপাত। 

পাহাড়ি পথ অনেক জায়গায় সিমেন্ট দিয়ে বাঁধানো, কার মাথায় যে এইরকম বুদ্ধি এসেছিলো জানি না- কারণ এই টিপটিপে বৃষ্টিতে মসৃণ পথ ভিজে বেশ পিছল হয়ে আছে। কয়েকবারই উৎরাই নামার সময় পড়তে পড়তে বেঁচে গেলাম, কিন্তু আমার সহযাত্রী একবার পা মচকে ফেললেন। এওপরে বৃষ্টির ধারও একটু বেড়ে গেলো। তাই সেইবেলার মতো নগরপরিভ্রমণ স্থগিত রেখে ফিরে আসা হলো। বৃষ্টিময় কনকনে বিকেলটা কাটালাম ধর্মশালার রান্নাঘরে কম্বল মুড়ি দিয়ে বসে দ্য টু টাওয়ার্স পড়তে পড়তে, ফ্রোডো আর স্যাম এমিন ম্যুইল এর গোলকধাঁধায় আটকা পড়ে ঘুরপাক খাচ্ছে- এইদিকে মেরি আর পিপিন এমআইএ!  খুবই দমবন্ধকর অবস্থা! 
সন্ধ্যাবেলা গঙ্গার ধারে আরেকবার আরতি দেখা হলো। কিন্তু সেই মাহেন্দ্রক্ষনে আমার ক্যামেরার গোলযোগ শুরু হওয়ার কারণে কোন ছবি তোলা গেলো না। ফিরে এসে দেখি কারেন্ট নেই, শুনলাম সন্ধ্যার পরে নাকি মন্দির এবং তৎসংলগ্ন এলাকা ছাড়া সব জায়গায় বিদ্যুৎ সরবরাহ বন্ধ করে দেয়া হয়। আমি বুঝতে পারলাম না এই শীতের জায়গায় তাহলে শুধু দিনের বেলায় লোকজন কারেন্ট দিয়ে করেটা কি?  
করার কিছু আর নেই- তাই আমরা পরেরদিনের গোমুখ যাত্রার প্ল্যান কষতে বসলাম, কিন্তু কেয়ারটেকার একটা খুব খারাপ খবর দিলো- আজকে বিকেলের বৃষ্টিতে গোমুখের রাস্তায় ধ্বস নেমেছে। একটা সুইডিশ পর্বতারোহী দলের কু্লিরা তাদের মালপত্র নিয়ে ফেরত এসেছে, তারাই খবর নিয়ে এসেছে। আর সুইডিশরা তাদের কাঁথাকম্বল ছাড়াই নাকি আটকা পড়েছে ভোজবাসায়- গোমুখের পথে প্রায় দশ কিমি ওপরে, ধসের কারণে ওরা নেমে আসতেও পারছে না। কালকে সকালের আগে পরিস্থিতি কি সেটা ঠিকঠাক বোঝা যাবে না। তাই দুশ্চিন্তা করতে করতেই রান্নার আয়োজন শুরু করতে হলো। কেয়ারটেকার নিজেই বাবুর্চি হলেও সব যোগাড়যন্ত্র আমাদেরই করতে হবে।। এরপরে রান্নাবান্নার মাঝখানেই আমার 'নিরামিষ ক্যান, কতকাল আর ঘাসপাতা খামু, ডেজার্ট নাই ক্যান, খামু না'-  জাতীয় ঘ্যানঘ্যানানিতে বিরক্ত হয়ে সেই অমিতপ্রতিভাবান বাবুর্চি কেরোসিন স্টোভে যে বিশ মিনিটের মাঝে একটা কেক বানিয়ে ফেললো- সেইটা দেখে আমরা হতবাক হয়ে সেই মহান সৃষ্টি স্বর্গপিষ্টক খেতে 'প্রায়' ভুলে গেলাম! 
আমি ঘড়ি পরি না, তাই ঘুটঘুটে অন্ধকারে কখন যে ঘুম ভাঙলো সেটা বুঝলাম না, কিন্তু মনে তার থেকেও বড় প্রশ্নের উদয় হলো- ঘুমটা ভাঙলো কেন? আমার ইনসমনিয়াটাইপের একটা সমস্যা থাকলেও একবার ঘুমিয়ে পড়লে আমাকে জাগাতে পারে এমন শক্তি আমার মাতৃদেবী ছাড়া আর কারো নেই। অন্ধকারের মাঝে কতক্ষণ চেয়ে থাকলাম। আর একটু পরেই কারণটা ধরতে পারলাম, আমার অল্প শ্বাসকষ্ট হচ্ছে! বলতে দ্বিধা নেই- একটু ভয়ই পেয়ে গেলাম। একটা সময় আমার অ্যাটপিক অ্যাজমা ছিলো।শ্বাস নিতে না পারার আতঙ্ক আমার খুব ভালোমতোই চেনা।  
অ্যাল্টিচিউড সিকনেস, বা উচ্চতাজনিত অসুস্থতা সাধারণত হয় পঁচিশ'শ মিটার বা আট হাজার ফিট ওপরের জায়গাগুলোতে, এর অন্যতম কারন  কেউ যদি হঠাৎ করে একটা উঁচু জায়গা, যেইখানে বাতাসের চাপ অনেক কম সেখানে চলে আসে। কিন্তু সবার সবসময় এটা যে হবে তা কিন্তু না। এমনকি গঙ্গোত্রীতেও এটার কথা খুব একটা শোনা যায় না।  লোকজন সাধারণতঃ ট্রেকিং করেই আগেকার দিনে এইসব অঞ্চলে আসতো- ফলে অ্যাক্লাইমেটাইজেশন, মানে উচ্চতার সাথে শরীরকে সইয়ে নেবার যথেষ্ট সুযোগ থাকতো। কিন্তু আজকাল গাড়ির রাস্তা হওয়াতে এমনও হয়েছে যে লোকজন হরিদ্বার বা হৃষিকেশ থেকে কয়েক ঘন্টার মধ্যেই তিনহাজার মিটার ওপরে গঙ্গোত্রীতে চলে আসে- অনেকটা যেমন আমি এসেছি। তাই অনেকের খুব মৃদু কিছু সমস্যা দেখা দেয়। আমারো মনে হয় এইরকমই কিছু একটা হয়েছে।  
তীব্র শীতের কারণে জানালা সব বন্ধ। তাই একটু তাজা বাতাসের আশায় একটা খুলে বাইরে উঁকি দিলাম- আর যা দেখলাম তার জন্য আমি মোটেও তৈরি ছিলাম না।  
সবকিছু একটা অপার্থিব নীলচে আলোয় ঢাকা- কিসের আলো কে জানে- তবে জ্যোৎস্না না এটা আমি মোটামুটি । আমি সবকিছুই একদম পষ্ট দেখতে পাচ্ছি- ঘন পাইনের বন, পেছনে একটা ঝর্না, বাজারের একটা অংশ, মন্দিরের চূড়া, দুরের পর্বতচূড়া আর নদীর অনেকখানিই, কিন্তু সব নীল। মনে হয় একটা নীল রঙের ফিল্টারের ভেতর দিয়ে সবকিছু দেখছি। ঘটনা কি একটু সরেজমিনে দেখার জন্যে তাড়াতাড়ি জুতো পরে মাথায় টুপিটা চাপিয়ে বাইরে এলাম। সাথে সাথে প্রচন্ড ঠান্ডা একটা বড়সড় ধাক্কামতন দিলো। চৌবাচ্চার পানির ওপর পাতলা একটা বরফের আস্তর পড়েছে। তারপরেও টলতে টলতে ধর্মশালার উঠোনে গিয়ে দাঁড়ালাম- যার শেষ হয়েছে একটা ঢালে।   
আলোটা তারার আলো। আমি জানতাম না নক্ষত্রের আলো এত তীব্র হতে পারে। আকাশ ভরা সহস্র কোটি তারা। বিশ্বচরাচর যেনো মিটমিটে আলো দিয়ে ধুয়ে দিচ্ছে। আকাশের একপাশ থেকে আরেকপাশ থেকে একটা তারার সরণি বিছিয়ে আছে। আগে কখনো না দেখলেও ঠিকই ধরে ফেললাম এটাই ছায়াপথ, যাকে বৈদিক বুড়োরা বলেছেন আকাশগঙ্গা। আমি জ্যোতির্বিজ্ঞানের কিচ্ছু জানি না, কোনটা ধ্রুবতারা কোনটা লুব্ধক কিচ্ছু চিনি না। আকাশে জিনিসপত্রের মাঝে খালি চাঁদটাকেই চিনি। নিজের অজ্ঞতার জন্য মন খারাপ হলো- খুব অল্প সময়ের জন্যে, তারপরেই মনে হলো কি প্রয়োজন এতো জ্ঞানের? কি দরকার এসবের? 
রেলিজিয়াস্ এক্সপেরিয়েন্সের কথা লোকজন প্রায়ই বলে,  কিন্তু সেইটা কি জিনিস আমি জানি না। তারপরেও পুরোনো ঢাকার ভ্যাপসা এঁদো গলির আবর্জনা বা ধানমণ্ডির অনেকটা অশালীনরকমের ট্রাফিক জ্যামের থেকে হাজার মাইল দূরে এই ধর্মশালার উঠোনে দাঁড়িয়ে আমার মনে হয় সেইরকমেরই কিছু একটা হলো। 
ব্যক্তিগতজীবনে আমি খুবই প্রতিহিংসাপরায়ণ মানুষ। আমি সহজে কিছু ভুলে যাই না, তা সে ছোটবেলার অন্যায়ভাবে পাওয়া কোন শাস্তিই হোক, বা এই বুড়োবয়সেরই অন্য কোন অপমান। সবসময়ই ভাবি একদিন আমারও দিন আসবে। সব্বাইকে গুনে গুনে সবকিছু আমি ফিরিয়ে দেবো। কিন্তু তারপরেও আমি এই নক্ষত্রের আলোতে স্নান করতে করতে প্রতিহিংসার লিস্টে থাকা সবাইকে ক্ষমা করে দেয়ার সিদ্ধান্ত নিলাম। ক্লাশ ওয়ানের সেই শিক্ষিকাকে- যে বাঁ হাতে লিখতাম বলে আমার হাত মুচড়ে দিয়েছিলো, আমার ছোটবেলার সব দাঁতের ডাক্তারদেরকে- যাদের আমি এখনো অপছন্দ করি, কলেজের প্রিন্সিপালকে- যে জুতোয় পলিশ ছিলো না বলে রোদে দাঁড় করিয়ে রেখেছিলো,  ইউনিভার্সিটির সেই ভদ্রলোককে- যে বলেছিলো আমার একটা তুচ্ছ পরিচয়ের কারণে আমি তাদের ভার্সিটিতে ভর্তি হতে পারবো না, মেডিকেল কলেজের সেই শ্রদ্ধেয় শিক্ষকদের- যারা বলেছিলো আমি যদি কখনো পাশ করি তাহলে নাকি পুরো মেডিক্যাল কলেজ ধ্বসে পড়বে।
তাদের সব্বাইকে আমি ক্ষমা করে দিলাম। কারণ আজকে রাতে- এই তারার উঠোনে- এই অনন্ত ছায়াপথের নীচে- আমি ঈশ্বরের খুব কাছাকাছি। 
অ্যান্ড আই কাইন্ড অফ ফিল লাইক গড।         
তারপরে অন্ধকার ছায়াঢাকা পথের দিকে হাঁটা শুরু করলাম।    


শীত  



ওইদিন রাতে সুকুমারের নাটকগুলো রিভাইস দিচ্ছিলাম। গুরুর জন্মদিন উপলক্ষে তাকে একটু স্মরন করা আর কি। তো ‘ঝালাপালা’ এর মাঝামাঝি এসে দেখি আমার হাসি ঠিক আগের মত আসতেসে না, গত মিনিট পাঁচেক ধরে কেমন জানি শুকনামার্কা। সুকুমারের নাটকে শুকনা হাসির চে’ বড় ব্লাসফেমি আর মনে হয় নাই।  প্রথমে ভাবলাম নিশ্চয়ই খিদে পেয়েছে- খিদে পেলে আমার আবার মাথা কাজ করে না- (ইনফ্যাক্ট কারোরই করে না- মগজে গ্লুকোজ সরবরাহ কমে যায় তো- আর আমারটা আবার অতটা ফুয়েল এফিশিয়েন্ট না- এক্কেরে দুঃখজনক মাইলেজ)। 
ফ্রিজ খুলে খাবারদাবারের সন্ধান করতে গিয়েই পেয়ে গেলাম পায়েসের বাটি- দেখে কোদালের মত দাঁতগুলো বের করতে যাব- তখনি বুঝলাম কেন শুকনা হাসি হাসতে হচ্ছে। হাসতে হলে যেই জিনিসটার বেশি দরকার (মগজ আর দাঁত বাদে)- সেইটাতেই ঝামেলা। ঠোঁট ফেটে একাকার! বিরক্তিকর। এই ঠোঁট নিয়ে আর যাই হোক সুকুমার রায় পড়া যাবে না- রামগরুড়ের ছানা হয়ে ‘অরক্ষিত দেশ- অরক্ষিত মানুষ’ টাইপের মন খারাপ করা তথ্য দিয়ে ভরা কোন বই পড়তে হবে।    
বুঝতে পারলাম অবশেষে শীতকাল এসে গেছে।       
শীত আমার সবসময়ই পছন্দ। ভোরে স্বপ্নের মত কুয়াশা- সকালে কেমন হাল্কা মিষ্টি রোদ- দুপুরবেলা ঝকঝকে নীল আকাশ- দেখলেই মনে হয় ক্যামেরা নিয়ে বাইরে ঝাঁপিয়ে পড়ি- দারুন দারুন সব ছবি তুলে সচলের ক্যামেরাবাজদের গণআত্মহত্যা করতে বাধ্য করি। আর কোথাও বেড়াতে যেতে চাইলে এর চাইতে ভালো সময় আর আছে কি না জানি না। স্কুলে থাকতে নভেম্বরের মধ্যেই সব পরীক্ষা শেষ হয়ে যেত- তারপরে ডিসেম্বর আর জানুয়ারির অনেকটাই ছুটি- এইটা এখনও রক্তে মিশে আছে মনে হয়। ক্যালেন্ডারে নভেম্বর আসা মানেই প্ল্যান শুরু করো- ব্যাগ গোছাও- বাপমা-নানানানু-মামাচাচাদের ওপর পাথেয় সংগ্রহার্থে হামলা করো- । প্রতিবারই আমি কোথাও না কোথাও ঘুরতে যাই- এইবারও যাচ্ছি। আসলে শীত মানেই এখনো আমার কাছে ছুটি।  
আমার কাছে শীত মানে ছুটি, রোদ, কুয়াশা, ক্রিকেট, ওপেন এয়ার কনসার্ট (বারবিকিউ আর পিকনিক)… 
আর আরেকটা ব্যপার।   
বছরের অনেকটা সময় জুড়েই কিছু মহৎপ্রান মানুষজন লাফালাফি করতে থাকে- নানা রকম কথাবার্তা বলেন তাঁরা। আমি চুপচাপ শুনি- পত্রিকাতে পড়ি- হাসিমুখে টিভিতে দেখি- অক্ষম ক্রোধে কেউ হয়ত কেঁপেও উঠি মাঝে মাঝে।  
শীত যখন গুটি গুটি পায়ে এগিয়ে আসে- তখন বেশ মজার ব্যপার একটা আমি খেয়াল করি। এঁদের চোখমুখ কেমন জানি শুকিয়ে যায়- ময়শ্চারাইজারের অভাবেই নাকি কে জানে। মনে হয় একটু দিশেহারা ভাব। তাঁদের কথাবার্তাও একটু বেসামাল হয়ে পড়ে। এইরকম বাজে আবহাওয়ায় আবার কিছু হতচ্ছাড়া দুষ্টু লোকজনের উদয় হয়। তারা নানান আবজাব মিটিংফিটিং করে, মিছিল করে, উষ্কানীমূলক গানটান গায়- রক্তলাল-রক্তলাল- এইরকম আক্র্মনাত্মক যেগুলার লিরিক্স। ইন্টারনেট নামক তাগুতি জায়গায় কিসব লেখালেখি করে, অশালীন সব ঝাপসা শাদাকালো ফ্যাব্রিকেটেড ভিডিও পোস্ট করে দেয়।      
মহৎপ্রানদের এইসব একটুও ভালো লাগে না। কিন্ত নভেম্বরকে সরিয়ে ডিসেম্বর চলে আসলে তাঁরা আরও শুকিয়ে যান… হতচ্ছাড়া দুষ্টু লোকজনের সংখ্যা মনে হয় প্রতি বছরই বাড়ছে- ওদের চিৎকারে কান পাতা দায়। নাহ, এবছরের মত মহৎ কাজকর্ম শেষ- ভাবেন তাঁরা- এইবার শীতনিদ্রার সময় হয়েছে। কিন্তু এই হতচ্ছাড়াদের চেঁচামেচিতে শান্তিতে একটু ঘুমোবারও উপায় নেই। সারারাত খুব কষ্টে কাটে তাঁদের। কোনক্রমে ডিসেম্বর মাসটা পার করে দেন তাঁরা।     
নতুন বছর আসে- চোখে নতুন আশা, নতুন স্বপ্ন নিয়ে তাঁরা ঘুম থেকে জেগে ওঠেন। আড়মোড়া ভাঙ্গতে থাকেন। পুরনো সম্পর্কগুলো ঝালাতে শুরু করেন। কিন্তু সব শেষ করার আগেই হুড়মুড় করে ফেব্রুয়ারি চলে আসে- সাথে উল্লুকের মতো সেই আবারো হতচ্ছাড়া দুষ্টু লোকজন। এসেই কিসব বইএর বাজার নিয়ে হাউকাউ শুরু করে দেয়- আর বোকা মানুষজন এদের সেই ফাঁদে পা দেয়- কিসের কি এক মিনারে ফুল পর্যন্ত দেয় এরা! গত বছরের সব মহৎ অর্জন মোটামুটি আরব সাগরে ভেসে যাওয়ার উপক্রম হয়। গলা ছেড়ে কাঁদতে ইচ্ছে করে তাঁদের।  
সবকিছুরই শেষ আছে- শীতও একদিন শেষ হয়, মার্চ চলে আসে- আহ বসন্ত! তাঁদের খুব ভালো লাগে- তবে ছোট্ট একটা সমস্যা খচখচ করতে থাকে। মার্চ মাসের সময়টা আবার একটু অস্বস্তিকর- মানে খারাপই বলতে গেলে। চুপচাপ থাকাই শ্রেয় মনে করেন তাঁরা। সামনে তো আরো দিন আছে। হতচ্ছাড়া দুষ্টু উল্লুকগুলো আবার ঝিমিয়ে পড়বে- অন্যান্য বারের মতই। বোকা বাঙ্গালীগুলোও মনে রাখে না বেশিদিন। প্রতিবারই এমন হয়। এপ্রিল, মে, জুন আসবেই। শীতল, নিষ্পলক চোখে তাঁরা অপেক্ষা করতে থাকেন। 
তাঁরাও হয়তো ভুলে যান যে শীত আবারো আসবে। হতচ্ছাড়া দুষ্টু পাজি উল্লুকগুলোও আবার গাঝাড়া দিয়ে উঠবে। 
আমার কাছে শীত মানে ছুটি, রোদ, কুয়াশা, ক্রিকেট…  
ইস- সারা বছরই যদি শীতটা থাকতো!      


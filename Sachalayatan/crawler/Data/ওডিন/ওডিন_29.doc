পারো অনুভব করতে? 



১ 
সময়টা দুইহাজার সাতের গ্রীষ্ম, আমি ছিলাম ঢাকা থেকে প্রায় দুইহাজার কিলোমিটার দূরে, আটহাজার ফিট ওপরে মোটামুটি দুর্গম হিমালয়ের রামওয়ারা বলে একটা জায়গায়। দুপুরের আগে হাঁটা শুরু করেছিলাম কেদারনাথ বলে একটা জায়গার দিকে, চোদ্দ কিলোমিটার যাওয়ার কথা- সাতহাজার ফিটের মতন চড়াই ভাঙতে হবে, কিন্তু আপাতত অর্ধেকের একটু বেশি পথ গিয়ে টোটাল সিস্টেম শাটডাউন করার অবস্থায় চলে গেছে।  একপা'ও সামনে এগোবার মত অবস্থায় নেই।  কিন্তু সমস্যা হলো যে পেছনে ফিরে যাওয়ারও কোন উপায় নেই।  যদ্দুর চোখ যায় শুধু ঘোলাটে কুয়াশা। মেঘও হতে পারে, ঠিক বুঝতে পারছিলামনা। দৃষ্টিসীমা শুধু সামনের কয়েকটা কদম পর্যন্ত। মাথা তুলে ওপরে তাকানোর মতো শক্তিটুকুও নিঃশেষ হয়ে গেছে । এইরকম ক্লান্ত মনে হয় কখনো হইনি। তবে ক্লান্তির থেকেও বেশি হচ্ছে রাগ, নিজের ওপরে। একেবারে শিরদাঁড়া বেয়ে মাথার পেছনে ঊঠে আসছে ওইটা। একবার নিজেকে মোটকু জলহস্তি বলে গালিও দিলাম একটা! 
আরো খানিকক্ষণ  অমানুষিক চড়াই ভাঙ্গার পর কয়েকটা আধপাকা ঘরটাইপের জিনিস দেখা গেলো। চায়েরদোকান-ঘোড়ারআস্তাবল-সাধুদেরআড্ডা সবকিছুর এক আজব হাইব্রিড এস্টাবলিশমেন্ট! কোনমতে টলতে টলতে একটাতে গিয়ে উঠলাম।  এমন জোরে জোরে নিঃশ্বাস নিচ্ছিলাম যে দোকানি মনে হয় ভড়কে গেছিলো, আমি ক্যানভাসের ছাউনি সরিয়ে ঢোকার আগেই দেখি চা বানানো শুরু করে দিয়েছে। আর আমি বোঁচকাবুচকি ফেলে হাত পা ছড়িয়ে বসার আগেই হাতে গরম চায়ের একটা গেলাস ধরিয়ে দেয়া হয়েছে।  চা জিনিসটাকে আমি সবসময়েই সোমরসের কাছাকাছি কিছু একটা বলে দাবী করি।  তাই মিনিট পাচেকের মধ্যেই সিস্টেম পুরোপুরি ফাংশনাল। চুলার পাশেই গুটিসুটি মেরে বসে সবাই। আমিও ঠেলেঠুলে যায়গা করে নিলাম। ভাঙ্গাভাঙ্গা হিন্দিইংরেজিবাংলাইশারা মিলিয়ে টুকটাক আলাপ শুরু করলাম। আশেপাশের সবাই হয় ঘোড়ার সহিস নাহয় ছোটখাটো ব্যবসায়ী। বৃষ্টি, শীত আর কুয়াশার জন্য এইখানে একটু নাতিদীর্ঘ লাঞ্চব্রেক নিচ্ছেন।  আর স্বাভাবিকভাবেই প্রশ্ন এলো আমি কোত্থেকে এসেছি।    
'ঢাকা, বাংলাদেশ '- উত্তরটা দিয়েই মানসিক প্রস্ততি নিলাম আরো কিছু বলার জন্য, কারণ আমি জানি আমার দিকে কিছু প্রশ্ন আসি আসি করছে। এইটা একটা দেশ, বঙ্গাল মুলুক যাকে বলে। এইটা কলকাতা না। এইখানে বড় লোহার ব্রীজ (মানে হুগলি ব্রিজ মোস্ট প্রবাবলি) নাই, তবে আরেকটা বিরাট বড় ব্রীজ আছে।  সুন্দর একটা দেশ। একটা দারুণ সিবিচ আছে। বেঙ্গল টাইগার আছে। বাঘ মামা! এইগুলা জানোনা? ধুর মিয়ারা... 
কিন্তু এইসব প্রশ্ন এলো না। সবাই চুপচাপ চা, ম্যাগি নুডলস সুপ আর ডাল দিয়ে রুটি খাচ্ছে। মাঝে মাঝে শুধু দেয়ালের ফাক দিয়ে কনকনে হাওয়া এসে আমাকে কাঁপিয়ে দিচ্ছে। হঠাত একজন বলে বসলো, নাহ তোমরা দ্যাখায়া দিলা (এইরকমই একটা কথা ছিলো, আমি হিন্দি বুঝি খুব কম, আর সেই ভদ্রলোকও প্রপার হিন্দি না, হিন্দি মিশ্রিত গাড়োয়ালিতে কথা বলছিলেন)। আমি ইশারা করলাম যে বুঝিনাই, কেইসটা কি?   সে আবার বলে এইযে 'ম্যাচ' হইলো না। তামিম।  লেড়কা বহুত জবরদস্ত। বুঝে গেলাম কয়দিন আগেঈ হয়ে যাওয়া সেই বিশ্বকাপ ম্যাচের কথা হচ্ছে।  অনেকেই হাহা করে উঠলো! বহুত জবরদস্ত! বড়িয়া। একজন বলে গুড গুড। বাংলাদেশ। গুড। বয়স্কমত একজন আবার এগিয়ে এসে আমার পিঠ চাপড়ে দিলো।  দেখা গ্যালো একজন আবার মর্তুজা মানে মাশরাফির নামও জানে। জগাখিচুড়িমার্কা ভাষায় শুরু হয়ে গ্যালো এক ক্রিকেটিয় আড্ডা। আর বাংলাদেশি হিসেবে আমি পেলাম এক্সট্রা 'মলাই' দেয়া বিশাআল মগভর্তি চা। ছয় গেলাস চা আর মিনিট চল্লিশেক পরে যখন আমার নতুন হওয়া ক্রিকেটবোদ্ধা বন্ধুদের কাছ থেকে বিদায় নিলাম তখন কুয়াশা অনেকটাই কেটে গেছে। তবে ঠান্ডা আগের মতোই কনকনে ছিলো, আর আমি আবার সালমান খানের মতো শার্ট খুলে ঘুরে বেড়াতে পছন্দ করি না, নাহলে লোকজন আমার বুক টান টান করে হাঁটা দেখে উলটে পড়ে থাকতো!    
সেইদিন যা বুঝেছিলাম, এই সরল পাহাড়ি লোকগুলোকে যা মুগ্ধ করেছিল তা হলো সেইদিনের বাংলাদেশের  লড়াকু মনোভাব!  আর আমি মুগ্ধ হয়েছিলাম এই দুর্গম পাহাড়ের কোনায় কয়েকজন মানুষের মুখে আমাদের ছেলেদের নাম শুনতে পেয়ে।  ওরা আমাদের দেশটাকে চেনে! ওরা আমার দেশটাকে চেনে! আমার দেশ!  
দিন আবারো ঘনাইলো।  আমি পরিসংখ্যান বুঝি না, হারজিত বুঝি না, আমি খালি আমার ভাইয়েদের লড়তে দেখতে চাই। আমি জানি আমার ভাইয়েরা, আমার ছেলেরা দূরের একটা দেশে আবার আমাকে এইরকম বুক টান টান করে ঘুরে বেড়াবার সুযোগ এনে  দেবে। 
পারো অনুভব করতে?
পাদটীকা১. এইখানে এই লেখার সাউন্ডট্র্যাকটা আছে। লেখাটার শুরু হয়েছিলো একটা ফেসবুক স্ট্যাটাস হিসেবে- কিন্তু গানটা শুনতে শুনতে স্ট্যাটাস এক্টু বড় হয়ে গ্যালো আরকি। অসংলগ্ন কথাবার্তার জন্য লেখক মোটেও ক্ষমাপ্রার্থী না। আর গানটা অরিজিনালি রেকর্ড করা হয়েছিলো নিরানব্বই এর বিশ্বকাপের আগে- এইটা এইবার আবার রেকর্ড করা হয়েছে 



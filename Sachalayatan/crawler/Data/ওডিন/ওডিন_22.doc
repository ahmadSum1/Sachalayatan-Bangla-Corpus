মিক্সড টেপ 



সাইড 'এ'
মিক্সড টেপ জিনিসটার ব্যপারে আপনাদের ধারণা আছে কি না জানিনা। আমরা যারা নব্বইয়ের দশকে বেড়ে উঠেছি তাদের কাছে জিনিসটা অবশ্য অপরিচিত থাকার কথা না। একটা সনি বা টিডিকে নব্বুই মিনিটের ক্যাসেটের দুই পিঠে অনেকগুলো গান ঠেসে দেয়া। হয়তো একটা ব্যান্ডেরই, বা অনেকগুলো ব্যান্ডের। গানের বিষয় এক হতে পারে, আবার না-ও হতে পারে। একেবারে র্যান্ডম সিলেকশান থাকাটাও অসম্ভব না। এই শেষের ব্যপারটা অবশ্য আমার ক্ষেত্রে খুব বেশি ঘটতো। 
সেই সময়টাতে (এবং এখনো) আমার অনেক সন্ধেবেলার আড্ডার জায়গা ছিলো এলিফেন্ট রোডের রেকর্ডিং এর দোকান  'রেইনবো'।  আমি অবশ্য যখন রেইনবোতে যাওয়া শুরু করি কিংবদন্তীসম ব্যক্তিত্ব কবির ভাই তখন অস্ট্রেলিয়া যাই যাই করছেন।  তবে প্রদীপ নিভে যাওয়ার ঠিক আগে হঠাত একটু বেশি করে যেমন জ্বলে ওঠে, সেইরকম রেইনবোর বিখ্যাত আড্ডাও মনে হয় শেষবারের  মতো পুরো শক্তিতে চলছিলো ওই সময়টায়।  আমাকে হেভি আর থ্রাশ মেটাল শোনার থেকে বাইরে টেনে বের করে এনেছিলেন কবির ভাই-ই।  পিচ্চি অপোগন্ড একটা ছেলে ছিলাম। ফরমায়েশ করতাম আয়রন মেইডেনের 'এইসেস হাই' আর 'পাওয়ারস্লেভ'  এলপি দুটো, একটা একটা টিডিকে নব্বই মিনিটের ক্যাসেটের দুই পিঠে। উনি বেঁচে যাওয়া জায়গায় দুটো থিন লিযি'র গান গুঁজে দিতেন। 'এদের শুনে দ্যাখ, ফিল লিনট খালি গায়ক না, ব্যাটায় কিন্তু একজন পাবলিশড কবিও'। একদিন নিজেই একটা ক্যাসেটে ইউরায়াহ হিপের মিক্সড টেপ করে দিয়েছিলেন, 'এইটা শুনিস রে পাগলা'। ওনার পাল্লায় পড়েই আমি এখনও জেথরো টাল শুনি। চুরানব্বই, পঁচানব্বই, ছিয়ানব্বই। গত শতকের কথা। মনে হয় পুরো একটা জীবন আগে । 
বাসায় এসে আমি আবার ওইসব ক্যাসেট  থেকে আরেক দফা মিক্সড টেপ করতাম। একটা পুরোনো সনি ক্যাসেট ডেক ছিলো। পুরনো ক্যাসেট টেপের ওপর করো আরেকবার রেকর্ডিং। রিকোয়ারমেন্ট এইবার একটু আলাদা। পড়ার সময় শোনার জন্য একটা করা হলো। বন্ধু আরিফের ঝরঝরে মাইক্রোবাসে চন্দ্রার জঙ্গলে যাব, পথে শোনার জন্য করো আরেকটা বা আরো দুইটা  মিক্সড টেপ।  লেনার্ড স্কাইনার্ডের 'ফ্রিবার্ড' থাকতে হবেই এইটাতে। পরীক্ষার  আগে মাথা গরম- পড়ালেখা বাদ্দিয়ে আরেকটা টেপ বানাও, এইবার থ্রাশ মেটাল। সব জ্বালিয়েপুড়িয়ে ছাড়খার করে দেয়ার গান। 
তবে সবচে মজা লাগতো এলোপাথাড়িভাবে বানানো টেপগুলোকে শুনতে। ক্যাসেটের একটা গানের সাথে আরেকটা গানের কোন মিলই নেই। শুরু হয়তো হলো ব্ল্যাক সাবাথের 'চিলড্রেন অফ দ্য সি' দিয়ে, এর পরেই গ্রাঞ্জ, সাউন্ডগার্ডেনের 'ব্ল্যাক হোল সান'। তারপরের গানটাই দেখা গেলো ড্রিম থিয়েটারের ঘুমপাড়ানি গান 'ওয়েট ফর দ্য স্লিপ'। এই সবের মাঝেই হয়তো একটা বৃষ্টিমুখর দিনের গান, ইউরায়াহ হিপের 'রেইন'। শেষমেষ দেখি ডিপ পার্পলের 'উওমেন ফ্রম টোকিও।' 
এখনো কয়েকটা ক্যাসেট রয়ে গেছে কিভাবে জানি।  মাঝে মাঝে শেলফ থেকে বের করে ধুলো ঝাড়ি। পুরোনো ক্যাসেট ডেকটায় বাজিয়ে শুনি। এইরকম একটা ক্যাসেটই আজকে সন্ধ্যেবেলায় খুঁজে পেলাম। ধুলো ঝাড়লাম। ফাঙ্গাস পরিষ্কার করলাম। এখন লিখছি আর শুনছি।  কি আজব একটা কালেকশন। কোন আগামাথা নেই। ছিয়ানব্বই সালের জানুয়ারি মাসের দ্বিতীয় সপ্তাহে এইগুলোই শুনছিলাম আমি? বরিশালে থাকতাম তখন। অনেক ঠান্ডা ছিল সেইবার, মনে আছে।  জন্মদিনে ফেলুদা'র সাতটা বই গিফট করেছিলো আমার এক বন্ধু। সদর রোডের বুক ভিলা থেকে কেনা। তার মধ্যে আমার প্রিয় 'রয়েল বেঙ্গল রহস্য' এ লেখা ছিলো, 'চোদ্দে পড়ে অন্তত তোর বুদ্ধি খুলবে, এই আশায়...'  
এখনো আমি মিক্সড টেপ করি। ইনফ্যাক্ট এখনি একটা করার প্ল্যান করছি। লেখাটা পোস্ট করেই কাজ শুরু করবো। স্টিভ-ভাই-স্যাত্রিয়ানি-ভিনি মুর।  তবে টেপের বদলে এখন সিডিতে করা হবে। আশি মিনিটের মিতসুবিশি ফোনো আর সিডিতে। ডিস্কগুলো দেখতে সেই আদ্যিকালের এলপি রেকর্ডগুলোর মতো। 
ডায়রিটায়রি লেখা কক্ষনো আসে না আমার। বেশি 'ইয়ে' মনে হয়।  'ইয়ে' মানে সেন্টিমেন্টাল আরকি। সবসময়েই নিজেকে বলি- 'আই নেভার লুক ব্যাক,আনলেস দেয়ার'স আ গুড ভিউ'।  তবে আজকাল ক্যানো জানি মনে হয়, এই মিক্সড টেপগুলোই রয়ে যাবে আমার কক্ষনো না লেখা দিনলিপি হিসেবে।  হয়তো আজকে এই সন্ধ্যার মতোই , অনেক অনেক অনেক দিন পরে,  অন্য আরেকটা কোন সন্ধ্যায় আজকের করা 'টেপ' টা শুনতে শুনতে মনে হবে -একসময় আরেকটা জীবন ছিল আমার।    
  
সাইড 'বি'
আর, একটা গান।  

[চোদ্দই মার্চ, বুধবার, রাত দশটা। ]


আমাদের শাহেনশাহ



সিমন এর ফোনটা পাই কালকে সন্ধে সোয়া আটটায়, স্ক্রীনে ওর নাম আর ছবি ভেসে উঠেছিলো, কিন্তু হ্যালো বলার সাথে সাথে অপরিচিত কে যেনো হড়বড় করে বলতে থাকে, এই নাম্বার যার তাকে কি আপনে চিনেন? আপনার কে হয়? বললাম, আমার ভাই হয়। ক্যান কি হইছে? লোকটা জিজ্ঞেস করে-  আপন ভাই?  বললাম- হ্যা আপন ভাই। কি হইছে বলেন। - 
একটা অ্যাম্বুলেন্স নিয়া কারওয়ান বাজার চলে আসেন। তাড়াতাড়ি। 
এরপর আমি কি জিজ্ঞেস করলাম আমার ঠিক মনে নাই। তবে শুনতে পাই কে যেনো বলছে, দাদা, ও দাদা, এরা আমাকে পানি খাইতে দিচ্ছে না। পানি খাইতে দিচ্ছে না। ও দাদা।  বুঝি সেইটা সিমনই-  ওর গলারই আওয়াজ।  সে নাকি অ্যাক্সিডেন্টের পরেই আমার নাম বলছিলো, ওকে বাঁচাতে ছুটে আসা লোকেদের বলেছে কল লগ খুঁজে আমার নাম বের করে আমাকে ফোন করার জন্য। 
এরপরে সিমনকে দেখি হাসপাতালের এমার্জেন্সিতে। একটা সময় ওইখানে কাজ করতাম, এখনো অনেক পরিচিত আছে। সিমনের পাশে আমাকে দেখে সবাই জিজ্ঞেস করলো কে হয় আপনার/তোমার/তোর? 
বললাম - আমার ভাই ।  এইটা আমার ভাই। 
পেশেন্টের রেজিস্ট্রেশন করেন। নাইলে ব্লাড স্যাম্পল পাঠানো যাচ্ছে না ব্লাড ব্যাঙ্কে। এক্সরেও হবে না। ফর্ম ফিলাপ করেন। কি হয় আপনার? 
আমার ভাই। আমার ভাই হয় এইটা। 
আমার ভাইটা এখন হাসপাতালে অচেতন অবস্থায় পড়ে আছে। মাথা আর কাঁধ ছাড়া শরীরের বামদিকটা খুবই মারাত্মকভাবে ক্ষতিগ্রস্ত হয়েছে। একের পর এক অপারেশন হচ্ছে। তিরিশ ব্যাগের মত রক্ত দিতে হয়েছে। 
এখন পর্যন্ত কেউ কোন আশা দিতে পারছে না।  
আমি আশা ছাড়ি নাই। 
ও একটা দশ মাসের ফুটফুটে বাচ্চার বাবা। মিষ্টি একটা মেয়ের স্বামী। ও আমার ভাই। 
আমি খেতে খুব ভালবাসি। সিমনও । পুরোনো ঢাকার অলিগলিতে ঘুরে খাবারের দোকান খুঁজে বের করতাম আমরা । 
আমি জানি, আমরা আবার একসাথে বের হবো।  আগা মসিহ লেইনের কোন এক কোনায় খুঁজে বের করবো বেহেশতি কোন চপ-কাটলেটের দোকান। কম্পিটিশন করে খাওয়া হবে। আমি বরাবরের মতোই হেরে যাবো। 
উঠে আয় ভাই।


ইতিহাসপাতাল [পর্ব ৪] 



ইতিহাসপাতাল মানে হচ্ছে - ইয়ে মানে যাকে বলে-  হাসপাতালের ইতিহাস। ইতিহাসের হাসপাতাল ও হতে পারে। । আবার হয়তো এইটা পাতালেরর ইতিহাস। মানে  ইতিহাসপাতাল ওইরকমই কিছু একটা আরকি। আসলে  হাড় ভাঙ্গার হাসপাতালে নিজের হাড় ভেঙ্গে অন্যের হাড় জোড়া দেয়ার কাজ করার মাঝে মাঝে  অনেক মজার মজার ব্যপারস্যপার ঘটে। ইতিহাসপাতাল সেইগুলোরই টুকরো গল্প।   
কোন হাড় ভেঙ্গে গেলে বেশিরভাগ সময়েই সেইটা অপারেশন ছাড়াই শুধু  স্প্লিন্ট, মানে যাকে সাধারণের ভাষায় বলে প্লাস্টার, করলেই জোড়া লেগে যায়। কিছু ক্ষেত্রে অপারেশন করে স্ক্রু প্লেট রড ইত্যাদি বসিয়ে সেই ভাঙ্গা হাড় জোড়া দিতে হয়। অনেক সময় তাতেও জোড়া লাগে না। তখন অন্য জায়গা থেকে হাড়ের টুকরো (বোন গ্রাফট বলি আমরা)  সেই ভাঙ্গা জায়গায় দিতে হয়। অনেক সময় সেইটা রোগির শরীর থেকেই নেয়া হয়। সেইটা সবচে ভালো কাজ করে,  কারণ হাড়ের সব কোষ গুলো জীবিত থাকে, নতুন হাড় ভালো হয়। আর যেহেতু পেশেন্ট এর নিজের টিস্যু, গ্রাফট রিজেকশান হয় না।  
আবার  ভাঙ্গা জায়গাতে দুই বা এর বেশি  টুকরোর মাঝে ফাঁকা অংশ বেশি থাকলে অন্য মানুষের থেকে নেয়া হাড়ও দেয়া যায়। এইটা অবশ্য টেকনিকালি অনেক ঝামেলার একটা ব্যপার। অন্য মানুষের হাড় নিয়ে সেইটা ভালো করে স্টেরিলাইজ করে পরে গামা রেডিয়েশান দিয়ে আবার স্টেরিলাইজ করতে হয়, যাতে সমস্ত বায়োলজিকাল টিস্যু নষ্ট হয়ে যায়। শুধু হাড়ের  খনিজ কাঠামো টা থাকে। এইটা  অনেকটা একটা টেমপ্লেট এর মতো কাজ করে, যেইটার ওপরে রোগির হাড়ের কোষগুলো জমা হয়ে নতুন করে হাড় তৈরী হয়।   যেহেতু এইটা ভালো কাজ করে না, আর টেকনিকালি অনেক ঝামেলার, তাই সম্ভব হলে অর্থোপেডিক সার্জনরা রোগির শরীর থেকেই তার নিজের হাড় নিয়ে থাকেন।  এইটা নেয়াও সোজা আর ভালো কাজ ও করে।  
কারো শরীর থেকে হাড় গ্রাফট করার জন্য নিতে হলে  সাধারণত কোমরের পাশের ইলিয়াক বোন ওপরের অংশ, ইলিয়াক ক্রেস্ট বলে জায়গাটাকে, সেইখান থেকেই হাড় টা নেয়া হয়। এইখান থেকে নেয়ার অনেক সুবিধা আছে, যেমন এইটা একেবারে চামড়ার নিচেই, তাই অ্যাকসেস করা সোজা এবং দ্রুত, এইখানের হাড়টা দিয়ে কোনরকম ওজন ট্রান্সমিট করে না -  এইরকম আরকি।  এই জায়গাটা কোমরের পাশে, কিডনি ঠিক যেইখানে থাকে তার অল্প নিচেই। 
বছর তিরিশেকের এক ভদ্রলোকের বাইক এক্সিডেন্টে হাতের দুইটা হাড়ই ভেঙ্গে গেছিলো।   তখন সাথে সাথেই অপারেশন করা হয়েছিলো, কিন্তু সেইটা জোড়া লাগে নাই, পুরোনো স্ক্রু প্লেট খুলে ফেলে নতুন করে আবার বসাতে হবে। প্রায় দুই বছর হয়ে গেছে, তাই শুধু স্ক্রু প্লেট এ জোড়া না লাগারই সম্ভাবনা বেশি,  তাই বোন গ্রাফট করার প্ল্যান। অল্প একটু হাড় লাগবে, কমবয়সি স্বাস্থবান লোক, তাই স্বাভাবিকভাবেই আমরা সিদ্ধান্ত নিলাম ওনার শরীর থেকেই হাড় নেয়া হবে।   
অপারেশন ভালোয় ভালোয় হয়ে গেলো।  পরের দিন সন্ধেবেলা ইন্সটিটিউটের লাইব্রেরী বসে পরের দিনের কেস প্রেজেন্টেশনের জন্য কিছু পড়ালেখার অপচেষ্টা করছি, এইসময় এক ভদ্রলোক আসলেন।  গেটের বাইরের দারোয়ানকে বললেছেন উনি সেই পেশেন্টের এটেনডেন্ট,  অপারেশন এর ব্যপারে কথা বলতে চান।  টেবিল চেয়ার সবগুলাতেই গাদাখানিক বই খাতা স্তুপ করা, সেইগুলা সরিয়ে ভদ্রলোককে বসতে দিলাম। 
বসে তাঁর প্রথম কথাই হলো- আমি সাংবাদিক।  
আমি বললাম, ওহ আচ্ছা , তা সাংবাদিক সাহেব , আমি আপনাকে কিভাবে সাহায্য করতে পারি।  
তিনি এইবার একটা কার্ড এগিয়ে দিলেন- সেইটা নিয়ে দেখলাম। তিনি 'তোমাদের অসময়'* পত্রিকার সাংবাদিক।  
আমি বললাম, তা 'তোমাদের অসময়' পত্রিকার সাংবাদিক সাহেব, আমি আপনাকে কিভাবে সাহায্য করতে পারি।   
উনি বললেন- আমি  তিন তলার ই-এফ ওয়ার্ডের ছাব্বিশ নাম্বার বেডের* রোগীর আত্মীয়। উনি আমার চাচাশ্বশুরের ভাতিজা হন। তার তো গতকাল অপারেশন হয়েছে।  
আমি বললাম, হ্যাঁ। উনি ভালোই আছেন। হাত এখনো প্লাস্টারে আটকানো, ভেতরে সাকশন ড্রেইন দেয়া আছে যাতে ভেতরে জমা রক্ত , সিরাম এইসব বের হয়ে যায়। কালকে এইটা খুলে ফেলা হবে। তারপর  আরেকবার এক্সরে দেখে ওনার ছুটি। দশদিন পরে এসে উনি সেলাই কাটাবেন। প্লাস্টার আরো  হপ্তাদুয়েক থাকবে। 
উনি আমার সামনে অল্প  ঝুঁকে এসে নিচুস্বরে  বললেন- সমস্যা সেইখানে না, সমস্যা তো মনে হয় আরেক জায়গায়।   
আমি একটু চিন্তিত হুয়ে পড়লাম -কি সমস্যা? 
সাংবাদিক সাহেব এইবার আরো একটু ঝুঁকে এসে, আরো একটু  নিচুস্বরে-   গতকাল থেকে তো রোগি পেশাব অনেক কম করতেছে। 
- পেশাব একটু কম হতেই পারে, অপারেশন এর আগে পরে অনেকক্ষণ না খেয়ে ছিলেন। বেশি করে পানি খেতে বলেন। ফ্রুটিকা জুস খাওয়ান। দেখবে সব ঠিক। 
'তোমাদের অসময়'* পত্রিকার সাংবাদিক সাহেব এইবার আরো একটু বেশি  ঝুঁকে এসে, আরো একটু বেশিই-ই  নিচুস্বরে বললেন, ওনার  কোমরের ডান দিকে  কিডনির কাছে একটা ব্যান্ডেজ দেখলাম। নিজেই ওইটা একটু সরিয়ে দেখলাম বিরাট কাটা একটা দাগ। রোগির পেশাব ও কম হচ্ছে। আমরা সাংবাদিক। অনেকরকম খবরটবর পাই। অপারেশন করা হয় অজ্ঞান করে, অপারেশন থিয়েটার এর ভেতরে আমরা তো কেউ থাকি না, কি হয় কিছু জানি না।  এমনও তো হতে পারে ওনার একটা কিডনি খুলে ফেলা হয়েছে? 
আমি মাথা নেড়ে গম্ভীরভাবে বললাম- হ্যা এইটা তো খুবই সম্ভব।  
'তোমাদের অসময়'* পত্রিকার সাংবাদিক সাহেব এইবার আরো বেশি  ঝুঁকে এসে, আরো বেশিই  নিচুস্বরে বললেন- দেখেন ডাক্তারসাহেব, এইখানে একটা ঘটনা যে ঘটেছে তা তো বুঝতেই পারছি। আমরা আত্মীয়স্বজনরা খুবই চিন্তায় পড়ে গেছি। রোগি নিজেও কিন্তু হাউকাউ শুরু করছে। এখন এইটার একটা ব্যবস্থা তো করতে হয়। 
আমি কাঁপা কাঁপা ভয়ার্ত স্বরে  বললাম - কি ব্যবস্থা? 
সাংবাদিক সাহেব এইবার একেবারে সটান সোজা হয়ে বসে বললেন- ধরেন পত্রিকায় লেখা যদি চলে আসে তাহলে তো আর কিছু করার নাই।  তবে  সবকিছু ম্যানেজ করে ফেলা যাবে।   
এরপরে উনি অনেক ভগিচগি করে যা বললেন তা হলো উনি পত্রিকায় ছাপাবেন যে এইখানে অসাধু চিকিৎসক কর্মচারীদের যোগসাজশে অবৈধ কিডনির ব্যবসা হয়। অপারশন থিয়েটারে অজ্ঞান অবস্থায় রোগির কিডনি খুলে নেয়া হয়। প্রমান হিসেবে ওনার কাছে ছবি,  রোগির ইন্টারভিউ ইত্যাদি আছে।  শেষ কথা হলো- সবকিছু "ম্যানেজ" করে ফেলা যাবে।   
এইবার আমি চেয়ার টেনে অনুসন্ধিৎসু এবং বুদ্ধিমান সাংবাদিক সাহেবের সামনে  ঝুঁকে এসে, আরো অনেক বেশি  নিচুস্বরে বললাম-  
"দেখেন ভাই। ডানদিকের একটা কিডনি খুলে নেয়া হয়েছে, এইটা  পত্রিকায় ছাপাতে পারেন, সমস্যা নাই। কিন্তু খেয়াল করে দেখেন, মানুষের কিডনি কিন্তু দুইটা থাকে।  আর আপনার চাচাশ্বশুরের ভাতিজা কিন্তু আরো দুইদিন এইখানে থাকবেন। এর মধ্যে ওনাকে আরেকবার অপারেশন থিয়েটারে নেয়া লাগতেই  পারে। বুঝলেন তো ব্যপারটা?  " 
বলে একটা মিষ্টি হাসি দিলাম।   
উনি কি জানি বিড়বিড় করতে করতে উঠে চলে গেলেন, একবার ফিরেও তাকালেন না, বিদায় সম্ভাষণ জানানো তো দুরের কথা। 
পরের কয়েকটা দিন আমাদের কেন্টিনের ম্যানেজারকে দিয়ে 'তোমাদের অসময়' পত্রিকা আনিয়ে খুঁটিয়ে খুঁটিয়ে পড়তাম-  একটা টারশিয়ারি লেভেলের সরকারি অর্থোপেডিক ও ট্রমা হাসপাতালে অসাধু চিকিৎসক কর্মচারীদের যোগসাজশে অবৈধ কিডনির ব্যবসা - শীর্ষক কোন খবর ছাপা হলো কি না।    ওইরকম কোন খবর খুঁজে পেলাম না। 
এখনো সময় পেলেই পেপারটা চেক করি। আফসোস।  সেই দুর্দান্ত অনুসন্ধিৎসু রিপোর্টং এখনো দেখলাম না।   
_______________________________________________________
নভেম্বর ৪, রাত সাড়ে দশটা 
*পত্রিকার নাম , ওয়ার্ড এর নাম, রোগীর বেড এর নাম্বার পরিবর্তন করে দেয়া হয়েছে।


নোনাধরা সব দিন 



ওইরকম খুব একটা টিভি দেখা হয়না। দেখা হলেও শুধু ক্রিকেট আর ট্রাভেল শো গুলো। আমার এখনকার ফেভারিট চ্যানেল হচ্ছে ফক্স ট্রাভেলার। সুযোগ পেলেই রিমোট গুঁতিয়ে গুঁতিয়ে ওইখানেই আটকানো হয়।  বিকেলবেলা দেখলাম আফগানিস্তান। পোলো, ঘুড়ি ওড়ানো আর আফগান বাজার। আর একটু আগেই দেখি আরেকটা ভালো প্রোগ্রাম- 'দ্য রোড লেস ট্রাভেলড' দেখাচ্ছে।  এক ব্যাটা মরক্কোতে ইতস্তত নষ্টভ্রষ্ট হয়ে ঘুরোঘুরি করছে। অ্যাটলাস পর্বত থেকে সাহারা। বরফ-বৃষ্টি থেকে মরুভূমি। বেদুঈনদের সাথে চা খাওয়া। ক্যাম্পফায়ার। গান। কি বিশাল নীল একটা আকাশ!  
ছোটবেলায় হতে চাইতাম ক্রাইমফাইটিং সুপারহিরো। আরেকটু বড় হয়ে ডিটেকটিভ। শার্লক হোমসের মতো। তারপরে রক ব্যান্ডের পাগলা ড্রামার! এরপরে পরিব্রাজক। স্বেন হেদিনের মত। হিমালয় পেরিয়ে কারাকোরাম হাইওয়ে ধরে চিন। মিডল এশিয়া। ট্রান্সসাইবেরিয়ান রেলপথ ধরে ইউরোপ। উত্তরের দেশগুলোতে অরোরা বোরিয়ালিস। এখন মনে হয় ট্রাভেল রাইটার হবার কথা। 'রাইটিং' তো করি ছাতার মাথা, তবে শুধু এই অজুহাতে 'ট্রাভেলিং' টা ঠিকমতো করতে পারলেই হয়। ব্যাকপ্যাকটা কাঁধে নিয়ে বেরিয়ে পড়লেই হলো। 
এখন এইসব দেখলেই মেজাজ খারাপ হয় আসলে। হোয়াট দ্য ফাক হ্যাপেনড টু মি? কি করার কথা ছিলো, আর কি করছি?  
দিনের পর দিন জানালাবিহীন শুকনো জীবানুমুক্ত একটা ঘরে আটকে থাকতে থাকতে মনটাও শুকনো আর স্টেরাইল হয়ে যাচ্ছে। ঘরে বই রাখার জায়গা নেই, এখন মেঝেতে বই রাখতে হয়। তারপরেও বই কিনেই যাচ্ছি। কোন একদিন হয়তো পড়বো এই আশায়। হার্ডডিস্কে জায়গা নেই, একের পর এক গেইম আর মুভি জমাচ্ছি, কোন একদিন খেলবো, কোন একদিন দেখবো এই আশায়।  আগের মত লিখতে পারছি না, আগের মতো পড়তে পারছি না। আগের মতো গানও শুনতে পারছি না।  দিনগুলো কেমন যেনো সব ঝাপসা হয়ে যাচ্ছে। ঝাপসা আর বিষণ্ণ আর নোনাধরা। আমার বিছানার পাশের দেয়ালটার মতো। মাঝে মাঝে মনে হয় নোনতা একটা গন্ধও পাই। 
বিকেলবেলা মাঝে মাঝে যখন  অবসর হয়, কুঁজো হয়ে বসে শুধু  প্ল্যান করি। ম্যাপ দেখি, নেট ঘাঁটি। লোনলি প্ল্যানেট পড়ি। এইটুকুতেই ভালো লাগে। টাকাপয়সার কোন খবরই নেই, কাজ থেকে ছুটি পাওয়ার কোন দূরতম আশাও নেই, তারপরেও। শুধু ভেবে যাই- একদিন আমিও ... 
Well, I'm a prisoner here, yes, but I'm also free
Cause I am what I am and what will be will be
I'm a prisoner here, yeah, but I'm also free
And I smile and I sip my opium tea.



বর্ণান্ধ 



খেয়াল করে দেখলাম, বর্ণবাদ ব্যপারটা পশ্চিমাদের মধ্যে প্রবল, এইরকম একটা ধারণা একচেটিয়াভাবে চালিয়ে দেয়ার একটা প্রবণতা আমাদের বাঙ্গালীদের মধ্যে আছে। স্কটল্যান্ডে এক ব্রেড এন্ড ব্রেকফাস্টে বা অস্ট্রেলিয়ান আউটব্যাকের এক সার্ভিস স্টেশানে কে কি অভিজ্ঞতার শিকার হয়েছিলো, সেইটা আমরা অনেকেই ফলাও করে বলি। 
কিন্তু আমার বোস্টন প্রবাসী মিশকালো রঙের বন্ধু যখন বলে কালকে সারারাত 'কাল্লু'দের হাউকাউ এর চোটে ঘুমোতে পারে নাই, সেইটা আমার কানে লাগে। প্রাচ্যদেশীয় লোকজনকে 'চিঙ্কু'  বলে ডাকাটা খুবই স্বাভাবিক একটা ব্যপার। 
এই তাচ্ছিল্যসূচক সম্বোধনগুলকে আদরের ডাক বলে ভুল করার কোন কারণ আমি দেখি না।  আর এই ব্যপারটাকেও বর্ণবাদ এর মতো একটা সরলসোজা শব্দ দিয়ে ডিফাইন করাটা একটু ঝামেলা মনে হয়। আপাতদৃষ্টিতে কারও চেহারা, ভাষা, সংস্কৃতি ও কৃষ্টি নিয়ে মস্করা করাটা আমাদের  সমাজে গ্রহণযোগ্য একটা ব্যপার বলে দাঁড়িয়ে গেছে ।  তবে সবচে বেশি খারাপ লাগে এইটাই যে যারা এই কাজগুলো করেন, জেনে বা না জেনেই, তাদের অনেকেই খুব প্রগতিশীল চিন্তাধারার মানুষ। কিন্তু ভিন্ন জাতিসত্তার, ভিন্ন সংস্কৃতির কাউকে, একজন 'আলাদা' মানুষকে যে সম্মান দেখাতে হয়, এই খুব  স্বাভাবিক ব্যপারটাই মনে হয় আমাদের মধ্যে কাজ করে না।
আমরা কালোদের দেখতে পারি না, (আমরা ফর্সাদেরও মাঝে মাঝে দেখতে পারি না, আমার ক্ষেত্রে এইটা খুব সত্যি) , কোরিয়ানদের কুকুরখেকো বলে টিটকিরি দিই, আমাদের চোখে পার্বত্য চট্টগ্রামের অধিবাসীরা 'মগ', 'পাহাড়ি', 'উপজাতি'।  এমনকি আমরা বাঁহাতিদেরও দেখতে পারি না। 
আমাদের কাছে আমরা নিজেরা ছাড়া বাকি সবাই 'অদ্ভুদ'।  
আর আজকে সন্ধেবেলা এইসব বিষয় নিয়ে জোরে জোরে চিন্তাভাবনা করছি  দেখে একজন বললেন আমি নিজেও ঐ 'অদ্ভুদ' দের দলে পড়ে যাচ্ছি। তবে 'অদ্ভুদ' হয়ে যে আমি খুব মহান কিছু একটা হয়ে গেলাম সেইটা অবশ্য না।  আমিও আমাদের সবার মতই বর্ণবাদি, তবে সবাইকে সমানভাবে 'দেখতে পারি না' এই আরকি। মানে আমি এক্কেবারে সমানভাবেই সবাইকে 'দেখতে পারি না'।  
নিজের কথাবার্তায় নিজেই কনফিউজড হয়ে গেলাম। যা বলতে চাচ্ছি তার মানে হইলো যে আমি ইকুয়ালি সবাইকে অপছন্দ করি আরকি। 
যাই হোক, এই লেখার শেষে ব্যপারটা আরো পরিষ্কার করতে  আন্তর্জালের মহান বিরক্ত বেড়াল, মানে জনাব গ্রাম্পি ক্যাট এর সাহায্য নিতেই হলো। উনি বলে গেছেন,  

Don't be racist, Hate everyone. 
হ'   
_______________________________________________________
৬ অগাস্ট, রাত সাড়ে বারোটা।

ছবি: 


 




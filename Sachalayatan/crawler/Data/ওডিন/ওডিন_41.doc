তমসো মা জ্যোতির্গময়



ঋগবেদের এই শ্লোকটা আমার বেশ প্রিয়। ওপরের অংশটার অর্থ অনেকটা এইরকম- আমাকে আঁধার থেকে আলোর পথে নিয়ে যাও। পরের অংশগুলো আরও সুন্দর। আমাকে অসত্য থেকে সত্যের দিকে নিয়ে যাও।  আমাকে নশ্বরতার থেকে অমৃতের পথে নিয়ে যাও। এইরকম সব ভাল ভাল কথাবার্তা। আমি ধর্মের প্রথাগত কোন আচার মেনে না চললেও মাঝে মাঝে প্রার্থনা করার চেষ্টা করি। আর তখন এই শব্দকয়টাই বেশি ব্যবহার করা হয়। আমাকে অন্ধকার থেকে মুক্তি দাও। আর কিছুই চাই না- আমাকে আলোর পথ দেখাও।  
আমি নিজেকে একজন প্রগতিশীল মানুষ বলেই মনে করি। সবসময় চেষ্টা থাকে আলোর পথে হাঁটবার। নিজেকে সমস্ত রংবর্ণধর্মজাতির বাইরে দেখতে চাই। কিন্তু একটা জায়গায় এসে সব থমকে যায়। সব যুক্তিতে, সব বিশ্বাসে ফাটল ধরে। তীব্র ঘৃণায় আমি অন্ধ হয়ে যাই। একটা দেশ, একটা জাতির কাছে আমি পরিণত হই প্রচন্ডরকমের ডানপন্থি বর্ণবাদি এর পশুতে।  
আমি তিরিশ লাখ দুই লাখ বুঝি না, এক কোটি শরনার্থী চিনি না। আমি শুধু চিনি পুরোনো ঢাকার এক সরু গলির এক পরিবারকে, যাদের ওপর মার্চের এর বিকেলে নেমে এসেছিলো গাঢ় অন্ধকার। আমি চিনি সেই কিশোরীকে- বিক্রমপুরের জলাভূমি দিয়ে পালানোর সময় যার হাত গলে দুই বছরের ছোট ভাই পড়ে যায়- যাকে পরে আর কখনো পাওয়া যায়নি- সেই কিশোরী, এখন বৃদ্ধপ্রায়, এখনও প্রতি বছর তার হারানো ভাইয়ের জন্মদিন পালন করে যায়। আমি চিনি সেই তরুণকে- যে তার পিতা আর দুই ভাই আর আরো নয় জনকে চোখের সামনে মাটিতে লুটিয়ে পড়তে দেখে- এই দেশেরই কালো মাটিতে, যে নিজের হাতে শত্রু নিধন করেও এখন আর নিজেকে 'মুক্তিযোদ্ধা' বলে পরিচয় দেয় না, কারন শব্দটা এখন একটা প্রহসনের কাছাকাছি।                     
এই অন্ধকার নামিয়ে এনেছিলো তাদেরই নিজেদের দেশের সুশিক্ষিত সুশৃঙ্খল সেনাবাহিনী- কোন 'কতিপয় বিপথগামি সেনা কর্মকর্তা' না- 
আর এই অন্ধকার এখনো মিশে আছে আমার রক্তে।   
আমি এই অন্ধকার চাই না। আমি চাই আমার ভেতরটা ভরে উঠুক তীব্র মায়াময় আলোতে। যেই আর্ত পাকিস্তানী আমার কাছে সাহায্যের জন্য আসবেন তাকে যেন আমি সেদিনের মত ফিরিয়ে না দেই, আমার জীবন দিয়ে হলেও সেবা করতে পারি। যেই সেবা করার শপথ আমি নিয়েছি।   
তাই আমি ঈশ্বরের কাছে আর কিছুই চাই না, শুধু এই অন্ধকার থেকে মুক্তি চাই।     
তবু কেন যেন মনে হয় স্বয়ং ঈশ্বরেরও এই অন্ধকার দূর করার সাধ্য নেই। এই অনন্ত আঁধারের মাঝেই আমাকে বেঁচে থাকতে হবে।   
হে আলোকিত পিতা। কেন তুমি আমাকে ছেড়ে গেলে- 


ফেরা



আজকে সকালে জাতীয় হৃদরোগ ইনস্টিটিউটের উত্তর দিকের গেটে দাঁড়িয়ে আছি, মেজাজ প্রচন্ডরকমের খারাপ করে। পাশের ফ্ল্যাটের আঙ্কেলের সিগারেট জর্জরিত হৃদযন্ত্র সামান্য প্রতিবাদ করায় কাল রাতে তিনি এখানের ইমার্জেন্সিতে তশরিফ এনেছেন, এতে অবশ্য আমারও সামান্য প্র্ররোচনা ছিলো। উনি প্রায়ই এইরকম বুকে ব্যথার কথা বলেন, তাই কাল রাতে আর কোন ঝুঁকির মধ্যে যাইনি। একেবারে ভর্তি করিয়ে তবে ফেরত আসা। বুড়ো এবারো বেশ অবাক করলেন- শুধু গ্যাসের প্রবলেম, ইসিজি করে দেখা গেলো হার্টের অবস্থা আমারটার থেকেও ভালো। এজন্য শুক্রবারের সকালের ঘুম নষ্ট করে আবারও হাসপাতালে সামাজিকতা দেখাতে যাওয়ার কোন অর্থ আমি দেখি না। তবে জগত অনেক নিষ্ঠুর, আমার স্নেহময়ী মা আরেকটু বেশি-  অপশন দিলেন, হয় তোমার চাচার খোঁজখবর নিয়ে আসো- নাহলে বাজারে যাও, আর কতদিন এইরকম গায়ে বাতাস লাগায় বেড়াবা? …
রোদে পিঠ দিয়ে তাকিয়ে আছি মিরপুর রোডে, ভাবছি বাসে ফেরত না গিয়ে পুরোনো দিনের মত একটা রিকশাভ্রমন করে ফেলা্ উচিত কি না। এমন সময় হাসপাতালের ঠিক উল্টোপাশে আমার ‘জন্মসড়ক’ বাবর রোডের দিকে চোখ চলে গেলো। আর সেইরকম নেই রাস্তাটা- কেমন একটা ঘিঞ্জি ভাব চলে এসেছে, তখনি খেয়াল করলাম দূরের কৃষ্ণচূড়া গাছটা- আর এই গাছটাই এক ধাক্কায় আমাকে আমার শৈশবে ফিরিয়ে নিয়ে গেলো। আলোকিত, মায়াবি সেইসব দিনে।             
গাছটার নীচে এক বিহারী নাপিত বসতো- হারুন নাম। মাসে একবার বাসায় এসে আমার চুল কেটে দিয়ে যেত। কাটা না বলে মাথা কামানোই বলা উচিত- এক্সট্রিম কদম ছাঁট, তবে আমি এখন মনে করি ভয়ঙ্কর বাটি ছাঁটের থেকে সেটা অনেক বেশি সভ্য ছিলো।  মা একটা পুরনো খবরের কাগজের মাঝখানে ফুটো করে তার মধ্যে আমার মুন্ডুটা ঢুকিয়ে দিতেন। তারপরে হারুন কি জানি একটা দোয়া পড়ে একবার হাতের কাঁচিতে আরেকবার আমার মুন্ডুতে ফুঁ দিয়ে তার কাজ শুরু করতো। ঠিক এইরকমি একটা জিনিস দেখি প্রায় বছর কুড়ি পরে- এক প্রখ্যাত নিউরোসার্জন অপারেশন শুরু করার আগে পেশেন্টের মুন্ডুতে দোয়া পড়ে ফুঁ দিচ্ছেন!  বাড়ির দুইটা গ্যারাজের একটা ভাড়া দেয়া হয়েছিলো বাতেন নামে এক ভদ্রলোককে, একটা মুদির দোকান চালাতেন তিনি। আমার অতিপ্রিয় একটা কাজ ছিলো পেছনের ছোট দরজাটা দিয়ে ঢুকে  দরকারী জিনিসপত্র, যেমন চকলেট, রিংচিপস, আচার কেনার ভাংতি পয়সা- এইসব নিয়ে আসা।    
বিরানব্বইয়ে বাবর রোড ছেড়ে আসি, এরপর আর একদিনও সেই রাস্তায় ফিরে যাওয়া হয়নি। 
কৈশোরের অনেকখানি সময় কেটেছে বরিশালে- ছায়াভরা শান্ত একটা শহর। বিশাল বিশাল রেইনট্রি গাছ আছন্ন পথ ধরে হাঁটার সময় ভাবতাম এত সুন্দর রাস্তাও আছে নাকি দুনিয়াতে! আর বরিশালের বর্ষা! কয়েকটা জীবন বেঁচে থাকা দরকার শুধু বরিশালের বৃষ্টির দিনগুলো নিয়ে লেখার জন্য। আর স্বাধীনতা, দশ বছরের একটা ছেলের আর কি দরকার এরকম একটা স্কুল ছাড়া- যেখানে অসাধারন একটা লাইব্রেরি আছে, যেখানে দেড়শ বছরের পুরনো নোনাধরা দালানে হুটোপাটি করা যায়, যেখানে শিক্ষকরা সবকিছুই নিয়ে চিন্তাভাবনা করেন- গনতন্ত্র, সমাজতন্ত্র, পঞ্চতন্ত্র- শুধু ছাত্রদের পড়ালেখার ব্যপারটা বাদে। এক শিক্ষক এখনও বিশ্বাস করেন না যে চাঁদে মানুষ গেছে- আরেকজন আবার জটাধারী তন্ত্রসাধক, ছেলেমহলে জোর গুজব উনি নাকি শবসাধনাও করেন! সবচে’ বড় ব্যপার- স্কুলে জুতা পরতে হয় না! জানিনা স্বর্গেও এইরকম সুবিধা আছে নাকি। রোলকলের পরই জানালা দিয়ে দে ছুট- বুড়োগুলা ধরতে পারলে তো? স্কুলব্যাগে সত্যজিতের ‘আরো বারো’ আবিষ্কার ক্লাশটিচার বঙ্কিমবাবুর শাস্তি- দশ পাতা হাতের লেখা- কুড়ি মিনিটে শেষ- যদিও দশ পাতায় তিন রকম  হাতের লেখা ছিলো! পরদিন ‘বেঁকু’র আবারো কিছু একটা আবিষ্কার – আবারো একই শাস্তি- আবারো আমরা সেই তিনজন।   
তরুন লাইব্রেরীতে তিন গোয়েন্দার নতুন বইয়ের খোঁজ, ব্যাপটিস্ট চার্চের কবরখানায় আসলেই ভ্যাম্পায়ার ছিলো কি না এই নিয়ে উচ্চক্ষমতাসম্পন্ন তদন্তকমিটি গঠন- পরে অনুসন্ধান করতে যেয়ে সন্দেহভাজন পাদ্রির কাছে স্কাউটদের ধরা খাওয়া- আমরা যারা পালের গোদা তাদের কৌশলগত পশ্চাদপসারন, চারুকলায় দীপঙ্কর স্যারের সাথে ছবি আঁকার ওয়ার্কশপ… যার শেষ হয়েছিল আমার পুকুরে ডোবার মাধ্যমে- কিভাবে এটা হলো আমাকে জিজ্ঞেস না করাই ভালো।      
সাতানব্বইয়ে বরিশাল ছেড়ে আসি- স্মৃতির শহরে আর ফেরা হয়নি।
কোথায় জানি পড়েছিলাম you can never have any friends later on like the ones you had when you were twelve.  কথাটা আমার বেলায় খুব সত্যি মনে হয়। তানভির ছিলো আমার সেইরকমি এক বন্ধু। যদিও খুব কম বিষয়েই আমরা একমত হতাম। আমি চেলসী- ও আর্সেনাল, ও রবিবাবুর অনুসারী- আমি দাশবাবুর। আমি সইত্যবাবুর ফ্যান, ওর ভাষায় তিনি বুর্জোয়া বদলোক। ও হুমায়ুন আজাদের শিষ্য, আমি আবার তখন সবে মাতুব্বরকে নিয়ে টানাটানি শুরু করেছি। আমার মতে রনি জেমস ডিও হছেন একজন 'বাটকু ঈশ্বর', ওর মতে ডিও একটা মাফিয়া ছাগল, হ্যালফোর্ডই হলো আসল চিজ। ও বলতো মেটালিকা রকস- আমি বলতাম  মেটালিকা মে রক, বাট মেগাডেথ রুলস… এইসব কথা কাটাকাটি করতে করতে আমাদের সময় কাটত, আর এর ফাঁকে চলতো ক্যাসেটে গান কপি করা-। ধানমন্ডি ৬/এ তে ঢুকে বাম দিকে গলির ভিতরে একটা বাসায় থাকতো ওরা। সারাক্ষন গান শুনতো ও- তাই গলির সামনে আসলে ধুমধাড়াক্কা আওয়াজেই বোঝা যেত তানভির বাসায় আছে নাকি নাই।        
হৃদপিন্ডের একটা সমস্যা নিয়ে জন্মেছিলো তানভির। ‘ফ্যালটস টেট্রালজি’ বলে একটা জন্মগত ব্যপার। এইজন্য মোটামুটি সারাবছর ঠান্ডা-জ্বর এইসবে ভুগত। একুশের পরে সার্জারি করার একটা পরিকল্পনা ছিলো। তবে সফল হবার সম্ভাবনা তেমন একটা নাই- সেটা সে ভালোমতই জানতো।  
সে নিরানব্বইয়ের ডিসেম্বরে অসুস্থ হয়, আগের অনেকবারের মত। প্রতিবারের মত দেখতে যাই, সাথে ছিলো ওর জন্য কেনা শার্লক হোমসের একটা বই- আর ঘটনাচক্রে জ্ঞানকোষে খুঁজে পাওয়া নন্টে-ফন্টে’র ঢাউস একটা কালেকশন- প্রথম ছয়টা বই একসাথে- এটা অবশ্য আমার নিজের জন্য। তানভির লোলুপ দৃষ্টি হানছিলো সেটার দিকে, আমি হাসতে হাসতে বলেছিলাম ‘শুক্কুরবারের আগে পাবি না লম্পট কোথাকার, আগে আমি পইড়া লই!’ ফেরার আগে ওর কাছ থেকে পিঙ্ক ফ্লয়েডের ‘উইশ ইউ ওয়ার হিয়ার’ টা কপি করে নিয়ে এসেছিলাম। আমি স্বীকার করছি এই ক্যাসেটই ছিলো সেইদিন ওর বাসায় যাওয়ার কারন। ১৯৯৪ এ ডিজিটাল রিমাস্টার করা সিডি থেকে কপি- খুবই দুষ্প্রাপ্য জিনিস- আপনাদের বুঝতে হবে ব্যপারটা!        
তানভির মারা যায় বুধবার, ওর উনিশতম জন্মদিনের কয়েকদিন আগে। ওর সেই হার্ট কন্ডিশনের জন্য না- ছয়দিনের জ্বরে ভুগে, ও মারা যাওয়ার পরে সেরিব্রাল ম্যালেরিয়া হিসাবে ডায়াগনসিস হয়।   
বুধবার সারারাত পিঙ্ক ফ্লয়েডের ‘উইশ ইউ ওয়ার হিয়ার’ (ডিজিটাল রিমাস্টার, ১৯৯৪) - শুনি।
শুক্রবার সকালে আবার ৬/এ তে যাই, গলিটার সামনে দাঁড়িয়ে থাকি। শান্ত নির্জন গলিমুখ, আগে এইরকম পাখির ডাক শুনেছি বলেও মনে পড়ল না। 
নিরানব্বই এর সেই সকালের পর ধানমন্ডি ৬/এ-র সেই গলির মুখে আর কখনো যাওয়া হয় না।
নন্টে-ফন্টেও আর এখন পড়া হয়ে ওঠে না।
কোন কোন গান এখন আর শুনতে ভালো লাগে না।
কোন কোন বই পড়তে ইচ্ছে করে না।
কোন কোন নির্জন ছায়াঘেরা রাস্তায় হাঁটা হয়ে ওঠে না।
স্মৃতির শহরে আর ফেরা হয়না।
আসলে ফেরা যায় না। 
পুনশ্চ ১
কৃষ্ণচূড়া গাছটা দেখলাম সকালে, ব্লগটা লিখলাম দুপুরবেলা, বিকালে গেলাম আর্টসেলের ১০ বছর পূর্তির কনসার্ট দেখতে। ভালোই ফুর্তি করলাম, ফাজিল ব্যান্ডটা আবার ‘উইশ ইউ ওয়ার হিয়ার’ কাভারও করলো। ঘটনা সেইটা না, ঘটনা হচ্ছে লোকজনের সিভিক সেন্সের আজকাল খুব অভাব, শীতাতপ নিয়ন্ত্রিত মিলনায়তনে ধুমপান নিষিদ্ধ থাকার পরেও কিছু ছাগল সমানে বিড়ি টেনে গেলো- আর গানটা শোনার সময় পানি পড়তে পড়তে আমার চোখের বারোটা বাজলো- এম্নিতেই আমি আধাকানা- … যাই কই।  
পুনশ্চ ২
থম ইয়র্কের (রেডিওহেড) গাওয়া সেই গানটা- আমার খুব প্রিয়  একটা সিনেমাটার সাউন্ডট্র্যাক।   


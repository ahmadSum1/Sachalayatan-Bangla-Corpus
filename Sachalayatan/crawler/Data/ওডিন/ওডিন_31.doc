পরিক্রমাঃ দ্য ট্রাভেলগ [পঞ্চম পর্ব] 



ডিসক্লেইমারঃ  লেখাগুলোর নাম বদলে দিলাম। দেখা গেলো রবিকবিকে নিয়ে মৈত্রেয়ী দেবীর লেখা এর কাছাকাছি নামের একটা বই আছে। রবির সাথে আগেও আমার ঝামেলার ইতিহাস আছে, পরে আবার এইটা নিয়ে সে হেজেমনি করতে পারে। আর ব্লগের লম্বা নামটাও আর ভালো লাগছিল না। 
Babe, I'm a thousand miles away
And I just don't know what to say
Cause Jesus only loves a man who bruises
But darling, we can clearly see
It's all life and fire and lunacy
And excuses and excuses and excuses
           -Nick Cave
দ্য ট্রেসপাসার অ্যান্ড দ্য এক্সরসিস্ট
নদীর পাশে অনেকক্ষন বসে থেকে মোটামুটি অপার্থিবরকমের একটা সূর্যোদয় দেখে আর  ছোটখাটো একটা মর্ণিংহাইক শেষ করে যখন ফিরে এলাম তখন দেখি ধর্মশালায় একটা চাঞ্চল্য বিরাজ করছে। উঠোনে ঢুকতেই বুড়ো কেয়ারটেকারের সামনে পড়লাম, সে আমাকে ধমকানো শুরু  করলো।  তবে আমি তার দেহাতি ভাষার মাথামুন্ডু কিছুই বুঝলাম না- তাই অরণ্যে রোদনের মতই একটা ব্যপার হলো আরকি। পরে কেয়ারটেকারের পিচ্চি সহকারিটাও আমার ওপর চোটপাট করার চেষ্টা করলো। ওর কথায় যা বুঝলাম, আমার রাতের বেলা একা একা ঘুরতে বের হওয়াটা নাকি মোটেই বুদ্ধিমানের মতো কাজ হয় নাই, এইসব পাহাড়ে নাকি 'ভালু' আছে। আমি তাকে বোঝানোর চেষ্টা করলাম এইসব নির্বোধ 'ভালু'টালু আমার ভালুমন্দ কিছুই করতে পারবে না, কারণ আমি ফুড চেইনের অনেক ওপরে। 
তবে পিচ্চি এইসব বৈজ্ঞানিক তত্ত্বে মোহিত না হয়ে যা বললো তা হলো ভালুকেরা সাধারনত মানুষের এতো কাছাকাছি না আসলেও এরা নাকি খুব টেরিটোরিয়াল- সবারই নাকি একটা নির্দিষ্ট এলাকা আছে, এক এলাকার ভালুক অন্যের জায়গায় অনুপ্রবেশ করলে নাকি একটা বিস্ফোরক পরিস্থিতির উদ্ভব হয়। আর এইখানকার লোকাল ভালুক রাতের আঁধারে গাঢ় বাদামি, ইষৎ লোমশ জ্যাকেট পরা মোটকা আমাকে দেখে নাকি  ট্রেসপাসার ভালুক হিসেবে ভুল করতে হামলা করে বসতে পারতো! আমি তো সাতসকালেই পিচ্চির এহেন গুলবাজি শুনে একেবারে হতবাক হয়ে গেলাম। আমি যদ্দুর জেনেছি এই এলাকার আশেপাশে ভাল্লুকের নামগন্ধ থাকার কথা না। ফাজিলটাকে জিজ্ঞেস করলাম ইয়েতির ব্যপারে তার মতামত কি? "মিগু"? 'বাচ্চালোগ'দের যে কচমচ করে খেয়ে ফ্যালে? এইবার পিচ্চিটাই মনে হয় আমার অমানুষিক নির্বুদ্ধিতায় বাকরুদ্ধ হয়ে গেলো। বললো ওইসব ইয়েতিফিয়েতি কিছু নাই। সব নাকি মাতাল 'সাহেবলোগ'দের বানানো গপ্পো!     
ব্রেকফাস্টের টেবিলে আলু পরোটার সাথে টমেটো সস নাই ক্যান দেখে আমি একটু চিল্লাচিল্লি করার চেষ্টা করেছিলাম, কিন্তু আমার জন্য আরো খারাপ খবর অপেক্ষা করছিলো। গোমুখের পথের অবস্থার তো উন্নতি হয়ই নাই, আবার দুটো জায়গায় নাকি নতুন করে ধস নেমেছে। অন্ততপক্ষে আগামী দুইদিনের আগে গোমুখের ধারেকাছে যাওয়া যাবে না। এইদিকে আমরা উত্তরকাশীর সেই বাস মিস করার জের এখনো টানছি- আমাদের ট্যাক্সিওয়ালা ঘোষনা দিয়ে বসে আছে সে দুইদিন এইখানে অপেক্ষা করতে পারবে না। কিন্তু এইটা বড় কথা না- এইখানে অপেক্ষা করতে হলে যে বাড়তি ভাড়া আমাদের দিতে হবে সেইটা আমাদের প্রস্তাবিত বাজেটের অনেকখানি বাইরেই চলে যাচ্ছে। আমি কাঁচুমাচু হয়ে প্রস্তাব দিলাম আমরা নাহয় থাকিই দুইদিন। ইমার্জেন্সি ফান্ড যা আছে সেইটা দিয়ে কিছু একটা করা যাবে। কতো ঝামেলা করে এইদিকে আসা। পরে আবার কখনো এখানে আসি নাকি ঠিক তো নাই। কিন্তু আমার সহযাত্রী রাজি হলেন না। ঘোরাঘুরি এখনো অর্ধেকই বাকি আছে, আর আমাদের ফিরে যাবার কোন প্ল্যান এখনো করা হয় নাই। আর প্রায় রোজ দুপুরেই বৃষ্টি হচ্ছে, আরো ধ্বস হতে পারে। তাই ঠিক করা হলো আজকের দিনটা গঙ্গোত্রীতেই বিশ্রাম নিয়ে- আশেপাশে ঘোরাঘুরি করে কালকে আবার যাত্রা শুরু হবে। আমার মেজাজ খারাপ থাকলেও যুক্তিগুলো অস্বীকার করতে পারলাম না। 
দিনের তীব্র ঝকঝকে রোদে শহরটা, বিশেষ করে দোকানগুলো ভালোমতো ঘুরেটুরে দেখলাম। এক দোকানে দেখি গেরুয়া রঙের খুব চমৎকার একটা ওয়াটারপ্রুফ জ্যাকেট বিক্রি হচ্ছে- দামাদামি করে সেইটা কিনে ফেললাম। এই গেরুয়া জ্যাকেট পরা থাকলে হাজার হোক কেউ আমাকে ট্রেসপাসিং ভালুক বলে ভুল করবে না, খুব বেশি হলে দ্রাবিড়দেশীয় তীর্থযাত্রী মনে করতে পারে। এবং কাকতাল কিনা জানিনা, অনেকটা তাই ঘটলো। রাস্তার পাশে এক বুড়ো বেশ উন্নতমানের 'ঘাস' আর রংবেরঙের কল্কে নিয়ে বসেছিলো, আমি একটু ঝুঁকে পড়ে সেইটা ভালোমতো দেখতছিলাম, কি ব্যপারস্যপার, বুড়োও বেশ আগ্রহ নিয়ে আমাকে ইন্সটলেশন এবং অ্যাসিমিলেশান প্রসেস দেখাচ্ছিলো- কিভাবে কোনদিকে আগুন দিয়ে কোনদিকে টান দিতে হয় আরকি, হঠাৎ পিঠে একটা চাপড় এসে পড়লো। আমি অবাক হয়ে ঘুরে তাকিয়ে দেখি ভীষন মোটা কালো পাকানো গুম্ফধারী এক ভদ্রলোক বিগলিত হাসিভরা মুখ নিয়ে দাঁড়িয়ে আছেন, তবে আমার চেহারা দেখে আস্তে আস্তে তার হাসি মিলিয়ে যেতে শুরু করলো। প্রথম কথা উনিই বললেন- সম্ভবত তামিল বা ওইরকম কোন ভাষায়- আমার হতচকিত মুখ দেখে ইংরেজিতে শিফট করলেন, আর কথাবার্তায় যা বের হয়ে আসলো তা হলো ভদ্রলোক মাদ্রাজবাসী, আর উনি আমাকে তার এক 'কাজিন-ব্রাদার' মনে করেছিলেন। পরে ঢাকায় ফিরে যখন এই বেড়ানোর গল্প করতাম, তখন দেখি সব ঘটনার মধ্যে সবাই শুধু এইটাকেই একেবারে বিনা সন্দেহে মেনে নিচ্ছে। একমাস ঘাসলতাপাতা খেয়ে বেঁচে থাকা আমার পক্ষে থাকা অসম্ভব, তবে আমি মাদ্রাজনিবাসী নাকি হতেই পারি, এইটা নাকি খুবই সম্ভব।   
ফিরে এসে ঠিক করলাম কিছু কাপড়চোপড় ধুয়ে ফেলতে হবে। প্রচন্ড তীব্র রোদ- উচ্চতার কারণে বাতাসও খুব শুকনো, দুইটা জীনস দেখলাম আধঘন্টায় শুকিয়ে একেবারে শক্ত মচমচে হয়ে গেলো। কিন্তু দুপুরের ঠিক পর থেকেই আবার আকাশ কালো, তারপরে যথারীতি বৃষ্টি। ভাবছিলাম বিকেলটা কিভাবে কাটাবো- সেইসময়েই কেয়ারটেকারের সহকারি সেই গুলবাজ পিচ্চি (এর মধ্যে ওর সাথে খাতির জমিয়ে ফেলেছি, নাম সুরেশ, সে আবার অবসর সময়ে ক্লাশ টু'তে পড়ে) খবর নিয়ে এলো- পাশেই একটা গ্রামে নাকি ভূত তাড়ানো হবে- আমি দেখতে যেতে চাই নাকি। আমি জীবনে কখনো ভূত নামের জিনিসটাই দেখিনি- তার ওপর আবার ভূত তাড়ানো। একেবারে খাঁটি বাংলায় 'আবার জিগায়' বলে জুতো পরে নতুন কেনা গেরুয়া জ্যাকেট চাপিয়ে তৈরি হয়ে নিলাম। পিচ্চি আবার রান্নাঘর থেকে পোটলা বেধে কিছু নুন নিয়ে নিলো। নুনের দরকার জিজ্ঞেস করতে ভাঙ্গা হিন্দি আর ইশারা মিলিয়ে যা বললো তাতে বুঝলাম সেখানে জোঁকের নাকি বেশ উপদ্রব। গুলবাজের কথায় ঠিক বিশ্বাস করতে না পারলেও আমি একটু দমে গেলাম। হিমালয়ের এগারো হাজার ফিট ওপরে জোঁক আছে কি না আমি জানিনা, তবে জোঁক আর আমার মধ্যে পারস্পরিক সমঝোতার একটু অভাব আছে- এইটা আমি বরিশালে পাঁচটা বর্ষা কাটানোর সময়ে খুব ভালমতো জেনেছি। তাই ওকে আর কিছু বললাম না। 
ঝিরঝির বৃষ্টি আর মৃদু ঠান্ডা বাতাসের মধ্যে আমরা দেড়জন হাঁটা শুরু করলাম। আর জোঁকবাবাজিদের কোনরকম ইন্টারফিয়ারেন্স ছাড়াই চমৎকার একটা ট্রেইল ধরে মিনিট বিশেকের মাঝেই শহরের মূল সড়ক থেকে সামান্য দূরে (আর নিচে) সেই গ্রামে পৌঁছে গেলাম। দুইটা ছোট্ট ঝর্ণা, একটা পাথরবেছানো রাস্তা, দুইপাশে গোটাছয়েক টালির ছাতওয়ালা বাড়ি- আর শেষে একটা বেশ বড় লম্বা কাচারিঘর টাইপের বাড়ি নিয়ে গ্রামটা। আর গ্রামের পেছনে সাধুদের তিন চারটে আড্ডা আছে।  বড় বাড়িটার সামনের খোলা জায়গাতেই বেশ লোকজনের ভীড়। কাঁসর বাজানোর আওয়াজ কানে আসছে। ভীড়ের মধ্যে গিয়ে দাড়ালাম, তারপরে উকিঝুকি মেরে দেখার চেষ্টা করলাম ব্যপার কি।   
শুকনামতো একজনকে একটা খাটিয়াতে শুইয়ে রাখা হয়েছে, আর আরো শুকনামতো খুব সাধারণ পাঞ্জাবি-পাজামা পরা বছর চল্লিশেকের এক ভদ্রলোক হাতে একটা ধুনি নিয়ে উচ্চস্বরে চেঁচামেচি করতে করতে খাটিয়ার চারপাশে ঘুরে ঘুরে লাফ দিচ্ছেন। আমি একটু অবাক হলাম, কারণ আমি জটাধারী ভীষণভয়ঙ্কর সাধুটাইপের কাউকে আশা করেছিলাম- সাধারন চেহারার পাঞ্জাবী পরা একজন প্রায় যুবককে না। ভদ্রলোকের আরেক হাতে একটা পাতাসহ গাছের ডাল ছিলো- সেইটা দিয়ে একটু পরপর শুয়ে থাকা লোকটাকে সে 'ঝেড়ে' দিচ্ছিলো। আর ভূতের ভিকটিম ভদ্রলোক মনে হয় ব্যপারটায় বেশ মজা পাচ্ছিলেন-  হাসিমুখে বারবার ঘাড় ঘুরিয়ে সবাইকে দেখছিলেন। আর এর মাঝে চলছিলো উচ্চস্বরে মন্ত্রপাঠ- যদিও আমার চেনা কোন মন্ত্রের সাথে এর মিল নেই। দেখতেই দেখতেই ভূত তাড়ানো শেষ। খাট থেকে ভূতে পাওয়া ভদ্রলোক উঠে দাঁড়ালেন- সমবেত জনতার উদ্দেশ্যে হাত নেড়ে কিছু একটা বললেন। জনতা তুমুল হর্ষধ্বনি করে উঠলো। কয়েকজন অতি আবেগপ্রবন হয়ে গিয়ে আবার 'ওঝা'কে জড়িয়ে ধরলো। সবশেষে ওঝাকে একটা পশমের চাদর, একটা পোঁটলা (যদ্দুর মনে হয় সেইটাতে কিছু আলু ছিল) আর বুকভরা ভালোবাসা দিয়ে গ্রামবাসিরা বিদায় দিলো। আর বিদায়ের সময়েও যে হর্ষধ্বনির বহর দেখলাম তাতে বুঝলাম এই এক্সরসিস্ট ভদ্রলোক একজন লোকাল সেলিব্রিটি। সুরেশ আমার অনুমান নিশ্চিত করলো। পরে ওর সাহায্যেই সদ্য প্রেতমুক্তিপ্রাপ্ত ভদ্রলোকের সাথে একটু আলাপ করলাম। উনি হাসিমুখে জানালেন এইরকম নাকি ওনার প্রায়ই হয়। নানারকম আওয়াজ নাকি উনি শুনতে পান। রাতের বেলা নাকি ঘুমের মধ্যে হাঁটাহাঁটি করেন। এইরকম ঝাড়ফুঁক করলে নাকি উনি কয়েকদিন ঠিক থাকেন। সমনামবুলিস্ট ভদ্রলোক আবার শখের গায়ক। কথাবার্তার মাঝেই উনি একখান গানও শোনালেন। পরে তার ছোট্ট কুঁড়েতে চা খাবার নেমন্তন্ন করে বসলেন। প্রচুর দুধ দেয়া বিশাল একমগ চা খেয়ে যখন ফেরত এলাম ততক্ষনে সন্ধ্যা পেরিয়ে গেছে। সাধুবাবা আর কেয়ারটেকার আমাদের চিন্তায় অস্থির। বুড়ো কেয়ারটেকার এইবার আমাদের ভালুক না- 'অপদেওতা'র ভয় দেখালো।  
পরদিন আবার ভোর পাঁচটার সময় শীতে কাঁপতে কাঁপতে উঠে পড়তে হলো। আজকের মধ্যে আমাদের উত্তরকাশী পেরিয়ে অন্ততপক্ষে শ্রীনগর পৌঁছতে হবে, তারপরে সেখান থেকে কেদারনাথের দিকে যদ্দুর যাওয়া যায়। ব্যাকপ্যাক কাঁধে নিয়ে যখন দরজা দিয়ে বের হই তখন মন আসলেই খারাপ হয়ে গিয়েছিলো। জায়গাটাকে আমি পছন্দ করে ফেলেছিলাম, মানুষগুলোকেও। সকালবেলা প্রথম কয়েকঘন্টা আমার মাথা ঠিকমতো কাজ করে না- মহান মহান একটা ভাব চলে আসে, মাঝে মাঝে এমনও দেখা যায় আমার লেভিটেশনের মত হয়, মাটির ইঞ্চিদুয়েক ওপর দিয়ে হাঁটছি। তাই বকশিস হিসেবে সুরেশকে আমার শেষ ছয়টা মার্স বারের প্যাকেটটা দিয়ে দিলাম। সে আমাকে শেষবারের মতো হতবাক করে দিয়ে ভাঙ্গা বাংলায় বলে বসলো - 'আবার আসবেন'!
রুদ্রপ্রয়াগের চিতা, আশাভঙ্গ আর Siegreicher Marsch!
সেইদিন সূর্যের মুখ দেখা গেলোনা। আর কিছুদুর যাবার পরেই একেবারে দেশী কায়দায় বৃষ্টি শুরু হয়ে গেলো- মাঝে একসময় ভিজিবিলিটি এত কমে গেলো যে আমরা কিছুক্ষণের জন্য যাত্রা স্থগিত করতে একরকম বাধ্য হলাম। তারপরে বৃষ্টি একটু ধরে আসলে আবার রওনা দেয়া- তারপরে আবার থামা, এইরকম করতে করতে দুপুরের আশেপাশে বহুল আলোচিত তেহরি ড্যামের কাছে পৌছানো গেলো। আর এই মেঘ আর বৃষ্টির যন্ত্রণায় একটা দেখার মতো জিনিস মিস করলাম। বিশাল তেহরি লেকটা, যেইটা ভাগিরথি আর বালিগঙ্গা নদীতে বাধ দেবার কারণে সৃষ্টি হয়েছে আর পুরোনো তেহরি শহরটা এখন এর তলায়। আমি ভেবেছিলাম আমরা লেকটার পাশ দিয়ে যাবো- কিন্তু আমরা লেকের চারপাশের পাহাড়ের ওপরের একটা বাইপাস রাস্তা ধরে গেলাম- আর মেঘ, কুয়াশা আর অন্ধকারের কারণে কিছুই দেখতে পেলাম না। অনেকটা দূরে যাবার পরে আমরা যখন এক জায়গায় চা খেতে দাঁড়ালাম তখন মেঘ অনেকটা কেটে গেছে, এক স্কটিশ ভদ্রলোকের বাইনোকুলার চেয়ে নিয়ে নীচে ড্যামের কমপ্লেক্স আর এর বিশাল লেকের কিছু অংশ দেখলাম- আর আফসোস করলাম। 
সন্ধের মুখে আমরা শ্রীনগর এসে পৌছলাম,  এইটা অবশ্য কাশ্মীরের শ্রীনগর না, উত্তরাখন্ডের রাজধানী শ্রীনগর আর এইদিককার সবচে বড় শহর। তাই সরকারি অফিসটফিস থেকে শুরু করে একটা মেডিকেল কলেজও দেখি আছে। আর আছে পোকার উপদ্রব! ভয়াবহরকমের! আমাদের প্রথম কাজ হলো রিসাপ্লাই করা, কারণ কালকে দুপুরের মধ্যেই আমাদের গৌরিকুন্ডে পৌছে কেদারনাথের ট্রেক শুরু করতে হবে। কেনাকাটা শেষে ভালো একটা থাকার জায়গা বেছে নিয়ে অনেকদিন পরে একটা সেইরকম একটা শাওয়ারের পর সেইরকম একটা বিছানায় ঘুমালাম।  সবকিছু ঠিকঠাক থাকলে এর পরের রাত কাটানো হবে কেদার পর্বতের ছায়ায়!  
পরদিন আবারো খুব ভোরে রওনা দিয়ে ব্রেকফাস্ট করা হলো এইখান থেকে পয়তিরিশ কিমি দুরের রুদ্রপ্রয়াগে। মন্দাকিনী আর অলকানন্দার কনফ্লুয়েন্স। এওখান থেকে পথ দুইদিকে ভাগ হয়ে গেছে- বাম দিকে পুল পার হয়ে মন্দাকিনীর পাশের রাস্তা ধরে উখিমঠ, গুপ্তকাশী আর গৌরিকুন্ড হয়ে কেদারনাথ; আর ডান দিকের পথ ধরে অগস্ত্যমুনি, কর্ণপ্রয়াগ, জোশিমঠ হয়ে বদ্রীনাথ। জিম করবেটের বইগুলো পড়ার পর থেকেই আমি সবসময় রুদ্রপ্রয়াগ জায়গাটা দেখার জন্যে খুব আগ্রহী ছিলাম- কিন্তু একেবারে ভীষনভাবে আশাহত হলাম। কোথায় সেই জনমানুষহীন জঙ্গল আর লেপার্ডের হুঙ্কার! একটা ঘিঞ্জি বাজারটাইপ শহর যাকে খরস্রোতা দুইটা নদীর সঙ্গম, পাশের উঁচু পাহাড় আর দালানের ফাঁক দিয়ে দূরের পর্বতশিখরের কিছু উঁকিঝুকিবাদ দিলে একেবারে আমাদের সিঙ্গাইর বাজার হিসেবে চালানো যায়! 
এইসব দেখে আমার একেবারে ভয়াবহরকমের মেজাজ খারাপ হয়ে গেলো। আর যখন শুনলাম মে মাসের দুই তারিখে নাকি জিম করবেটের নামে করা করবেট মেলা হওয়ার কথা ছিলো, যেটাতে নাকি শিকার করা বেশ কয়েকটা লেপার্ডের চামড়াও নাকি দেখানো হয় আর আমরা সেইটা দুই সপ্তাহের জন্য মিস করে ফেলেছি- তখন আরো বিরক্ত লাগলো। আমাদের ড্রাইভার বললো যে জায়গায় করবেট সাহেব সেই কুখ্যাত চিতাটাকে মেরেছিলেন, এখান থেকে প্রায় পাচ কিমি দূরে গুলওয়ারা বলে একটা জায়গায়, সেইখানে নাকি একটা সাইনবোর্ড বসানো হয়েছে, দেখতে যাবো নাকি? কিন্তু যখন শুনলাম সেইটা এখন একটা বাজারের ভেতরে, সাথে সাথে সেখানে যাবার চিন্তা বাদ দিলাম। কিছু কিছু জিনিস কল্পনায় থাকাই ভাল।  তবে পরে যখন অলকানন্দার পুলের ওপর গিয়ে দাঁড়ালাম- তখন আবার মনের মেঘটেঘ কেটে গিয়ে সব পরিষ্কার! এমনকি এইটাও মনে হলো আজকের দিনটা এই দড়ির পুলের ওপর দাঁড়িয়ে নদীর গান শুনতে শুনতেই কাটিয়ে দেই। 

রুদ্রপ্রয়াগ থেকে একটু দূরেই অগস্ত্যমুনি নামের একটা ছোট্ট শহর, মুনি অগস্ত্য এইখানে তপস্যা করেছিলেন। পৌরাণিক সাধুদের মধ্যে আমি দুর্বাসা আর অগস্ত্য এই দুই ভদ্রলোককে আমি আবার একটু ভালো পাই, তারা দেবতাদের ওপরও মাস্তানি করতে ছাড়তেন না। তাই ভাবলাম ভদ্রলোকের তপস্যার জায়গাটা একটু দেখে আসি।
আশি কিমি দূরে সাত হাজার ফিট উচু গৌরিকুন্ডে পৌছলাম বারোটার একটু আগে- আর যথারীতি আমাদের স্কেজুয়ালের মিনিট চল্লিশেক পরে। তাই জায়গাটা ঠিকমতো ঘুরে দেখতে পারলাম না। কুন্ডটা দেখার ইচ্ছে ছিলো- গনেশ এইখানেই শিবের সাথে হেজেমনি করতে গিয়ে তার মুন্ডু খুইয়েছিলেন, কিন্তু এখনই হাঁটা শুরু না করলে সন্ধ্যার আগে কেদারনাথ পৌছনো যাবে না। চোদ্দ কিমি পথ, এগারো হাজার ফিট উঠতে হবে। যদিও থিয়োরেটিকালি মাত্র পাঁচ হাজার ফিট, কিন্তু প্রাকটিকালি কি আমার পক্ষে সম্ভব? জানিনা। বৃষ্টি আসবেই, তারপরে টানা চড়াই, এর পরে বরফ সবেমাত্র গলা শুরু করেছে- তাই রাস্তায় কাদা থাকবেই। তবে যমুনোত্রীর চড়াই ভেঙে মোটামুটি একটা ধারণা এসে গেছে। চোদ্দ কিলোমিটার পথ পাঁচ ঘন্টায় কোন ব্যপারই না। ইয়ারফোন কানে গুঁজে ফরোয়ার্ড মার্চ করলেই হবে। স্ক্যান্ডিনেভিয়ান মেলোডিক ডেথ মেটাল আছে কি জন্যে? Siegreicher Marsch! 
ইয়ারফোন কানে গোঁজা ছিলো বলেই মনে হয় সেসময় শ্রীকেদারনাথের অট্টহাসি শুনতে পাইনি। 


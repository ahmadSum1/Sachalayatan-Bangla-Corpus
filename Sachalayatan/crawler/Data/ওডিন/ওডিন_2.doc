ফেব্রুয়ারি ২০১৬ 



ঙ. 
ইঞ্জিনের মাউন্টিং এর কাজ করাতে গিয়ে আলাপ হলো নবু'দার সাথে।   নবকিশোর চাকমা। নানিয়ারচরে বাড়ি  হলে কি হবে, ঢাকায় থাকতে থাকতে   আমার থেকেও বেশি ঢাকাইয়া উনি।  'দেশের বাড়ি' যাওয়া তার হয় না, কারণ 'দেশের বাড়ি' বলে কিছু তার নাই ।
ঘ.
কিছুদিন একটা এলিট আবাসিক স্কুলে পড়ার দুর্ভাগ্য হয়েছিলো। সিনিয়র সহপাঠি ছিলেন রোনাল্ড দা। দুর্ধর্ষ স্টপার ছিলেন।  তার কাছ থেকেই প্রথম জানলাম রাঙামাটির  টিপরাদের ব্যপারে।  ওনাদের বাড়ি ছিলো রাঙামাটির অনেক উত্তরে। কাসালং পাড়া বলে একটা জায়গায়। সেইখান থেকে মিজোরাম নাকি হাঁটা দুরত্বে। এইরকম একদিন হেঁটে হেঁটেই দাদা পরিবারের সবাইকে নিয়ে মিজোরাম চলে গেলেন। লোকজন এখন সাজেক ভ্যালিতে সূর্যোদয় দেখতে যায়।  আমার তখন রোনাল্ড'দার কথা মনে পড়ে।    
গ.  
আজকে ফেব্রুয়ারি মাসের তেরো তারিখ। তেরো দিন হয়ে গেলো একুশের বইমেলা শুরু হয়েছে। অন্যান্য বছর  এই তেরোদিনে কমপক্ষে এগারোবার বইমেলায় যাওয়া হতো। গতবছর, তার আগের বছর, তারও আগের বছর-  এইরকম সব দিনে বিকেল হলেই তারেককে ফোন করে  টিএসসির দিকে হাঁটা শুরু করতাম। হাঁটতে হাঁটতে একের পর এক ফোন- কাছাকাছি থাকে মেহদি সুহান  নিবিড়, আরেকটু দূরে থাকে আশু। আরও আরেকটু দূরে কৌশিক।  সবার জমায়েত হওয়ার জায়গা একটাই- শুদ্ধস্বরের সামনে। কিছুক্ষণ আড্ডা, বই দেখা কেনা। আবার আড্ডা, মেলাশেষে পুলিসের বাইরে বের করে দেয়া পর্যন্ত। 
এইবার এই তেরোদিনে একবারও বইমেলায় যাওয়া হলো না।  অথচ এই দুই হাজার ষোল সালের ফেব্রুয়ারি মাসটাতেই আমি সবচেয়ে নিষ্কর্মা ছিলাম। 
খ. 
তারেকের তলপেটে, মেরুদণ্ডের কাছে  এখনো একটা গুলি আটকে আছে। তবে সেইটাতে নাকি তার সমস্যা হয় না। মাঝে মাঝে ব্যথা করে।  তার বাম হাতটা অকেজো। ডান হাত প্রায় অকেজো।  হাত দিয়ে সে ভাত খেতে পারে না এখনো। টাইপ করা শিখছে। 
ক. 



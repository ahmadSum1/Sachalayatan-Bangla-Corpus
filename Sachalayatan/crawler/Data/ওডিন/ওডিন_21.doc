হস্তরেখাবিদের সাথে এক সন্ধ্যায়





সাফি'র আজকের দিনটি কেমন যাবে পড়তে পড়তে এই ঘটনার কথা মনে পড়লো। তাই ভাবলাম এইবেলা এইটা লিখেই ফেলি।  

দুইহাজার সাতের মাঝামাঝি। গ্রাজুয়াশনের পরে ভালই সময় কাটাচ্ছিলাম, খুব ভোরবেলা (মানে সাড়ে এগারটার দিকে) ঘুম থেকে ওঠা, সমমনা সমগোত্রীয় বন্ধুবান্ধব (যাদের এখন লেজ কাটা পড়ে নাই) এর সাথে আড্ডাবাজি, হাল্কাপাতলা গানবাজনা, ভোর চারটা পর্যন্ত ওয়াশিংটন ডিসিতে নিউক্লিয়ার বোমা হামলা, ওয়ার্লড অফ ওয়ারক্রাফট - একেবারে নির্মল আনন্দময় একটা জীবনযাপন!  কিন্তু বছরখানিক পরেই আমার পিতামাতা অতিষ্ঠ হয়ে উঠলেন আমার উপরে, সামনে অপশন রাখলেন হয় পোস্ট গ্রাজুএশন কর, নাহয় চাকরিবাকরি খোঁজা শুরু কর নাহলে বিয়ে কর! চোখে তখন সরষেফুল! পোস্ট গ্রাজুএশন করার মত আই কিউ আমার যথেষ্ট নাই, বিয়ে করার ত প্রশ্নই উঠে না, বন্ধুরা যারা ওই অগস্ত্যযাত্রায় গেছে, তাদের অবস্থা তো ভয়াবহ! তাদের প্রাক্তন প্রেমিকাদের (এখন তাদের অর্ধাঙ্গীনী) হাতে তাদের জীবনের অয়্যারলেস গেমপ্যাড, যা কন্ট্রোল করে তাদের হেয়ারস্টাইল থেকে শুরু করে আন্ডারঅয়্যারের রঙ পর্যন্ত। আর চাকরি! আমি করব চাকরি? যেই আমি পরি দ্য র‍্যামনস এর টিশার্ট যেখানে লেখা থাকে “it’s not my place in nine to five world” ?  
কিন্তু আপনারা  জানেন বেকার পুলাপানের আর যাই হোক,  মানবাধিকার বলে কিছু নাই, তাও যদি তার বয়স হয় পঁচিশের ওইদিকে! তাই আমার সহচরেরা চরম বিরক্তির সাথে লক্ষ্য করল যে আমি একটা সিভি টাইপের জিনিস হাতে নিয়া ঘুরাঘুরি শুরু করছি। আর মাসখানিক পরে একটা আওয়াজ পাইলাম ‘ক’* হাসপাতাল থেকে। প্রথমে আমি রাজি ছিলাম না, কারন এইসব পাঁচতারা হাসপাতালে আবার সবসময় শার্ট আর জুতো পরতে হয়, আর আমিতো সারা জীবন কাটালাম টি-শার্ট আর স্যান্ডেল পরে (এপ্রন পরার এই একটা সুবিধা, তলে কে কি পরছে, এইটা স্যাররা বুঝতে পারেন না)।  তবে আমার বাপ যখন মোটামুটি একটা আল্টিমেটাম দিয়ে দিল বাড়িছাড়া করার, তখন কয়েকবার ইমোশনাল ব্ল্যাকমেলের ব্যর্থ অপচেষ্টার পরে গেলাম জয়েন করতে।  ঘটনা আরও পেচাইল যখন আমার নিয়োগ হলো অর্থোপেডিকস এর বদলে নিউরোসার্জারি বিভাগে (মানে ব্রেইন সার্জারি!), যেই সাবজেক্টে আমার কোনোরকম অভিজ্ঞতাই ছিল না! বুঝেন তাহলে কিরকম হাসপাতাল!  যাই হোক আর বেশি বকবক না করে ঘটনা আগাই।        
মাসখানিক বহুত কষ্টে পার করলাম। সারাক্ষন “it’s not my place in nine to five world” শুনি আর সপ্তাহে পাঁচ দিন সকাল ৮টা থেকে রাত ৮টা পর্যন্ত ডিউটি করি। আমি বন্ধুদের মিস করি, আমার বন্ধুরা মিস করে আমার মানিব্যাগকে (ওরা খুবই সত্যবাদী ছেলে), আর আমার প্রিয় সাতমসজিদ রোড মিস করে আমাকে।   
এইরকম এক বিষন্ন বিকেলে আমার যাবতীয় কুকর্মের অংশীদার ‘মোমেন’* আমাকে ফোন দিয়ে জানালো যে তার কাছে জীবনটা খুব অর্থহীন একটা ব্যপার  মনে হচ্ছে।  এইটা অবশ্য অস্বাভাবিক কিছু না- কারন কয়দিন আগে তার ছোটোবেলার বান্ধবী ‘ই’* তার বাবামার পছন্দের ব্যবসায়ী ছেলের সাথে এনগেজমেন্ট করে ফেলেছে (ওর নিজের তুলনায় অস্বাভাবিক বেশি বুদ্ধিমত্তার পরিচয় দিয়ে), আর চরম নিষ্ঠুরতার পরিচয় দিয়ে মোমেনকে বিয়েতে নিমন্ত্রনও করেছে (আর আমাদের পুরো গ্রুপকেও)। আমাদের অনেকটা সময় এখন কাটে মোমেনকে খোঁচাখুচি করে আর ‘ই’ এর হবু হাজব্যান্ড  মোমেন এর থেকে কত হ্যান্ডসাম আর বুদ্ধিমান সেইটা রেগুলারলি ওর কানের কাছে ভ্যাজর ভ্যাজর করে ওর জীবন অতিষ্ঠ করে।                   
যাই হোক মোমেন তার বিক্ষিপ্ত কথাবার্তায় যা জানালো তা হল যে সে খুবই ফ্রাস্ট্রেটেড, এই জীবন আর রাখবে না আর সে আত্মহত্যার কথা সিরিয়াসলি ভাবছে। আমি বললাম যে সে আত্মহত্যা করলে আমার থেকে খুশি কেউ হবে না।  আমি তাকে সবরকম সাহায্য করতে রাজি আছি, তবে ‘ই’ এর মত একটা ধুমসী ছোটোলোক মেয়ের জন্য আত্মহত্যা- এইটা একটু বেশি বেশি হবে, তাকে অযথা এতটা গুরুত্ত দেয়া ঠিক হবে না।  তার উচিত হবে ‘ই’ এর ছোটবোনের দিকে এটেনশন দেয়া। 
কিন্তু মোমেন খেপে উঠল ‘ই’ কে ছোটলোক বলায়, গালাগালির তুবড়ি ছুটিয়ে দিল একেবারে, "কত্তবড় সাহস, তুই ‘ই’ কে অপমান করিস, জানস অরে আমি কত ভাল পাই, সেই উইলস থেইকা আমরা টিফিন শেয়ার করি …. বেইলি রোডে কত ফুচকা….হায় শান্তিনগর ….কারে তুই মোটা বলিসরে ভোটকা শয়তান… তরে কোপামু…..তোরা কেউ আমার আপন না…কেউ আমারে বুঝলো না…কেউ আমারে চিনলো না… সব আমার দুর্ভাগ্য" …ইত্যাদি- 
এরপরে সে মনে হয় ফোঁপানো শুরু করলো।        
কাজে যাওয়ার পথে পান্থপথে প্রায়ই দেখতাম এক এস্ট্রলজারের সাইনবোর্ড, ভদ্রলোকের নাম পন্ডিত ‘ঘন্টাচার্য’*, এই দৈবমুহুর্তে তার কথা মনে পড়ল।  আর আমি বললাম ‘মোমেন, কোনদিন হস্তরেখা এগজামিন করাইছস? চল আমরা হাত দেখায় আসি একদিন’।  হাজার হোক আমারই সহচর, কাজেই সে বুঝতে পারল যে নতুন কোন শয়তানির ফন্দি করছি! তবে ব্যটা স্বভাবে 'ছোটলোক' তো, আগেই ফি এর কথা জিজ্ঞাস করল, আশ্বস্ত করে বললাম- ফি যাই হোক না কেন, মজা পাওয়ার কাছে কিছুই না! মন ভালো করার জন্য নাহয় কিছু খরচাপাতি আমরা করলাম। নিষ্পাপ বিনোদন যাকে বলে! তাও সে একটু আমতা আমতা করতে লাগল, এরা নাকি সিদ্ধপুরুষ, নানারকম ক্ষমতা নাকি তাদের থাকে। যদি কোন অভিশাপ টাপ দিয়া দেয় তখন খারাপ কিছু হইতে পারে।আর আমাদের মত পাপীদের জন্য ব্যাপারটা আরও গুরুতর হবার কথা। আমি ওকে আশ্বস্ত করলাম- এত জ্বালিয়েছি জনগনকে এই ক্ষুদ্র জীবনে- অভিশাপ পেতে পেতে ড্রাগ রেসিসট্যান্ট জীবানুর মত  এখন আমরা অভিশাপ রেসিসট্যান্ট!    
এখন বলা দরকার যে আমার চেহারা দেখে লোকজন আমার প্রফেশন সম্বন্ধে যাই ভাবুক, সেটা ডাক্তার বা এর ধারেকাছের কিছু হয়না! ধরে নেয় কালা জাহাঙ্গির এর খালাতো ভাই ভোটকা হান্নান হবে। আমার সাথে যাদের দেখা হবার দুর্ভাগ্য হয়েছে তারা এই ব্যপারটা ভালমতোই বুঝবেন। আর মোমেন তো এম্নিতেই এখন একটা ‘ই’ বিহনে উদাস ছন্নছাড়া ভাব, চোখের নিচে কালির ছোপ, হপ্তাখানিক শেভবিহীন, আর কাপড়চোপড়ের অবস্থা আমার চাইতেও খারাপ! দেখলে মনে হয় ‘ফানটু’র বোতলটা এইমাত্র ডাস্টবিনে ফেললো। তো প্লান মত এক সোমবার আমি আর মোমেন হাজির পন্ডিতমশাই এর চেম্বার/দরবারে। আমি তো চেম্বার দেখে টাশকি খেয়ে গেলাম! ভেবে নিলাম ‘বড় হয়ে বড় ডাক্তার হলে’ এইরকম একটা দরবার-কাম-চেম্বার আমারো লাগবে! বেশ চকচকে চেহারা ভদ্রলোকের, মোমেন একটু খুশি কারন তার মত বাবাজিরও বিশ্রি টুথব্রাশ মার্কা একটা গোঁফ আছে, পুরা প্ল্যানটা নিয়ে ও একটু চিন্তিত থাকলেও এখন মনে হয় একটু সাহস পেল। প্রথমে সাধারন কিছু কথাবার্তা, কি করি, কই পড়ি, বাড়ি কই এইসব। তারপর শুরু হল তার খেলা।      
মনে হয় সেইদিন বাবাজির আধ্মাত্যিক শক্তি একটু কম ফোর্সফুল ছিল, মেঘলা দিন দেখে এস্ট্রাল প্লেইনের সাথে কানেকশন হয়ত পাচ্ছিলেন না ঠিকমত,  তাই উনি আমাদের দেখে প্রবল ভাবে বিভ্রান্ত হলেন। তবে এইটাও বলতে হবে যে তার অবজারভেশন ছিল অসাধারন। আমার আয়ু কম (হতেই পারে, আমার ওজন ছিয়াশি কেজি- যত বেশি ওজন তত কম নাকি আয়ু), চোখে কম দেখি (ও আচ্ছা, আমি আসলে আমি এমনি এমনি চশমা পরি তো, ভাব নেওয়ার জন্য!) বোনদের ভালো বিয়ে নিয়ে চিন্তিত (আমি আসলেই চিন্তায় পড়ে গেলাম, আমার খালি একটা ভাই, তাহলে কি আমার কোন অজানা বোন আছে নাকি যা আমি জানি না, খুবই ভয়ের ব্যাপার- সম্পত্তির ভাগাভাগিটা তাহলে কিরকম হবে!!!), পড়ালেখা বেশিদুর হবে না (আল্লাহ!), আমার জিজ্ঞাসা- একাউন্টিং এ অনার্স করলে কি হবে? চালিয়ে যেতে পারো, তবে পাস কোর্সে যাওয়াই ভাল(তোমার মুন্ডু!), চাকরি এখন নেই, সামনে হতে পারে (আচ্ছাহ!), বিদেশযাত্রা ভবিষ্যতে হতে পারে (অন্নপূর্নার পাশে ট্রেক কই করলাম তাহলে, ঝিনাইদহে নাকি??)    
আর মোমেনকে- তোমার মানসিক অশান্তি চলছে (এইটাতো আমার পোষা গোল্ডফিশ হাইনরিখও বুঝে!), প্রেমে জটিলতা চলছে (একতরফা ইনফাচুএশান- আবার জটিলতা কি??), সমাধান হবার চান্স কম (আমি ততক্ষনে ভদ্রলোকের ভক্ত হয়ে গেছি- শার্লকদার আত্মহত্যা করা উচিত), পড়ালেখায় ব্রেক আছে (?), চাকরির সম্ভাবনা আছে তবে এখনি না (মোমেন আমার চাইতেও ভাল চাকরি করে!!)। যাই হোক এতক্ষনে মোমেনের মুড একটু ভাল হয়েছে, হাসি চেপে রাখা একটু কষ্টকর হয়ে যাছে আমার জন্য-ও, তাই আ্মরা উঠে পড়লাম, ফি দেয়ার সময় মনটা একটু খচখচ করলেও ব্যাপারটা মজাই ছিল আসলে। তবে প্রেমিক হৃদয় বলে কথা, মোমেন জানতে চাইল হারানো প্রেমিকাকে ফেরত আনার জন্য কোন ব্যবস্থা আছে নাকি। পন্ডিতমশাই এবার উৎসাহে ধড়ফড় করে উঠলেন- অবশ্যই আছে- কি সব টোটকা- যা একটু নাকি এক্সপেন্সিভ। পানির সাথে মিশিয়ে খাওয়াতে হবে।! প্রেমিকার হবু বরের উদ্দেশ্যেও নাকি কিসব ‘বাণ’ আছে, মোমেন আরও উৎসাহে আরো ধড়ফড় করে উঠলো।  কিন্তু আমি দেখলাম পরিস্থিতি আওতার বাইরে চলে যাছে! কোনমতে ওকে  ঠেলেঠুলে বাইরে-     
আমরা সবাই ‘ই’ এর বিয়েতে দলবেঁধে গিয়েছিলাম, অবশ্যই মোমেন সহ, আর একমত হয়েছিলাম যে ‘ই’ এর হবু হাজব্যান্ড মোমেন এর থেকে বহুত হ্যান্ডসাম আর বুদ্ধিমা্ন, আর তার গোঁফ নাই। মোমেন একবার খালি মিন-মিন করে বলার চেষ্টা করলো যে রোস্টটা ঠিকমতো করতে পারে নাই। শক্ত শক্ত রয়ে গেছে। আমরা যথারীতি ওকে পাত্তা দিলাম না।  আর ওর প্যানপ্যান করার ফল হিসেবে ডেজার্ট হিসেবে পাওয়া ওর ভাগের আইসক্রিমটা ভাগাভাগি করে খেয়ে ফেললাম। 
__________________________________________________
* [লেখকের নিরাপত্তাজনিত কারণে নামধাম সব মৃদুভাবে বদলে দেয়া হয়েছে।]  


পথ হারিয়ে ধর্মশালায়?  



আমি মানুষ হিসেবে যে খুব খারাপ তা কিন্তু না। যদিও অনেকেই এর সাথে দ্বিমত পোষন করেন। তবে আমি তাদের উদ্দেশ্যে বলতে চাই এরকম কয়টা ছেলে খুজে বের করতে পারবেন যারা আমার মত পিতৃঅন্তঃপ্রান? তাই গত ডিসেম্বরে আমার পিতা যখন আমাকে অনুরোধ করলেন তার সাথে দিল্লিতে এক  কনফারেন্সে যাওয়ার জন্য, আমি সেটাকে আদেশ হিসাবেই নিয়েছিলাম। 
এখানে একটা জিনিস বলে ফেলা ভালো আমি এইসব কনফারেন্স জাতীয় ব্যপারস্যপার খুব একটা ভালো পাই না। শার্ট ইন করে পরতে হয়, জুতোসহ। সারাক্ষন গোমড়া মুখে বসে বুড়োদের বকরবকর শুনতে হয়, সমবয়সী লোকজন থাকে না বললেই চলে, আর যারা থাকে তারাও চেহারায় একটা আলগা গাম্ভীর্যের ভাব ফুটিয়ে তোলার চেষ্টায় ব্যস্ত থাকে। আশেপাশের সুন্দরী মেয়েদের যদি খুজে পাওয়াও যায়- কয়েকটা কথাবার্তার পরেই দেখা যায় তাদের বুদ্ধিমত্তা ফার্নিচারের কাছাকাছি, আর নাহলে আরো  ভয়ঙ্কর - সে এসোসিয়েশনের প্রেসিডেন্টের মেয়ে, বাক্তিগত জীবনে উদীয়মান কার্ডিয়াক সার্জন, আমার থেকে দশ বছরের বড়, আর আমার সাথে হার্টের নার্ভ সাপ্লাই এর জেনেটিক ডাইভার্সিটি নিয়ে আলাপে আগ্রহী! (এইরকম ব্যপার ঘটেছিল ঢাকাতেই- বছরদুয়েক আগে- কোনক্রমে জান নিয়ে পালিয়েছিলাম সেবার)। আর এইসব কনফারেন্সের খাবারদাবার খুব সুবিধাজনক কিছু যে হয় তাও না, ভেন্যুগুলো যতই পাঁচতারা-সাততারা দেখাক।   
এতকিছুর পরেও একটু মৃদু প্রতিবাদ করে রাজি হয়ে গেলাম, কারন এর কয়েকদিন আগেই তার আপত্তি সত্ত্বেও আমি চাকরি ছেড়ে দিয়েছি, ক্লাব-ডি-পাপায় আমার মেম্বারশিপ হুমকির সম্মুখিন। অত্যন্ত বাধ্য ছেলের মত তার সমস্ত পেপার তৈরী করে দিলাম, একটা নতুন পেনড্রাইভ কিনে দিলাম, বিনীতভাবে প্রস্তাব করলাম যদি তার ল্যাপটপের দরকার হয় তাহলে কারো কাছ থেকে ধার করে আনবো কি না- এইসব।  
যাওয়ার আগে দেখা গেলো মা আর ছোট ভাইও ব্যাগ গোছানো শুরু করে দিয়েছে, এর অর্থ হল প্রায় পনের বছর পরে ফ্যামিলির সবাই একসাথে কোথাও যাচ্ছি। এক শুভদিনে আদর্শ সুখি পরিবারের মত আমরা দিল্লিতে পদার্পন করলাম।  বিকেলে গেলাম কণাট প্লেস নামের জায়গায়- ভাইজান নাইকির বুট কিনবেন। বুট সন্ধানার্থে পায়চারি করিবার সময় যথারীতি কণাট প্লেসের গোল চক্করে হারিয়ে গেলাম। নাইকির দোকানের আগেই  হিমাচল টুরিজমের অফিস চোখে পড়লো- 
আপনারা যারা দস্যু মোহন সিরিজের বই পড়েছেন তারা নিশ্চয়ই এইরকম কিছু কথাবার্তার সাথে পরিচিত-
'চারিদিক হতে তাহাকে ঘিরিয়া ফেলিয়াছে- নিরস্ত্র মোহন কি করিবে বুঝিয়া উঠিতে পারিতেছে না। হঠাত প্রচন্ড শব্দ আর ধোয়া।  কি হইতে কি হইয়া গেলো- মোহন বুঝিলো না- কিন্তু সে অবাক হইয়া দেখিলো টোটাভরা রিভলভার তাহার হাতে...'   
সেইরকমি- কি হইতে কি হইয়া গেলো- আমি বুঝিলাম না- কিন্তু  অবাক হইয়া দেখিলাম আমি ধর্মশালা নামক ছোট্ট শহরে দাঁড়াইয়া আছি- সাথে স্যাঙ্গাত হিসাবে আমার ছোট ভাই। আমার পিতামাতা মনের সুখে দিল্লিনগরে নিখিল এশিয়া হস্তশল্যবিদ কনফারেন্স করিতেছেন।
একেই মনে হয় বলে পায়ের নিচে সর্ষের জোর! 
ধর্মশালা হিমাচল প্রদেশের একটা ছোট্ট শহর। সাধারনভাবে দুই ভাগে ভাগ করা- ধর্মশালা বা লোয়ার ধর্মশালা- যেখানে সব অফিস, বাজার আর বাস স্ট্যান্ড। আর নয় কিলোমিটার দূরে প্রায় দেড় হাজার ফিট ওপরে ধৌলাধার পর্বতের ছায়ায় 'আপার ধর্মশালা' বা ম্যাকলয়েডগঞ্জ। ম্যাকলয়েডগঞ্জ এখন নির্বাসিত তিব্বতি সরকারের পীঠস্থান। ১৯৬০ এ দালাইলামা এখানে প্রথম আসেন। আর ধর্মশালা এখন মোটামুটিভাবে 'লিটল লাসা' নামেই পরিচিত। এরও আগে ম্যাকলয়েডগঞ্জ ছিলো ব্রিটিশ ক্যান্টনমেন্ট। বিখ্যাত গুর্খা রেজমেন্টের শুরু এইখানেই হয়েছিলো। 
১. পুরো শহরে প্রধান রাস্তা মাত্র দুইটা- আর তার মধ্যে এটা একটা।
 
২. রাস্তার শেষ- মঠের শুরু

৩. কেন্দ্রিয় মঠের বারান্দা থেকে ধর্মশালা- পেছনে ধৌলাধার পর্বত

৪.

৫. যপযন্ত্র- নরবুলিঙ্কা ইন্সটিটিউটে-
 
৬. নরবুলিঙ্কা ইন্সটিটিউট- তিব্বতের দ্বিতীয় বৃহত্তম মঠের নামে করা প্রশিক্ষনকেন্দ্র।

৭. আর লাইব্রেরী

৮.

৯.

১০.

১১. ড্যান্স অফ দ্য ডেড- ভদ্রলোকের বাম হাতের মুদ্রাটা খুব খিয়াল কইরা!

১২. শাক্যমনি বুদ্ধ

১৩. মঠের ভেতরে

১৪. যতদুর মনে হয়- এই ভদ্রলোক হচ্ছেন যম।

১৫. এই দুই শয়তান আমাদের বহুত যন্ত্রনা করসে!

১৭. একদিন আমিও এইরকম আল্ট্রাকুল একটা কাফে'র মালিক হমু। হমুই...

১৮.

১৯. 'সেইণ্ট জন ইন দ্য ওয়াইল্ডারনেস' এর চার্চ। পাশে লর্ড এলগিন এর সমাধি। একসময়কার ভাইসরয়।

২০. চার্চের পাশে সমাধি, পেছনে শহর। আমার ভাই র্যা ন্ডম স্যাম্পলিং করে মৃতদের বয়সের গড় বের করলো- মাত্র তেইশ বছর। অনেকগুলা কবর বাচ্চাদের- প্রচন্ডকম মন খারাপ করে দেয়া পরিবেশ।

২১.

২২. ওয়াইল্ডলাইফ ফোটোগ্রাফি
 
২৩. ওয়াইল্ডচাইল্ড ফোটোগ্রাফি! আমাদের বিরক্ত করতে করতে টায়ার্ড হয়ে জুস খেয়ে এনার্জি সাপ্লাই নেয়া হচ্ছে! মহা বদ একটা পিচ্চি।

২৪. আরেকটা মনাস্টেরি। নাম উচ্চারন করা গেলো না বলে দুঃখিত।

বিশাল বড় একখান পোস্ট হয়ে গেলো। তাই এখন থামছি। বলাই বাহূল্য ধর্মশালাতেই আমাদের ঘোরাঘুরি শেষ হয়নি- কিন্তু সেই কথাবার্তা পরে কোন এক সময় হবে। 
আর যারা এইসব দেখে পড়ে আমাকে অত্যন্ত বদস্বভাবের একটা মানুষ হিসেবে ভেবে নিচ্ছেন- যে নিজের বৃদ্ধ পিতামাতাকে ফেলে ফ্যা ফ্যা করে ঘুরে বেড়ায়- তাদের অবগতির জন্য জানাচ্ছি যে আমি এইবারইকার হিমালয় ভ্রমনের সমস্ত পরিকল্পনা বাক্সবন্দি করে বাধ্য ছেলের মত বাবা মার সাথে যাচ্ছি। ১৯৯৪ এর পরে এই হবে আমাদের একসাথে কোথাও ঘুরতে যাওয়া।  
তবে পথে কি হয় কিছুই বলা যায় না- কি হইতে কি হইয়া গেলো- আবারো হইলেও হইতে পারে! সবই দয়ালের ইচ্ছা!   


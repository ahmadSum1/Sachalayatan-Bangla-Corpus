গান ও গল্প- অল অ্যালং দ্য ওয়াচটাওয়ার 



গানটা প্রথম শুনি তিরানব্বই এর গ্রীষ্মে। ছায়াচ্ছন্ন, পুরোনো একটা মফস্বল শহরের মায়াবী এক দুপুরে।  স্কুল গরমের ছুটি। (হ্যাঁ, সেইসময়কার স্কুলগুলোতে গরমের ছুটি বলে একটা ব্যপার ছিলো।) আমি সকাল থেকেই ঘাঁটি গেড়েছি এক বন্ধুর বাসায়।  ওদের বাসা শহরের একেবারে মধ্যিখানে হলেও  বাসার সামনে একটা আর পেছনে দুইটা পুকুর ছিলো। আর পেছনে প্রায় অন্ধকার জঙ্গলের মতো একটা বাগান। তাই পুরো সকাল আর দুপুরবেলা কেটেছে  ওদের বাগান আর পুকুরে হুটোপুটি করে। বন্ধুর বাবা মা যথেষ্ট প্রশ্রয় দেন আমাদের, তারপরেও মোটামুটি উদ্দাম লাগামছাড়া ছেলেমানুষীরও একটা সীমা আছে। আমাকে যখন তৃতীয়বারের মত পুকুর থেকে তুলে আনা হলো তখন তারা আমাদের পুরো কর্মকান্ডে ভেটো দিলেন। আমি সাঁতার জানতাম না, কিন্তু সেই তুচ্ছ ব্যপারটা আমাকে পানি থেকে কখনো দূরে রাখতে পারেনি। আপনারা জানেন নিশ্চয়ই, এগারো-বারো বছর বয়সে নিজেদের অদম্য মনে হয়। কিছুই আমাদের কিছু করতে পারে না। কারো কোন ক্ষমতা নেই আমাদের ক্ষতি করার। আমাদের আঘাত দেয়ার। অনন্তকাল বেঁচে থাকবো আমরা।  উই আর বয়েজ, অ্যান্ড উই আর মেড টু লিভ ফরেভার। 
খুব গান শুনতাম আমরা, মিউজিক বিষয় ওই বয়সেই একটু ইঁচড়ে পাকা ছিলাম। ডিপ পার্পল, রেইনবো, ব্ল্যাক সাবাথ। ডিও। এসি/ডিসি। আর অনেক। মাথা মুছতে মুছতে বন্ধুর ঘরে পায়চারি করছি, সে ক্যাসেট প্লেয়ারে একটা রেকর্ড করা ক্যাসেট ঢোকালো। জিজ্ঞেস করলাম- কি? সে বলে হেনড্রিক্স, শুনেছিস কিছু? আমি বললাম- শুধু নাম।   
শুরু হলো ড্রামস আর বেইজের প্লাকিঙ, এরপরেই অপার্থিব একটা সুর। জিমি হেনড্রিক্সের গিটার। কান খাড়া করে থাকলাম 
"There must be some way out of here" said the joker to the thief
হুমম। তস্কর আর বিদূষক আলাপ করছে। তা ভালোই। তো কি ব্যপারে? 
"There's too much confusion", I can't get no relief
আচ্ছা।  তাই নাকি?  কেন? বিদূষক চিন্তিত। কিসের থেকে মুক্তি চাইছে সে? 
সেই মাথায় ঢুকে গেলো গানটা। আরেকটা পুরোনো ক্যাসেট নিয়ে সেইটার গান মুছে এই গানটা রেকর্ড করলাম। শুনতে হবে। 
"No reason to get excited", the thief he kindly spoke 
"There are many here among us who feel that life is but a joke 
But you and I, we've been through that, and this is not our fate 
So let us not talk falsely now, the hour is getting late". 
তাইতো। উতলা হওয়ার কোন কারন নাই, আমাদের মত অনেকেই আছে। জীবনটাকে খুব পরিহাসের বিষয় মনে হয় মাঝে মাঝে। নাকি জীবনই পরিহাস করে আমাদের সাথে।  নিষ্ঠুর নির্মম ঠাট্টা। 
কিন্তু আমাদের নিয়তি এইরকম না। কেউ কিচ্ছু করতে পারবে না আমাদের। আমরা অজেয়। অমর। 
উই আর বয়েজ, অ্যান্ড উই আর মেড টু লিভ ফরেভার। 

All along the watchtower, princes kept the view 
While all the women came and went, barefoot servants, too. 
Outside in the distance a wildcat did growl 
Two riders were approaching, the wind began to howl
১
পাদটীকা১. 
গানের ভিডিওটা ভিয়েতনাম যুদ্ধের অনেক ছবি দিয়ে বানানো একটা স্লাইডশো। দেখলে মন খারাপ হওয়ার বিরাট একটা সম্ভাবনা থাকবে।
অরিজিনাল গানটা লিখেছিলেন বব ডিলান, হেনড্রিক্স এইটা কাভার করেন তার ইলেকট্রিক লেডিল্যান্ড রেকর্ডে, ১৯৬৮ সালে। হেনড্রিক্সের ভার্সনটা এত জনপ্রিয় হয় যে পরে স্বয়ং বব ডিলানও তার লাইভ পারফেমেন্সে হেনড্রিক্সের ভার্সনটাই বাজাতেন। 
আমি যখনই কোন গানের তালিকা করি, এই গানটা সবসময়েই এক নম্বরে থাকে  



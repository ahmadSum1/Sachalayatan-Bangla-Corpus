বেহুদা পোস্ট: আংশিক অন্ধত্ব কিংবা ঢেকে রাখা মূল্যবোধ




এক
এই ক'দিন আগের কথা। বাসা থেকে বইমেলায় যাচ্ছি। আমাদের ড্রাইভার সাহেব বললেন, ‘ভাইয়া শুনছেন?’
উনার গলায় কেমন যেনো একটি জরুরী আবেশ। আমি বিভ্রান্ত হয়ে যাই। উৎকন্ঠা নিয়ে বলি, ‘কি ব্যাপার বাবু ভাই? কি হয়েছে?’
উনার গলা কেমন একটি অপার্থিব আবেগে কেঁপে আসে। উনি বলেন, ‘মান্না ভাই! মান্না ভাই ইন্তেকাল করছেন!’
ব্যাপারটি নিয়ে আমি মোটেই চিন্তিত ছিলাম না। চিত্রনায়ক মান্নার মৃত্য আমাকে একটুও কাতর করে তোলেনি। কিন্তু বাবু ভাইয়ের কাঁপা গলা আর উপচে আসা বেদনা আমাকে কেমন যেনো দিশেহারা করে দেয়। আমি বুঝতে পারিনা এই মুহূর্তে আমার কি বলা উচিত। আমি একটু ইতস্তত করে বলি, ‘জ্বী, টিভিতে দেখেছি। খুব জনপ্রিয় নায়ক ছিলেন।’
উনি হড়বড় করে বলেন, ‘কি যেই একজন অ্যাক্টর ছিলো ভাইয়া... যেমুন অ্যাক্টিং তেমুন ফাইটিং! আর গলা ভাইয়া... সিনেমা-হল গম-গম করতো!’
আমার এই বিষয়ে কোনো ধারণা ছিলো না। চিত্রনায়ক মান্নার কোনো সিনেমা আমি দেখিনি। তাই তার অভিনয় কিংবা অন্যান্য প্রতিভা বিষয়ক কোনো সম্যক জ্ঞান আমার নেই। কিন্তু ঠিক সেই মুহূর্তে কথাটি বাবু ভাইকে জানাতে আমার কেমন যেনো সংকোচ হয়। আমার মনে হয় চিত্রনায়ক মান্নার অকালমৃত্যুর শোকটি আমার সাথে ভাগাভাগি করতে চেয়ে যে সম্মান তিনি আমাকে জানাচ্ছেন তাতে সেই সম্মানের অবমাননা হবে।
আমি বলি, ‘মানুষ হিসেবেও মান্না ভালো ছিলেন বলে শুনেছি।’
উনি আগ্রহ নিয়ে বলেন, ‘ভালো মানুষ ভাইয়া। মাথা গরম। লোকজনকে গালি-গালাজ করতো। কিন্তু লুক ভালো। অশ্লীল সিনেমার বিরুদ্ধে ফাইট দিছে।’
আমি কিছু না বলে চুপ করে থাকি।
উনি আবার বলেন, ‘উনার শুটিং দেখছি ভাইয়া!’
‘বলেন কি? কোথায়?’
‘আপনাগো বাসার সামনে শুটিং করে ভাইয়া। অনেক শুটিং হয়। নাটক-সিনেমা। একদিন মান্না ভাই আসছিলেন। আমরা সবাই ভিড় কইরা দেখতেছি। আমাদেরকে কয় ‘ওই শুয়োরের বাচ্চা, কি দেখস? দেখস নাই আগে?’’
‘শুয়োরের বাচ্চা বলে গালি দিলো?’
‘হ ভাইয়া! মাথা গরম। কিন্তু শুটিং থেইকা কাউরে তাড়ায় দেয় নাই।’
আমি হঠাৎ করেই বুঝতে পারি সাধারণ মানুষের কি পরিমান ভালোবাসা এই মানুষটি পেয়েছেন। কতটা ভাগ্যবান ছিলেন মান্না, সকলের প্রিয় এই মান্না ভাই। কতটা ভালোবাসা থাকলে মানুষ একজনের দোষ এড়িয়ে কেবল ভালোটিই দেখে।
আমাদের ড্রাইভার বলতে থাকেন, ‘এফডিসিতে গেছিলাম ভাইয়া... সামনে এত্তো মানুষ... পুলিশ সবাইরে লাঠিপিডা কইরা সরাইয়া দিলো... মান্না ভাইরে শেষ একনজর দেখতে পারলাম না...’ উনার গলাটা কেমন যেনো বুঁজে বুঁজে আসে।
আমি স্তম্ভিত বসে থাকি।
দুই
বইমেলায় গিয়েই প্রথম যে কাজটি করতাম তা হলো লিটল ম্যাগ চত্ত্বরে ঢুঁ মারতাম। মাহবুব লীলেন, শেখ জলিল, অনন্ত মাহফুজ, আহমেদুর রশীদ, ক্যামেলিয়া আলম সহ অনেকেই ওখানে থাকতেন। তাঁদের সাথে একটি মিনি আড্ডা দিয়ে যেতাম জাগৃতি প্রকাশনের স্টলে। যেয়েই প্রথমে নির্লজ্জের মতো খোঁজ নিতাম আমার বই কেমন যাচ্ছে। এরপর জানতে চাইতাম আরিফ ভাইয়ের বইয়ের খবর। আমাদের পারস্পরিক শ্রদ্ধা-ভালোবাসার দরুন আরিফ ভাইও এসে প্রথমে উনার বই, পরে আমার বইয়ের খোঁজ নিতেন। এরপর জাগৃতির সামনে দাঁড়িয়ে আধ ঘন্টা, এক ঘন্টা আড্ডা। সেখান থেকে ক্যাফেটেরিয়ায় দুইকাপ চা, পপকর্ন, ভেজিটেবল রোল। দেখা হয়ে যেতো আহসান কবির, মাসকাওয়াথ আহসান, লুৎফর রহমান রিটন, আহমাদ মোস্তফা কামাল এবং তাঁদের দরুন আরও অনেকের সাথে। দুর্দান্ত একটি সময় কাটিয়েছি এবারের বইমেলায়!
কোনো একদিন লিটলম্যাগ কর্নার থেকে জাগৃতিতে গিয়ে অভ্যাস বশে জিজ্ঞেস করেছি, ‘আলাউদ্দিন ভাই, বই যাচ্ছে?’
উনি আমাকে দেখে কেমন এক উল্লাসে জ্বলজ্বল করে ওঠেন। আবেশে চোখ প্রায় বন্ধ করে ঘোষণা দেবার মতো করে বলেন, ‘ফেরদৌস!’
আমি থতমত খেয়ে যাই। কে ফেরদৌস? আলাউদ্দিন ভাই কি আমাকে চিনতে পারছেন না! আমি বলি, ‘আলাউদ্দিন ভাই আমি...! আমি অমিত!’
উনি এবার আনন্দে হেসে ফেলেন। বলেন, ‘নায়ক ফেরদৌস।’
‘নায়ক ফেরদৌস কি?’
‘আরে বাইরে থেইকা কি? স্টলের ভিতরে আসেন... কাহিনী আছে তো... আররে আসেন... ভিতরে আসেন!’
‘আলাউদ্দিন ভাই, কি হয়েছে বলেন তো? ফেরদৌসের কি হয়েছে?’
পাশ থেকে জাগৃতির আরেক কর্মী রাজা এবার উত্তেজনা নিয়ে বলেন, ‘অমিত ভাই, হইছে কি... শুনেন...’
এতবড় কাহিনী হাতছাড়া হয়ে যাচ্ছে দেখে আলাউদ্দিন ভাই এবার টেনশন নিতে পারেন না। তাড়াহুড়ো করে বলেন, ‘আরে মিয়া কি কন! নায়ক ফেরদৌস! নায়ক ফেরদৌস আপনার বই কিনছে তো!’
‘তাই নাকি?’
‘আরে কি কইতাছি? হ মিয়া! ফেরদৌস! এই একটু আগে আইলে দেখতে পাইতেন। আপনের বই কিনলো। একটা অটোগ্রাফ দিতে পারতেন।’
‘আলাউদ্দিন ভাই, বই কেমন যাচ্ছে?’
‘ফেরদৌস বুঝলেন...’
আমি আর কথা বাড়াই না। আরিফ ভাই একটু দূরে দাঁড়িয়ে ছিলেন। উনার দিকে হেঁটে যাই।
চিত্রনায়ক ফেরদৌসকে ওই দিনই আমার দেখার সৌভাগ্য হয়। স্টল ঘুরে দেখছেন। পেছনে পাগলের মতো ছুটে বেড়াচ্ছে নানা-বয়সী এক দঙ্গল মানুষ! এক ভদ্রমহিলাকে দেখলাম কোলে বাচ্চা নিয়ে উর্ধ্বশ্বাসে ফেরদৌসের পেছন পেছন ছুটছেন। মানুষের কি অবোধ্য ভালোবাসা!
তিন
বন্ধুর বৌভাতে গিয়েছি। শিবলী একজন মাঝবয়সী ভদ্রলোককে দেখিয়ে বললো, ‘ওই লোকটিকে চিনিস?’
আমি খুব লক্ষ্য করে দেখি ভদ্রলোককে। সবাই বেশ ফর্মাল হয়ে এসেছেন - স্যুট কিংবা পাজামা-পাঞ্জাবী। উনাকে দেখলাম সাদা টাইট ট্রাউজার, সাদা চামড়ার জুতো আর হাজার স্টিকার লাগানো বাইকার্স জ্যাকেট পড়ে এসেছেন। আর যাই হোক ফর্মাল জামা এ নয়। সবার মাঝে কেমন যেনো একটু বেখাপ্পাই লাগছে।
‘চিনতে পারলাম না দোস্ত। জনপ্রিয় কেউ নাকি?’
আমার বন্ধুটি হো হো করে হেসে বলে, ‘চিত্রনায়ক অমিত হাসান!’
ওর হাসির কারণটি আমি জানি। বই প্রকাশের পর অনেকেই ভুলে (কেউ কেউ মকশো করে) আমার নাম অমিত আহমেদ থেকে অমিত হাসান করে দেন। আমি তাই খুব আগ্রহ নিয়েই উনাকে এবং উনাকে নিয়ে অন্যদের বাড়াবাড়ি দেখি।
এর আগের দু’টি ঘটনায় যারা জড়িত ছিলেন তারা সাধারণ খেটে খাওয়া মানুষের প্রতিনিধি। কিন্তু এখানে আমন্ত্রিত সবাই পাত্তিওয়ালা। তথাকথিত উঁচু ক্লাসের মানুষ। এটিকেটের কারণে এই মজলিশে ভাবের প্রকাশ একটু কম হলেও চিত্রনায়ককে নিয়ে আগ্রহের কিন্তু কমতি ছিলো না। অনেকেই নিজ থেকে যাচ্ছেন পরিচিত হতে। অনেকে আবার ‘দেখবো না’ ভাব ধরে আড় চোখে ফলো করে যাচ্ছেন অমিত হাসানের প্রতিটি পদক্ষেপ। তবে এখানের একটি জিনিস অন্য দু'জায়গায় ছিলো না। সেটি হলো চিত্রনায়ককে ছোট করে দেখার প্রবণতা - ‘ব্যাটা এক্কেবারে সং সেজে এসেছে', ‘দেখ দেখ করে কি!'
চার
মেইনস্ট্রিম বাংলা সিনেমা এবং এর সাথে জড়িত মানুষগুলোকে নিয়ে আমার যে নাক-সিঁটকানো ভাবটি ছিলো তা এই তিনটি ঘটনার পরে কেমন যেনো দাগা খেয়ে গেছে। মনে হয়েছে - এত্তো মানুষ এদেরকে ভালোবাসে! শ্রদ্ধা করে! অনুকরণ করে!
হতে পারে যে সুশিল সমাজের জাবর আমরা কেটে যাচ্ছি সেই সমাজের প্রতিনিধি এই খেটে খাওয়া মানুষগুলি নয়। কিন্তু ওরা তো আমাদেরই অংশ। বাঙালি। বাংলাদেশী।
কোন অধিকারে আমরা ওদের পছন্দ-অপছন্দের বিচারক হয়ে বসবো? যখন খেটে খাওয়া মানুষের রুচির কথা আসে তখন কোথায় যায় আমাদের ‘মত প্রকাশের স্বাধীনতা', কোথায় যায় ‘পরস্পরের রুচির প্রতি শ্রদ্ধাশীলতা'?
নাকি এগুলো শুধু সুশিল সমাজের জন্যই তুলে রাখা?
© অমিত আহমেদ


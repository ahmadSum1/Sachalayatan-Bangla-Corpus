আজ বিবাগিনীর জন্মদিন!



২০০০ এর জানুয়ারি। বুয়েটে গেছি এক বন্ধুর সাথে। কি কাজে গিয়েছিলাম মনে নেই। তবে মনে আছে আমার প্রচন্ড ক্ষুধা লেগেছিলো। পকেটে নেই ফুটো পয়সাও। বন্ধুর অবস্থাও তথৈবচ। নটরডেমের অনেকেই বুয়েটে ঢুকেছে, তাদের কাউকেও খুঁজে পাচ্ছি না।
এমন সময় বন্ধু দূরে হেঁটে যাওয়া দু’টি মেয়েকে দেখিয়ে বললো, ‘ওই যে!’
‘ওই যে মানে?’
‘বামের মেয়েটি!’
আমি বুঝে গেলাম। কলেজ জীবন থেকে আমার বন্ধুটি যে মেয়েটির প্রেমে পড়ে আছে, বামের মেয়েটি সেই মানবী।
আমি খুব উৎসাহ নিয়ে বলি, ‘চল যাই কথা বলি!’
আমার বন্ধু ভূত দেখার মতো চমকে ওঠে, ‘পাগল হইছিস?’
‘আরে চল না!’
আমি আমার অনিচ্ছুক বন্ধুকে বেয়াড়া বাছুড়ের মতো টেনে-হিঁচড়ে ওদের কাছে নিয়ে যাই। দোস্ত লাজুক মুখে আমাদের পরিচয় করিয়ে দেয়। আমি পরিচয় পর্ব শেষ হতে না হতেই লাজ-শরমের মাথা খেয়ে বলি, ‘আমার ক্ষুধা লাগছে!’
দুই মেয়ে আমাকে বুয়েটের ক্যান্টিনে নিয়ে যায়। আমি সাথের মেয়েটির টাকায় খুব তৃপ্তি নিয়ে খিচুড়ি খাই। আমার বন্ধুটি তার হাভাতে নির্লজ্জ দোস্তের কার্যকলাপে মরমে মরে যেতে চায়। আর ওর মেয়ের সাথে টুকটাক আলাপ চালাতে চেষ্টা করে।
অন্য মেয়েটি পরম মমতা নিয়ে আমার খাওয়া দেখে, আর জিজ্ঞেস করে, ‘ক্ষুধা মিটছে? আর কিছু খাবা?’
আমার হঠাৎ করেই মনে হয়, আমাদের বাংলার মেয়েদের মনে এতো মায়া কেনো?
এরপর অনেকদিন চলে গেছে। এই গতবছর সচলায়তনের মাধ্যমে যোগাযোগ হলো বিবাগিনীর সাথে। কথায় কথায় অবিষ্কার হয় বিবাগিনীই সেই মমতাময়ী মেয়ে।
এই ক’বছরে অনেক কিছু বদলে গেছে। পৃথিবী বদলেছে, মানুষ বদলেছে, নদীতে বয়ে গেছে অনেক পানি। কিন্তু এই মেয়েটির মনের মায়া একবিন্দু কমেনি।
হয়তোবা বেড়েছে!
শুভ জন্মদিন বিবাগিনী!
© অমিত আহমেদ


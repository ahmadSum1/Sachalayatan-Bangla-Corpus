গ্রন্থমেলা ডায়রি: গ্রন্থমেলার ডায়রিতে ফুটবলের গপ্পো



অমর একুশে গ্রন্থমেলা ডায়রি
৮ ফেব্রুয়ারি ২০০৮
মহাসাগর পাড়ি দিলে অবধারিত ভাবেই দেহঘড়ির হিসেব পালটে যায়। প্রবাসী বাঙালিরা যারা আটলান্টিক পাড়ি দিয়ে দেশে আসেন তাদের প্রথম ক'টা দিন খুব কষ্টে কাটে। দিনেরবেলা ঘুমে চোখ বুঁজে আসতে চায়, রাতে ঘুম আসে না এক ফোঁটাও। এ অনিয়মে মুখের স্বাদ কমে যায়। আর আবহাওয়ার পরিবর্তনজনিত সর্দি-কাশি তো আছেই। পাক্কা দুই থেকে তিনদিন লাগে এই ব্যাড়াছেড়া অবস্থা থেকে মুক্তি পেতে।
উপরের কথাগুলো শুনলেই আমার হাসি পায়!
এই যে দেশে এসেছি, কিসের অনিদ্রা আর কিসের রুচিহীনতা... আমার কোনো সমস্যাই হয়নি। এর রহস্য হচ্ছে আটলান্টিকের ওপারে যে নিয়মে দেহ অভ্যস্থ ছিলো আটলান্টিকের এপারেও ঠিক একই নিয়ম মেনে চলা। সারা দিন ঘুমাই, সারা রাত জেগে থাকি। বাসায় আমার ঘরটা থাকে হিম-ঠান্ডা।
তবে এই পন্থার সমস্যা হচ্ছে আমার দিন শুরু হয় দুপুর দু’টো থেকে। অনেক কাজ যেগুলো এ সময়ের আগেই সেরে ফেলা বুদ্ধিমানের সেগুলো আমার নানান ঝঞ্জাট মেনে দুপুরের পরেই করতে হয়। আজ যেমন ঠিক করেছিলাম সকালে উঠে কিছু কাজ এগিয়ে রাখবো। আমার বাঁকা বুদ্ধি ব্যুমেরাং হয়ে আমাকেই আঘাত করে। আজো দুপুরে ঘুম ভাঙে। কাজের কাজ কিচ্ছুই হলো না। গুম হয়ে খানিকক্ষন বিছানায় বসে থেকে গোসল-টোসল করে দুপুরের ভাত খেয়ে ল্যাপটপটা কেবল চালু করেছি এমন সময় অনুপের ফোন।
"যাবি?"
"কই?"
"খেলা দেখতে?"
"কি খেলা?"
"আবাহনি-মোহামেডান।"
"কখন?"
"চারটায়।"
"যাবো!"
ঘড়িতে দেখি ইতিমধ্যেই তিনটে বিশ বেজে গেছে। মোহামেডান স্পোর্টিং ক্লাবের আয়োজনে "প্রতীতি ফার্মা বিজয়দিবস ক্লাব কাপ" যে অনুষ্ঠিত হচ্ছে তা সংবাদপত্রের কল্যানে বেশ ভালোই জানতাম। গতদিন আরামবাগ ক্রীড়াসংস্থা বনাম বাড্ডা জাগরণীর সেমিফাইনালে আরামবাগ দুই-শূন্যে জিতেছে। এখন এই খেলায় যে জিতবে সেই চলে যাবে ফাইনালে। আমি দ্রুত জামা বদলে নেই, হাতে বেশি সময় নেই। তবে ভরসার কথা হলো আজ শুক্রবার। বনানীবাজার থেকে সিএনজি নিলে একটানে স্টেডিয়ামে পৌঁছে যাওয়া সম্ভব।
স্টেডিয়ামে ফুটবল খেলা দেখার অভ্যেস আমার আগে থেকেই ছিলো। নটরডেমে থাকাকালীন প্রচুর খেলা দেখেছি। পরে আস্তে আস্তে সে আগ্রহে ভাটা পড়েছে। আজ খেলা দেখতে যাবার ব্যাপারটা কেমন যেন হুট করেই হয়ে গেল। আমাদের কারুরই কোন পূর্বপরিকল্পনা ছিলোনা। এরই মাঝে শিবলীর ফোন পাই।
"অনুপ কল দিছিলো?"
"হুম!"
"আসতেছিস?"
"হ!"
"গুড! আমরা একেকজন একেক জায়গায় পড়ে আছি। তাই বলি কি সবাই স্টেডিয়ামে মিট করি?"
স্টেডিয়ামে পৌঁছে বিস্ময় নিয়ে দেখি আমাদের আরো দু'জন বন্ধু প্রাঞ্জল আর কাজীও হুট করেই খেলা দেখতে চলে এসেছে। আমি আর অনুপ আবাহনীর সমর্থক। ওই দিকে শিবলী, প্রাঞ্জল আর কাজী মোহামেডানের। দলে ভারী বলে মুখ ভার করে আমাদের ওদের সাথে মোহামেডানের পূর্ব গ্যালারিতে ঢুকে পড়তে হয়।
বেশি দামে টিকেট কেনার জন্য মানসিক ভাবে প্রস্তুত ছিলাম সবাই। কিন্তু এমনিতেই দেখলাম টিকেটের দাম কম। মোটে বিশ টাকা। ব্ল্যাকার তার উপরে দশ টাকা চাপিয়ে চাইলো ত্রিশ টাকা। আমরা নিদ্ধিধায় দিয়ে দিলাম। লাইনে দাঁড়িয়েই টিকেটটা কেনা যেত কিন্তু তাতে সময় লাগতো বেশি।
চার বছর আগে যখন ফুটবল খেলা দেখতে এসেছিলাম তখন গ্যালারিতে দর্শক ছিলোই না বলতে গেলে। আজ দেখলাম গ্যালারি প্রায় পরিপূর্ণ। ভালো লেগেছে এটা। ফুটবলে আবার মনে হয় আগের আগ্রহ ফিরে আসছে মানুষের। আরেকটা জিনিস লক্ষ্য করলাম। আবাহনী আর মোহামেডানের আলাদা গ্যালারি জিনিসটা আর আগের মত নেই। মোহামেডানের গ্যালারিতে বসে আমাদের আশে পাশেই আবাহনীর সমর্থকরা খুব চিল্লাচিল্লি করলেন (যাঁদের মধ্যে এই নরাধমও ছিলো। হে হে)। মোহামেডানের সমর্থকেরা কেউ টুঁ শব্দটিও করলেন না।

 
অনেকদিন পরে আবাহনী বনাম মোহামেডানের খেলা দেখলাম। এবং সত্যি কথা বলতে গেলে কি উপভোগই করলাম! খেলার মান যতো খারাপ হবে ভেবেছিলাম ঠিক ততো খারাপ ছিলো না। আবাহনীর জয় আর জাহেদের খেলা দেখে মুগ্ধ হয়েছি। ওদেরকে দেখে সেই মোনেম মুন্না, কায়সার হামিদ আর সাব্বিরদের যুগের কথা মনে পড়েছে। দুজনেই দুর্দান্ত খেলোয়াড়। শুধু ওদের জন্য নয়, পুরো খেলাই খুব হিসেব করে খেলেছে আবাহনী। প্রথমার্ধে টোটালফুটবল খেলেও দ্বিতীয়র্দ্ধে ওদের বেশ দম ছিলো। মোহামেডানের নিজেদের মধ্যে এই সমন্বয়টাই ছিলো না। শুনলাম ওরা নাকি ইনজুরি আর অন্য কি সব কারণে চার-পাঁচ জন অতিথি খেলোয়াড় খেলাচ্ছে। সেটা কারণ হতে পারে। আর ওদের প্রধান স্ট্রাইকার যে আফ্রিকান খেলোয়াড়টি - সে একটি বরাহশাবক ছাড়া আর কিচ্ছু নয়। বল পাস দিতে পারে না। রিসিভ করতে পারে না (এই সমস্যাটা মোহামেডানের সবার মধ্যেই ছিলো)। রিসিভ করলেও পায়ে বল ধরে রাখতে পারে না। তাকে কিজন্য মোহামেডান পুরোটা সময় মাঠে খেলালো তা আমার মাথায় ঢুকলো না। খেলা একতরফা ছিলো। পুরো মাঠ সারাটা সময় জুড়ে আবাহনীর নিয়ন্ত্রণে ছিলো। দ্বিতীয়ার্ধে দেয়া চমৎকার একটি গোলের সুবাদে দিনশেষে ম্যাচটিও ওরাই জিতে নিলো এক-শূন্য গোলে। আবাহনী সচেষ্ট হলে গোলের সংখ্যা আরো বেশিই হতে পারতো।
খেলা শেষে সবাই যে যার পথে চলে যায়। আমি চলে আসি বইমেলায়।
শাহবাগে সন্ধ্যা সাড়ে সাতটার দিকে সিএনজি থেকে নেমেই আমার মনে হয় আজ কিছু একটি সমস্যা আছে। একটু হাঁটতেই ব্যাপার পরিস্কার হয়। বইমেলায় এতো লোক আমি আগে কক্ষনো দেখিনি! জাদুঘরের সামনে থেকেই যানজট। তবে স্বীকার করতে হবে পুলিশ সেই জট বেশ ভালো ভাবেই সামলেছে রিক্সা-গাড়ি টিএসসি পর্যন্ত যেতে না দিয়ে। কোনো কিছু পাওয়া যাবে না বুঝতে পেরে আমি আমার চারদিকে অগুনতি মানুষ নিয়ে হাঁটতে থাকি বইমেলার দিকে। এত বেশি লোক যে আমার মনে হচ্ছিলো আমি বুঝি কোনো মিছিলে এসেছি।
হেঁটে কলাভবনের এসে আবার চমকে উঠি। বইমেলার দর্শনার্থীদের লাইন চলে এসেছে এই পর্যন্ত! লাইনে দাঁড়িয়ে যাই। একটু পর পর টহল দিয়ে যেতে থাকে ড়্যাবের কালো গাড়ি কিংবা মোটরসাইকেলবহর। ফেরিওয়ালারা আজ ডাসকে কেন্দ্র করে টিএসসিতে ঝাঁপি নিয়ে বসেছে। এটা বেশ গ্রহনযোগ্য সমাধান মনে হলো আমার কাছে। যে পরিমান মানুষ আজ এসেছে যে বইমেলা থেকেই ঝাপি নিয়ে বসে পড়লে আর দেখতে হতো না। ঝঞ্ঝাটের একশেষ হতো।
লাইন একমাইল লম্বা হলেও এগুচ্ছিলো বেশ দ্রুত। তাই বিরক্তি লাগে না। আমার ঠিক সামনেই সপরিবারে দাঁড়িয়ে ছিলেন এক বয়স্ক ভদ্রলোক। বউ আর মেয়ে নিয়ে এসেছেন। ভদ্রলোকের আক্ষেপ শুনে বুঝলাম মেয়ে কিছুক্ষণ আগে তাঁর চশমা হারিয়ে ফেলেছে। এই চশমা হারানোর জন্য সারাটা সময় উনি মেয়েকে একটানা বকা দিয়ে গেলেন। একেকবার একেক ভাবে। আমাদের দেশের মেয়েরা কি লক্ষী তাই আজ আবার দেখলাম। আমার বয়সী মেয়েটাকে সবার সামনে এভাবে বকলেন মেয়েটা একটুও প্রতিবাদ করলো না।
মেলার গেটের সামনে কোথা থেকে যেন এক ছেলে সাবলিল ভাবে লাইন ভেঙে ঠিক আমার সামনে দাঁড়িয়ে গেলো। সে আশা করেছিলো আমি প্রতিবাদ করবো। সেক্ষেত্রে সে কি বলবে তাও মনে হয় আগে থেকেই ঠিক করা ছিলো। কিন্তু আমি কিছু বললাম না দেখে তার বিজয় গর্বে বুঝি একটু কালিমাই লাগলো। তাই ফিরে দাঁড়িয়ে ঠিক করে আসা কথাগুলোই বলা শুরু করে, "বুঝছেন ভাই, হইছে কি, আমি...।" আমি শীতল গলায় বলি, "একদম চুপ! সোজা হাঁটেন।" ছেলে চুপসে গিয়ে মাথা নিচু করে হাঁটতে থাকে।
মেলায় ঢুকে বুঝি আজ আর নিজের ইচ্ছেয় মেলা ঘোরা যাবে না। স্রোতে মিশে ভিড় জনতা যেদিকে যায় সেদিকেই হেঁটে যেতে হবে। এরমাঝে একটি দলছুট স্রোত দেখে বিস্মিতই হলাম। স্রোতটা কাছে এলে বুঝলাম ড. মুহম্মদ জাফর ইকবাল। পিলপিল পতঙ্গের মত ভক্তরা তার পিঁছু করেছে। মসজিদের কাছে এসে একটু খালি জায়গা পেয়ে হাঁফ ছেঁড়ে বাঁচি।
বেশ কিছু বই কেনা হয় আজ। ড়্যাডিক্যাল এশিয়া পাবলিকেশন থেকে কিনি আবদুল মতিনের "রোমের উত্থান ও পতন"। নজরুল ইন্সটিটিউট থেকে কাজী নজরুল ইসলামের "উপন্যাস সমগ্র"। দিব্যপ্রকাশ থেকে সুব্রত বড়ুয়ার "ইতিহাসে বাংলাদেশ"। প্রথমআলোতে আজ লেখক ইমদাদুল হক মিলন একটি লেখায় তাঁর "কেমন আছ, সবুজপাতা" উপন্যাসটি নিয়ে লিখেছেন। সেটা পড়ে আগ্রহ হয়েছিলো। তাই অন্যপ্রকাশ থেকে এই উপন্যাসটিও কিনে নেই। স্টলে লেখক উপস্থিত ছিলেন। আমাকে অটোগ্রাফ দিলেন। বললাম, "মিলন ভাই, আমার উপন্যাস বেরুচ্ছে জাগৃতি থেকে।" উনি বেশ আগ্রহ নিয়েই বইয়ের নাম-টাম জিজ্ঞেস করলেন। বললেন প্রকাশ পাবার পর তাঁকে একটি কপি দিতে যেতে।
ব্লগারদের মধ্যে মাহবুব লীলেনের কবিতার বই "খেরোখাতা" বেরিয়েছে শুদ্ধস্বর থেকে। বেরিয়েছে আরিফ জেবতিকের উপন্যাস "তাকে ডেকেছিলো ধূলিমাখা চাঁদ" জাগৃতি প্রকাশনী থেকে। এই দু’টি উপন্যাসও কিনে নেই। শুদ্ধস্বরের স্টলে শাহীন ইবনে দিলোয়ারের নাটক "ক্যাবী" নেড়েচেড়ে দেখে ভালো লাগে। সেটিরও স্থান হয় ব্যাগে।
অন্যপ্রকাশ থেকে হুমায়ূন আহমেদের "হিমু রিমান্ডে" কেনার ইচ্ছে ছিলো। কিন্তু সেখানে হিমু-ভক্তদের বাঁধভাঙা ভিড় দেখে পরিকল্পনাটা বাদ দিতে হয়। বাংলা একাডেমীর স্টলে গিয়েও হতাশ হই। আগে কত সুন্দর সুন্দব বই পাওয়া যেতো, এখন তার কিচ্ছু নেই। যত্তসব আবর্জনা সাজিয়ে রেখেছে। জানা গেলো ভালো বইগুলো নাকি সব আউট-অব-প্রিন্ট। নতুন করে ছাপানোর কোনো গরজ নেই। এই না হলে বাংলা একাডেমী!
শুদ্ধস্বরের সামনে মাহবুব লীলেন এবং মোসফেকা আলম ক্যামেলিয়া থাকবেনই থাকবেন। তাঁদের সাথে কাটাই কিছুটা সময়। পরিচয় হয় পদকজয়ী চলচ্চিত্রকার নুরুন্নবীর সাথে। ক্যামেলিয়া আপুর ডকুমেন্টারি "অমৃত সন্ধানী"-র ডিভিডি পাওয়া যাচ্ছে স্টেপস এর স্টলে। আগ্রহ ছিলো বলে সেটিও ঝোলাবদ্ধ হয়। তবে আজ আড্ডায় বেশিক্ষণ থাকতে পারি না। একটু কাজ ছিলো। তাই দেনোমেনো করে হাঁটতেই হয় মেলার নির্গমনদ্বারের দিকে।
© অমিত আহমেদ


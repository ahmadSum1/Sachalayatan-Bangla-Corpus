বলিউড: জানে তু... ইয়া জানে না



 যে সিনেমা নিয়ে আজ লিখতে বসেছি সেই সিনেমা দেখতে আমার যে এতো কষ্ট হবে তা ধারণায় ছিলো না। কারণ সিনেমাটির রিভিউ পড়েছি দু’টো ভারতীয় সংবাদপত্রে। সমালোচকেরা বেশ প্রশংসাই করেছেন। হিন্দি সিনেমার সব চেয়ে নিন্দুক সমালোচকেরা মনে হয় সব পশ্চিমবঙ্গে। সেই পশ্চিমবঙ্গের সমালোচকও দেখলাম সিনেমাটি নিয়ে দু’কলাম ভালো কথাই লিখেছে।
তাই খুব আয়েশ করে চা-বাদামভাজা নিয়ে কম্পিউটারের সামনে বসি। শুরু দেখে ভালোই লাগে। মুম্বাই শহরের নানান বয়সী যুগলের খন্ডাংশ। মনে হয় নাহ! আব্বাস টায়ারওয়ালা নতুন পরিচালক হলেও আমির খান যেখানে প্রযোজক, সিনেমা মন্দ হবে না। তবে একদম সত্যি কথা - সিনেমা শুরু হবার কিছুক্ষণ পরেই এমন বিরক্তি ধরে গেলো যে মিডিয়াপ্লেয়ার বন্ধ করে দিলাম। টানা পাঁচদিন পর আবার বসলাম, রাতের খাবার সহ, সিনেমা শেষ করার প্রতিজ্ঞা নিয়ে।
[স্পয়লায় অ্যালার্ট]
ছ’বন্ধুর কাহিনী। এরমধ্যে আছে দুই জিগরি দোস্ত রাজ আর অদিতি। দু’জনের এমনই বন্ধুত্ব যে সবাই ধরে বসে ওদের দু’জনের প্রেম আছে। এখান থেকেই গল্পের ফাঁক শুরু। ছ’জনের এতদিনের এতো বন্ধুত্ব এরপরেও কি করে সবার এই ভুল হয়? রাজের মা - যার সাথে রাজের বন্ধুর মতো সম্পর্ক, অদিতির বাবা-মা - যাদের সাথে অদিতির সব কথা হয়, তারাও কি করে এই প্রচন্ড ভুল করেন? সে যাই হোক, এই ভুলের সমাপ্তি হয় যখন রাজ-অদিতি সবাইকে জানায় ওরা শুধুই বন্ধু।
তখন সবার খেয়াল হয় - এই যে রাজ-অদিতি একে অন্যের সাথে এভাবে সেঁটে আছে - এ তো ঠিক নয়। এভাবে চললে নতুন কারও সাথে বন্ধুত্বও হবে না আর জীবনসঙ্গী খুঁজে পাওয়াও জটিল হয়ে দাঁড়াবে। তখন বন্ধুরা সবাই মিলে ঠিক করে ওরা দু’জন দু’জনের জন্য প্রেমিক-প্রেমিকা খুঁজে দেবে। খুবই হিন্দি-সিনেমিয় ব্যবস্থা সন্দেহ নেই! তবে সেই করেই খোঁজ পাওয়া যায় রাজের প্রেমিকা মেঘনার।
সে মুহূর্তে মনে হয় সব ঠিক আছে। রাজ-মেঘনার গুজুর-গুজুর ফুসুর-ফুসুর, প্রেমালু দৃষ্টি বিনিময়, মিনিটে মিনিটে জাবড়া-জাবড়ি - নিঃসন্দেহেই প্রেম। এই দেখে অদিতির শুরু হয় ঈর্ষা। সে দেখে তাকে তো রাজ মোটেই সময় দিচ্ছে না। রাগ দেখিয়ে সে যায় অ্যারেঞ্জড ম্যারেজের দিকে। বিবাহিতব্য যুবক অজয়। অজয় খুব ডাঁকাবুঁকো ছেলে। মারামারি করে, ধাপা-ধাপ প্রেমিকা পালটায়। পরে বোঝা যায় সে লোক ভালো নয়। পোঙটামিতে বিশেষ অভিজ্ঞ। অদিতির আবার এমন ছেলেই পছন্দ। রাজের মতো নুতুপুতু ছেলে ওর দু’চোখের বিষ।
ওহ বলিনি বুঝি? রাজ সেই রকম ল্যাতপেতে। মা’র কাছে শপথ করেছে সে বাবার মতো হবে, যে কি-না একটি মাছি পর্যন্ত মারেনি। কিন্তু আসল কাহিনী বোঝা যায় ছবির মধ্যে থেকে রাজের বাপের আস্ফালন দেখে। জানা যায় রাজের মা যা বলেছে সব মিথ্যে। রাজের বাপের ছিলো সেই রকমের দাপট। মারামারি থামাতে গিয়ে সে মারা যায়নি বরং মরেছে শত্রুর চ্যালা-চামুন্ডা ভরপুর দালানে একা মারামারি করতে গিয়ে! বাপ চায় রাজ "রাঠোর" বংশের অন্যদের মতো কাউকে ধুমধাড়াক্কা মেরে, জেল খেটে, ঘোড়ায় চড়ে - তিন শর্ত পূরণ করে খাঁটি রাঠোর পুরুষ হয়ে উঠুক।
এরপর নানান সাঁট করে রাজ-অদিতি দু’জনেই বুঝতে পারে ওদের আসলে প্রেমই ছিলো। সেই বুঝের পরে রাজ মেঘনাকে নির্মল ছ্যাঁকা দেয়। অদিতির অজয়কে ছ্যাঁকা দেয়াটা অবশ্য নির্মল হয়না। অদিতি বদমাশ অজয়ের হাতে মার খেয়ে মুখে দাগ নিয়ে ফিরে আসে। সেই দেখে রাজ তার ভালো মানুষের খোলস ফেলে খাঁটি রাঠোরের পথ ধরে। প্রথমে ব্ল্যাকবেল্ট পাওয়া অজয়কে বিনা বাঁধায় সেই রকম মার দিয়ে প্রথম শর্ত পূরণ করে। এরপর জেল গিয়ে দ্বিতীয়টি। এরপর সেই চিরন্তন এয়ারপোর্ট সিন। নায়কের প্রতিজ্ঞা না পেয়ে নায়িকা বিদেশ চলে যাচ্ছে, নায়কের তাকে থামাতে হবে। সেই থামানো সহজ হবে না... নাই টেলিফোন, নাইরে পিওন, নাইরে টেলিগ্রাম। যানবাহনও নেই যানবাহন ধর্মঘট বলে। তাই মর্দ রওনা দেয় ঘোড়ায় চড়ে। রাঠোর বংশের তৃতীয় শর্তও পূরণ হয়ে গেলো। 
মুম্বাইয়ের সড়কে ঘোড়া চালিয়ে, এয়ারপোর্টে সমস্ত সিকিউরিটিকে কাঁচকলা দেখিয়ে আমাদের নায়কপ্রবর একদম অন্তস্থলে চলে গিয়ে নায়িকাকে গান গেয়ে শোনায়... ইমোশোনালেরা দু’ফোঁটা চোখের জল ফেলে। এরপর পর যা হয় তাই। দু’জনের মিল-মোহব্বত।
খুবই তরল কাহিনী। সেই তরল কাহিনীর ফাঁকে চলে অন্য বন্ধুদের ‘ধরি মাছ না ছুঁই পানি’ টাইপ গল্প, জনৈক পুলিশের আসামী মারধোর নিয়ে রাজের মা’র আইনী লড়াই, অদিতির চিত্রকর ভাইয়ের নিঃসঙ্গতার চন্ডালী, মেঘনার বাবা-মার অসুখী দাম্পত্য জীবন আর তিন শর্ত পূরণ করা নিয়ে রাজের দুই চাচাতো ভাইয়ের বিরক্তিকর ভাঁড়ামো (আরবাজ খান, সোহেল খান... সালমান খানের দুই ভাই)।
পুরো সিনেমা দেখে আমার মনে হয়েছে সিনেমার টার্গেট মার্কেট ছিলো ভারতের অল্পবয়স্ক ছেলে-মেয়ে। পাত্র-পাত্রীদের চলতি ভাষার হিন্দি আর লাফালাফি দেখে তাই মনে হয়। আর গল্প ছিলো খুবই ফোকাসড। মনে হতে পারে আড্ডা-প্রেম-পার্টি ছাড়া আর জরুরী কিছু নেই জীবনে। একই রকম তারুন্যের গল্প নিয়ে ছিলো "দিল চাহতা হ্যায়"। কিন্তু সেই সিনেমার গল্পের গাঁথুনি ছিলো শক্ত। আড্ডা-প্রেম-পার্টি সারা সিনেমা জুড়ে থাকলেও "দিল চাহতা হ্যায়"তে চরিত্রগুলোর টানাপোড়ন অস্পষ্ট কিংবা শিশুতোষ থাকে না। তাই একই ডোমেইন নিয়ে "দিন চাহতা হ্যায়" হয়ে যায় মনে রাখার মতো একটি সিনেমা আর "জানে তু... ইয়া জানে না" হুজুগে।
ভারতে সিনেমাটি জনপ্রিয় কেনো হয়েছে তা নিয়েও ভেবেছি। আমার মনে হয় তরুনেরা পছন্দ করেছে কারণ এত কাছাকাছি তারুন্যের সিনেমা হয় না ভারতে। আর যারা একটু বয়স্ক তাদের মনে পড়ে গিয়েছে তাদের কলেজ জীবনের কথা। এই-ই। আর ক’বছর পরে আমার মনে হয় না কেউ এই সিনেমার গুন গাইবে। 
সিনেমার ভালো দিক বলতে হবে কাস্টিং। বুড়োদেরকে কলেজে না পড়িয়ে তরুন্যকে প্রাধান্য দেয়া হয়েছে। ভালো লেগেছে। অভিনয় সবার মাঝারি মানের। আলাদা ভাবে বলতে হবে অদিতির ভাই প্রতিক বাব্বর, রাজের মা রত্না শাহ, বাবা নাসিরুদ্দিন শাহ আর পুলিশ অফিসার পরেশ রাওয়াল এর কথা। এই চারজনই খুব অল্প সময় স্ক্রিনে ছিলেন, কিন্তু যতক্ষণ ছিলেন ততক্ষণ মুগ্ধ করে দেবার মতো অভিনয় করেছেন। ডিরেক্টিং, ক্যামেরার কাজ নিয়ে আলাদা ভাবে কিছু বলার নেই। তবে অল্প ক’টি লোকেশনে যেভাবে কাজ সারা হয়েছে তা দেখে মনে আশা জাগে। হিন্দি সিনেমায় দামী লোকেশনে শুটিং না করা একটি রিস্ক, সেই সাহস অন্তত্য পরিচালক দেখিয়েছেন (বাজেট কম ছিলো অবশ্য)। সিনেমায় আমির খানের একটি প্রচ্ছন্ন ভাব পাওয়া যায়। আমিরের হিউমার, অভিনয়ের ছাপ পাওয়া যায় বেশ কিছু জায়গায়। সেটি মনে হয় শুটিংস্পটে ওর নিয়মিত উপস্থিতির কারণে। হিন্দি সিনেমার রিভিউ দিলে গান-নাচ নিয়েও বলতে হয়। গানগুলো ভালো লাগেনি আবার মন্দও লাগেনি। এ. আর. রেহমানের ফিউশনের ধাঁচ তেমন ভাবে ছিলো না। বুদ্ধিমান কোরিওগ্রাফি জন্য নাচ মন্দ লাগেনি।
সব মিলিয়ে "জানে তু... ইয়া জানে না"কে আমি পাঁচে দেবো দেড়।
© অমিত আহমেদ
ব্যবহৃত ছবি: উইকিপিডিয়া
বি:দ্র: ইদানিং খুব হিন্দি সিনেমা দেখছি। আমার একটি সমস্যা আছে। সেটি হলো কোনো সিনেমা দেখতে শুরু করলে শেষ না হওয়া পর্যন্ত কেমন অস্বস্তি লাগে। মনে হয় কি যেনো শেষ করলাম না! তাই কষ্ট হলেও দুই-তিন কিস্তিতে বস্তাপঁচা হিন্দি সিনেমাও দেখে শেষ করে ফেলি। পরে অবশ্য খুব আফসোস হয়। মনে হয় অহেতুক কয়েক ঘন্টা জলে ফেললাম। তাই ঠিক করেছি হিন্দি সিনেমা দেখে সেই সিনেমার ছোট্ট করে একটি রিভিউ দেবো সচলায়তনে। তাতে নষ্ট করা সময়ের কিছুটা প্রায়শ্চিত্য হবে। "বলিউড" সিরিজ পোস্ট করার ইচ্ছে থাকলেও ব্যাপারটি নির্ভর করবে পুরোপুরি আপনাদের আগ্রহের উপর।


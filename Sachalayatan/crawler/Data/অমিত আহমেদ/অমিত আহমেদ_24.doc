আজ শিমুল... লেখক আনোয়ার সাদাত শিমুলের জন্মদিন



শিমুলকে চিনতাম লেখার মাধ্যমে। সামহোয়্যারে ওর লেখা পড়তাম। পরে সচলায়তনে। কারো লেখা পড়লে আমার মনে মনে লেখকের একটা ছবি আঁকা হয়ে যায়। আমি যেনো শিমুলকে স্পষ্ট দেখতে পাই – মাঝবয়সী লম্বা চওড়া ফ্যামিলি ম্যান। আমি খুব সম্মানের সাথে ওকে “শিমুল ভাই” সম্বোধন করতে থাকি। শিমুলও মজা পায়। ও মন্তব্য করতে থাকে “অমিত ভাই” সম্বোধনে।
সেই ভুল ভাঙে অল্পদিনেই। জানা যায় আমরা একই সময়ে একই কলেজে পড়েছি। কোনো কারণে আগে কখনোই পরিচয় হয় নাই।
পাতায়া, টরন্টোর সীমানাকে বুড়ো আঙুল দেখিয়ে আমাদের দেখা হয়ে যায় ঢাকায়। একুশে বইমেলায়। শান্ত-শিষ্ট নিপাট ভদ্র-ছেলে। আমাদের আড্ডা জমে ওঠে – ব্লগপরিমন্ডল, ব্লগার, লেখালেখি, লেখাপড়া থেকে শুরু করে সেই কলেজ-জীবনের স্মৃতি পর্যন্ত। পারস্পরিক সম্মানবোধ আমাদের আগে থেকেই ছিলো, তখন শুরু হয় বন্ধুত্ব। আমাদের সেই আড্ডা চলতেই থাকে, জিটক কিংবা ফোনে। 
এর মাঝে ঘড়ির কাঁটা ঘুরে শিমুল চলে এলো টরন্টোতে। আমাদের শুকনো জিটক আড্ডা রূপান্তরিত হয়ে গেলো বারবেকিউ দুপুর, কফি বিকেল, বিরিয়ানি সন্ধ্যা কিংবা সিনেমা রাত্তিরে।
আমি সব সময় বড়াই করে বলি, আমার বন্ধুভাগ্য ভালো। কতটা যে ভালো তার প্রমান হলো এই শিমুল – শক্তিমান লেখক, দুর্দান্ত মানুষ, অসাধারণ বন্ধু – আনোয়ার সাদাত শিমুলের বন্ধুত্ব।
আজ সেই শিমুলের জন্মদিন।
হ্যাপি বাড্ডে ম্যান… শুভ জন্মদিন!
© অমিত আহমেদ
ব্যবহৃত ছবি: আমার কুটিরে আড্ডার ফাঁকে শিমুল।


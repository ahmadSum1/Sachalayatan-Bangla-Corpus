দিয়াশলাই: সচলায়তন অণুগল্প সংকলন (বৈশাখ ১৪১৫)



সচলায়তন অণুগল্প সংকলন প্রকাশের নেপথ্যে
সচলায়তনের জন্য একটি ই-বই প্রকাশের ইচ্ছে ছিলো অনেক আগে থেকেই। এর কারণ দু’টো। প্রথমত, আমি চাইছিলাম ই-বই এর ধারণাটাকে জনপ্রিয় করতে। স্বনামধন্য অনেক লেখক প্রকাশক না পেয়ে প্রথমে ই-বই প্রকাশ করে পরে জনপ্রিয় হয়েছেন। এই মুহূর্তে পাউলো কোয়েলহোর কথা মনে পড়ছে। তিনি পাশ্চাত্যে জনপ্রিয়তা পাবার আগে প্রকাশকের পরামর্শ না শুনেই বিনামূল্যে তাঁর বইয়ের ইলেকট্রনিক ভার্সন ইন্টারনেটে ছেড়ে দেন। এখন অনেক ডাঁকাবুকো প্রকাশনা সংস্থাও ওই পথে হাঁটছে। দ্বিতীয় কারণটি হচ্ছে সচলায়তনের শক্তিশালী লেখকদের লেখনীর সাথে সবাইকে পরিচয় করিয়ে দেয়া।
সংকলন প্রকাশে পাঁচ ঘন্টা বিলম্ব
সময় নিয়ে সতর্ক থাকা সত্বেও সংকলন প্রকাশে ঘন্টা খানেক দেরি হয়ে গেল। এটা হয়েছে ISBN সংক্রান্ত জটিলতার কারণে। আমাদের সব কাজ দু’দিন আগে শেষ হয়ে যাবার পরেও আমরা ISBN হাতে না পাওয়ার কারণে বইটি আপলোড করতে পারিনি। আহমেদুর রশীদ ও মাহবুব লীলেন কষ্ট করে ISBN এর ব্যবস্থা করে দিয়েছেন। তাঁদেরকে অসংখ্য ধন্যবাদ।
অণুগল্প হাইপ
অণুগল্প সংকলনের সাথে সাথে সচলায়তনে অণুগল্পের হাইপ লক্ষ্য করে আমরা চমৎকৃত হয়েছি। নিশ্চিত ভাবেই বলা যায় এ উদ্যোগটি সবাইকে আকৃষ্ট করেছে। সেটা বোঝা গেছে সংকলন নিয়ে সচলদের আগ্রহ দেখেও। ব্যক্তিগত যোগাযোগের মাধ্যমে অনেকেই আমাদের কাজের অগ্রগতি জানতে চেয়েছেন, উৎসাহ দিয়েছেন, জানিয়েছেন যে কোনো প্রয়োজনে তাঁরা আমাদের সাথে আছেন। এই সংকলনটি তাই শুধু আমাদেরকে বৈশাখী উৎসবকে রঙিন করেনি, আমাদেরকে একে অন্যের কাছেও নিয়ে এসেছে।
গল্প বাছাই
বছরের এই সময়টিতে ছাত্ররা লেখাপড়া, পরীক্ষা নিয়ে ব্যস্ত থাকেন। পেশাজীবি, সংসারীদের পোহাতে হয় ঋতু পরিবর্তনের ঝক্কি। এর পরেও সময় বের করে আপনারা যে আমাদের লেখা পাঠাবার তাগিদ বোধ করেছেন তা আমাদের ছুঁয়ে গেছে! গল্প পাঠানোর জন্য বেঁধে দেয়া সময়ের কয়েক মিনিট আগে পর্যন্ত আমরা লেখা পেয়েছি। সব মিলিয়ে লেখা এসেছে ৪৯ টি। সময়সীমা পেরিয়ে যাবার পরেও অনেক সচল লেখা পাঠানোর উৎসাহ দেখিয়েছেন, যা সঙ্গত কারণেই আমরা সমর্থন করতে পারিনি। যদি তাঁদের লেখা নেওয়া সম্ভব হতো তাহলে নিঃসন্দেহে প্রাপ্ত লেখার সংখ্যা আরও বাড়তো। ৪৯ টি লেখার মধ্যে আমরা বাছাই করেছি ৩২ টি লেখা। লেখা বাছাই করার ক্ষেত্রে কি কি বিষয় খেয়াল করা হবে তার নির্দেশনা ঘোষণা পোস্টেই ছিলো। তাও এখানে আবার জানিয়ে দিচ্ছি যেন বাছাই লেখায় স্থান না পাওয়া লেখকেরা বুঝতে পারেন কি কারণে তাঁদের লেখা সংকলনে স্থান পায়নি।
১) শব্দ সংখ্যা ৫২০ এর মধ্যে।
২) লেখার মান।
৩) লেখার বিষয়বস্তু (বিশেষ করে গল্প আসলেই গল্প হয়ে উঠেছে কি-না)।
গল্প সম্পাদনা
উপরের তিনটি চাহিদা পূরণ না হলেও আমরা প্রতিটি গল্পই একাধিক বার পড়েছি ও প্রতিটি গল্প নিয়ে সরাসরি তিনজন আলোচনা করেছি। সংকলনে স্থান করে দিতে বেশ কিছু গল্প সম্পাদনা করা হয়েছে। কিছু গল্পের শব্দ সংখ্যা বেশি হয়ে যাওয়ায় ছোট করা হয়েছে। বানান ঠিক করা হয়েছে। যতিচিহ্ন একটা নির্দিষ্ট ফরম্যাটে রাখা হয়েছে (বিশেষ করে কোটেশন চিহ্নে)। কেবল ক’জন লেখকের লেখার ফরম্যাটিং পরিবর্তন করা হয়নি তাঁদের নিজস্বতার প্রতি শ্রদ্ধা রেখে।
বইটি আনুষ্ঠানিক ভাবে নিবন্ধন করা বলে বইটির রেকর্ড থাকবে নানান জায়গায় (এমনকি জাতীয় আর্কাইভেও)। তাই সংকলনে প্রকাশিত কোনো লেখা অন্য কোথাও প্রকাশ না করার জন্য আমরা দৃঢ় ভাবে অনুরোধ করবো। যদি প্রকাশ করতেই হয় তবে সংকলনে যে ভাবে ছাপানো হয়েছে সে ভাবে প্রকাশ করা ও সংকলনের রেফারেন্স দেয়াটা শোভন হবে।
যাঁদের লেখা সংকলনে আসেনি
এ কঠিন বিষয়ে ব্লগারদের কাছ থেকে আমরা সহযোগীতা পেয়েছি। অনেকে গল্প পাঠানোর সময় ইমেইলে, অনেকে ব্যক্তিগত যোগাযোগের মাধ্যমে আমাদের জানিয়েছেন তাঁদের গল্প ছাপানোর উপযোগী মনে না হলে তা নিদ্বিধায় বাদ দিয়ে দিতে। তাঁদের এই ধনাত্মক আচরণ আমাদেরকে আত্মবিশ্বাসী করেছে। তাঁদের প্রতি আমাদের কৃতজ্ঞতা রইলো। যে ১৭ টি লেখা বাদ পড়েছে সেগুলো লেখক চাইলে সচলায়তনে কিংবা অন্য কোথাও প্রকাশ করতে পারেন।
সংকলনের নাম
সংকলনের জন্য নাম চাওয়া হয়েছিলো। সবাই এ নিয়ে আগ্রহ দেখিয়েছেন, অনেক নাম প্রস্তাবিত হয়েছে। এর মধ্য থেকে আমরা ‘দিয়াশলাই’ নামটি বেছে নিয়েছি।
পরিশেষ
বইটির প্রকাশনার কাজে প্রোফেশনালিজম বজায় রাখার শতভাগ চেষ্টা করা হয়েছে। কারণ আমরা জানি এ বইটি সফলতা পেলে আরও অনেকেই এমন উদ্যোগ নিতে এগিয়ে আসবেন। যদি আমাদের কাজে কোনো ভুল-ত্রুটি আপনাদের চোখে পড়ে তাহলে তা নিদ্বিধায় আমাদের জানিয়ে দেবেন।
আপনাদের ‘দিয়াশলাই’ পাঠ আনন্দময় হোক।
সচলায়তন অণুগল্প সংকলন বৈশাখ ১৪১৫
‘দিয়াশলাই’ এর প্রকাশনা/সম্পাদনা পরিষদ এবং
প্রকাশায়তন এর পক্ষ থেকে,
অমিত আহমেদ
দিয়াশলাই
সচলায়তন অণুগল্প সংকলন, বৈশাখ ১৪১৫
প্রথম অন্তর্জাল সংস্করণ: বৈশাখ ১৪১৫ (এপ্রিল ২০০৮)
প্রকাশক: অমিত আহমেদ, প্রকাশায়তন, ঢাকা-১২১৩
সম্পাদনা পরিষদ: আনোয়ার সাদাত শিমুল, মু. নূরুল হাসান
প্রচ্ছদ: আহমেদ অরূপ কামাল
ISBN: 984-300-002033-0
লগইন না করে ডাউনলোডের লিংক [এখানে]।
রাইট ক্লিক করে Firefox-এ "Save link as" ও Internet Explorer-এ "Save target as" টিপুন।



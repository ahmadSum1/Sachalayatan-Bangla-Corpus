বেহুদা পোস্ট: এক মানেই একজন নয়



দুর্যোগ এলে যে দল বেঁধে আসে এই কথায় বিশ্বাস করেন আপনারা? আমি করি। আমার এক জীবনে আমি দেখেছি দুর্যোগ এলে একের পর এক আসতেই থাকে। আমার চারপাশের মানুষগুলো, আমার চিরচেনা প্রকৃতি, সারা পৃথিবী কেমন যেনো যাদুমন্ত্রে বদলে যায়। আমার লিখতে ইচ্ছে হয় -
"বিধাতা বলে সত্যিই কি কিছু আছে? নাকি সংখ্যানের রহস্যে পৃথিবী আমার নিজেকে আমার তরঙ্গে সাজায়? আকাশে সেদিন কেনো প্রকান্ড চাঁদ ওঠে? হিসেবের খোলসকে অহিসেবী করে দিয়ে ফুরিয়ে যায় সিগারেট? ...আর সে নিমিত্তে দ্বিপ্রহরে দেখা হয়ে যায় সেই অবহেলিত চাঁদের সঙ্গে? আকাশে কেনো কালো ঘন মেঘ জমে? ...আর সেই মেঘ বাতাসের উল্লাসে, ব্যকুল চোখের উত্থানে, শুরু হয় কানামাছি খেলা? দিয়াশলাইয়ের কাঠি কেনো সতর্ক হবার আগেই বেপরোয়া বৃষ্টিতে ভিজে যায়? ...আর নিকোটিনের বিষে পোড়া কন্ঠনালী বেয়ে নামে নতুন ঋতুর জল? সারা রাস্তায় কেনো একটিও গাড়ি চলে না? ...আর কালো-নিরেট-বৃষ্টিভেজা সেই রাস্তাকে মনে হয় অজানা গন্তব্যের নীল-প্রধানসড়ক? কেনোই বা বৃষ্টি ভেজা চুলের রহস্য হয় প্রারম্ভিকেই নিঃশেষ?"
আমি অবাক বিস্ময়ে দেখি সামান্য বিপাকে পড়লেই মানুষের কথা-বার্তা কিভাবে বদলে যায়। কিভাবে ক্ষুদ্র কোনো কথার প্রকান্ড ভাবার্থ হয়ে যায়। ঠাট্টার তরল কথা হয়ে যায় নিরেট পাথর। বিশ্বাস করে বলা গোপন কথাগুলি হয়ে যায় ভয়ানক মারনাস্ত্র। আর এতদিনের চেনা মানুষগুলো কিভাবে পাঁকে আঁটকে পড়া মানুষটির দেহ চ্ছিন্নভিন্ন করে শুরু করে শকুনের দলের মতো শব ব্যবচ্ছেদের মহোৎসব।
আর সেই সময়টিতে... খুব অচেনা, অনাকাঙ্ক্ষিত, একন কী অদেখা কেউ পাশে দাঁড়িয়ে যায়। কনফুসিয়াস বা কেউ একজন জানতে চায়, "মন খারাপ?" মাশিদ আপু বা অন্য কেউ বলে, "এসব পাত্তা দিস না।" অরূপ ভাই বা কেউ একজন খুব বিশ্বাস নিয়ে জানান, "তোর জীবনের লক্ষ্য অনেক বড়।" আলবাব ভাই বা আরেকজন বলেন, "তোরাই এখন আমার বেস্টফ্রেন্ড।"
আমার হঠাৎ করেই মনে হয় এই সামান্য ব্লগিং করে যাঁদেরকে সহযাত্রী হিসেবে পেয়েছি, তাঁরা পথে আমাকে একা ফেলে যাবেন না।
আমার বল ফিরে আসে। আমি দু'হাতে ধ্বংসস্তূপ সরিয়ে বুক টান টান করে দাঁড়াই।
মানুষ বড়ই রহস্যময়!
© অমিত আহমেদ
উৎসর্গ: আমার ব্লগসহযাত্রীদেরকে।


ঢাকা থেকে ৭: শহর থেকে একটু দূরে



গতকাল গিয়েছিলাম মাস্টারবাড়ি। গাজীপুর চৌরাস্তা থেকে পোড়াবাড়ির দিকে গেলে মাওনা বলে একটা জায়গা পড়ে। সেখান থেকে একটু দক্ষিণে হেঁটে যেতে হয়। ঢাকা থেকে খুব বেশি দূরে নয়; তবে গ্রামের গন্ধ পেতে হলে খুব বেশি দূরে কিন্তু যেতে হয় না। বাংলাদেশ এখনো গ্রামের দেশ। শহর থেকে গাড়িতে ঘন্টা-আধা ঘন্টা দূরত্বে গেলেই গ্রামে চলে যাওয়া যায়।
পুরোদমে ঢাকার সন্তান হলেও আমার সৌভাগ্য; যে এলাকাতে বড় হয়েছি সেখানে কিছুটা হলেও গ্রামের ছোঁয়া ছিলো। গোয়ালঘর ছিলো। কলাবাগান ছিলো। বাঁশঝাড় ছিলো। মাঠের পর মাঠ ধানি জমি ছিলো। বাঁশঝাড় থেকে কঞ্চি কেটে ছিপ বানিয়ে পুকুরে মাছ ধরতাম। ধানক্ষেতের আইল ধরে হেঁটে বেড়াতাম অনেক দুপুর। ঢাকার মধ্যে এমন জায়গা মনে হয় আর ছিলো না।
তবে গ্রাম বলতে যা বোঝায় তার স্বাদ পেতাম গ্রামেরবাড়িতে গেলে। যে গ্রামে আমার পরিবারের আদিবাস, সেখানে উঠোন পেরুলেই পদ্মা নদী। চারপাশে শিমুল, তেঁতুল, আম, আতা, বট, অশ্বথ, জলপাই, নিম, ডুমুর, ডালিম, আরো কতো নাম না জানা গাছ। নদীর ধারে বসে শুশুক গুনতাম। অসংখ্য শুশুক ছিলো তখন পদ্মায়। সন্ধ্যা হলেই শেয়ালের ঢাক শুনতাম। আর শ'য়ে শ'য়ে জোনাক পোকা আর আকাশ ভরা তারায় এক ঝিকমিকে বৈরাগ্য হতো রাত্তিরে। এখন ওসব আর কিছু না থাকলেও গ্রামের গন্ধটা রয়ে গেছে। গোবর, কাঁচা মাটি, ঘাস-ফসল আর মজা পুকুরের গন্ধ মিলে একটা আলাদা গন্ধ হয় গ্রামের। যে গন্ধ নাকে গেলে কেমন স্থবিরতা আসে মনে। হাঁটার গতি শ্লথ হয়। মনে হয় কিছু না করেও কোথাও বসে থাকতে পারবো ঘন্টার পর ঘন্টা। গতকাল মাস্টারবাড়িতে সেই গন্ধ পেলাম।
খুব ভালো লেগেছে। রাস্তায় হাঁটতে হাঁটতে চারপাশের মানুষকে দেখলাম। মসজিদের উঠোনে রোদ পোহাচ্ছে বেড়াল আর মাওলানা; লেইসফিতার ঝাঁকা ঘিরে দাঁড়িয়ে তরুনী মেয়ে আর বধূরা; মোড়ের চায়ের টঙে চলছে বাংলা সিনেমার গান; তেলমাখা চুলে সিঁথি কেটে চলছে সাইকেলে রেডিও বাঁধা যুবক; এফএম রেডিওর মতো মোবাইল ফোনটা কানের দুই ইঞ্চি কাছে ধরে স্পিকারে কথা বলছে পাওনাদার; কাঁঠাল গাছের নিচে বসে গুলতানি মারছে সদ্য স্কুল পাস করা যুবকেরা। সব গ্রামের মানুষের ছবি যেনো কম বেশি একই।
গাজিপুর শালবন রাস্তার দুই পাশে রেখে গেলেও সময়ের অভাবে আর নামা হয়নি। নামলে শালবনের কিছু ছবি নেয়া যেতো। ভাওয়াল রাজার প্রাসাদ এখন আদালদ বাড়ি। সেটাও দেখা হলো না। কতো কী দেখার বাকি রয়ে গেছে এই বাংলাদেশেই! বেশ ছবি তুলেছি; তার কিছু বরং দেখাই আপনাদেরকে।
© অমিত আহমেদ

হাঁটা পথে ধরে...

রক্ষীর মতো প্রহরায় দাঁড়িয়ে থাকে একসারি তালগাছ।

এই কাঁটাময় গাছের নাম জানি না। আমলকির দেখতে মতো খুব টক এক ধরণের ফল হয়। স্থানীয় নাম - অড়-বড়ই। একটা পাখির বাসাও মনে হয় দেখা যায়!

আমাদের জাতীয় ফল। পুরো গ্রাম ভর্তি অসংখ্য কাঁঠাল গাছ, আর তার সবগুলোই ফলে ফলে ফলময়।

অতিথির জন্য আছে গাছের মিষ্টি ডাবের পানি।

মাটির ঘর। অনেকদিন পরে এতো উঁচু মাটির ঘর দেখলাম। এখন এখানে কেউ থাকেনা বলে তেমন রক্ষণাবেক্ষণ নেই।

এমন সুন্দর জায়গাও আছে ঢাকার কাছে!



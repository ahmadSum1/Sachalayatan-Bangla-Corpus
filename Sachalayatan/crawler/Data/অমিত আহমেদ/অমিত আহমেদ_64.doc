শিমুলের সাথে ব্যাংককে (রমরমা) পাঁচ ঘন্টা!



এক
ব্যাংকক বিমানবন্দরের বাইরে এসেই একটি সিগারেট ধরিয়ে ফেলি। ঢাকা থেকে ব্যাংকক যে খুব দূর তা নয়, মোটে কয়েক ঘন্টার ধাক্কা। এরপরেও “সিগারেট টানা যাবে না” সমন জারি হলেই আমার কেনো জানি বারে বারে কেবল সুট্টার কথাই মনে হয়।
ঢাকা থেকে বইমেলা শেষে টরন্টো ফিরে যাচ্ছি থাই এয়ারওয়েজে। ঢাকা-ব্যাংকক-লন্ডন-টরন্টো রুট। মাঝে থাইল্যান্ডে আট ঘন্টার বিরতি। লাগেজ সব সরাসরি টরন্টো চলে যাবে।
বইমেলাতেই শিমুল, দুর্দান্ত লেখক আনোয়ার সাদাত শিমুলের সাথে প্রথম সামনা-সামনি দেখা। লেখা পড়ে যেমন ভেবেছিলাম, ঠিক তেমনই শান্ত-শিষ্ট অমায়িক ভদ্রলোক। আমরা একসাথে একই কলেজে ছিলাম। তবে অন্য গ্রুপ বলে পরিচয় হয় নাই। ঢাকা-টরন্টো যাত্রাপথে ব্যাংককে আট ঘন্টার জন্য থামবো শুনেই শিমুল প্রস্তাব দিলো, “স্পট ভিসা নিয়ে বাইরে চলে এসো। একসাথে ঘোরা যাবে, আড্ডা দেয়া যাবে।” আমি রাজি না হওয়ার কোনো কারণ দেখি নাই।
যাই হোক, সিগারেটে কয়েকটা টান দিছি কি দেই নাই, দেখি ক্যাঁয়াচ করে আমার পাশে একটি গাড়ি এসে দাঁড়ালো। ছোট্ট গাড়ি। কটকটা হলুদ রঙ। জানালায় ফুল তোলা পর্দা দেয়া। চালক আবার ফাঙ্কি আছে। পিচ্ছিল সিল্কের রঙ্গিলা হাওয়াই শার্ট আর হাফপেন্ট পরা। চোখে মার্কারি সানগ্লাস। একহাত স্টিয়ারিং হুইলে আরেক হাত জানালায়। পাশে কাপ হোল্ডারে আবার চাইনিজ হিজিবিজি লেখা কি একটি সবুজ বোতল-পানীয়। আমাকে দেখেই তার হাসি একদম কর্ণে গিয়ে ঠেকে। আমি কিছু বলি না দেখে সে খুব উৎসাহ নিয়ে বলে, “আরে মুখ পানে চায়া রইলা ক্যান? উঠো, উঠো গাড়িতে উঠো!”
ঢাকায় দেখা শিমুলের সাথে ব্যাংককের শিমুলের রূপান্তরের কারিশমার (পোষাক-ভাষা দু’টোতেই) থেকেও আমি ওর সময়জ্ঞান দেখে মুগ্ধ হই। ওকে আসতে বলেছিলাম আরো দেড় ঘন্টা আগে। প্লেন আধ ঘন্টা লেট। এরপর স্পট ভিসা, ইমিগ্রেশনের হ্যাঁপায় এক ঘন্টা চলে গেছে। এইসব বিবেচনা করে শিমুল দেখি একদম কাঁটায় কাঁটায় চলে এসেছে!
আমি খুব উত্তেজনা নিয়ে গাড়ির দরজা খোলার চেষ্টা করি। শিমুল বলে, “দরজায় একটু সমস্যা আছে। হাত ভিত্‌রে নিয়া এপাশ থাইকা খুলতে হইবো।”
আমি এক লাফে গাড়িতে চড়ে বসি।
গাড়িতে উঠতে না উঠতেই শিমুলের ঝাড়ি। ঝাঁঝালো গলায় বলে, “সিগারেট নিয়া গাড়িতে উঠলা যে? কি? সমস্যা কি?”
আমি আমতা আমতা করে বলি, “না, মানে অনেকক্ষণ টানি নাই তো!”
“ফেলো! এক্ষণ ফেলো কইলাম!”
শিমুলের তেড়িয়া ভাব দেখে আমি আর কথা বাড়াই না। জানালা দিয়ে সিগারেট ছুঁড়ে ফেলি।
এরপরেও শিমুল বেড়ালের মতো ফুঁসে ওঠে। ড্রাইভিং সিট থেকে লাফিয়ে লাফিয়ে আমার দিকে উঠে আসতে চায়। ওর রাগের কারণ ধরতে না পেরে আমি আমশি হয়ে যাই।
“সিগারেট বাইরে ফেললা ক্যানো?”
“জ্বী?” ভয় পেলেই আমার কেমন জানি আপনি-আজ্ঞে চলে আসে।
“জানলা দিয়া সিগারেট ছুঁড়ে ফেললা? এইটা কি মস্করা পাইছো?”
“আজ্ঞে?”
“এইটা কি ঢাকা পাইছো? না টরন্টো? যেখানে সেখানে সিগারেট ফেলবা?”
“তাইলে কোথায় ফেলবো?”
এই প্রশ্ন পেয়ে শিমুল কেমন দমে যায়। আশে পাশে তাকিয়ে কি যেনো খোঁজার চেষ্টা করে। এরপর বেজার মুখে গাড়ি স্টার্ট দেয়। বলে, “খাওয়া দাওয়া করছো?”
আমার কেমন যেনো অভিমান হয়। নতুন একটি দেশে আসছি। কাউকে চিনি না এইখানে এই এক শিমুল ছাড়া। আর শিমুল কিনা আমাকে শুরুতেই এমন ঝাড়ি দিলো! মনে হয় বিমানবন্দরে থাকলেই পারতাম।
শিমুল আবার জিজ্ঞাস করে, “খাইছো কিছু? বিরানী খাইবা নাকি?”
বিরিয়ানী শুনে আমার মনটা কেমন লোলুপ হয়ে ওঠে। এরপরেও আমি জবাব দেই না। অভিমান নিয়ে জানালা দিয়ে বাইরে তাকিয়ে থাকি।
(চল্লেও চলতে পারে... হিমু ভাই স্টাইলে ঝুলায় রাখালাম)
© অমিত আহমেদ


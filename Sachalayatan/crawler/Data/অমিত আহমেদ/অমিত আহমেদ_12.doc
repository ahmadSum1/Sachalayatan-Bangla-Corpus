ঢাকা থেকে ৫: আজকে না হয় ছবিই হোক



ধুন্ধুমার আড্ডা হলো আজ বিকেলে। কোনো পূর্ব পরিকল্পনা ছিলো না। এনএসইউ-এর পুরানো দালানের সামনে একে একে কিভাবে যেনো সবাই হাজির হয়ে গেলো। জমজমাট আড্ডা শেষে; স্টার কাবাবে খাসির পায়া নান ফালুদা আর মালাই চা মেরে এই একটু আগে বাসায় ঢুকলাম।
আজ ক্যামেরার ডেটা কেবলও কিনেছি। কিনতে গিয়ে দাম জিজ্ঞেস করেছি, দোকানী বলে ২০০টাকা দেন। আমার কেনো জানি হাসি পেয়ে গেলো। খানিকক্ষণ হাঃ হাঃ করে হাসার পর আমি কিছু বলার আগেই দোকানী মুখ কালো করে বলে, ৮০টাকাই দেন ভাইয়া!
টঙ দোকানে আদা আর লেবু দিয়ে যে রঙ চা তৈরি হয় সেটা আমার খুব প্রিয়। আজ টঙের সামনে দাঁড়িয়ে আড্ডা মারতে মারতে একের পর এক চা পান করেই যাচ্ছি। সব শেষে দেখা গেলো দেড় ঘন্টায় চা নিয়েছি মোট ৮টা!
আচ্ছা এখন বাদ্দেই। ছবি যেহেতু তুলেছি, ডাউনলোড যেহেতু করেছি, এবং ফ্লিকারে যেহেতু উঠিয়েছি - আজ বরং ছবি দিয়েই দিনলিপি শেষ করে দেই। কথা বলার সময় তো পড়েই আছে!
© অমিত আহমেদ

আমাদের আদি ও অকৃত্রিম রিক্সা। প্রবাসে এই বাহনটা মাঝে মাঝে খুব মিস করি। বিশেষ করে বৃষ্টি হয়ে যাবার পরে যখন ঝিরঝিরে একটা ঠান্ডা বাতাস বয়।

জ্যামে পড়ে জীবন জেরবার। তবুও রাজপথে।

রাত নেমে আসার পর বনানী। গুলশান দুই গোলচত্ত্বর থেকে কামাল আতাতুর্ক এভিনিউ ধরে হেঁটে যাবার পথে তোলা।

গুলশান-১ গোলচত্ত্বরে। আকাশে মেঘের ঘনঘটা যদিও শেষে বৃষ্টি নামি নামি করেও আর নামেনি। ছবির ডান কোনায় দেখুন বিলবোর্ডে পেপসি হাতে আমাদের ক্রিকেট কাপ্তান মাশরাফি।

গুলশান-১ এর একটা টঙ দোকানে বসে তোলা। অফিস সবে ছুটি হয়েছে। ফেরার বাস ধরার আগে সহকর্মীদের সাথে ভাজা বাদাম আর চানা-বুটের সাথে গুলতানি।

আমাদের প্রিয় টঙ দোকান। লাল চা, দুধ চা, কলা-বনরুটি, কেক, বিস্কিট, রোল, টোস্ট, লাড্ডু কিংবা সিগ্রেট!

দালানের পর দালান উঠেছে ঢাকার প্রতি ইঞ্চি জুড়ে। তার ফাঁকে চৌকো আকাশ।

তারের জালে জালে যেনো মৃত্যুকুপ। প্রতি রাস্তার মোড়ে একই দৃশ্য।

আজ এ পর্যন্তই; ছবি তুলে পরে আরো পোস্টানো হবে।


প্রিয় সচলায়তন: শুভ জন্মদিন!



প্রবাসের আলো-বাতাস খেয়ে কোনো প্রবাসী বাঙালি যখন বলেন বাংলাদেশে ইসলাম কায়েম করতে হবে তখন আমাকে প্রতিবাদ করতেই হয়। যখন কেউ জানান তাদের অনুষ্ঠানের প্রধান অতিথি হবে সাইদী রাজাকার তখনও আমাকে কথা বলতে হয়। সমবয়সী কেউ যখন কোনো পাকির বাঙালি নিয়ে করা নোংরা কৌতুকে ঠা-ঠা রবে হাসে তখনও আমার চুপ করে থাকাটা অসম্ভব হয়ে পড়ে। যখন দেখি বাংলাদেশে জৌলুসে বাস করা কোনো ব্যক্তি কানাডাতে উদ্বাস্তু মর্যাদা চেয়ে বসে আছেন তখন বাংলাদেশী আমি ক্ষতবিক্ষত হই। সরকারী ভাতা খেয়ে যখন কেউ গর্ব নিয়ে বলেন তখনও আমার তা হজম করতে কষ্ট হয়। আমার সোনালী চুলের মিনিস্কার্ট পড়া প্রিয় বান্ধবীটিকে নিয়ে নোংরা মস্করাতেও আমি প্রতিবাদি হয়ে উঠি। বাংলাদেশ থেকে ফিরে এসে বাংলাদেশের ধূলো-নোংরা-গন্ধ নিয়ে রসালো আলাপে আমি সরব হতে পারি না। ...এবং এক সময় পিছে ফিরে দেখি আমার আর কোনো বাঙালি বন্ধু নেই! ভাগ্যটাই হয়তো খারাপ ছিলো। কিংবা ভুল সময়ে ভুল সঙ্গ পেয়েছি। কিন্তু প্রবাসী বাঙালি নিয়ে একটি নেতিবাচক ধারণা আমার মনে কেমন যেনো গেঁড়ে বসে থাকে।
ঠিক সেই সময় ‘সচলায়তন’। আমি বুঝতে পারি আমি একা নই। আমার মতো হাজার বাঙালি আছেন যাঁরা বুকে মুক্তিযুদ্ধ ধারণ করেন। মুক্তচিন্তার অভ্যাস করেন। দুর্দান্ত বাংলায় অসাধারণ সব লেখা লেখেন। কেউ বয়সে আমার অনেক বড়, কেউবা ছোট। কিন্তু প্রজ্ঞায় কেউ কারও চেয়ে কম নন। আমার বাঙালিত্ব জেগে ওঠে। বাঙালি হয়ে যে গর্ব আমি বুকে ধারণ করি তা ফুলে ফেঁপে একাকার হয়ে ওঠে। আমি বাংলা-উচ্ছাসে মেতে উঠি।
সচলায়তন আমাকে দিয়েছে বন্ধু। সমমনা, সমসংস্কৃতির ধারক... অনেক বন্ধু। তাঁদের অধিকাংশকেই আমি কখনো চোখে দেখিনি। তাঁদের সাথে আমার অন্তর্জালিক মাধ্যম কিংবা ফোনালাপও নেই। কিন্তু তাই বলে তাঁদের বন্ধু বলতে আমার কখনো বাঁধে না। সচলায়তন আমাকে দিয়েছে বাংলা লেখার স্বাধিকার। অদম্য উচ্ছাসে, অসম্ভব উল্লাসে আমি মেতে উঠি সচলায়তনে বাংলা কিবোর্ড নিয়ে। ইচ্ছে মতো লিখি যা-ইচ্ছে-তাই। সচলায়তন আমাকে করেছে আশান্বিত। আমি ফিরে পেয়েছি আমাদের নতুন প্রজন্মে আত্মবিশ্বাস। ফিরে পেয়েছি আমার ফেলে আসা দম্ভ।
সচলায়তনের জন্মদিনে তাই আমি আপ্লুত হই। আমার মনে হয় না কোনো একটি প্রতিষ্ঠানের কিংবা কোনো একটি সংগঠনের এক বছর পূর্ণ হলো। আমার মনে হয় এ আনন্দ আমাদের সবার। যতটা আমার, ঠিক ততটাই এর পেছনে যারা আছেন তাদের। যতটা সচল লেখকদের, ঠিক ততটাই প্রতিটি পাঠকের।
সচলায়তন নতুন বলেই সচলায়তন নিয়ে ক্ষোভ আছে। বেদনা আছে। অভিযোগ আছে। অভিমান আছে। ভালোবাসা থেকেই তো ক্ষোভ, বেদনা, অভিযোগ কিংবা অভিমান আসে? তাই এসব সাথে নিয়ে আমাদের চলতে হবে। এসব সাথে নিয়েই আমরা চলবো। ভুল থেকে আমাদের শিখতে হবে। ভুল থেকেই আমরা শিখবো। এবং আপনাদের সবাইকে সাথে নিয়েই সদ্যজাত দুর্বল একটি প্রতিষ্ঠান থেকে আমরা আস্তে আস্তে সুঠাম হয়ে উঠবো।
সচলয়াতনের জন্মদিনে সবাইকে শুভেচ্ছা! সচলায়তনকে ভালোবাসুন আর নাই বাসুন, কিন্তু সচলায়তনের সাথেই থাকুন।
© অমিত আহমেদ


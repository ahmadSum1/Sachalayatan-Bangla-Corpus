গ্রন্থমেলা ডায়রি: ছবি তোলা যাবে? ঠিক তো?



অমর একুশে গ্রন্থমেলা ডায়রি
৭ ফেব্রুয়ারি ২০০৮
বইমেলায় যাওয়া নিয়ে প্রতিদিনই নানান বায়ানাক্কা। আমার এবং আমার জিগরী দোস্তদের বাসা বনানীতে। তাই বনানীকে কেন্দ্র করে রোজই আমাদের ধুন্ধুমার আড্ডা জমে। বিকেল চারটা বাজলেই আমি সেই আড্ডায় বসে উশখুশ করা শুরু করি। এক সময় বাধ্য হয়ে উঠে দাঁড়িয়ে বলি, "দোস্ত, যাইগা!"
"কই যাবি? বইমেলা?"
"হ!"
"এই কালকেই না গেলি?"
কিভাবে ওদেরকে বোঝাই যতদিন, যতবারই যাই, বিকেল হলেই আমার নাসিকারন্ধ্র নতুন বইয়ের গন্ধ পাবার জন্য ব্যকুল হয়ে ওঠে।
বন্ধুদের ফাঁদ এড়িয়ে গাড়িতে ওঠার পর-পরই পড়তে হয় যানজটের ফাঁদে। আল্লায় দিলে প্রতি দিনই তুমুল জ্যাম থাকে। বিশেষ করে অফিস ছুটির আগে দিয়ে। ছুটির দিন যানজট কম থাকলেও আমার বনানী থেকে বইমেলা যেতে কমপক্ষে চল্লিশ মিনিট লেগে যায়। এরপরে আবার পড়তে হয় পার্কিং নিয়ে দিগদারীতে। এতো ঝামেলার পরে বইমেলায় ঢুকে মনে নিজেকে মনে হয় দুঃসাহসী অভিযাত্রী ভাস্কো-ডা-গামা।
আজকের কথা বলি। একে তো বৃহস্পতিবার তার ওপর রওনা দিয়েছি খুব বাজে সময়ে - বিকেল পৌনে পাঁচটায়। মেলায় পৌঁছুতে পৌঁছুতেই তাই বেজে যায় সোয়া ছয়টা। মুহম্মদ জুবায়ের ভাই মেলার ছবি চেয়েছিলেন। তাই আজ ছবি তোলার সব প্রস্তুতি নিয়েই রওনা দিয়েছিলাম। কিন্তু এই মহাপথ পাড়ি দিতে দিতেই সূর্যমামা ডুব দিলেন। এর পরেও কিছু ছবি তুলেছি। পরে আরো ছবি দেবার আশা রাখি।
মেলায় ঢুকতে গিয়ে আজ খেয়াল করি মেলার বাইরের রকমারি খাবার স্ট্যান্ডগুলো আর নেই। গত পরশু বেরিয়ে যাবার পথে দেখেছিলাম বইমেলার গেটের সামনে এক পুলিশ মহাশয় দুমদাম লাথি মারছে বাতাসা-মুড়কির ভ্যানে। সেই লাথি মনে হয় কেবল শুরুয়াদ ছিলো এর পরে নিশ্চই আরো কিছু হয়েছে যার কারণে আজ মেলার বাহিরে এই শুনশান নিরবতা।
খাবারের স্ট্যান্ডগুলো না থাকলেও আজও মেলার বাইরে পাইরেটেড বইয়ের সমাহার ছিলো। মানুষ কিন্তু বেশ ভালোই বই কিনছে সেখান থেকে। আজ মেলার বাইরে বেশ মন দিয়ে এমন ক'টি বিছিয়ে বসা বইয়ের দোকান ঘুরে দেখলাম। আমার ধারণা ছিলো শুধু ভারতীয় বাংলা বই-ই বুঝি পাওয়া যায় সেখানে। কিন্তু না। আনিসুল হক হুমায়ূন আহমেদ সহ বেশ কিছু দেশি লেখকদের বইও দেখলাম। আমার ইচ্ছে ছিলো রাশান বাংলা বই কেনার। ম্যাক্সিম গোর্কির "মা" বইটি আমার সংগ্রহে ছিলো। এখন আর খুঁজে পাচ্ছিনা। কিন্তু কোনো দোকানেই রাশান বই দেখলাম না। আমি যখন গিয়েছি তখন অবিশ্যি ওরা মেলা বন্ধ হয়ে যাচ্ছে দেখে বইগুলো সব তুলে ফেলছিলো। আগামীদিন সকাল সকাল গিয়ে আবার খোঁজ করতে হবে।
মেলায় ঢুকতেই কোয়ান্টাম ফাউন্ডেশনের স্বেচ্ছাসেবকদের হাতে পড়তে হয়। স্বেচ্ছায় রক্তদান কার্যক্রম। রক্ত দিতে হবে। রক্ত দিতে আমার আপত্তি থাকে না কখনোই। এক কথায় রাজি হয়ে যাই। বিছানায় শুয়ে শুয়ে নানান কথা হয় স্বেচ্ছাসেবকদের সাথে। এক প্রাক্তন নটরডেনিয়ানের সাথে বেশ জমে যায় কলেজের স্মৃতিচারণে। কথায় কথায় জানতে পারি প্রবাসী বাঙালিরাই নাকি রক্ত দিচ্ছেন বেশি বেশি।
শুনেছিলাম গতকাল মেলাতে নাকি এক দল "হিমু" হলুদ পাঞ্জাবি পড়ে মিছিল করেছে। বাংলা একাডেমী যে এতে খুশি নয় তাও সংবাদপত্র মারফত জানতে পেরেছি। হিমুর নতুন বই "হিমু রিমান্ডে"-র প্রকাশক অন্যপ্রকাশ বলেছে ওরা নাকি সবাই হিমু ভক্ত। নিজ উদ্যোগেই এই কাজ করেছে অন্যপ্রকাশ কিংবা লেখকের কোনো হাত নেই। এদিকে বিডিনিউজ24 দিয়েছে আসল গোমর ফাঁক করে। ওরা জানিয়েছে তথাকথিত হিমু ভক্তরা নাকি অন্যপ্রকাশেরই কর্মচারী! আজ তাই কৌতুহল মেটাতে অন্যপ্রকাশের স্টলে একটু ঢুঁ মারতেই হয়। দেখি মানুষ ভিড় করে হিমুর নতুন বই কিনছে। স্টলের ভেতরে কর্মচারীরা সবাই হলুদ পাঞ্জাবি পড়া। প্রকাশক মনে হয় ভেবেছেন "সবাই জেনেই যখন গেছে তখন তাই হোক!" বুদ্ধি কিন্তু মন্দ নয়।
আমার প্রকাশক জাগৃতি প্রকাশনীর সামনেও একটু চক্কর মেরে আসি। জাগৃতি প্রকাশনী এবার শিশু কিশোরদের এক সেট বই বের করেছে। সেগুলো বেশ ভালোই বিক্রি হচ্ছে মনে হলো। জাগৃতি প্রকাশনীর একটি জিনিস আমার খুব ভালো লেগেছে। সেটি হলো সদ্যপ্রয়াত নাট্যব্যক্তিত্ব সেলিম আল দীনের প্রতি শ্রদ্ধা জানাতে স্টলে রাখা তার একটি বড় আবক্ষ ছবি।
লীলেন ভাইকে নানান কারণে আমার ভালো লাগে। তাই মেলায় গেলেই আমি লীলেন ভাইয়ের খোঁজ করি। আজও তার ব্যতিক্রম হয় না। শুদ্ধস্বরের সামনে দেখা হয় তার সাথে। সাথে ছিলেন তার দুই বন্ধু ক্যামেলিয়া আলম ও মৌরি। লীলেন ভাইয়ের মত তার বন্ধুরাও তুখোড় আড্ডাবাজ। অচেনা কাউকে ব্যক্তিগত আড্ডার অন্তর্ভুক্ত করতে তাদের সময় লাগে মোটে দুই সেকেন্ড। ধুমিয়ে আড্ডা হয়। পরে যে আড্ডায় যোগ দিয়ে যান তরুন লেখক মাহফুজুর রহমান ও প্রকাশক আহমেদুর রশীদ ভাই। এক ফাঁকে মৌরি আপু পরিচয় করিয়ে দেন বাঙলা লোককথার গবেষক সায়মন জাকারিয়া ভাইয়ের সাথে। নামটা চেনা চেনা লাগছিলো কোনো কারণে। কিন্তু কেনো তা মোটেই ধরতে পারছিলাম না। সায়মন ভাই চলে গেলে লীলেন ভাই জানালেন তাদের প্রজন্মের কেউ যদি উদ্বর্তিত হয় তবে সে এই সায়মন জাকারিয়া।
আজ মেলায় অন্যদিনের তুলনায় দর্শনার্থীর ভিড় বেশি ছিল। কেনাকাটাও যে আজ ভালো হচ্ছে সেটা বোঝা গেছে সবার হাতে বই এর প্যাকেট দেখে। অনেকেই বাচ্চা নিয়ে এসেছেন। বাচ্চাদের প্রায় সবার হাতেই বই। বহু প্রেমিক-প্রেমিকা আজ পার্ক কিংবা রেস্তোরার বদলে বইমেলায় এসেছেন। হাঁটতে হাঁটতে কার লেখা ভালো সেই নিয়ে তর্ক কানে আসে। কানে আসে বাচ্চাদের মিনতি, "মা, এই বইটা নেই?" বোদ্ধাদের জনপ্রিয় লেখকদের তুলোধুনা করার উত্তাপও কান এড়ায় না।
নির্দ্ধিধায় বলতে পারি, মেলা জমে গেছে!

 

বি:দ্র: মেলার প্রবেশপথে পুলিশ চেকিং-এর ছবি তুলতে গিয়ে সামান্য ঝামেলায় পড়ে গিয়েছিলাম। সাদা পোশাকে পুলিশের বড়কর্তা ছুটে এসে জেরা করেন, "পুলিশের ছবি তুল্লেন ক্যানো?" আমি খুব নিরিহ ভাবে জিজ্ঞেস করলাম, "পুলিশের ছবি তোলা কি নিষেধ?" আরো দু'একটি প্রশ্ন জিজ্ঞেস করে উনি নিশ্চিত হলেন আমি মিডিয়ার লোক না। বললেন, "আপনেরা তুল্লে সমস্যা নাই। মিডিয়া তুল্লে সমস্যা।"
© অমিত আহমেদ


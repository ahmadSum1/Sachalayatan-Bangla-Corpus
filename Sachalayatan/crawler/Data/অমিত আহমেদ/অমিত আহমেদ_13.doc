ঢাকা থেকে ৪: যানজট-আর-আড্ডা



এক
একটা সময় নর্থ সাউথ আমার দ্বিতীয় বাসা ছিলো। খুব বেশি দিন ছিলাম না অবশ্য; তবে যে ক'দিন ছিলাম আমাকে অবধারিত ভাবেই বিটিএ কিংবা এসপিযি দালানের সামনের টঙ দোকানগুলোতে পাওয়া যেতো। বন্ধু-বান্ধব যারা দেখা করতে আসতো তাদেরকে বলা থাকতো তারা যেনো এসে যে কোনো টঙে অথবা পিচ্চিদের কাছে আমার খোঁজ করে। ওরাই দেখিয়ে দিতো আমি কোথায় আছি।
এহেন আড্ডার কারণ ছিলো কয়েকটা। প্রথমত, আমার দোস্ত সমাজের বাস বনানী ঘিরে। ওদের সবাই এনএসইউ-তে না পড়লেও দুপুরের পর বেরিয়ে হেঁটে আড্ডায় চলে আসতো। দ্বিতীয়ত, আমি এনএসইউ-তে ঢুকেছিলাম এইচএসসি দেবার ঠিক পরেই। ফলাফল বেরুনোর আগে। নিয়েছিলাম মোটে একটা ক্রেডিট কোর্স। তাই হেলাফেলায় দিন কাটাতাম; ভাবতাম আগে ফলাফল বের হোক। আর সবশেষ ও প্রধান কারণ হলো - স্বভাব। আড্ডা রক্তে থাকলে আর কিসের কী!
বছর গড়িয়ে প্রবাসে এলাম, আর সেই আড্ডার সুর গেলো কেটে। বছর-দুই বছর বাদে দেশে আসি। সেই সুযোগে চেনাজানার সংখ্যা কমতে থাকলো। পুরানো অনেক বন্ধুদের সাথে যোগাযোগ কমতে কমতে এমদম বন্ধই হয়ে গেলো। সবার সমাবর্তন হয়ে গেলো। নতুনদের কাউকেই তেমন আর চিনি না। সব মিলিয়ে বেঁচে থাকলো আড্ডার একটা ভঙ্গাংশ মাত্র। কিছু হার্ডকোর আড্ডাবাজ যারা বউ থাকলে বউকে মানিয়ে, চাকরি সেরে, সব ঝঞ্ঝা কাটিয়ে বিকেলে আড্ডায় আসবেই আসবে। এলাকার বন্ধুরা, যাদের বাসা এনএসইউ এর কাছে-পিঠে, আর কিছু জুনিয়র ছেলে-পেলে। বেশির ভাগ মেয়ে বন্ধুদের সাথে যোগাযোগ নেই-ই বলা যায়। প্রায় সবাই বিয়ে করে ফেলেছে, আড্ডায় আর আসে না।
এবার এসে দেখি সেই ভঙ্গাংশও আর নেই। নর্থ সাউথ ক্যাম্পাস সরে গেছে বসুন্ধরায় আর পুরানো ক্যাম্পাসের দখল নিয়েছে নর্দান ইউনিভার্সিটি। অল্প ক'টা বাদে টঙ দোকানগুলোও আর নেই। তবু মাঝে মাঝে হাঁটতে হাঁটতে ওদিকে যাই। কখনো বন্ধুদেরকে নিয়েই যাই। মঞ্জুর দোকানটা এখনো আছে। এককাপ চা নেই। এনএসইউ এর ছাত্ররা তো আর এদিকে আসে না। আশে পাশের ভবনে যারা কাজ করে তারা আসে। তাদের মাঝে এনএসইউ এর কাউকে হঠাৎ পাওয়া যায়। কিরে সাব্বির! কেমন আছস? কবে আসছস? চা খাবি? সিগ্রেট? কথা শেষ হয়ে যায়। আমি চায়ে চুমুক দিতে দিতে খুব স্বার্থপরের মতো চিন্তা করি। ভাবি ভালোই হয়েছে। আমার আড্ডা তো এমনিতেই মরে গেছে। এখানে অন্য আড্ডা আর না থাকলেই বা কী?
দুই
এখানে ক্ষমা চেয়ে রাখি, ক্যামেরার ডেটা কেবল এখনো কিনতে পারিনি! আজ বিকেলে কিনতেই বেরিয়েছিলাম। মা কিছু জিনিস কিনতে দিয়েছিলেন সেগুলো প্রথমে কিনলাম। জিনিসপত্রের দাম যে কী পরিমান বেড়েছে সেটাও হাতে-কলমে দেখলাম। খাবার-আনাজ-কাপড়-প্রসাধন-সিগারেট সব কিছুরই দাম বেড়েছে। মানুষ এই বাজারে কিভাবে যে সংসার চালাচ্ছে সেটাই একটা বিস্ময়! যাই হোক, গুলশান ১ থেকে মা'র জিনিসপত্র কিনে গাড়িতে গুলশান ২ এ যাবো। সামান্য পথ, এটুকু যেতে প্রায় এক ঘন্টার মতো লেগে গেলো! এর মাঝে আটটা বেজে সব দোকান বন্ধ। এই জিনিসটা আগে এতো কঠিন ভাবে কাউকে মানতে দেখিনি। এখন দেখি আটটা বাজলেই সব দোকানের শাটার নেমে যায়। একদিক থেকে ভালো এটা।
জ্যামের কারণে নানান সমস্যায় পড়ছি। আমাদের ড্রাইভার সাহেবও খুব ভালো বলতে পারেন না কোন রাস্তায় কখন জ্যাম থাকার সম্ভাবনা। কোথাও যাবো ঠিক করে বেরিয়ে দেখা যায় সময়ে আর কুলাচ্ছে না। রাস্তা বদলে অন্য কাজে রওনা হতে হচ্ছে। বললে হাস্যকর শোনাবে হয়তো, তবে ঢাকার এই জিনিসটা আমি এক রকম মিস-ই করতাম।
তিন
বাসায় খেতে খেতে এ ক'দিনের মধ্যেই ওজন বাড়িয়ে ফেলেছি। মা মনে হয় এই একমাসে পুরো বছরের খাবার খাইয়ে দিতে চান। সাথে চাচী-খালারাও যোগ দেন। সবার এক কথা, ওখানে কী না কী খাস! সব সময় না-ও বলতে পারি না। কষ্ট করে কেবল আমার জন্যই তৈরি করেছেন। নিয়ম ধরে সবার সাথে দেখা করতে হচ্ছে, কিংবা ফোন করতে হচ্ছে। ইতিমধ্যে কিছু আত্মীয় বাসায় আমাকে কল করে না পেয়ে, পরে আমি কল করিনি বলে, কিংবা এখনো বাসায় যাইনি বলে অভিমান করে আছেন। আগামীকাল আবার ফোন নিয়ে বসতে হবে। আর পরে বাসায় দাওয়াতে তো যেতে হবেই।
চার
বাংলাদেশর টেস্ট জেতা নিয়ে তেমন কোনো উল্লাস দেখলাম না কারো মাঝে। সবাই খুশি হলেও বলছে, এটা তো হবারই কথা ছিলো। এদিকে গাড়িতে এফএম রেড়িও জকিদের কথা শুনে আমি বিশাল টাশকি খেয়ে আছি। ব্যাপারটা কী আমি এখনো ঠিক সাইজ করতে পারছি না। এমন উচ্চারণের কারণ কী? কোনো কিছুই কারণ ছাড়া হয় না। এমন উচ্চারণ কি এখন কুলনেস ফ্যাক্টর হয়ে গেছে? নাকি যাদের কাছ থেকে ট্রেনিং নিয়েছে তারা এমন অথর্ব বাংলা শিখিয়েছে? কে যেনো একজন বললো রেডিও জকিদের চেহারাটা নাকি একটা ফ্যাক্টর। এটা শুনেও টাশকি খেয়েছি। রেডিও জকিদের কন্ঠ যাচাই না করে চেহারা যাচাই করতে হবে কেনো? তবে এটা শোনার পরে ইচ্ছে হয়েছে কোনো মেয়ে জকির সাথে দেখা করতে। কেউ চেনেন নাকি কাউকে?
© অমিত আহমেদ


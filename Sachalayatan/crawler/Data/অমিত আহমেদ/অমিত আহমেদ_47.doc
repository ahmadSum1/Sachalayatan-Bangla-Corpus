স্বাধীনতা দিবসের অণুগল্প: সর্বনাশ



‘আস-সালামু আলাইকুম।’
‘ওয়া আলাইকুম আস-সালাম।’
‘জনাব, আপনার লগে পাঁচ মিনিটের জন্য একটু একা কথা বলতে চাইতেছিলাম, জরুরি।’
‘আপনি আবার পত্রিকার লোক না তো, চাচামিয়া?’
‘জ্বী-না জনাব। আগে স্কুলে পড়াইতাম। এখন মুদির দোকান চালাই।’
‘আচ্ছা এই দিকে আসেন।’
‘বলেন এইবার। কি ব্যাপার?’
‘জনাব আপনারে আমি একাত্তরের একটা গল্প শুনামু। না... না! আপনি উত্তেজিত হইবেন না। পাঁচ মিনিটের কথা কইছি, এর এক সেকেন্ডও বেশি নিমু না। আল্লার দোহাই লাগে আমারে কাহিনীটা কইতে দেন!’
‘ঠিক আছে। কাঁটায় কাঁটায় পাঁচ মিনিট দিলাম।’
‘একাত্তরে আমাগো পাঁচজন মুক্তির একটা দল আছিলো। এক লগে বেশ কয়টা অপারেশন করছি। ভোলাডাঙায় একটা অপারেশন করতে গিয়া আমাগোর তিনজন শহীদ হইয়া গেল। থাকলাম কেবল আমি আর খাদেম। দুইজন মিলা আই যাই হোক, যুদ্ধ করন যায় না। এমন সময় খবর পাইলাম পিতলাডাঙায় দশ মুক্তির একটা দল সুরুজপুর থেইকা সদ্য একটা অপারেশন সাইরা মোড়ল সাবের বাসায় আইসা উঠছে। তাগো লগে যোগ দেওনের লাইগা আমরা দুইজন গিয়া দেখি কাহিনী জব্বর! সুরুজপুর থেইকা অপারেশন জিইতা, জ্যান্ত তিন পাকসেনা আর এক রাজাকার ধইরা সাথে কইরা নিয়া আসছে।’
‘...আমরা দলে নতুন দেইখা কমান্ডার আমগোরেই কইলো তাগো ব্যবস্থা করতে। চাইরজনকে লাইন ধইরা নদীর পাড়ে বসাইছি। এক ব্রাশ ফায়ারে তিন পাকিরে আগে মারলাম। রাজাকারটারে বেনোয়েট দিয়া মারনের ইচ্ছা আছিলো। কিন্তু পারলাম না। হাত আটকায় গেলো। সে হাউমাউ কইরা কান্দে। কয় ‘আমারে মুক্তিতে নেন। জান দিয়া দিমু। ভাইয়ের ডরে রাজাকার হইছিলাম।’ এমনডি সবাই কয় মারনের আগে। কিন্তু হের গলায় কি জানি কি আছিলো। আমি মারতে পারলাম না। ভাবলাম একটা সুযোগ দিয়া দেখি। খাদেম চেইতা গেল। সে তক্ষনি মাইরা ফালায় আরকি। আমি বুঝাইলাম। কমান্ডাররে কইলাম। উনিও চেইতা উঠলেন। কইলেন, ‘শুনো আকবর, লিকু রাজাকার আর নেকু রাজাকার অনেক লোক মারছে, পাকিগো লাইগা আমাগো বোনরে তুইলা নিছে, লুটপাট করছে। বড় ভাইডারে ধরতে পারিনাই। এইটারে জিন্দা রাখুম না।’ পুরা দল একদিকে আমি আরেক দিকে। শেষে আমারে মানাইতে না পাইরা ঠিক হইলো রাজাকাররে বাইন্ধা রাখন লাগবো। সামনের অপারেশনে শালা কি করতাছে দেইখা তারপর তারে মারা হইবো না দলে নেয়া হইবো তা ঠিক হইবো। নেকু রাজাকাররে বাইন্ধা রাখন হইলো। খাওন-দাওনের তো কথাই নাই বরং সবাই গিয়া ইচ্ছামত কিল-ঘুষি-লাত্থি মাইরা আসে। আমি হের পক্ষ নিছি দেইখা আমারেও বলতে গেলে একঘর কইরা ফালাইলো। এতদিনের দোস্ত খাদেম, সেও কথা কয় না। কিন্তু নেকু রাজাকারের দেওন তথ্য নিয়া আমরা পরের অপারেশনে ফাটায়া ফেললাম। এরপরের অপারেশনে নেকুও আমাগো লগে গেল। এর পর থেইকা প্রতি অপারেশনেই। সেরম ফাইটার আছিলো। জিতনের দেড়মাস আগে এক অপারেশনে বুকে গুলি লাগলো নেকুর। আমার বুকে মাথা রাইখা পরাধীন দেশে মইরা গেল পোলাটা। আমারে কইলো, ‘ওস্তাদ, আমার ছেলেটারে কইয়েন আমি জয় বাংলা... আমি মুক্তি! আর কিচ্ছু না ওস্তাদ। শুধু এইটা কইয়েন... ওয়াদা করেন। ওয়াদা করেন তারে কইবেন। নাইলে সর্বনাশ হইয়া যাইবো... সর্বনাশ!’ রাজাকার নেকুরে মারনের লাইগা অস্থির হইয়া গেছিলো সবাই। মুক্তি নেকুর মৃত্যুতে সবাই হাইমাউ কইরা কান্দলো!’
‘...যুদ্ধ শেষ হইয়া গেল। নেকুর বউ-বাচ্চারে অনেক খুঁজছি। পাই নাই। হের গ্রামের লোক কয় নেকুর ভাই সেই যে পলাইছিলো আর আসে নাই। লিকু-নেকুর বউ-বাচ্চারে সবাই একঘর করছিলো। হেরাও এক রাতে পলায়া গেছে। কিন্তু সেই দিন টিভিতে আপনারে দেইখা চমকাইয়া উঠছি! সেই একই মুখ, সেই একই চোখ!’
‘...আপনের চাচার ভালো নাম যে মোঃ লিয়াকত আলী সেইটা জানলে আর সমস্যা হইতো না। হের নাম তো প্রায়ই দেখি পেপারে। আপনের বাপের পুরা নামটা...?’
‘মোঃ নেয়ামত আলী!’
‘তারে নিমপাড়া গ্রামে কব্বর দিছি আমরা সবাই। কব্বরের সংস্কার নাই। তয় আমি প্রতি মাসে গিয়া কবরটা সাফ কইরা দিয়া আসি। এইখানে আমার ঠিকানা আছে। আপনের হয়তো বাপের কব্বর জিয়ারতে মন চাইবো!’
‘জ্বী!’
‘জনাব, আপনের বাপ কি সর্বনাশের কথা কইছিলেন সেইটা কি আপনি ধরতে পারছেন?’
‘পেরেছি!’ ধরা গলায় উত্তর আসে।
‘আলহামদুলিল্লাহ! সময় কিন্তু এক্ষনো আছে!’
বৃদ্ধ তাঁর শতচ্ছিন্ন ছাতাটা তুলে নিয়ে ক্লান্ত পায়ে ছাত্রশিবির-এর আঞ্চলিক কার্যালয়ের অফিস থেকে বেরিয়ে আসেন।
© অমিত আহমেদ
দ্বিতীয় প্রকাশ: গল্পগ্রন্থ, "বৃষ্টিদিন রৌদ্রসময়", শস্যপর্ব ও শুদ্ধস্বর প্রকাশন, বইমেলা ২০০৯
বিঃদ্রঃ "মুক্তিযুদ্ধ" শিরোনামের ব্যবহৃত ছবিটি শিল্পী আহমেদ সাহাবুদ্দিন এর আঁকা।


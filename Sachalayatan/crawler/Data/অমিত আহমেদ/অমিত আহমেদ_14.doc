ঢাকা থেকে ৩: দিনান্ত ভালো থাকা



এক
গতকাল ছিলো জাতীয় জাদুঘর মিলনায়তনে সঙ্গীতানুষ্ঠান। মুক্তিযোদ্ধা এস এম খালেদ-এর চিকিৎসার্থে অর্থ সংগ্রহের অনেক উদ্যোগের একটি হিসেবে। জাদুঘরের সামনে যেতেই বাহিরে লোহার দেয়ালে ছোট পোস্টার দেখতে পাই। "যিনি লড়েছেন দেশের জন্য আমরা লড়ছি তাঁর জন্য।"
জানতাম ভেতরে ঢুকলেই অনেক ব্লগারের সাথে প্রথমবারের মতো দেখা হবে। এই অভিজ্ঞতার একটা আলাদা আবেদন আছে। তাই একটু সময় নিয়েই, সবাইকে আসার সুযোগ করে দিয়ে ভেতরে যাই। কাউকে ফেসবুকে কিংবা সচলে দেখা ছবির মাধ্যমে চিনে ফেলি, কেউবা আমাকেই চিনে নেয়। প্রথমবারের মতো দেখা হয় এনকিদু, রণদীপম'দা, শাহেনশাহ সিমন, আকতার আহমেদ, পান্থ রহমান রেজা, আনিস মাহমুদ, মুস্তাফিজ ভাই, নিবিড়, আর তারেকের সাথে (কারো নাম কি বাদ পড়ে গেলো?)। একটা জিনিসটা খুব উপভোগ করি। চেনা ব্লগারদের সাথে দেখা হলে কখনো মনে হয় না প্রথম দেখা হলো। বরং মনে হয় অনেকদিন পরে চেনা কাউকে আবার দেখলাম। আড্ডার তালও খুব একটা কাটে না। সঙ্গীতানুষ্ঠানে ব্লগার আরো অনেকেই ছিলেন। টুটুল ভাই, লীলেন ভাই, বিপ্লব'দা, আর সবজান্তার সাথে পরিচয় হয়েছিলো গতবারের বইমেলায় আর সচলাড্ডায়। আরিফ ভাইকে তো সেই কবে থেকেই চিনি। আর নজরুল ভাই এর সাথে দেখা হয়েছিলো ঠিক তার আগের দিনের আড্ডায়।
সঙ্গীতানুষ্ঠান ছিলো খুব পরিপাটি। ছিমছাম পরিবেশনা। অনুষ্ঠান শুরু হয় গাজী আব্দুল হাকিমের বাঁশি দিয়ে। ভদ্রলোক অসাধারণ বাজান! এরপরে একে একে আসেন লীনা তাপসী, শাম্মী আকতার, খুরশীদ আলম, লিলি ইসলাম, শামসুল হুদা, ফাহিম হোসেন, সজীব, আর সবশেষে কৃষ্ণকলি ইসলাম। আব্দুর নূর তুষারের উপস্থাপনা মন্দ ছিলো না। দর্শক উপস্থিতি হয়তো বেশি ছিলো না; কিন্তু যাঁরা ছিলেন তাঁরা যে মুক্তিযোদ্ধার প্রতি পূর্ণ ভালোবাসা নিয়েই ছিলেন তা স্পষ্ট বোঝা গেছে তাঁদের দৃষ্টিতে।
দুই
গতকাল সঙ্গীতানুষ্ঠান শেষে ফেরার পথে দেখলাম কারওয়ান বাজারের হাঁটাপথ জুড়ে অসংখ্য মানুষ। ঝাঁকা ফেলে শুয়ে; বিক্রি হবার অপেক্ষায়। হঠাৎ হয়তো থামবে কোনো ট্রাক। তুলে নেবে চার কিংবা পাঁচজনকে। আর তাদের শ্রমে রুটি উঠবে পনেরো কিংবা তারও বেশি  মুখে। কারওয়ান বাজার নিয়ে কারুবাসনা একটা পোস্ট দিয়েছিলেন। সেই পোস্টটা মনে পড়ে।
তিন
আজকের দিনটা প্রায় সারাদিন ছিলাম বাবার সাথে। সকালে উঠে কাজ করতে বসেছিলাম। সাথে করে কিছু কাজ নিয়ে এসেছি; সেগুলো ঢাকায় বসেই করে ফেলতে হবে। কাজের মাঝে দুম করে স্ক্রিন কালো হয়ে গেলো। নাড়াচাড়া করে বুঝলাম অন্য কোনো সমস্যা নেই, বিদ্যুৎ চলে গেছে! কাজ যা করেছিলাম সব গচ্চা গেলো সেভ করে না রাখার কারণে। এখন থেকে ল্যাপটপের ব্যাটারি আর খোলা যাবে না।
এই হুজ্জতের পরে আর কাজ করতে ইচ্ছে করলো না। বাবার সাথে অফিসে গেলাম। কোনো নির্দিষ্ট কারণ নেই, কেবলই বাবাকে সঙ্গ দেয়া। ফ্যামিলি ফার্স্ট!
চার
বেশ কিছু ছবি তুলেছি। কিছু পোস্টের সাথে তুলে দেবার ইচ্ছে ছিলো; কিন্তু ডেটা কেবল সাথে আনতে ভুলে যাওয়ায় আর সম্ভব হলো না। আগামীকাল নতুন কেবল কিনে কিছু ছবি অবশ্যই তুলে দেবো।
© অমিত আহমেদ
১৩ জুলাই ২০০৯


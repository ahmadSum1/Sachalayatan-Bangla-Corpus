বেহুদা পোস্ট: সুখের অন্তক্ষরণে আদ্র কষ্ট



আজকে ছিল আমার দ্রোণাচার্যের সাথে সাপ্তাহিক সাক্ষাত দিবস। এ দিনটিতে আমার গবেষণার উন্নতি-অবনতি নিয়ে দুই কাবিলে তর্ক-বিতর্ক হয়।
স্বাভাবিক ভাবেই এ দিনটিতে আমার দ্রোণাচার্যের চিত্ত মিষ্ট কিংবা তিত্ত হয়ে থাকে। হপ্তা জুড়ে আমার কাজ ভাল হলে তাঁর চিত্ত থাকে মিষ্ট, আর মন্দ হলে তিত্ত। আমার আবার এ দিনটিতে চিত্ত থাকে আক্রমনাত্মক কিংবা আত্মরক্ষাত্মক। কাজ ভাল হয়েছে জানলে হুটহাট অতর্কিতে আক্রমন করি, মন্দ হয়েছে জানলে ম্রিয়মান গলায় মিউ মিউ করি।
আজ একটা মাঝামাঝি অবস্থানে ছিলাম দু'জনেই। আমার গবেষণায় সরকারী বিনিয়োগের কাগজপত্র তৈয়ার করতেই দুজনের এই হপ্তাটা গেছে। আর এর আগে পর্যন্ত আমার "অনুমান কৌশলের ত্রুটি পরিমাপ" করার যে গানিতিক আদর্শটি পরিবর্ধন করেছিলাম সে নিয়ে খোলা মনে আলাপ-আলোচনা হলো। কিভাবে এ আদর্শকে আরো পরিবর্ধন করা যায়, কোন কোন দৃষ্টিভঙ্গিতে দেখলে এ আদশের কার্যবিস্তৃতি ঘটানো যায় সে নিয়ে ঘন্টা খানেক সুস্থ আলোচনা চলার পরে আমরা চার-পাঁচটে বিষয়ে একমত হলাম।
অন্য উচ্চশিক্ষার্থীদের তাঁদের দ্রোণাচার্যের সাথে কেমন খাতির জানিনা, কিন্তু আমার সাথে আমার দ্রোনাচার্যের (অস্ট্রিয়া যাঁর পশ্চাদ্ভূমি) একটা বন্ধুসুলভ সম্পর্ক আছে। নানান বিষয়ে নিজেদের মধ্যে হাসি ঠাট্টা, একে অন্যকে হাস্যকর প্রমান করার একটা স্থূল চেষ্টা আমাদের সব সময়ই থাকে। তাই আমি তাঁর মাথা বৈদ্যুতিকগননাযন্ত্রের কেরামতিতে আর্নল্ড সোয়ার্জনেগারের পেশী ফোলানো শরীরে আটকে সেই ছবি এক ফাঁকে আমাদের "মানব-বৈদ্যুতিকগননাযন্ত্র আদান" গবেষণাকেন্দ্রের দেয়ালে সেঁটে রাখি। সেও আমার কাঁপুনিওয়ালা বৈদ্যুতিকইঁদুরকে মকশো করে বৈদ্যুতিকনারীযৌনতৃপ্তিউদ্রেকীযন্ত্র বলে ডাকে।
আজ আলাপ শেষে দু'জনে কথা হচ্ছে নাচ-গান নিয়ে। সে দাবী করছে সে ভাল নাচ জানে, আমি দাবী করছি সেটা মুখে বললেই তো হবে না, নেচে দেখাতে হবে। এর ফাঁকে যেন হঠাৎ মনে পড়েছে এমন ভাবে সে বলে ওঠে, "বাংলাদেশকে নিয়ে খুব আলোচনা হচ্ছে গুগল গ্যাপমাইন্ডারের বিটা ভার্সন আসার পরে।"
আমার অনিবার্য প্রশ্ন, "কেন?"
সে বলে, "গুগল গ্যাপমাইন্ডারে স্বাধীনতার পরে বাংলাদেশের উন্নতি হঠাৎ করেই সবার নজরে পড়ে গেছে। আগে বিচ্ছিন্ন ভাবে উপাত্তগুলো ছিলই, আলাদা আলাদা ভাবে সেগুলোর কোনো আলাদা বৈশিষ্ট ধরা পড়ে না, কিন্তু একসাথে দেখলে চমকে যেতে হয়। বেশিরভাগ দেশের উন্নতি হয়েছে একটা সরল রৈখিক রেখায়, যেটা দেখে মজা নেই। কিন্তু বাংলাদেশের উন্নতি প্রতিটা ক্ষেত্রেই লাফিয়ে লাফিয়ে হয়েছে যেটা ৩০/৪০ বছর আগে কেউ কল্পনা করেনি। তাই এখন গ্যাপমাইন্ডার নিয়ে কেউ কথা বললে আগে থেকেই বলে দেয় বাংলাদেশের উন্নতি সূচক লক্ষ্য করতে।"
সে তক্ষুনি তাঁর বৈদ্যুতিকগননাযন্ত্রের একটা অন্তর্জালফেরীতে গ্যাপমাইন্ডার খুলে আমাকে হাতে কলমে তার মতবাদের প্রমান দিয়ে দিল।
সাক্ষাতপর্ব শেষে আমি বাঁধানো পথ ধরে কফি-বিড়ি সহকারে হাঁটছি। আমার হঠাৎ করেই মনে হলো গ্যাপমাইন্ডার কি মুক্তিযুন্ধ পরবর্তি যোদ্ধা আর রাজাকার-বদরদের তুলনামূলক কোন সূচক বানাবে? ক্ষমতাপরবর্তি রাজনীতিবীদদেরকে অর্থনৈতিক উন্নতি নিয়ে? নতুন প্রজন্মের স্বাধীনতার ইতিহাস জ্ঞান নিয়ে? কিংবা ধর্মান্ধদের উত্তরোত্তর শক্তিবৃদ্ধি নিয়ে?
আমি নিশ্চিত তখনো বাংলাদেশ এমনি সবার উৎসাহের কেন্দ্রবিন্দু হয়ে থাকবে।
আমার বন্ধুরা আমাকে সব সময় বলে আমি অভিযোগ জানাই বেশি... কি দরকার এখন এসব ভেবে! মিথ্যা বলবো না, ভদ্রলোকের গদগদ ভঙ্গিতে বাংলাদেশের প্রশংসা করা দেখে মনটা খুব ভাল হয়েছে। আমি হ্যাঁচকা টানে বিড়ি আর দমকা টানে কফির সম্মিলনে সে ভাল লাগাটা প্রানপনে জিইয়ে রাখার চেষ্টা করি!
অন্তর্জালিক শেকল
• গুগল গ্যাপমাইন্ডার বিটা [সাইট]
• স্বাস্থ্যবিদ্যার সুইডিশ প্রফেসর ও গ্যাপমাইন্ডারের চার প্রতিষ্ঠাতার একজন হ্যান্স রসলিং এর বাংলাদেশের জনসংখ্যা, শিশুজন্ম-মৃত্যুহার নিয়ে গ্যাপমাইন্ডার উপস্থাপনা [বাংলাদেশ মিরাকল]
অমিতীয় অভিধান:
• দ্রোণাচার্য - রিসার্চ সুপারভাইজর
• কাঁপুনিওয়ালা বৈদ্যুতিকইঁদুর - ভাইব্রেটিং মাউস
• বৈদ্যুতিকনারীযৌনতৃপ্তিউদ্রেকীযন্ত্র - ডিলডো
• বৈদ্যুতিকগননাযন্ত্র - কমপিউটার
• অন্তর্জালফেরী - ইন্টারনেট ব্রাউজার
• অন্তর্জালিক শেকল - লিংক
পাদটীকা
"বেহুদা পোস্ট" সিরিজের সব লেখার মত এ লেখাটাও সম্পূর্ন অর্থহীণ। জ্ঞানার্জন, গূঢ়তত্ত্ব, কিংবা অন্তর্নিহীত অর্থ খুঁজতে এ সিরিজের লেখা পড়লে সেটা একান্তই পাঠকের অপচেষ্টা হিসেবে গন্য হবে।
© অমিত আহমেদ


বেহুদা পোস্ট: কাজের তালিকায় "ট্রান্সফর্মারস"



কাজের তালিকা
অনেক কাজ দু'হপ্তা থেকে জমে আছে। একটি তালিকা বানানো যাক:
১) গবেষণা: তিন-চার দিনের মধ্যের আমার মডেলটি বানিয়ে ফেলতে হবে। কিসের মডেল, কেমন মডেল তা বলতে গেলে অনেক কিছুই বলতে হয়। শুধু বলি, আমার গবেষণার অনেক কিছু নির্ভর করছে এই মডেলের সার্থকতার উপর। শেষ করতে না পারলে সেপ্টেম্বরের কনফারেন্সও ধরতে পারবো না।
২) পড়া: এক সাথে একাধিক বই শুরু করা আমার পুরাণো অভ্যাস। ঘুরে ফিরে একে একে পড়ি বইগুলো। কোনো বই "আনপুটডাউনেবল" হলে অবশ্য আলাদা কথা, তখন একটানেই শেষ হয়ে যায়। এখন পড়ছি মোট চারটি বই। কোনটিই এখনও মাঝ পর্যন্ত আসেনি, অথচ সবগুলোই তুখোড়, দুর্দান্ত জমজমাট!
৩) লেখালেখি: দু'টো গল্প আধা লিখে বসে আছি। একটি "বেহুদা পোস্ট" শুরু করেছি, শেষ করতে ইচ্ছা করছে না। "গন্দম" এর পরের পর্ব প্রায় শেষ, কিন্তু ভাল্লাগছে না। একটু পরিবর্তন করতে হবে, সেটি আদপে কখন হবে কে জানে! "নটরডেমিয়ান" সিরিজটিও ধরা দরকার। আরেকটি প্রজেক্টের কাজ পুরোটাই মাথায় আছে (ইয়েস হাসান ভাই), একদিন সময় করে লিখে ফেলতে হবে। সেই সময়ই আসছে না!
এমন স্টেজ সবারই আসে, কিন্তু আমার এমন সময়ে এসেছে যে দিশেহারা বোধ করছি। কি যে করবো!
ট্রান্সফর্মারস
অরূপ ভাইয়ের পোস্ট পড়ে আমারও একটু লিখতে ইচ্ছে করলো। "ট্রান্সফর্মারস" দেখে আমার প্রথম যে কথা মনে হয়েছে তা হলো - ইউএস গভর্নমেন্ট কত টাকা বিনিয়োগ করেছে সিনেমা বানাতে? সারা সিনেমা জুড়ে ইউএস মেরিনকে খুব জোশিলা ভাবে উপস্থাপন করা হলো। বাচ্চা-কাচ্চা যাদের বোধ-বুদ্ধি এখনো হয়নি তাদের আর্মিতে নাম লেখানোর জন্য খুব কার্যকর পন্থা। আমেরিকান সরকার কিন্তু সব সময়ই এমন করে থাকে। বিশেষ সময়ে নাম করা প্রোডাকশন হাউসগুলোকে চিঠি পাঠিয়ে জানায় - "এই প্লটে সিনেমা বানালে বিশেষ সরকারি সুবিধা দেয়া হবে", কিংবা "মিলিটারি নিয়ে সিনেমা বানালে বিনামূল্যে মেরিনের ইকুপমেন্ট ও অস্ত্র ব্যবহার করতে দেয়া হবে"। এগুলো জানা কথা। তাই সিনেমা দেখেই গুগলে সার্চ মেরেছিলাম। যদিও কোনো তথ্য পেলাম না, আমি মোটামুটি নিশ্চিত সরকারি হাত আছে সিনেমাটার পেছনে [আপডেট: সন্দেহ সত্য প্রমানিত হয়েছে। উইকিপিডিয়া লিংক: http://en.wikipedia.org/wiki/Transformers_(film)]
যে দু'টো ব্যপারে অরূপ ভাই আপত্তি তুলেছে, সেসব ব্যাপারে আমিও কনফুসিয়াসের মতোই মজা পেয়েছি। নিজেদের সঙ্গে নিজ ভাষায় চালানোই শোভন। আমি বাঙালি দলে এক-দু'জন ভিনদেশি থাকলেও তাদের সম্মান জানাতে ইংরেজিতে কথা চালাবো। কারণ বিপরীত অবস্থানে আমি নিজেও তাদের কাছ থেকে এই ভদ্রতাটুকু আশা করি।
কল সেন্টার বিষয়ে বলবো - সব বিষয়ে বর্ণবাদ খোঁজা কোনো কাজের কথা নয়। টেলিমার্কেটিং নিয়ে আমরা উত্তর আমেরিকাবাসীরা কি-যে পেরেশানিতে থাকি! অর্বাচিনেরা হপ্তায় হপ্তায় ফোন করে বিরক্ত করে। ইদানিং এমন অবস্থা হয়েছে যে আমি ফোন ওঠাতেই ভয় পাই - সব কল অ্যান্সারিং মেশিন হয়ে তবে আমার কাছে আছে। এদেরকে আরও পঁচানো দরকার। সেলিম ভাইয়ের কিছু মজার কাহিনী আছে এদেরকে নিয়ে। পারলে একটা পোস্ট দিয়ে দেন সেলিম ভাই।
পরিশেষে বলি সিনেমাটি কিন্তু ভালোই লেগেছে। কোন কাহিনী নেই বলে দেখার সময় কোনো চিন্তা আসে না। নিছক বিনোদন যাকে বলে আর-কি! সিনেমাটির অনেক জায়গাতেই হো: হো: করে হাসতে হয়েছে, সেটি বড় কম পাওয়া নয়। অভিনয়, ডিরেকশন, অ্যানিমেশন ভালোই লেগেছে। এডিটিং আরও ভাল হতে পারতো।
এক থেকে পাঁচ রেটিংয়-এ "ট্রান্সফর্মারস"-কে আমি দেবো পাঁচে সাড়ে তিন।
© অমিত আহমেদ
ব্যবহৃত ছবি: উইকিপিডিয়া


অণুগল্প: বিভ্রাট!



‘রাতের জন্য বিশেষ কোনো পরিকল্পনা আছে?’ গ্লাসের তলে জমে থাকা হুইস্কিটুকু একটানে শেষ করে জিজ্ঞেস করেন ভদ্রলোক।
‘জ্বী না।’
‘তাহলে আর এখানে বসে কি করবেন? চলেন আমার রুমে। কনফারেনসটা ভালোয় ভালোয় শেষ হয়েছে। এখন তার সেলিব্রেশন করা যাক।’
দ্বিমত করার কারণ দেখিনা। হোটেল বারে বেশ ভালোই গেলা হয়ে গেছে। কাল দুপুরে ফ্লাইট। এখন এমনিতেও নিজের রুমে গিয়ে টিভি দেখতাম। ভদ্রলোক বেশ আমুদে মনে হচ্ছে। তাঁর সাথেই না হয় আড্ডা জমানো যাক।
‘কিছু অর্ডার দিলে কেমন হয়?’ চোখ টিপে শুধান ভদ্রলোক।
আমিও তাই ভাবছিলাম। দু’ফোটা গিললেই ক্ষুধায় পেট কিড়মিড় করে আমার, ‘অতি উত্তম প্রস্তাব! তবে আমি লোকাল অর্ডার করতে চাচ্ছি না।’
‘আপনার কোনো সাজেশন?’
‘ইটালিয়ান?’
‘মন্দ হয় না... তবে ক্যারিবিয়ান আপনার কেমন লাগে?’
‘চলে, তবে মেক্সিকান ভালো লাগে তার চেয়েও বেশি।’
‘মেক্সিকান আবার আমার বিশেষ রোচে না। চাইনিজে আপত্তি আছে?’
‘মোটেই না। চাইনিজ-ই সই!’ রাজি হয়ে যাই। ফ্রাইড রাইস, সুইট-সাওয়ার চিকেন বল আর চাওমিনের কল্পনায় লোল জমে মুখে।
‘সাথে কনডম আছে তো?’
মুখ হা হয়ে যায় আমার, ‘কনডম! কেন?’
‘এসব চাইনিজ পতিতাদের সাথে কনডম ছাড়া সঙ্গমে যাবো? পাগল নাকি! আলবাৎ না!’
আমি ফ্যালফ্যাল তাকিয়ে থাকি।
উৎসর্গ: সংসারে এক সন্ন্যাসী। তাঁর "ছোট্ট গোল রুটি" সিরিজটা পড়েই নতুন করে ‘অণুগল্প’ লেখার তাগিদ জেগেছে মনে।
© অমিত আহমেদ
দ্বিতীয় প্রকাশ: ই-গল্পগ্রন্থ, "ফেলে আসা গল্প যতো", সীমাহীন সংলাপ, ২০০৯


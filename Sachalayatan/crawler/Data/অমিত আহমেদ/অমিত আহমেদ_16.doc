ঢাকা থেকে ১: দ্বীনিয়াত যাত্রাপথে



আমার রুট ছিলো টরন্টো-আবু ধাবি-ঢাকা। টরন্টো থেকে যারা ইত্তিহাদে করে বাংলাদেশ পাকিস্তান কিংবা ভারত যাবেন তাদের সবাইকেই আগে এই প্লেনে আবু ধাবি যেতে হয়; সেখান থেকে ভিন্ন প্লেনে যে যার পথে। সেই টরন্টো টু আবু ধাবির পথে আমার সঙ্গী হলেন জনৈক পাকিস্তানী।
বোইং এর দুই পাশের জানালা ধরে দু'টো করে আসন, আর  প্লেনের শিরদাঁড়া বরাবর তিনটি। মাঝের আসনের একদম বামে বসেছি আমি। মাঝের আসনে একটু পরে এসে বসলেন জনৈক পাকিস্তানী। বেশ মিশুক মনে হলো। সিটে বসতে না বসতেই আমার সাথে আলাপ জমানোর চেষ্টা করলেন। নিজের নাম, কোথায় কাজ করেন, কতদিন পরে পাকিস্তানে যাচ্ছেন, বউ-বাচ্চা কে কে আছেন তার সবই আমার জানা হয়ে গেলো। প্লেনে ওঠার আগ পর্যন্ত ল্যাবে কাজ করেছি। দু’টো মিটিং ছিলো। ল্যাব-বাসা যাওয়া আসা করে প্রচন্ড ক্লান্ত ছিলাম। হুদা আলাপের কোনো ইচ্ছে ছিলো না। উনি সেটা বুঝতে পেরেই মনে হয় চুপ হয়ে গেলেন; আমাকে আর তেমন ঘাঁটালেন না। পাকি ভদ্রলোক খুব নামাযী দেখলাম। প্লেনের সিটে বসেই একদফা নামায পড়ে নিলেন।
একটু পরেই একদম ডান পাশে পাকি ভদ্রলোকের পাশের সিটে এসে বসলেন শ্যামবর্ণ-শ্মশ্রুমন্ডিত-জোব্বা পরিহিত জনৈক ভদ্রলোক। উনি কে ছিলেন তখনো জানি না, তবে বুঝলাম মস্ত কেউ হবেন। কারণ তাকে দেখেই পাকি ভদ্রলোক খুব উত্তেজিত হয়ে পড়লেন। ব্রাদার-ব্রাদার বলে একাকার করলেন। আমি ওদের দু'জনকে আলাপে রেখে একটা মিনি ঘুম দিয়ে নিলাম।
ঘুম থেকে উঠে দেখি দু'জনে ধর্ম নিয়ে জোর আলাপ চলছে। বিষয় শিয়া-সুন্নি। তাদের আলাপে জানতে পারলাম জোব্বা পরা ভদ্রলোক সুন্নির সৈনিক আর পাকি ভদ্রলোক শিয়ার। মন দিয়ে আলাপ শুনলাম। বেশির ভাগ বিষয়েই দ্বিমত। কেউ কোনো হাদিসের রেফারেন্স দিলেই দেখি অন্যজন আঙুল তুলে বলে দেন সেটা ভুয়া হাদিস। তবে একটি বিষয়ে দু'জনকেই মোটামুটি একমত হতে দেখলাম সেটা হলো সালমান রুশদীর মৃত্যুদন্ড দেয়া দরকার। আমি এই ফাঁকে একটা প্রশ্ন করে বসলাম। এই যে মুসলিম উম্মাহ একটু কিছু হলেই মৃত্যুদন্ড দিতে চায় এটার ব্যাপার্টা কী?
বোঝা গেলো এই প্রশ্ন তাদের কারুরই পছন্দ হয় নাই। এমনিতেও মনে হয় তারা আমার উপর খুব একটা সন্তষ্ট ছিলেন না ডিনারে রেড ওয়ান সেবন করায়। যাই হোক, তারা আমার প্রশ্নের জবাব দিলেন রাজনীতির ষড়যন্ত্র ইত্যাদির কথা বলে। সাথে অনেক সম্পুরক কথাও বললেন। ইসলাম নাকি সমস্যার সমাধান করে মূল থেকে। অপরাধ হলে সেই অপরাধ থেকে সমাজকে মুক্ত করতে হবে। চুরি করলে যে হাত কেটে ফেলার বিধান আছে তা আছে দৃষ্টান্ত তৈরি করার জন্য। আমার কাছে যুক্তি তেমন যুতসই না লাগায় জিজ্ঞেস করলাম, হাত কেটে ফেললে কি অপরাধের মূল উৎপাটন হয়? এর চেয়ে চুরির কারণটা জেনে সেটা সারাই করলেই কি ভালো না? তারা তখন যাকাত নিয়ে আলোচনা শুরু করলেন। ইসলামে অন্য পন্থাও আছে। তারা বললেন। আমি শুনলাম। তর্কে যোগ দিতে হচ্ছে হলো না আর। শুনতে শুনতে একদফা ঘুমিয়েও নিলাম। ঘুম থেকে উঠে দেখি তাদের আলাপ-তর্ক চলছেই।
পরে আবু ধাবিতে স্মোকিং রুমে আমাকে পাকড়াও করলেন এক বাঙালি। উনার মাধ্যমে জানতে পারলাম আমি কী চরম সৌভাগ্যবান। আমার পাশের জোব্বা পরিহিত ভদ্রলোক নাকি ছিলেন পিস টিভির স্টার বক্তা ড: আবু বিলাল। বাঙালি ভদ্রলোক খুব আগ্রহ নিয়ে জিজ্ঞেস করলেন, "আপনার সাথে তো অনেক আলাপ হলো শুনলাম। বিজনেস কার্ড-টার্ড দেয় নাই আপনাকে? দেখি?" তার কথায় বুঝলাম আশে পাশের সব বাঙালি-পাকি-ভারতীয়দের কান ছিলো এই আড্ডায়। তবে বাঙালি ভদ্রলোককে হতাশ করতেই হয়; "আমার সাথে নয়। উনি আসলে আলাপ করছিলেন পাকি ভদ্রলোকের সাথে।"
© অমিত আহমেদ


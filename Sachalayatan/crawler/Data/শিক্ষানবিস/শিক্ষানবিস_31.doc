বাংলাদেশে ইসলামী চরমপন্থার উত্থান ঠেকানোর উপায়



মূল রচনা: Stemming the Rise of Islamic Extremism in Bangladesh
লেখক: Sajeeb Wazed, Carl Ciovacco
প্রকাশক: Harvard International Review
১৯৭১ সালে শেখ মুজিবুর রহমানের নেতৃত্বে বাংলাদেশ পাকিস্তানের কাছ থেকে স্বাধীনতা অর্জন করে। সে সময় থেকেই দেশটি সেক্যুলার মুসলিম রাষ্ট্র হিসেবে পরিচিতি পেয়ে আসছে। বিভিন্ন সময় সামরিক অভ্যুত্থানের বেড়াজালে আটকে পড়লেও এই দেশ বারবার তার মূল গণতান্ত্রিক সেক্যুলার ব্যবস্থায় ফিরে এসেছে। কিন্তু, সম্প্রতি এই দেশটিতে ইসলামবাদের প্রতি নতুন ঝোঁক সৃষ্টি হয়েছে বলে প্রমাণ পাওয়া যাচ্ছে যা এর দীর্ঘদিনের সেক্যুলারিজমের সংস্কৃতি ভেঙে দিতে পারে। গত দুই বছর ধরে চলমান জরুরি অবস্থার সামরিক শাসনের কারণে এমনিতেই দেশের সরকার ব্য্যবস্থা রাজনৈতিক ব্যধিতে আক্রান্ত হয়ে পড়েছে। এমন অবস্থায় ইসলামবাদ দেশটির সংবিধান ও সেক্যুলার ভাবমূর্তির জন্য সবচেয়ে বড় ঝুঁকি হয়ে দেখা দিতে পারে। আগামী ১৮ই ডিসেম্বর নির্বাচনের প্রাক্কালে দুই প্রধান রাজনৈতিক দল দেশের ভবিষ্যৎ নিয়ে খেলছে। কোন দল কিভাবে ইসলাম ও সরকারের মধ্যে ভারসাম্য স্থাপন করার স্বপ্ন দেখছে তা এই খেলার একটি মুখ্য বিষয়। রহমানের আওয়ামী লীগ অনেক আগে থেকেই সেক্যুলারিজমের আদর্শ দৃষ্টান্ত স্থাপন করে আসছে এবং এই দল নির্বাচিত হলে আশা করা যায়, বাংলাদেশে ইসলামবাদের পুনরুত্থান বাধাগ্রস্ত হবে। কিন্তু একই সাথে আওয়ামী লীগকেও তাদের কার্যক্রমে কিছু পরিবর্তন আনতে হবে এবং কিছু নতুন বিষয়ের প্রয়োগ ঘটাতে হবে। নইলে তারা সেক্যুলারিজম ও গণতন্ত্রের ধারা ফিরিয়ে আনতে সফল হবে না। সফল হলে এই আওয়ামী লীগ শাসিত বাংলাদেশই কোন মুসলিম দেশে সেক্যুলার সরকারের একটি বৈশ্বিক উদাহরণ হয়ে দেখা দিতে পারে।
দেশের বর্তমান অবস্থা
বাংলাদেশী রাজনীতিতে গত দুই বছরের গোলযোগপূর্ণ অবস্থার মধ্যেই দেশের সামরিক সরকার দুই প্রাক্তন প্রধানমন্ত্রীকে আটক করেছিল। তাদেরকে আটক করার কারণ হিসেবে কিছু ঘোলাটে দুর্নীতি মামলা দেখানো হয়েছিল। তারপরও আওয়ামী লীগের শেখ হাসিনা ও বাংলাদেশী ন্যাশনালিস্ট পার্টির (বিএনপি) খালেদা জিয়া নিজ নিজ দলের তৃণমূল পর্যায়ের কর্মী-সমর্থকদের কাছ থেকে বিপুল সমর্থন পেয়েছেন। শেখ হাসিনা ইতোমধ্যে প্যারোলে মুক্তি পেয়েছেন এবং বর্তমানে চিকিৎসার জন্য মার্কিন যুক্তরাষ্ট্রে আছেন। অবশ্য খালেদা জিয়া এখনও মুক্তি পাননি। যদিও সামরিক সরকারের উদ্দেশ্য ছিল ডিসেম্বরের নির্বাচনের আগেই দেশের সমস্ত জনপ্রিয় রাজনীতিবিদদের আটক করা, তথাপি এখন বোঝা যাচ্ছে, খালেদা জিয়া ও শেখ হাসিনা দুজনকেই নির্বাচনে অংশ নিতে দেয়া হবে।
বাংলাদেশীরা আরও একবার নির্বাচনে অংশ নিয়ে আওয়ামী লীগ ও বিএনপি এই দুটি দলের যেকোন একটিকে বেছে নেয়ার সুযোগ পাচ্ছে। এর মধ্যে আওয়ামী লীগকে তারা ভালোরকম সেক্যুলার হিসেবে পাবে। বিএনপি জামায়াতে ইসলামীর (এই দল ইসলাম ঘেঁষা সরকারকে সমর্থন করে) জন সমর্থন পাবে। গত জুলাইয়ের স্থানীয় নির্বাচনে আওয়ামী লীগ ১৩টি মিউনিসিপ্যাল আসনের ১২ টিতেই জয়লাভ করেছে। জাতীয় নির্বাচনের অবস্থা এরকম হলে বলা যায়, আসছে নির্বাচনে আওয়ামী লীগই ফেভারিট। নির্বাচনের এই ফলাফল জাতির জনক রহমানের কন্যা হাসিনাকে আবার প্রধানমন্ত্রীত্বের পদে আসীন করবে। এর আগে ১৯৯৬ থেকে ২০০১ পর্যন্ত তিনি প্রধানমন্ত্রীর দায়িত্ব পালন করেছেন। আর এরপরও যদি ইসলাম-ঘেঁষা দলের সমর্থন মিলিয়ে বিএনপি জিতে যায় তাহলে জিয়া আবারও প্রধানমন্ত্রীর পদে বহাল হবেন। এর আগে ২০০১ থেকে ২০০৬ পর্যন্ত তিনি প্রধানমন্ত্রী ছিলেন।
বিএনপি-র পাঁচ বছরের শাসন এবং সামরিক সরকারের দুই বছরের শাসনামলে এই দেশে ইসলামী চরমপন্থা উৎসাহিত হয়েছে। নিঃসন্দেহে আওয়ামী লীগ এই চরমপন্থার বিরুদ্ধে নির্বাচনের আগে ও পড়ে সমান হারে আন্দোলন চালিয়ে যাবে, এই চরমপন্থী আন্দোলনকে থামিয়ে দেয়ার জন্য তারা সবসময়ই সোচ্চার থাকবে। দেশের রাজনীতিতে ইসলামপন্থীদের (মৌলবাদী) প্রবেশের অন্যতম কারণ ছিল জিয়া ও বিএনপি-র ২০০১ সালের নির্বাচনী প্রচারাভিযানের কাঠামো। তারা এই প্রচারাভিযানে ইসলামী দল জামায়াতে ইসলামীকে (জেআই) অন্তর্ভুক্ত করেছিল। বিএনপি যখন জামায়াতের সাথে কোয়ালিশন সরকার গঠন করে তখনই সরকারী দলের উপর জামায়াত কিছুটা প্রভাব ফেলতে শুরু করে। কোয়ালিশনের অন্তর্ভুক্ত হওয়ার আগে সরকারে জামায়াতের তেমন কোন প্রভাবই ছিল না। ২০০১ সালের আগে জামায়াত কোন নির্বাচনেই ৩ টির বেশী আসনে জয়লাভ করতে পারেনি। কিন্তু জামায়াতের সাথে বিএনপি জোট করার পরই সরকারী কাঠামোতে এই দলের প্রভাব বেড়ে যায়।
বিএনপি জামায়াতের উচ্চ মাত্রার ইসলামী মৌলবাদী ভিত্তির উপর খুব বেশী আস্থা রাখতে শুরু করেছে। ইসলামী প্রজাতন্ত্রী পাকিস্তানের সাথে পুনরায় একীভূত হওয়ার ব্যাপারে ইসলামবাদীদের ঝোঁক আছে। ১৯৭০-এর দশকে পাকিস্তানের বিরুদ্ধে রহমানের নেতৃত্বে যে স্বাধীনতা সংগ্রাম হয়েছে তার প্রতি আওয়ামী লীগ খুবই অনুরক্ত, ইসলামবাদীদের মধ্যে এ ধরণের কোন অনুরাগ নেই। এছাড়াও স্বাধীনতা-বিরোধী, জামায়াত ও বিএনপি-র ঐক্যজোটের সাথে দেশের ইসলামী মৌলবাদী গ্রুপগুলোর প্রত্যক্ষ ও পরোক্ষ সম্পর্ক আছে। এই মৌলবাদী গ্রুপগুলোই ২০০৫ সালে সমগ্র বাংলাদেশে ৫০০ টির মতো সুপরিকল্পিত বোমা বিস্ফোরণ ঘটিয়েছিল। এই ভয় প্রদর্শনের মাধ্যমে তারা নিজেদের ক্রমবর্ধমান শক্তির পরিচয় দিতে চেয়েছিল। এই ছায়া সংগঠনগুলোর মধ্যে আছে জামাত-উল মুজাহিদ বাংলাদেশ (জেএমবি), জাগ্রত মুসলিম জনতা বাংলাদেশ (জেএমজেবি) এবং হরকাতুল জিহাদ (হুজি)। এই গ্রুপগুলো জামায়াতেরই সামরিক শাখা। এরা দৃঢ়ভাবে সংবিধানের বিরোধিতা করে এবং শরীয়া নীতির ভিত্তিতে তৈরী সংবিধান দিয়ে গণতন্ত্র ও সেক্যুলারিজমকে প্রতিস্থাপন করতে চায়।
বাংলাদেশে ইসলামী চরমপন্থা বৃদ্ধি পাওয়ার আরেকটি কারণ সামরিক বাহিনীতে ইসলামবাদীদের সংখ্যা বেড়ে যাওয়া। ইসলামবাদীরা নিঃসন্দেহে মাদ্রাসাগুলোতে "আর্মি প্রবেশিকা পরীক্ষার" প্রশিক্ষণ দেয়ার মাধ্যমে সামরিক বাহিনীতে এই পন্থী লোকের সংখ্যা বাড়িয়ে চলেছে। আর্মির প্রবেশিকা পরীক্ষা পাশের আপেক্ষিক জটিলতার কারণেই মাদ্রাসার এই প্রশিক্ষণটা খুব প্রয়োজনীয় ছিল। বাংলাদেশে তরুণদের মধ্যে বেকারত্বের হার শতকরা ২০-৩০ ভাগ, এজন্যই এদেশে সামরিক বাহিনীর চাকুরী খুব আকর্ষণীয় বলে বিবেচিত হয়। এতো উচ্চ চাহিদার কারণে এখানকার সামরিক বাহিনীতে রিক্রুটের সংখ্যা সীমিত। মাদ্রাসা প্রবেশিকা ক্যাম্পেইনের আগে ২০০১ সালে আর্মির মোট রিক্রুটের মাত্র ৫% মাদ্রাসা থেকে যেতো। কিন্তু ২০০৬ সালে বিএনপি শাসনামলের শেষদিকে এই হার বেড়ে ৩৫% এ পৌঁছেছে। যে দেশের মাত্র ৩৭ বছরের ইতিহাসে চার চারটি সামরিক অভ্যুত্থান হয়েছে সে দেশের আর্মিতে এই হারে ইসলামবাদীদের প্রবেশ সত্যিই খুব বিপজ্জনক।
নতুনত্বের পথেঃ একটি সেক্যুলার পরিকল্পনা
দেশের সরকার পদ্ধতি যেহেতু সেক্যুলারিজমের মাধ্যমে যাত্রা শুরু করেছিল, সেহেতু এর বর্তমান রাজনৈতিক অবস্থাকে খুব অরক্ষিত বলা যেতে পারে। যে দেশে গত পাঁচ বছরে বোরকা বিক্রির হার প্রায় ৫০০% বেড়ে গেছে আওয়ামী লীগ কি সেদেশে ইসলামবাদের প্রসার ঠেকাতে পারবে? উত্তর হলো হ্যা, যদি সে এখানে উল্লেখিত নবায়ন পরিকল্পনাগুলোর প্রয়োগ ঘটাতে পারে। প্রথমত, মাদ্রাসার শিক্ষাক্রমকে আধুনিকায়িত করতে হবে। দ্বিতীয়ত, অবশ্যই যথেষ্ট পরিমাণ মানসম্পন্ন সেক্যুলার প্রাথমিক বিদ্যালয় ও হাসপাতাল তৈরী করতে হবে। তৃতীয়ত, সামরিক বাহিনীতে অবশ্যই সেক্যুলার ক্যাডেট একাডেমি থেকে পাশ করা সেক্যুলার মনোভাবসম্পন্ন ছাত্রদের রিক্রুটমেন্ট বাড়াতে হবে। চতুর্থত, পরিচিত চরমপন্থী ধর্মীয় নেতাদের পুনর্বাসনের ব্যবস্থা করতে হবে। সবশেষে, বাংলাদেশের দারিদ্র্য ও নিরক্ষরতা দূর করতে হবে। বাংলাদেশে দারিদ্র্য ও নিরক্ষরতা খুব বেশী, এদিক দিয়ে দেশটি পৃথিবীর সবচেয়ে খারাপ অবস্থায় থাকা দেশগুলোর মধ্যেই আছে। তাই এ কাজটি করাই সবচেয়ে কষ্টকর হবে। শেষ পরিকল্পনাকে তাই সবচেয়ে বিমূর্ত বলা যায়। এই পরিকল্পনাগুলোর বাস্তবায়ন ইসলামী আন্দোলনের জন্য দেশকে প্রতিকূল করে তুলতে পারে। আর এর মাধ্যমেই বাংলাদেশ পুনরায় তার সেক্যুলার মূলে ফিরে যেতে পারে।
মাদ্রাসা শিক্ষাক্রমের আধুনিকায়ন
মাদ্রাসাগুলো যেহেতু দেশেরই শিক্ষা প্রতিষ্ঠান সেহেতু এগুলো দেশের শিক্ষা মন্ত্রণালয়ের আওতার মধ্যে আছে। এর অধিকাংশই সৌদি আরবের দাতাদের কাছ থেকে আসা অর্থে চললেও, এগুলোতে দেশীয় কর্তৃপক্ষের নিয়ম-কানুন প্রয়োগ করা যাবে না বলে কোন সংবিধি নেই। উপরন্তু, ইসলাম বা কোরআনের কোথাও বলা নেই যে, ধর্মের পাশাপাশি বিজ্ঞান, গণিত ও ইতিহাস পড়ানো যাবে না। মাদ্রাসার শিক্ষাব্যবস্থায় এই পরিবর্তন আনলে শিক্ষার্থীরা বুঝতে পারবে যে, পৃথিবীতে ধর্ম ছাড়াও অনেক কিছু আছে এবং ধর্মীয় পেশা ছাড়াও আরও অনেক পেশা আছে।
কার্যকরী, সেক্যুলার প্রাথমিক বিদ্যালয় ও হাসপাতাল নির্মাণ
বাংলাদেশ গরীব দেশ, এই কথা বলে অনেকেই এদেশে মানসম্পন্ন সেক্যুলার বিদ্যালয় নির্মাণের সম্ভাবনা উড়িয়ে দেন। প্রকৃতপক্ষে আন্তর্জাতিক সংস্থা ও দেশীয় কর ও রাজস্বের মাধ্যমে এ ধরণের স্কুল তৈরী করা সম্ভব, এর জন্য প্রয়োজন কেবল বিষয়টির উপর যথাযোগ্য গুরত্বারোপ। এই স্কুলগুলোর প্রতিটি শিক্ষার্থীকে গণিত ও বিজ্ঞানের মৌলিক নীতিগুলো বুঝতে হবে এবং সেগুলো পড়তে ও লিখতে পারতে হবে। বর্তমানে মাদ্রাসাগুলো শিক্ষার একটি ক্ষেত্রে যে একচেটিয়া সুবিধা ভোগ করে আসছে এর মাধ্যমে তাকে প্রতিহত করা যাবে। যে জাতি উন্নয়ন, উৎপাদন এবং একটি উজ্জ্বল ভবিষ্যৎ কামনা করে তার জন্য সৌদি আরব ও কুয়েতের অর্থে চলা মাদ্রাসাগুলোর মুখস্থ জ্ঞান (কোরআন মুখস্থকরণ) নির্ভর শিক্ষা ব্যবস্থা খুবই অনুপযোগী। আর এর মাধ্যমে এমনিতেই জনগোষ্ঠীর স্কিল-সেট সীমাবদ্ধ হয়ে পড়ে। বর্তমানে মাদ্রাসাগুলো সুবিধা পায়। কারণ তারা অনেক সন্তান বিশিষ্ট দরিদ্র পরিবার থেকে রিক্রুট করে এবং তাদের এক বা দুটি সন্তানকে কোনরকম খাইয়ে-পরিয়ে শিক্ষিত করে তোলার প্রতিশ্রুতি দেয়। যে দুই-এক সন্তানের হালচাষ না করলেও চলবে তার ভাগ্য তাই মাদ্রাসায় গড়ায়। সেক্যুলার স্কুলগুলো দরিদ্র পরিবারের জন্য এদিক দিয়ে মাদ্রাসার বিকল্প হয়ে উঠতে পারে। জাতীয় সরকারের যথেষ্ট সহায়তায় এই সেক্যুলার স্কুলগুলো গড়ে উঠতে পারে এবং এগুলোতে দরিদ্র পরিবার থেকে রিক্রুট করা যেতে পারে। এর শিক্ষার্থীদের স্টাইপেন্ড হতে হবে খুব কম যাতে পরিবারগুলো তাদের সন্তানদের দিয়ে হালচাষ না করানোর ক্ষতিটা কাটিয়ে উঠতে পারে।
ইসলাম-ঘেঁষা প্রতিষ্ঠানের এ ধরণের বিকল্প গড়ে তোলার প্রক্রিয়া হাসপাতালের ক্ষেত্রেও প্রযোজ্য। মানুষ যখন অসুস্থ হয় বা মুমূর্ষূ অবস্থা পড়ে তখন সে ধর্মের প্রতি অনুরক্ত হয়ে পড়ে। ইসলামী হাসপাতালগুলো এই সুযোগ কাজে লাগিয়ে সাধারণ বাঙালিদেরকে আরও চরমপন্থী জীবনাচারে আকৃষ্ট করে তোলে। এই ইসলামী হাসপাতালগুলোতে যে ইসলামবাদ ছড়িয়ে পড়েছে সেক্যুলার হাসপাতাল তার একটি এন্টিডোট হিসেবে কাজ করবে।
সেক্যুলার স্কুল থেকে সামরিক বাহিনীতে রিক্রুটমেন্ট বৃদ্ধি
মাদ্রাসা থেকে সামরিক বাহিনীতে রিক্রুটমেন্ট কমানোর জন্য তরুণদেরকে বিশেষ করে সেক্যুলার মনোভাবসম্পন্ন শিক্ষার্থীদেরকেও সামরিক প্রবেশিকা পরীক্ষায় পাশ করার প্রশিক্ষণ দিতে হবে। এতেই যে আর্মিতে সেক্যুলার শিক্ষায় শিক্ষিত তরুণের সংখ্যা বেড়ে যাবে তা না, কিন্তু এর মাধ্যমে অন্তত মাদ্রাসার ছাত্রদের সাথে প্রতিযোগিতা করার মতো অবস্থা তৈরী হবে। মাদ্রাসাগুলোর আর্মি প্রবেশিকা পরীক্ষার প্রশিক্ষণকে বাঁধা না দিয়ে বরং সেক্যুলার স্কুলে এ ধরণের প্রশিক্ষণ শুরু করা প্রয়োজন। এর মাধ্যমেই জামায়াতের সামরিক বাহিনী ও জাতিকে ইসলামবাদী করে তোলার পরিকল্পনা নস্যাৎ করা সম্ভব। সামরিক বাহিনীতে এ ধরণের বিকল্প রিক্রুটিং ব্যবস্থা এই প্রতিষ্ঠানকে পুনরায় সেক্যুলার ভিত্তির উপর গড়ে উঠা আদর্শিক ভারসাম্যে ফিরিয়ে আনতে পারে।
চরমপন্থী ধর্মবেত্তাদের পুনর্বাসন
বাংলাদেশ সরকারের উচিত হবে মডারেট মুসলিম ধর্মবেত্তাদের এমন সব ফতোয়া ইস্যু করতে বলা যা দিয়ে জিহাদী আন্দোলনে লিপ্ত চরমপন্থী ধর্মবেত্তাদের ফতোয়ার বিরোধিতা করা যাবে। বাংলাদেশে ফতোয়া নিষিদ্ধ হলেও এগুলো প্রতিনিয়ত ইস্যু করা হচ্ছে। সাধারণ মানুষকে অনেক ক্ষেত্রেই এই ফতোয়া মেনে চলতে হচ্ছে। তাই বিরোধী ফতোয়া প্রণয়ন চরমপন্থী অগ্রযাত্রাকে দমিয়ে দিতে কিছুটা হলেও সক্ষম হবে। এর জন্য প্রথমেই প্রয়োজন মডারেট ধর্মবেত্তা চিহ্নিতকরণ।
এই পুনর্বাসন ক্যাম্পেইনে চরমপন্থী ধর্মবেত্তাদেরও টার্গেট করতে হবে। তাদেরকে চাপ দিতে হবে, যেন তারা তাদের পূর্বের উস্কানিমূলক মনোভাব ও কথাবার্তা অমূলক বলে প্রত্যাহার করে নেয়। ইসলামী চরমপন্থার মূলোৎপাটন করার ক্ষেত্রে এটি খুবই কার্যকরী প্রভাব ফেলতে পারে। কাউন্টারটেররিজম বিশেষজ্ঞ পিটার বার্গেন ধর্মীয় নেতাদের উপর এ ধরণের হস্তক্ষেপকে কেমোথেরাপির সাথে তুলনা করেছেন যা চরমপন্থার মূলোৎপাটন করে। খুব স্বল্প সংখ্যক ধর্মবেত্তা যেহেতু পৃথিবীর বিপুল সংখ্যক জিহাদীর জন্ম দেয়ে সেহেতু এই ধর্মবেত্তাদের কাজে হস্তক্ষেপ করাটা খুবই ফলপ্রসূ হবে। এই কেমোথেরাপি সহিংসতার উস্কানিদাতাকেই সরিয়ে ফেলবে। এমনকি বার্গেন উল্লেখ করেছেন, ব্রিটেনে বসবাসকারী তিনজন ধর্মবেত্তা (শাইখ উমার বাকরি মুহাম্মাদ, আবু হামজা আল মাসরি ও আবু কাতাদা) বিশ্ব সন্ত্রাসে গুরুত্বপূর্ণ ভূমিকা রাখেন। তাই গুটিকয়েক মৌলবাদী ধর্মবেত্তাদের অপসারণ ও প্রগতিবাদী ধর্মবেত্তাদের উন্নয়ন পৃথিবী থেকে ইসলামবাদ নির্মূলে বিশেষ ভূমিকা রাখতে পারে।
সৌদি আরব ও মিশর সম্প্রতি বেশ ক'জন চরমপন্থী ধর্মবেত্তাদেরকে তাদের পুরনো উস্কানিমূলক কথাবার্তা প্রত্যাহার করে নিয়ে জিহাদীদের বিপক্ষে কথা বলাতে পেরেছে। বাংলাদেশ এই দৃষ্টান্ত অনুসরণ করতে পারে। এমনকি এই দেশগুলোতে কারাগারে বন্দী জিহাদীদেরকে মডারেট ও সংস্কারবাদী ধর্মবেত্তাদের মাধ্যমে বোঝানো হয়েছে। তারা বন্দীদেরকে কোরআনের মডারেট ব্যাখ্যা বুঝিয়ে যাচ্ছেন। সৌদি আরবে প্রাক্তন-চরমপন্থী ধর্মবেত্তাদের তালিকায় প্রথমেই থাকবেন শাইখ আল উদাহ্‌। জিহাদী আন্দোলনের অংশ হিসেবে তিনি ১৯৮০-র দশকে ইসলামী জাগরণ আন্দোলন শুরু করেছিলেন যার নাম শাহ্‌ওয়া। ২০০৭ সালের সেপ্টেম্বরে তিনি ওসামা বিন লাদেনের সমালোচনা করা শুরু করেন। তিনি বলেন, "ওসামা বিন লাদেন ইসলামকে অপহরণ করেছে।" তিনি যখন বুঝতে পারলেন তার পক্ষে স্বয়ং বিন লাদেনকে বোঝানো সম্ভব না তখন তিনি বিন লাদেনের অনুসারীদেরকে আল-কায়েদার সমস্যার কথা বোঝাতে লাগলেন। ভবিষ্যতের জিহাদী আন্দোলন এবং আল কায়েদার অনুসারীদের মোহমুক্তির ক্ষেত্রে উদাহ্‌র প্রভাব অনেক। তার সম্বন্ধে যত বলা হবে ততই জিহাদী আন্দোলনে অংশগ্রহণকারীদের আহত করা হবে।
সাইয়্যিদ ইমাম আল শরিফ (অন্য নাম "ডঃ ফাদ্‌ল") আরেকজন বিখ্যাত ধর্মবেত্তা যিনি জিহাদ ও চরমপন্থার প্রতি পৃষ্ঠপ্রদর্শন করেছেন। ডঃ ফাদ্‌ল ছিলেন আল-কায়েদের আদর্শিক গডফাদার এবং আইমান আল-জাওয়াহিরির পরামর্শদাতা। তিনি আধুনিক জিহাদের বাইবেল খ্যাত "The Basic Principles in Making Preparation for Jihad" বইটির রচয়িতা। এছাড়াও এ ধরণের জিহাদে অশংগ্রহণ করে শহীদ হওয়া যে কেউ সরাসরি জান্নাতে প্রবেশ করবে, এই ধারণার ভিত্তিও তিনি সরবরাহ করেছিলেন। অবশেষে ২০০৭ সালের নভেম্বরে ফাদ্‌ল আল-কায়েদার প্রতি তার সমর্থন উঠিয়ে নেন এবং এ নিয়ে "Rationalization of Jihad" নামে একটি বই লিখেন। পরবর্তীতে ফাদ্‌ল বিন লাদেন ও জাওয়াহিরিকে "চরম নীতিহিন" বলে আখ্যায়িত করেছেন এবং মুসলিম তরুণদেরকে তাদের দ্বারা "seduced" হওয়ার ব্যাপারে সতর্ক করে দিয়েছেন। বাংলাদেশে একই ধরণের প্রভাবশালী ধর্মবেত্তাদের মাধ্যমে বাংলাদেশের সরকারকেও এই কাজটি করতে হবে। দেশের জনগণ যাতে বুঝতে পারে, দেশের মধ্যকার ইসলামী দলগুলোও একইভাবে ইসলামকে অপহরণ করে তাকে রাজনৈতিক স্বার্থে ব্যবহার করছে।
উদাহ্‌ ও ফাদ্‌লের ফিরে আসার মূল্য অনেক। এরা রিপ্রোগ্রামিং প্রক্রিয়ার মাধ্যমেই এমন হয়েছেন তা বলা যায় না, কিন্তু মধ্যপ্রাচ্য ও এশিয়াতে চরমপন্থী ধর্মবেত্তাদের এ ধরণের পুনর্বাসন খুব ইতিবাচক প্রভাব ফেলছে। বাংলাদেশেও চরমপন্থী ধর্মবেত্তা ও আটক হওয়া জঙ্গীদের মধ্যে এ ধরণের প্রক্রিয়া শুরু করা প্রয়োজন। সৌদি আরব ও আফগানিস্তানে বর্তমানে পুনর্বাসন প্রক্রিয়া খুব কার্যকরভাবে চলছে। সেখানে পুনর্বাসিত জিহাদীদেরকে পরবর্তীতে কোন রকম জিহাদী কর্মকাণ্ডে অংশগ্রহণ না করার চুক্তিপত্রে স্বাক্ষর করতে হয়। এই জিহাদীদের পরিবারের সদস্য বা তাদের স্থানীয় ধর্মবেত্তারাও প্রতিশ্রুতি দেয় যে তারা তাকে কোনরকম জিহাদী কর্মকাণ্ডে অংশগ্রহণ করা থেকে বিরত রাখবে। সৌদি আরবে এই প্রক্রিয়াকে বলা হয় "রি-ড়্যাডিক্যালাইজেশন" আর আফগানিস্তানে একে বলা হয় "অ্যামনেস্টি"। ইয়েমেন, ইন্দোনেশিয়া, মিশর এবং সিঙ্গাপুরেও ভিন্ন নামে অনুরূপ কার্যক্রম চলছে।
২০০৫ সালে বাংলাদেশে যে ৫০০ পৃথক পৃথক বোমা হামলার ঘটনা ঘটেছিল তার দায়ে বন্দী হওয়া জিহাদীদের মধ্যে ৮২ জন এখনও কারাগারে আছে। এদেরকে নিয়ে এ ধরণের পুনর্বাসন কার্যক্রম শুরু করা প্রয়োজন। কারাগারে কর্মরত মডারেট ধর্মবেত্তাদের ক্ষমতা এবং কোরআনের সহিংস ব্যাখ্যার বাইরে অন্য ধরণের ব্যাখ্যা দেয়ার ক্ষেত্রে তাদের পারঙ্গমতা এক্ষেত্রে খুব কার্যকর ভূমিকা রাখতে পারে। এর মাধ্যমে অনেক জিহাদীও মডারেট পথে ফিরে এসেছে। বাংলাদেশেও এই নীতি কাজ করবে বলে আশা করা যায়।
দারিদ্র্য ও নিরক্ষরতা দূরীকরণ
ইসলামবাদীরা সম্প্রতি বাংলাদেশের দারিদ্র্যতাড়িত মানুষকে পুঁজি করেছে। তারা অতি পরিচিত কৌশল খাটাচ্ছে: মানুষকে বোঝাচ্ছে যে তারা সবরকম নিত্যপ্রয়োজনীয় বিষয়াদি থেকে বঞ্চিত এবং একটি পরিপূর্ণ ইসলামী রাষ্ট্রের প্রতি পূর্ণ সমর্থনই তাদের এই অবস্থার পরিবর্তন ঘটাতে পারে। অনেক গরীব বাংলাদেশীই এই ফাঁদে পা দিয়েছে এবং পরিপূর্ণ ইসলামী রাষ্ট্রে একটি অপেক্ষাকৃত উন্নত জীবনের আশায় চরমপন্থী হয়েছে। দারিদ্র্য যদি দূর করা যায় এবং দেশের মানুষ যদি বুঝতে পারে যে, প্রগতির অন্য পথ আছে তখন তারা আর র‌্যাডিক্যাল ইসলামের পথে যাবে না। সহজ কথায় বললে বলতে হয়, অর্থনৈতিক অবস্থা ভালো হলে জামায়াত ও ইসলামবাদীরা দুর্বল হয়ে পড়বে।
সেক্যুলার আওয়ামী লীগের সর্বশেষ টার্মের শাসনের কয়েকটি সংখ্যার দিকে নজর দিলেই এর প্রমাণ পাওয়া যায়। শেখ হাসিনার পাঁচ বছরের সেক্যুলার শাসনের সাথে বিএনপি-র শাসনের তুলনা করলে এদেশে সেক্যুলারিজমের প্রভাব বোঝা যায়। ১৯৯৬ থেকে শুরু করে ২০০১ পর্যন্ত হাসিনার শাসনামলে দেশের দরিদ্রতার হার ৫৮% থেকে কমে ৪০% হয়েছে, স্বাক্ষরতার হার ৪৫% থেকে বেড়ে ৬৬% হয়েছে, গড় আয়ুষ্কাল ৫৭ থেকে বেড়ে ৬৪ বছর হয়েছে, মার্কিন যুক্তরাষ্ট্র থেকে বৈদেশিক বিনিয়োগ ২০ মিলিয়ন থেকে বেড়ে ২ বিলিয়ন মার্কিন ডলার হয়েছে, মুদ্রাস্ফীতি ৬.৪% থেকে কমে ১.৫৯% হয়েছে এবং জিডিপি প্রবৃদ্ধির হার ৪% থেকে বেড়ে ৬% হয়েছে। এছাড়াও অন্যান্য গুরুত্বপূর্ণ উন্নয়নের মধ্যে রয়েছে অফিস গ্রহণের শুরুতে বাৎসরিক ৪.৫ মিলিয়ন মেট্রিক টন খাদ্য ঘাটতি থেকে অফিস ত্যাগের প্রাক্কালে ২.৬ মিলিয়ন মেট্রিক টন খাদ্য উদ্বৃত্ত হওয়া। উপরন্তু, শিক্ষা, কর্মসংস্থান, খাদ্য উৎপাদন এবং সেক্যুলার সরকার ব্যবস্থা দেশে ইসলামবাদীদের সংখ্যা সীমার মধ্যে রেখেছে, সরকারে জামায়াতের ক্ষমতা নিম্ন পর্যায়ে রেখেছে।
২০০১ সালে বিতর্কিত প্রশাসন যন্ত্রের মাধ্যমে হওয়া নির্বাচনে শেখ হাসিনার অর্জনকে খাটো করে দেখা হয়েছে। অবশ্য আওয়ামী লীগের পরাজয় বিএনপি ও জামায়াতের শাসনে দেশের উপর কেমন প্রভাব পড়ে তা বুঝতে আমাদের সাহায্য করেছে। ২০০৬ সালে বিএনপি ও জামায়াতের শাসন শেষে দেশের দরিদ্রতার হার ৪০% থেকে বেড়ে আবার ৪৮% হয়েছে এবং স্বাক্ষরতার হার ৬৬% থেকে কমে ৬৩% হয়েছে। সামরিক তত্ত্বাবধায়ক সরকার এই নিম্নমুখী মারণজালে আরও অবদান রেখেছে। তাদের শাসনামলে দেশে দারিদ্র্য বৃদ্ধি পেয়েছে, শিক্ষিতের হার কমেছে এবং ইসলামবাদ বেড়েছে। ১৯৭৫ সাল থেকে দেশের সামরিক একনায়কেরা যে দুর্নীতির ভিত স্থাপন করেছেন তার কারণে বর্তমানে বাংলাদেশে সেক্যুলারিজম ও ইতিবাচক শাসনের সাথে বিপরীত শাসন ব্যবস্থার তুলনা করাটাও দুঃসাধ্য হয়ে পড়েছে।
আসছে নির্বাচনে যদি শেখ হাসিনা এবং আওয়ামী লীগ জয়লাভ করে তাহলে দরিদ্রতা, স্বাক্ষরতা এবং ইসলামবাদের এই গতিরেখার দিক পরিবর্তিত হবে। এই ডি-ড়্যাডিক্যালাইজেশন পরিকল্পনার সফলতার সম্ভাবনাও খুব বেশী। বাংলাদেশের মানুষ সেক্যুলারিজম ও বাংলাদেশের সফলতার মধ্যে সম্পর্ক বুঝতে শুরু করেছে। এখনই সময় এই উদ্যোগগুলোকে সমর্থন করার। একটি মুসলিম দেশে ইসলাম ও সরকারের মধ্যে ভারসাম্য স্থাপন করতে গিয়ে দেখা যাচ্ছে পাল্লা সেক্যুলারিজমের দিকেই ঝুঁকে পড়ছে। আওয়ামী লীগকে অবশ্যই এই সম্ভাবনার উপর ভর করে ভবিষ্যৎ নির্মাণের দিকে নজর দিতে হবে, এর মাধ্যমেই তার দীর্ঘমেয়াদী সফলতা আসবে।
*****
মূল লেখার লিংক: Stemming the Rise of Islamic Extremism in Bangladesh - Harvard International Review


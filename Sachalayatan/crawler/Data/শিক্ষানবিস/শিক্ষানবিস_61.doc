পৃথিবীতে প্রাণের বীজ বুনলো যারা



আজ সাইন্স ডেইলিতে এক চমকপ্রদ খবর বেরিয়েছে। অ্যামেরিকান কেমিকেল সোসাইটির ২৩৫তম সম্মেলনে কলাম্বিয়া ইউনিভার্সিটির অধ্যাপক রোনাল্ড ব্রেসলাউ (Ronald Breslow) এই খবর প্রকাশ করেছেন। তিনি এবং একই বিশ্ববিদ্যালয়ের রসায়ন বিভাগের স্নাতক ছাত্র মিন্ডি লেভিন (Mindy Levine) কর্তৃক যৌথভাবে পরিচালিত গবেষণায় এই ফলাফল বেরিয়ে এসেছে। চমকপ্রদ খবরটি হচ্ছে: বহির্জাগতিক কোন উল্কাই পৃথিবীতে জীবনের বীজ বহন করে নিয়ে এসেছিলো। জীবনের বীজ বলতে এখানে "বামাবর্তী অ্যামিনো এসিড" (Left-handed Amino Acid) কে বোঝানো হচ্ছে। প্রথমেই বুঝে নেয়া দরকার বামাবর্তী অ্যামিনো এসিডকে জীবনের বীজ বলা হয় কেন।
অ্যামিনো এসিডের মাধ্যমেই যে জীবনের সূত্রপাত ঘটেছিল তা প্রায় সবারই জানা আছে। অনেক রাসায়নিক মৌলের মত এই এসিডেরও দুটি ভিন্ন বিন্যাস রয়েছে। একটি হল ডানাবর্তী তথা রাইট হ্যান্ড এবং অন্যটি বামাবর্তী তথা লেফ্‌ট হ্যান্ড। আমাদের ডান হাত এবং বাম হাত যেমন, এই ব্যাপারটাও ঠিক তেমন। রসায়নের ভাষায় এই ভিন্ন বিন্যাসের বিষয়টিকে কাইরালিটি (Chirality) বলে। পাশের ছবিটি দেখলেই কাইরালিটি বুঝে যাবেন।
কাইরালিটি
এখন ব্যাপার হচ্ছে, জীবন সৃষ্টি যেকোন এক বিন্যাসের অ্যামিনো এসিড দিয়েই হওয়া সম্ভব। কারণ দুই বিন্যাস একসাথে থাকলে উভয়ে মিলে এমন এক পরিবেশের সৃষ্টি করে যেখানে অ্যামিনো এসিড একেবারে ভিন্ন রকম আচরণ করে। অবশ্য এভাবে আচরণ করলে জীবনের সৃষ্টি হওয়া সম্ভব নয়। এজন্যই সাইজ করতে হয় অ্যামিনো এসিডকে। অর্থাৎ জীবন সৃষ্টি করতে হলে আগে জৈব পরিবেশে কেবল এক ধরণের অ্যামিনো এসিডের প্রাধান্য সৃষ্টি করতে হবে। কিন্তু ঝামেলা হল, অ্যামিনো এসিডের এই দুই বিন্যাস সমানে সমানে থাকে। কেউ কারও চেয়ে কম নয়। বলাই বাহুল্য প্রাগৈতিহাসিক পৃথিবীতে দুই ধরণের অ্যামিনো এসিডই সমপরিমাণে ছিল। দুইয়ে মিলে জীবনের সৃষ্টিকে অসম্ভব করে রেখেছিল। এই বিষয়ে প্রায় সব জীববিজ্ঞানী এবং রসায়নবিদই একমত। তাহলে পৃথিবীতে জীবনের সৃষ্টি হল কিভাবে?
এ বিষয়ে অনেক দিন থেকেই দুটি ভিন্ন মত প্রচলিত আছে। মত দুটি বুঝতে হলে কিভাবে কাইরালিটির কেবল একটি বিন্যাস প্রাধান্য বিস্তার করতে পারে তা বুঝতে হবে। হ্যা, এটা সম্ভব, সমবর্তিত আলোর (Polarized light) মাধ্যমে। আলোর সমবর্তনের (Polarization) সাথে হয়তো অনেকেরই পরিচয় নেই। আমরা জানি, আলো আড় তরঙ্গ আকারে সঞ্চালিত হয়। আড় তরঙ্গ বলতে সাধারণ সাইন তরঙ্গের মত বোঝায়। অর্থাৎ এক প্রান্ত খুটির সাথে বাঁধা একটি দড়ির অপর প্রান্তে ঝাঁকুনি দিলে যে ধরণের তরঙ্গের সৃষ্টি হয় তা। কোন উৎস থেকে নির্গত আলো সম্ভাব্য সবগুলো তলেই সমান বিস্তারে কম্পিত হবে। তলগুলো নির্ধারিত হয় তরঙ্গের গতিরেখার সাপেক্ষে। যেকোন একটি বিন্দু নিন, সেই বিন্দু থেকে তরঙ্গের গতিরেখা টানুন; দেখবেন এই গতিরেখার সাপেক্ষে যতগুলো তল আঁকা যায় সবগুলো তলেই আলো স্পন্দিত হয়। কিন্তু সমবর্তনের মাধ্যমে আলোকে কেবল একটি তলে কম্পিত হতে বাধ্য করা যায়। কেবল একটি তল বা সে তলের সমান্তরাল তলসমূহে কম্পমান আলোকে সমবর্তিত আলো বলে।
রৈখিক সমবর্তন
পাশের চিত্রটি দেখলে বুঝবেন। একটি ছাঁকনির মাধ্যমে আলোর সমবর্তন করা হচ্ছে। সমবর্তনের আগে সবগুলো তলে কম্পিত হচ্ছিল আলোক তরঙ্গটি। কিন্তু ছেঁকে ফেলার পর কেবল একটি তলেই কম্পিত হচ্ছে।
এতোক্ষণ একেবারে সাধারণ সমবর্তনের কথা বললাম। কিন্তু এই সমবর্তন মূলত তিন ধরণের: রৈখিক, বৃত্তাকার এবং উপবৃত্তীয়। বৃত্তাকার সমবর্তনই আমাদের আলোচ্য বিষয়। নিচের এনিমেশনটি দেখলেই বৃত্তাকার সমবর্তন বুঝে যাবেন।

এখানে দেখা যাচ্ছে বিভিন্ন তলে স্পন্দিত আলো দর্শকের দিকে যাচ্ছে। দর্শকের কাছে মনে হচ্ছে আলোর তলগুলো সার্বিকভাবে ঘড়ির কাঁটার দিকে আবর্তিত হচ্ছে। এটাই হল ডান সমবর্তিত আলো। এই আলোকেই যদি ১৮০ ডিগ্রি কোণে অর্থাৎ উল্টোদিক থেকে দেখা হয় তাহলে মনে হবে তরঙ্গগুলো ঘড়ির কাটার বিপরীত দিকে ঘুরছে। এটা হল বাম সমবর্তিত আলো। এটা আসলে নির্ভর করে তরঙ্গের গতিমুখ এবং কার সাপেক্ষে ধরা হচ্ছে তার উপর। দর্শকের গ্রাহকের সাপেক্ষে তাই এভাবেই বাম এবং ডান সমবর্তিত আলোর সৃষ্টি হয়। আর এই সমবর্তিত আলোই কাইরালিটিতে আঘাত হানতে পারে।
এবার মূল বিষয়ে ফিরে আসা যাক। বামাবর্তী এবং ডানাবর্তী অ্যামিনো এসিড একটি পরিবেশে সমপরিমাণে থাকে। কিন্তু সেই পরিবেশে উচ্চ শক্তির সমবর্তিত আলো পড়লে এই ভারসাম্য নষ্ট হয়। অর্থাৎ কোন এক ধরণের অ্যামিনো এসিড ধ্বংস হয়ে যাওয়া। হয়তো ডান সমবর্তিত আলো ডানাবর্তী অ্যামিনো এসিড ধ্বংস করে দেয়। এভাবে পরিবেশে কোন একটি অ্যামিনো এসিড প্রাধান্য বিস্তার করলেই জীবনের সূচনা ঘটে। আর এরকম ডান বা বাম সমবর্তিত আলো তারা থেকে নিঃসরিত হয়, মূলত নিউট্রন তারাগুলোই এ ধরণের বৃত্তাকার সমবর্তিত আলো নিঃসরণ করে।
পৃথিবীতে কিভাবে বামাবর্তী অ্যামিনো এসিড প্রাধান্য বিস্তার করলো তা ব্যাখ্যা করার জন্য দুটি অনুকল্প আছে। একটিতে বলা হয়, কাছাকাছি কোন নিউট্রন তারা থেকে নিসৃত সমবর্তিত আলো বিশাল পথ পাড়ি দিয়ে পৃথিবীতে পৌঁছেছে এবং বিপুল পরিমাণ ডানাবর্তী অ্যামিনো এসিড ধ্বংস করে দিয়েছে। আরেকটি মতবাদ হল বহির্বিশ্ব থেকে এমন একটি উল্কা পৃথিবীতে আঘাত হেনেছিল যাতে বামাবর্তীর তুলনায় ডানাবর্তী অ্যামিনো এসিডের পরিমাণ বেশী ছিল। এতোদিন পর্যন্ত প্রথম তত্ত্বটিই জনপ্রিয়তার শীর্ষে ছিল। কিন্তু ব্রেসলাউয়ের গবেষণালব্ধ ফলাফল দ্বিতীয় মতবাদটিকেই সমর্থন যোগাচ্ছে। প্রথম মতবাদকে অবশ্য ভুল প্রমাণ করার কোন উপায় নেই। ব্রেসলাউ নিজেই তাই তাদের গবেষণাকে এভাবে দেখেছেন:
জীবন সৃষ্টির এই বীজ বহির্বিশ্বের কোথাও সৃষ্টি হয়েছিল এবং উল্কার মাধ্যমে সেগুলো পৃথিবীতে এসেছিল, এই মতের পক্ষে যে প্রমাণগুলো পাওয়া গেছে তা অভিভূত করে দেয়ার মত
আসলেই এই প্রমাণগুলো বেশী চাঞ্চল্যকর মনে হয়।
ব্রেসলাউদের করা পরীক্ষাগুলোর মধ্যে প্রথমেই ছিল উপযুক্ত পরিবেশে অ্যামিনো এসিডের বিবর্তন লক্ষ্য করা। প্রচণ্ড উত্তাপ এবং সামান্য জল পেলেই বামাবর্তী অ্যামিনো এসিড জীবন সৃষ্টির প্রক্রিয়া শুরু করতে পারে। ব্রেসলাউ সেরকম একটি পরিবেশ কৃত্রিমভাবে সৃষ্টি করে তাতে ডানাবর্তীর তুলনায় শতকরা পাঁচ ভাগ বেশী বামাবর্তী অ্যামিনো এসিড দিয়ে পর্যবেক্ষণ শুরু করেছিলেন। বিস্ময়ের সাথে তিনি দেখেছেন, তিনি দেখেছিলেন জলের উপস্থিতিতে ডান ও বামাবর্তী অ্যামিনো এসিড বন্ধনে আবদ্ধ হয়ে কেলাস তৈরী করে। তাই জীবন গঠনের জন্য বামাবর্তী কেলাসের কোন বিকল্প নেই। এরপর তাদের চিন্তা শুরু হয়েছিল, কিভাবে পৃথিবীতে বামাবর্তী অ্যামিনো এসিড আধিক্য লাভ করলো তা নিয়ে। সম্ভাব্যতার সূত্র অনুসারে, উল্কার ধারণাটিই জয়লাভ করেছে। কারণ পৃথিবীতে কোন নিউট্রন তারা থেকে সমবর্তিত আলো আসার সম্ভবনার থেকে কোন উল্কার নিউট্রন তারার পাশ দিয়ে অতিক্রম এবং পৃথিবীতে আগমনের সম্ভাবনা বেশী। আর এভাবেই বিষয়টির সবচেয়ে ভাল ব্যাখ্যা দেয়া যায়।
তার উপর নতুন এই প্রমাণ আরেকটি সম্ভাবনাকে উসকে দিয়েছে। তা হল বহির্জাগতিক প্রাণের অস্তিত্ব। পৃথিবীতে যদি জীবনের বীজ সমৃদ্ধ এমন উল্কার পতন হতে পারে তবে অন্য গ্রহগুলোতেও এগুলোর পতন ঘটা স্বাভাবিক। সেই গ্রহগুলোর কোন একটিতেও যদি জল, উত্তাপ এবং এ ধরণের উপযুক্ত পরিবেশ থাকে তাহলেই হয়ে যায়। তাই নতুন এ আবিষ্কার কার্ল স্যাগানের মহাজাগতিক সঙ্গীতের মাঝে অনেক অনেক সুরের সম্ভাবনাকে জাগিয়ে তুলেছে। আসলেই হয়তো প্রাণের বিকাশ খুব স্বাভাবিক ঘটনা।
*****
# সাইন্স ডেইলিতে মূল সংবাদ
 

জীবন কী? - ১




পদার্থবিজ্ঞানীদের মধ্যে যারা প্রথম জীবন এবং এর অর্থ নিয়ে ভাবতে শুরু করেছিলেন তাদের মধ্যে অন্যতম এরভিন শ্র্যোডিঙার। তার "What is Life?" নামক বইটি বিংশ শতাব্দীর অন্যতম সেরা বিজ্ঞান গ্রন্থ হিসেবে স্বীকৃত। এই বইটিই প্রথম দিককার জৈব-পদার্থবিজ্ঞানী হিসেবে শ্র্যোডিঙারের নাম স্মরণীয় করে রেখেছে। বইটি পড়ে অনেক পদার্থবিজ্ঞানী জীববিজ্ঞানের প্রতি আকৃষ্ট হন এবং সেই আকর্ষণের সূত্র ধরেই একসময় ডিএনএ'র গঠন আবিষ্কৃত হয়। ডিএনএ'র গঠনের অন্যতম আবিষ্কারক ফ্রান্সিস ক্রিকের মতে, এই বইটি প্রকৃত ডিএনএ আবিষ্কারের আগেই তাত্ত্বিক পর্যায়ে ব্যাখ্যা করেছিল, কিভাবে মানবদেহে জেনেটিক স্টোরেজ কাজ করতে পারে। এ কারণেই "হোয়াট ইজ লাইফ?" বইটি ছিল ডিএনএ গবেষকদের প্রেরণার প্রাথমিক উৎস। "জীবন কি?" শিরোনামে বইটির বঙ্গানুবাদ শুরু করলাম। ১৯৪ পৃষ্ঠার বইয়ের পূর্ণ অনুবাদ করার ইচ্ছা আছে।
এরভিন শ্র্যোডিঙার-এর "What is Life?" গ্রন্থের বঙ্গানুবাদ। ১৯৪৪ সালে বইটি প্রথম প্রকাশিত হয়।
বইটির পুরো নাম "What is life? The Physical Aspect of the Living Cell."
১৯৪৩ সালের ফেব্রুয়ারিতে ডাবলিনের ট্রিনিটি কলেজস্থিত "ডাবলিন ইনস্টিটিউট ফর অ্যাডভান্সড স্টাডিজ"-এ শ্র্যোডিঙার কিছু বক্তৃতা দিয়েছিলেন। সেই বক্তৃতাগুলোর উপর ভিত্তি করেই বইটি রচিত হয়েছে।
শ্র্যোডিঙার বইটি তার বাবা-মাকে উৎসর্গ করেছেন।
ভূমিকা
একজন বিজ্ঞানীর অবশ্যই কোন একটি বিষয়ে পরিপূর্ণ এবং স্বচ্ছ জ্ঞান থাকা উচিত; প্রত্যক্ষ অভিজ্ঞতার মাধ্যমে অর্জিত যে জ্ঞানের ভিত্তিতে তিনি কথা বলবেন। কোন বিজ্ঞানীরই এমন কোন বিষয়ে বিশদ কিছু লেখা উচিত নয়, যে বিষয়ে তিনি অভিজ্ঞ নন। উচ্চ মর্যাদার উচ্চ দায়িত্বের খাতিরেই তাকে এমনটি করতে হয়। কিন্তু, এখনকার জন্য আমি এই দায়িত্ব এড়িয়ে যাচ্ছি, এবং এই বাধ্যবাধকতা থেকেও নিজেকে জোরপূর্বক মুক্ত করে নিচ্ছি। কারণ হিসেবে আমি বলতে চাই: একটি সামগ্রিক এবং সর্বব্যাপী জ্ঞানের প্রতি আমাদের বিশেষ কৌতূহল রয়েছে যা উত্তরাধিকার সূত্রেই আমরা লাভ করেছি। অতি প্রাচীনকাল থেকে শুরু করে শতাব্দীর পর শতাব্দী জুড়ে আমরা কেবল সর্বজনীন বিষয়গুলোকেই সর্বোচ্চ মর্যাদা দিয়ে এসেছি। অতীতের সর্বোচ্চ বিদ্যাপীঠগুলোর নাম দেখলেই বোঝা যায়, সর্বজনীন জ্ঞান কতোটা প্রভাব বিস্তার করে ছিল। কিন্তু, গত কয়েক শতাব্দী জুড়ে জ্ঞানের বিপুল সংখ্যক শাখা-প্রশাখা বিস্তৃত হওয়ায় এক সংকটময় পরিস্থিতির সৃষ্টি হয়েছে। জ্ঞানের সকল বিভাগের সমন্বয় সাধনের মাধ্যমে পরিপূর্ণতা অর্জনের মতো নির্ভরযোগ্য মাপকাঠিও আমরা সম্প্রতি অর্জন করতে শুরু করেছি। অন্য দিকে, একজন ব্যক্তির পক্ষে এই সবগুলো বিভাগের ধারণা লাভ অসম্ভব হয়ে পড়েছে। একজন বিশাল এই জ্ঞানভাণ্ডারের একটি ক্ষুদ্র অংশেই কেবল বিচরণ করতে পারে। এই জগাখিচুরি পাকানো পরিস্থিতিকে সরল করার একটা আনাড়ি উপায় হতে পারে, কেবল তত্ত্ব এবং বাস্তব তথ্যের সমাহার নিয়ে গবেষণা করা। অর্থাৎ একজন ব্যক্তি কোন বিষয়ে বিশেষজ্ঞ না হয়ে বিভিন্ন বিষয়ের তত্ত্ব এবং তথ্যগুলোকে একসাথে করার কাজ করে যাবেন। কিন্তু এতেও আছে ঝামেলা, কারণ অনেকগুলো বিষয়েই তার জ্ঞান থাকবে অপক্ক পর্যায়ের। এহেন পরিস্থিতিতে আমার আসলেই কিছু করার নেই। আর আমার এই বক্তৃতার প্রসঙ্গ উঠলে আবার বলতে হয়, এই মাত্র বলা সমস্যাগুলোর সাথে যুক্ত হচ্ছে ভাষার সমস্যা। যে কেউ তার মাতৃভাষায় কথা বলতে সবচেয়ে সাচ্ছ্যন্দ বোধ করেন। মাতৃভাষার বদলে অন্য যেকোন ভাষায় বক্তৃতা দিতে বললে অস্বস্তি বোধ করাটাই খুব স্বাভাবিক।
আমি বিশেষ ধন্যবাদ জানাচ্ছি ডঃ ইংকস্টার (ট্রিনিটি কলেজ, ডাবলিন), ডঃ প্যাডরেইগ ব্রাউন (সেন্ট প্যাট্রিক্‌স কলেজ, মেইনুথ) এবং জনাব এস সি রবার্টস এর প্রতি। তারা সবাই আমার এই ভিনদেশী ভাষার বক্তৃতাকে সুন্দরভাবে সাজানোর জন্য বিশেষ অবদান রেখেছেন। বক্তৃতা দেয়ার ক্ষেত্রে আমার নিজস্ব কিছু ভঙ্গিও পরিবর্তন করতে হয়েছে তাদের পরামর্শে। প্রথম দিকে এই ভঙ্গিগুলোর পরিবর্তনে আমার বিশেষ গরজ ছিল না। তারপরও কিছু কিছু ক্ষেত্রে আমার পুরনো স্বভাব ত্যাগ করতে পারিনি। সে সীমাবদ্ধতার দায় আমারই, আমার এ বন্ধুদের কারো নয়। বিভিন্ন অনুচ্ছেদের শিরোনামগুলো প্রকৃতপক্ষে ঐ অনুচ্ছেদের সারাংশ হিসেবে কাজ করেছে। শিরোনাম দিয়ে অনুচ্ছেদ ভাগ করার কোন অভিপ্রায় আমার ছিল না। সব অধ্যায়ের লেখাগুলো আসলে একইসাথে পড়া উচিত।
এরভিন শ্র্যোডিঙার
ডাবলিন সেপ্টেম্বর ১৯৪৪
Homo liber nulla de re minus quam de morte cogitat; et ejus sapientia non mortis sed vitae meditatio est. - স্পিনোজার "এথিক্‌স", খণ্ড ৪, প্রস্তাবনা ৬৭
অর্থঃ একজন স্বাধীন মানুষ কোন কিছু নিয়েই মৃত্যুর চেয়ে বেশী ভাবে না; অথচ তার প্রজ্ঞা জীবনের ধ্যান করার জন্য, মৃত্যুর ধ্যানের জন্য নয়।
 

প্রজেক্ট রেডিও দুরবিন



আগে যাচ্ছেতাইভাবে স্বপ্ন দেখতাম। কিন্তু দিনে দিনে অনেক ম্যাচ্যুরিটি এসেছে। বয়স বাড়ার সাথে সাথে কিছু জিনিস আগের চেয়ে এলোমেলো হয়েছে, কিছু জিনিস আবার গোছালো হয়েছে। এই যেমন, স্বপ্নের বিষয়টা। এখন দুই ভাগে ভাগ করে স্বপ্ন দেখি: বাস্তব স্বপ্ন এবং অবাস্তব স্বপ্ন। ক্লাস নাইন-টেনে থাকতে অবাস্তব মনে হতো এমন কিছু স্বপ্ন অবশ্য এখন বাস্তব স্বপ্নে পরিণত হয়েছে, উল্টোটাও যে হয়নি তা না। তবে সোজাটার কথাই বলছি। সরল সূত্র মেনে তেমনই একটা বাস্তব স্বপ্ন পূরণের দোরগোড়ায় দাঁড়িয়ে আছি। এই স্বপ্নের জন্ম আজ থেকে প্রায় এক বছর আগে: একটা রেডিও দুরবিন (radio telescope) বানানোর স্বপ্ন।
ইঞ্জিনিয়ারিং এ অনার্স করতে গেলে, ফোর্থ ইয়ারে সবাইকেই একটা প্রজেক্ট করতে হয়। আমি সব দেখেশুনে ১ বছর বয়সী স্বপ্নটাকেই প্রজেক্টে রূপ দিলাম। আমরা তিনজন মিলে এক গ্রুপ: আমি, রায়হান আবীর (সচল) এবং ইমন (ব্লগিং করে না)। প্রজেক্ট সুপারভাইজার একজন আছেন, কিন্তু তিনি আমাদের তেমন কোন সাহায্যই করতে পারবেন না। তাই বেশ একা একা লাগছে। "বাংলাদেশ অ্যাস্ট্রোনমিক্যাল এসোসিয়েশন" এবং "বাংলাদেশ বিজ্ঞান জাদুঘর" সাহায্যের আশ্বাস দিয়েছে। তারপরও সব বুঝে উঠতে পারছি না। কারণ, এই কাজটা আগে করেছেন এমন কাউকেই পাচ্ছি না। সব ভেবেচিন্তে তাই সচলদের শরণাপন্ন হলাম। যদি পরামর্শ দেয়ার মত কাউকে পেয়ে যাই! রেডিও দুরবিন প্রজেক্টের জন্য আমরা কি ধরণের পরিকল্পনা করেছি এবং কি ধরণের সাহায্য লাগবে তা লিখব। এখানে আইইউটি-র বেশ ক'জন বড় ভাই আছেন, তারা আশাকরি প্রজেক্টের অর্থ সংকুলান এবং অন্যান্য পরামর্শ দেবেন। এছাড়া টেলিকমিউনিকেশন এর সাথে সংশ্লিষ্ট অনেকেই আছেন, আছেন বিজ্ঞানী এবং বিশুদ্ধ বিজ্ঞানে আগ্রহী অনেকে। তাদের সবার কাছেই পরামর্শ চাইছি...
আমাদের পরিকল্পনা
বহির্জাগতিক উৎস (পৃথিবী ছাড়া মহাবিশ্বের অন্য যেকোন বস্তু) থেকে আসা রেডিও তরঙ্গ সনাক্ত করাই রেডিও দুরবিনের কাজ। আলোক দুরবিন যেমন উৎস থেকে আসা দৃশ্যমান আলোর তরঙ্গ সনাক্ত করে, তেমনি রেডিও দুরবিন সেগুলো থেকে আসা রেডিও তরঙ্গ সনাক্ত করে। ১৯৩১ সালেই মার্কিন প্রকৌশলী কার্ল জি জান্‌স্কি প্রথম রেডিও দুরবিন তৈরী করেছিলেন। কিন্তু আমার জানামতে, বাংলাদেশে এখনও কোন রেডিও নেই। ১৯৯৯ সালের দিকে অ্যাস্ট্রোনমিক্যাল এসোসিয়েশনের কয়েকজন সদস্য একটি লো-কস্ট রেডিও দুরবিন তৈরী করেছিলেন যা এখন আর নেই। আমরা লো-কস্ট বাদ দিয়ে একটি সেমি-প্রফেশনাল রেডিও দুরবিন তৈরীর পরিকল্পনা করেছি। কারণ লো-কস্ট দুরবিন আসলে স্কুলেই মানায়, ভার্সিটির প্রজেক্টের সাথে ঠিক যায় না। আর কথা না বাড়িয়ে মূল পরিকল্পনায় প্রবেশ করি:
"ইউরোপিয়ান স্পেস এজেন্সি" এবং "Fraunhofer-Institut für Integrierte Schaltungen" এর যৌথ প্রচেষ্টায় ইউরোপে একটি সেমি-প্রফেশনাল "Ku-band রেডিও দুরবিন" তৈরী করা হয়েছিল, ২০০৫ সালে। এটা তৈরী করা হয়েছিল স্কুল-কলেজ এবং বিশ্ববিদ্যালয়ে সাধারণ শিক্ষা এবং রেডিও জ্যোতির্বিজ্ঞানের জনপ্রিকরণের জন্য, কোন গবেষণার জন্য নয়। আমরা এই প্রজেক্টেরই বাংলাদেশী সংস্করণ করতে চাচ্ছি। তৈরী করার পরই আসল কাজ শুরু হবে, অর্থাৎ চাঁদ-সূর্য সহ আরও ছয়টি জ্যোতিষ্ক থেকে আসা তরঙ্গ সনাক্ত করা। একই সাথে আকাশগঙ্গার কেন্দ্র এবং অতিবৃহৎ কৃষ্ণবিবর থেকে আসা তরঙ্গ সনাক্ত করা যাবে বলে আমরা আশা করছি।
স্কিম্যাটিক ডায়াগ্রাম

যে যন্ত্রপাতিগুলো লাগছে
আমরা সাধারণ স্যাটেলাইট ডিশ (অবশ্যই সলিড) এবং রিসিভার দিয়ে প্রজেক্ট করব। এগুলো বাংলাদেশের বাজারে পাওয়া যাবে বলে আশা করছি, কিন্তু নিশ্চিত নই। অ্যান্টেনা থেকে তাহলে যন্ত্রপাতির নাম দেয়া শুরু করি:
১. স্যাটেলাইট ডিশ - অ্যান্টেনা। ক্ষুদ্র শক্তির রেডিও তরঙ্গ প্রতিফলিত করে কেন্দ্র বরাবর স্থাপিত এলএনবি-তে পাঠাবে। C/N ratio খেয়াল করতে হবে।
২. এলএনবি - লো-নয়েজ ব্লক। প্রতিফলিত কেইউ ব্যান্ডের রেডিও তরঙ্গ গ্রহণ করে তাকে এল ব্যান্ডে রূপান্তরিত করবে। অর্থাৎ ১২-১৮ গিগাহার্জের তরঙ্গ ৯৫০-২১৫০ মেগাহার্জের ইন্টারমিডিয়েট তরঙ্গে রূপান্তরিত হবে।
৩. ডিশ মাউন্ট
৪. ডিশ সাপোর্ট ফ্রেইম
৫. স্যাটেলাইট কেবল - এলএনবি থেকে সিগনাল রিসিভারে নিয়ে আসবে
৬. পজিশনার - এটার সাহায্য স্বয়ংক্রিয়ভাবে ডিশের অ্যাজিমুথ ও এলিভেশন পরিবর্তন করা যাবে। কম্পিউটারের মাধ্যমে এটা করা হবে।
৭. পজিশনারের কম্পিউটার ইন্টারফেইস - এটা দিয়ে পজিশনার পিসির সাথে লাগবে
৮. AWG18 কেবল - পজিশনার হয়ে ইন্টারফেসে কানেকশন দেয়ার জন্য
৯. স্যাটেলাইট রিসিভার
১০. ওভারলোড প্রটেকশনের যন্ত্রপাতি
১১. সার্জ প্রটেকশনের যন্ত্রপাতি
আউটডোর ইউনিট
ইনডোর ইউনিট
সফ্টওয়্যার
এখানটায় আমাদের কোন খরচ হবে না। কারণ সবগুলো সফ্টওয়্যারই ওপেন সোর্স। এগুলো দিয়ে কাজ করলে আইইউটি অথরিটি গ্রহণ করে কিনা সন্দেহ আছে। সেক্ষেত্রে আমরা ম্যাটল্যাবে যেতে পারি। তবে প্রাথমিকভাবে এই সফ্টওয়্যারগুলোই ব্যবহার করার কথা ভাবছি:
১. অপারেটিং সিস্টেম - উইন্ডোজ এক্সপি বা লিনাক্স
২. RadioAstro - পজিশনার এবং রিসিভারকে নিয়ন্ত্রণ করার জন্য (XP)
৩. Gnuplot - রিসিভারে পরিমাপের যে ফলাফল আসবে তা প্রাথমিকভাবে প্রদর্শনের জন্য (Linux)
৪. Les cartes du Ciel - পর্যবেক্ষণের পরিকল্পনা করার জন্য (XP)
যে ধরণের সাহায্য লাগবে
এগুলো নতুন কিনতে গেলে অনেক টাকা লাগার কথা। আইইউটি এর আগে ইন্টারনেটের জন্য স্যাটেলাইট ডিশ ব্যবহার করতো। তার একটা এখনও স্টোর রুমে পড়ে আছে। যদি কিনতে না পারি তাহলে সেই পুরনোটা দিয়েই কাজ চালাতে হতে পারে। সেক্ষেত্রে অবশ্য নয়েজ অনেক বেশী হবে। আর বহির্জাগতিক রেডিও তরঙ্গের শক্তি খুব কম হওয়ায় নয়েজের প্রভাব অনেক বেশী হবে। এছাড়া নিচের বিষয়গুলোতে পরামর্শ পেলে উপকৃত হব।
- এই যন্ত্রপাতিগুলো বাংলাদেশের কোথায় পাওয়া যেতে পারে?
- এগুলোর দাম কেমন হতে পারে? সেকেন্ড হ্যান্ড পাওয়ার উপায় আছে কি?
- আইইউটি থেকে সর্বোচ্চ কত টাকা দিতে পারে? (আইইউটি-র বড় ভাইদের জন্য প্রশ্ন)
- এখানে পজিশনারের মাধ্যমে ডিশ ঘোরানো হবে। এটা না থাকলে কি কোন অসুবিধা আছে? সেক্ষেত্রে দাম অনেকটা কমে যেত আর কি। (এই প্রশ্নটা টেলিকমিউনিকেশন বিশেষজ্ঞদের জন্য)
- এই প্রজেক্টের কোন স্পন্সর (আইইউটি ছাড়া) জোগাড় করার উপায় আছে?
এছাড়া অন্য যেকোন বিষয়ে পরামর্শ ও উপদেশ সানন্দে গ্রহণ করা হবে।
ডিসক্লেমার
কেবল রেডিও দুরবিন নির্মাণের কথা বললে এটা কোন মৌলিক প্রজেক্ট না। আন্ডারগ্র্যাড লেভেলে মৌলিক কিছু করার কথা আমি ভাবতেও পারি না। এই একই দুরবিন ইতিমধ্যে তৈরী করা হয়েছে। আমরা কেবল বাংলাদেশে পরীক্ষাটা চালাতে চাচ্ছি। আমি যেভাবে যন্ত্রপাতি জোগাড় করে দুরবিনটা বানাবো ঠিক সেভাবেই যদি অন্য কোন বানাতে চান তাতে আমার কোন আপত্তি নেই, আমি বরং সেক্ষেত্রে সহযোগিতা করবো। বর্তমানে তো সেই সহযোগিতার অভাবটাই আমাকে সবচেয়ে বেশী ভোগাচ্ছে।
রেডিও দুরবিন তৈরী হয়ে যাওয়ার পর আমাদের ডিটেকশন ও বিশ্লেষণ শুরু হবে। সেখানে হয়ত মৌলিক কিছু করে দেখাতে পারব। সেটা যার যার ব্যক্তিগত বিষয়। কিন্তু বানানো পর্যন্ত সবকিছুই সবার কাছে উন্মুক্ত থাকুক। এই নির্মাণকৌশল তাই ওপেন সোর্স এবং এটা পাবলিক ডোমেইনের আওতায়ই থাকছে।
আরেকটা বিষয়: আমাদের গ্রুপে তিনজনের কেউই পড়াশোনার ব্যাপারে তেমন সিরিয়াস না। তাহলে বছরের শুরুতেই কেন প্রজেক্ট নিয়ে উঠেপড়ে লাগলাম, সেটা প্রশ্ন হয়ে দেখা দিতে পারে। উত্তর হচ্ছে, এটাকে আমি শখের বাস্তবায়ন হিসেবে নিয়েছি। কেবল ফোর্থ ইয়ারের প্রজেক্ট না, এর সাথে একটা স্বপ্ন এবং একটা শখও জড়িয়ে আছে। উচ্চতর পড়াশোনায় এটা কাজে লাগতেও পারে আবার নাও লাগতে পারে। কিন্তু, বাংলাদেশে জ্যোতির্বিজ্ঞানের প্রসারের জন্য এটা কাজে লাগবে বলে বিশ্বাস করি। এছাড়া আইইউটি-তে বাংলাদেশ অ্যাস্ট্রোনমিক্যাল এসোসিয়েশনের "স্টুডেন্ট ব্রাঞ্চ" খোলা হচ্ছে। রেডিও দুরবিনটি তাই সবসময় এই ব্রাঞ্চের অধীনে থাকবে। আসছে মার্চে ঢাকায় "স্পেসফেস্ট" হতে যাচ্ছে। তৈরী করতে পারলে এটা সেই উৎসবে প্রদর্শিত হবে। এছাড়া পরবর্তীতে অ্যাস্ট্রোনমিক্যাল এসোসিয়েশন বা বিজ্ঞান জাদুঘর এই দুরবিনকে যেকোন অলাভজনক কাজে ব্যবহার করতে পারবে।
 

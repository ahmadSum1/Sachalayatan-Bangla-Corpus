ফিনিক্সের মঙ্গল অভিযান কেমন চলছে? - শেষ পর্ব



৭ই জুলাই
দ্বিতীয় নমুনাটি ওয়েট কেমিস্ট্রি ল্যাবরেটরিতে পাঠানো হয়েছে। প্রথম নমুনার বিশ্লেষণ সফল হয়েছিল। সেই বিশ্লেষণে মঙ্গলের মাটির নিচে পানি বরফের স্তর আবিষ্কৃত হয়।
১০ই জুলাই
প্রথমবারের মত ফিনিক্সের থার্মাল ও কন্ডাক্টিভিটি প্রোব মঙ্গলের মাটি স্পর্শ করেছে। মাত্র ১.৫ সেন্টিমিটার দীর্ঘ কাঁটা মাটিতে ঢুকবে। এর মাধ্যমে মাটির এক স্পাইক থেকে আরেক স্পাইকে কত সহজে তাপ ও তড়িৎ প্রবাহিত হতে পারে তা পরীক্ষা করে দেখা হচ্ছে। এই পরীক্ষার মাধ্যমেই মাটির উপরের স্তরে ঘনীভূত বা তরল পানির সূক্ষ্ণ স্তর আছে কি-না তা বোঝা যাবে।
১৬ই জুলাই
পানি বরফ তো ইতোমধ্যে আবিষ্কৃত হয়ে গেছে। এখন এই পানি বরফের উপাদান বিশ্লেষণের জন্য সেরকম একটি নমুনা টেগা-তে পাঠাতে হবে। এরই রিহার্সেল হয়ে গেল। স্নো হোয়াইট গর্তের ভেতর ফুটো করে পানি বরফের স্তরে পৌঁছুল রোবটিক বাহুর র‌্যাস্প। রোবটিক বাহুর ক্যামেরা দিয়ে ছবি তোলার মাধ্যমে এই প্রাথমিক নমুনার গ্রহণযোগ্যতাও যাচাই করা হয়েছে।
১৭ই জুলাই
ফিনিক্সের সার্ফেস স্টেরিও ইমেজার মঙ্গলপৃষ্ঠের স্টেরিও তথা ত্রিমাত্রিক ছবি তুলেছে। বিজ্ঞানীরা এখন এগুলো নিয়েই গবেষণা করছেন। ইমেজারের ডান ও বাম চোখ থেকে তুলা পৃথক পৃথক ছবিগুলো সমন্বিত করার মাধ্যমেই এই ত্রিমাত্রিক ছবিগুলো তৈরী করা হয়েছে। মোট ১৪টি ছবি পৃথিবীতে পৌঁছেছে। এগুলো দেখার জন্য লাল ও নীল থ্রিডি চশমা লাগে।
২২শে জুলাই
ফিনিক্স সবচেয়ে বেশী সময়ে ধরে একটানা কাজ করল। দীর্ঘ ঘণ্টা একটানা পরীশ্রমের সমাপ্তি ঘটেছে। টেগায় কোন ধরণের নমুনা সরবরাহ করা হবে এবং সেগুলো কিভাবে আনা হবে তা নিয়েই দীর্ঘক্ষণ কাজ করেছে সে।
৩১শে জুলাই
নাসা ঘোষণা করেছে, ফিনিক্সের বর্তমান অভিযান সেপ্টেম্বরের ৩০ তারিখ পর্যন্ত চলবে। বৈজ্ঞানিক পরীক্ষা-নিরীক্ষার জন্য প্রয়োজনীয় নমুনা সংগ্রহ শেষ হলে বিজ্ঞানীরা সেগুলো বিশ্লেষণ শুরু করবেন। বিজ্ঞানীদের আদেশে মঙ্গলের পৃষ্ঠে বসেই ফিনিক্স সে কাজগুলো করে যাবে।
৫ই আগস্ট
মঙ্গলের মাটিতে পারক্লোরেট পাওয়া গেছে। অনেকে গুজব ছড়িয়েছে যে, পারক্লোরেট থাকলে সেখানে জীবনের বিস্তার অসম্ভব। কিন্তু নাসা বলছে, পারক্লোরেট থাকাটা জীবনের জন্য ভালও নয় আবার খারাপও নয়। কিন্তু পারক্লোরেট থাকা মানে মঙ্গলের জীবন নিয়ে আমাদের অন্যভাবে চিন্তা করতে হবে।
পারক্লোরেট একটি আয়ন। কেন্দ্রে একটি ক্লোরিন আয়ন এবং তার চারদিকে চারটি অক্সিজেন আয়ন নিয়ে এই আয়ন গঠিত। এটা জারক অর্থাৎ অক্সিজেন মুক্ত দান করতে পারে। পৃথিবীতে আতাকামার মত মরু অঞ্চলে এই আয়ন পাওয়া যায়। সাধারণ অবস্থায় তা অণুজীবের কোন ক্ষতি করে না। মাঝে মাঝে কিছু অণুজীবের শক্তি উৎপাদন প্রক্রিয়ায় সহায়তাও করে। মঙ্গলে কি পরিমাণ পারক্লোরেট আছে তা-ই এখানে বিবেচ্য বিষয়।
১৪ই আগস্ট
ফিনিক্সের অণুবীক্ষণ যন্ত্র মঙ্গলের সর্বব্যাপী ধূলির কেবল একটি কণার সূক্ষ্ণ ছবি তুলেছে। এ ধরণের ছবি ইতিহাসে এটাই প্রথম। কলাটির ব্যাস মাত্র ১ মাইক্রোমিটার। অন্য কোন বিশ্ব থেকে তোলা মঙ্গলের সবচেয়ে সূক্ষ্ণ ছবি এটাই। উল্লেখ্য, এই ধূলিকণাই মঙ্গলকে তার অনন্য লাল রঙ প্রদান করে। এবার এই লাল নিয়ে গবেষণা চলবে।
২১শে আগস্ট
মাঝামাঝি গভীরতা থেকে একটি নমুনা সংগ্রহ করা হয়েছে। ইতোমধ্যে তা ফিনিক্সের গবেষণাগারে পাঠানোও হয়েছে। "বার্ন অ্যালাইভ ৩" নামক গর্ত থেকে সংগৃহীত এই নমুনার নাম "বার্নিং কোল্‌স"। মঙ্গল পৃষ্ঠের তিন সেন্টিমিটার নিচ এবং এরও নিচে অবস্থিত পানি বরফ স্তরের এক সেন্টিমিটার উপর থেকে এই নমুনা সংগ্রহ করা হয়েছে। টেগার ৭ নম্বর প্রকোষ্ঠে রাখা নমুনাকে তিন পর্যায়ে উত্তপ্ত করা হচ্ছে। প্রথমে নিম্ন তাপমাত্রায় (৩৫° সে), পরে মধ্যম তাপমাত্রায় (১২৫° সে) এবং সবশেষে উচ্চ তাপমাত্রায় (১০০০° সে)।
নিম্ন তাপমাত্রায় উত্তপ্ত করে পানি বরফ আছে কি-না দেখা হবে, মধ্যম তাপমাত্রায় উত্তপ্ত করার মাধ্যমে নমুনাটিকে সম্পূর্ণ শুষ্ক করে ফেলা হবে। আর উচ্চ তাপমাত্রায় উত্তপ্ত করার পর প্রাপ্ত গ্যাসকে ভর বর্ণালীবীক্ষণ যন্ত্রে প্রেরণের মাধ্যমে নমুনার উপাদান বিশ্লেষণ করা হবে।
২৫শে আগস্ট
অবতরণের পর ৯০ সল তথা মঙ্গলের ৯০টি দিন পেরিয়ে গেছে। নমুনা সংগ্রহের কাজ এখনও চলছে। বিজ্ঞানীদের মূল উদ্দেশ্য মঙ্গলের উত্তর মেরু অঞ্চল বসবাসযোগ্য হতে পারে কি-না তা খতিয়ে দেখা। ইতোমধ্যে মাটিতে পানি বরফ পাওয়া গেছে। জানা গেছে মঙ্গলের মাটি ক্ষারীয়, এতে ক্ষার ধাতুর আয়নও পাওয়া গেছে। আর পাওয়া গেছে পারক্লোরেট। আবহাওয়াবিজ্ঞান স্টেশন তার কাজে সফল হয়েছে। পানি বরফের মেঘের সন্ধান পাওয়া গেছে, তাপমাত্রা নিরীক্ষণের মাধ্যমে ঋতু পরিবর্তনের উপর নহর রাখা হয়েছে।
মেকাতে রাখা নমুনা বাষ্পীভূত করার পর সে গ্যাস ভর বর্ণালীবীক্ষন যন্ত্রে প্রেরণের সময় একটু সমস্যা হচ্ছে। গ্যাসের চলাচলের পথে কিছু একটা ব্যাঘাত ঘটাচ্ছে। বিজ্ঞানীরা একটু বিস্মিত। তবে অচিরেই সমস্যার সমাধান হবে।
১লা সেপ্টেম্বর
মঙ্গলে এ পর্যন্ত খননকৃত সবচেয়ে গভীর গর্তের নাম "স্টোন স্যুপ"। এই গর্ত থেকে উল্লেখযোগ্য পরিমাণ নমুনা মাটি সংগ্রহ করা হয়েছে। কিন্তু এর মধ্যে কোন পানি বরফের অস্তিত্ব পাওয়া যায়নি। একই সাথে ধারাবাহিকভাবে তোলা মঙ্গলের বাতাসের ১০টি ছবি সংযোজনের মাধ্যমে একটি মুভি তৈরী করা হয়েছে। এতে দেখা যাচ্ছে আকাশে মেঘের চলাচল। বিজ্ঞানীরা নিশ্চিত করেছেন যে, এই মেঘের মধ্যে জলীয় বরফ আছে।
৪ঠা সেপ্টেম্বর
ফিনিক্সের পরিবাহিতা প্রোবটা কাঁটার মত। এই প্রোব দিয়ে ল্যান্ডারের আশেপাশের আর্দ্রতা কম-বেশী হতে দেখা যায়। কিন্তু মাটিতে গেঁথে রাখা প্রোবের হিসাবে দেখা যায়, মঙ্গলের মাটি সম্পূর্ণ শুষ্ক। নাসা এমিস রিসার্চ সেন্টারের গবেষক অ্যারন জেন্ট এর ব্যাখ্যা দেন এভাবে: যে বাতাসে জলীয় বাষ্প আছে সে বাতাসের সংস্পর্শে থাকা সকল তলের সাথেই কিছু চলমান পানির অণু সেঁটে থাকে। এমনকি ০° সেলসিয়াসের চেয়ে কম তাপমাত্রায়ও এই অণুগুলো থাকতে পারে।
পৃথিবীতে পার্মাফ্রস্ট বিশিষ্ট অঞ্চলে এই সেঁটে থাকা পানির অণুগুলো একটি স্তর সৃষ্টি করে যা জীবন বিস্তারের জন্যও সহায়ক হতে পারে। মঙ্গলেও এ ধরণের স্তর আছে কি-না তা পরীক্ষা করা দেখা শুরু হয়েছে। কিন্তু আশ্চর্যের বিষয়ে বাতাসে যথেষ্ট আর্দ্রতা থাকা সত্ত্বেও মাটির উপর কোনরকম আর্দ্র স্তরের সাক্ষাৎ মিলছে না। গবেষণা চলছেই।
৮ই সেপ্টেম্বর
ফিনিক্সের ক্যামেরায় ধূলি দানব ধরা পড়ে। ইংরেজিতে এদের নাম ডাস্ট ডেভিল। এগুলো প্রায় ২ মিটার থেকে ৫ মিটার ব্যাসের ঘূর্ণিবায়ু। সেকেন্ডে ৫ মিটার বেগে চলাচল করে। পৃথিবীর বিজ্ঞানীরা অনেক দিন থেকেই ধূলি দানবের আশায় বসেছিল। এই সংবাদ পৃথিবীতে এসে পৌঁছায় পরদিন। অবশ্য এতে ভয় পাওয়ার কিছু নেই। ফিনিক্সের কারিগরি নির্মাতা প্রতিষ্ঠান লকহিড মার্টিন স্পেস সিস্টেম্‌স বলেছে, ধূলি দানবের কথা মাথায় রেখেই ফিনিক্সকে তৈরী করা হয়েছে।
ধূলি দানব তৈরী হওয়ার কারণ দিন ও রাতের তাপমাত্রার বিশাল পার্থক্য। ফিনিক্স যেখানে আছে সেখানে দিনের সর্বোচ্চ তাপমাত্রা "- ৩০°" সেলসিয়াস আর রাতের সর্বনিম্ন তাপমাত্রা "- ৯০°" সেলসিয়াস।
৯ই সেপ্টেম্বর
রোবটিক বাহুর খনন করা একটা গর্তের নাম "স্নো হোয়াইট"। এই গর্ত থেকে সংগৃহীত নমুনা ওয়েট কেমিস্ট্রি ল্যাবরেটরির চারটি প্রকোষ্ঠের শেষটিতে পাঠানো হয়েছে। জুলাই মাসে এই গর্ত থেকে পাওয়া নমুনাতেই টেগা পানি বরফ সনাক্ত করেছিল।
টেগাতে মোট আটটি ওভেন আছে যার মধ্যে চারটিতে নমুনা পুরে দেয়া হয়েছে। নাসার বিজ্ঞানীরা ভাবছেন বাকি চারটি ওভেনে একই সাথে নমুনা দিয়ে দেবেন। আগে একটি নমুনা বিশ্লেষণ শেষ হওয়ার পরই কেবল অন্য ওভেনে নমুনা দেয়া হতো। এটা করা হচ্ছে খনন করার মত শক্তি থাকতে থাকতেই নমুনা সংগ্রহের কাজ শেষ করে ফেলার জন্য। সূর্য ইদানিং সবসময় দিগন্তে থাকে না। এ কারণেই মে মাসের তুলনায় ফিনিক্সে শক্তি উৎপাদনের মাত্রা কমে গেছে।
--- ছবিসহ বিস্তারিত জানতে হলে সোজা এই সাইটে চলে যান
*****
পরিশেষে বলা যায়, এ পর্যন্ত ফিনিক্সের অভিযান সফল। প্রধান লক্ষ্য ছিল মঙ্গলের উত্তর মেরুতে মাটির সামান্য নিচে পানি বরফের স্তর আছে কি-না তা খতিয়ে দেখা। সে উদ্দেশ্য সফল হয়েছে। পারক্লোরেট আবিষ্কার একটি উল্লেখযোগ্য সংযোজন। মঙ্গলের ধূলিকণার প্রকৃতি বিশ্লেষণ করা সম্ভব হয়েছে। মাটি কি উপাদান দিয়ে গঠিত এবং মাটির নিচের স্তরে যে পানি বরফ আছে তার মধ্যে কি কি আছে সেগুলোও আবিষ্কার করা হয়েছে। ওয়েট মেকা আর টেগা যৌথ প্রচেষ্টার মাধ্যমেই এই অভিযান এতো সুন্দরভাবে এগিয়ে যেতে পেরেছে। আর বেশিদিন নেই। সব ঠিক থাকলে এ মাসের ৩০ তারিখ সব কাজ শেষ করে কক্ষপথে মূল নভোযানের সাথে মিলিত হবে ফিনিক্স। তারপর নতুন কোন অভিযান নিয়ে আবার মঙ্গলের মাটিতে ফিরে আসবে হয়ত।
মঙ্গলের মাটিকে এখন আর ততটা রহস্যময় মনে হচ্ছে না। অনেক আগে আমরা মঙ্গল নিয়ে কল্পবিজ্ঞান রচনা করতাম। অনেকে মঙ্গলবাসীর কল্পনা করতেন। মঙ্গলের রূপ দেখে যারপরনাই হতাশ হয়েছিলাম। কিন্তু সেই পাথফাইন্ডার থেকে শুরু করে আজকের ফিনিক্স পর্যন্ত, প্রতিটি অভিযানই জনমনে ছাপ ফেলতে পেরেছে। পাথফাইন্ডারের জনপ্রিয়তা অবশ্যই সবচেয়ে বেশী ছিল, ফার্স্ট অফ আ কাইন্ড বলে কথা। এখন আমরা সবাই আশা করতে পারি, ভবিষ্যতের মঙ্গল অভিযান আরও অনেক সমৃদ্ধ হবে, তাতে মঙ্গলকে বাসযোগ্য করে তোলার পরিকল্পনাও থাকবে।
আমি সেদিনের কথা ভাবছি, যেদিন মঙ্গলে একটি বেতার জ্যোতির্বিজ্ঞান মামন্দির স্থাপন করা হবে। সেই মানমন্দিরের মাধ্যমে একযোগে পৃথিবী, চাঁদ ও মঙ্গল থেকে বহির্জাগতিক প্রাণের সন্ধান পরিচালিত হবে। এটা হতেই হবে। কারণ বিশাল বিরান এই মহাবিশ্বে বড্ড একা একা লাগছে। নিঃসঙ্গতাকে ছাপিয়ে উঠছে যুক্তি। বারবার মনে হচ্ছে, বহির্জাগতিক প্রাণ না থেকে পারেই না। যদি আদৌ না থাকে, তাহলে তাকে বলতে হবে স্থানের ভয়ানক অপব্যবহার।


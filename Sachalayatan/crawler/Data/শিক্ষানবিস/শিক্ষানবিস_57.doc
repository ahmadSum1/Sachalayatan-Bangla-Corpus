শুভ জন্মদিন, দিগন্ত



দিগন্ত নিজের পরিচয় দেন ধর্মনিরপেক্ষ মানবতাবাদী (সেক্যুলার হিউম্যানিস্ট) হিসেবে। ব্লগগুলোই বলে দেয় ধর্মনিরপেক্ষতা আর মানবতাবাদ কতটা প্রভাব বিস্তার করেছে তার জীবনে।
তিনি বিশুদ্ধ বিজ্ঞানমনস্ক মানুষ। তাই ধর্ম প্রশ্নে নিরপেক্ষ ভূমিকা পালন করেন। হয়ে উঠেন বিবর্তনবাদী। যুক্তিহীন সৃষ্টিতত্ত্বের বিপরীতে বিবর্তনের মাধ্যমে সবকিছু ব্যাখ্যার চেষ্টা করেন। লিখেন "নাস্তিকতার বিরুদ্ধে কিছু মিথ", "জীবনের সৃষ্টি নিয়ে" বা "একটি ধর্মের উৎস সন্ধানে" এর মত ব্লগ।
বিজ্ঞানকে সহজবোধ্য ভাষায় তুলে ধরার ক্ষেত্রে জুড়ি নেই তার। আমি বিজ্ঞান বিষয়ে লেখার অনুপ্রেরণা পেয়েছিলাম অভিজিৎ রায় এবং দিগন্তের লেখাগুলো পড়েই। "ডারউইন থেকে ডাবল হেলিক্স" এর মত অসাধারণ বিজ্ঞান প্রবন্ধমালার রচয়িতা তিনি। অনেক সময় বিজ্ঞানের নিত্য নতুন খবরগুলোর সাথে বিজ্ঞানের তত্ত্বকথা মিশিয়ে সবার সামনে তুলে ধরেছেন। জন্ম দিয়েছেন "নতুন গ্রহে প্রাণের খোঁজে" এর মত ব্লগের।
তার লেখার একটা বড় অংশ জুড়ে আছে মানবতার কথা। সমকালীন প্রতিযোগিতামূলক বিশ্বের বাস্তবতা, সকল মানুষের সমানাধিকার আর আন্তর্জাতিক সম্পর্ক নিয়ে গঠিত হয়েছে দিগন্তের মানবতার জগৎ।
কম্পিউটার প্রকৌশলী হওয়ায় অধিকার নিয়ে তথ্যপ্রযুক্তি জগতের কথা বলেছেন। এর সাথে "লাভের গুড় কে খেয়ে যায়?" এর মত ব্লগের মাধ্যমে বিশ্ব পরিস্থিতির সূক্ষ্ণ বিশ্লেষণ করেছেন।
সমানাধিকার প্রশ্নে আপোষহীন ছিলেন সবসময়। "নিজভূমে পরবাসী" এর মত ব্লগে মানবাধিকারের কথা প্রচার করেছেন।
সব থেকে গুরুত্বপূর্ণ কাজ করেছেন আন্তর্জাতিক সম্পর্কের বিষয়গুলো লাইম লাইটে নিয়ে আসার মাধ্যমে। আমি এখানে বাংলাদেশ-ভারত সম্পর্ক এবং বাংলাদেশ সম্পর্কে তার দৃষ্টিভঙ্গির কথা বলব। "বাংলাদেশের অ্যাডমিশন টেস্ট নিয়ে আমার কিছু কথা" ব্লগে বাংলাদেশের শিক্ষাব্যবস্থার খুব গুরুত্বপূর্ণ একটি বিষয়ে তুলে ধরেছেন। আর ফারাক্কা বা বংলাদেশ ভারত-সম্পর্কের এ ধরণের ইস্যু নিয়ে খোলা মনে কথা বলেছেন। "ফারাক্কা ওয়ান্স মোর" এর মত ব্লগগুলো এক্ষেত্রে গুরুত্বপূর্ণ ভূমিকা রেখেছে।
এভাবেই বর্তমান সভ্যতার কেন্দ্রীয় বিষয়গুলো সাবলীল ভাষায় বলে যাচ্ছেন দিগন্ত। তার ব্লগ পড়ে নতুন যে চোখগুলো গজাচ্ছে সেগুলো দিয়ে সবকিছু স্বাভাবিকের চেয়ে স্পষ্ট দেখতে পাই আমি। সবাই নিশ্চয়ই এরকম দেখতে পান। দিগন্তের জগৎ দর্শনের ছিটেফোটা জানতে পেরেও আমরা সবাই পুলকিত।
দিগন্ত সরকারের জন্মদিন আজ। জন্মদিনে দেয়ার মত তেমন কিছু নেই। তার প্রতিটি ব্লগের জন্য যে কৃতজ্ঞতাগুলো জমা হয়ে ছিল তার সবটুকু তাই ঢেলে দিলাম এখানে।


বাংলাদেশ: আশায় নতুন জীবনের বসতি - ২



গণহত্যা শেষে একটি জাতির উত্থান
শ্লোগান দিয়ে বা ঈশ্বরের কাছে প্রার্থনা করে কোন লাভ হয়েছে কি-না জানি না। শুধু জানি, পৃথিবীর ১৪৭তম স্বাধীন দেশ হিসেবে বাংলাদেশ ঠিকই নিজের পায়ে দাঁড়াতে শুরু করেছে। এদেশের মানুষ যেন নতুনভাবে জীবন সংগ্রাম শুরু করেছে। ১৯৭১ সালে নয় মাসের রক্তক্ষয়ী যুদ্ধের কথা চিন্তা করলে একে সত্যিই অলৌকিক বলে ভুল হয়।
বাংলাদেশীদের জীবনের প্রতিটি ক্ষেত্রে যুদ্ধের প্রভাব সুস্পষ্ট। শহর বলি আর গ্রামই বলি, সর্বত্র একই অবস্থা। জীবনের প্রতিটি ক্ষেত্র আর দেশের প্রতিটি স্থানেই পুনর্গঠনের কাজ চলছে। কিন্তু আরোগ্য লাভের এই প্রচেষ্টাও বোধ করি খুব কষ্টকর।
শেখ মুজিবের সরকার বলছে, দেশে ১৯৭১ সালের মার্চ থেকে ডিসেম্বরের মধ্যে ৩০ লক্ষ বাঙালি নিহত হয়েছে। সংখ্যাটি হয়তো অতিরঞ্জিত, কিন্তু সে সময় ঢাকাসহ এই বিস্তীর্ণ নদীমাতৃক দেশের প্রতিটি প্রান্তে যে হত্যাযজ্ঞ সংঘটিত হয়েছে তা নিঃসন্দেহে গণহত্যার খুব কাছাকাছি।
যতদিনে যুদ্ধ শেষ হয়েছে, ততদিনে পঁচে যাওয়া লাশের মাংস খেয়ে খেয়ে শকুনেরা আরও মোটাতাজা হয়ে উঠেছে। এতোই মোটা হয়েছে যে, তারা আর আগের মতো স্বচ্ছন্দে উড়তে পারে না। যুদ্ধ পরবর্তী বাংলাদেশের যেন কোন প্রাণশক্তিই অবশিষ্ট নেই। থাকবে কি করে, জাতীয়তাবাদে উদ্বুদ্ধ হয়ে প্রাণশক্তির পুরোটাই যে বাঙালিরা যুদ্ধের ময়দানে ঢেলে দিয়ে এসেছে। সরকার ভিক্ষুকে পরিণত হতে বাধ্য হয়েছে। প্রয়োজনের খাতিরে তাকে বিশ্বব্যাপী ভিক্ষাবৃত্তি করে বেড়াতে হয়েছে। আর এভাবেই ইতিহাসের বৃহত্তম ত্রাণ কর্মসূচীর সূচনা ঘটেছে।
স্ক্যান্ডিনেভীয় এক দেশ থেকে ত্রাণ হিসেবে আসা একটি চালান এক্ষেত্রে উল্লেখ করার মত। তারা ভাল বুঝেই গরম কাপড় পাঠিয়েছে। ইউরোপে এই কাপড়গুলো স্কি করার জন্য ব্যবহৃত হয়। নাতিশীতোষ্ণ এক দেশে কি-না এলো স্কি-ক্লোদিং। ঢাকার এক ত্রাণকর্মী আমাকে বললেন, "অনেকেরই বাংলাদেশের ভৌগলিক অবস্থান সম্পর্কে সুস্পষ্ট কোন ধারণা নেই। অনেকে মনে করে, হিমালয়ের কাছেপিঠে কোথাও হবে। আবার অনেকে ভাবে, দক্ষিণ দিকে থাইল্যান্ডের প্রতিবেশী হবে হয়তো।"
এক নদীবিধৌত উর্বর সমভূমি
ভালোবাসার হাত: শ্রদ্ধায় নুয়ে পড়েছে এক অনুসারীর মাথা। প্রধানমন্ত্রী শেখ মুজিবুর রহমান সে মাথায় ভালবাসার হাত রাখলেন। বাঙালিরা ৫২ বছর বয়স্ক এই রাজনীতিবিদকে তাদের জাতির জনক হিসেবে সম্মান করে। শেখ মুজিব ১৯৪০-এর দশকে ব্রিটিশ শাসনের বিরুদ্ধে সংগ্রাম করে মুসলিম পাকিস্তান প্রতিষ্ঠায় ভূমিকা রেখেছিলেন। এরপর পাকিস্তানে বাঙালিদের অধিকার আদায়ের সংগ্রামে নেতৃত্ব দেন। ১৯৭০ সালে আওয়ামী লীগ জাতীয় পরিষদের নির্বাচনের সংখ্যাগরিষ্ঠ আসনে জয়লাভ করার পর বাংলার বৃহত্তর স্বায়ত্তশাসনের দাবী জানায়। এ বিষয়ে কোন সমঝোতায় পৌঁছান সম্ভব হয়নি। উল্টো পাকিস্তানের রাষ্ট্রপতি ইয়াহিয়া খান সৈন্যদেরকে বাংলা আক্রমণ করতে বলে, শেখ মুজিবকে বন্দী করা হয়। এরপরে নয় মাসব্যাপী যে গণহত্যা চলে সে সময় দেশের অস্থায়ী রাষ্ট্রপতির ভূমিকা পালন করেন সৈয়দ নজরুল ইসলাম।রাজধানী ঢাকা থেকে পূর্ব দিকে যাওয়ার পথেই বাংলাদেশের রূপ দেখলাম। ভারতীয় উপমহাদেশের অনেক স্থানেই বিশাল এলাকা জুড়ে সরষের চাষ লক্ষ্য করা যায়। এবারের যাত্রাপথে সেই দিগন্ত বিস্তৃত সরষের ক্ষেত আবারও নজর কাড়লো। এই অঞ্চল এক সময় ব্রিটিশ-ভারতের অন্তর্ভুক্ত বঙ্গ প্রদেশের এক বিরাট অংশ গঠন করে ছিল। প্রায় পুরো অঞ্চলটাই সমতল এবং উর্বর, মোট আয়তন ৫৫,০০০ বর্গমাইল। মৌসুম এলে বন্যার নোংরা পানিতে এর অনেকটাই ডুবে যায়। পাঁচটি বড় বড় নদী ও তাদের শাখাপ্রশাখার কারণেই এখানে প্রায় নিয়মিত বন্যা হয়।
ঢাকা থেকে রওয়ানা হয়ে মেঘনার তীরে পৌঁছলাম। এখানে ফেরী পার হতে হবে। এর আগেও দুটি ফেরী পার হতে হয়েছে। এই মেঘনা বেশ কিছু বৈশিষ্ট্যে অনন্য, আশপাশের মানুষের উপর এর প্রভাবও লক্ষ্য করার মতো। গঙ্গা ও ব্রহ্মপুত্রের মিলিত স্রোত মেঘনা নামে পরিচিত। মেঘনার মাধ্যমেই ঐ দুই নদী বঙ্গোপসাগরে গিয়ে পড়েছে।
নদী তীরে বিভিন্ন রকমের কাজ চলছে। এক মহিলা হাটু পানিতে দাঁড়িয়ে তার বাচ্চাকে গোসল করাচ্ছে, ঠাণ্ডা পানির প্রভাবে নাকি বাচ্চার কালা জ্বর কেটে যাবে। এক ধারে জেলেরা তাদের জাল গুটিয়ে আনার প্রাণান্তকর চেষ্টা চালাচ্ছে। এত ঝক্কি-ঝামেলার মধ্যেও মুখে গান লেগে আছে। আরেকটু গভীর পানিতে কেউ একজন নিজের ষাঁড়টিকে ঘষে-মেজে গোসল করাচ্ছে। ষাঁড়ের মধ্যে কোন অবাধ্যতা নেই, নিজেকে সঁপে দিয়েছে যেন।
বাংলাদেশে নদীপথের মোট দৈর্ঘ্য প্রায় ৫,০০০ মাইল। এই সুদীর্ঘ পথ নির্মাণকারী নদীগুলোতে নৌকারও অভাব নেই। এর মধ্যে মেঘনাকে আবার ব্যস্ততম নদীগুলোর কাতারে ফেলা যায়। আমার সামনে দিয়েই শয়ে শয়ে সাম্পান আকৃতির নৌকা আর বজরা চলে গেল। এই নৌকা আর বজরাগুলোতে আবার বাঁশের বেড়া দেয়া আছে। সকালের মৃদু আলোর ছটায় বাঁশগুলোকে সোনালী দেখাচ্ছিল।
একসময় ঐ পার থেকে ফেরী এসে পৌঁছুল। থেমে যাওয়ার আগে এপারের মাটিতে ধাক্কা খেল। ফেরী থেকে নামার জন্য একটা কাঠের তক্তা বসানো হচ্ছিল। এর মধ্যেই এপারের লোকগুলো- যারা পার হওয়ার জন্য এতক্ষণ অপেক্ষা করছিল- হুড়মুড় করে ফেরীর কাছে চলে এল। ফেরী থেকে সব যানবাহন নামানো হচ্ছে এমন সময় এক ট্রাক চালক ঝামেলা বাঁধিয়ে বসলেন। তিনি পথ আটকে ফেরীঘাটের এক ডাবওয়ালার কাছ থেকে ডাব কেনা শুরু করে দিলেন। পেছনের হর্ন আর চিৎকার-চেঁচামেচি অগ্রাহ্য করেই তিনি ধীরে-সুস্থে ডাবের পানিটুকু শেষ করলেন। তারপর পেছনে তাকিয়ে এমন একটা ভাব ধরলেন যেন তিনি এই মাত্র সবার কথা শুনতে পেয়েছেন। তার মাথা নিচু করার ভঙ্গি দেখে অন্তত তাই মনে হল। অবশেষে ট্রাকে উঠে আবার চালাতে শুরু করলেন।
আমি ছিলাম শেষ ব্যক্তি। এরই মধ্যে ফেরীতে তার সাধ্যের অতিরিক্ত যানবাহন উঠে গেছে। আমার গাড়ি রাখার জন্য পর্যাপ্ত জায়গা আছে বলে মনে হলো না। কিন্তু ফেরীঘাটের এক লোক এই বলে আস্বস্ত করলো যে, গত কয়েক বছরের মধ্যে এই ফেরী থেকে কোন গাড়ি হারায়নি। অগত্যা যাত্রা শুরু করলাম। খুব পুরনো ইঞ্জিন আমাদের ধাক্কাতে ধাক্কাতে নিয়ে চললো। এই ধাক্কাতেও নদীতে কম ঢেউ উঠেনি।
পার হওয়ার সময় লক্ষ্য করলাম, এখানকার অধিকাংশ ছোট আকারের নৌকাতেই কর্মচারী দুইজন। একজন বৃদ্ধ লোক আর একটি ছোট ছেলে। বৃদ্ধ লোকটি সাধারণত ছাতার নিচে বসে থেকে সবকিছু পরিচালনা করে। পরবর্তীতে আমি এমনই এক বৃদ্ধের সাথে কথা বলি। তিনি বললেন,
"আমি এতোই বৃদ্ধ যে, বৈঠা চালাতে পারি না, দাঁড় বাইতে পারি না, এমনকি পালও লাগাতে পারি না। কিন্তু এই ছেলে- আমার বড় ছেলের ছেলে- এখনও শক্ত-সমর্থ আছে। যুদ্ধে পাক সেনারা তার বাবাকে মেরে ফেলেছে। সে আমার সাথে থেকে কাজ শিখে। একদিন এই নৌকা তার হবে। তাই আমি তাকে কাজ শেখাই আর নিজে কিছুটা বিশ্রাম করি।"
বাঙালি পুরুষেরা সাধারণত একটু খাটো হয়, চামড়ার রং খানিকটা কালো। আকারে ছোট হলে কি হবে, একেকজন দেও-দানোর সমান কাজ করতে পারে। এদের কায়িক শ্রম দেখে বিস্মিতই হতে হয়। একজন রিকশাওয়ালা সর্বোচ্চ চারজনকে নিয়ে ১০৪ ডিগ্রি ফারেনহাইট তাপমাত্রায় রিকশা চালিয়ে যেতে পারে। ঘামে তাদের পুরো শরীর ভিজে যায়, তারপরও পা থামে না। শ্রমিকেরা দিনে ১২ ঘণ্টা একটানা কাজ করে যেতে পারে। দালান শ্রমিকেরা মাথায় করে ইট ও অন্যান্য সামগ্রী বয়ে বেড়ায়, ঘণ্টার পর ঘণ্টা কেটে যায়, তাদের কাজ আর শেষ হয় না। পাটকলে স্বয়ংক্রিয় তাঁতগুলো একটানা শব্দ করে যায়। এই শব্দে পাটকলের সব শ্রমিকেরই কান ক্ষতিগ্রস্ত হয়। অনেকে কানের এই ক্ষতি স্বীকার করেও এসব পাটকলে সারা জীবন কাজ করে যায়।
এদেশের অধিকাংশ মানুষই কৃষক। কৃষকেরাও কম পরীশ্রম করে না। সারাদিন উবু হয়ে ফসল বুনে। হাল দেয়ার পর ক্ষেত ভেজা থাকে। এই ভেজা ক্ষেতেই তাদের সারাদিন কেটে যায়। এত পরীশ্রম করেও তারা সর্বোচ্চ নিজের ও নিজ পরিবারের অন্যান্যদের জন্য আহারের সংস্থান করতে পারে।
এমনকি সবচেয়ে অনুকূল সময়েও বাঙালিদের জীবন কষ্টে কাটে। মানুষের মাথাপিছু আয় বছরে মাত্র ৮০ মার্কিন ডলার। বর্তমানে অবস্থা তো আরও খারাপ। তবে অবস্থা খারাপ হলেও এটা অস্বীকার করার উপায় নেই যে, পশ্চিম পাকিস্তান থেকে আলাদা হওয়ার পর বাংলাদেশ স্বাধীনভাবে তার পথ বেছে নেয়ার সুযোগ পেয়েছে। আর এখন তাদের জন্য বেছে নেয়ার মত পথ একটিই আছে, সে পথ উত্থানের পথ।
[চলবে...]
<< গত পর্ব
 

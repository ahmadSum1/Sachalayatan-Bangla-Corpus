সভ্যতা শুরুর আগে - শেষ পর্ব



আমেরিকার অন্য কোন স্থানে যদি ক্লভিসেরও আগে মানুষ থেকে থাকে, তাহলে সেট প্রমাণ করা এতো কঠিন হয়ে যাচ্ছে কেন? জীবাশ্মবিদরা আমেরিকায় এমন কয়েক'শ স্থান খনন করেছেন যেগুলোতে মানব বসতির বয়স ২০০০ থেকে ১১,০০০ খ্রিস্টপূর্বাব্দের মধ্যে। এগুলো নিয়ে কোন সন্দেহও নেই। এই স্থানগুলোর মধ্যে আছে উত্তর আমেরিকার পশ্চিমাঞ্চলে কয়েক ডজন ক্লভিস অঞ্চল, অ্যাপালেশিয়ানের পাথুরে আশ্রয়স্থল এবং ক্যালিফোর্নিয়া উপকূলের মানব বসতিগুলো। এই সবগুলো স্থানেই একটা নির্দিষ্ট স্তরের পর আর কোন মানব জীবাশ্ম পাওয়া যায়নি। এই নির্দিষ্ট স্তরের পরেও জীবাশ্মবিদরা খননকাজ চালিয়ে গেছেন। কিন্তু সেখানে কেবল প্রাচীন প্রাণীদের জীবাশ্মই পাওয়া গেছে, কোন মানব জীবাশ্মের দেখা মেলেনি। সুতরাং বোঝাই যাচ্ছে, আমেরিকায় প্রাক-ক্লভিস স্থানের প্রমাণ অত্যন্ত দুর্বল। সে তুলনায় ইউরোপে প্রাক-ক্লভিস মানুষের অস্তিত্বের প্রমাণ অনেক অনেক জোড়ালো। আমেরিকার ক্লভিসে ১১,০০০ খ্রিস্টপূর্বাব্দের যে সময়ে মানব বসতির সূচনা ঘটেছে তারও অনেক অনেক আগে থেকে মানুষ ইউরোপে বাস করে আসছে। ইউরোপের গুলোর প্রমাণ পাওয়া গেলে আমেরিকার প্রাক-ক্লভিসদের প্রমাণ পাওয়া যাচ্ছে না কেন? তাছাড়া অস্ট্রেলিয়া ও পাপুয়া নিউ গিনিতে তো জীবাশ্মবিদের সংখ্যা আমেরিকার প্রায় এক দশমাংশ। এই গুটিকতক জীবাশ্মবিদ মিলেই তো ৩০-৪০ হাজার বছর আগের মানব জীবাশ্মের সন্ধান পেয়ে গেছেন। আমেরিকার এতো বিজ্ঞানী মিলে সেটা পারছেন না কেন?
আদি মানবেরা নিশ্চয়ই মাঝের বিশাল এলাকা ফাঁকি দিয়ে হেলিকপ্টারে চড়ে আলাস্কা থেকে মিডোক্রফ্ট বা Monte Verde তে চলে যায়নি! প্রাক-ক্লভিসের সমর্থকেরা বলেন, ক্লভিসে আসা প্রথম মানুষেরা নাকি খুব ধীরে ধীরে বংশবিস্তার করেছে, প্রথম কয়েক হাজার বছর নাকি তাদের ঘনত্ব এতোই কম ছিলো যে জীবাশ্মবিদদের চোখে তা ঠিকমতো ধরাই পড়ে না। অথচ পৃথিবীর অন্য কোন স্থানের ক্ষেত্রে কিন্তু এমনটি ঘটেনি। এই প্রস্তাবনা আমার কাছে হেলিকপ্টারে চড়ে মিডোক্রফ্ট বা Monte Verde চলে যাওয়ার থেকেও অবাস্তব মনে হয়। সুতরাং মিডোক্রফ্ট বা Monte Verde তে আরও আগে মানুষ ছিল, এই প্রস্তাব পুনরায় উত্থাপন করাও এর থেকে ভালো। আমার কথা হচ্ছে, আমেরিকায় যদি ক্লভিসের আগেই মানুষ থেকে থাকে তাহলে এতোদিনে অনেক স্থানেই তার সুস্পষ্ট প্রমাণ পেয়ে যাবার কথা ছিলো। অথচ এ প্রশ্নে জীবাশ্মবিদেরা আগের মতই বিভক্ত হয়ে আছেন।
যে প্রস্তাবনাই সত্য হোক, আমেরিকার প্রাক-ইতিহাসের পরবর্তী অধ্যায়টা কিন্তু একই থেকে যাবে। হয় ১১,০০০ খ্রিস্টপূর্বাব্দে মানুষ প্রথম আমেরিকায় এসেছিলো এবং খুব দ্রুত সমগ্র মহাদেশটা অধিকার করে নিয়েছিলো। নয়তো এ অঞ্চলে মানুষের প্রথম উপনিবেশ আরও আগে (অধিকাংশই ১৫,০০০ থেকে ২০,০০০ বছর আগের কথা বলেন, কেউ কেউ বলেন ৩০,০০০ বছর আগের কথা; আর সুস্থ মস্তিষ্কে খুব কম বিজ্ঞানীই এর চেয়ে প্রাচীন দাবী উত্থাপন করেন) স্থাপিত হয়েছিলো; কিন্তু সেই প্রাক-ক্লভিস উপনিবেশ স্থাপনকারীরা সংখ্যায় কম ছিলো এং ১১,০০০ খ্রিস্টপূর্বাব্দের আগে তাদের খুব বেশী বিকাশও ঘটেনি। যেটাই মেনে নেই না কেন, এতে কোন সন্দেহ নেই যে, পাঁচটি মহাদেশের মধ্যে উত্তর ও দক্ষিণ আমেরিকার মানুষের প্রাক-ইতিহাসই সবচেয়ে সংক্ষিপ্ত।
আমেরিকায় উপনিবেশের পর একটা বড় মাইলফলক অতিক্রান্ত হলো। মহাদেশগুলোর অধিকাংশ বাসযোগ্য এলাকা, বাসযোগ্য দ্বীপ এবং ইন্দোনেশিয়া থেকে নিউ গিনির পূর্ব প্রান্ত পর্যন্ত প্রায় সবগুলো মহাসাগরীয় দ্বীপে মানব বসতি স্থাপিত হলো। পৃথিবীর যে দ্বীপগুলো তখন পরিত্যক্ত ছিলো সেগুলোতে কিন্তু এই আধুনিক যুগের আগে মানুষ বসবাস শুরু করতে পারেনি। যেমন: ক্রিট, সাইপ্রাস, কর্সিকা এবং সার্ডিনিয়ার মতো ভূমধ্যসাগরীয় দ্বীপগুলোতে মানুষ বসবাস শুরু করেছে ৮৫০০ থেকে ৪০০০ খ্রিস্টপূর্বাব্দের মধ্যে; ক্যারিবীয় দ্বীপপুঞ্জে মানব বসতি শুরু হয়েছে ৪০০০ খ্রিস্টপূর্বাব্দে; পলিনেশীয় ও মাইক্রোনেশীয় দ্বীপগুলোতে ১২০০ খ্রিস্টপূর্বাব্দ থেকে ১০০০ খ্রিস্টাব্দের মাঝে; মাদাগাস্কারে ৩০০ থেকে ৮০০ খ্রিস্টাব্দের মাঝামাঝি কোন এক সময়ে এবং আইসল্যান্ডে এই নবম শতাব্দীতে মানুষের পা পড়েছে। আমেরিকার আদিবাসীরা (সম্ভবত আধুনিক ইনুইটদের পূর্বপুরুষেরা) ২০০০ খ্রিস্টপূর্বাব্দের মধ্যেই হাই আর্কটিকের পুরো এলাকায় বসতি স্থাপন করে ফেলেছিলো। এর ফলে সে সময় আটলান্টিক ও ভারত মহাসাগরের দূরবর্তী দ্বীপ এবং অ্যান্টার্কটিকা ছাড়া পৃথিবীর বাকি সব জায়গাতেই মানুষ ছড়িয়ে পড়েছিলো। গত ৭০০ বছরে ইউরোপীয় অভিযাত্রীরা এসব দ্বীপই চষে বেরিয়েছেন। ভাবখানা এমন যেন, আদ্যিকালের মানুষেরা আধুনিক ইউরোপীয় অভিযাত্রীদের জন্যই স্থানগুলো পতিত রেখে দিয়েছিলো।
ছবি: বিশ্বের বিভিন্ন স্থানে আদিম মানুষদের উপনিবেশ স্থাপনের মানচিত্র (সাথে প্রথম মানুষ আগমনের সময় দেয়া আছে)
পরবর্তী ইতিহাস রচনায় বিভিন্ন মহাদেশে বিভিন্ন সময়ে মানুষের উপনিবেশ স্থাপনের কি কোন প্রভাব ছিল? থাকলে সেই প্রভাবগুলো কি? ধরুন, একজন জীবাশ্মবিদ টাইম মেশিনের মাধ্যমে অতীতে যাওয়ার সুযোগ লাভ করলেন, তিনি ১১,০০০ খ্রিস্টপূর্বাব্দের পৃথিবীতে গিয়ে ভ্রমণে বেরুলেন। সেই সময়ে তিনি কি ভবিষ্যৎবাণী করতে পারতেন, পৃথিবীর কোন মহাদেশের মানুষেরা কখন বন্দুক, জীবাণু আর ইস্পাতের অধিকারী হবে? তিনি কি ভবিষ্যৎ পৃথিবীর ইতিহাসের ধারা সম্পর্কে কিছু বলতে পারতেন, বর্তমানে পৃথিবীর কি অবস্থা হবে দূরদৃষ্টির মাধ্যমে তা উপলব্ধি করতে পারতেন?
আমাদের এই জীবাশ্মবিদ হেড স্টার্টের বিষয়টা নিয়ে অনেক ভেবে থাকবেন। সেদিক থেকে চিন্তা করলে কিন্তু আফ্রিকার বিশাল সুযোগ ছিল। প্রথমেই আফ্রিকা অনেক এগিয়ে ছিল। প্রায় ৫ মিলিয়ন বছর ধরে কেবল আফ্রিকাতেই প্রাক-মানবেরা বিকশিত হয়েছে। অন্য কোথাও কোন মানুষ ছিল না। আর যদি ধরে নেই, আজ থেকে ১০০,০০০ বছর পূর্বে কেবল আফ্রিকাতেই আধুনিক মানুষের উৎপত্তি ঘটেছে তাহলে তো বলতে হয়, আফ্রিকার কাছে অন্য কোন মহাদেশের পাত্তাই ছিল না। আফ্রিকা একটা বিশুদ্ধ হেড স্টার্ট দিতে পেরেছিলো। তার উপর মানব জিনের বৈচিত্র্য আফ্রিকাতেই সবচেয়ে বেশী। বিচিত্র সব মানুষ মিলে বিচিত্র সব উদ্ভাবন করবে, এটাই তো স্বাভাবিক। সে হিসেবে আফ্রিকাতেই তো উদ্ভাবনের বৈচিত্র্য সবচেয়ে বেশী হওয়ার কথা।
কিন্তু তখনই হয়তো আমাদের জীবাশ্মবিদ বুঝতে পারবেন: এই বইয়ের জন্য "হেড স্টার্ট" বলতে আসলে কি বোঝায়? আমরা মানুষের পদচিহ্নকে আক্ষরিক অর্থে হেড স্টার্টের পরিমাপক হিসেবে ধরে নিতে পারি না। হেড স্টার্ট দ্বারা যদি আপনি কোন মহাদেশে মানুষের প্রথম আগমনের পর পুরো মহাদেশে তাদের ছড়িয়ে পরার জন্য প্রয়োজনীয় সময়কে বোঝান তাহলে বলতে হয়, সময়টা খুব বড় না। উদাহরণস্বরূপ, একটা সম্পূর্ণ নতুন বিশ্বকে মানুষে মানুষে ভরিয়ে তুলতে ১,০০০ বছরের বেশী সময় লাগে না। আর যদি হেড স্টার্ট বলতে আপনি কোন নতুন পরিবেশে সম্পূর্ণ অভিযোজিত হওয়ার জন্য প্রয়োজনীয় সময়কে বোঝান তাহলে বলি, কিছু কিছু প্রতিকূল পরিবেশের ক্ষেত্রে এই সময়টা বেশ দীর্ঘ। যেমন, উত্তর আমেরিকার বাকি পুরোটা দখল করে নেয়ার পরও হাই আর্কটিক অঞ্চলে উপনিবেশ স্থাপন করতে ৯,০০০ বছর লেগেছে। কিন্তু পরবর্তীতে সম্পূর্ণ নতুন পরিবেশে অভিযোজিত হওয়ার জন্য মানুষের এতো সময় লাগেনি। কারণ তখন নব নব উদ্ভাবনের মাধ্যমে অভিযোজন প্রক্রিয়া ত্বরান্বিত করা সম্ভব হয়েছে। উদাহরণস্বরূপ, মাউরি গোষ্ঠীর মানুষের পূর্বপুরুষেরা প্রথম নিউজিল্যান্ডে পৌঁছার পর পুরো অঞ্চলে যত পাথরের উৎসস্থল আছে সেগুলো আবিষ্কার করতে এক শতাব্দী লেগেছে, তারপর সেখানকার সব মোয়া-কে (পৃথিবীর সবচেয়ে বন্ধুর অঞ্চলে বসবাসকারী মোয়া প্রজাতির শেষ প্রাণীগুলোকে) মেরে ফেলতে আরও কয়েক শতাব্দী সময় লেগেছে; এরপর মাত্র কয়েক শতাব্দী লেগেছে উপকূলে বসবাসকারী শিকারী-সংগ্রাহক সমাজ থেকে কৃষিকাজের মাধ্যমে খাদ্য সঞ্চয়ী সমাজে উন্নীত হতে।
এসব বোঝার পর আমাদের এই জীবাশ্মবিদ হয়ত সিদ্ধান্তে পৌঁছুবেন যে, আফ্রিকানরা কয়েক মিলিয়ন বছরের যে হেড স্টার্ট নিয়েছিলো, আমেরিকানরা মাত্র এক হাজার বছরের মধ্যেই সে পরিমাণ উন্নতি করে ফেলেছিলো। কারণ আদি আমেরিকানরা আফ্রিকানদের সব প্রযুক্তি নিয়েই আমেরিকায় এসেছিলো। এরপর হয়তো আমেরিকার বিশাল এলাকা (আফ্রিকার তুলনায় শতকরা ৫০ ভাগ বেশী) এবং সেখানকার বিপুল বৈচিত্র্যময় পরিবেশ আদি আমেরিকানদেরকে আফ্রিকানদের তুলনায় বেশী সুবিধা করে দিয়েছিলো।
জীবাশ্মবিদ এরপর হয়তো ইউরেশিয়ার দিকে ফিরে তাকাবেন এবং অনেকট এরকম কারণ দিয়ে হেড স্টার্টের বিষয়টা ব্যাখ্যা করবেন: ইউরেশিয়া পৃথিবীর সবচেয়ে বড় মহাদেশ। আফ্রিকার পরেই এই মহাদেশে মানুষ সবচেয়ে বেশী সময় ধরে বাস করছিলো। প্রায় এক মিলিয়ন বছর পূর্বে ইউরেশিয়ায় মানুষ উপনিবেশ স্থাপন করে। এর আগে আফ্রিকায় যারা বাস করছিলো তাদেরকে গুরুত্বের সাথে বিচার না করলেও চলে। কারণ সেই প্রাক-মানবদের মস্তিষ্ক ছিল অতি আদিম প্রকৃতির, উন্নতির স্কেলে তারা পাত্তা পায় না। জীবাশ্মবিদ হয়ত এরপর আপার প্যালিওলিথিক যুগে অর্থাৎ ২০,০০০ বছর পূর্ব থেকে ১২,০০০ বছর পূর্বের মধ্যে দক্ষিণ-পশ্চিম ইউরোপের দিকে নজর দেবেন। এ সময়ের মধ্যে দক্ষিণ-পশ্চিম ইউরোপের বিভিন্ন অঞ্চলের মানুষেরা বিখ্যাত সব শিল্পকর্ম শুরু করে, পাশাপাশি আরও উন্নত পাথরের হাতিয়ার নির্মাণ শুরু করে। এসব দেখে টাইম ট্রাভেলার জীবাশ্মবিদ মনে করতেই পারেন, ইউরোপীয়রা তখনই আফ্রিকানদের থেকে একটা হেড স্টার্ট নিতে শুরু করেছে।
সবশেষে এই জীবাশ্মবিদ হয়তো অস্ট্রেলিয়া ও নিউ গিনির দিকে নজর দেবেন। এর আয়তন খুব কম, প্রকৃতপক্ষে এটা পৃথিবীর সবচেয়ে ছোট মহাদেশ। বিজ্ঞানীরা লক্ষ্য করে থাকবেন যে, এখানে খুব কম মানুষই বাস করতে পারে, এটা অন্যান্য মহাদেশগুলো থেকে বিচ্ছিন্ন এবং এর স্বল্প আয়তনের অনেকটাই মরুভূমিতে ঢাকা। এটাও খেয়াল করে থাকবেন যে আফ্রিকা ও ইউরেশিয়ার পরেই মানুষ এই মহাদেশে পা রেখেছে। এই সবকিছু বিবেচনা করে হয়তো জীবাশ্মবিদ অস্ট্রেলিয়া ও নিউ গিনির ধীর অগ্রগতির একটা ব্যাখ্যা খুঁজে বের করতে পারবেন।
কিন্তু আমাদের এটা ভুলে গেলে চলবে না যে, অস্ট্রেলিয়া ও নিউ গিনির অধিবাসীরাই প্রথম নৌচালনা আয়ত্ত করেছিলো। ইউরোপে ক্রো-ম্যাগননরা যে সময়ে গুহাচিত্র অংকন শুরু করেছিলো এখানকার মানুষেরাও প্রায় একই সময়ে গুহাচিত্র অংকন শুরু করেছিলো। জোনাথন কিংডম ও টিম ফ্ল্যানারি বলেছেন, এশিয়ার মূল ভূমি সংলগ্ন দ্বীপগুলো থেকে নৌ পথে অস্ট্রেলিয়া ও নিউ গিনিতে গিয়ে উপনিবেশ স্থাপনের আগেই সেই মানুষেরা নতুন পরিবেশে দ্রুত অভিযোজন করতে পারতো। কারণ অস্ট্রেলিয়া ও নিউ গিনিতে যাওয়ার আগেই তাদেরকে মধ্য ইন্দোনেশিয়ার বিচিত্র পরিবেশের সাথে খাপ খাইয়ে নিতে হয়েছিলো। আর ইন্দোনেশিয়ার এই উপকূলবর্তী অঞ্চলে পৃথিবীর অন্যতম উৎকৃষ্ট সামুদ্রিক সম্পদ ছিল, ছিল প্রবাল প্রাচীর আর বিশাল বিশাল সব ম্যানগ্রোভ বন। এই সবকিছুর সাথেই তারা পরিচিত হয়ে উঠেছিল। উপনিবেশ স্থাপনকারীরা ইন্দোনেশিয়ার এক দ্বীপ থেকে যাত্রা শুরু করে মাঝের প্রণালীটা পেরিয়ে পরের দ্বীপে পৌঁছুতো। সেই দ্বীপের পরিবেশের সাথে মানিয়ে নেয়ার পর আবার যাত্রা শুরু হতো। এভাবেই তারা বিস্তৃত হচ্ছিল। এই সময়টাকে তাই জনসংখ্যা বিস্ফোরণের ইতিহাসে একটা স্বর্ণযুগ হিসেবে আখ্যায়িত করা যায়। এমনও হতে পারে যে, সে সময়কার ঔপনিবেশিক চক্র, অভিযোজন এবং জনসংখ্যা বিস্ফোরণের কারণেই গ্রেট লিপ ফরওয়ার্ডের সূচনা ঘটেছিলো এবং এখান থেকেই তা ইউরেশিয়া ও আফ্রিকায় বিস্তৃত হয়েছিল। অর্থাৎ এই নবযুগের পত্তন ইন্দোনেশিয়াতেও ঘটে থাকতে পারে। এটা সত্যি হলে কিন্তু অস্ট্রেলিয়া ও নিউ গিনির মানুষেরাও একটা বিরাট হেড স্টার্ট দিতে পেরেছিল। গ্রেট লিপ ফরওয়ার্ডের অনেক পরেও এই হেড স্টার্ট সেখানকার মানুষের অগ্রগতি ত্বরান্বিত করে যাওয়ার কথা।
তাই কোন পর্যবেক্ষককে যদি আমরা টাইম মেশিনে করে ১১,০০০ খ্রিস্টপূর্বাব্দে পাঠিয়ে দেই, তাহলে সে সময়ের পরিস্থিতি বিচার করে কোন মহাদেশের মানুষ ভবিষ্যতে উন্নতি করবে তা সে সঠিক করে বলতে পারতো না। এর চেয়ে বরং কোন নির্দিষ্ট মহাদেশে মানব সমাজের অগ্রগতি নিবিঢ়ভাবে পর্যবেক্ষণ করতে পারতো। এখনকার জ্ঞানের উপর ভিত্তি করে আমরা বুঝতেই পারছি ইউরেশিয়া উন্নতি করেছে। কিন্তু তাদের এই দ্রুত উন্নতির কারণ ১১,০০০ খ্রিস্টপূর্বাব্দে যাওয়া জীবাশ্মবিদ যতটা সরল বলে মনে করছেন মোটেই ততটা সরল না। এই বইয়ের বাকি অংশে সেই আসল কারণগুলোই খুঁজে বের করার চেষ্টা করা হয়েছে।
*****
আগের পর্বগুলো: ১ম, ২য়, ৩য়, ৪র্থ, ৫ম
 

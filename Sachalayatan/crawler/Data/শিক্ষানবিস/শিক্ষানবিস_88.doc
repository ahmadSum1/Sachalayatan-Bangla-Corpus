গোল্লায় যাচ্ছে 'বিটিটিবি'



লেখার শিরোনামটাই বোধহয় ভুল হয়ে গেলো। কারণ বিটিটিবি (বাংলাদেশ টেলিফোন অ্যান্ড টেলিগ্রাফ বোর্ড) আর নেই। এর নাম পরিবর্তন করে রাখা হয়েছে 'বিটিসিএল' (বাংলাদেশ টেলিকমিউনিকেশন্স কোম্পানি লিমিটেড)। বেসরকারীকরণের প্রথম ধাপ। উন্নত দেশের অনুকরণে এবং সেই দেশ থেকে উড়ে এসে জুড়ে বসা বহুজাতিক কোম্পানির প্ররোচনায় একে একে বাংলাদেশের সবকিছু বেসরকারী খাতে চলে যাচ্ছে। এসেছে প্রাইভেটাইজেশনের জোয়াড়।
হে সরকার, তোমাদের দুর্নীতিবাজ বলেছি বলে কি সবকিছুর উপর থেকে দাবী সরিয়ে নিচ্ছো, নাকি রেগে গিয়ে দুর্নীতি কাকে বলে দেখিয়ে দিচ্ছো? তোমার বিধি বোঝার ক্ষমতা তো আমাদের মতো ছাপোষা মানুষের নেই।
গতকাল থেকে আমাদের ইন্ডাস্ট্রিয়াল ট্রেনিং শুরু হয়েছে। প্রথম সপ্তাহ টিঅ্যান্ডটি-তে। আজকের ভেন্যু ছিলো এই বিটিসিএল। আমাদের ক্লাস নিলেন বিটিটিবি থেকে বিটিসিএল হওয়ার ঘটনায় মর্মাহত ও ত্যক্ত-বিরক্ত এক সরকারী প্রকৌশলী। তার কথাগুলো খুব ভালো লেগেছে। মাত্র আধা ঘণ্টার মধ্যে আদ্যিকালের অপারেটরভিত্তিক সুইচিং সিস্টেম থেকে শুরু করে স্ট্রোগারের রোটারি ডায়াল হয়ে আধুনিক ডিটিএমএফ (আজকালকার ফোনের নাম্বারিং যা দিয়ে করা হয়) পর্যন্ত বুঝিয়ে দিলেন। এরপরে হাতে-কলমে সবকিছু দেখালেন। এরপর শুরু হলো ব্যবসার কথা। বাংলাদেশে টেলিকম ব্যবসা কোন দিকে যাচ্ছে, এই নতুন পরিস্থিতিতে দেশীয় টেলিকম বাজারের অবস্থা কি হবে, বিটিসিএল এর পরিণতি কি হবে সবকিছু বুঝিয়ে দিলেন। তার এই কথাটুকু থেকেই আমি অনুপ্রাণিত। এটাকে পুঁজি করেই লিখছি। অবশ্য নেট থেকেও কিছু তথ্য নিয়ে নিয়েছি। এই প্রকৌশলীর ব্যবসায়িক আলোচনার বিষয় ছিল বাংলাদেশ সরকারের ILDTS (International Long Distance Telecommunication Services)-২০০৭ অনুমোদন।
আইএলডিটিএস-এর কথা আমরা কেউই জানি না। কিন্তু ভিওআইপি-র কথা কমবেশী সবাই জানি। কারণ, পত্র-পত্রিকায় এই নামটাই এসেছে। ফলাও করে প্রচার করা হয়েছে ভিওআইপি-র বেসরকারীকরণের লাভের কথা। জানানো হয়েছে, বেসরকারী টেলিকম কোম্পানিগুলোকে ভিওআইপি ব্যবহারের সুবিধা দিয়ে বাংলাদেশ সরকার কি যুগান্তকারী সিদ্ধান্তটাই না নিয়েছে। এমনকি নেটে সার্চ দিলেও এর প্রশংসাসূচক লেখাগুলো নজরে পড়ে। ভিওআইপি-র এই বেসরকারীকরণ কিন্তু আইএলডিটিএস-২০০৭ অনুমোদনের মাধ্যমেই হয়েছে। এর জন্য আমাদের প্রথমেই জেনে নেয়া দরকার আইএলডিটিএস-২০০৭ এবং ভিওআইপি কি জিনিস। তার পর সম্পর্ক ও পরিণতির কথায় আসা যাবে।
আইএলডিটিএস একটা পলিসিমাত্র। এতে বলা হয়েছে, বিশাল-দূরত্বের (দেশ থেকে বিদেশে বা বিদেশ থেকে দেশে) কলগুলোর খরচ কমানোর জন্য এতোদিন বাংলাদেশ সরকার যে পদ্ধতিগুলো ব্যবহার করে এসেছে তার দুই তৃতীয়াংশ এবার বেসরকারী কোম্পানিগুলোর হাতে ছেড়ে দিতে হবে। এরকমই একটি পদ্ধতির নাম ভিওআইপি (VoIP) যার পূর্ণরূপ "ভয়েস-ওভার ইন্টারনেট প্রোটোকল"। এবার এই ভিওআইপি-র কথায় আসা যাক।
ইতোমধ্যেই বলে ফেলেছি ভিওআইপি-র মাধ্যমে বিশাল-দূরত্বের কলগুলোর খরচ কমানো যায়। কিন্তু কিভাবে?
প্রক্রিয়াটা বেশ সোজা। এটা বোঝার জন্য প্রথমে বুঝতে হবে বিদেশী কলের খরচটা কোথায় হচ্ছে। খরচ হচ্ছে সার্কিট সুইচ্‌ড সিস্টেমের কারণে। অর্থাৎ এতোদিন এক লোকের সাথে আরেক লোকের কথা বলিয়ে দেয়ার জন্য দুজনের ল্যান্ডসেটের মধ্যে এক জোড়া তার সরাসরি কানেক্ট করতে হতো। তা সে দেশেই হোক বা বিদেশেই হোক। লোকাল টেলিফোন ব্যবস্থায় অবশ্য এর কোন বিকল্প নেই। কিন্তু বিদেশে বিকল্প না থাকলে কতো খরচ হবে একবার ভেবে দেখুন। তার দিয়ে সংযুক্ত করার পাশাপাশি আমি যে দেশের লাইন ব্যবহার করছি সে দেশকে ট্যাক্স দিতে হতো। এই ধরুন, আপনি মধ্যপ্রাচ্যে কল করতে চাচ্ছেন। আপনাকে ভারত, পাকিস্তান, ইরানের লাইন ব্যবহার করে তবেই মধ্যপ্রাচ্যে পৌঁছুতে হতো। এর ফলে এই প্রতিটা দেশকে লাইন ব্যবহারের অনুপাতে ট্যাক্স দিতে হতো। এখানেই বিপুল খরচ হতো।
কিন্তু ভিওআইপি এক নতুন ব্যবস্থা নিয়ে এলো যার নাম প্যাকেট-সুইচ্‌ড। এখানে কোন টেলিফোনের তার লাগে না। লোকাল কথাবার্তার জন্য আপনি তারই ব্যবহার করবেন, কিন্তু বিদেশে কথা পাঠানোর জন্য আর এই তার লাগবে না। এটা হবে উন্মুক্ত ইন্টারনেটের মাধ্যমে। এজন্যই নাম হয়েছে ভয়েস-ওভার ইন্টারনেট প্রোটোকল। ব্যাপারটা এরকম:
বিদেশী কলগুলো সব দেশে রাখা আইটিএক্স-এ জড়ো হবে। আইটিএক্স মানে ধরে নেন একটা যন্ত্র যা কোন দেশে কল যাবে তা ঠিক করে। আগে আইটিএক্স থেকে সার্কিট সুইচ্‌ড পদ্ধতির মাধ্যমে বিভিন্ন দেশে কল পাঠানো হতো। যার ফলে অনেক টাকা লাগতো। কিন্তু এখন আইটিএক্স থেকে সরাসরি ইন্টারনেটের মাধ্যমে কথা যায়। ইন্টারনেটে লজিক্যাল প্যাকেটের মাধ্যমে ডিজিটাল উপাত্তগুলো চলাচল করে। যার ফলে মাঝের এই ট্যাক্সের খরচটা থাকে না। এভাবেই ভিওআইপি বাজিমাত করে।
এতোদিন ধরে বাংলাদেশ সরকার ভিওআইপি নিজের হাতে রেখে দিয়েছিলো। অর্থাৎ বিটিটিবি ছাড়া আর কেউ এটা ব্যবহার করতে পারতো না। কিন্তু ২০০৭ সালে আইএলডিটিএস অনুমোদনের মাধ্যমে দেশের বেসরকারী টেলিকম কোম্পানিগুলোকে ভিওআইপি-র দুই তৃতীয়াংশ রিসোর্স ব্যবহারের অনুমতি দেয়া হয়। এর মাধ্যমে বাংলাদেশ সরকার দেশে-বিদেশে বিপুল প্রশংসিত হয়। দেশের বহুজাতিক টেলিকম কোম্পানিগুলো খুব খুশী হয়। ভিওআইপি-র পক্ষে এরকম যুক্তি দেখানো হয়:
- বিশ্বের অন্যান্য দেশের সাথে তাল মিলিয়ে বাংলাদেশ একটা যুগান্তকারী পদক্ষেপ নিয়েছে।
- এর আগে বেসরকারী কোম্পানিগুলো চুরি করে ভিওআইপি ব্যবহার করতো। ফলে সরকার ভিওআইপি-র ট্যাক্সটাও পেতো না। এখন আর চুরি হবে না। ফলে সরকার পুরো রাজস্বটা পকেটে পুরতে পারবে।
এর আগে আসলেই চুরি হতো। এজন্যই আমরা বিদেশ থেকে কল আসলে অনেক সময় উল্টাপাল্টা মোবাইল নাম্বার দেখতাম। বোঝা যেতো, কোন একটা মোবাইল কোম্পানির মাধ্যমে কলগুলো আসছে। এবার আসলেই আর চুরি হবে না। সবাই এর ভালো দিকগুলো নিয়ে মেতে আছে। কিন্তু এর মাধ্যমে দেশীয় প্রতিষ্ঠান বিটিটিবি-র যে কত বড় ক্ষতি হয়ে গেলো এবং সার্বিকভাবে সাধারণ মানুষের যে কত বড় ক্ষতি হলো তা কেউ দেখলো না। আজ ইন্ডাস্ট্রিয়াল ট্রেনিং এ আমরা সে কথাগুলোই শুনলাম। আসুন পরিসংখ্যানের মাধ্যমে তা দেখে নেয়া যাক:
ঢাকার মগবাজার আর মহাখালীতে অবস্থিত বিটিটিবি-র অফিসে আইটিএক্স আছে। অর্থাৎ এখান থেকে বিভিন্ন দেশে কল যায়। এজন্যই এ স্থানগুলোতে সর্বোচ্চ নিরাপত্তা ব্যবস্থা রাখা হয়। এর নিরাপত্তার মাত্রা 1a, অর্থাৎ এর উপরে আর কিছু নেই। প্রধানমন্ত্রীর কার্যালয়ের নিরাপত্তা মাত্রাও 1a। এতো নিরাপত্তা কিন্তু এ কারণে নয় যে, কেউ বিটিটিবি-তে আগুন জালিয়ে দেবে বা বোমা ফাটিয়ে দেবে। এতো নিরাপত্তার কারণ টাকা। টেলিকম সেক্টর থেকে আসা মোট রাজস্বের শতকরা ৮০ ভাগই আসে এই আইটিএক্স দুটি থেকে। আনুমানিক হিসাবটা এরকম:
গত বছরও লোকাল আর বিদেশী কল মিলে বিটিটিবি-র মোট আয় হয়েছে ১৮০০ কোটি টাকা। ব্যয় ২০০ কোটি টাকা বাদ দিলে লাভ দাড়ায় ১৬০০ কোটি টাকা। এর মধ্যে ১২০০ কোটি টাকা এসেছে বিদেশী কল থেকে আর ৪০০ কোটি টাকা লোকাল কল থেকে।
আইএলডিটিএস অনুমোদনের মাধ্যমে কল সুবিধার দুই তৃতীয়াংশ দিয়ে দিতে হবে বিদেশী কোম্পানিগুলোকে। তার মানে সবকিছু এক তৃতীয়াংশ হয়ে যাবে।
বিদেশী কল থেকে মোট লাভ হবে ৪০০ কোটি টাকা
লোকাল কল থেকে মোট লাভ হবে প্রায় অর্ধেক অর্থাৎ ২০০ কোটি টাকা
মোট লাভ দাড়াচ্ছে ৬০০ কোটি টাকা।
এর মধ্যেও প্যাঁচ আছে। বিটিটিবি-র নীতিমালা তৈরীর জন্য অনেক আগেই বিটিআরসি (বাংলাদেশ টেলিকমিউনিকেশন্স রেগুলেটরি কমিশন) নামে একটা সংস্থা করা হয়েছিলো। এবার রাজা হয়েছে এই বিটিআরসি। তারাই আইএলডিটিএস অনুমোদনের হর্তাকর্তা সেজেছে। তারা বিটিসিএল-কে বলছে, তোমরা সরকারকে টাকা দেও এটা আমাদের পছন্দ না। তারচেয়ে তোমরা আমাদের দাও, আমরা সরকারের হাতে পৌঁছে দেবো। হাত ঘুরতে গিয়ে কিছুটা দুর্নীতিও হয়ে যাবে। আমি বলছি না বিটিটিবি-তে দুর্নীতি হয় না। কিন্তু দুই হাত ঘোরানোর অর্থই হচ্ছে দুর্নীতিটা বেড়ে যাওয়া।
বিটিটিব-র মোট লাভের ৫৫% বিটিআরসি-কে দিয়ে দিতে হবে। বিটিআরসি তা দিয়ে নিজেদের নীতিমালা প্রণয়নের কাজ করবে আর সরকারকে রাজস্ব দেবে, কিছু কেটে। তার মানে,
বিটিটিবি-র মোট লাভ দাড়াচ্ছে, ৩০০ কোটি টাকা।
এই প্রকৌশলী আমাদের বললেন, ৩০০ কোটি টাকা লাভের প্রতিষ্ঠান থাকবে না। মাত্র ২ বছরের মধ্যে যে প্রতিষ্ঠানের লাভ ১৬০০ কোটি টাকা থেকে কমে ৩০০ কোটি টাকায় পৌঁছায় তার ভবিষ্যৎ অন্ধকার।
এবার ভিওআইপি-র তথাকথিত লাভটা নিয়েও আমরা কথা বলতে পারি। প্রথমেই বলেছিলাম, ভিওআইপি-র ব্যবহার সিদ্ধ হওয়ায় সরকার বেসরকারী কোম্পানিগুলো থেকে আগের চেয়ে বেশী ট্যাক্স পাবে। কিন্তু বিটিটিবি যে লাভটা করতো তার পুরোটাই তো সরকার পেতো, রাজস্বটা না। এবার সেই লভ্যাংশের রাজস্বটাই শুধু পাবে।
আধুনিক যুগে বদ্ধ ভিওআইপি-র কথা কেউ ভাবতে পারে না। বিশ্বের অনেক দেশেই এটা উন্মুক্ত। কিন্তু বাংলাদেশে কি এর মাধ্যমে কোন সুফল আসবে। আমার মনে হয় না। কারণ, এর আগে টেলিকম সেক্টরে বিদেশী কোম্পানিগুলোর সাথে প্রতিযোগিতা করার জন্য বিটিটিবি ছিল, এখন সেটাও থাকছে না। লাগামছাড়া হয়ে যাচ্ছে দেশের টেলিকম সেক্টর। টিঅ্যান্ডটি-র এই সরকারী কর্মকর্তা আশঙ্কা প্রকাশ করলেন, আর দুই-তিন বছরের মধ্যে দেশের কলরেট আবার বেড়ে যাবে। কারণ বিদেশী কোম্পানির সাথে প্রতিযোগিতা করার কেউ থাকবে না। সবাই একসাথে কল রেট বাড়িয়ে দিলে কারোই কিছু করার থাকবে না। ভবিষ্যৎ অন্ধকার।
এমন ঘোর সংকটময় পরিস্থিতিতে আবার বিটিটিবি-র বেসরকারীকরণ কি ভেবে করা হচ্ছে তা বুঝতে পারছি না। মনে হচ্ছে কোন গহীন ঘড়যন্ত্র। ইতোমধ্যে বিটিটিবি নাম পাল্টিয়ে বিটিসিএল করা হয়েছে। এ বছরের ১লা জুলাই থেকে বিটিসিএল কার্যকর হয়েছে। ১৫,০০০ কোটি টাকা দাম হাকা হয়েছে। অচিরেই শেয়ার ছাড়া শুরু হবে। সবকিছু কেমন ঘোলাটে লাগছে। সরকার কি বিটিটিবি-র সংকট মোকাবেলার দায়িত্বও এড়িয়ে যেতে চাচ্ছে? কোন প্রাইভেট কোম্পানির হাতে সব ছেড়ে দিয়ে শান্তিতে ঘুমাতে চাচ্ছে। এর জন্যই কি সংবিধান লংঘন করে বিটিটিবি-র সরকারী কর্মকর্তাদের বাধ্যতামূলক শ্রমে টেনে আনছে?
ইঞ্জিনিয়ার সাহেবের কথা শুনে বেশ খারাপও লাগলো। বললেন তাদের মত বিসিএস অফিসাররা এখন ভাসমান অবস্থায় আছেন। দুই বছর তাদের ভাসমান থাকতেই হবে। তাদেরকে কাজ করতে বাধ্য করা হচ্ছে। বলা হয়েছে, দুই বছরের মধ্যে তাদেরকে অন্য কোন সরকারী অফিসে বদলীর সুযোগ দেয়া হবে। ততদিন সবকিছু অনিশ্চিত।
এমনিতেই সরকারী চাকুরিজীবীদের স্বচ্ছল জীবন-যাপন করা হয়ে উঠে না। তার উপর একে একে সব গোল্লায় যাচ্ছে। আর কতদিন বাংলাদেশে এসব অরাজকতা চলবে? আর কতদিনে রাজনৈতিক স্থিতিশীলতা আসবে? কতদিন পর বাংলাদেশের সামরিক পোশাক পরা শাসকেরা ব্যারাকে ফিরে যাবে? সে সুসময় কি দেখে যেতে পারবো না?


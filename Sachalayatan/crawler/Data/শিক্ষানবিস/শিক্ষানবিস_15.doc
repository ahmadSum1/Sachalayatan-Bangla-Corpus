সূর্যগ্রহণ: ২২ জুলাই ২০০৯



আজ থেকে চল্লিশ লক্ষ বছর আগে আমাদের পূর্বপুরুষ অস্ট্রালোপিথেকাস অ্যাফারেনসিসরা সূর্যগ্রহণ দেখে অন্য সব পশুপাখির মত ছুটাছুটি শুরু করতো। আজকের বিবর্তিত দিনের ঘটনা সেরকম হবে না। আজ সকালে নীড় থেকে খাবারের সন্ধানে বের হওয়া পাখিগুলো খাবার পেতে না পেতেই আবার নীড়ে ফিরতে বাধ্য হবে। সংশয়ী পাখিরা হয়ত এই আকস্মিক অপচ্ছায়া দেখে সিদ্ধান্তহীনতায় ভুগবে, ছুটোছুটি করতে থাকবে। কিন্তু আমরা স...আজ থেকে চল্লিশ লক্ষ বছর আগে আমাদের পূর্বপুরুষ অস্ট্রালোপিথেকাস অ্যাফারেনসিসরা সূর্যগ্রহণ দেখে অন্য সব পশুপাখির মত ছুটাছুটি শুরু করতো। আজকের বিবর্তিত দিনের ঘটনা সেরকম হবে না। আজ সকালে নীড় থেকে খাবারের সন্ধানে বের হওয়া পাখিগুলো খাবার পেতে না পেতেই আবার নীড়ে ফিরতে বাধ্য হবে। সংশয়ী পাখিরা হয়ত এই আকস্মিক অপচ্ছায়া দেখে সিদ্ধান্তহীনতায় ভুগবে, ছুটোছুটি করতে থাকবে। কিন্তু আমরা সারা রাত জেগে অপেক্ষা করবো সেই আকস্মিক অপচ্ছায়ারই জন্য। এটাই তো বিবর্তন, এটাই তো বিকাশ। বিবর্তনের প্রভাব বুঝতে হলে আজ সকালের দিশেহারা পাখিদের সাথে কিছুক্ষণ কাটিয়ে দেয়াই কি যথেষ্ট নয়?
কাউন্ট ডাউন শুরু হয়ে গেছে। একটু পরেই শুরু হতে যাচ্ছে একবিংশ শতাব্দীর দীর্ঘতম পূর্ণগ্রাস সূর্যগ্রহণ। বাংলাদেশ মান সময় বুধবার (২২শে জুলাই, ২০০৯) সকাল ০৬ টা ৫৮ মিনিট ১৮ সেকেন্ডে গ্রহণ শুরু হয়ে দুপুর ১২টা ১২ মিনিট ২৪ সেকেন্ডে শেষ হবে। পূর্ণগ্রাস গ্রহণের স্থায়িত্ব হবে প্রায় ৬ মিনিট ৪৪ সেকেন্ড। তবে আমাদের দেশ থেকে এত সময় ধরে গ্রহণ দেখা যাবে না। জাপানের ইয়ো জিমা দ্বীপের আশেপাশে থাকলে পুরো সৌন্দর্য্যটা উপভোগ করা যেতো। আমাদের দেশের ক্ষেত্রে হিসাবটা এরকম:
পঞ্চগড় এবং ঠাকুরগাঁও থেকে পুরো ১০০% গ্রহণ দেখা যাবে। সকাল ৬টা ৫৫ মিনিট হতে সকাল ০৭টার মধ্যে বাংলাদেশে গ্রহণ শুরু হবে। সকাল ৯টা হতে ৯টা ৫মিনিটের মধ্যে বাংলাদেশে গ্রহণ শেষ হবে। আর পূর্ণ গ্রহণের স্থায়িত্বকাল হবে প্রায় ৩ মিনিট ৪৮ সেকেন্ড।
গ্রহণ যেন পঞ্চগড়ের জন্য বর নিয়ে এসেছে। দেশ-বিদেশের অনেক জ্যোতির্বিজ্ঞানী এবং সাধারণ মানুষের আগ্রহের কেন্দ্র হয়ে উঠেছে পঞ্চগড়। প্রথম আলো এবং বিডিনিউজ এর খবর থেকে জানলাম, দর্শনার্থী ও পর্যবেক্ষকদের ভীড়ে গমগম করছে পঞ্চগড়। অ্যাস্ট্রোনমিক্যাল এসোসিয়েশন, সোসাইটি, অনুসন্ধিৎসু চক্র সবাই উঠেপড়ে লেগেছে এই ঐতিহাসিক মূহূর্তটি পর্যবেক্ষণের ফ্রেমে বন্দী করে রাখতে।
গ্রহণ এসেছে উৎসব হয়ে। এই উৎসব সভ্যতার ইতিহাসের প্রথম দিকেও ছিল। কল্পবিজ্ঞানের যাত্রাও শুরু হয়েছিল এই গ্রহণের মধ্য দিয়ে। ইয়োহানেস কেপলার "সোমনিয়াম" এ লিখেছিলেন, ডাইনি বুড়ির সহায়তায় গ্রহণের সময় চাঁদের ছায়া বেয়ে চাঁদে পৌঁছে গেছে এক জ্যোতির্বিজ্ঞানের ছাত্র। রূপকথা, পুরাণ আর কুসংস্কারেরও শেষ নেই গ্রহণ নিয়ে। একসময় ঠিকমতো সূর্যগ্রহণের ভবিষ্যৎবাণী করতে না পারায় জীবনও দিতে হয়েছে অনেক জ্যোতিষীকে। কিন্তু বর্তমানে সবকিছু ছাপিয়ে উঠেছে উৎসব এবং গ্রহণের বৈজ্ঞানিক গুরুত্ব।
গুরুত্বটা সবচেয়ে ভাল বোঝা যায় আইনস্টাইনের "সাধারণ আপেক্ষিকতা" প্রমাণের মধ্য দিয়ে। ১৯২১ সালে ইংল্যান্ডের আর্থার এডিংটন আইনস্টাইনের সাধারণ আপেক্ষিকতা প্রমাণ করেছিলেন, এক সূর্যগ্রহণের সময়। বিশাল রাষ্ট্রীয় ফান্ডিং নিয়ে পূর্ব আফ্রিকায় গিয়েছিলেন এডিংটন, কেবল সূর্যগ্রহণের সময় একরাশ তারার ছবি তোলার জন্য। সেই ছবিই বদলে দিয়েছিল পৃথিবীর চেহারা, আমাদেরকে বুঝতে শিখিয়েছিল যে, পৃথিবীতে বাস করা এত সোজা না। বাস করতে হলে আরেকটু ভাবতে হবে। বর্তমানেও এরকম গ্রহণকালীন গবেষণার ধারা চালু আছে। নেট ঘেটে দেখলাম এবারের সূর্যগ্রহণের প্রধান আকর্ষণ "মহাকর্ষের তারতম্য" নিয়ে একটি গবেষণা। চৈনিক বিজ্ঞানীরা এবারের গ্রহণের সময় মেপে দেখবেন, সূর্যগ্রহণের প্রভাবে সৌর মহাকর্ষের কতটা তারতম্য ঘটে। এটা নাকি বিপ্লবও ঘটিয়ে ফেলতে পারে।
আমরাও না হয় অপেক্ষা করি চমৎকার কিছু ফলাফলের আর সাক্ষী হয়ে থাকি একটি ঐতিহাসিক মুহূর্তের...

আমরা গ্রহণ দেখছি হলের একেবারে শেষ মাথায় জড়ো হয়ে। পাঁচ তলা থেকে বেশ ভালই দেখা যাচ্ছে। নিচের দিকে মেঘ ছিল। কিন্তু সূর্য একটু উপরে উঠে আসার পরই মেঘের জ্বালাতন থেকে মুক্তি পাওয়া গেছে। তারপরও মাঝেমধ্যে মেঘ জ্বালাতন করবে, সন্দেহ নেই। ঢাকার সবার জন্যই বোধহয় ব্যাপারটা সত্য। তবে ঘন মেঘ না থাকায় ঢাকাবাসীরাও সূর্যগ্রহণ উপভোগ করতে পারবেন, ৯৩%। হ্যা, ঢাকা থেকে পূর্ণগ্রাস দেখা যাবে না, দেখা যাবে ৯৩%।
আমি গতকালই ওয়েল্ডিং গ্লাস কিনে নিয়েছিলাম। এটা খুব ভাল কাজে দেয়। তবে গ্লাসের ভেতর দিয়েও একটানা তিন সেকেন্ডের বেশি তাকিয়ে থাকা উচিত না। যতবার ইচ্ছা তাকানো যাবে, তবে একটানা ৩ সেকেন্ডের বেশি না। এক্স-রে শিট বা সানগ্লাস দিয়ে তাকানো ক্ষতিকর। এগুলো ব্যবহার না করার পরামর্শ রইল।

গ্রহণ শুরু হয়ে গেছে। উপর থেকে আস্তে আস্তে সূর্য ঢেকে যাচ্ছে। চাঁদ তার ছায়া বিস্তার করতে শুরু করেছে পৃথিবীর উপর।
০৮:৩১ - ঢাকা থেকে ৯৩% গ্রহণ দেখে খুব একটা আশ মেটেনি। আমি মূলত পঞ্চগড়ে তোলা ছবি ও পর্যবেক্ষণ এবং আন্তর্জাতিক জ্যোতির্বিজ্ঞানী মহলে হওয়া পর্যবেক্ষণের ফলাফল পাওয়ার অপেক্ষায় আছি।


ছবিতে এবারের সূর্যগ্রহণের গতিপথ দেখা যাচ্ছে। নিল বর্ডার দিয়ে ঘেরা ধূসর অংশটাই সূর্যগ্রহণের গতিপথ। অর্থাৎ এসব স্থান থেকে পূর্ণগ্রাস দেখা গেছে। বাংলাদেশের পঞ্চগড় এবং ঠাকুরগাওয়ের উপর দিয়ে রেখাটি গেছে। এছাড়া ভারত, নেপাল, ভুটান, চীন, জাপানের উপর দিয়ে গেছে। এসব স্থান থেকেই কেবল পূর্ণগ্রাস দেখা গেছে। রেখার যত উপরে বা যত নিচে যাওয়া যাবে ততই কম দেখা যাবে। যেমন ঢাকায় ৯৩%, চট্টগ্রামে ৮৭% দেখা গেছে।
- বাংলাদেশ থেকে এমন পূর্ণগ্রাস সূর্যগ্রহণ আবার দেখা যাবে ১০৫ বছর পর ২১১৪ সালের ২রা জুন।
- এছাড়া এটি পুরো পৃথিবীতেই একবিংশ শতাব্দীর দীর্ঘতম সূর্যগ্রহণ।


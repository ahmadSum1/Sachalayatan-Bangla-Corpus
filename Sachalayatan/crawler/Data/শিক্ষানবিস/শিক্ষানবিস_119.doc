আর্থার সি ক্লার্কের ভবিষ্যৎবাণী



মূল প্রবন্ধ: একবিংশ শতাব্দীর ভবিষ্যৎবাণী - আর্থার সি ক্লার্ক
"অনেকে অনেক রকম দাবী করলেও ভবিষ্যৎবাণী আসলে কারও পক্ষেই করা সম্ভব না। এবং আমি সবসময়ই পয়গম্বর লেবেলটি এড়িয়ে চলার চেষ্টা করেছি। পয়গম্বরের চেয়ে সুস্পষ্ট ব্যাখ্যাদাতা লেবেলটি আমার অনেক বেশী পছন্দের।"
আমার লেখা নন-ফিকশনগুলোর মাধ্যমে কেবল সম্ভাব্য ভবিষ্যতের রূপরেখা প্রণয়নের চেষ্টা করেছি। তাছাড়া, অদূর ভবিষ্যতে এমন কোন উদ্ভাবনও ঘটে যেতে পারে যাকে এখন সম্পূর্ণ অমূলক মনে হচ্ছে। ভবিষ্যতের কথা বলা তাই সহজ নয় মোটেই।
আগের কোন ভবিষ্যৎবাণী শুনলে কখনও ভীষণ হাস্যকর মনে হতে পারে, আবার কখনও মনে হতে পারে বিস্ময়কর। আইবিএম-এর চেয়ারম্যান ১৯৪৩ সালে বলেছিলেন, "বিশ্ব বাজারে খুব বেশী করে হলে পাঁচটি কম্পিউটারের চাহিদা সৃষ্টি হতে পারে।"
অবশ্য টমাস ওয়াটসনের সমালোচনা করাটা আমার ঠিক হচ্ছে না। কারণ ১৯৭১ সালে প্রকাশিত "ট্রানজিট অফ আর্থ" বইয়ে আমি বলেছিলাম, ১৯৯৪ সালে মানুষ মঙ্গলে অবতরণ করবে। এখন তো মনে হচ্ছে ২০১০ সালেও তা সম্ভব না। আবার ১৯৫১ সালে প্রকাশিত "প্রিলিউড টু স্পেস" বইয়ে বলেছিলাম, ১৯৭৮ সালে মানুষ চাঁদে যাবে। নিল আর্মস্ট্রং আর বাজ অলড্রিন আরও ১০ বছর আগে চাঁদে গিয়ে আমাকে হারিয়ে দিয়েছিলেন।
তারপরও একটি কারণে গর্ব (অবশ্যই বিনয়ের সাথে) না করে পারি না। ১৯৪৫ সালে আমি যেখানে বলেছিলাম ঠিক সেখানেই বর্তমানে কৃত্রিম উপগ্রহগুলো ঘুরছে। অনেকে উপগ্রহের এই কক্ষপথকে "ক্লার্ক অর্বিট" বলেন, "জিওস্ট্যাটিক অর্বিট" বলাটা অপেক্ষাকৃত কঠিন বা এ ধরণের যে কারণেই হোক। আবার ১৯৯০ সালে আমার "দ্য ঘোস্ট ফ্রম দ্য গ্র্যান্ড ব্যাংক্‌স" উপন্যাসের "দ্য সেঞ্চুরি সিনড্রম" অধ্যায়ে মিলেনিয়াম বাগের কথা বলেছিলাম। বর্তমানে বহুল প্রচলিত মিলেনিয়াম বাগের ধারণা প্রযুক্তিগত লেখালেখির বাইরে সাধারণ সাহিত্যে প্রথম সেখানেই প্রকাশিত হয়েছিল। এই বাগের কারণ ও প্রতিকার উভয়টি নিয়েই সেখানে আলোচনা করেছিলাম।
এখানে আমি ঘটনার যে ধারাবাহিকতা বর্ণনা করবো তা নিয়ে আগেই কিছু বলে নেয়া দরকার। এখানে উল্লেখিত ঘটনার পরিকল্পনা ইতোমধ্যে করা হয়ে গেছে এবং সেগুলো যে তারিখে বাস্তবায়িত হবে সে তারিখটিই এখানে উল্লেখ করেছি। আবার বেশ কিছু ঘটনা আছে যেগুলো ঘটবে বলে মনে করছি, কিন্তু আমি কখনই চাই না সেগুলো ঘটুক। বেশ কিছু মজাদার ও অবশ্যম্ভাবী বিপর্যের কথা এড়িয়ে গেছি। কারণ ভবিষ্যৎ কথনটা আশাবাদী হলেই বেশী ভালো লাগে।
২১০০ সালের ৩১শে ডিসেম্বর সবাই মিলিয়ে দেখবেন কি মিললো আর কি মিললো না:
২০০১ - ক্যাসিনি নভো সন্ধানী যান শনি গ্রহের বলয় ও উপগ্রহগুলোতে অভিযান শুরু করে। ১৯৯৭ সালের অক্টোবরে উৎক্ষিপ্ত হয়ে এই যানটি ২০০০ সালের জুলাই মাসে শনি গ্রহে পৌঁছেছিল।
গ্যালিলিও সন্ধানী যান বৃহস্পতি ও তার উপগ্রহগুলোতে জরিপ কাজ চালিয়ে যেতে থাকে। ১৯৮৯ সালের অক্টোবর মাসে এটি পাঠানো হয়েছিল।
ইউরোপার বরফাচ্ছাদিত মহাসাগরগুলোতে প্রাণের বিপুল সম্ভাবনা দেখা দেয়।
২০০২ - নিম্ন তাপমাত্রায় নিউক্লীয় বিক্রিয়া ঘটিয়ে তা থেকে প্রথম বারের মত সম্পূর্ণ পরিচ্ছন্ন ও নিরাপদ বিদ্যুৎ শক্তি উৎপাদন করা হয় এবং সাথে সাথেই তা বাজারে আসে। এর ফলে জীবাশ্ম জ্বালানি যুগের অবসান ঘটে। ফলশ্রুতিতে অর্থনৈতিক ও ভূ-রাজনৈতিক পালাবদলের সূচনা হয়।
২০০৩ - সব মোটর কোম্পানিকে পাঁচ বছরের সময়সীমা বেঁধে দেয়া হয়। এর মধ্যে সব মোটরযানের জ্বালানি পুড়িয়ে শক্তি উৎপাদন ব্যবস্থাকে নতুনটি দিয়ে প্রতিস্থাপন করতে হবে।
নাসার রোবট নভোযান মার্স সার্ভেয়ার উৎক্ষেপণ করা হয়।
২০০৪ - সাধারণ জনগণ কর্তৃক গৃহীত প্রথম মানব ক্লোন উৎপাদন।
২০০৫ - মার্স সার্ভেয়ার মঙ্গল থেকে প্রথম নমুনাটি পৃথিবীর উদ্দেশ্যে উৎক্ষেপণ করে।
২০০৬ - শেষ কয়লা খনিটিও বন্ধ হয়ে যায়।
২০০৭ - হাবল মহাকাশ দুরবিনের উত্তরসূরি হিসেবে নাসার পরবর্তী মাহাকাশ দুরবিন উৎক্ষেপণ করা হয়।
২০০৮ - ২৬শে জুলাই চলচ্চিত্র পরিচালক স্ট্যানলি কুবরিকের (যিনি ২০০১: আ স্পেস অডিসি মুভিটি পরিচালনা করেছেন) ৮০তম জন্মবার্ষিকী উপলক্ষে তাকে লাইফটাইম অ্যাচিভমেন্টের জন্য মরণোত্তর বিশেষ অস্কার প্রদান করা হয়।
২০০৯ - তৃতীয় বিশ্বের একটি শহর নিজ দেশে প্রস্তুতকৃত পারমাণবিক বোমার দুর্ঘটনামূলক বিস্ফোরণে বিধ্বস্ত হয়ে যায়। জাতিসংঘে সংক্ষিপ্ত আলোচনার পর বিশ্বব্যাপী নিউক্লীয় অস্ত্র নিষিদ্ধ ঘোষিত হয়।
২০১০ - মহাকাশ শক্তি সংগ্রহ করার মাধ্যমে প্রথম কোয়ান্টাম জেনারেটর নির্মীত হয়। বহনযোগ্য পর্যায়ে চলে আসায় গৃহস্থালি থেকে শুরু করে সর্বত্র এটি ব্যবহৃত হতে শুরু করে। কয়েক কিলোওয়াট থেকে অসীম পরিমাণ বিদ্যুৎ উৎপাদনে সক্ষম এই জেনারেটর। কেন্দ্রীয় বিদ্যুৎ উৎপাদন স্টেশনগুলো বন্ধ হয়ে যায়; গ্রিড ব্যবস্থা অকার্যকর হয়ে পড়ায় পাইলন যুগের সমাপ্তি ঘটে। ইলেকট্রনিক মনিটরিংয়ের কারণে সাধারণ অর্থে পৃথিবী থেকে পেশাদার ক্রিমিনাল বিলুপ্ত হয়ে যায়।
২০১১ - বৃহত্তম জীব সনাক্ত করা হয়: মারিয়ানা টেঞ্চে পাওয়া এই অক্টোপাসের দৈর্ঘ্য ৭৫ মিটার।
বিস্ময়কর কাকতাল। এ বছরেরই শেষ দিকে রোবোট প্রোব ইউরোপার (শনির উপগ্রহ) পুরু বরফের আস্তর খনন করে নতুন ধরণের বায়োটার সন্ধান পায়। এর আকার হয় মারিয়ানা টেঞ্চের অক্টোপাসের থেকেও বড়।
২০১২ - অ্যারোস্পেস-বিমান চালু হয়।
২০১৩ - বাকিংহাম প্যালেসের বিশেষ উৎকণ্ঠা সত্ত্বেও প্রিন্স হ্যারি রয়েল পরিবারের প্রথম সদস্য হিসেবে মহাকাশে যাওয়ার সৌভাগ্য অর্জন করে।
২০১৪ - হিল্টন অর্বিটার হোটেলের নির্মাণকাজ শুরু হয়। বিশাল আকারের নভোখেয়াযানের যে ট্যাংকগুলোকে আগে পৃথিবীতে ফিরিয়ে আনার কথা উঠেছিল সেগুলো দিয়েই শুরু হয় এ নির্মাণকাজ।
২০১৫ - কোয়ান্টাম জেনারেটরের একটি অবশ্যম্ভাবী উপজাত হল পারমাণবিক স্তরে পদার্থের উপর পূর্ণ নিয়ন্ত্রণ। এর ফলে বাণিজ্যিক ক্ষেত্রে আলকেমির প্রাচীন স্বপ্নের তাৎপর্য বোঝা যায়। এই জেনারেটর জনপ্রিয় হওয়ার কয়েক বছরের মধ্যে তামা ও সীসার দাম স্বর্ণের চেয়ে কয়েক গুণ বেড়ে যায়।
২০১৬ - বর্তমানে অস্তিত্বশীল সব মুদ্রা বিলুপ্ত হয়। মেগাওয়াট-ঘন্টা হয়ে উঠে বিনিময়ের একমাত্র একক।
২০১৭ - ১৬ই ডিসেম্বর আর্থার সি ক্লার্কের ১০০তম জন্মদিনে তিনি হিল্টন অর্বিটারের প্রথম অতিথিদের একজন হিসেবে মহাকাশে যান।
২০১৮ - উত্তর মেরুর হিমমুকুটে (আইসক্যাপ) একটি বড় আকারের উল্কা আঘাত হানে। কোন জীবনহানি না ঘটলেও সৃষ্ট সুনামিতে গ্রিনল্যান্ড ও কানাডার উপকূলরেখা বরাবর বেশ কিছু অঞ্চল ক্ষতিগ্রস্ত হয়। অনেক দিন ধরে আলোচিত "স্পেসগার্ড প্রকল্প" চালু হয়। এর কাজ মহাকাশ থেকে পৃথিবীর দিকে আগত ক্ষতিকর উল্কা, গ্রহাণু বা ধূমকেতুকে কক্ষচ্যুত করে অন্যদিকে পাঠিয়ে দেয়া।
২০২০ - কৃত্রিম বুদ্ধিমত্তা মানুষের সমপর্যায়ে চলে আসে। এখন থেকে পৃথিবীতে দুটি বুদ্ধিমান প্রজাতি বসবাস করছে। জৈব প্রজাতির বিবর্তন অনেক ধীর, কিন্তু অনেক দ্রুত বিবর্তিত হচ্ছে অন্য প্রজাতিটি। কৃত্রিম বুদ্ধিমত্তা দিয়ে নিকটবর্তী তারার উদ্দেশ্যে প্রেরিত হচ্ছে বিভিন্ন মহাকাশ অভিযান।
২০২১ - মানুষ মঙ্গলে অবতরণ করে এবং বেশ কিছু অস্বস্তিকর চমকের সন্ধান পায়।
২০২৩ - কম্পিউটারের মাধ্যমে উৎপাদিত ডিএনএ থেকে ডাউনোসরের প্রতিরূপ ক্লোন করা হয়। ফ্লোরিডাতে "ট্রায়াসিক জু" গড়ে তোলে ডিজনি। প্রথম দিকে কিছু দুর্ঘটনা ঘটা সত্ত্বেও একসময় পোষা কুকুরের জায়গা করে নেয় ছোট আকারের র‌্যাপ্টর।
২০২৪ - ছায়াপথের কেন্দ্র থেকে আসা অবলোহিত সংকেত সনাক্ত করা হয়। এগুলো প্রযুক্তিগত দিক দিয়ে অনেক এগিয়ে থাকা কোন সভ্যতা থেকে প্রেরিত। কিন্তু এই সংকেতগুলোর মর্মোদ্ধারের সকল প্রচেষ্টা ব্যর্থ হয়।
২০২৫ - স্নায়ুবিজ্ঞানের ক্রমান্বয়িক অগ্রগতির মাধ্যমে মানুষের সকল চেতনা ও বোধের জৈবিক প্রক্রিয়া বোঝা সম্ভব হয়। চোখ, কান ইত্যাদির মধ্যে দিয়ে বাইরে থেকে ইনপুট দেয়ার পদ্ধতি উদ্ভাবিত হয়। ফলস্বরূপ নির্মীত হয় ধাতব "ব্রেইনক্যাপ"। বিংশ শতাব্দীর "ওয়াকম্যান" ছিল এই ব্রেইনক্যাপের প্রাথমিক পর্যায়ের পূর্বসূরি। খুলির সাথে দৃঢ়ভাবে আটকে থাকা এই হেলমেটটি পরে যে কেউ সম্পূর্ণ অভিনব এক অভিজ্ঞতার জগতে চলে যেতে পারবেন। সেটা বাস্তব না কাল্পনিক বোঝার উপায় থাকবে না। একই সাথে তিনি অন্যের মনের সাথে একাত্ম হয়ে যেতে পারবেন।
২০৪০ - ন্যানো-প্রযুক্তির উন্নয়নের মাধ্যমে "ইউনিভার্সাল রেপ্লিকেটর" নির্মাণ সম্ভব হয়। যেকোন বস্তু, তা সে যত জটিলই হোক কেন, পুনর্নিমাণ করা সম্ভব হবে এর মাধ্যমে। বস্তুটি তৈরীর সকল কাঁচামাল আর তথ্য ম্যাট্রিক্স থাকলেই হল। ধূলি থেকেও হীরা বা সুস্বাদু খাবার তৈরী করা সম্ভব। এর ফলে কৃষি ও শিল্প কারখানার প্রয়োজনীয়তা ফুরিয়ে আসে, সেই সাথে ফুরিয়ে যায় মানুষের কাজ করার প্রয়োজনীয়তা। এর ফলে শিল্পকলা, বিনোদন ও শিক্ষার বিস্ফোরণ ঘটে। ইচ্ছাকৃতভাবে পুনরায় হান্টার-গ্যাদারিং সমাজ সৃষ্টি করা হয়। পৃথিবীর বিশাল অঞ্চল (যেখানে আগে কৃষিকাজ হতো) পতিত হয়ে যায়। এই পতিত জমিকে প্রাচীন বুনো অবস্থায় ফিরিয়ে নিয়ে যাওয়া হয়।
২০৪৫ - সম্পূর্ণ স্বয়ংক্রিয়, পুনরুৎপাদনে সক্ষম ও বহনযোগ্য বাড়ি নির্মাণ করা হয়। প্রায় এক শতাব্দী পূর্বে বাকমিনস্টার ফুলার এমন বাড়ির ধারণা দিয়েছিলেন। খাবার সংশ্লেষের জন্য প্রয়োজনীয় কার্বন পরিবেশের কার্বন ডাই অক্সাইড থেকে সংগ্রহ করা হয়।
২০৫০ - "ইউটোপিয়া থেকে পলায়ন"। এই নিরস ও শান্তিপূর্ণ জগতে থেকে বিরক্ত হয়ে উঠে মানুষ। লক্ষ লক্ষ মানুষ ক্রায়োনিক সাসপেনশনের মাধ্যমে ভবিষ্যতে অভিযান চালায়, অ্যাডভেঞ্চারের আশায়। অ্যান্টার্কিটাকা এবং চান্দ্র মেরুর চিরকাল অন্ধকারে থাকা অঞ্চলগুলোতে "হাইবারন্যাকুলাম" প্রতিষ্ঠিত হয়।
২০৫৭ - ৪ঠা অক্টোবর, স্পুটনিক ১ এর ১০০ বছর পূর্তি। মহাকাশ যুগের সূচনা উদ্‌যাপিত হয়; শুধু পৃথিবী নয়, চাঁদ, মঙ্গল, ইউরোপা, গ্যানিমেড, টাইটানের পৃষ্ঠে এবং শুক্র, নেপচুন ও প্লুটোর কক্ষপথে থাকা সব মানুষ একসাথে উদ্‌যাপন করে এই অনন্যসাধারণ দিনটি।
২০৬১ - হ্যালির ধূমকেতু ফিরে আসে। প্রথমবারের মত ধূমকেতুর নিউক্লিয়াসে অবতরণ করে মানুষ। প্রভাবশালী ও সক্রিয় জীবনের অস্তিত্ব পাওয়ার পর প্রমাণিত হয় যে, মহাবিশ্বের সর্বত্র সমভাবে জীবনের অস্তিত্ব রয়েছে। হয়েল ও বিক্রমাসিংহে প্রায় এক শতাব্দী পূর্বে এই তত্ত্বটি দাড়া করিয়েছিলেন।
২০৯০ - বায়ু থেকে উত্তোলিত কার্বন ডাই অক্সাইডকে প্রতিস্থাপিত করার জন্য আবার বিশাল পরিমাণে জীবাশ্ম-জ্বালানি পোড়ানো শুরু হল। ভৌগলিক উষ্ণায়নকে ত্বরান্বিত করার মাধ্যমে পরবর্তী বরফ যুগকে পিছিয়ে দেয়ার প্রচেষ্টা শুরু করলো মানুষ।
২০৯৫ - একটি সত্যিকারের "মহাকাশ ড্রাইভ" নির্মীত হয়। এর মাধ্যমে স্থান-কালের মৌলিক গঠনের বিরুদ্ধে কাজ করতে সক্ষম প্রচালন ব্যবস্থার উন্নয়ন ঘটে। এর ফলে রকেটের ব্যবহার কমে যায় এবং মানুষ আলোর কাছাকাছি বেগ অর্জন করতে সক্ষম হয়। নিকটবর্তী তারাগুলোতে রোবট অভিযান প্রেরণে সফলতা আসায় মানুষ সশরীরে সেই তারাগুলোতে যাত্রা শুরু করে।
২১০০ - ইতিহাস শুরু হয় ...
---------------------------------
সূত্রঃ Predictions for the 21st Century by Arthur C. Clarke, Astronomy Interest Group


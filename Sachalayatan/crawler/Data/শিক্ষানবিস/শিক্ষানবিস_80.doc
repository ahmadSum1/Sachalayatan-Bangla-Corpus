তারক শিশু



মুহাম্মদ (মুহাম্মদ২০১৭)
---------------------------------
মনে হচ্ছে, এক রাতের ঘুম শেষে সবে উঠেছে। কিন্তু বাউম্যান জানে, সে ক্রায়োসংরক্ষিত হয়ে ছিল দীর্ঘ পাঁচশ বছর। এও জানে, আজকের দিনটি হল ২৫৮৭ সালের ১৫ই মে। পাশে তাকিয়ে লকউডকে দেখতে পেল, ক্রায়োসংরক্ষণের মেয়াদ শেষ হয়েছে সেই টিউবেও। দু'জনারই চোখ পড়ল রক্ষণাগারের অন্য তিনটি ক্রায়োটিউবের উপর। এই তিনজনকে জাগিয়ে তোলার ভার তাদের ওপরেই, যখন প্রয়োজন পড়বে তখন। প্রধান নভোচারী লকউডই প্রথমে কথা বলল,
- নবজীবনে স্বাগতম, বাউম্যান।
- এটাকে ঠিক নবজীবন বলে মানতে পারছি না। নতুনত্ব আর কই, সবই সেই আগের মত।
- যাই বল, কাজ কিন্তু নব উদ্যোমেই শুরু করতে হবে। প্রথম কাজটার কথা মনে আছে তো?
- শুধু প্রথম কেন, সব কাজের কথাই মনে আছে। আগে তো একটু মানিয়ে নিতে হবে।
মানিয়ে নিতেই কেটে গেল একটি পার্থিব দিন। নভোচারীদেরকে পৃথিবীর মত জীবনাচারেই প্রশিক্ষিত করা হয়। এমনকি নভোযানে সময় নির্ধারণ করা হয় পার্থিব ঘড়ি দিয়েই। বাউম্যানের মনে হয় এটা ঠিক না। পৃথিবীর জীবনাচারে তার বিতৃষ্ণা এসে গেছে, নতুন কিছু দরকার। নতুনের সন্ধানে নিবেদিত এই অভিযান তাই তার এতোটা পছন্দ হয়েছিল। লকউড, বাউম্যান একসাথেই পর্যবেক্ষণ কক্ষের দিকে এগিয়ে গেল। রক্ষণাগারের দরজার উল্টোদিকে একটা বৃত্তাকার চাকি যার মধ্যে রয়েছে চারটি দরজা। ঠিক উপরের দরজাটা দিয়ে পর্যবেক্ষণ কক্ষে যেতে হয়, অন্য তিনটি দিয়ে খেয়াঘর, রোবট নিয়ন্ত্রণ কেন্দ্র ও তথ্যকেন্দ্রে যাওয়া যায়। পর্যবেক্ষণ শেষে স্বস্তির নিঃশ্বাস ফেলে লকউড বলল,
- সব ঠিক মতই চলছে। পৃথিবী থেকে আমরা ৫০ আলোকবর্ষ দূরে আছি, নভোযানের বেগ সেকেন্ডে ৩০,০০০ কিলোমিটার, নবধরায় পৌঁছুতে আর ছয় মাস সময় লাগবে।
- দ্বিতীয় কাজ "নবধরা কমিটি"-র শেষ কথাগুলো শোনা; যান্ত্রিক গলায় বলল বাউম্যান।
পর্যবেক্ষণ কক্ষ থেকে তথ্যকেন্দ্রে চলে আসলো দু'জনে। উপাত্ত মডিউলের মনিটর অন করে মনোযোগ দিয়ে শুনতে বসে পড়লো। নবধরা কমিটির প্রধানের শেষ কথাগুলো শুরু হলো,
"নবজীবনে স্বাগতম তোমাদেরকে। "ব্রুনো ৫৮১" তারার জগতে পাঁচটি গ্রহের মধ্যে একটির নাম "নবধরা" যাকে মানব বসবাসের উপযোগী বলে ঘোষণা করা হয়েছে। সেই গ্রহের সন্ধানে যেতে তোমাদের সাহসী পদক্ষেপের জন্য প্রথমেই কৃতজ্ঞতা জানাই। তোমরা সেখানে উপনিবেশ স্থাপন করবে। ক্রায়োসংরক্ষিত তিন জনকে জাগিয়ে তুলবে। পাঁচজনের সরল পরিবারের মাধ্যমে নবধরায় মানব সভ্যতার পত্তন ঘটবে। এসবই তোমাদের জানা। তোমরা সফল হলেই নবধরা অভিমুখে পরবর্তী নভোযান প্রেরণ করা হবে। এর মধ্যে তোমরা জাগিয়ে তুলবে বিশেষ রক্ষণাগারে সংরক্ষিত এক'শ জনকে। একসাথে নয়, ধীরে ধীরে, সময়ের প্রয়োজনে। তোমাদের নবসভ্যতার খবর আমি জানতে পারব না। কিন্তু যারা জানতে পাবে তারাও মানুষ। জানতে পাবে মানবতা। একাত্ম মানবতা তোমাদের সেই সভ্যতার পানে চেয়ে আছে।"
আল্যসে ভর করে লকউড বলে উঠল,
- নতুন কিছুই তো বললেন না।
- "নতুন কিছু বলার কথাও নয়, যাত্রার পরে আসা তথ্যগুলো যাচাই করে উল্লেখযোগ্যতা অনুযায়ী পড়তে হবে। নতুন যা তা সেখানেই।" বলে এই মাত্র আসা বার্তাটি পড়তে শুরু করল বাউম্যান,
"এক অদৃশ্য শক্তি ব্রুনো ৫৮১ জগতের পথে তোমাদের বাঁধা হয়ে দাড়াতে পারে। এক অদৃশ্য শক্তি নয়, বিজ্ঞানীরা বলছেন এটি আসলে ডার্ক এনার্জির প্রভাবের কারণেই হচ্ছে। এ থেকে মুক্তির কোন উপায় তোমাদের বলতে পারছি না। নিজ সিদ্ধান্তে চলো।"
সবচেয়ে নবীন এবং সবচেয়ে গুরুত্বপূর্ণ তথ্য এটি। পৃথিবীর সাপেক্ষে এটি ৫০ বছর আগের খবর। এর মধ্যে নিশ্চয়ই মুক্তির উপায় বেরিয়ে গেছে। তা জানার সময় তাদের নেই। কি সিদ্ধান্ত নিতে হবে তা দু'জনেই জানে। দু'জনেই একটিমাত্র সিদ্ধান্তের কথা ভাবল।
চারটি মাস পেরিয়ে গেছে। অদৃশ্য শক্তির বিষয়টা তলিয়ে দেখার জন্য তিন বিজ্ঞানীকে জাগিয়ে তোলার বিকল্প ছিল না। রেবেকা, ওয়াইজউড বা সারা, কেউই নির্দিষ্ট সিদ্ধান্তে আসতে পারে নি। বিভিন্ন প্রতিক্রিয়ার কথা বলা হয়েছে। খেয়াঘরে খেয়াযানগুলোর স্বাস্থ্য পরীক্ষা করতে করতে সেগুলো নিয়েই চিন্তা করছিল বাউম্যান। এমন সময়, অস্বাভাবিক মহাকর্ষীয় টান অনুভূত হল নভোযানের ভেতরে। তৎক্ষণাৎ নবজীবন থেকে বিদায় নিল চারজন। স্পেসস্যুট পড়ে থাকায় বেঁচে যেতে হলো বাউম্যানকে। কিন্তু সে জানে, অদৃশ্য শক্তির এ টান প্রতিহত করার মত যথেষ্ট নিরাপত্তা এই স্যুটে নেই। অচিরেই তাকেও বিদায় নিতে হবে, কার কাছ থেকে বিদায় নেবে তা অবশ্য জানা নেই। হয়তোবা আরেকটি জীবন শুরু হবে। বিভিন্ন অপ্রাসঙ্গিক চিন্তায় আচ্ছন্ন সে। সেই সন্ধিক্ষণে আপাতদৃষ্টিতে আরও অপ্রাসঙ্গিক কিছু ঘটলো,
সে অতীত জীবনে ফিরে যাচ্ছে। স্থান-কাল সম্বন্ধে প্রাথমিক পাঠ তার আছে। স্থান-কালে এই অতিমানবিক ভ্রমণের শুরুতে সে ছোট্টবেলায় মহাকাশ দর্শনের মতই বিস্মিত হয়েছিল। কিন্তু, তার বিস্ময় এখন কেটে গেছে। কারণ বিস্ময় তো মানবিক, সে এখন যা করছে তা মোটেই মানবিক নয়।
এভাবেই বাউম্যান নিজের জীবন সংশ্লিষ্ট ঘটনার স্থান-কাল শঙ্কুতে প্রবেশ করল। স্থান-কালের বক্রতায় বেঁকে বেঁকে যাওয়া সেই ভ্রমণ তাকে অতীতের পথে নিয়ে চলল। এই ভ্রমণ তাকে সেখানে নিয়ে চলেছে যেখানে স্থান-কালের বিপরীতমুখী দুই শঙ্কু একে অপরের সাথে মিলিত হয়, যেখানে কেবল শূন্যতা, অসীম যেখানে অনুপস্থিত সেখানেই এই শূন্যতা। মানব সভ্যতার সর্বোৎকৃষ্ট অভিযানের শেষে পরবর্তী শঙ্কুতে নবজীবন শুরু করা তো দূরের কথা, দুই শঙ্কুর মিলনস্থলেও পৌঁছুতে পারে নি বাউম্যান। তার আগেই মহাকাল তাকে থামিয়ে দিয়েছে, কাল কিন্তু থামে নি। মহাকালের কেন জানি মা হতে ইচ্ছে হল, তাই বাউম্যানকে সে মাতৃগর্ভে থামিয়ে দিল। বাউম্যানের মনে নেই সে জীবনের কথা। কিছুই সে জানে না, অনেক কিছুই বিস্মৃত হয়ে গেছে, এই অভিযানের ভার তার পক্ষে আর বহন করা সম্ভব না, একটি ক্ষণের জন্যও নয়। মহাকাল কি তার কথা শুনলো? হয়তোবা। ছেলের কথা মা শুনবে না তো কে শুনবে।
মাতৃগর্ভে গিয়ে মা'কে খুঁজে পায়নি বাউম্যান। তাই স্থান-কালের এক বুদবুদ তার মা হল। কালের সাথে মিলে স্থান তাকে নিয়ে গেল ভিন্ন এক ছায়াপথে। লক্ষ কোটি তারার আলোকজ্জ্বল গালিচার দিকে অবাক দৃষ্টিতে তাকিয়ে রইল এই তারক শিশু। বোঝা গেল, নবমানবের মধ্যেও বিস্ময় রয়েছে আর ভ্রু না থাকলেও ভাস্বর হয়ে উঠেছে সে বিস্ময়। এবার আর বক্র নয়, স্থান-কালের সরল পথে মহাকালের টানে ভেসে চলল সে। নবমানবের প্রথম কুঁড়ি হয়ে জানান দিল মহাজাগতিক এক সভ্যতার বারতা।
--------------------------------
[স্ট্যানলি কুবরিক পরিচালিত "২০০১: আ স্পেস অডিসি" চলচ্চিত্রটি থেকে অনুপ্রাণিত।]
--------------------------------
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%75%68%61%6d%6d%61%64%32%30%31%37%40%67%6d%61%69%6c%2e%63%6f%6d%22%3e%6d%75%68%61%6d%6d%61%64%32%30%31%37%40%67%6d%61%69%6c%2e%63%6f%6d%3c%2f%61%3e%27%29%3b'))


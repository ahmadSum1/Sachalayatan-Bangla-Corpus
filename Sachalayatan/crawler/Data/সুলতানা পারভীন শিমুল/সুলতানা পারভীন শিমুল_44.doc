এসেছি একা ভবে...



কয়েকদিন আগে বাপজানকে নিয়ে গিয়েছিলাম চোখের ডাক্তারের কাছে। একটু পরপর বাপের সাথে খুনসুটি চলছেই। তারপরেও বসে থাকতে হয় অনেকক্ষণ। একসময় বাপজান বেরিয়ে গেলেন, দরোজার বাইরে নীল রঙের ওই ফুলগুলো আরো কাছে থেকে দেখার জন্য। ওগুলো অপরাজিতা কিনা কে জানে। আমি খুঁটিয়ে খুঁটিয়ে দেখতে থাকি বসে থাকা মানুষ আর আশেপাশে যা আছে, সবকিছু। মনোযোগ কেড়ে নেয় সামনের একটা দেয়াল-বানী। হুবহু মনে নেই। তবে কথাগুলো মোটামুটি এরকম...
”তুমি যে কাঁদছো, কেন কাঁদছো?
তোমার প্রিয় কিছু হারিয়ে গেছে বলে?
পৃথিবীতে যখন তুমি এসেছিলে, সাথে করে কি কিছু নিয়ে এসেছিলে? তবে?
তুমি যা কিছু পেয়েছো, এখান থেকেই পেয়েছো। আবার এখানেই তা দিয়ে যেতে হবে।
আজ যেটা তোমার বলে জানো, সেটা গত-সময়ে অন্য কারো ছিলো। আবার আসছে সময়ে সেটা হয়ে যাবে অন্য কারো।
তাহলে তোমার কি?”
 কেমন যেন লাগলো। আমার কি আসলে কিছুই না? অবশ্যই। আমার আজকের এই যে অবস্থান, সেটা কি একেবারেই নিজের তৈরী করা নয়? আমার পারিবারিক মর্যাদা, বন্ধুদের মধ্যে আমার নির্ভরতা, সহকর্মীদের আমার প্রতি আস্থা, মানুষ হিসেবে এই যে সামগ্রিক পরিচিতি, এটা তো একেবারেই নিজস্ব অর্জন। এটা অর্জন করি আমরা আমাদের নিজেদের আচরণ, স্বভাব এবং বৈশিষ্ট্য দিয়ে। 
নতুন একটা পরিবেশ - সেটা স্কুল, কলেজ, ভার্সিটি বা কোনো কর্মক্ষেত্রই হোক না কেন, একই সময়ে প্রচুর মানুষকে চেনাজানার সুযোগ করে দেয়। সময়ের সাথে সাথে দেখি, এদের কারো কারো সাথে আমাদের সম্পর্ক শুধুমাত্র হাই-হ্যালোর মধ্যে সীমাবদ্ধ, কারো সাথে মোটামুটি কথাবার্তা, কাউকে আমরা এড়িয়ে চলি, আবার কারো কারো ওপর নিজের অজান্তেই নির্ভর করতে শুরু করি। এই যে তাদের বিভাজন, এটা আমরা করি নিজস্ব অনুভূতি দিয়ে, নতুন মানুষগুলোর যার যার বৈশিষ্ট্যের ভিত্তিতে। আর এই প্রক্রিয়াটা ঘটে যায় খুব নীরবে। আজ কেউ যদি আমাকে অপছন্দ করে, ঘৃনা করে, সেটা যেমন আমার নিজস্ব অর্জন। যদি ভালোবাসে, বিশ্বাস করে, সেটাও আমার কারণেই।
কাজেই
আমার জীবনের ভালো-মন্দ, প্রাপ্তি বা অপ্রাপ্তি, এর সবকিছুই আমার নিজস্ব। এইটুকু তো আমি সাথে করেই নিয়ে যাই, যেখানেই যাই না কেন। এমনকি যখন যাই এই পৃথিবী ছেড়েও....


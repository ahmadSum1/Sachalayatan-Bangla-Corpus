হাজার টাকার মামলা



সেদিন স্কুলে ছিলো অ্যাডমিশন টেস্ট। বছরের শেষ বেলায়, তবুও স্টুডেন্ট এর কমতি ছিলো না। এটার রেজাল্ট যখনই দেয়া হোক না কেন, যেদিন পরীক্ষা নেয়া হয়, সাথে সাথেই খাতা দেখা, টেবুলেশন আর মেরিট লিস্ট করে ফেলা হয়। কাজেই বাসায় ফিরতে ফিরতে সন্ধ্যা। 
গোসল-খাওয়া সেরে মোবাইল হাতে নিয়ে দেখি তিনটা মেসেজ। তারমধ্যে একটা ফ্লেক্সিলোড। অবাক হলাম। আমি লোড করতে দেইনি তো। টাকার পরিমাণ দেখে টাশকি খেলাম। এক হাজার! 
এর আগে একবারই মোবাইলে একসাথে এতোগুলো টাকা পেয়েছিলাম। সেটা ছিলো বাজিতে জিতে যাওয়ার টাকা। জিতে যাওয়ার আনন্দ আর উত্তেজনায় হাঁদারাম আমি বুঝিনি তখন। পরে বুঝতে পেরেছিলাম, ওটা আসলে বাজি ছিলো না। কারণ বাজিতে হেরে যাওয়া তার ধাতেই কখনো ছিলো না। হয়তো আমাকে তার কিছু দিতে ইচ্ছে করেছিলো। কিন্তু কাউকে কিছূ দেয়াটা তার কাছে আবার ন্যাকা ন্যাকা ব্যাপার লাগে। তাই জন্মদিনের আশেপাশের একটা দিনে বাজি ধরে ইচ্ছে করে সেটাতে হেরে গিয়েছিলো সে।
কিন্তু এবারেরটা! নির্ঘাত কেউ ভুল করে পাঠিয়েছে! মনের চোখে দেখে নিলাম ব্যাগে অতো টাকা আছে কিনা। বেশ আগে একজনের ফ্লেক্সি আমার ফোনে চলে এসেছিলো। দশ টাকার। সেই ভদ্রলোক সাথে সাথে ফোন করেছিলেন। বেকায়দা সময় আর অবস্থানে থাকার কারণে টাকাটা পাঠাতে পরের দিন লাগবে জানালাম। কিন্তু সময়টা অনেক লম্বা মনে হওয়ায় বেশ কয়েকবার ফোন করে করে প্রায় অর্ধেক পরিমাণ টাকা তিনি আমার পেছনেই খরচ করে ফেলেছিলেন।
অপেক্ষা করতে থাকি। কিন্তু অপেক্ষার প্রহর শেষ হয় না। কেউ ফোন করে না। কিন্তু করা উচিত। আমাকে এভাবে টাকা পাঠানোর কেউ নেই। একে তো ভয়াবহ রকমের অসামাজিক। বাবা-মা ছাড়া তেমন কাউকেই নিয়মিত ফোন করা হয় না। বাপ-মা ছাড়া যাদের যোগাযোগ এই অধমের সাথে এখনো আছে, সেটা কেবল তাদের অসীম ধৈর্য্য আর সহ্যক্ষমতার কারণেই আছে। আর দুইয়ে তো দরিদ্র ইস্কুল মাষ্টার আমি। দুইশোর বেশি টাকা একসাথে লোড করা হয়ে ওঠে না। কাজেই আমার ফোনে ব্যালান্স সবসময় পঞ্চাশ থেকে তিনশোর মধ্যে ওঠানামা করে। সেই ফোনে হাজার টাকা একটু ভারি লাগে। হঠাৎ কি মনে হলো। যদিও সম্ভাবনার কথা ভাবিনি, তবুও শেয়ার করা এবং যদি লাইগা যায় - এই দুই জিনিস একসাথে মিশিয়ে একজনকে মেসেজ পাঠালাম। সে কি আমাকে ফোনে টাকা পাঠিয়েছে? সে বেজায় অবাক হলো। কিন্তু হ্যাঁ-না কিছুই বললো না। আমি আবারো সরলভাবেই জানতে চাই, পাঠায়নি তাহলে? এই প্রশ্নে কবি নীরব হয়ে গেলো। এইবার সত্যি সত্যি আমার একটু একটু সন্দেহ হতে থাকে। না-ই যদি পাঠিয়ে থাকে, প্রশ্নের উত্তরে “না” বলে না কেন? 
লম্বা সময় চুপ থাকার পরে সে আমাকে জিজ্ঞেস করে
: ভালো করে ভেবে দেখেছেন, আর কেউ টাকাটা পাঠাতে পারে কি না।
: জ্বি। ওরকম কেউ নাই।
: কতো টাকা পাঠিয়েছি বলে দায়ী করছেন আমাকে?
: এক হাজার।
কবি এবার আবারো ডুব। এবার আরো লম্বা ডুব। কি যন্ত্রণা! এইসব কথার মানে কী বুঝবো? মহাকাজে ব্যস্ত থাকায় ফোনের খোঁজ নেয়ার সময় পাইনি। মাঝরাতে খেয়াল করলাম, একখান মেসেজ। সন্ধ্যায় পাঠানো। “এইমাত্র আপনাকে ফোনে একহাজার টাকা পাঠিয়ে এলাম। অভিযোগ যখন করবেনই, হালাল উপায়েই অভিযুক্ত হই।“ ডোবায় পড়ে ছিলাম। সেখান থেকে এবার অথৈ সাগরে পড়লাম। ব্যালান্স চেক করে দেখি, দুই হাজার একশো আটান্ন টাকা মাত্র। কার কাছে গিয়া জিগাই, সে এমন করলো ক্যান...? অ্যামন তপ্ত হইয়া টেকা পাঠানোর কী দরকার আছিলো তার...। আমার মন খারাপ হয়। ভীষণ।
বন্ধুত্বে টাকাপয়সার লেনদেন যে খারাপ ব্যাপার, সেটা আমার বুঝে ওঠার আগেই বুঝে ফেললো আমার ফোন। অপ্রত্যাশিত আর অন্যায় এই লোড ফোনটা নিতেই পারলো না। অল্প সল্প সমস্যা হচ্ছিলো, এবার সে পুরাই নষ্ট হয়ে গেলো। 
নতুন একটা ফোন কিনতেই হলো শেষমেষ...
টেকাপয়সা আসলেই খুউপ খ্রাপ জিনিস!


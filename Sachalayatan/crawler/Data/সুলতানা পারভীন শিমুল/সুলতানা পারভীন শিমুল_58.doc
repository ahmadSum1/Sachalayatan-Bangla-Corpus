বসন্ত দিয়েছে দোলা



আজ পাঁচদিন হলো আমার পক্স হয়েছে। চিকেন। শুরুটা যখন হলো, আমার খুব ভাল লাগছিল। শীতের ভোরে ঘাসের ডগায় যেমন বিন্দু বিন্দু শিশির জমে থাকে, অনেকটা সেইরকম শিশির বিন্দু আমার সারাটা শরীর জুড়ে। কিছুদিনের মধ্যেই আমার একরঙা শরীরটা বলপ্রিন্টেড হয়ে যাবে। বল প্রিন্ট। একসময়ের ফেভারিট। বাচ্চা থেকে শুরু করে কিশোরী, তরুণী, মধ্যবয়স্কা সবাই পরতো খুব। আর আমার ক্ষেত্রে প্রকৃতির নিজের হাতে তৈরী করে দেয়া বিশেষ পরিবর্তন।
সামগ্রিক দিক থেকে চিন্তা করলে এটা অবশ্য খুব খারাপ না। চেহারার প্রতি বাড়তি যত্ন আমার নেয়া হয়নি কখনো। যদিও আগ্রহ বোধ করেছি সবসময়, কিন্তু ওই চিন্তা পর্যন্তই। এখন চেহারার প্রতি বাধ্য হয়েই কিছুটা মমতা দেখাতে হবে। কালো কালো বিভৎস দাগগুলোকে ঢেকে দিয়ে মুখটাকে আবারো একটা সহনীয় অবস্থায় নিয়ে আসা। নট ব্যাড।
এর আরো একটা ভাল দিক খুঁজে পেলাম। একেবারে সামনেই আমার মাস্টার্স পরীক্ষা। অনার্সে তো কানের কাছ দিয়ে গুলি গেছে। মাস্টার্সে যদি শেষ রক্ষা না হয়, তার অনেকটা দায় অবলীলায় চাপিয়ে দেবো এই বলপ্রিন্টের ওপর। অসুখ হবার আর সময় পেলো না। গুড আইডিয়া !
কিন্তু প্রবলেম হলো, ক্রমাগত দুঃস্বপ্ন দেখে যাচ্ছি। কখনো কখনো একই রাতে একাধিক দুঃস্বপ্ন। নাইটমেয়ার -– শব্দটা কি সুন্দর , অথচ...
কখনো দেখি, বিশাল একটা বেলুনে আকাশে ভাসছি। কেউ একজন আমাকে উল্টে ফেলে দিল, আমি সেই বিশাল উচ্চতা থেকে পড়ছি তো পড়ছিই...সেই পড়ার যেন কোন শেষ নেই। চারদিক অন্ধকার। ভেতরটায় কি ভয়ংকর শূন্যতা ! নাড়িভুড়ি সব যেন গলার কাছে উঠে এসে আটকে আছে। জঘন্য অনুভূতি। এই জঘন্য অনুভূতিটার কিছুটা কিছুদিন আগে আবারো আমি অনুভব করেছি ফ্যান্টাসি কিংডমের ম্যাজিক কার্পেটে চড়ে। ওফ্ ! হরিবল !!
একরাতে দেখলাম, আমার জননী এবং বোন সেলাই মেশিন ঘুরাচ্ছে। তাদের চোখগুলো কি এক অজানা আক্রোশে জ্বলছে। কে জানে কি ব্যাপার। কিন্তু ওদের মেশিন চালানো আমার ভেতর কি যে তীব্র ভয় ছড়িয়ে দিচ্ছে ! আমি চিৎকার করে ওদেরকে থামতে বলি, ওরা উল্টে আমার দিকে স্থির নিষ্ঠুর এক দৃষ্টিতে তাকিয়ে থাকতে থাকতে ওদের গতি বাড়িয়ে দিতে থাকে। ওদের মেশিন চালানোর গতি যত বাড়ে, ওদের চোখ তত বড় হতে থাকে, আর চক্রবৃদ্ধিহারে বাড়তে থাকে আমার আতংক। একসময় মনে হয় সারি সারি সুঁই আমার ওপর দিয়ে তালে তালে শব্দ করে এমাথা থেকে ওমাথা পর্যন্ত চলে যাচ্ছে। আর সেইসব সুতাবিহীন সুঁইয়ের নীচে আমি শুয়ে আছি এক ন্যাচারাল এক নকশীকাঁথা হয়ে...
( লইক্ষ্য করেন : জনগনের অবগতির জন্য জানানো যাচ্ছে যে, এই অধম বালিকা বর্তমানে সম্পূর্ণ সুস্থ জীবন যাপন করিতেছে। ইহা অনেক অনেকদিন আগের কথা, যখন আরবের লোকেরা খেজুর খেতো...।)


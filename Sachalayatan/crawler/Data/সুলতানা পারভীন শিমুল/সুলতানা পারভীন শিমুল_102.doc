মেঘবালিকা



বৃষ্টি পরের এমন রোদে পড়বে কি কারো ছায়া?আমার সারাটা দিন মেঘলা আকাশ বৃষ্টি তোমাকে দিলাম - আপন মনে গান গেয়ে চলেছে শ্রীকান্ত । দুপুরবেলাতেও অন্ধকার হয়ে এসেছে চারদিক । প্রচন্ড ঝড়ের আগের অদ্ভুত এক অন্ধকার । এই অন্ধকার ভীষন টানে প্রিয়তিকে । ও বেরিয়ে এসেছে বারান্দায় । মনোযোগ দিয়ে গেঁথে নিচ্ছে প্রকৃতিটাকে । রাস্তার ওপাশের সাদা বিল্ডিংটাকে কেমন সবুজাভ দেখাচ্ছে । আকাশের বিষন্নতাকে ধারণ করে তিরতির করে কাঁপছে ছোট্ট পুকুরটা । সমস্ত প্রকৃতি আয়োজন করে প্রস্তুতি নিচ্ছে লন্ডভন্ড হওয়ার, নতুন করে স্নিগ্ধ হওয়ার । মেঘবৃষ্টি এমন করে কেন টানে ওকে, জানে না প্রিয়তি । শুধু জানে এরকম ঝড়ো অন্ধকার বা  প্রচন্ড বৃষ্টি ঘরে থাকতে দেয় না ওকে । ভরা শ্রাবণের রাতে ওর জন্ম বলেই কি?
সামনে ওর অনার্স ফাইনাল । পরীক্ষার আর মাত্র দুইদিন বাকি । মা এখনো টের  পায়নি পড়ার টেবিল ছেড়ে উঠে এসেছে ও । প্রচন্ড শব্দ হলো কোথাও । থেমে গেল শ্রীকান্ত । ভয় পেল নাকি ? আপন মনেই হেসে উঠল মেয়েটি । ইলেকট্রিসিটি ফেইলিওর ।
পাক খেয়ে খেয়ে উঠে আসছে ঠান্ডা বাতাস । মেঘগুলো খুব ব্যস্ত ভঙ্গিতে কোথাও যাচ্ছে । যেন ফিরতি ট্রেন ধরতে না পারলে সর্বনাশ হয়ে যাবে ! প্রিয়তির খুব ইচ্ছে করে মেঘ হয়ে ওদের সঙ্গে ভেসে যেতে । ’ও মেঘ, নেবে আমাকে ?’ ফিসফিস করে ঝড়ো বাতাসের কানে বার্তা পাঠিয়ে দিল প্রিয়তি ।
তারপর হঠাৎ মনে পড়ল আশিকের কথা । এইরকম এক বৃষ্টিমুখর দিনে কলেজ থেকে ফেরার পথে ভিজেছিল ওরা । রেললাইন ধরে ভিজতে ভিজতে চলে গিয়েছিল বহুদুর । কখনো কখনো স্লিলপারে পা পিছলে যাওয়ার ছলে হাতটা আরেকটু শক্ত করে আঁকড়ে ধরা । কি উদ্দাম আর আনন্দের ছিল দিনগুলো, দু বছর আগেও । নিজেকে ভীষণ পরিপূর্ণ একজন মানুষ মনে হতো ওর । 
মানুষ এত দ্রুত বদলে যায় ! মেনে নিতে কষ্ট হয় ওর । কত দিন দেখা নেই ! আশিকের কথা মনে হলেই বুকে ব্যথা করে ওর । ভাবতে চায় না ওকে প্রিয়তি । থাক না যে যার মতো করে ! খুব বেশি কিছু কি আসে যায় ?
’এক জীবনের কতটা আর নষ্ট হবে ?
একটা মানুষ কতটাই বা কষ্ট দেবে ?’
বিড়বিড় করল ও । কার যেন কবিতা, মনে করতে পারল না । দরকার নেই । প্রিয়তি এখন ক্ষণে ক্ষণে বদলে যাওয়া মেঘ হবে, প্রবল বৃষ্টি হবে,  প্রচন্ড ঝড় হবে ।
ও-ঘর থেকে মার চিৎকার শোনা গেল । ’কিরে ? কখন থেকে ফোনটা বেজেই যাচ্ছে, ধরছিস না কেন ?’  ঘরে এসে মোবাইলটা তুলে নিল ও । অচেনা নাম্বার । ’হ্যালো...’
ওপাশে নীরবতা । বেশ কয়েকবার হ্যালো হ্যালো করল প্রিয়তি । ছেড়ে দেবে, হঠাৎ একটা হার্টবিট মিস করল ও । ওপাশে চেনা কন্ঠ । কত দিন, কত যুগ পরে শুনল এই স্বর, ’প্রিয়তি. তোর প্রিয় বৃষ্টি হচ্ছে । ভিজবি আমার সাথে... ?’
প্রিয়তির চোখের কোণ ভিজে  উঠল । রাগ, ক্ষোভ, কষ্ট, অভিমান - সব একসঙ্গে উথলে উঠছে । ফোনটা শক্ত করে কানে চেপে ধরে থাকল  ও । বাইরে তখন প্রথম বর্ষণে তৃপ্ত মাটি সোঁদা গন্ধ ছড়াচ্ছে....
 

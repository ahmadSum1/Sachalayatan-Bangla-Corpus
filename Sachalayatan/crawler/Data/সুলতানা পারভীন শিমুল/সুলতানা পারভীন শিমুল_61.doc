পিতাজী পুরাণ  ১



পাঁচতলা বিল্ডিং। প্রত্যেক তলায় ছয়টা করে ফ্ল্যাট। তার তিন তলা। লম্বা এবং শ্যামলা বর্ণের একটা লোক তার ক্লাস ফোরে পড়া মেয়েটাকে কোলে নিয়ে দৌড়াচ্ছে। দৌড়ে একবার এই কোণার, আরেকবার ওই কোণার ফ্ল্যাটের দরজায় নক করে যাচ্ছে। লোকজন বের হয়ে যখন জানতে চায়, ব্যাপারটা কি? তিনি গলায় একরাশ উচ্ছাস নিয়ে বলেন, ”আমার মেয়েটাকে বানিয়ে বানিয়ে পাঁচটা অংক করতে দিয়েছিলাম। সবকটাই পেরেছে।”
লোকজন হাসতে থাকে তার ছেলেমানুষী কান্ড দেখে।
এই ছেলেমানুষ লোকটা আমার বাবা।
আদরে যেমন তার কমতি ছিল না, মাইরের ব্যাপারেও তিনি কিপটা ছিলেন না । প্রতি বছর দেবী বিসর্জনের জন্য সাগরে যাওয়া হতো স্কুল থেকে। বেশ কজন হিন্দু টিচার ছিলেন বলেই কিনা জানি না, এই উৎসব বেশ ঘটা করেই পালিত হতো। ক্লাস ফোরের বাচ্চা তো আর বাসা থেকে পারমিশন পাবে না। কাজেই সে নিজ উদ্যোগে স্কুল বাহিনীর সাথে সমুদ্র যাত্রার প্রস্তুতি নেয়। সারা বেলা হুল্লোড় করে ফিরতে ফিরতে প্রায় সন্ধ্যা । ভয় একটাই, বাবা। বাসায় ফিরে স্বস্তির নিঃশ্বাস, যাক, ফেরেননি এখনো।
দেরী করে ফেরার উল্টাপাল্টা কারণ ব্যাখ্যা করলাম মায়ের কাছে। স্কুল ড্রেস ছেড়ে আমি আমার বই নিয়ে বসি। বাপের আসার সময় তো হয়ে গেছে। হঠাৎ আম্মা জিগগেস করলেন, ”কি রে, তোর স্কুল ড্রেস ভেজা কেন?” পড়বি তো পড় মালির ঘাড়ে। বাপজান ঘরে ঢুকেই কথাটা শুনতে পেলেন। এবং প্রশ্নটা তিনিও করলেন। মিথ্যে কথায় আমি বরাবরই কাঁচা। কিছুনের মধ্যেই বেরিয়ে পড়ল আমার কীর্তি।
জোয়ারে ভেসে গেলে কি হতো...জাতীয় কিছু কথা বলার পর স্কেল তুলে নেন তিনি। তারপর দে মাইর...। জননী দুর্বল গলায় বলার চেষ্টা করেন, ও আর এরকম কাজ করবে না। কিনতু রেগে গেলে বাবা আমার অন্য জিনিস।
কোন টিচার না। পড়া দেখিয়ে নিতাম বাবার কাছ থেকেই। গ্রামার পড়াতে পছন্দ করতেন। অংক দেখতে চাইলে আমি সুদাসলের চ্যাপ্টার বের করি। আর উনি বলেন, ”সুদ খাওয়া হারাম। কাজেই এইসব শরীয়তবিরোধী অংক আমি করি না।” হাসিমুখে আমরা বাপবেটি অংক শুরু করতাম।
তার গল্প বলার ভঙ্গি অসাধারণ ! তার নিজের জীবনের ঘটে যাওয়া ভয়ংকর সব গল্প শোনাতেন আমাদের। "সেই গভীর রাতে আমি তো একা। সামনে ব্রিজ। যেই ওর ওপর উঠি, আর হাজারটা লোক যেন হাতুর বাটাল নিয়ে ব্রিজ ভাংতে শুরু করে। আমি নেমে আসি আবার সব চুপচাপ। এরকম কয়েকবার হলো। ঠিক করলাম, যাই হোক এবার আমি পার হবোই। উঠতে গেলাম, দেখি পেছন থেকে কে যেন টেনে ধরলো।” আমরা ভয়ে পাংশু মুখ নিয়ে বলি, ”তারপর?” কিসের কি। বাবা আয়েশ করে সিগারেট বের করেন, তারপর দিয়াশলাই, ধরান, দুই একটা টান দেন, একটু হাসেন। আর আমাদের জান লটকে থাকে কোথাও।
কিছুদিন আগেও তিনি গল্প করছিলেন, ” সেদিন রিকশায় হাজার চারেক টাকার জিনিস রেখে পাশেই একটা দোকানে ঢুকেছি। ফিরে এসে দেখি, রিকশাওয়ালা নাই। ভাগছে।” আমরা সবাই হায় হায় করে উঠি, এরকম বোকার মত কাজ কেউ করে? রিকশা ওভাবে রেখে যায় কেউ? সিগারেটে টান দিয়ে বাবা বলেন, ”আরে নাহ ! স্বপ্নে তো...” আমরা রাগী চোখে স্বস্তির নিঃশ্বাস ফেলি।
চিটাগাঙ থেকে চলে আসার পর আমি থাকি আমার বোনের কাছে। আমার দ্বিতীয় জননী। বাবা মা চলে যান গ্রামে। আমরা দুবোন মাঝে মাঝে বাড়ি যাই। বাবা উঁচু গলায় মাকে ডাকেন, ” দেখে যাও, দেখো, তোমার মেয়েও আসছে, আমার মেয়েও আসছে।” আমি হেসে প্রশ্ন করি কোনটা কার মেয়ে। তিনি হাসেন। জবাব দেন না।


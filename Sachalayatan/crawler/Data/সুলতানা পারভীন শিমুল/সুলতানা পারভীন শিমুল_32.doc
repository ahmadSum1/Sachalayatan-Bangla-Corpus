কনছেইন দেহি



বান্দরের বাচ্চার পিঠা ভাগ করার গল্পটা কে না জানে? বাচ্চাদের বইয়ে সেদিন ভাগাভাগির আরো একটা গল্প পড়লাম। আগে কখনো পড়িনি বা শুনিনি ওটা। বেশ ইন্টারেস্টিং লাগলো। দিব্যি সেটাকে ধাঁধাঁ হিসেবেও চালিয়ে দেয়া যায়। ভাবলাম, দেখি না লোকে কি বলে...
দুজন মুসাফির। যাত্রা করছে অনেক লম্বা সময় ধরে। চৈত্রের কাঠফাটা রোদে হেঁটে হেঁটে দুজনেই ক্লান্ত এবং শ্রান্ত। বিশ্রাম দরকার। ক্ষিদেও পেয়েছে ভীষন। আরো কিছুক্ষণ হাঁটার পর একটা ছায়াঢাকা গাছের নীচে বসে পড়লো তারা। যার যার খাবারের বাকসো বের করে খাবার প্রস্তুতি নিচ্ছে। ঠিক এই সময় কোথ্থেকে যেন আরেক পথচারী এসে হাজির। দীর্ঘ পথভ্রমনে ক্লান্ত তিনিও। শান্ত-সৌম্য চেহারা দেখেই বোঝা যাচ্ছে, ক্ষুধার্ত তিনিও। কিন্তু তার কাছে কোনো খাবার নেই। সমস্যাও নেই। মুসাফির দুজন তাকে আমন্ত্রণ জানালো। যা-ই থাকুক না কেনো, তিনজন ভাগ করে খেয়ে নেবে। প্রথম মুসাফির বাকশো খুলে দেখলো, বউ বেঁধে দিয়েছে পাঁচটা রুটি। ছোট ছোট গোল রুটি।  আর দ্বিতীয়জনের বাকশে পাওয়া গেলো তিনটা। যাই হোক, তিনজনই একেবারে সমান ভাগ করে পুরো খাবারটাই খেয়ে নিলো। তৃপ্তির ঢেকুর তুললো। আরো কিছুক্ষণ বিশ্রাম নিয়ে, অনেক ধন্যবাদ দিয়ে, বিদায় নেবার আগে পথচারী তাদেরকে দিয়ে গেলেন আটটি স্বর্ণমুদ্রা।
তিনি তো চলে গেলেন। ঝামেলা বাঁধিয়ে গেলেন দুজন মুসাফিরের মধ্যে। প্রথম মুসাফিরের কথা হলো, তার কাছে রুটি ছিলো পাঁচটি, কাজেই সে পাবে পাঁচটি মুদ্রা। আর দ্বিতীয় জনের কাছে যেহেতু তিনটি রুটি ছিলো, সে পাবে তিনটি মুদ্রা। দ্বিতীয় জন প্রতিবাদ জানিয়ে বলে, যার কাছে যতোটুকুই থাকুক না কেনো, ভাগ তো দিয়েছে তার পুরো অর্ধেকটাই। কাজেই, মুদ্রাও পুরোপুরি অর্ধেক ভাগ হবে। অর্থাৎ, চারটা চারটা। কোন সমাধান না পেয়ে, তারা গেলো বিচারকের কাছে। বিচারক ভালো করে শুনে নিলেন, খাবার আসলেই তারা সমান তিন ভাগ করে খেয়েছে কিনা। জবাব ইতিবাচক শুনে তিনি রায় দিলেন, পাঁচটি গোলরুটির মালিক পাবে সাতটি স্বর্ণমুদ্রা। আর তিনটি গোলরুটির মালিক পাবে শুধু একটা। শুনে তারা দুজনেই তো টাশকি। এটা কি সঠিক বিচার হলো?
এখন ভাইসকল ও বোনসকল...আপনারাই বলেন তো, মুদ্রার ভাগাভাগিটা আসলে কোনটা সঠিক হওয়া উচিৎ।
পাঁচটা - তিনটা ? তা যদি হয়, কেনু?
চারটা - চারটা ? তা যদি হয়, কেনু? কেনু?
সাতটা - একটা? তাই বা যদি হয়, কেনু? কেনু? কেনু?


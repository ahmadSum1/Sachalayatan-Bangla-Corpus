পাখিরা উড়ে যায়...



”আবার যদি এইরকম করে গান শুনিস, থাপ্পড় খাবি একটা।” এই ডায়লগ আপার  মুখে প্রায়ই শুনতে হয়। কারণ আমার গান শোনার ধরণটা খুবই ইরিটেটিং। বোধহয়। কোনো গান আমাকে খুব বেশি ছুঁয়ে গেলে সারা দিনরাত ওই একটা গানই ঘুরে ঘুরে শুনতে থাকি। সক্কালবেলা ঘুম থেকে উঠেই কম্পুতে বাজিয়ে দেই। পাশাপাশি চলতে থাকে আমার অন্য সব কাজ। এখন ”পথে পথে দিলাম ছড়াইয়া রে” বা  ”চলো ভিজি আজ বৃষ্টিতে” শুনলেই আপা আমাকে প্রায় তেড়ে মারতে আসে।
কদিন আগে এক বন্ধু পাঠালো, আমার সোনার ময়না পাখি...। চেনা গান। হারিয়ে যাওয়া গান। বহুদিন পর শুনলাম। এবং আটকে গেলাম। কয়েকদিন ধরে চলতে থাকলো ওটাই। আমি তাদের একজন, যাদের ছোটবেলায় ঘুম পাড়াতে হতো গল্প শুনিয়ে বা গান শুনিয়ে। এই বড়োবেলাতেও অভ্যাসটা আমার ভেতর থেকে পুরোপুরি যায়নি বোধহয়। প্রায়ই আমার ইচ্ছে করে ঘুমিয়ে পড়ার ঠিক আগে আগে, কেউ একটা স্বপ্নমাখা কথা, গান বা কবিতার লাইন শোনাক। সেইসব দিন...।  গানটা শুনে আমি ফিরে যাই সেই শৈশবে। ঘুমিয়ে পড়ার আগে এই গানটা শুনেছি আমি বহুবার। আম্মা শোনাতো।
ইদানিং আব্বা-আম্মার জন্য কেন জানি না অনেক অনেক বেশি টান অনুভব করি। নিশ্চিত-নির্ভরতা আর অবিরাম ভালোবাসার ওই দুটোই তো মাত্র জায়গা আমার। হারিয়ে ফেলার ভয় মাঝে মাঝে এতো বেশি তীব্র হয়ে দেখা দেয়... আমার এইসব ভাবতে ভালো লাগে না। একবারেই না। তবু ইদানিং ভয়টা কাজ করে। 
এই ছুটিতেও বাড়িতে। সন্ধ্যাবেলা। আব্বা বাইরে। আম্মার সাথে বসে বসে টিভি দেখছি। চ্যানেল ঘোরাচ্ছি। আম্মার পছন্দে থামলাম। বাংলা সিনেমা চলছে। জননীর একাত্ম হতে সময় লাগে না। আমি উঠে গিয়ে কবিতার বই নিয়ে আসি। মাঝে মাঝে চোখ তুলে দেখি। ডায়লগ শুনে হাসি। একবার দেখি নাড়ু  মাথার  এক ভিলেনকে টায়ারে ঝুলিয়ে নায়ক একবার মাথায়, একবার পেছনে তুমুল পেটাচ্ছে। টের পাই, আমি আমার মায়ের মতো দয়ার্দ্র একজন হয়ে উঠতে পারবো না কোনো কালেই। কারণ ভিলেনের কষ্টেও কষ্টিত হয়ে একটু পরপর তিনি বলে উঠছেন, ’ইশ, কিভাবে যে মারে...” সূর্য যেমন পূর্বদিকে উদিত হয়, ঠিক তেমনি চিরন্তন সত্যিতে পরিণত হয়ে যাওয়া নিয়ম। একটু পর ইলেকট্রিসিটি গেলো।
আমি আর আম্মা বসে আছি বারান্দায়। অন্ধকারে। আম্মা এটা সেটা বলছে। আমি বেশিরভাগই হু, হাঁ করছি। অথচ বাপজান থাকলে হয় উল্টোটা। আমি সমানে বকবক করতে থাকি। কিছুক্ষণ পর চুপচাপ। অনেকক্ষণ পর আমি জিজ্ঞেস করি,
: মা...
: হুম
: তোমার ওই গানটার কথা মনে আছে? ছোটবেলায় যে শোনাতে?
: কোনটা?
: ওই যে, আমার সোনার ময়না পাখি...
: গান কি আর এখন মনে থাকে? ভুলে গেছি কবে।
: একটু গাও না...
আম্মা একটু হাসে।
: পাগলি
: বলো না মা। যতোটুকু মনে আছে...
আবারো হাসে আম্মা।
: মনে নাই রে মা। সেই কতো আগের কথা।
: উম... বলো। গুনগুন করেই না হয় গাও
এবার আম্মা কিছু বলে না। চুপ করে থাকে। আরো অনেকক্ষণ পর আস্তে করে একটু গুনগুন শব্দ হয়। একটু পর বাড়তে থাকে। গাইতে গিয়ে আটকে আটকে যায়। কথা মনে নেই তার। আমি গানের কথাগুলো ধরিয়ে দিই। পুরোটা না, কয়েক লাইন গানই ঘুরে ঘুরে গাইতে থাকে। জানি, আম্মা বহুদিন পর গাইছে। পুরোনো বন্ধুর সাথে দেখা হলে যেমন কথা শেষ হতে চায় না। একটু পর আম্মাকেও যেন নেশায় পেয়ে বসলো। একটু চাপা গলায় জননী মগ্ন হয়ে গাইতে থাকে
” আমার সোনার ময়না পাখি
কোন দ্যাশেতে গেলা উইড়া রে
দিয়া মোরে ফাঁকি রে
আমার সোনার ময়না পাখি...”
গানের কারণে কি না জানি না, আম্মার গলায় বিষাদ ঘনায়। তার জীবনের দেনা-পাওনার হিসেব আমি কতোটা জানি? কতোটাই বা জানা সম্ভব? কোথাও কি তার বড়ো কোনো অপ্রাপ্তি থেকে গেছে? যদি তা না-ই হয়, ওরকম হাহাকার কেন আমার মায়ের গলায়?  জানি না। কিন্তু কী যেন কী একটা করুণ হয়ে ছড়িয়ে পড়ে। গানের সুর আমাকেও নিয়ে যায় সীমানা ছাড়িয়ে অনেক অনেক দূরে কোথাও। অতল অন্ধকারে গন্তব্যহীন আমি কী যেন একটা খুঁজে বেড়াই। অসম্ভব তৃষ্ণা নিয়ে কী যেন একটা ছুঁতে চাই। একবার এদিক। একবার ওদিক। ছোঁয়া আর হয়ে ওঠে না আমার। নাগালের বাইরেই থেকে যায় দূরাগত কোনো  স্বপ্নের মতো। স্বপ্নই বোধহয়...
গান থেমে গেছে। ঘোর কাটে না তবু। কোনো শব্দ নেই। তবু কেন যেন মনে হয় আম্মা কাঁদছে। আমার খুব ইচ্ছে করে, আম্মার ভেজা চোখ, গাল পরম মমতায় মুছিয়ে দিতে। তাকে একটু জড়িয়ে ধরতে। কিন্তু জায়গা ছেড়ে উঠি না আমি। আমি চাইনা, আমার মা-ও আমার গাল ছুঁয়ে দেখুক...


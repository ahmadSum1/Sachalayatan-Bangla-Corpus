কত্তো রঙের ভালোলাগা  ৫



মাস্টার্স এর রেজাল্ট বের হবার প্রায় দু’মাসের মাথাতেই আমার নতুন চাকরিটা হয়ে যায়। কপাল আমার ! আবার মাস্টারি। আমার ধারণা পৃথিবীতে যাদের আর কোন কিছু হবার সম্ভাবনা শেষ হয়ে যায়, ভাগ্যের ফেরে এরাই মাস্টার হয়। কি আর করা। হলাম মাস্টার। তবে পার্থক্য এই যে, এবার পড়াতে হবে বড় বড় বাচ্চাদেরকে। অন্যদের তুলনায় নিতান্তই অল্পবয়সী বলে টিচারদের গ্রুপে প্রায় নাবালিকা হিসেবে অতি আদরে গৃহীত হলাম।
ছাত্রছাত্রীদের মধ্যে বেশ সাড়া পড়ে যাবার মত ব্যাপার ঘটলো। পিচ্চি এই ম্যাডামকে ওরা বেশ কাছের মানুষ ভাবতে থাকে। আর আমার চিন্তাভাবনাও প্রায় ওদের আশেপাশের লেভেলের হওয়াতে কিনা জানি না, ওদের সাথে কমিউনিকেট করাটা আমার জন্য যথেষ্ট ইজি মনে হয়। খুব দ্রুত আমি সবকিছু এনজয় করতে শুরু করি। আমি ওদেরকে ’বাবা শোন’ বললে অতি সাহসী দুএকজন আস্তে করে বলে ওঠে, 'বাবা না বলে বরং ভাইয়া বললে ব্যাপারটা বেশি মানানসই হয়।' এদের মধ্যে বেশ কিছু আবার আমার বাড়াবাড়ি রকমের ভক্ত ছিল।
প্রথম যে ক্লাস টেনটাকে পাই, অল্প সময়ের মধ্যেই এরা স্কুলের সীমানা পার হয়ে কলেজে উঠে যায়। তারো বেশ কিছুদিন পরে, প্রতিষ্ঠানে একটা বিজ্ঞানমেলার আয়োজন করা হয়। স্কুল কলেজ মিলেই। আয়োজন হয় অডিটোরিয়ামে। একেকজন টিচারের দায়িত্ব হলো একেক  গ্রুপের বাচ্চাদেরকে নিয়ে প্রজেক্টগুলো দেখিয়ে আনা। আমার গ্রুপটাকে নিয়ে আমি চলে গেলাম ওখানে। বিভিন্ন ক্লাসের ছেলেরা ওদের প্রজেক্ট নিয়ে ওখানেই। আমি দরজা দিয়ে ঢোকার আগের মূহুর্তে একটা কোনায় সাড়া পড়ে গেল। শুনতে পেলাম ওদের চাপা কন্ঠস্বর, ’এই ম্যাডাম আসছে, ম্যাডাম আসছে।’ সাথে সাথে  ওদের দু তিনজন দিব্যি অন্যদিকে ঘুরে দ্রুত হাতে চুল এবং টাই ঠিক করে নেয়। তারপর হাসিমুখে ম্যাডামকে অভ্যর্থনা জানায়। এরা এখন কলেজের ছাত্র। ওদের এই ছেলেমানুষি কান্ড দেখে আমার হাসি পায়। ভালোও লাগে।
অল্প কিছুদিন আগে মার্কেট থেকে ফিরছি আমার এক বন্ধু, কাকলির সাথে। রিকশায়। হঠাৎ  আমাদের পাশ কেটে হুঁশ করে বেরিয়ে গেল একটা মোটর সাইকেল। আরোহীকে বেশ হ্যান্ডসাম মনে হলো। আমি আরো একটু ভালো করে দেখার চেষ্টা করেও ব্যর্থ হলাম। আমাদের রিকশা এগুতে থাকে তার নিজস্ব গতিতে। সামনে তিনমাথার মোড়। আমাদের যেতে হবে ডানদিকে। বামদিকে তাকিয়ে দেখি, আরে ! সেই মোটর সাইকেলওয়ালা। পেছন দিকটা দেখা যাচ্ছে। হেলমেট খুলে হাতে নিয়ে বসে আছে। আমি রিকশাওয়ালাকে বামে যেতে বলি, কাকলি অবাক হয়ে তাকায়। আমি ইশারায় ছেলেটাকে দেখাই, সুযোগ যখন পাওয়া গেলো, দেখি না একটু। 
আমার সঙ্গী হাল ছেড়ে দেবার ভঙ্গিতে কাঁধ ঝাকায়, 'তোর স্বভাব গেলো না।’ আমি প্রতিবাদ করি। ’আরে, ভাল জিনিস দেখলে ক্ষতিটা কি হয় ?’ রিকশা ধীরে ধীরে সামনে এগুতে থাকে। হ্যান্ডসাম আরোহীকে পাশ কাটিয়ে রিকশা আরেকটু এগুতেই আমার টনক নড়ে। মাত্র তো দুটো বছর।
ইশ...
এরা এত দ্রুত বড় হয়ে যায় !
বন্ধুর গাট্টা খেয়ে রিকশা ঘুরাতে বলি। ততণে হ্যান্ডসাম ছেলেটির হাসিমাখা মুখ, ’স্লামালিকুম ম্যাম...’ 


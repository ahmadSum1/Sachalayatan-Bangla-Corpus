পিতাজী পুরাণ ৪



আমার সাথে লাগার স্বভাব বাপজানের বোধহয় কোনোদিনই যাবে না। মাষ্টারি করার সবচে বিরক্তিকর কাজ যেটা, সেটা হলো খাতা দেখা। এই কাজটা আমি করি হয় গান শুনতে শুনতে। নয় তো টিভিটাকে চালিয়ে দিয়ে। যতোক্ষণ বাংলা, ততোক্ষণ সমস্যা নেই। আনফরচুনেটলি, আব্বার সামনে যতোবার কোনো ইংরেজি বা হিন্দি মুভি দেখেছি, ততোবার প্রায় একই ধরনের পরিস্থিতি হয়েছে। হয়তো হাসির কোনো দৃশ্য হচ্ছে, আমি হাহা করে হাসছি। আব্বা কিছুক্ষণ তাকিয়ে থাকে। তারপর আপাকে ডাকে।
: দেখসো? হিন্দি সিনেমা দেখে হাসতেছে। ভাবখানা এমন, যে সবই বুঝতেছে। বুঝে বুঝে হাসতেছে।
মেজাজ গরম হয়ে যায় আমার। আরে! এখানে ভাব দেখানোর আছেটা কী? আব্বাকে এই কথা কখনোই বোঝাতে পারিনি যে, পরিবেশগত অপসংস্কৃতির কারণেই হোক, বা অন্য যে কোনো কারণে, এখনকার পোলাপাইনের কাছে হিন্দি বোঝা বা বলা ডালভাতের মতো। আর নাদান হলেও আমিও অল্পসল্প বুঝি।
সেদিনও পরীক্ষার খাতা দেখছি। টিভির দিকে মনোযোগ নেই আমার। আব্বা এসেছে রুটিন চেক-আপ করাতে। পাশে এসে বসলো। কিছুক্ষণ খাতাগুলো উল্টেপাল্টে দেখলো। এভাবে এখনো কেউ খাতা দেখে নাকি - জাতীয় হাবিজাবি কিছু লেকচারও দিলো। যার সারমর্ম করলে দাড়ায়, আমি এখনো মাষ্টার হয়ে উঠতে পারিনি। কী যন্ত্রণা! আমি ক্ষেপে উঠতে গিয়েও সামলে নিই। আজকেই খাতাগুলো শেষ করতে হবে। আব্বা সুবিধা করতে না পেরে মনোযোগ দেয় টিভিতে।
একটু পরে বলে ওঠে
: ছিহ! এই পচা গানগুলা তোমরা দেখো?
খাইছে!  বেশি ছোটোখাটো ড্রেস নাকি? আমি একটু ভয়ে ভয়েই টিভির দিকে তাকাই। না তো। সোনম কাপুর। সে তো যথেষ্ট পর্দানশিন হয়েই মনের আনন্দে নাচছে, মাসাক কালি...
আমি এবার কনফিডেন্টলি বলি
: ক্যান? এই গানে সমস্যা কী?
: খুব ভালো গান এইটা? এইটা কোনো গানের কথা হইতে পারে?
: ক্যান? কোন কথাটা খারাপ বললো?
আমি খানিকটা চ্যালেন্জ করার ভঙিতে বলি
: আশ্চর্য ! এইগুলা কি কোনো ভদ্র গানের কথা হলো? ’ মাথাত কালি...পাছাত কালি... ’
আমার তো গিড়া পিড়া মিরা যাবার দশা। (কপিরাইট:স্বপ্নাহত)
হোহোহো করে হাসতে হাসতে আমি বুঝে যাই, এই গান জীবনে আর কখনোই সঠিক লিরিকস দিয়ে গাওয়া সম্ভব হবে না আমার...


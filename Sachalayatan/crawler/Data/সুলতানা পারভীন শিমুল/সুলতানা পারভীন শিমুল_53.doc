মাতাল



তখন পড়ি ইন্টারমিডিয়েটে। অতি আদরে সবসময় আগলে রাখা এই আমি নতুন নতুন ছাড়পত্র পেয়েছি একা পথ চলার। যদিও সেটা শুধুমাত্র অতি প্রয়োজনকালীন সময়ে, তবুও আমার ভাল লাগতো। শহর থেকে গ্রামে যেতে লাগে সব কিছু মিলে দুই থেকে আড়াই ঘন্টা। এই পথটুকু কোন কারণে একা যেতে হলে আমার রীতিমতো অ্যাডভেন্চার অ্যাডভেন্চার ফিলিংস হতো। 
একবার কি যেন একটা সমস্যা হলো। খুব সম্ভব কি যেন একটা ওষুধ দিয়ে আসতে হবে। কিন্তু আর কেউ ফ্রি নেই। কাজেই আমি। ছাই ফেলতে ভাঙা কুলো। তাতে কি? মহা উৎসাহে আমি চলে গেলাম বাড়িতে। আম্মা তো প্রথমেই খানিকণ ”সর্বনাশ ! একা কি করে এলি? ভয় লাগলো না?” জাতীয় কথাবার্তা বললেন। যাই হোক । সারাটা দিন থেকে আমি বাড়ি থেকে রওয়ানা হলাম বিকেলের দিকে। সন্ধ্যার আগে আগে পৌঁছানোর কথা।
ভ্যান থেকে নেমে আমি অপেক্ষারত বাসের টিকেট কিনি। বাসটা একেবারেই ফাঁকা। কয়েকজন লোকের সাথে বেশ কয়েকটা মেয়ে ও মহিলা দাঁড়িয়ে আছে। বোঝা যাচ্ছে এরাও যাত্রী। কিন্তু উঠছে না কেন এরা? কে জানে। আমি আমার একমাত্র ছোট ব্যাগটা নিয়ে উঠে পড়ি বাসে। লোকজন যেন একটু উশখুশ করলো। পুরো ফাঁকা বাসে আমি তিন নম্বর সিটে জানালার পাশে বসে পড়ি। আমার সামনের সিটে একটি মাত্র মানুষ বসে আছে। সামনের সিটে মাথা গুঁজে দিয়ে আছে লোকটা। একটু পরপর দীর্ঘশ্বাস ফেলছে। একবার মনে হলো যেন ফুঁপিয়ে উঠলো। অসুস্থ নাকি?
আমি গলা বাড়িয়ে জানতে চাই, ”শুনুন, আপনার কি শরীর খারাপ লাগছে?”
মাথা নাড়তে নাড়তেই মুখ তোলে লোকটা। অনেক কালো, মোটা ও ঘামে ভেজা মুখ লোকটার । কি যেন একটা সমস্যা বোধহয় আছে, আমি ধরতে পারছি না। আশপাশের লোকজন হঠাৎ আমাদের ব্যাপারে বেশ আগ্রহী হয়ে উঠলো। এক ভদ্রলোক জানালার বাইরে থেকে ইশারায় বোঝানোর চেষ্টা করলেন যে, লোকটি আসলে মদ খেয়ে টাল। এড়িয়ে থাকাই ভালো। আরে তাই নাকি? মাতাল ! আমার মাতাল দেখা ওই সিনেমা পর্যন্তই। সামনাসামনি কখনো দেখিনি। কাজেই তাদের সাবধানতায় পানি ছিটিয়ে আমি বরং আগ্রহী হয়ে উঠি। 
: কি হয়েছে আপনার?
: কিছু না।
খানিকটা জড়ানো গলা। ঢুলু ঢুলু চোখে আমার দিকে তাকায় লোকটা।
: নাম কি তোমার?
: শিমুল
: শিমুল...শিমুল
হঠাৎ আমার নাম করতে করতেই লোকটা শব্দ করে কেঁদে ওঠে। ওই অল্প সময়ের মধ্যেই আমি ভেবে নিলাম, নির্ঘাত এই লোকের প্রেমিকার নাম ছিলো এটা। অতীতের কথা মনে পড়ে গিয়ে খারাপ লাগছে।
: আহা কাঁদছেন কেন?
: শিমুল...আমার ভাতিজির নাম শিমুল।
মাথা নেড়ে কেমন দুলে দুলে একটু কান্না আর একটু করে কথা বলতে থাকে লোকটা।
: আমার ভাতিজির নাম শিমুল। ওর বাবা নাই।
আবার কান্না
: মারা গেছে। আমার কাছে রেখে মারা গেছে ওর বাবা।
: তাতে কি হয়েছে? আপনি তো আছেন।
: নাই। আমি নাই। আমি তো থাকি না।
: চাচি তো আছে। একই কথা।
: এক কথা না। এক কথা না।
: কেন কি হয়েছে?
আবার কিছুক্ষণ কান্না করে লোকটা।
: আপনি কাঁদবেন না প্লিজ...
এবার ফোঁপাতে ফোঁপাতে একটু থামে।
: তুমি খুব ভালো মেয়ে। কোন ক্লাসে পড় ?
: আমি ইন্টারমিডিয়েটে পড়ি।
: কোনডিয়ার?
(বোধহয় বলতে চেয়েছে কোন ইয়ার। জড়ানো গলায় শোনা গেলো ওরকম। মনে মনে বলি, আমি সুন্দরবনের ডিয়ার।)
: ফার্স্ট ইয়ার
আবারো লোকটার কান্না শুরু হয়ে যায়। অদ্ভুত তো ! এই লোক কতক্ষণ কাঁদবে? মাতালরা এভাবে কাঁদে নাকি?
: আবার কি হলো?
: আমার ভাতিজিও ফার্স্ট ইয়ারে পড়ে।
: এটা তো ভালো কথা । কাঁদছেন কেন?
: পারবে না।
: কি পারবে না?
: পড়তে পারবে না।
: কেন?
আবারো কান্না।
: কেন পারবে না?
: চাচি...পড়তে দেয় না।
: হোস্টেলে রেখে দিলেই হয়।
: ওর বিয়ে দিতে হবে।
: ওমা ! এখনি কেন? পড়াশোনা শেষ করুক...
মাথা নেড়ে কান্না। এবার অনেকক্ষণ। বোধহয় ঘুমিয়ে পড়লো।
ততক্ষণে লোকজন উঠে পড়েছে। গাড়ি ছাড়িছাড়ি করছে। আমি একটু রিল্যাক্সড হয়ে বসি।
একটু পর মাথা তোলে লোকটা। মাথা ঘুরিয়ে আমাকে দেখে।
: তোমার নাম যেন কি?
: শিমুল
: আমার ভাতিজির নামও শিমুল...
ঠিক আগের ইনফরমেশনগুলোই এদিক ওদিক করে প্রায় তিনবার একই গল্প চলতে থাকলো। এই লোকের সাথে আরো একজন শুটকা পটকা মাতাল ছিলো। সে আবার খিস্তি খেউড় করে যাচ্ছে। যাই হোক। আরো কিছুণ পর লোকটা আমাকে পাঁচটা চকলেট বের করে দেয়।
: তুমি খুব ভালো মেয়ে। চকলেট খাও।
আমি এবার একটু গুটিয়ে যাই। লোকটা বারবার চকলেট নিতে বলে। আমি না বলি।
: না, ঠিক আছে। চকলেট খাবো না। থ্যাংকস।
: কেন? খাবে না কেন? চকলেট খাও না?
: খাই। কিন্তু এখন খেতে ইচ্ছে করছে না।
: না। একটা খাও। নাও।
: আসলে গাড়ির ভেতর কিছু খেলে আমি বমি করে ফেলি।
: তাহলে চকলেট রেখে দাও। পরে খেও।
এবার আমার না করার কিছু থাকে না। আমার হাতে পাঁচটা চকলেট। আমি ব্যাগে ঢুকিয়ে রাখি।
: বাসায় গিয়ে খাবে তো?
: খাবো
: ফেলে দিও না।
: দেবো না।
: তুমি খুব ভালো মেয়ে।
বাস গন্তব্যে এসে থামে।
: চাচা, আমি আসি।
ভদ্রতা। পাঁচটা চকলেট দিলো যে, তাকে না বলে নামাটা ভালো দেখায় না। নেমে পড়ি আমি। রিকশার জন্য দাঁড়িয়ে আছি। পাশে এসে দাঁড়ালো লোকটা। একটা রিকশা তার পাশে এসে দাঁড়ালো। বোধহয় বাঁধা রিকশা।
: স্যার ওঠেন।
: শোন, তুই আজকে ওকে নিয়ে যা।
আমাকে দেখিয়ে দেন তিনি। এবার আমি প্রথমবারের মতো ভয় পাই। বলে কি? কোথায় না কোথায় নিয়ে যাবে  কে জানে।
: না না । আমি আরেকটা রিকশা নিচ্ছি। কোন অসুবিধা নেই। আপনি যান।
: না। এটাতে যাও। ও তোমাকে নামিয়ে দিয়ে আসুক।
: প্লিজ। আমি বললাম তো লাগবে না। আমি চলে যেতে পারবো।
আমাকে পুরো ইগনোর করে লোকটা রিকশাওয়ালাকে বলে
: আমার ভাতিজি। দেখেশুনে নিয়ে যাবি। 
রিকশায় উঠে ক্রমাগত দোয়াদরুদ আওড়ে যেতে থাকি আমি। পরিচিত পথ বেরুতে হাঁফ ছেড়ে বাঁচি। রিকশা থেকে নেমে আমি ভাড়া মেটাতে যাই। সে কিছুতেই ভাড়া নেবে না। বলে, চেয়ারম্যান স্যার জানলে রাগ করবেন। রিকশা ঘুরিয়ে চলে যায় রিকশাওয়ালা।
বিচিত্র অভিজ্ঞতা। সব মাতালরা হিংস্র হয় না তাহলে !!!


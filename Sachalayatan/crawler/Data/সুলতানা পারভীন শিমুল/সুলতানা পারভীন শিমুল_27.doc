ন্যাড়া কাহিনী



সবাই বলে, আমি নাকি সবসময় পুতুলের মতো টিপটপ থাকি। গোছানো থাকি। অথচ এই আমি কি কম ঠেলায় পড়ে এমনটা হয়েছি? ওদেরকে শোনাতে হয় আমার দুঃখ আর অপমানের ইতিহাস।  
ছোটবেলা থেকেই আমার চুল ছিলো পাতলা আর কেমন যেন লালচে। চান্দিতে পর্যাপ্ত পরিমাণ আলো বাতাস লাগানোর সুযোগ দিলে, অর্থাৎ ঘনঘন নাড়ু করলে চুলের ঘনত্ব এবং গুনাগুন উভয়েই বৃদ্ধিপ্রাপ্ত হয় - এই ধারণার বশবর্তী হয়ে আম্মা আমার পেছনে উঠে পড়ে লেগে ছিলেন সবটা সময়। ফলস্বরূপ আমার শৈশবের বেশিরভাগ সময়েই আমি ছিলাম চুলের ছায়া-বঞ্চিত।  
ফ্ল্যাশব্যাক ১:  
আমার বয়স তখন সাত আট। আব্বার চাকরির সুবাদে আমরা নতুন এলাকায়। মফস্বল শহর। টিনশেড বিশাল বাড়ি। চারপাশে টিনেরই উঁচু বেড়া। উঠানে বেশ কয়েকটা বড় গাছ। বাড়ি বদলানোর সময়টাতে কোত্থেকে যেন প্রচুর কাজের উৎপত্তি হয়। এরমধ্যে কাজের বুয়াটাও নেই। কাজের লোকের জন্য খোঁজ লাগিয়ে দেয়া হয়েছে। আর যতক্ষণ পর্যন্ত একটা ব্যবস্থা না হচ্ছে, সবাইকেই ভাগাভাগি করে কাজ করতে হবে - এই আইন জারী হয়েছে।  
উঠানের একটা কোণে শেড দিয়ে রান্নাঘর। আম্মা রান্না করছেন। বড় বোনটা সাহায্য করছে। আমার দায়িত্ব পড়েছে উঠানটা ঝাঁট দেয়া। আমি সেটাই করছি। এমন সময় কে যেন বাইরের গেট সরিয়ে ভেতরে এলো। মাঝবয়েসী লোকটা এসেই বকবক শুরু করে দেয়। "ভাবী, ও ভাবী, আরে কেমন আছেন বলেন? ভাইয়ের মুখে আপনাদের খবর পেয়ে তো আমি সাত আসমানে। আরে লীনা তো দেখি অনেক বড় হয়ে গেছে। কেমন আছো মা? কোন ক্লাসে পড়..."
এইসব বলতে বলতে তার চোখ পড়ে আমার দিকে। " আরে ! তুমি দেখি এরমধ্যে কাজের মানুষও যোগাড় করে ফেলছো একটা। আর আমি একটা সুবিধামতন খুঁজতেছি কতদিন ধরে। পাই না..."  
আমি ঝাড়ুটা ছুড়ে ফেলে চিৎকার করে কাঁদতে কাঁদতে ঘরের ভেতর। আলনা থেকে টেনে টেনে ফেলে দিতে থাকি সব কাপড় চোপড়। ঝাপসা দৃষ্টিতে আয়নায় পড়ে চোখ। নাড়ু মাথা ঢোল্লা...  
ফ্ল্যাশব্যাক ২:  
মেজ আপা ওর বান্ধবীদেরকে নিয়ে ড্রইং রুমে। কি সব প্র্যাকটিক্যাল খাতা নিয়ে ঝামেলা করছে। কাজ তো না। হা হা হি হি বেশি শোনা যাচ্ছে। আম্মা ওদের জন্য কিছু খাবার সাজিয়ে আমাকে বললো, ট্রেটা ওদেরকে দিয়ে আসতে। আমি যথারীতি আমার মাথার চুলহীনতা নিয়ে পেরেশান। বাইরের লোকের সামনে যেতে ভাল লাগেনা আমার। তাছাড়া আপার বান্ধবীরা বরাবরই বিচ্ছু। আমি ওদের সামনে যাই না। গাঁইগুঁই করে কোন লাভ হলো না। ট্রেটা নিয়ে যেতেই হলো আমাকে। ছোট মানুষ বিধায় অতি সাবধানে আমি ওটা ধরে নিয়ে যাই। যাতে এক ফোঁটা পানিও ছলকে না পড়ে। সামনের টেবিলে রেখে ফিরে আসছি। শুনলাম পেছন থেকে কে একজন বলছে, "তোদের এই পিচ্চিটাকে নতুন মনে হলো। আগেরটা চলে গেছে নাকি?" আমি আর পেছনে তাকাই না। শুধু আম্মার কাছে এসে সুনামী হয়ে যাই...
কসম খাই, আমার মাথা আর নাড়ু করতে দেবো না, দেবো না, দেবো না।  
ফ্ল্যাশব্যাক ৩: 
আমাদের বাসাটা রাস্তার ধারে। রাস্তার ওপাশে দোকান। কোন অতিথির আগমন ঘটলে টা-য়ের বন্দোবস্ত করা হয় এই দোকান থেকে। এইরকম একটা সময়ে আমাকে পাঠানো হলো দোকানে। দোকানি আমার জিনিসগুলো গুছিয়ে দিচ্ছে। একটা মেয়ে এসে দাঁড়ালো আমার পাশে। এক কেজি ময়দা আর আধা কেজি চিনি চাইলো। মেয়েটা আমার থেকে তিন চার বছর বড় হবে। আমার দিকে তাকিয়ে আমার নাম জানতে চাইলো। বললাম। পাশের তিনতলা বিল্ডিংটা দেখিয়ে আমাকে বললো, "আমি নাদিয়াগো বাসায় কাম করি। একমাস হলো আইছি। তোমারে তো দেখি নাই। তুমি কুন বাসায় কাম করো?"
আমি কিছু বলার আগেই দোকানি ওকে ধমকে ওঠে।  
আর আমি এই প্রথমবার না কেঁদে ঠান্ডা মাথায় জিনিসগুলো আম্মার হাতে দিয়ে আয়নার সামনে এসে দাঁড়াই। লালচে অগোছালো চুল। রুক্ষ। পরনের জামাটা পুরোনো। তাই বলেই কি লোকজনের এই রকম মনে হতে হবে? আমি চুলটা জীবনে প্রথমবারের মতো যত্ন করে আঁচড়াই। তুলে রাখা একটা ভালো জামা বের করে পড়ি। আর না। একবার হয়েছে, দুইবার হয়েছে, তাই বলে....


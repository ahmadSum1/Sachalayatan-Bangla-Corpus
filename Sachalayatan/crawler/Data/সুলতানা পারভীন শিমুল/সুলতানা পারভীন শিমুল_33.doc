জ্যোতিষী



মনের খেয়ালখুশির তো আর ঠিকঠিকানা নেই। ইন্টারমিডিয়েট পাশ করার পর হাবিজাবি গল্পের বইয়ের ভীড়ে যখন একটা কিরোর বই পেয়ে গেলাম, তখন জ্যোতিষী হবার ইচ্ছে মনের মধ্যে লাফ দিয়ে ওঠে। সেই উদ্দেশ্যে আমি রীতিমতো অধ্যয়ন করিয়া বিভিন্ন রেখা চিনিতে শিখিলাম। তারপর গ্রামের বাড়িতে বসত করার সময়টাতে যখন স্কুল করে এসে বাকি সময়টা, কাটে না দিন...অবস্থা, পুরোনো বিদ্যা মাথাচাড়া দিয়ে ওঠে। আশেপাশে ঘুরে বেড়ানো পোলাপাইনদের ডেকে ডেকে তাদের হাত দেখি। এটা ওটা বলি। তারাও মজা পায়। 
এইসব দেখে দুই-একজন বড় মানুষ, চাচা-ফুপু-খালা গোত্রের, এরাও আকৃষ্ট হয়। অবশ্য মজা পেতেই। আমাকে সিরিয়াসলি নিতে বয়েই গেছে তাদের। আমিও ভীষন উৎসাহে দেখে যাই এবং টের পাই, ছোটদের রেখা আসলে বলে না তেমন কিছুই। তবে বড়দের হাত দেখে বলার মতো থাকে বহু কিছু। আর কিছু পারি না পারি, কতোদিন বাঁচবে, অতীত-বর্তমান-ভবিষ্যত অসুখ, লেখাপড়া, কিপটা না হাতখোলা ইত্যাদি টুকটাক ব্যাপার বলতে তো পারতাম। আর মিলেও যেতো ভালোই। শুধু হায়াতের ব্যাপারটা মরে গিয়ে কেউ প্রমাণ করতে আসে নাই যে শিমুল সত্য বলিয়াছে। যাই হোক, এইভাবে প্রচুর লোকজনের হাত দেখে আমি দোজাহানের অশেষ নেকি হাসিল করি।
আমার গ্রাম-পর্ব শেষ হয়ে আবারো শহর-পর্ব শুরু হয়। মাঝে মাঝে বাড়িতে বেড়াতে যাই। কখনো থাকি। আবার কখনো সকালে গিয়ে বিকেলে ফিরে আসি। এর মধ্যে একবার গিয়ে জননীর কাছে শুনি, কোন এক চাচি মাঝেমাঝেই আমার খোঁজ করেন। আমি কারণ জানতে চাই। মায়ের জানা নেই। সেই চাচি বলেননি। তো যে সময়টুকু থাকি, বাপের সাথে খুনসুটি আর মায়ের আদরে এটা সেটা খাইতে খাইতেই যায় বেলা...। সেই চাচির কথা আমার আর মনে থাকে না। এভাবে যেতে যেতে বেশ কিছুদিন আগের কথা। বাড়ি থেকে ফেরার প্রস্ততি নিচ্ছি। সেই চাচি এসে হাজির। কার কাছে যেন খবর পেয়ে ছুটে এসেছেন তিনি। 
আমি জানতে চাই ঘটনা কি? তিনি তার কোলে থাকা দুই বছরের বাচ্চাটার হাত এগিয়ে দেন আমার কাছে। আমি প্রশ্ন চোখে তাকাই। তিনি বলেন, ”আমার মেয়ের হাতটা একটু দেখে দাও।” আমি হাসতে হাসতে মরে যাই। ”ধুরো চাচি, আমি কি হাত দেখতে পারি নাকি?” তিনি বলেন, ”আগে তো দেখতা।”
হাসি আবারো। ”আরে, ওগুলো তো ফাইজলামি।” তিনি ছাড়েন না। মেয়ের হাত দেখে দিতে হবেই। আমার ভবিষদ্বানীর ওপর গভীর আস্থা তার। কারণ, অনেক আগে তার হাত দেখে আমি বলেছিলাম, তার সামনে কঠিন বিপদ। প্রায় জীবন-মরণ সমস্যা। এবং বড়সড় আর্থিক ক্ষতির সমূহ সম্ভাবনা। সেটা তার জীবনে ফলে গেছে অক্ষরে অক্ষরে। চাচার কি যেন একটা মারাত্মক অসুখ হয়েছিল। প্রায় ছ মাসে হাড় জিরজিরে হয়ে তাকে বিছানার সাথে লেপ্টে থাকতে হয়েছে। ওঠার শক্তি ছিলো না। তার চিকিৎসার জন্য তাদের দুটো গরু এবং কিছু জমিও বিক্রি করতে হয়েছে। আর এসবই আমি নাকি তার হাত দেখেই বলে দিয়েছিলাম। গরীব মানুষ তারা। মেয়ের কপাল কেমন, আমি যেন একটু দেখি।
ভালো বিপদ তো ! আমি বোঝাতে চাই বিভিন্নভাবে। কিন্তু তিনি কিছুতেই বুঝবেন না। অবশেষে আমি পিচ্চিটার হাত তুলে নিই। ছোট্ট একটা নরম তুলতুলে হাত। পৃথিবীর কাঠিন্য স্পর্শ না করা নিষ্পাপ একটা হাত। আমি শেষ চেষ্টা করি। বলি, ”ও এতো ছোট, হাতের রেখা তো এখনো কিছুই বোঝা যাচ্ছে না। আরেকটু বড় হোক নাহয়। তখন দেখে দেবো।” চাচি আলতো করে রেখে দেয়া হাত আবার আমার হাতে তুলে দেন। অস্বস্তি নিয়ে আমি ওর হাতের দিকে তাকাই। বলতে থাকি...
: ওর জন্মের পর ওর বাপ ঝামেলা করেছে বেশ। কিন্তু তারপর থেকে আপনাদের অবস্থারও পরিবর্তন শুরু হয়েছে।
: ঠিক কথা, মা। ও হওয়ার কয়েকমাস পরেই গরুটার একটা বকনা বাছুর হয়েছে।
: ওর ভাগ্যরেখা যতোটা বোঝা যাচ্ছে, বেশ ভালো, চাচি। তবে খুব অল্প বয়সে বিয়ে দিয়েন না। তাহলে কিন্তু কষ্ট পাবে। তারচেয়ে চেষ্টা করবেন লেখাপড়া করাতে। দেখবেন, যতোদিন যাবে, আপনাদের সচ্ছলতা আসতে থাকবে।
: তারপর....?
উজ্জল চোখে চাচি তাকান আমার দিকে। আরো জানতে চান তিনি। কিন্তু নরম সরম হাতটা ছেড়ে দিয়ে হাসিমুখে তাকাই আমি।
: আর কিছু বলতে পারবো না চাচি। ছোট মানুষ তো। রেখা সবগুলো স্পষ্ট বোঝা যায় না। তবে মেয়ে আপনার ভাগ্যবতী, কোনো সন্দেহ নেই।
 গাল টিপে একটু আদর করি মেয়েটাকে।
সন্তুষ্ট মনে মেয়েকে নিয়ে চলে যান তিনি। আমি তার যাবার পথে তাকিয়ে থাকি। ছোট্ট একটা আশার বীজ, স্বপ্নের বীজ। দেখা যাক। বিশ্বাসে মিলায় বস্তু....


পূর্ণমুঠি - এক টুকরো অনুভূতি



পূর্ণমুঠি - একটুকরো স্বপ্নের প্রতিফলন মনে হলো। আসলে যে স্বপ্ন আমার দেখার কথা ছিলো না কোনোকালেই। কারণ আমি কবি বা লেখক, কোনোটাই নই। তবুও স্বপ্ন, তবুও স্বপ্নপূরণ। আমি পূর্ণমুঠির রিভিউ জাতীয় কোনো কিছু করার জন্য লিখছি না। বইটা হাতে নেবার পর ভালোলাগা যে অনুভূতিটুকু, সেটুকু ভাগ করে নিতে ইচ্ছে করছে, সবার সাথে। 
কেমন অদ্ভুত ! আমি সুদূরপ্রসারী কোনো ভাবনা ভাবতে পারি না। আমি স্বপ্ন দেখি আগামীকাল নিয়ে, বড়জোড় আগামী দুই কি তিনদিন। লোকজন হাবিজাবি বলতে ছাড়ে না। তবে কি আর করা। আমি যে এরকমই। পূণৃমুঠি নিয়ে তুমুল উম্মাদনা ভালো লাগতো, উপভোগ করতাম। মনে হতো আমাদের আরো কিছু একটা হচ্ছে। কিন্তু ওই আমাদের মধ্যে ”আমি” যদি মিশে থাকার মধ্যেই দৃশ্যমান আলাদা একটা রঙ হয়, তাহলে সেটা কেমন হবে, ভেবে দেখার সাহস পাইনি। 
কিন্তু আমার ভালো লাগছে। ভীষন ভীষন ভালো লাগছে। সুন্দর প্রচ্ছদে, মন কেমন করা গন্ধমাখানো বইয়ের ঝকঝকে পৃষ্ঠায় আমার লেখা...অতুলনীয় অনুভূতি ! কেমন লজ্জা লজ্জাও লাগছে। অত্তোগুলো শক্তিশালী লেখার ভীড়ে এই অধমের লেখা যেন বিশাল কোন পার্টিতে জমকালো সাজুগুজু লোকজনের ভীড়ে এককোনায় দাঁড়িয়ে থাকা সাদামাটা লাজুক কোনো মানুষ।
এখানকার গল্পগুলো প্রত্যেকটাই আলাদা স্বাদের। নিক নামের আড়ালে থাকলেও কিছু কিছু নাম তো চেনাই। কিন্তু মুহাম্মাদ শাহাদাত হোসেন, এম আবদুল মুকিত, মিথুন কায়সার, আবু মুস্তাফিজ - নামগুলো একটু ধাঁধাঁয় ফেলে দেয়। অবশ্য দুনিয়া জোড়া পচুর গিয়ানজামের কারণে সবুজ বাঘকে চিনতে মোটেই সময় লাগে না। হুম... ডোরাকাটা দাগ দেখে বাঘ চেনা যায় !
অপ্রত্যাশিত এই ভালোলাগায় ভরিযে দেবার জন্য হাসান মোরশেদ, কনফুসিয়াস, আহমেদ অরূপ কামাল, আহমেদুর রশীদ, মাহবুব লীলেন, এবং আরো যাঁরা তাঁদের শ্রম দিয়েছেন, তাঁদেরকে আমার কৃতজ্ঞতা... 


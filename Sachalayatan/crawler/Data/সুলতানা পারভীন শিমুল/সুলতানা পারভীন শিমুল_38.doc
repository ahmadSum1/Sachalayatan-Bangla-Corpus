শোনো মেয়ে



ভালোবাসার কারণে কিনা কে জানে। তবে মেয়েটি গিয়েছিলো আত্মহত্যা করতে। হতে পারে রেলস্টেশনটা কাছে, তাই ট্রেনে কাটা পড়াটা সহজতর উপায় মনে হয়েছিলো। অনেক কিছুই হতে পারে। তবে মেয়েটা মরতে পারেনি। কারণ, একটা মানুষ। মিজানুর রহমান। একটা মুদি দোকানে কাজ করেন। শেষ মুহূর্তে হ্যাঁচকা টানে মেয়েটাকে সরিয়ে আনতে পেরেছিলেন তিনি। তবে আর কিছু জানার আগেই কোনো একটা ছেলে এসে হাত ধরে মেয়েটাকে সরিয়ে নিয়ে যায়। মরতে চাওয়ার কারণটা আর জানা হয়ে ওঠেনি তাঁর। ঘটনার আকস্মিকতায় অনেকক্ষণ ধরে তিনি শুধু কেঁপেছেন।
কিছুটা শান্ত হয়ে আসার পর, পুরো ঘটনা তিনি আবারো ভাবলেন। মেয়েটা তখনো যদি থাকতো, তিনি হয়তো বলতেন, "শোনো মেয়ে - প্রথমত নিজের জন্য বাঁচো। তোমার বেঁচে থাকার জন্য তুমিই যথেষ্ট। বন্ধু, প্রেমিক, স্বামী - সবার ভালোবাসা তোমার জীবনের জন্য খন্ডিত অংশ মাত্র হোক, তোমার পুরো জীবনের জন্য নয়। নিজের চেয়ে, এবং প্রয়োজনের চেয়ে বেশি ভালো কাউকে বাসার দরকার নেই। তোমার জীবনে তোমার চেয়ে গুরুত্বপূর্ণ করে কাউকে তুলো না। কারো কথা, কাজ, কারো ভালোবাসা যেন তোমাকে নিয়ন্ত্রণ করতে না পারে। তোমার নিয়ন্ত্রণ থাকবে শুধু তোমারই কাছে।”
এটা প্রথম আলো থেকে নেয়া একটা খবর। কিন্তু মিজানুর রহমানের ভেতরে উথলে ওঠা, না বলতে পারা এই কথাগুলো আমার ভেতরেও ঢেউ তুললো।
দেখি তো, ব্যাপারটা কে কিভাবে দেখে...


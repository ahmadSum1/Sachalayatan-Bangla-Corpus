এক টুকরো শাহবাগ



বিকেল চারটে থেকে চারটে তিন মিনিট পর্যন্ত অবস্থান কর্মসূচী ছিলো। তিন মিনিটের জন্য থমকে যাওয়া দেশ। সবখানে, সবখানে একটা দাবীতে সোচ্চার কোটি কোটি মানুষ। ব্যাপারটাই কি অদ্ভুত!
আমার নিজের ভেতরেও অস্থিরতা ছিলো। কিন্তু ক্লাস নিতে গিয়ে ভুলেই গিয়েছিলাম ব্যাপারটা। টানা পাঁচটা ক্লাস নিয়ে, আরো হাবিজাবি কাজ সেরে তারপর মনে পড়লো। লাস্ট পিরিয়ডের তখন আর অল্প কিছু সময় বাকি। বেছে বেছে সবচেয়ে বড় ক্লাসটাতে গেলাম। দুই মিনিট সময় নিয়ে ওদেরকে সচেতন করে দিলাম সময়টার ব্যাপারে। ওই সময়ে ওদের স্কুলবাসে ওঠার সময়। জানে তো ওরা সবাই। কি করতে হবে শুধু মনে করিয়ে দিয়ে বাকিদেরকেও মনে করিয়ে দিতে বললাম।
বাসস্ট্যান্ডে এসে ওস্তাদকে বললাম, আমরা  সময়টা পালন করে তারপর স্টার্ট করবো কি না। সে বললো, বাস নাকি যথাসময়েই ছাড়তে হবে। আবারো জানতে চাই, ওই সময়ে কি উনি গাড়ি থামিয়ে দেবেন না তিন মিনিটের জন্য? সেটাতেও নাকি ঝামেলা হবে। মন খারাপ হলো। কিন্তু আমি আর কথা বাড়াই না। আমরা তাহলে আমাদের মতো করেই করবো।
গাড়িতে উঠে বসলো সবাই, ছাড়লোও গাড়ি। চারটে বাজার কয়েক মিনিট আগে আমি উঠে দাঁড়িয়ে বাচ্চাদেরকে অল্পকিছু কথা বললাম । ওদের প্রতিক্রিয়া দেখে আমি মুগ্ধ। চারটে বাজার কথা জানালাম যখন, সবাই দাঁড়িয়ে গেলো। নিমেষেই গাড়ির ভেতরটা হয়ে উঠলো এক টুকরো শাহবাগ। কারো মুখে কথা নেই। একটা চলন্ত গাড়িতে ওতোগুলো দুরন্ত বাচ্চা, অথচ কোথাও কোনো শোরগোল নেই, শব্দ নেই,  এই ব্যাপারটাই তো অস্বাভাবিক অন্যরকম! আমি কচি কচি মুখগুলোর দিকে তাকাই। কি দৃপ্ত ভঙ্গি একেকজনের! কেউ কেউ বুকে হাত দিয়ে দাঁড়িয়ে। কি যে অদ্ভুত অনুভূতি! তিন মিনিট পার হয়ে গেলে ওদেরকে বসতে বলি। মনে মনে কোটি কোটি ধন্যবাদ জানাই।
পরেরদিন।
ছেলেরা কোথায় কোন কর্মসূচীতে অংশ নিচ্ছে, কী কী করতে যাচ্ছে, এসে এসে জানিয়ে যাচ্ছে। শুনলাম, সাতমাথার সমাবেশে আমাদের তিন বালিকা গতদিন বক্তৃতাও দিয়েছে। একজনকে কাছে ডেকে জানতে চাইলাম, কী বলেছে ওখানে। 
মুক্তিযুদ্ধ দেখেনি ওরা, কিন্তু মুক্তিযুদ্ধের চেতনাকে মনেপ্রাণে ধারন করে আছে ওরা... এইসব আরো অনেক কথা বলেছে। এতো সুন্দর করে কথা বলতে পারে প্রায় প্রতিদিন বকা খাওয়া আমাদের এইসব বাচ্চারা! চোখ ভিজে ওঠে আমার।
সাতমাথায় ব্যানার নিয়ে, প্ল্যাকার্ড নিয়ে, যুদ্ধাপরাধীদের বিরুদ্ধে শ্লোগান দিচ্ছে আমাদের ছেলেমেয়েরাই। 
সত্যি বলতে কি , অনেক অনেক কারণেই এই প্রজন্মের বাচ্চাদের মানবিক বোধগুলো নিয়ে আমি অনেকটাই হতাশ ছিলাম।
এখন, আমি গর্বিত। 
এরাই যদি হয় আমাদের ভবিষ্যত, আমাদের আর ভয় নেই।
কোনো ভয় নেই।
***
(পান্ডব'দার লেখা পড়ে মনে হলো, এইটুকুই নাহয় লিখে ফেলি)


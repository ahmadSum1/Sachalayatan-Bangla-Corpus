রঙ নাম্বার



ফোন আছে, অথচ উল্টাপাল্টা ফোনের পাল্লায় পড়েনি, এইরকম পাবলিক বোধ করি বাংলাদেশে একটাও নাই। ”হ্যালো, এইটা কুন জাগা?” - এই ডায়লগটাই যে সবচেয়ে বিরক্তিকর, সেটা বলাই বাহুল্য। সেই প্রথম প্রথম যখন একখানা ছোটখাটো কিউট মোবাইলের অধিকারী হইয়াছিলাম, তখন ফোন তো ফোন, রঙ নাম্বারগুলিও বড়ো কাঙ্খিত মনে হইতো। কিন্তু হায়, না আছে সেই রাম, না আছে অযোধ্যা। এখন উল্টাপাল্টা কোনো কল আসলেই পায়ের রক্ত সব সাঁই করে মাথায় উঠে যায়। বালিকামাত্রই মিষ্টি কন্ঠের অধিকারিনী, এই কথাটি যে সত্য নয়, যে আমাকে রঙ নাম্বারে পেয়েছে, সে কিরা কেটে স্বীকার করবে। 
০১
: হ্যালো, আপনি কে?
: কাকে চাচ্ছেন আপনি?
: এইটা কোন জায়গা?
: কোন জায়গায় ফোন করেছেন?
: এটা কি যশোর?
: রঙ প্লেস।
খটাশ...
আবার ফোন
: ফোন রেখে দিলেন যে?
: আমার ফোন, রাখতেই পারি যখন খুশি।
: না, আপনি পারেন না।
: কে বলেছে পারি না। এই যে দেখেন...
আবারো খটাশ।
০২
কোড বলে এটা বাইরের কল
: হ্যালো
: কে বলছেন?
: আমি আপনাকে চাচ্ছি।
: আমি কে, সেটাই বলেন?
: আমি অনেক দূউউউর থেকে ফোন করছি।
: জ্বি, নামটা বলেন।
: দাঁড়ান, আমি আধা ঘন্টা পরে ফোন করি। কার্ড প্রায় শেষ তো। কার্ড তুলে আবার ফোন করি।
অদ্ভুত। ঠিক আধা ঘন্টা পর আবার ফোন।
: হ্যালো
: কে ভাই আপনি?
: জ্বি আমি অনেক দূউউউর থেকে ফোন করছি। আমাকে আপনি চিনবেন না।
: কাজটা কি?
: আপনি কেমন আছেন?
: ভালো আছি, ভালো থাকবো। আপনার চিন্তার কোনো কারণ নাই। আপনার অনেক কষ্ট করে, অনেক দূউউউউর থেকে আর ফোন করার দরকার নাই, ওকে?
খটাশ.....
০৩
: হ্যালো
: কে বলছেন?
: আমি এক অচেনা মানুষ।
: তো আমি কি করবো?
একটু থতমত খায় বোধহয় লোকটা। আমি ততক্ষণে খটাশ...
আবার ফোন
: আমার সাথে একটু কথা বলেন, প্লিজ...
: অচেনা লোকের সাথে কথা বলায় কোনো ইন্টারেস্ট নাই। কিল্য়ার? আর ফোন করবেন না।
খটাশ...
০৪
: হ্যালো
: কে বলছেন?
: আমি অতন্দ্র প্রহরী বলছি।
: জ্বি? (আমি অবাক)
: হ্যাঁ। ওই যে সচলায়তনে, আমার হাত পা ভেঙে দিতে চাইলেন...
: হা হা হা
কিন্তু আপনি আমার ফোন নাম্বার পেলেন কোত্থেকে?
: পাইছি। আমি এখন বগুড়ায়। আমার সাথে দেখা করবেন?
(কয় কি মমিন! ডালমে জরুর কুছ কালা হ্যায়)
: আপনার গলায় বগুড়ার টান তো মহাষ্পষ্ট, ভাইজান।
: এই এলাকার দিকেই তো আমার বাড়ি।
: তাই? কোথায়?
: সিরাজগন্জ।
: ও আচ্ছা।
যদিও আমি জানি না, আমাদের প্রহরীর বাড়ি কোথায়, তবুও কোনোরকম ভদ্রতার ধার না ধেরে আমি নিশ্চিন্ত মনে খটাশ করে ফোন রেখে দিই।
দুই নম্বরী এই প্রহরী মহাশয়ের বোধহয় আঁতে লাগে। তিনি ক্রমাগত ফোন করেই যেতে থাকেন। কল ইগনোর করার ব্যাপারে আমার আবার জুড়ি মেলা ভার। আমি তাই করে যাই।
( মোবাইল খটাশ করে রাখা যায় না। এইখানে, মেজাজ খারাপ করিয়া সজোরে বাটন চাপিয়া কানেকশন অফ করিয়া দেয়াকে খটাশ বুঝিতে হইবে। সুপ্রিয় সচলদের উল্টাপাল্টা অভিজ্ঞতার কথা শুনতে মন্চায়। )


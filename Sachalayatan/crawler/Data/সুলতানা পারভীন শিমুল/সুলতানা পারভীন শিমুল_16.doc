বৃশ্চিকেরা...



এই বছর আমার বাচ্চাকাচ্চা চল্লিশটা। বছর ভালো যাবে না মন্দ যাবে, এটা অনেকাংশেই নির্ভর করে এদের কর্মকাণ্ডের ওপর। যদি এরা হয় লক্ষীসোনা টাইপ, তাহলে তো স্বস্তির নিশ্বাস, আর যদি হয় বাচ্চা ভয়ংকর, কাচ্চা ভয়ংকর, তো সারা বছর ফাইল নিয়ে দৌড়াদৌড়ি করতে করতে জান শেষ। আমার ক্লাসে অবশ্য সব টাইপই আছে। বাচ্চারা তুলনামূলকভাবে ফরম টিচারের কাছে সুবোধ হয়ে থাকে। অন্য ক্লাসগুলোতে গেলে বোঝা যায় এদের আসল রঙ। তবে ভালো হোক বা মন্দ, প্রত্যেকটা ক্লাসেই এদের একতা চোখে পড়ার মতো। টিচারকে যন্ত্রণা দেয়া হোক, বা কোন সহপাঠীর কুকর্ম ধামাচাপা দেয়া, সব কাজেই এরা একজোট। এদের যন্ত্রণা দেয়ার ধরনও বিচিত্র।
দুই তিন বছর আগের একটা পদ্ধতি ছিলো ভাইব্রেশন। 
টিচার যখন বোর্ডে লিখতে থাকে, পেছন থেকে সম্মিলিত আওয়াজ আসতে থাকে। হুমমমম বা ভুমমমম জাতীয় একটা শব্দ। পুরো ক্লাস গুমগুম করতে থাকবে। কিন্তু কারো মুখ নড়বে না। কাজেই বড় ক্লাসগুলোতে ফরটি ফাইভ ডিগ্রী অ্যাংগেল রেখে বোর্ডে লিখলেও খুব বেশি লাভ হয় না। বোর্ড থেকে ওদের দিকে ফেরামাত্রই শব্দ বন্ধ। জটিল অবস্থা। কে করেছে, এই প্রশ্নের কোনো উত্তর থাকে না কোনোকালেই। 
একদিন। ক্লাসে গেলাম। ক্লাস নাইন। কিছু লেকচার দিয়ে একটা ক্লোজ টেস্ট করতে দিচ্ছি। বোর্ডে লিখতে শুরু করতে সেই শব্দ। ওদের ছোটখাটো ফাইজলামি আমার খুব একটা খারাপ লাগে না। ওদের ক্রিয়েটিভিটিতে মুগ্ধ হই মাঝেমাঝে। শব্দ হচ্ছে, আমার বেশ মজা লাগতে থাকে। এটার কথা অন্য টিচারদের থেকে শুনেছি শুধু, অভিজ্ঞতা এই প্রথম। ওদের দিকে ঘুরলাম, কোথাও কোনো শব্দ নেই। একটু আগে শব্দ হলো, তার রেশটাও নেই। আমার মুখে হাসি। আবার লিখি, আবার শব্দ। ওদের দিকে না ফিরে লিখতে লিখতেই বলি, "এটাই কি তোমাদের সর্বোচ্চ ভলিউম, নাকি আরো জোরে করতে পারো?" আমার গলায় নিখাদ কৌতূহল দেখেই বোধহয় এক বদ উৎসাহ নিয়ে বলে, "আরো জোরে করা যায়, ম্যাম।" ওদের দিকে ফিরে বলি, "দেখি কতো জোরে পারো..।" ওরা এবার ফুল ভলিউমে ভাইব্রেশন শোনায়। ওদের চোখেমুখে আনন্দ। বলি, "আর ভলিউম একেবারে লো করলে কেমন হয়?" সেটাও দেখায় ওরা। "এটাকেই তাহলে ভাইব্রেশন বলো তোমরা?" খুশিমাখা স্বর ওদের। "জ্বি ম্যাম।" সবসময় না, তবে যখন ওদের লিখতে ইচ্ছে করে না, তখন ওরা এইরকম করে। এই বিষয়ক আরো কিছু কথা মন খুলে বলে ফেলে ওরা। কয়েক মিনিট যায়। বলি, "এবার ক্লাসওয়ার্কটা করার আগে আরেকবার সর্বোচ্চ ভলিউম, ওকে?" ওদের আর পায় কে! "এখন কাজ...?" ওরা আর আপত্তি করে না। হাসিমুখে লিখতে থাকে।
আরেক ধরনের যন্ত্রণা আসলেই যন্ত্রণা লাগে। বোর্ডে লিখতে গেলে এরা মেঝেতে পা ঘষতে থাকে। বিচ্ছিরি শব্দ। শরীরের ভেতর কেমন শিরশির করতে থাকে। এই শব্দ জঘন্য লাগে। এটা ঠেকাতে বোর্ড বাদ দিয়ে ডিকটেশন দিয়ে ক্লাসওয়ার্ক করানোটা বেশ কাজে দেয়। স্কুলবাসে ওঠার সময় এটা আমাকে কান বন্ধ করে সহ্য করতে হয়। বাসে ওঠার সময়, হাঁটার সময় অতো পা ঘষার কী আছে কে জানে।
গত বছর। ক্লাস টেনে টিউটোরিয়াল পরীক্ষার খাতা দেখাচ্ছি। একটা ছেলের লেখায় মুগ্ধ হয়ে ওর খাতায় একটা স্মাইলি এঁকে দিয়েছি। সেই খাতা নিয়ে এসে আরেক স্টুডেন্ট দেখিয়ে বলে, তার খাতাতেও ওরকম একটা এঁকে দিতে হবে। ক্লাস ওয়ান-টুয়ের ছাত্রদের মতো বায়না। ধমকধামক দিয়ে ওকে জায়গায় পাঠিয়ে দেই। বন্ধুদের কাছে ফিরে গিয়ে ও বলে, "ম্যাম বলছে, পরে এঁকে দেবে।" আর কারো খাতায় কোনো প্রবলেম থাকলো কি না ঘুরে ঘুরে দেখতে থাকি। আরেক স্টুডেন্ট দাঁড়ালো। "ম্যাম একটা কথা বলি?" মাথা ঝাঁকাই। ও একটু করে দূরে সরতে থাকে আর স্মাইলি এঁকে চাওয়া ছেলেটাকে দেখিয়ে বলতে থাকে, "ম্যাম, ওর সাথে বেশি কথা বইলেন না প্লিজ, আমার কষ্ট লাগে।" ভেতরের প্রচণ্ড হাসি চাপা দিয়ে ওকে হালকা ধমক দিয়ে সরে আসি। এগুলোকে বোধহয় মধুর যন্ত্রণা বলা যায়। তবে এইসব ক্ষেত্রে ভুল করে মাঝেমাঝে হেসে ফেললেও পরে অতি নির্লিপ্ততা দিয়ে ভারসাম্য আনাটা জরুরি হয়ে পড়ে।
ক্লাস টেনে, ওদেরকে স্নো হোয়াইট পড়াতে গেলে একটা ব্যাপার প্রায়ই ঘটে। প্রতিবছর না হলেও বিভিন্ন বছরে এটা দেখেছি। যখন বলি, "স্নো হোয়াইটের জন্ম দিয়ে ওর মা মারা গেলো।" অনেকগুলো বদ একসাথে বলে ওঠে, "ইন্না লিল্লাহে ওয়া ইন্না ইলাইহে রাজেউন।" একসাথে অতো পরিমাণ স্টুডেন্ট কীভাবে একই কথা বলে ওঠে, এটা আমার কাছে একটা বিরাট রহস্য। আবার "এক বছর পরেই স্নো হোয়াইটের বাবা বিয়ে করলো।" এটা বলার সাথে সাথে "লা-হাওলা ওয়ালা কুওয়াতা" বা "আস্তাগফিরুল্লাহ" বলতে থাকে। এটা অবশ্য আগের মতো একস্বরে হয় না তেমন। আবার প্রিন্স যখন সাত বামনদের বলে, কফিনটা সে নিয়ে যেতে চায়, কারণ স্নো হোয়াইটকে ছাড়া তো সে বাঁচবে না, ওদের আহা-উহু শুনতেও আমার বেশ লাগে।
মাঝখানে স্কুলে মেয়েঘটিত বেশ কয়েকটা বড়োসড়ো মারামারি হয়ে গেলো। স্কুল থেকে টিসি দিয়ে দিতে হলো কয়েকটাকে। বেশিরভাগই কমার্সের। এই ব্যাপারে ওদের সাথে কথা বলতে গিয়ে বললাম, "তোমাদের এই বয়সে ভালো লাগাটা খুব স্বাভাবিক একটা ব্যাপার। বুঝলাম। ভালোবাসাটাও। কিন্তু এগুলো নিয়ে এইরকম তুলকালাম কাণ্ড করতে হবে কেন এখনই? এটা কি সেই সময়? স্কুলটা পার হও না বাবা। সামনে তো অনেক সুযোগ পাবে, অনেক সময়।" একজন বলে, "ততোদিনে তো কেউ আর ফাঁকা থাকবে না ম্যাম। সবাই বুকড হয়ে যাবে।" সহজ গলায় এতো বড়ো যুক্তি শুনে হাসবো না কাঁদবো ঠিক বুঝে উঠতে পারি না।
আরেকটা স্টুডেন্টের কথা না বললেই নয়। অতি বিচিত্র তার কর্মকাণ্ড। সাইজে একেবারেই ছোটোখাটো এবং বেশ লিকলিকে। পুরো স্কুল তটস্থ করে রাথার জন্য ও একাই যথেষ্ট। ভাগ্যিস, সে রেগুলার স্কুলে আসে না। চেয়ার টেবিল, জানালার কাচ ভাঙা থেকে শুরু করে মারামারি, হেন বদমাইশি নেই যে সে করেনি বা করতে পারে না। তবু্ও ওকে আমার ভালো লাগে। ভালো লাগার একটা কারণ, ওর সেন্স অফ হিউমার। ক্লাসেও প্রশ্ন করলে অদ্ভুত অদ্ভুত সব উত্তর দেয়। হাসি চেপে রাখা মুশকিল। টিফিনে স্কুলের বারান্দায় হেঁটে যাবার সময় শুনলাম, ওকে ডেকে এক ছেলে বলছে, "তুমি এতো শর্ট কেন ভাইয়া?"  বিন্দুমাত্র বিব্রত না হয়ে ওর ত্বরিত জবাব, "আমার বাপে ডেট এক্সপায়ার হওয়া কমপ্ল্যান খাওয়াইছিল, ভাইয়া, সেইজন্য এই অবস্থা।" হাসিমুখে ওর দিকে তাকাতে জিভে কামড় দিয়ে দৌড় লাগালো ও।
এইসব নিয়েই আমাদের দিন কাটে...


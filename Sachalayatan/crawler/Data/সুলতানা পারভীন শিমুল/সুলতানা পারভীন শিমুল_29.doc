কুহক



করাতের একঘেঁয়ে জেদী একটানা ঘরঘর শব্দ এখন আর তেমন খারাপ লাগে না শরিফের। বরং চেরাইয়ের পর কাঠের ভেতরের মিষ্টি একটা গন্ধ, চারদিকে উড়তে থাকা কাঠের গুঁড়ো, কাঠের ওপর কাঠ পড়ার খটখট শব্দ সবকিছু মিলিয়ে তার এখন ভালোই লাগে। কাঠগুলো সরিয়ে ফেলতে ফেলতে ওপাশের মানুষটার দিকে তাকায় ও। হাসে...
: আজ আধঘন্টা আগে কাজ শেষ করে দিলে হয় না, দাদাজান? মাঝেমাঝে অনিয়ম করলে কি হয়?
: ক্যান রে পাগলা? কেউ তোর পথ চেয়ে বসে আছে নাকি, যে তাড়াতাড়ি ফিরতে হবে?
: কি যে বলো না দাদাজান? দাদী তো গেছে ছেলের কাছে। তা না হলে তবু একটা কথা ছিল।
: কোথাও যাবি?
: হুম। ডাক্তারের কাছে। মায়ের যন্ত্রণাটা বেড়েছে আবার।
: এই তো বেটা, আর একটু। জোরে হাত চালালেই হয়ে যাবে।
বাড়ির কাছের এই স’মিলে কাজ করে ওরা চারজন। দুজন কাঠের মোটা গুঁড়িগুলো তুলে দেয়। আর দুজন চেরাইগুলো সরিয়ে নেয়। শরিফের বয়স ষোল। কিন্তু ওকে দেখে বোঝার উপায় নেই। গায়ে গতরে বেড়ে ওঠায় ওকে পরিপূর্ণ কোনো যুবকের মতোই লাগে। ওরকম লাগে বলেই রক্ষা। বাবা মারা যাবার পর এই কাজটা অন্তত জোটাতে পেরেছে। ছোট বলে কারো চেয়ে কোনো অংশে কম যায় না ও। ঘরে বিয়ের উপযুক্ত একটা বোন, আর ছোটটা পড়ে ক্লাস ফাইভে, ফ্রি প্রাইমারি স্কুলে। মায়ের শরীরে বাসা বেধেছে জরা। কোনোরকমে চালানো সংসার।
আজ বারবারই কেন যেন আনমনা হয়ে যাচ্ছে ও। মায়ের অপারেশনটা জরুরি হয়ে পড়েছে। টাকার ব্যবস্থা সে একটা করবেই। কিন্তু এখনো জানে না, কিভাবে। বেশ কয়েকটা লটারির টিকেটও কিনেছে। দেখাই যাক না, যদি লাইগা যায়...। মাকে সুস্থ করে তোলা, বোনটার বিয়ে দেয়া, ছুটকিটাকে একটা ভালো স্কুলে ভর্তি করে দেয়া। আর পেছনের বাড়ির শ্যামলা-দুষ্টু-মিষ্টি মেয়েটা, কিছুই বলা হয়নি যাকে, ওর জন্য...
: ভাইয়া, কাজ শেষ হয়নি? মা তোকে খেতে ডাকছে...
চিৎকার করে জানালো ছুটকিটা।
অন্যমনষ্ক হাত কি পথ ভুল করলো? নাকি করাতটাই লাফিয়ে উঠে জানান দিলো, তারও খিদে পেয়েছে। তীক্ষ্ণ এক চিৎকার বের হলো শরিফের গলা চিরে। দুচোখে অবিশ্বাস নিয়ে চামড়ার সাথে ঝুলে থাকা সদ্যকাটা হাতটার দিকে তাকিয়ে থাকলো ও। অবিরাম রক্তধারা মাথার ভেতর সব জট পাকিয়ে দিলো। আশেপাশের শোরগোল কিচ্ছু কানে যাচ্ছে না ওর। ও শুধু ভাবছে, কি হবে, কি হবে একটা হাত ছাড়াই যদি তাকে চলতে হয়। না না না । হাতটা চেপে ধরে থাকে ও যেখানে ওটার থাকার কথা। ক্রমাগত বিড়বিড় করে যাচ্ছে ছেলেটা। এই হাত ছাড়া কিছুতেই চলবে না ওর। কিছুতেই না।
ডাক্তারের যুক্তিবাদী কথা শোনার মতো অবস্থায় নেই শরিফ। এই হাত ফেলে দিলে কি সর্বনাশ হয়ে যাবে, বোকা ডাক্তারটা কেন বুঝতে পারছে না? ক্রমাগত রক্তক্ষরণে রক্তশূন্য হয়ে পড়ছে ওর শরীর। তা হোক। হাত কেটে ফেলতে দেবে না ও। কক্ষণো না।
অ্যানেসথেশিয়া ঢুকিয়ে দেয়া হলো ওর শরীরে। আস্তে আস্তে ক্ষীণ হয়ে আসা হৃৎস্পন্দনের সাথে সাথে ভাবনাগুলো বোধহয় শেষবারের মতো জমলো ওর চোখের পাতায়। মা কাশছে। কাশতে কাশতে কষ্টে নীল হয়ে যাচ্ছে তার শীর্ণকায় শরীরটা। অসহায় ছুটকি মাকে শান্ত করার ব্যর্থ চেষ্টা করছে। কড়া লাল লিপস্টিক মেখে উৎকট সাজে অন্ধকার পথে অপেক্ষা করতে থাকে আদরের বড় বোনটা। সংসারের দায় এখন তার...
অন্ধকার নামলো ঝুপ করেই।
মুখ থেকে মাস্ক সরিয়ে ফেললেন ডাক্তার। অন্যরকম গলায় বললেন, আই অ্যাম স্যরি...
(বলতে ভুলে গেছিলাম, ইহা একখানা বিদেশী কবিতা দ্বারা অনুপ্রাণিত)


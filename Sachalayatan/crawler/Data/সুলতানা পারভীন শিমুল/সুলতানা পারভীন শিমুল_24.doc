শকুনের বদদোয়া এবং কিছু মৃত গরু



ঘনঘোর বরষা। কাল থেকে বৃষ্টি পড়ছে তো পড়ছেই। একটানা। কখনো ঝিরঝির, কখনো ঝরঝর। সেকেন্ড শিফটে ডিউটি আজ। কাজেই বিলাইঘুম। চোখ খুলেই বৃষ্টি। আকাশ দেখেই খুশি আমি। পাতাল দেখি না। যেতে হবে এগারোটার গাড়িতে। দশটার পর থেকে রেডি হতে হতে ভাবি, মায়াবতী বৃষ্টি বেগম ততক্ষণে নিশ্চয়ই একটু ক্লান্ত হবে। উঁহু। কোনো লক্ষণ নেই। 
পাতালে তাকিয়ে আমার চক্ষু চড়কগাছ। পরিষ্কার বুঝতে পারি, কাল অতো বড় বড় কথা বলা মোটেই ঠিক হয়নি আমার। কোন কোন নেক বান্দার বদদোয়া লাগলো কে জানে। রাস্তায় ওঠার আগে যে গলিটা আমাকে পাড়ি দিয়ে যেতে হবে, সেখানে ছোট ছোট ছেলেরা খেলছে। আধহাঁটু পানি পুরোটা জুড়ে। এখন? আশায় থাকি, বৃষ্টিটা একটু ধরে আসলেই পানি নেমে যাবে। বিধির মুখে মুচকি হাসি।
এগারোটা বাজলো। বৃষ্টি যেন পাগল হয়ে উঠলো। আমাকে দেখিয়ে দেখিয়ে ঘুরে ঘুরে তার উদ্দাম নাচ। ভরত নাট্যম, ট্যাংগো, সালসা, সব। উপায়হীন আমি বাসটা মিস করি। থাকগা। পরীক্ষা তো একটায় শুরু, বারোটার বাসেই না হয় যাই। একটু থামুক। কিছু বাচ্চার কান্না থামাতে গেলে যেমন কান্না বেড়ে যায়, বৃষ্টির আচরণ আজ জেদী, একগুঁয়ে সেইরকম  বাচ্চার মতো। গলির পানি রাস্তা ছাড়িয়ে উঠে আসে একতালার বাসার ভেতর। জীবনে প্রথমবার। 
বারোটা বাজে প্রায়। উপায় নেই গোলাম হোসেন। রিকশা ডেকে নিয়ে আসা হয়। রেইনকোটে আগাগোড়া মোড়া আমি নীচের অংশটুকু ভিজিয়ে রিকশায় উঠি। বাসস্ট্যান্ডও পানিময়। এখানে আরেকটু বেশি। সবার মুখেই আজকের পানি। প্রায় হাঁটু পর্যন্ত ডুবিয়ে দাঁড়িয়ে থাকি। অতঃপর বাস। স্কুল। দৌড়ে ডিউটি। শাড়ির নীচের অংশ ভেজা মানে মহাবিরক্তিকর একটা ব্যাপার। ভেজা কুচিগুলো একটু উঁচু করে ধরে আমি ক্লাসময় ঘুরে বেড়াই। হঠাৎ গ্রামের প্রভাবশালী মাতব্বরদের লুঙ্গি ধরে হেটে যাবার কথা মনে পড়ে যায় আমার। শাড়ির কুচি ছেড়ে দিয়ে আমি একজায়গায় দাঁড়িয়ে থাকি চুপচাপ।
ফেরার সময় পানি নেমে গেছে।  দিন গেলো একটা...


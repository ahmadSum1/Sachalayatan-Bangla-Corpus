এক খামচা হাবিজাবি



বৃষ্টিবয়ান যতোই চর্বিত হোক না কেন, আমার তাতে বিরক্তি নেই। না শুনতে, না বলতে। পরীক্ষা চলছে স্কুলে। ফেরার সময় আকাশের মুখ ভীষণ কালো। কালো হতে হতে আলকাতরা প্রায়। এই দৃশ্য দুর্দান্ত। গভীর করে কাজল পরা কোন মেয়ের কোমল মুখের কথা মনে হয়। ফিরতি এই যাত্রায় কোন স্টুডেন্ট নেই। কাজেই আমরা ছড়িয়ে ছিটিয়ে বসি। আসন্ন বৃষ্টির আশংকায় আমার পার্টনার জানালা বন্ধ করতে গেলে আমি না না করে উঠি। সে আমাকে পার করে দেয় জানালার পাশে। একটু করে বৃষ্টি নামে। হেলপার ভাইজান তার কর্তব্যে সচেতন। সীটগুলো যাতে না ভেজে সেজন্য সব জানালা বন্ধ করে দিতে বলে। পুরো বাসে একমাত্র খোলা জানালার দিকে অস্বস্তি নিয়ে তাকাতে আমি শুধু মিষ্টি একটা হাসি দেই। আর কিছু বলে না। আমি একটু একটু ভিজতে থাকি। চলতে চলতেই বৃষ্টির তোড় বাড়লো। একসময় জানালা লাগিয়ে দিতে হলো। কাঁচের ওপাশে বৃষ্টির পুরু পর্দা। ঝাপসা দৃষ্টি। এই সময়গুলোতে কেন জানি না মনে হয় কোন গন্তব্য না থাকুক। অনুভূতি ছুঁয়ে থাক শুধু তীব্র এই ছুটে চলা। 
শহরের ভেতরের রাস্তাগুলোতে পানি জমেছে অনেক। রিকশা আর গাড়ীগুলোর চাকা অনেকখানি করে ডুবে গেছে। খুশি হয়ে ওঠে মন। আরে ! ঢাকা শহরের পরিচিত দৃশ্যের মতো লাগছে। টিভির পর্দায় বা পেপারে আমার প্রিয় দৃশ্যগুলোর একটা। প্রচন্ড রকম জলজটে লোকজনের বিভ্রান্ত অবস্থা। বাচ্চাবয়সীদের খুশিভরা মুখ, হাঁস হয়ে ওঠা ডুবুডুবু বাহন, আর বিভিন্ন রঙের পানি। অফিসযাত্রীদের গন্তব্যে পৌঁছার চেষ্টা দেখে মন বলে, উফ ! কি অ্যাডভেঞ্চার। ঢাকাবাসীরা মাইন্ডাইয়েন না আবার। এইসব আমার ভালো লাগে। 
নামতে নামতে কাকভেজা হয়ে বাসায় ফিরে গোসল সারি। খিচুরি আর চিংড়ি ভুনা। তারপর সচলায়তন। 
কয়েকদিন থেকে মন মেজাজ খিঁচড়ে ছিলো। আমি আমার অনুভূতিগুলো চেপে রাখতে পারি না। চাইও না বোধহয়। মনখারাপ হলে চিৎকার করে পৃথিবীবাসীকে আমার জানাতে ইচ্ছে করে, দ্যাখো তোমরা, আজ আমার মন খারাপ। কাছের মানুষগুলোকে যতরকম যন্ত্রণা দেয়া যায়, তার সবগুলো কোঠা পূরণ করে তারপরে মন আবার আগের ফর্মে ফিরে আসে। 
কাল রাতে পড়লাম বুদ্ধদেব গুহের ’একটু উষ্ণতার জন্য’। পুরো বইটা পড়ার পর সবচে আঁচড় কাটলো একটা বাণী। কথাগুলো মোটামুটি এরকম, যখন কোন সিদ্ধান্ত নিতে হয়, সবসময় মনের কথা শুনো। মগজের নয়, সমাজের নয়, কোন মানুষের নয়, বিবেকের নয়, ধর্মেরও নয়। শুধুই তোমার মন যা বলে সেটা করো। তাতে পাপ-পূণ্য যেটাই হোক না কেন, তা তোমার নিজের। যদি প্রায়শ্চিত্তও করতে হয়, সেটাও তোমার একান্তই নিজের। তাতে করে নিজেকে ঠকানো অন্তত হয় না। এইরকম কিছু।
আমিও এটা ফিল করি। কাছের মানুষগুলোকে আমার যা কিছু বলতে ইচ্ছে করে, সবই বলে ফেলি। কিছুই মনের ভেতর না রেখে বলি। হয়তো কিছু কিছু ক্ষেত্রে সেটা বোকামি। তবুও। গুটিকয় এই মানুষগুলোর কাছে আমি নির্লজ্জের মতো চাইতে জানি। যা চাই, পেলে ভালো, না পেলেও কোনো গ্লানি নেই। কাছের মানুষগুলোর কাছে চাইতে পারার আনন্দও কম নয়।
আজ আমার মন ভালো। অনেক ভালো। মাঝমধ্যেই হিসেব নিকেশ নিয়ে বসা একটা ভুল ব্যাপার। কিন্তু যখন দেখি, সবকিছুর পরেও কিছু কিছু প্রাপ্তির দিক থেকে অনেকটাই এগিয়ে আছি, ভালো লাগে। সত্যিই ভালো লাগে।


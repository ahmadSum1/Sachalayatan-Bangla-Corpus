টিকটিকি



টিফিনের পরের পিরিয়ডে ক্লাস আমার নাইনে। কমার্স। কি কারণে কে জানে কমার্সের স্টুডেন্টরা পড়াশুনার ধার মোটেও ধারে না। বরং তাদের সমস্ত মেধা তারা ব্যয় করে থাকে কতোভাবে ক্লাসে তারা আনন্দের উৎস কায়েম রাখবে, তার পেছনে। দুরন্ত টাইপ স্টুডেন্টই আমার বেশি পছন্দ। ক্লাসে বৈচিত্র্যেরও দরকার আছে। নীরস ক্লাস ভাল্লাগে না।
ওদের ছোট্ট একটা ক্লাস টেস্ট নেবার কথা। (বলাই বাহুল্য, আমি ঘনঘন পরীক্ষা নিয়ে বাচ্চাদেরকে পেইন খাওয়াতে মোটেই পছন্দ করি না। তবে এস বি এ-র কল্যাণে এই পেইন ওদেরকে বাধ্য হয়ে খেতে হয়। এর জন্য গৌতম অনেকাংশে দায়ী। ) পড়ার জন্য কিছুটা সময় দেই ওদেরকে। বোর্ডে লিখতে গিয়ে দেখি, মার্কার ফ্যাঁসফেসে। লেখে না। আমি ওদেরকে আর দু’মিনিট বই দেখতে বলি। এই ফাঁকে আমি গিয়ে আরেকটা মার্কার নিয়ে আসি। দেড় মিনিটও হয়নি। ফিরে এসে দেখি মেয়েরা তারস্বরে চেঁচাচ্ছে। আর তাদের সামনে একটা টিকটিকি ধরে দোলাচ্ছে এক বিচ্ছু। 
ওটাকে ধরে কানটানা দিলাম। ফরমালিটিজ মেইনটেইন করে ধমক-ধামক দিলাম। ডিসিপ্লিন মেইনটেইন করা আবশ্যক। এবং যখন বুঝলাম টিকটিকিটা রাবারের, সিজ করলাম। হাতে নিয়ে দেখি বিচ্ছিরি রকমের নরম। আমার মনের ভেতর কেমন কেমন যেন করতে থাকে। নাদের আলীকে জিজ্ঞেস করতে ইচ্ছে করে, আরো দুটো পিরিয়ড পার হতে আর কতো দেরী ?  অনেক কাল পরে আমার ক্লাস যেন শেষ হলো। 
আমি একরাশ উত্তেজনা নিয়ে স্টাফরুমে ঢুকি। এবং ঢুকেই ফিউজ হয়ে যাই। ভেবেছিলাম বেশ ক’জনকে একসাথে আড্ডা দেয়া অবস্থায় পাবো। মাত্র তিনজন। এরমধ্যে একজনকে খুব একটা সুবিধা করা যাবে না বুঝে মনটা আরো খারাপ হয়। আর বাকি দু’জন লম্বা টেবিলের দুই প্রান্তে। আমি সাবরিনার পাশে গিয়ে বসি। খাতা দেখছে ও। এটা সেটা নিয়ে কথা বলতে থাকি। এর মধ্যে কি একটা বলতে গিয়ে ও আমার দিকে কিছুটা ঘুরে বসে। আমি আলতো করে কালো, নরম টিকটিকিটা ওর খাতার ওপর রাখি। আরে, মেয়েটা এতো বকবক করে কেন? জিজ্ঞেস করি, ঘন্টা পড়ার আগে খাতাগুলো শেষ করতে পারবে? এতোক্ষণে খাতার দিকে তাকায় ও। সাথে সাথেই আআআআআআআ চিৎকার। (দিলমে ঠান্ডাক) 
শিমুল আপা !.... কিছুক্ষণ চোখ গরম করে আমাকে ধমকালো ও। 
আচ্ছা মেয়েরা তেলাপোকা, টিকটিকি এসব দেখে এতো ভয় কেনো পায়? ঘেন্না লাগে, সেটা লজিক্যাল। আমারো লাগে। কিন্তু ভয় কেনো? সাবরিনার পাশ থেকে উঠে এবার হাসিমুখে আরেকজনের দিকে এগোই। নাসরিন আপা সতর্ক দৃষ্টিতে আমাকে মাপতে মাপতে বলে, ”না, আমাকে না।” আমি বলি, ”কি না?” ”আমার সাথে কোনো বদমাইশি না।” ও দূর থেকে পুরো ব্যাপারটা বুঝতে পারেনি। টিকটিকির পেট ধরে ওর সামনে ঝাঁকাতে থাকি। একেবারে জ্যান্ত টিকটিকির মতো লেজ আর পা নড়তে থাকে ওটার। নাসরিন আপার মুখ থেকে ’ইয়াক ইয়াক’-জাতীয় শব্দ শুনে মজা পাই আমরা। সুবিধার না যে, তার গালে একবার ছুঁইয়ে দিলাম। বিরক্ত স্বরে শুধু ”ছিহ ছিহ” করলো সে।
ষোলোকলা পূর্ণ হতে তখনো বাকি। সেই যে সাপের নাম শুনলেই চোখ বন্ধ করে যে বন্ধু, তাকে না দেখানো পর্যন্ত তো শান্তি নেই। লাস্ট পিরিয়ডে ক্লাস থাকলে তিনি আসবেন সবার শেষে, আস্তে ধীরে। এবং প্রায় দৌড়াতে দৌড়াতে বাস ধরবেন। তবুও...
প্রত্যাশিত ঘন্টা পড়ে। সবাই ব্যাগট্যাগ নিয়ে রেডি হয়। কিন্ত দরোজার সামনে গিয়ে একটু আগের চিৎকার পার্টি অপেক্ষা করতে থাকে। সবচেয়ে ভীতু মানুষটার  রিয়্যাকশনটা তারাও মিস করতে চায় না। অবশেষে তিনি এলেন। হাতে একগাদা কাগজপত্র আর চার্ট। সামলে নিলাম। এখন দেখালে নির্ঘাত সব ছড়িয়ে ফেলবে। সেগুলো গোছাতে নির্ঘাত বাস মিস। রাখলো ও সব। আমি বলি হাতটা দাও। ও হাত বাড়ায়। ওর মুঠোতে ধরিয়ে দিয়ে আলতো চাপ দিয়ে ছেড়ে দিই। ও হাত সামনে নিয়েই তীব্র এক চিৎকার। সেইসাথে এ্যাঁহ্যাঁহ্যাঁহ্যাঁ জাতীয় দুর্বোধ্য কিছু শব্দ। দরোজার কাছে একরাশ কাঁচভাঙা হাসি। ওর চোখে পানি, এবং অভিমান।
আচ্ছা, মেয়েরা টিকটিকি এতো ভয় পায় কেনো?


লাইফ ইজ বিউটিফুল



কোথাও বেড়ানো হোক বা না হোক, এই পবিত্র কাজের জন্য আমি যে সবসময় এক পা বাড়িয়ে থাকি, সে খবর এতোদিনে স্কুলেরও জানা হয়ে গেছে। সেজন্যই কি না জানি না, এখানে ওখানে কোথাও পাঠাতে হলে কর্তৃপক্ষ প্রথমেই আমাকে খোঁজে।
গত বছর যেমন ১০ দিনের একটা ওয়ার্কশপে পাঠালো রিফাত সানজিদার শহরে, আমার ছোট্ট আর কিশোরীবেলার শহরে। আমার সাথে আরো একজন। কেউ কেউ বলার চেষ্টা করেছিলো, একলা একলা দুটো মেয়ে অতোদূরে যাবে? দুটো মেয়ে, আর একলা! এই জামানাতেও! আজিব! লাফালাফিতে আমরা দুজন কেউ কারো চেয়ে কম যাই না। কাজেই কারো আপত্তিকে পাত্তা না দিয়ে বোঁচকাবাঁচকি নিয়ে রওয়ানা দিই আমরা। জায়গাটা ছিলো চিটাগাং ক্যান্ট পাবলিক স্কুল অ্যান্ড কলেজ। উফ! ক্যাম্পাসের ভয়াবহ সৌন্দর্য দেখে প্রেমে পড়ে যেতে এক সেকেন্ড দেরি হয় না আমার। তিন দিক দিয়ে পাহাড়ে ঘেরা কি যে ফুটফুটে স্কুলটা! আমাদের থাকার ব্যবস্থা হয় স্কুল বিল্ডিং এরই একটা রুমে। আমরা ৫টা মেয়ে থাকি রুমটাতে। বিল্ডিংটা একেবারে পাহাড়ের কোলেই। হাতগুলো দশ বারো হাত লম্বা হলেই জানালা দিয়ে হাত বাড়িয়ে দিব্যি ছোঁয়া যেতো কাছের পাহাড়টাকে। একটু রাত হলেই পাহাড় থেকে নেমে আসে বেশ কিছু হরিণ আর বুনো শুয়োর। দোতলার বারান্দা থেকে আধো আলো আধো ছায়ায় মুগ্ধ হয়ে সেই দৃশ্য দেখি আমি। কখনো আমরা।
ওখানকার প্রিন্সিপাল ভীষণ ছটফটে, করিৎকর্মা আর চমৎকার একজন মানুষ। পতেঙ্গা বিচ, ভাটিয়ারী সানসেট পয়েন্ট আর বিএমএ ভিজিট আগে থেকেই নির্দিষ্ট করা ছিলো। আমরা বললাম, কক্সবাজার যাবো। উনি আমাদেরকে সেখানেও নিয়ে গেলেন। ক্লাসের চাপ তো ছিলোই। তারপরেও মনে হয়েছে যেন পিকনিক করতে গিয়েছিলাম। ভীষণ ভালো লেগেছে সবকিছু মিলিয়ে। প্রসঙ্গত বলে রাখি, আমার দেখা অসম্ভব সুন্দর তিনটে পথ, যে পথে বারবার বারবার এবং বারবার যেতে চাই - সিলেট থেকে জাফলং, কক্সবাজার থেকে হিমছড়ি, আর চিটাগাং ক্যান্ট পাবলিক কলেজ থেকে ভাটিয়ারী সানসেট পয়েন্ট। অসাধারণ!
এ বছর কানেক্টিং ক্লাসরুমের ওপর একটা ট্রেইনিং। ব্রিটিশ কাউন্সিল এর। দুইদিনের। আবারো আমি। সাথে আর দুইজন। এবার মেয়ে আমি একটাই। বগুড়ার কয়েকটা স্কুল থেকে আমরা গেলাম দল ধরে। এবারে সাভারে, ব্র্যাক সিডিএম। সাভারে নেমে আট-দশ কিলোমিটার হাড্ডি-মাংস-এক-করা-লক্কর-ঝক্কর-মার্কা জার্নি শেষে গেট পেরিয়ে ব্র্যাক সিডিএম ক্যাম্পাসে ঢুকলাম যখন, সারাদিনের ক্লান্তি আর বিরক্তি ভুলে মুখ দিয়ে সশব্দে বেরিয়ে এলো, ওয়াও! এতো সুন্দর সবকিছু! থাকতে দিলো পাঁচতলার একেবারে শেষ মাথার যে রুমটাতে, সেখানকার শুভ্রতাও মুগ্ধ করার মতো। ভেতরের বারান্দাটা ঘর থেকে আলাদা করা পুরোটাই স্বচ্ছ কাঁচ দিয়ে। একটু খেয়াল না করলে বোঝার উপায় নেই। ধুলোবিহীন বারান্দায় বেরোলেই চুল আর মন এলোমেলো করা চমৎকার বাতাস। ভীষণ লম্বা সেই বারান্দায় একা বাতাসে মন ভাসিয়ে দিয়ে, নিচের লেকটাতে ভাসতে থাকা বোটগুলোর দিকে তাকিয়ে উদাস হয়ে ভাবতে থাকি, এই প্রোগ্রামটা সাতদিনের হলেই বা কি এমন হতো।
ঢাকায় ডিবেটিং কমপিটিশন। টিমে মেয়ে চারটে। সবক'টাই ক্লাস টেন পড়ুয়া। রাতে থাকার ব্যাপার আছে। সাথে যাবে কে? সুলতানা পারভীন। আমাকে ডেকে বলা হলো, যান, একটু বেরিয়ে আসেন। এবার তো বিপদে পড়ি। প্রথম কথা, এতোদিন যে বেড়ানো-কাম-ট্রেইনিংগুলো হলো, তাতে আমাকে দেখেশুনে রাখার লোক ছিলো। এবার দায়িত্ব আমার ঘাড়ে! তাও যদি ঢাকা শহর চিনতাম! অন্য ৬২টা জেলার যে কোনোটাতে হলে কোন ব্যাপার ছিলো না। কিন্তু ঢাকা! না বাবা না। স্রেফ না বলে চলে এলাম। একে ওকে পার করে তিনদিন পরে আবারো ঘুরে দায়িত্বটা আমার কাঁধেই এসে পড়ে। এবার অফিশিয়াল অর্ডার। মুখ ব্যাদান করে রওয়ানা দিই এবার। অবশ্য মুড ভালো হতে সময় লাগে না। বাচ্চাদের স্বভাবই এই। মন ভালো করিয়ে দিতে জানে। ঢাকা ক্যান্টনমেন্ট গার্লস স্কুল অ্যান্ড কলেজ। ওখানেই থাকা। ওখানেই কমপিটিশন। স্কুলের সাথেই বড় একটা মাঠ, সবুজ নরম ঘাসে ছাওয়া। রাতের খাবার শেষে মাঠ জুড়ে হাঁটাহাঁটি। খালি পায়ে নরম ঘাসের ছোঁয়া লাগতেই অন্যরকম একটা অনুভূতি। ওদেরকে বলি স্যান্ডেল খুলে ছুঁড়ে ফেলতে। ওরা মহানন্দে তাই করে।
রংপুর থেকে আসা এক টিচার গান গায় দারুণ। রাত এগারোটা পর্যন্ত তিনি খোলা আকাশের নিচে বসে একের পর এক গান শোনালেন। তিনি চলে গেলেও আমার সাথে থেকে যায় আমারগুলো। নরম ঘাসে, ঠান্ডা বাতাসে হাঁটতে হাঁটতে কতো যে কথা বলে ওরা। ভুলেই যায় বোধহয় আমি ওদের টিচার। রাত একটার দিকে ঘুমাতে যাই আমরা। আমার বাড়তি পাওনা, বাচ্চাদের স্কুলের চেহারার বাইরের একটা চেহারা দেখে ফেলা। এদের কেউ লেবু চিপতে পারে না। কেউ মশারি টাঙাতে পারে না। আবার কেউ চুল মুছতে পারে না। এগুলো করে দেয়ার সময় নিজেকে কেমন মা মা লাগে আমার। অদ্ভুত! ফেরার সময় ওরা আর ফিরবে না। আরো একটা দিন থাকবে। বাস যেন মিস হয়ে যায়, তার জন্য কতো দোয়া দরুদ! কি যন্ত্রণা!
স্কুলে গার্ল গাইডস চালু করা হবে। কাকে দেয়া যায় দায়িত্ব। এই অধম আছে কী করতে। অবশ্য এটাতে আমি আপত্তি করি না। এখানে ওখানে ক্যাম্পিং, ঘোরাঘুরির সুযোগগুলো চোখের সামনে নাচানাচি করতে থাকে। যদিও এ সম্পর্কে জানি না আমি কিছুই। স্টুডেন্ট লাইফেও গাইড ছিলাম না। শুধু জানি, সাদা আর বটল গ্রিনের কম্বিনেশনে ড্রেস পরে এরা অনেক ভালো ভালো কাজের সাথে জড়িত থাকে। গাইড মানেই পরের কারণে স্বার্থ দিয়া বলি...। এবার এই সংক্রান্ত একটা ট্রেইনিং। গার্ল-গাইডার্স প্রশিক্ষণ কোর্স। পাঁচ দিনের। আমাদের শহরেই। এখানেই! ও মা! একটু দূরে
 নিয়ে যাবে না? যাই হোক, দেখা হয় নাই চক্ষু মেলিয়া, ঘর হইতে শুধু দুই পা ফেলিয়া...। সবাই তো আর তারেক অণুর মতো কপাল নিয়ে জন্মায় না। কী আর করা! প্রতি স্কুল থেকে দুইজন টিচার এই ট্রেইনিং নেবে। কাজেই জোর করে পাঠানো হলো আরো একজনকে। সে মহাবিরক্তি নিয়ে আমার সাথে এলো।
প্রথমদিন গার্লগাইডিং এর ইতিহাস সম্পর্কে প্রাথমিক জ্ঞানদান করার পর আমাদেরকে ওয়ার্ল্ড সং শেখানো হলো। আমাদের ট্রেইনার একবার গেয়েই আমাদেরকে বলে, নিজেরা প্র্যাকটিস করেন এবার। “আমি তোমার মনের ভেতর একবার ঘুরে আসতে চাই” টাইপ গান হলে তাও নাহয় হতো। একেবারে অচেনা একটা গান, তাও আবার বিদেশি, একবার শুনে গায় কিভাবে। হাসতে হাসতে পড়ে যেতে যেতে সুরে বেসুরে আমরা গান গাইতে থাকি। শোনার মতো গানা হলো বটে! পুরো কোর্সে বেশ কয়েকটা গান আমাদেরকে শিখতে হলো।পতাকা তোলার সময়ের গান, দ্বীপ জ্বালানোর সময়ের গান, ক্যাম্পিং এ বিভিন্ন কাজের সময়ে বিভিন্ন গান। দিনের সব আনুষ্ঠানিকতা শেষ হয় যখন, তখনো একটা গান, এটা খানিকটা চার্চে দাঁড়িয়ে গাওয়া প্রার্থনাসঙ্গীতের মতো। তবে সবচেয়ে মজা লেগেছে যে গানটা, সেটা হলো, জুলু জাম্বা লু লু, লু লু মাছিকা...
নানারকম ইশারা ইঙ্গিত করা শিখলাম। কিভাবে কাউকে কাছে ডাকতে হবে, কিভাবে দূরে সরিয়ে দিতে হবে, এইসব। বাঁশির কোন শব্দের মানে কী, মানে, বাঁশি বাজিয়ে কে কী বলতে চায়, আহরন করলাম সেইসব জ্ঞানও।
পতাকা উত্তোলন শেখানো হলো। পতাকা ভাঁজ করা বা গিঁট দিয়ে উত্তোলনের ব্যাপারটাতে যে  জটিলতাটুকু আছে, সেটা স্কুল লাইফে কখনো বুঝিনি। এই আনুষ্ঠানিকতার জন্য লাগে আবার তিনজন, যাদেরকে বলা হয় কালার পার্টি। স্কুল মাঠে পতাকা নিয়ে কাজকারবার করার সময়ে কিশোরীবেলার অনুভূতি তীব্রভাবে অনুভূত হলো। শুধু পতাকার দড়ি না, আমাদেরকে বলা হয়েছিলো বিভিন্ন রকমের দড়ি নিয়ে যেতে। সেগুলো দিয়ে বিভিন্ন ধরনের গিট্টু দেয়া শিখলাম। রীফ নট - এটাকে অতো কায়দা করে না শিখিয়ে সোজা বাংলায় "মরা গিট্টু দ্যান" বললেই বা ক্ষতি কী ছিল বুঝলাম না। ক্লোভ হীচ - গরু খুঁটির সাথে বাঁধার সময়ে এই বাঁধনে বাঁধতে হয়। তাবু টাবু টাঙানোর সময় নাকি এই গিট্টু দিতে হয়। ফিশার ম্যানস নট - জেলেরা মাছ ধরার পর যে খুলিতে মাছ নিয়ে যায়, বা আগেকার দিনের মিষ্টির হাঁড়িকে যে বাঁধনে জড়ানো হয়, যে বাঁধন যাবে না ছিঁড়ে। কুয়ার মধ্যে পড়ে গেলে তাকে তোলার জন্য কোন বন্ধনে জড়িয়ে কাছে টানতে হবে, এবং সেই সাথে আরো অনেক কিসিমের গিট্টু।
হাইকিং এ গেলে কী কী জিনিস সাথে নিতে হবে। বসার কিছু নেই, সেই আসন কিভাবে বানাতে হবে। চা খাবে, চুলা নেই, চুলা কিভাবে বানাতে হবে, এইসবও শেখালো। হাইকিং এ রাস্তাঘাটে রেখে যাওয়া সংকেতের মানে উদ্ধার করতে শিখলাম। ট্রেইনার যা কিছু শেখায়, আমি তুমুল আনন্দ নিয়ে শিখতে থাকি। অকারণেই নিজেকে কেমন তিন গোয়েন্দার একজন মনে হতে থাকে। আনন্দ দ্বিগুন করার জন্য প্রস্তাব রাখি, আমাদেরকে অন্তত এক রাতের জন্য ক্যাম্পিং এ নিয়ে যাওয়া হোক। ঘর হইতে দুই পা আসলাম, আর দুই পা ফেললেই হয়ে যাবে। আমরা নিজের হাতে তাবু টাঙাবো, চুলা বানিয়ে সেই চুলায় চা বানাবো। চা খেতে খেতে সবাই মিলে গান গাইতে থাকবো, জুলু জাম্বা লু লু, লু লু মাছিকা...
আমার প্রস্তাব অতি বিনয়ের সাথে বাতিল ঘোষিত হয়।
এইসব কিছু শেষ হয়ে গেলে আমাদেরকে পরীক্ষা দিতে হলো। নাম, টেন্ডারফুট পরীক্ষা। নামের মাজেজা জানা নেই। তবে, মনে হয় কোমল পায়ে এক ধাপ অগ্রসর হওয়াকে বোঝানো হয়েছে। পরীক্ষার পর শপথ করে দীক্ষা দিয়ে আমাদেরকে ব্যাজ পরিয়ে দেয়া হলো। সেই সাথে শেষ হলো আমাদের ট্রেইনিং। পুরো ব্যাপারটার মধ্যে একটা ছেলেমানুষি ব্যাপার ছিলো বলে মজা পেয়েছি, না কি যে কোনো ব্যাপার থেকে মজা নেয়াটা আমার স্বভাবে পরিণত হয়েছে, বুঝতে পারছি না। 
মজা টজা যাই করি না কেন, চেষ্টা করবো আমার মেয়েগুলোর মানসিকতায় ইতিবাচক কিছু পরিবর্তন আনার। দেখি কতোটুকু পারি...


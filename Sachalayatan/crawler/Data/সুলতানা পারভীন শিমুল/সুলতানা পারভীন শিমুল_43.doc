রামধরা



বেশ কিছুদিন আগের কথা। সন্ধ্যাবেলা। বাসায় বসে কাজ করছি। একটা মেসেজ এলো। তুহিন। কি সব একটা হাবিজাবি নাম্বার পাঠিয়ে ওটাকে আবার নির্দিষ্ট একটা নাম্বারে সেন্ড করতে বলেছে। তাহলে নাকি খুব মজার একটা জিনিস দেখা যাবে। মজার জিনিস? আর কিছু না ভেবে আমি পাঠিয়ে দিলাম ওটা যে নাম্বারে পাঠাতে বলেছে। কিছুক্ষণ পর একটা ফিরতি মেসেজ পেলাম। ওয়েলকাম টিউন রিকোয়েস্ট পেয়েছে ওরা। বাহাত্তর ঘন্টার মধ্যে অ্যাকটিভেট করা হবে। 
ধুরো ! ওয়েলকাম টিউন? মহাবিরক্ত হই আমি। এই হাবিজাবি ভালো লাগে না আমার। ওকে ফোন করলাম।
: কি পাঠিয়েছিস এটা?
: কেন? কি হয়েছে? কিছু আসেনি?
: আসেনি মানে? এটা তো ওয়েলকাম টিউনের। জানিস পছন্দ করি না। তবু পাঠালি ক্যান?
: আরে, আমি নিজেই জানি না তো। বিকেলে একটা মেসেজ পেলাম, মজার শুনে তোকে ফরোয়ার্ড করে দিলাম। আমিও সেন্ড করেছি, কিছু তো এলো না।
: ভালো করেছিস। কি গানের এটা?
: বললাম না, জানি না তো।
: ভালো
ফোন রেখে দিই আমি। তারপর কাজের চাপে ভুলে যাই ব্যাপারটার কথা। এর মধ্যে ও দুইবার ফোন করে টেস্ট করার জন্য, কিন্তু তখনো শুধু টুউট...টুউট। অ্যাকটিভেট হয়নি।
পরদিন সকালে। স্কুলে। ফোন এলো। কাজিন।
: হ্যালো
: হা হা হা হা
: হ্যালো?
: হো হো হো হো
মেজাজ খারাপ করানোর মতো হাসি।
: হলোটা কি তোর? পাগলের মতো হাসছিস কেন?
: তোর রুচি এরকম হলো কবে থেকে?
: মানে?
: কি গান দিয়েছিস এটা? হা হা হা হা...  হো হো হো হো
কাল সন্ধ্যার কথা মনে পড়লো আমার। ফোন রেখে দিই আমি। কলিগের কাছ থেকে মোবাইল নিয়ে আমারটাতে ফোন করি। এবং সাথে সাথেই ফোন অফ করে দিই। অন্য লোকজনকে হয়তো বোঝানো যাবে, কিন্তু মহা আতংকিত হয়ে ভাবতে থাকি, কি হবে শুধু একটা স্টুডেন্টও যদি ফোন করে আমাকে আর ওই ওয়েলকাম টিউনটা শোনে। পুরো স্কুল চাউড় হতে সময় লাগবে না মোটেই। ওফফ...মাগো....
আমাকে ফোন করলেই শোনা যাবে মমতাজের সেই গান -
”বন্ধু যখন রঙ্গ কইরা
আমার বাড়ির সামনে দিয়া
হাইট্টা যায়...বুকটা ফাইট্টা যায়...”


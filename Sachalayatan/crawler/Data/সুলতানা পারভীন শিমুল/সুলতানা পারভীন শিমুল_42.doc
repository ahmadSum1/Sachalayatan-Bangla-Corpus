আমি বড়ো মাছ খেতে ভালোবাসি 



শীতের আমেজ পড়ি পড়ি করছে। সকাল বেলায় অল্পবিস্তর কুয়াশাও পড়ছে। এই সময়টাতে তাঁবু টাঙিয়ে পিকনিক করার ধুম পড়ে যায়। আগুন জ্বালিয়ে তার উত্তাপ নেয়া, খাওয়া-দাওয়া আর সেইসাথে ফুল ভলিউমে গান চলতে থাকে রাতভর।
এরকমই কোনো এক শীতের রাত। বাসা থেকে বেশ কিছুটা দূরে একটা মাঠ। ওখানে তাঁবু টাঙানো হয়েছে। ছেলেপিলেদের পিকনিক প্লাস খোলা আকাশের নীচে রাত্রিযাপন। শোবার আগে গেলাম বারান্দায়। দূর থেকে ভেসে আসা অস্পষ্ট গান শুনতে শুনতে অবাক হলাম। এ কেমনতরো গান রে বাবা ! ঘোরকলি আর কাকে বলে !!
গানের কথাগুলো এরকম...আমি বড়ো মাছ খেতে ভালোবাসি...
অনেক চেষ্টা করেও বাকি কথাগুলো বুঝতে পারলাম না। কিন্তু কৌতূহল। ভাগ্নিটাকে ডেকে জানতে চাই, গানটা আগে শুনেছে কিনা। বাকি কথাগুলো কিরকম। আমার কথা শুনে ও হাসতে হাসতে খুন। বললো, ”খালামনি, আমাকে বলেছো, বলেছো। দয়া করে আর কাউকে বলতে যেও না।” হাসতেই হাসতেই ও বলে গানের আসল কথাগুলো, আমি বারো মাস তোমায় ভালোবাসি...তুমি অবসরমতো বাসিও...


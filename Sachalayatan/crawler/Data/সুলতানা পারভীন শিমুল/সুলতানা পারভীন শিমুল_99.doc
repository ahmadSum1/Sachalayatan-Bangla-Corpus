স্বপ্ন শুধু



”আরে বাবা শোন না... তো  সেই পিঁপড়াটা জঙ্গলের রাস্তা দিয়ে হেঁটে যাচ্ছে আর হাসতে হাসতে গড়িয়ে পড়ছে। পথে দেখা হলো খরগোশের সাথে। সে জানতে চাইল, ”হাসছো কেন পিঁপড়ে ভাই? ঘটনা কি?” হাসতে হাসতেই জবাব দেয় পিঁপড়া, ”আমি নাকি...আমি নাকি...”  কথা শেষ না করেই আবারো দম ফাটানো হাসি। বিরক্ত হয়ে খরগোশ নিজের পথ ধরল। তারপর দেখা হল শেয়ালের সাথে। ওভাবে পিঁপড়াকে হাসতে দেখে সে-ও অবাক হয়ে জানতে চাইল কি হয়েছে। উত্তর দিতে গিয়ে এবারো পেট চেপে ধরে শুধু হাসতেই থাকে পিঁপড়া। আর শুধু বলতে পারে, ”আমি নাকি...বলো তো ভাই, আমি নাকি...”
এভাবে হরিণ গেল, বানর গেল, সজারু গেল, এমনকি জিরাফ-ও গেল। কারোরই আর আসল কথাটা জানা হয়না। এরপর দেখা হল বাঘের সাথে। বাঘ গম্ভীর গলায় জানতে চাইল, ” কি রে পিঁপড়া? পুরো জঙ্গলে শুনছি তোর হাসির খবর। অত হাসির কি হল বল দেখি।” পিঁপড়া তো যথারীতি হেসেই খুন। বাঘ তখন হুংকার ছেড়ে বলল, ” তোকে আমি আজ পায়ের তলায় পিষে মারব, হারামজাদা! এক্ষুনি বল কি হয়েছে...” থতমত খেয়ে পিঁপড়া বলে
: রানী হাতি প্রেগন্যান্ট, হুজুর।
; হ্যাঁ, তাতে কি হয়েছে?
এবার লজ্জা পেয়ে পিঁপড়া বলে, ” রাজা হাতি এইজন্য আমাকেই সন্দেহ করে...”
দম ফাটানো হাসিতে ফেটে পড়ল ওরা কয়েকজন। কৌশিকের এই কৌতুকটা শেষমেষ জমেছে বেশ। পাঁচ ছয় জন বসে ক্যাম্পাসেই আড্ডা দিচ্ছে ওরা। একটু পরপর হাসির হুলেলাড় উঠছে। বাদাম খাচ্ছে ওরা। একসাথে থেকেও ওদের মধ্যে একটি মেয়ে যেন একটু আলাদা। একটু পরপর ওর দৃষ্টি ছুঁয়ে যাচ্ছে বিশ পঁচিশ গজ দূরে বসা একটি ছেলেকে। ছেলেটিও ওর বন্ধুদের সাথে আড্ডায়। রুক্ষ চেহারা। হাসছে খুব কম। ছেলেটির সাথে চোখাচোখি হতেই মেয়েটি এমনভাবে চোখ ফিরিয়ে নিচ্ছে, যেন চোখে চোখ পড়াটা হঠাৎ-ই ঘটে গেছে। ওর ইচ্ছাকৃত নয়। বারকয়েক এরকম হওয়ার পর ছেলেটির চোখে বিস্ময় ফুটে উঠল। মেয়েটির চোখে মুগ্ধ দৃষ্টি ওকে ঘিরে। যার কোন যুক্তি নেই। কারণটা কি?
আর একবার চোখাচোখি হতেই উঠে পড়ল ও। ওকে উঠতে দেখেই শক্ত হয়ে গেল মেয়েটা। ও সোজা এগিয়ে আসছে এদিকেই। চোখ সরিয়ে নিল মেয়েটা।
: এক্সকিউজ মি, এই যে আপনাকে বলছি...
বান্ধবীর গুঁতো খেয়ে ওর দিকে তাকাল এবার।
; আমাকে বলছেন?
: জ্বি, আপনার সাথে কথা বলব।
: এখানেই বলুন না
: এখানে বলতে চাচ্ছি না। আসুন প্লিলজ...
ওর গলায় প্রচ্ছন্ন আদেশ। বই-ব্যাগ বুকে জড়িয়ে উঠে পড়ল মেয়েটা। ছেলেটার পিছু পিছু একটু দূরে গিয়ে দাঁড়াল। ঘুরে দাঁড়াল ছেলেটা। বিরক্ত গলায় প্রশ্ন করল
: ব্যাপারটা কি বলুন তো?
: বুঝলাম না।
: বারবার আমার দিকে তাকাচ্ছেন কেন?
: আর তাকাব না।
বলেই ঘুরে হাঁটতে শুরু করল ও। সামনে এসে পথ আটকালো ছেলেটি।
: এটা তো কোন উত্তর হলো না।
: কি উত্তর দেব?
: কেন দেখছিলেন?
: ভাল লাগছিল বলে, ব্যস? এরপরের যে কোন প্রশ্নে আমার উত্তর হলো, জানিনা, জানিনা এবং জানিনা।
কেমন ভ্যাবাচ্যাকা খেয়ে চলে যাচ্ছিল ছেলেটা। মেয়েটা পিছু ডাকল।
: এই যে শুনুন। বিশ মনিট আমার সাথে থাকেন না প্লি-ই-জ... তারপরেই আপনাকে আবার এখানেই রেখে যাব, ওকে?
ওর বিরক্তি উপেক্ষা করে, কোন মতের তোয়াক্কা না করে,বন্ধুদের বিস্ময়মাখা দৃষ্টির সামনেই ছেলেটির হাত ধরে টানল ও।
সাথে সাথেই পাল্টে গেল দৃশ্যপট।
প্রশস্ত রাস্তাটার দুপাশে সারি সারি গাছ। গাছের সারির ওপাশে ছোট একটা নদী। ওরা যে জায়গাটায় দাঁড়িয়ে আছে, সেখান থেকে রাস্তার কোন প্রান্তেরই শেষ দেখা যায় না। গাছের ছায়ায় বসল ওরা। কেউ কিছু বলছে না। চলে গেল বেশ কিছুটা সময়। মুখ খুললো ছেলেটা
: কি করেন আপনি?
: কিছু করি না। খাইদাই আর ঘুরে বেড়াই।
: নামটা কি?
: ভুলে গেছি...
বলেই হাসলো মেয়েটা। নিষ্পাপ হাসি। সরলতায় ভরা মুখ।
আরো কিছুটা সময় গেলে ঘড়ি দেখল ছেলেটা। আর পাঁচ মিনিট।
একটা সিগারেট ধরালো ও। ছেলেটার হাঁটুতে চিবুক রেখে খুব মনোযোগ দিয়ে ওর ধোঁয়া গেলা লক্ষ্য করছে মেয়েটি। তিনটে টান দেবার পর ওর হাত থেকে জ্বলন্ত সিগারেটটা নিয়ে পানিতে ছুঁড়ে ফেললো ও। বিরক্ত হতে গিয়েও হলো না ছেলেটি। অর্থপূর্ণ দৃষ্টিতে তাকাল মেয়েটার দিকে। কিছু বলতে হলো না। লজ্জায় লাল হয়ে গেল মেয়েটা। উঠে গিয়ে পানির কাছে বসল ও। একটু পর উঠে দাঁড়ালো ছেলেটা। সময় শেষ। বন্ধুদের কাছে ফিরবে ও। কিন্তু কেন জানি যেতে ইচ্ছে করছে না। পাগল মেয়েটার ছেলেমানুষী ভাল লাগছে ওর।
গুটিগুটি পায়ে মেয়েটা ওর বুকের খুব কাছে এসে দাঁড়ালো। ওর দিকে একবার চেয়ে ওর বুকে মাথা রাখলো। ছেলেটার শার্টের ফাঁক দিয়ে দেখা যাচ্ছে ওর রোমশ বুক। আলতো করে ওপরের একটা বোতাম খুলে ফেললো ও। ওর বুকে নাক ঘষলো।
ছেলেটার কেমন অদ্ভুত লাগছে। মেয়েদের সান্নিধ্য নতুন তো নয়। কিন্তু এ যেন একেবারে অন্যরকম। নরম ছেলেমানুষীতে ভরা। ওর চোখে রাজ্যের ভালবাসা  ছেলেটাকে যেন বাঁধতে চাইছে। মেয়েটা ধীরে ধীরে বুকের আরো গভীরে ঢুকে যাচ্ছে। বাধা দিল না ছেলেটা। অনেকক্ষন পর আস্তে করে ডাকলো ও
: নীতু..
: উমম..
: এটা তোমার নাম?
: না তো।
: বোকা মেয়ে, এভাবে কেউ ভালবাসে?
: আমি বাসি...
আরো আঁকড়ে ধরলো ওকে।
: কষ্ট পাবে না? আমি তো অচেনা একজন।
ওর বুক থেকে মুখ তুললো মেয়েটা।
: আপনি আমাকে কষ্ট দেবেন?
অনেকক্ষন ওর মুখের দিকে তাকিয়ে থাকলো ছেলেটা। ওর মুখটা ধরে কপালে আলতো করে ঠোঁট ছোঁয়ালো। এলোমেলো চুলগুলো পেছনে সরিয়ে দিয়ে আবার বুকে চেপে ধরলো ওকে। ফিসফিস করে বললো
: কক্ষনো না।
ওর পুরো পৃথিবীটা লন্ডভন্ড হয়ে গেছে।
দুই ঘন্টা পার হয়ে গেছে। ওদেরকে দেখে কেউ বলবে না আজই ওদের প্রথম পরিচয়। দূরে থাকার কথা কেউ ভাবতে পারছে না। অথচ এখনো ওর কেউ কারো নাম জানে না।
***
আড়মোড়া ভেঙ্গে ঘুম থেকে জেগে উঠলো শ্রেয়া। অদ্ভুত এক আবেশে ভরে আছে মন। ও জানে আজ সারাটা দিন ভীষন ভাল কাটবে ওর। ঠিক করলো, আজ গোসল করবে না ও। থাক না ভালোলাগাটা সারাটা শরীর জুড়েও। হাসিমুখে বিছানা থেকে নামলো ও.....


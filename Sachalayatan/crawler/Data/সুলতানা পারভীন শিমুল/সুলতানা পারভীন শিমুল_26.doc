হয়তো ইচ্ছামৃত্যু...



তিনকূলে কেউ নেই মেয়েটির। ছিলোও না কোনো কালে। বড় হয়েছে অনাথ আশ্রমে। কোনোভাবে বিএটা পাশ করে একটা চাকরি জুটিয়ে নিয়েছে। থাকে একটা গার্লস হোস্টেলে। একা। কাজেই চলে যায়। 
দেখা হয় কারো সাথে। জীবন বদলে যায়। স্বপ্ন দেখতে শেখে। সেগুলোকে পুষতে শেখে। পৃথিবীর সবচেয়ে সুখি মানুষ হিসেবে নিজেকে ভাবতে শেখে। ছেলেটার সাথে কাটানো সময়গুলো অপার্থিব লাগে তার। শুধু পার্কে বসে থাকা বা রাস্তার ধারে হাত ধরে হাঁটা নয়। ঠিক করে পুরো দেশ, পুরো পৃথিবী চষে বেড়াবে সে ছেলেটার হাত ধরে। পিরামিড, অ্যাম্ফিথিয়েটার, তাজমহল, সিলেট, সুন্দরবন, বিরিশিরি...সঅব, সব ওরা দেখবে। 
ওহ! আরো একটা জিনিস দেখবে। থাইল্যান্ডে কোন নদীতে যেন নভেম্বর মাসে পূর্ণিমা রাতে পানি থেকে উঠে আসে শতশত আগুনের গোলা। আকাশের দিকে দেড়-দুই কিলোমিটার উড়ে গিয়ে হাপিশ। ভাবলেই কেমন রোমাঞ্চ হয়না? এটাও দেখবে ও। নদীটার নাম জানতো ও। বলেছে তো ছেলেটাকে। ওর নিশ্চয়ই মনে আছে।
 টাকা জমাতে থাকে মেয়েটা। যখন ভীষণ আহলাদী স্বরে বলে, আমরা কিন্তু ঠিক ঠিক যাবো, আচ্ছা? ছেলেটা প্রশ্রয়ের হাসি হাসে। বলে, আচ্ছা। ব্যস। যাওয়া তো অনিশ্চিত একটা ব্যাপার। কিন্তু মেয়েটা ঠিকঠিক ঘুরে আসার স্বাদ পেয়ে যায়। ফুরফুরে হয়ে ওঠে মন। 
দিন কাটে। রাত কেটে যায়। দেখা হবার সময়গুলো অন্যরকম। মেয়েটা হাতে ব্যথা পায়। মাথাব্যথা করে। আঙ্গুল কেটে যায়। ব্যথার জায়গায় আলতো চুমু। একটু আদর। ব্যস। হাসিভরা মুখ। এই সমস্যা। সেই সমস্যা। হাজারটা। ছেলেটা মন দিয়ে শোনে। বলে, ও কিছু নয়। সব ঠিক হয়ে যাবে। ঠিক হয়ে যায় সব। মাঝরাতে দুঃস্বপ্ন। ভয় পাওয়া। কাছে নেই। তাতে কি? মুঠোফোন। ভয় নেই। এই তো আমি আছি । পালিয়ে যায় ভয়। সবটুকু সুখ হাতের মুঠোয়। ছেলেটা ভরিয়ে দিতে জানে। আর মেয়েটা জানে নিতে। 
জীবন বহমান। 
ছেলেটা চলে যায় দূর শহরে। জীবিকার তাগিদ। একটু একটু করে দুর্লভ হয়ে ওঠে প্রিয় সান্নিধ্য। একটু একটু কমতে থাকে মুঠোফোনের বিল। সারা দিনের পরিশ্রমে ক্লান্ত ছেলেটা। প্রচন্ড ক্লান্তির এই সময়টাতে আশ্রয় হয়ে উঠতে চায় মেয়েটি। কিন্তু অতো কথা বলার সময় তো নেই। প্রচন্ড শক্তির উচ্ছাসভরা হাসিখুশি মানুষ। অথচ এখন চোখ বন্ধ করলে দেখে ও ক্লান্ত বিধ্বস্ত একটা মুখ। 
একটু একটু করে বদলাতে থাকে জীবন।  শুধু বদলাতে পারে না মেয়েটা। একই রকম আবেগ আর স্বপ্ন নিয়ে থেকে যায় একই জায়গায়। বুঝতে না চাইলেও ঠিকই টের পেয়ে যায়, ওর সমস্যাগুলো এখন আর অন্য কারো নেই। শুধুই নিজের। ওর ছেলেমানুষিগুলো আর আগের মতো করে ছুঁয়ে যায় না কাউকে। কিন্তু.. কিন্তু ওর যে এখনো অনেক স্বপ্ন বাকি। সাগর দেখেনি ও। শোনেনি সাগরের দুরন্ত গর্জন। শুধু একবুক পিপাসা নিয়ে স্বপ্ন জমিয়ে রেখেছে। একসাথে দেখবে। 
আচ্ছা, ক্লান্তিকর সময়টা থেকে ছেলেটাকে একটানে তুলে আনা যায় না? একটু ঘুরে আসলে ভালো লাগবে। একঘেঁয়ে জীবনে বৈচিত্র্য। সাত দিনের ছুটি নেবে? মাথা খারাপ! তাহলে ছুটির দরকার নেই। আমরা সাপ্তাহিক ছুটির দুই দিনেই ঘুরে আসি? ছেলেটার ক্লান্তির কথা মাথায় রেখে স্বপ্ন দেখে মেয়েটা। শুধু কক্সবাজার যাবে। হিমছড়ি না। ইনানী বিচ না। সেন্ট মার্টিনস না। একটা ছাউনির নীচে বসে সারাটা দিন ওরা শুধু সাগর দেখবে। ঢেউয়ের গর্জন শুনবে। ছেলেটা ইচ্ছে হলে ঘুমিয়ে পড়বে। মেয়েটা শুধু ওকে ছুঁয়ে থাকবে। দেখবে সূর্যাস্ত। আচ্ছা, লোকে যতোটা বলে আসলেই কি সূর্যাস্ত অতোটা সুন্দর? এবার নিজের চোখে দেখবে ও। পানিতে যখন সোনারঙ আগুন লাগাবে, ছেলেটার হাত ধরে সাগরে নামবে ও। অনেক অনেক দূর পর্যন্ত চলে যাবে। আচ্ছা, সাগরের পানিতে সিক্ত লোনা লোনা ওর ভেজা ঠোঁটে ছেলেটার কি ঠোঁট ছোঁয়াতে ইচ্ছে করবে? বোধহয় না। ও বদলে গেছে অনেকটাই। 
ও। তাও হবে না? কিন্তু ছেলেটাকে যে ওর খুব দেখতে ইচ্ছে করছে। কতোদিন দেখেনি। আচ্ছা, তাহলে আমি আসি? যেকোনো ছুটির দিনে। কয়েকঘন্টা সময় হলেই হবে। কোনো একটা জায়গায় বসবো কিছুক্ষণ। আসবো? না। দাঁড়াও দেখি। আমি সময় ম্যানেজ করতে পারবো কিনা। মাত্র তো কয়েকটা ঘন্টা। আমার ভীষন ইচ্ছে করছে। আচ্ছা, তুমি নাহয় আমাকে বলো আমি কবে আসবো। বলবো। 
কেটে যায় অনেকগুলো ছুটির দিন। প্রত্যাশিত ডাক আর আসে না। ছেলেটার বাড়ে ব্যস্ততা। মেয়েটার শরীরে বাসা বাঁধে কালরোগ। ছেলেটা ব্যস্ত। মেয়েটা অসুস্থ। সাথে অভিমান। অন্যপক্ষ পাত্তা না দিলে রাগ বা অভিমান তার সমস্ত বৈশিষ্ট্য হারায়। এভাবে যায় দিন। যায় মাস। বছর ঘুরে আসে প্রায়। মেয়েটা হাসপাতালে। সুতীব্র অভিমান আর একরাশ তৃষ্ণা নিয়ে মেয়েটা মারা গেছে গতকাল। হাবিজাবি কি যেন লিখতো সবসময়। নোটপ্যাডটা পাওয়া গেছে। বারবার লেখা একই জিনিস। তোমার জন্য তৃষ্ণা কখনো মিটলো না আমার। তুমি যখন আমার ছিলে না। তখনো না। যখন আমার ছিলে। তখনো না। যখন তোমাকে হারিয়ে ফেলেছি। তখনো না....


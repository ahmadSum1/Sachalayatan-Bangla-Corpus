চোরাবালি



মাঝরাতে ফোনের শব্দে ঘুম ভেঙ্গে গেল আমার । খুব স্পেশাল না হলে বেশি রাতের কলগুলো রিসিভ করি না আমি । অচেনা নাম্বার । মোবাইলটাকে মুঠোয় জড়িয়ে আলতো করে চাপ দিতেই থেমে গেল । মিউট । একটু পরে আবার এবং তারপর আবার । ফোনটা ধরলাম আমি । বিরক্ত গলায় বললাম, হ্যালো...
অন্যপাশের অদ্ভুত সুন্দর আর বিশুদ্ধ ইংরেজি উচ্চারণ আমার বিরক্তি কাটিয়ে খানিকটা আগ্রহ জাগিয়ে তুলল ।
: এটা কি প্রবালের নাম্বার ?
: সরি.. রঙ নাম্বার
: কিন্তু আমি যে ওকে খুজছিলাম
: নাম্বার কনফার্ম না জেনেই ?
: আসলে আমি অনেকদিন পর দেশে ফিরেছি তো , আমার জানা ডিজিটগুলো   বোধহয় উল্টাপাল্টা হচ্ছে
: সরি.. হেল্প করতে পারছি না
কেটে দিলাম । একটু পরে আবার ফোন
: ম্যাম, খুব বেশি প্রবলেম না হলে আমি কি আপনার সাথে ৫ মিনিট কথা বলতে পারি ?
: কেন ?
: কোন কারণ নেই ম্যাম, আমার ইচ্ছে করছে । শুধু ৫ মিনিট  । মে আই...?
: ওকে, শুধু ৫ মিনিট
এভাবে হিমেল আমার সাথে কথা বলতে শুরু করে । মাত্র ২ দিন আগে আমেরিকা থেকে ফেরা ২৩ বছরের ছটফটে সতেজ এক তরুন । ইংরেজির সাথে ভাঙা ভাঙা বাঙলায় ওর কথাগুলো শুনতে বেশ লাগত । দেশের প্রথম সারির একজন শিল্পপতির ছেলে । ব্যবসার একটা অংশ দেখবে আর পাশাপাশি এমবিএ টা শেষ করবে । এত রাত জেগে থাকার কারন জানতে চাইলে জানালো তাহাজ্জত নামাজ পড়ে ঘুমুতে যাওয়াটা ওর অভ্যাস । অবাক হলাম ।
যাই হোক, এরপর ও মাঝেমাঝেই ফোন করে । কিন্তু বেশি রাতে কখনোই না কড়াকড়ি নিষেধ থাকল । ওর কৌতুহল বাচ্চাদের মতই লাগামহীন । আমার কাজ, অবসর, ভাল লাগা না লাগা, পরিবারের অন্যদের সাথে আমার সম্পর্কের ধরন...সবকিছু জানতে চাইত ও । মাঝে মাঝে উচ্ছসিত গলায় বলত
: জানো, আমি দুটো নতুন শব্দ শিখেছি
: তাই ?
: হ্যাঁ...বিসমিতো আর উস্ঠা খাওয়া
হাসতে হাসতে উচ্চারণ ঠিক করে দিতাম ওর । কখনো কখনো কিংকর্তব্যবিমূঢ় জাতীয় শব্দ দিয়ে নাস্তানাবুদ করতাম ওকে । ঠান্ডায় অ্যালার্জি আমার । দুটো হাঁচি দিলেই ’মেডিসিন নাও মেডিসিন নাও’ করে অস্থির হয়ে যেত ।
এভাবে চলছিল । কখনো টানা কয়েকদিন, কখনো বা ৫/৭ দিন পরপর কথা বলত । আবার কখনো বা মাসখানেক কোন পাত্তা নেই । মাঝে মাঝে অভিযোগ করত আমি ওকে ফোন করি না কেন । আসলে ও যখন ফোন করত একটা সতেজ ভালোলাগা কাজ করত বাট ওইভাবে মিসিং ফিলিংস কখনো কাজ করেনি॥ তবে বিভিন্ন অকেশনে উইশ করতাম মেসেজে । ও আবার কখনো মেসেজ লিখত না । এভাবে পার হলো বেশ কিছুদিন । এরপর একদিন ফোন করল আমাকে । একদম অন্যরকম গলায়.. বিষন্ন আর ভারী
: কি হয়েছে?
: আজ আমার মায়ের জন্মদিন
: তাই নাকি ? গ্রেট ! উইশ করলে কিভাবে মাকে?
: করিনি
: হেই কেন?
অনেক’খন চুপ করে থাকার পর বলল
: আমার মা যে গাড়িটা আজ উপহার পেয়েছে, ওটার দাম ২৫ লাখ টাকা
: দারুন ! এতে আপসেট হবার কি আছে ?
আবারো থেমে থেমে বলল ও
: ওটা তার বয়ফ্রেন্ডের দেয়া। তুমি চিন্তা করতে পারো, একটা মানুষকে কতটা আনন্দ দিতে পারলে সে তার পেছনে এরকম টাকা খরচ করতে পারে?
: হিমেল ! মায়ের কথা কেউ এভাবে বলে ? ছি !
: তুমি তো তাকে দেখোনি । স্লিভলেস,  লো কাট বলাউজ, ভীষন পাতলা শাড়ী, আর তার অ্যাটিচুড... সো এক্সপোজিং...উফফ...এই মহিলাকে মা বলতে আমার কষ্ট হয় জানো?
: এসব কথা থাক । তুমি বরং তোমার ভার্সিটির কথা বলো
ও বিষন্ন হয়েই থাকে । একসময় অপরাধী গলায় জানায় নিজের মাকে অন্যের সাথে ঘনিষ্ঠ অবস্থায় দেখে ফেলার জঘন্যতম অনুভূতি । মায়ের আচরণ কখনোই ওর কাছে মাতৃসুলভ মনে হয়নি । মহিলা সবসময় তার পার্টি আর বয়ফ্রেন্ড নিয়েই মেতে আছে । মনোযোগ কখনোই পায়নি ও॥ বাবার কথায় জানালো ওর বাবাও একইরকম॥ মেয়েবাজ । এমনকি এদের কাউকে মাঝে মাঝে সে ঘরেও নিয়ে আসে । মদ খায়, ফুর্তি করে । এগুলো মেনে নিতে পারে না ও ।
আমি বলি, ’হিমেল, তোমার বাবা মা তো কেউ কাউকে ইন্টারফেয়ার করছে না । যদিও ব্যাপারটা আনইউজুয়াল, তবু এটাও কিন্তু একধরনের আন্ডারস্ট্যান্ডিং । তুমি ওদেরকে যারযার মত ছেড়ে দাও না কেন ? আর ছোটবেলা থেকে তুমি যদি এগুলো দেখেই বড় হয়ে থাকো , ব্যাপারটা তোমার কাছে নরমালই মনে হবার কথা । এগুলো নিয়ে বেশি চিল্ললাফাললা করি আমরা মধ্যবিত্তরা । সমাজের খুব উঁচু আর নিচু লেভেলে এই ব্যাপারগুলো নিয়ে কেউ ভাবে বলে আমার কখনো মনে হয় না॥
: আমাদেরকে তুমি খুব নোংরা ভাবো, না ?
: আমি এ কথা বলিনি । পার্টিকুলার একটা সমাজে পার্টিকুলার কিছু নরম্স ডমিনেট করার কথা বলেছি
আবার কিছু উল্টাপাল্টা কথা বলে ও ।
: আমি মনে মনে কতবার আমার মাকে মাফ করে দেই, কিন্তু আবারো তার নতুন কোন কান্ড আমার বাঁধ ভেঙে দেয় । আমার পুরোনো জখমগুলোসহ জাগিয়ে তোলে । মা বাবা নাকি মানুষের আশ্রয়, অথচ আমার কথা ভাবো । আচ্ছা..আমি নিজেও যদি আমার বাবার মত আচরণ করি, তাহলে কি লোকটা লজ্জা পাবে ?
আমি ওকে বলি তারচে বাবার সাথে সরাসরি কথা বললেই তো হয় । তাও নাকি করেছিল একবার । বাবা তার নিজের চরকায় তেল দিতে বলেছে । হতাশ গলায় জানায় কোন পথ নেই
আবার অনেকদিন চুপ । তারপর একদিন ফোন । কোন কথা নেই । শুধু ফুঁপিয়ে  কান্নার শব্দ । অনেক সময় পার করে জানা গেল বাবার নষ্টিফষ্টির একটা সিডি সে দেখে ফেলেছে । যেখানে তার বাবা প্রায় কিশোরী একটা মেয়ের সাথে...
অবসন্ন গলা ওর । ওরই সাথে কেন বারবার হয় এরকম ? ও বারবার জানতে চায় কি করা উচিত ওর । আমি কি করে বলি কি করবে ও ।
এরপর আর দুবার ওর সাথে কথা হয়েছে আমার । সেই প্রথমদিকের চপলতা ছিল না আর ওর মধ্যে । কেমন বিষন্ন সবসময় । মরে যেতে চাইত মাঝে মাঝে। জীবন খুব দুঃসহ লাগে ওর কাছে । আমি ওকে আবার বাইরে চলে যেতে বলতাম । বলতাম এসব নিয়ে না ভাবতে , পাত্তা না দিতে । ও বলত, পারি না যে...
নিজের বাবা মা হলে আসলে বোধহয় পারা যায়ও না ।
হিমেল আমাকে ফোন করে না বহুদিন  । অনেকটা সময় পার হয়ে গেলে আমি ফোন করেছিলাম ওর দুটো নাম্বারেই  । ওরা দুঃখিত । ও কি চলে গেছে ? যাবার আগে কি আমাকে বলে যাবার কথা ছিল ? সবচেয়ে কাছের দুটো আশ্রয় হারিয়ে একজন মানুসের আসলে কেমন থাকার কথা....


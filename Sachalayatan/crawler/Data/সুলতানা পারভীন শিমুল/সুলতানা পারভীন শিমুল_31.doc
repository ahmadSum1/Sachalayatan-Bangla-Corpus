আরেকটু থাকো...



মন ভালো না ক'দিন থেকেই। কিচ্ছু ভাল্লাগে না। কিচ্ছু না।
কাল রাত থেকেই উথাল পাথাল। আমাদের এখানে লোডশেডিং হয় আধাআধি। এপাশে ইলেকট্রিসিটি চলে গেলেও বাউন্ডারির ওপাশের আলো দেখতে পাওয়া যায়। কাল রাতে হঠাৎ করে পুরো পৃথিবীই অন্ধকার হয়ে গেলো। এপাশে নেই। ওপাশে নেই। নেই রাস্তার নিঃসঙ্গ লাইটগুলোও। কি অদ্ভুত সর্বগ্রাসী অন্ধকার ! ঠান্ডা আর গরম বাতাসের পিঠাপিঠি দৌড় চললো কিছুক্ষণ। যেন কে আমাকে আগে ছুঁয়ে দেবে, তার প্রতিযোগিতা। এর সাথে আছে খামাখা বিজলি চমকানি। ঝড়-বৃষ্টি-তুফান-ভক্ত এই আমার ঘোর অপছন্দ এই বিজলি। অল্প চমকালো তো ঠিক আছে। কিন্ত  ভীষণ সাহসী শিমুল প্রচন্ড ভয়কাতুরে হয়ে পড়ে তীব্র বিজলি চমকানিতে। রাতের বিজলি অতোটা ভয়ংকর ছিলো না। চোখ মেলে রাখা গেছে। অল্পমাত্রার অতো ফ্ল্যাশিং দেখে মনে হচ্ছিলো আমার চোখেই বোধহয় সমস্যা। ঘন্টাখানেক অতো হম্বিতম্বি করে শালার বৃষ্টি হলো দুই কেজি। মেজাজ খারাপ করার মতো। শেষ রাত থেকে আর মাতামাতি নয়। শুরু হলো ঝুম বৃষ্টি। একটানা ঝরছে তো ঝরছেই। মন ভালো করে দেবার মতো, মাটিকে পুরোপুরি ভিজিয়ে দেবার মতো অকৃপণ বৃষ্টি। কাঁথামুড়ি দিয়ে শুয়ে বৃষ্টির শব্দ শোনার মতো সুখ আর ক’টা আছে? সাড়ে নটায় আমার সকাল হলো আজ। একটু পরে স্কুলে যেতে হবে। বাইরে মায়াবতী অন্ধকার। কাজল কালো চোখে অসম্ভব মায়া নিয়ে আমাকে বলছে, যেও না কোথাও। বারান্দার গ্রিল ধরে দাঁড়িয়ে দু'চোখ ভরে আজ তুমি শুধু আমাকেই দেখো।..."
স্কুলে যেতে ইচ্ছে করছে না যে আমারো... 


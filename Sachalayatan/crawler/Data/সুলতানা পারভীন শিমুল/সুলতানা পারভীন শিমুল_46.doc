চিপা



জামান বেরিয়েছে তার বউকে নিয়ে। মাত্র ছয় মাস হলো বিয়ে করেছে সে। বউয়ের বায়না মেটাতে মেটাতে অস্থির, তবু কোথায় যেন সুখ। রিকশায় বের হলে বউয়ের কড়া নজর, সে অন্য কোনো মেয়ের দিকে তাকালো কিনা। কোনো মেয়ের সাথে হেসে কথা বললে কেঁদে বালিশ ভেজায়। সবই যেন সুখ সুখ লাগে জামানের।
বউ একটা জামদানি শাড়ি নেবে। কয়েকটা জায়গা ঘুরে বড় একটা দোকানে এসে আশাবাদ জাগে জামানের মনে, মনে হয় এইবার ঘোরাঘুরির শেষ হবে। নীল-সাদা একটা জামদানী গায়ে জড়িয়ে বউ তাকায় ওর দিকে।
: দ্যাখো তো এটা কেমন লাগছে ?
কিছু বলার আগেই পেছন থেকে উচ্ছসিত কন্ঠ
: আরে ! ভাবী যে...কেমন আছেন? অনেকদিন পর আপনাকে দেখলাম। জামান তো ভুলেও আর বাসায় যেতে বলে না। তারপর কি খবর বলেন...
জামানের বন্ধু রফিক। প্রাথমিক আলাপচারিতা শেষ হবার পর বউটি এবার স্বামীর বন্ধুপ্রবরটির দিকে তাকায়। লাজুক কন্ঠে বলে
: আপনার বন্ধু তো কোনোটাই পছন্দ করতে পারে না। আপনি বলেন তো এই শাড়িটা কেমন হয়...
: আপনার গায়ের যা রঙ, তাতে তো সবই আপনাকে চমৎকার মানিয়ে যায়। কিন্ত জামান পছন্দ করতে পারে না, কথাটা ঠিক বললেন না ভাবী। পরশু অতো সুন্দর একটা শাড়ি কিনলো আপনার জন্য। খুব ভালো না বাসলে অতো দাম দিয়ে শাড়ি কেনা...। কেন ? ওটা পছন্দ হয়নি আপনার ?
: জ্বি ?
স্বামীর দিকে অগ্নিঝরা দৃষ্টি হানে একটু আগের নরম সরম বউটি। তোতলাতে থাকে বেচারা স্বামী
: আমি...মানে...শাড়ি...কবে...
হঠাৎ উঠে পড়ে রফিক।
: আরে, আপনাকে দেখে একেবারেই ভুলে গেছি। জরুরি একটা কাজে এসেছি। আসি ভাবী, দেখা হবে।
তারপর যাহা ঘটিবার , তাহাই ঘটিলো।
রাতের বেলা লুঙ্গি পরেই বিধ্বস্ত চেহারা নিয়ে জামান আসে রফিকের কাছে।
: ফাইজলামির একটা সীমা থাকে, রফিক। তোর ভাবী বুঝতেই চাইছে না, তুই ঠাট্টা করেছিস। চল তুই আমার সাথে। বোঝাবি...
হাসিমুখে তাকায় রফিক।
: তিন বছর আগে পঁচিশ হাজার টাকা নিয়েছিলি দোস্ত। কম ঘুরিনি। তোর কি মনে হয় না, টাকাটা দেবার সময় হয়েছে...


ভজঘট



আমার এক কাজিনের মেয়ে। ওর বয়স যখন দু বছর, বেড়াতে এলো বাসায়। পুরোনো ইতিহাস আজ আর মনে নেই, তবে আপা "পরী" করে ডাকলে আমি কেন যেন ভীষণ ক্ষেপে যেতাম। সে মহা উৎসাহে পিচ্চিকে শেখানোর পায়তারা করলো আমাকে যেন সে পরী  নামে ডাকে। পিচ্চি কেমন একটা লাজুক লাজুক চোখে আমার দিকে তাকায়। বলবে বলবে করেও কোথায় যেন আটকে থাকে। ওর মায়ের দিকে তাকায়। ওর মা কী বোঝে কে জানে। বলে, "পরী না, ফুলপরী বলো, মা, ফুলপরী।"  এবং অবাক ব্যাপার, এবার সে একবার লাজুক স্বরে উচ্চারণ করে "ফুলপরী"। সেইসাথে একটা মিষ্টি হাসি। ওর আধোআধোভাবে বলাটা আবার কানে যেন মধুবর্ষণ করলো। আমি তাই একবার আপার দিকে অগ্নিদৃষ্টি ঝেড়ে নামটা মেনে নিই। 
ওর বড়ো হওয়ার সাথে সাথে নামটা ছোট হয়ে ফুলপরী থেকে শুধু "ফুল" হয়ে যায়। আরো একটু বড়ো হয়ে যখন টুকটাক লিখতে পড়তে শিখছে, স্কুলে যেতে শিখছে, এবং সেইসাথে মোবাইলে মেসেজ লিখতেও শিখছে, আমাকে প্রথম মেসেজ পাঠালো। "fool, ami ekon message patate pari"......
আমি তো টাশকি! এই পরম সত্য এই মেয়ে এই বয়সেই আবিষ্কার করে ফেললে তো মুশকিল! সারাটা জীবন পড়ে আছে সামনে। হে হে করে আমি বলি, "ফুল বানান এভাবে লিখে না মা, এই শব্দটার মানে তো বোকা। আমি কি বোকা?" আল্লায় বাঁচাইসে, সে মেনে নেয় যে, না... আমি বোকা না।
কয়েকদিন পর আবার মেসেজ। এবার আর বোকামির কারবার নাই। সে লিখলো, "full, tumi kobe dakhay asba?" ... একটু প্রমোশন দিয়ে সে আমাকে কৃতার্থ করে দেয়। কৃতার্থ অবস্থাতেই ওকে ফোন করি, এটা সেটা বলার পর বলি
: আচ্ছা, এই ফুল মানে কী?
: কী আবার? ভর্তি।
: তাহলে আমার নাম কি ভর্তি?
এবার অনেকটাই বিরক্ত হয়ে ও বলে
: এই বানান ঠিক না, ওই বানান ঠিক না, তাহলে তোমার নাম কিভাবে লিখবো? আমি কি তাহলে ফ্লাওয়ার লিখবো? কিন্তু ওটা তো তোমার নাম না।
: হুম। তাহলে এখন থেকে বানানটা আমরা  phool...  এভাবে লিখবো, আচ্ছা?
আদর করে বুঝিয়ে দেই ওকে। আর যদি ভুল না করে, তাহলে তার জন্য রয়েছে পুরষ্কার। দেখা হইবা মাত্র ওর পছন্দমতো খাইদাই। ওর বয়স সেই পাঁচ থেকে এখন এগারো। পয়সা গেছে, যাক। কিন্তুক ইজ্জতটার তো আর ফালুদা বানায় নাই... 
ওর নাম পুষণ। বাসায় এসেছিলো কিছুদিন আগে। ওই ঘরে থাকলে এই ঘর থেকে ওকে ডাকি "কুশন" বলে। কিভাবে যেন ঠিকই টের পায় ও। কাছে এসে চোখ গরম করে বলে,  "আমার নাম পুষণ"। খুব ভালোমানুষের মতো মুখ করে জবাব দিই, "আমি তো তাই বললাম।" ও কিছু বলে না। শুধু সন্দেহ চোখে নিয়ে তাকিয়ে থাকে।  ওর দিদা ওকে ডাকে "পুষি" বলে। সঙ্গত কারণেই এই নামটাতেও ওর ঘোর আপত্তি। 
এই একই ব্যাপার ঘটতো আমার আরেক কাজিনের বেলায়। ওর নাম নাসিমা। একটু ছোট করে কাছের মানুষরা ডাকে, "নাসি"। একটু দূরে থেকে ওকে যখন ডাকতাম, "এই মাছিইইই..." দূর থেকে ও জবাব দিতো, "আসি আপা..." আমরা কুটিকুটি হয়ে হাসতাম।
আমাদের এক কলিগ। নাম তার মোহতারেমা বেগম। কী যেন একটা ব্যাপারে তার খোঁজে তার এলাকায় পৌঁছে গেল এক গার্ডিয়ান। তার বাসার কাছাকাছি পৌঁছে একটা দোকানে তিনি খোঁজ করছেন, ’আচ্ছা, মোতাহারের মায়ের বাসা কোনটা, বলতে পারেন?’ দোকানদার তো চেনে না। অমুক স্কুলে অমুক সাবজেক্ট পড়ায়, ইত্যাদি ইত্যাদি ডিটেইলস দিয়ে শেষমেষ তিনি হাজির হন মোতাহারের মায়ের বাসায়। তার ছেলের নাম ব্রত। কিন্তু অতি স্বাভাবিক কারণেই আমরা তাকে এখন মোতাহার বলেই জানি।
সুবিধাজনক নাম না হলে একটু এদিক ওদিক করে  বিব্রতকর অবস্থায় ফেলে দিতে পাবলিক বেশি সময় নেয় না। সচলে  হয়রান আবীর নামটা অবশ্য শুনতে সুইট-ই লাগে। তবে সব নাম তো আবার এতো সুইট হয়না। কাজেই নামের ব্যাপারে সেইফ থাকাটা একটা সৌভাগ্যের ব্যাপার বলেই ধরে নিতে হয়।


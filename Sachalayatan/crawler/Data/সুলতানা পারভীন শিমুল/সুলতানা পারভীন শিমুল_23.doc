এভাবেই কাটে দিন...



কয়েকদিন আগে রাত সাড়ে দশটার দিকে ভাইয়ের ফোন
: ঘুমাইছিস?
: এখনো না।
: আম্মা এখনো জেগে আছে কিনা বলতে পারিস?
: এতক্ষণে তো ঘুমিয়ে যাবার কথা। আব্বা জেগে আছে বোধহয়। কেন?
: সন্ধ্যার পরপর ফোন করেছিলো, আমি ধরতে পারলাম না, মিটিং এ ছিলাম। গত কয়েকদিন ধরে কথা বলার তো সময়ই পাচ্ছি না। ট্রেনিং চলছে আমার। তুই কথা বলছিস আজকে?
: না...
না, বলেই আমার মনে পড়ে যায়, সন্ধ্যার পর আম্মা আমাকেও ফোন করেছিলো। আমি তখন স্টুডেন্ট পড়াচ্ছিলাম। ব্যস্ত থাকলে আমি সাধারণত ফোন ধরে বলি, পরে করছি। কিন্তু তখনকার ফোনটা ধরা হয়নি। আমি ওঘর থেকে চিৎকার করে আপাকে জিজ্ঞেস করি, তার সাথে কথা হয়েছে কিনা। না। কিন্তু মিসড কল ছিলো। তারপর আর কথা হয়নি।
আমার বুকের ভেতর টান পড়লো। আমি সাথেসাথেই ফোন করি আমার জননীকে। আব্বা ধরলো। আম্মা ঘুমিয়ে পড়েছে। টুকটাক কথা বলে ফোন রাখি আমি।
একটা সময় ছিলো, প্রচুর মানুষে সবসময় সরগরম থাকতো বাড়িটা। সময়ের সাথে সাথে কমতে কমতে মানুষের সংখ্যা এখন শুধুই দুই। জনক আর জননী। এমনকি রাতের বেলায় থাকার মতো কোনো কাজের মানুষও না। আব্বা বিকেলের দিকে চলে যায় বাজারে। ফেরে সেই নয়টার দিকে। সন্ধ্যার পর থেকে আম্মা একেবারেই একা। এই সময়টাতে আবার ইলেকট্রিসিটি বাবাজি নিয়ম করে আড্ডা দিতে যায়।  অন্য সব বাড়িগুলো থেকে একটু দূরে অনেকটা জায়গা জুড়ে থাকা আমাদের বাড়িটা খুব একা একটা বাড়ি। বাড়িটার মতোই অন্ধকারে একাকী বসে থাকে আমার জন্মদাত্রী। রাস্তা দিয়ে লোকজন যায়। মাঝেমাঝে টুকটাক কথা বলে তাদের সাথে। আর সঙ্গী মোবাইলটা। এই সময়টাতে আম্মা কথা বলে আমাদের সাথে। 
এই নিঃসঙ্গ সময়টাতে আম্মা ফোন করেছে আপাকে, ভাইকে, আমাকে। তিনটাই মোটে সন্তান তার। আম্মা প্রায়ই বলে, এরকম অবস্থা হবে জানলে আরো গোটা কয়েক বাচ্চা নিতো। আর কয়েকটাকে মূর্খই রেখে দিতো। চাষবাস করে খেতো। ওগুলো তো অন্তত কাছে থাকতো। খুব একা লাগে মায়ের। ফোন করে কাউকেই যখন পেলো না, কেমন লেগেছে তার? বুকের ভেতরটা খাঁ খাঁ করে ওঠেনি? একা বাড়ি। অন্ধকার। আর জীবন সায়াহ্ণে এসে দাঁড়ানো একা নারী। সব কিছু থেকেও যার ওই মূহুর্তটাতে বুকের কাছে কেউই নেই। নেই ঠিক ওই মুহুর্তটাতে অনুভূতিগুলো ভাগ করে নেবার মতো কেউ। মানুষ তার চিবুকের কাছেও সত্যিই ভীষণ একা। ওই জায়গাটাতে নিজেকে চিন্তা করে আমার ভেতরটা কেমন মুচড়ে ওঠে। কাছে থেকে সময় দেয়াটা তো পারিই না, দূরে থেকে যখন খুশি একটু কথা - তার নিশ্চয়তাও দিতে পারি না। এতোটাই ব্যস্ত আমরা...
কাল রাতে আব্বা ফোন করেছে। ফোন করেই আগে বিভিন্নরকম ফাজলামো করাটা আব্বার অভ্যাস। কিন্তু কাল গলা কেমন যেন অন্যরকম লাগলো।
: কি হয়েছে?
: কই?
: গলা কেমন যেন...
:  না, তেমন কিছু না।
: তেমন কিছু না মানেটা কি?
: ওই যে বিড়ালের বাচ্চাটা ছিলো না? ওটা মরে গেলো আজকে...
: কিভাবে মরলো?
: ওটা কাল বিকেল থেকে পাওয়া যাচ্ছিলো না। ওর মা তো সারারাত চেচামেচি করলো। তোমার আম্মা সকাল বেলা টের পেলো কিভাবে যে রবিনরা নিয়ে গেছে ওটা। সারারাত ওটাকে যন্ত্রণা দিয়ে নাজেহাল অবস্থা করে ফেলছে ওটার। তো ওদের থেকে বাচ্চাটা নিয়ে আসছে। নিয়ে এসে বাইরে ওটাকে হাতে নিয়ে বসে আছে। হাতে নিয়ে অন্য দিকে তাকিয়ে ছিলো, কুকুর এসে ওটাকে হাত থেকে কামড় দিয়ে নিয়ে গিয়ে চোখের নিমিষেই আছাড় দিয়ে মেরে ফেললো। তোমার আম্মা খুব আপসেট হয়ে আছে। বারবার নিজেকে দোষ দিচ্ছে। রাতের বেলা আজ খায়ওনি। বিড়ালটাও খুব কষ্ট পাচ্ছে। এমন অস্থিরভাবে ঘুরে বেড়াচ্ছে আর চেচাচ্ছে...
আব্বার গলায় বিষাদ। বুঝতে পারি, ছেলেমেয়ের জায়গা করে নিয়েছে ঘরের বেড়ালগুলো। সেখানেও হোঁচট খাবার কতো জায়গা...


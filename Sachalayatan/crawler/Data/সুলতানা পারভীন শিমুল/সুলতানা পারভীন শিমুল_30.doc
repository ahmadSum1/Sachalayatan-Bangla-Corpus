অমানবিক



আমি জোঁক ভয় পাই। রক্ত হিম হয়ে আসার মতো প্রচন্ড ভয়। সাপে আমার ভয় নেই। ছোটবেলা থেকেই সাপ নিয়ে তৈরি সিনেমা বা সিরিয়াল পারতপক্ষে মিস করি না আমি। ভালো লাগে। এই বড়ো বেলাতেও ভালোলাগার কোনো কমতি টের পাই না। সাপুড়ের  বীণ বাজানো শুনে অলিগলি-খানাখন্দ পার হয়ে ওদের এঁকেবেঁকে ছুটে আসা, ভরা পূর্ণিমা রাতে মনুষ্য-রূপ ধারণ করে জঙ্গলের মধ্যে নাচাগানা করা, মণি চুরি করে নিয়ে যাবার পর প্রতিশোধ নিতে গিয়ে ক্ষণে ক্ষণে হাজারটা রূপ বদলে ফেলা, এইসব এখনো আমাকে মুগ্ধ করে। কেন যেন আমার বদ্ধমূল বিশ্বাস, সাপ কখনোই আমার কোন ক্ষতি করবে না। মাসুদ রানা পড়ে পড়ে আমি যখন রীতিমতো রানাতে মশগুল, তখন জেনেছিলাম, ভয় আর ঘৃণার মিশ্রণে বিজাতীয় একটা অনুভূতি তার হয়, সাপ দেখলে। রানার অস্তিত্বের সাথে একাকার হয়ে মিশে থাকা এই আমি তখন তুমূলভাবে চেষ্টা করেছিলাম আমার ভেতরেও ওই অনুভূতি তৈরি করতে। হয়নি। বলতে লজ্জা লাগছে, কচি কচি হাতে সাপ নিয়ে আমি একখান ফ্যান্টাসিও লিখে ফেলেছিলাম, যেখানে নায়িকা মানুষ থেকে শেষমেষ সাপ হয়ে যায়। 
ছোটবেলায় ’সুখ দুঃখ’ নামে একটা ছবি দেখেছিলাম বিটিভিতে। ’পদ্মগোখরা’ অবলম্বনে। তখন অবশ্য এই কথা জানা ছিলো না। তো সেই ছবির শুটিং করার কথা বলতে গিয়ে একটা ঘটনার স্মৃতিচারণ করেছেন সুচন্দা। কথাগুলো এরকম-
”ছবির শুটিং করতে গিয়ে একটি দৃশ্যের কথা এ মুহূর্তে খুব বেশি মনে পড়ছে। ছবিতে সাপ দুটিকে মেরে ফেলা হবে। কিন্তু কিভাবে। লাঠি দিয়ে সাপ মারতে রাজি নন কেউই। তখন সাপুড়েকে ডেকে আনা হলো। সাপুড়ে একটি বড় মাটির হাঁড়ির মধ্যে গরম পানি ঢেলে দিয়ে সেখানে সাপ দুটি ছেড়ে দিলেন। একটু পরেই সাপ দুটি মারা গেলো। তারপর সেই মৃত সাপ নিয়ে শুটিং করলাম আমরা।”
খবরটুকু পড়ে আমি রীতিমতো হতভম্ব। সাপ দুটোকে না মেরে তাদের অন্য কোনো উপায় ছিলো না?  তথাকথিত আধুনিক আর সভ্য অনেকগুলো মানুষ এইরকম অমানবিক একটা কাজ করে কি করে? আর বর্ণণার ঢং এতো স্বাভাবিক ! আমি বারবার পড়ি, এইরকম একটা  কাজ করার পর পুরো টিমে কারো খারাপ লাগার কথা  কোথাও বলা হয়েছে কিনা। না। নেই। অদ্ভুত। খবরটা পড়ার পর থেকেই খারাপ লাগছে। আমি বুঝে উঠতে পারছি না ঠিক। মনসা-ভক্ত বলেই কি ব্যাপারটা আমার কাছে বেশি অমানবিক লাগছে? নাকি এটা আসলেই অমানবিক?


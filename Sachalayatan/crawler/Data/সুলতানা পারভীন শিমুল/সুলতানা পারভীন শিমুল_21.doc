শিবের গীত



'বাবার মেয়ে' শুনতে আমি বরাবরই ভালু পাই। তবে কিছু কিছু ব্যাপার মায়ের দিক থেকেও পেয়েছি। তার মধ্যে দুইটা হলো, খুব অল্পতেই মুগ্ধ হয়ে যাবার ক্ষমতা, আর ভীষণ বোকা। বোকা বলেই বোধহয় স্বপ্ন দেখতে পারি লাগাম ছাড়া। আমার সম্পদ, বাবার কাছ থেকে পাওয়া ঘুম, আর মায়ের কাছ থেকে পাওয়া স্বপ্ন দেখার ভীষণ উর্বর একটা জমি। এতোটাই উর্বর, যেটাতে স্বপ্নের কোন একটা বীজ পড়তে যা দেরী, ফুলে-ফলে সুশোভিত হয়ে বিশাল একটা বৃক্ষ হয়ে যেতে দেরী হয় না মোটেই। তারপর যখন ধপাস হয়, মাটিসহ কেঁপে ওঠে। আম্মা কী করে জানি না, তবে আমি শেকড়শুদ্ধ উপড়ে আসা মরা গাছটার ওপর বসে থাকি অনেকটা সময়। তারপর ধীরে ধীরে কাটা-ছেঁড়া-থ্যাতলা-গুড়ো করে সেটাকে মিশিয়ে দিই স্বপ্নভূমিতে। বোকা মাটি আরো উর্বর হতে হতে নিজেকে তৈরি করে ফেলে বোধহয় আবারো কোনো স্বপ্নবীজের জন্য।
হুঁ না ম্যায় পজিটিভ? 
ছোট মামার সাথে স্কাইপেতে যখন প্রথম কথা হয়, আম্মার চোখেমুখে সে কি বিস্ময়, সে কি মুগ্ধতা! শিশুর মতো সারল্য আর উচ্ছাস ষাটোর্ধ এক মহিলার মুখে। অবাক চোখে সে দেখে সাত বছর আগে দেখা ভাইটাকে, ভাগ্নিটাকে আর চোখের আড়ালে বেড়ে ওঠা তার ছয় বছর আর চার বছরের বাচ্চা দুটোকে। আর আমি ঘুরে ঘুরে দেখি জননীর এইসব সরল প্রকাশ।
আমিও বিস্মিত হই, অনেকের কাছেই যা স্বাভাবিক, সেইসব কিছু দেখে। ফোনের কার্যকলাপ এখনো আমাকে মুগ্ধ করে। সময়কে বুড়ো আঙুল দেখিয়ে যোজন যোজন দূরে থাকা মানুষ কি করে অতো কাছে এসে কানের কাছে ফিসফিসিয়ে কথা বলে, আমার বিস্ময় এখনো কাটে না। জানালার ওপাশে তাকাই যখন, মাঝেমাঝে ওপারে যাবার আগেই দৃষ্টি আটকে যায় কাঁচে। কি অদ্ভুত। ওপাশে ধুলি-ধোঁয়া, ঝড়-তুফান, বৃষ্টি-বাতাস। কারো সাধ্য নেই আমাকে ছুঁয়ে দেয়। অথচ সবই দেখতে পাচ্ছি। কী পাতলা স্বচ্ছ একটা দেয়াল। অথচ আলাদা করে রাখার কি ভীষণ ক্ষমতা।
স্কুল থেকে এবারের পিকনিক রংপুরে, ভিন্নজগৎ। দিনদিন বোধহয় ফাঁকিবাজ হয়ে যাচ্ছি। বাচ্চাদের ডিসিপ্লিন নিয়ে অতো খ্যাচখ্যাচ করতে ইচ্ছে করে না আমার কোনোকালেই। আর পিকনিকের দিন তো কথাই নেই। পড়লোই নাহয় শেকলের মতো মালা, হাতে বিশাল সব ব্রেসলেট, আঁকলোই নাহয় ট্যাটু, গেট-আপে কাউকে হিরো, আর কাউকে মাস্তানের মতো লাগলেই বা ক্ষতি কী? একটা দিনই তো। থাকুক না, চরে বেড়াক না ওরা নিজেদের ইচ্ছেমতো। চোখে পড়ার মতো কিছু করলে তখন নাহয় অবস্থা বুঝে ব্যবস্থা। আমরা চারজন মিলে ঘুরে বেড়াতে থাকি স্টুডেন্টদের মতোই। একটু পরে একজন ফিরে যায় ডিউটিতে। আরেকজন যেতে চায়, কিন্তু আমার আর নীলার সাথে পেরে ওঠে না। এই জায়গা সেই জায়গা ঘুরে ঘুরে দেখছি। শুধু কি দেখছি? কোথায় কোন স্টুডেন্ট কি করছে, সেগুলোও তো চোখে পড়ছে। কাজেই আমাদের ডিউটি তো চলছেই। ওকে বোঝাই আমরা দুই ফাঁকিবাজ। 
প্ল্যানেটেরিয়াম দেখলাম। ঢাকার নভোথিয়েটারের তুলনায় এটা অবশ্য অনেকটাই পানসে। তবে, রাতের তারাভরা আকাশ যে সবাইকেই সমান মুগ্ধতায় টানে, এটা বোঝা গেলো। যতোবার আকাশ ভরা তারা দেখায় ততোবার অন্ধকার থেকে ভেসে আসে মুগ্ধতার শব্দ। সূর্যোদয়। ঠিক যেন মেহেদী রাঙা ডিমের কুসুম। মন ভালো করে দেবার মতো। একটু পর সূর্য আর তার পাশাপাশি অন্য গ্রহের বর্ণণা। সূর্যের পাশাপাশি যখন বুধ দেখাচ্ছে, মনে হলো ঠিক যেন দুটো রুটি। একটা পুরো ভেজে ফেলা, একটু ফুলে ওঠা। আরেকটা এইমাত্র ভাজতে দেয়া হলো। আমি কি তখন ক্ষুধার রাজ্যে ছিলাম? 
আরো কিছু ঘোরাঘুরির দেখলাম, থ্রিডি অ্যাডভেঞ্চার। শুনেছিই শুধু। দেখা হয় নাই চক্ষু মেলিয়া। ঢোকার সময় সবাইকে একটা করে চশমা দিচ্ছে। ঢুকলাম। চশমা পড়লাম। ফানি চশমা। শুরু হলো মুভি। জঙ্গল। ভোর রাতের মতো একটু একটু করে আলো ফুটছে। বানর আর হনুমানের ক্যাঁচম্যাচ শব্দ। ওরা গাছের গায়ে দোল খেয়ে খেয়ে এপাশ ওপাশে এসে পড়ছে। মনে হলো যেন আমাদের খুব কাছে ডানে বামে টুপ টুপ করে লাফ দিয়েই অদৃশ্য হয়ে যাচ্ছে। একটা গাছ। কোটরে সাপ। কুন্ডুলী পাকিয়ে থাকা। নড়তে শুরু করলো। যেন বিরক্ত হয়েছে কোনো কারণে। তারপর এগিয়ে আসতে শুরু করলো। বিশাল সাপ। আমার হাত শক্ত করে চেপে ধরে নীলা। সাপটাতো স্ক্রীন থেকে বেরিয়ে আসছে! আসতে আসতে উফ...  নাক থেকে খুব বেশি হলে ছয় ইঞ্চি দূরে... সাহস তো মোর ছিলেই ভালো, খাইলে মোরে ডরে... মাই গড! মাই গড! সাপ ভালোই লাগে, তাই বলে এতো কাছে কেন? চোখ বন্ধ করে ফেলার তীব্র খায়েশ। আবার ভাবি দেখি না একটু... সাপটা একবার এদিকে তাকায়। একবার ওদিকে। কনফিউজড। ভাবখানা এমন ”শব্দটা তো মনে হয় এইখান থেকেই হইলো, আন্ধারে দেখতেও পাইতেছি না, হালায় গেলো কই?”  একটু পর ঠিক চোখ বরাবর তাকায়। খাইছে... এইবার? ভয়ংকর মুহূর্ত। একটু পিছিয়ে গিয়ে হা করে এগিয়ে আসতে থাকে প্রচন্ড গতিতে। অজান্তেই মাথা পিছিয়ে নিই। নাকটা কামড়ে ধরার ঠিক আগের মুহুর্তে কে যেন লেজটা ধরে ওটাকে পেছনের দিকে টেনে নেয়। আমিও চামে গিলে ফেলি ভেতর থেকে বেরিয়ে আসতে চাওয়া প্রায় চিৎকারটাকে। বাপ রে! কি ভয়ংকর!!
এরপর এক ম্যাজিশিয়ানের হাবিজাবি দেখাতে থাকে। একটা কংকালের মাথা ঠিক একইভাবে ভয় দেখায়। হাহ! ওর চেয়ে বেশি ভয় আমি দেখাতে পারি। কিছু ইঁদুর ছেড়ে দেয়। সেগুলো এসে পড়তে থাকে গায়ের ওপর। ভয় লাগে না। আমি ভয়মিশ্রিত অনুভূতি নিয়ে আবারো সাপের জন্য অপেক্ষা করতে থাকি। আর দেখাবে না? ওই তো, আবার। এবার অন্য দিক থেকে। অন্য একটা। দূর থেকে ছুটে এসে ঠিক মুখের ওপর কয়েকবার হালুম হালুম করে হারিয়ে গেলো। প্রতিবারই কেঁপে কেঁপে ওঠা। শেষ।
তারপর, হেথায় হোথায় আরো কিছু দেখলাম। কিন্তু, ফোন আর কাঁচ দেখে অবাক হওয়া পাবলিকের থ্রিডি মুভি দেখার মুগ্ধতা আর কাটে না। এখনো না।
খাবার পরে ডিউটি করেছি অনেস্টলি। এইসময় ওদেরকে কোথাও যেতে দিলে মুশকিল। রাখতে হয় ঝাঁকের মধ্যে। এক পিস-ও যেন না হারায়। ফেরার পথে অপেক্ষা করে ছিলো অন্য কেউ। উজাড় করে সবকিছু দেবে বলে... জানালার ওপাশে বিশাল চাঁদ। আজ পূর্নিমা। ভালোলাগা আরো একবার পেয়ে বসে আমাকে। কাকতালীয় মেসেজ, 'জোছনাও কি মানুষের মতো ভালোবাসতে পারে, শিমুল? উম্মাদের মতো?’  একটু ভাবি আমি। জানিনা। আমাকে মাঝখানে রেখে প্রশ্নটা ঘুরতে থাকে অনেকক্ষণ। কেমন ঘোর লাগে...
কাঁচকে বুড়ো আঙুল দেখিয়ে আমাকে ছুঁয়ে দেয় জোছনা। কি যে আহলাদ! বাচ্চাদের অনেকেই ক্লান্ত। এর গায়ে ও হেলান দিয়ে আছে। কেউ গুনগুন গান চালিয়েই যাচ্ছে। জোছনায় ভিজে ভিজে ফিরতে থাকি আমি ও আমরা...


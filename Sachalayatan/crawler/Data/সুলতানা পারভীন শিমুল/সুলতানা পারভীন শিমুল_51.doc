পিতাজী পুরাণ  ৩



মুমুর লেখা পড়ে আবারো বাবাকে নিয়ে লিখতে ইচ্ছে হলো।
তখনো অনার্সের পাট শেষ হয়নি। খাবার টেবিলে জননীর অত্যাচার। সব মা সন্তানদের গাবদাগোবদা বানিয়ে ফেলার চেষ্টায় যে কেন এত আগ্রহী বুঝি না। যাই হোক। মাকে অ্যাভয়েড করতে পারি। কিন্তু মেনুতে যখন মাছের তরকারি, বাবার সাথে টেবিলে বসতে ভয় পাই আমি। মাছটা আমার অপছন্দ বরাবরই। মাছ খেলেই কোন এক অজানা কারণে আমার গলায় কাঁটা আটকাবেই। তবুও বাপজান আমাকে খাওয়াবেনই। কারণ মাছ হলো....ইত্যাদি ইত্যাদি।
ছোটবেলা থেকেই বাপজান মাঝেমাঝেই ইংরেজিতে কথা বলেন আমার সাথে। বিশেষ করে খাবার টেবিলে। আমার জননী ইংরেজি খুব বেশি বোঝেন না। আব্বাজান এই সুযোগে তাকে জ্বালাতে ছাড়েন না। খানিকটা জটিল ইংরেজি ঝেড়ে আম্মাকে বলেন, ”হেই লেডি, ডু ইউ আন্ডারস্ট্যান্ড?” আম্মা রেগে গিয়ে বলেন, "নো, ওগুলা বুঝি না।” একটা গা-জ্বালানি হাসি দিয়ে আব্বা বলেন, ”ইংরেজি বোঝে না। মূর্খ মহিলা।” এটুকু বাংলায়। তেলে বেগুনে জ্বলে ওঠে তার সহধর্মিনী।
বিকেলে কখনো কখনো হয়তো লুডু খেলা। খেলায় চুরিতে ওস্তাদ। গুটির চাল দেবেন এমনভাবে, হাতের সাথে কাঁচা গুটি পাকা হয়ে যেতে সময় লাগে না। কিন্তু স্বীকার কখনোই করেন না। ওটা নিয়ে কথা তুললে বলেন, খেলায় পারি না বলে আমি নাকি ঝগড়া করি। আমার নাকি উকিল বা পুলিশ হওয়া উচিত ছিলো। রেগে যাই। আগেও হয়তো বলেছি, আমাকে ক্ষেপাতে হলে লোকজনের যেখানে কালঘাম ছুটে যায়, তিনি এই কাজটা করেন খুব সহজ আয়াশে। ক্যামনে কে জানে।
মেলা। বাপজান মেলা থেকে ফিরছেন। তার হাতে দুটো ঢাউস সাইজের গ্যাস বেলুন। একটা নীল, একটা হলুদ। রাস্তা দিয়ে আসার সময় চেনা লোকদের প্রশ্নে তার জবাব, "আমার ছোট মেয়েটার জন্য নিয়ে যাচ্ছি।" ছোট মেয়েটা আসলে কত বড়, দ্যাট ডাজ নট ম্যাটার। আমি কি যে খুশি হই বেলুন দুটো পেয়ে! বেলুনের প্রতি এখনো এই আকর্ষন এড়াতে পারি না আমি। এখনো, যখন বরের সাথে কোনো মেলায় ঘুরে বেড়াই,  অবধারিতভাবেই আমার হাতে থাকে তিন চারটা বেলুন। আঙুলের মাথায় প্যাঁচানো সুতোর যে টান, টানে আকাশের দিকে। নিয়ে যেতে চায় কোন সীমানায় কে জানে। মনেও টান পড়ে, ওড়ো মন, তুমিও। অচেনা কোনো লোকও যদি আমার দিকে রঙচঙে বিশাল সাইজের বেলুন বাড়িয়ে কথা বলে, মনে হয়, আমি নিতে দুই মুহূর্ত ভাববো না। বন্ধু হতে নেবো না সময়। বাপজান কি করে এই টানের খবর জানেন, জানি না।
কিছুদিন আগে তার জটিল একটা অপারেশন হলো। বেডে শুয়ে থাকা বাপজানকে দেখে মায়া লাগে আমার। কাঁচা সেলাইয়ে কাশির দমকে কষ্ট দেখে কষ্ট হয় আমারো। কিছুই করতে না পারার কষ্ট। কয়েকদিন এভাবেই কাটে । একটু একটু করে সুস্থ হয়ে উঠতে থাকেন তিনি। ডাক্তার বলে দিয়েছে, মাঝেমাঝেই উঠে একটু আধটু হাঁটার চেষ্টা করতে হবে। কিন্তু তিনি হাঁটেন খুব কম। 
আমরা বকাবকি করি। তিনি একটু হাসেন। বলেন, ”আমি তো হাঁটতেই চাই। কিন্তু শরীরের ভেতরের টিস্যুগুলো দুই ভাগ হয়ে যে ঝগড়া শুরু করে দেয়।” আমরা অবাক চোখে তাকাই। তিনি বলে যান, ”একদল টিস্যু বলে, ওঠ, একটু নড়াচড়া কর, পেপার পড়, একটু ঘুরে ফিরে বেড়া। আবার অন্যদল টিস্যু বলে, কোনো দরকার নেই। উঠতে গেলেই দেখবি এখানে ব্যথা, ওখানে ব্যথা। তারচেয়ে আরামে আছিস, আরামে থাক। নড়াচড়া করার কোনো দরকার নেই। এরাই মনে হয় দলে ভারি। তাই আমি শুয়ে থাকি।” হাসবো না ধমক দেবো বুঝে উঠতে পারি না আমরা।
আমার বাবার মতো ঘুমকাতুরে মানুষ পৃথিবীতে বিরল। অবশ্য সচলায়তনে আছে কয়েক পিস। যাই হোক, সারারাত ঘুমের পর সকালে, তারপর দুপুরে, তারপর আবার সনধ্যায় ঘুমাতে তার কোনো আপত্তি নাই। আর রাতে ঘুম নষ্ট করার তো প্রশ্নই আসে না। আবার এই মানুষটার মতো পরিশ্রমী মানুষও খুব কম দেখেছি আমি। কাজের সময় খাওয়া ঘুম বাদ দিয়ে বিরতিহীনভাবে ব্যস্ত থাকতে দেখেছি তাকে। বাপের সাথে আমার পার্থক্য হলো, ঘরের লোকজন আমাকে জানে ১০০% ”আইলসা ”  আর ”অকর্মা” বলে। আর ঘরের বাইরে ঠিক উল্টোটা। লোকজন জানে আমার ওপর যে কোন কাজ বা দায়িত্ব দিয়ে নিশ্চিন্তে ঘুমানো যায়। অদ্ভুত !
বাপজানকে কখনো ওইভাবে টেনশনও করতে দেখি না। সেটা অবশ্য সুদে আসলে পুষিয়ে দেন আমার আম্মাজান। ভাগ্যিস ! জেনেটিক্যালি আমি বাবারটা পেয়েছি। টেনশন আমার কেন হয়না, লোকজন এই ব্যাপারে রীতিমতো জেলাস। কেউ কেউ অবশ্য বিরক্ত হয়। সবকিছুর ব্যাপারে বৈরাগী ধরে নিয়ে গালাগাল করতেও ছাড়ে না। কে কি ভাবলো, তাতে কি? নো টেনশন।
সময় কেটে যায়। বয়স হয়ে যাচ্ছে বাপজানের। তবু সেন্স অফ হিউমার কমেনি একটুও। ফোনে যখন কথা বলি, মাঝেমাঝেই হা হা করে হেসে উঠতে হয়। ফোন রেখে দেবার পর মনে হয়, প্রিয় কোনো বন্ধুর সাথে কথা বললাম। ভালো লাগা রেশ তার ছোট মেয়েটার মনে থেকে যায় বহুক্ষণ...


পাতা ঝরা দিন



বছরের এই সময়গুলো যেন কেমন। চারদিক খাঁ খাঁ। ধুলিধুসরিত জীবন। স্কুলের বার্ষিক ক্রীড়া প্রতিযোগিতা এবার কেন যেন দেরী হয়ে গেছে। ক্লাসের ফাঁকে ফাঁকে সেই প্রস্তুতিও চলছে। মাঠে ডিসপ্লের মহড়া। ফুলে ফুলে ঢলে ঢলে...। মেয়েরা নাচ তুলে আনছে। যখন গান ভেসে আসে, কি জানি কিসেরো লাগি প্রাণ করে হায় হায়.... বুকের ভেতর কোথায় যেন তার প্রতিধ্বনি বাজতে থাকে। ফিরে ফিরে আসে সেই হায় হায় রব। 
বিরতিতে স্টাফরুম, বা পার্কে একটু বসে থাকা। সেখানেও বদলে যাওয়া দৃশ্য। পাতা ঝরা দিন। একটু পরপর অল্প বাতাসেই পাতাদের অবিরাম ঝরে পড়া। ঝিরঝর শব্দ। সেইসাথে গায়ের ওপর, বেন্চের ওপর, রাস্তার ওপর পাতাদের আলতো অবতরণ। মন উদাস করা দৃশ্য। কিন্তু আমার ভালো লাগে। মুগ্ধতা ধরে রেখেই কেমন যেন বিষাদ ভর করে মনে। ভালো লাগা। বিষন্নতা। খাঁ খাঁ দুপুর। হু হু করে ওঠা মন। সবকিছু মিলিয়ে কেমন যেন একটা...কি যেন একটা...
পাতাদের ঝরে পড়া দেখে মনে হয় গাছগুলো কি তাদের বিষন্নতা ঝেড়ে ফেলতে চাইছে? পুরোনো সব স্মৃতি মুছে ফেলতে চাইছে? তাহলে ওদেরকে অতো রুখোসুখো লাগে কেন? প্রাণহীন লাগে কেন? কে জানে, হয়তো অভ্যস্ততা। এতোদিন যেমন ছিল, তা বদলে যাচ্ছে বলে। যাক বদলে। মাত্র তো ক'টা দিন। আবারো তো নতুন করে ভরে উঠবে ওরা। কদিন পরের বৃষ্টি ওদেরকে ভিজিয়ে দিয়ে, সজীবতার ম্পর্শ দিয়ে ফিসফিস করে বলে উঠবে, ওঠো...জেগে ওঠো...এই তো সময়...নতুন করে বাঁচো....


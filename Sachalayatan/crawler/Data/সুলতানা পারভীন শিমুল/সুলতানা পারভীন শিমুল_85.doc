এইটা একটা দুই নম্বরী পোস্ট



 অনেকক্ষণ থেকেই দেখতে পাচ্ছিলাম তিনটা ছেলে আমার পেছন পেছন আসছে। আমি যেদিকে যাই, ওরাও সেদিকেই যায়। ঘটনা কি? আমার গন্তব্য আজিজ সুপার মার্কেটের তিনতলা। সচলরা সব ভিড়বে ওখানে। আমি রীতিমতো এক্সাইটেড। দেখাশোনার বাইরে, কিন্তু চেনাজানার কাছাকাছি মানুষগুলোর সামনাসামনি হতে কেমন লাগবে কে জানে। কিন্তু এই ছোকরাগুলোর মতলব ঠিক বোঝা যাচ্ছে না। এদের একজনের মাথায় ক্যাপ। একটার চেহারা বেশ মায়াবী। আরেকটার বেশ মেয়ে পটানো চেহারা। এদিকে বেশ অন্ধকার। ওদের সাথে দূরত্ব কমছে। নাহ্ ! ব্যাপারটা আগে বুঝতে হবে। ঘুরে দাঁড়ালাম আমি। ভাবখানা এই ”কুংফু জানি, ক্যারাত জানি, আগে বাড়িস না...”
আমাকে বেক্কল বানিয়ে, কোন রকম পাত্তা না দিয়ে আমাকে পাশ কাটিয়ে এগিয়ে গেল ওরা। আরে ! এবার আমাকে ওদের  পিছু পিছু যেতে হয়। যেতে যেতেই হঠাত বুঝতে পারি, বোধহয় আমাদেও গন্তব্য আলাদা নয়। ওদেরকেও যেন একটু চেনা চেনা লাগে। সেই ত্রিরত্ন না তো!! আমার মনটা বেশ খুশি খুশি হয়ে ওঠে। বেশ কাছে থেকে এবার ফলো করি ওদের। কিছু সেরম ব্যাপার স্যাপারও শুনতে পেলুম। যথাসময়ে হাটে হাঁড়ি ভাঙা যাবে।
ওদেও পিছু পিছু তিনতলায় উঠে এলাম। আবছা অন্ধকারে পাটি পেতে বসে আছে প্রায় বিশ পঁচিশজন। চিরটাকাল পেছনের সারিতে এবং নিজেকে লুকিয়ে রাখায় সচেষ্ট আমি টুপ করে এক কোনায় বসে পড়ি। আমার হাত গিয়ে পড়ে নরম কোমল আরেকটা হাতের ওপর। হাতের সেলফোনের আলো তার মুখে ফেলেই মনটা ভালো হয়ে গেল। আরে ! এ তো ক্যামেলিয়া!! এক্কেবারে ক্যমেলিয়ার মতোই দেখতে। 
সচলায়তনের লিভিং লিজেন্ড বস্তিবাসী লীলেন অগ্নিঝরা গলায় এই বিচ্ছিরি অবস্থার প্রতিবাদ জানিয়ে যাচ্ছে। এই কঠিন সময় শেষ হবেই - আমি জানি নিশ্চিত। কাজেই তার কথায় খুব একটা মনোযোগ না দিয়ে আমি অচেনা আলোতে চেনা মুখগুলো নতুন করে চিনে নিতে থাকি। ক্যামেলিয়া তার বান্দরবানে পাহাড় কেনার স্বপ্নের কথা জানাতে জানাতে নজু ভাই, মুজিব মেহেদী আর মানিক ভাইকে আঙ্গুল তুলে দেখিয়ে দেয়।
শ্যামলা বরণ খুবই স্মার্ট একজনের দিকে দৃষ্টি আকর্ষন করতেই ক্যামেলিয়া বলে, ”আরে, ওই তো টুটুল ভাই, আমাদের ছাপাখানারৃ... মানে ইয়ে আমাদের প্রকাশক।” জানলাম তিনিও নাকি পাহাড় কিনতে যাবেন। অদ্ভুত তো ! বান্দরবানের পাহাড় কি কেজি দরে বিক্রি হচ্ছে নাকি আজকাল? সবাই যাচ্ছে পাহাড় কিনতে!
আমার ডানপাশে দেখি চারমাথা একসাথে। চশমাওয়ালাকে চিনলাম, গৌতম। আর সেই তিনটা। স্বপ্নাহতর ক্যাপটা এক ঝটকায় খুলে নিয়ে আমি বলি, ” সবসময় ক্যাপ পড়ো কেন? তোমার মাথায় কি টাক?” একটুখানি অবাক, তারপরেই মিষ্টি একটা হাসি দিয়ে জানতে চায়, ” আপনিই কি আমাদের আফামনি?” মায়াবী মুখের ছেলেটাও দেখি আগ্রহ নিয়ে তাকায়। মুখে বাঁদরামী হাসি। একজন দেখি এদিকে তাকিয়ে মিটিমিটি হাসছেন। তার চোখে প্রশ্রয়ের নরম দৃষ্টি। কেউ একজন এসে তাকে ডাকলো, ” এই জলিল ভাই, এইদিকে একটু আসতে হবে প্লিজৃ...” ব্যস। চিনে নিলাম জলিল ভাইকেও।
মেয়ে পটানো চেহারা হঠাত বলে ওঠে, ”শিমুল আপা, আপনার পাশ থেকে লাইটারটা দেন তো।” আমি লাইটার খুঁজতে থাকি। সে ওদের দিকে তাকিয়ে নিশ্চিত কন্ঠে বলে, ” এইটাই আফামনি।” আমি ধরা খেয়ে সাথে সাথেই পদ্ধতিটা কাজে লাগাই। ” আরে ! ফারুক ওয়াসিফের মাথায় ওটা কি?” আবছা অন্ধকারেই একজনের মাথায় হাত উঠে যায়। খানিকটা উত্তম কুমারের খোমা নিয়ে মাথায় হাত ঘুরে তাকায়। বুঝলাম, এই সেই শক্তিশালী লেখনীর মালিক, ফারুক ওয়াসিফ।
রাত নটার দিকে আমরা দশ বারো জন একসাথে বেরিয়ে পড়লাম। কথা বলতে বলতেই এগুচ্ছি আমরা। হাঁটতে হাঁটতে রায়হান আবীর আমার পাশে চলে এলো। উদাস গলায় দুই চারটা কথা বলে। তারপর আরো উদাস হয়ে বলে, ” আপনার হাতটা ধরে একটু হাঁটি?”
আমি মনে মনে বলি, ঢেকি স্বর্গে গেলেও....
**********
(স্বপ্নাহত আর রায়হান আবীরের পোস্ট দ্বারা অনুপ্রানিত। লিখলাম যখন, তখন তো সত্যিই মনে হচ্ছিলো।)


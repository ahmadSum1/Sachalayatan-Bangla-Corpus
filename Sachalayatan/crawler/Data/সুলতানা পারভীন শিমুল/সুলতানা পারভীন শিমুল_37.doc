উচ্চারণ-বিভ্রাট



আমাদের বগুড়ার ভাষায় 'র' শব্দটার ব্যবহার খুব কম। এই অক্ষরের প্রতিস্থাপন হয়, 'অ' দিয়ে। যার কারণে রুমা হয়ে যায় উমা, রস হয়ে যায় অস, রোদ হয়ে যায় ওদ, এবং রফিকুলের মা হয়ে যায়, অপিকুলের মাও। এই প্রবণতার কারণে রক্তাক্ত রাজাকে সিংহাসনে বসে থাকতে দেখে স্টেজে উঠে রাণী চিৎকার করে ওঠে, ”এ কি আজা ! তোমার গায়ে অক্ত !!” রাণীকে আশ্বস্ত করে রাজা বলে, ”অক্ত নয়, অক্ত নয় আণী, অং, অং। ” শুধু এই কারণে আমাদের মিলাভাবীর গান বগুড়ার খাস ভাষায় এসে হয়ে যায়, ”টেনটেনাটেন টেনটেন অহিম মিয়া...উপভানে নাচে কোমর দুলাইয়া...”
এবার আসল কথা। আমার ভাইয়ের ছেলেটা তখন ছোট। বয়স তিন কি সাড়ে তিন। সবে তাকে লেখাপড়ায় হাতেখড়ি দেয়া হচ্ছে। কারণ বয়স তো আর কম হলোনা। অচিরেই তাকে স্কুলে পাঠানো হবে। শুরু হবে তার জীবন যুদ্ধ। এবং তার জন্য দিতে হবে তাকে জীবনের প্রথম পরীক্ষা। তো সে উদ্দেশ্যে তাকে কিছু বর্ণমালা, ১,২,৩,৪...এর পাশাপাশি বাঙলা এবং ইংরেজি কবিতাও শেখানো হচ্ছে। ইংরেজি কবিতা সবচেয়ে সহজ যেটা, সেটাই আগে। জনি জনি ইয়েস পাপা। ভাবী চাকুরিজীবি। যখন তিনি অফিসে থাকেন, ততক্ষণ পিচ্চিটার যাবতীয় দায়িত্ব কাজের মেয়েটার। ওর নাম বিউটি। বয়স বারো কি তেরো হবে। সব দায়িত্ব মানে সব দায়িত্ব। 
একদিন বিকেলে গেছি ওদের বাসায়। ভাবী তখনো ফেরেননি। আমার হাতে বোধহয় কিসের যেন ময়লা লেগেছিলো। পিচ্চিটার সাথে ব্যস্ত হয়ে যাবার আগে আমি হাত ধুতে গেলাম। ডাইনিং স্পেস থেকে ফেরার সময় শুনতে পাচ্ছি, বিউটির শিক্ষাদান। সে আমাদের পিচ্চিটাকে ছড়া শেখাচ্ছে, বলো তো বাবু,
”জনি জনি
ইয়েচ বাবা
ইটিঙ সুকার
নো বাবা
অপিকুলের মাও
আহ হা হা”
শেষ লাইনে এসে বিউটির সৃজনশীলতায় আমি রীতিমতো মুগ্ধ। 


কত্তো রঙের ভালোলাগা  ৩



আমার চাকরির বয়স তখন সাত মাস। আমার নিজের গ্রাম থেকে শুরু করে আমার স্কুলের গ্রাম পর্যন্ত লোকজন ততদিনে আমাকে খানিকটা বুঝে নিয়েছে। কিস্তু কিছুদিন হলো একটা টেকনিক্যাল প্রবলেম আমাকে মাঝেমধ্যেই ফেইস করতে  হচ্ছে। সাইকেলের চেইন পড়ে  যায়। কিন্তু পড়ে গেলে আমি আবার সেটা তুলতে পারি না। তখন আশপাশের লোকজনকে ডেকে সাহায্য চাইতে হয়। লোকজন বেশ হাসিমুখেই কাজটা করে দেয়। বিরক্ত কেউ হয়না। এরকম একবার ফেরার পথে চেইন গেল পড়ে। চারদিকে জনমানব কাউকে দেখা গেল না। বেশ কিছুদূর সাইকেল ঠেলে অবশেষে একজনকে পেলাম যিনি পাড় থেকে অনেক নীচে আপন মনে কাপড় কাচছেন। আমি চেঁচিয়ে বলি
: এই যে শোনেন।
: আমাকে বলেন ?
: জ্বি
: কি বলেন ?
: আমার চেইন পড়ে গেছে। একটু দেখবেন ?
: আমি দেখিনি তো।
: একটু দেখেন না প্লিজ...
: আমি কারো চেইন দেখিনি। অনেকক্ষন থেকেই আমি নীচে। কখন হারিয়েছে ?
হেসে ফেলি আমি।
: আমার না তো। সাইকেলের
: ও আচ্ছা !
এতনে যেন হাঁফ ছেড়ে বাঁচে লোকটা। একটা হাসি দিয়ে উঠে আসে লোকটা। ঠিক করে দেয় সাইকেল।
এইরকম টুকটাক সমস্যা নিয়ে ভালই চলছিল।
একদিন স্কুল শেষ করে ফিরছি। খেয়াঘাটে এসে দেখি ভাগ্য ভাল, নৌকা এপারেই বাঁধা। সাইকেল নিয়ে সোজা উঠে যাই। লোক বেশি নেই। দুইজন বুড়ি মহিলা, আর একজন মাঝবয়েসী লোক। নৌকা চালায় যে, তাকে আমরা দাদা বলি। আর তার সাথে নৌকা টানে ১৪/১৫ বছর বয়েসী এক ছেলে। দাদা আরো কিছুক্ষন দেরী করে। নৌকা ছাড়ার ঠিক আগের মুহূর্তে উঠে আসে ব্যাগ হাতে একটা ছেলে। ফরসা এবং ট্র্যাডিশনাল ভাল চেহারা। আর কাপড়-চোপড়ে এক্কেবারে ফিটবাবু। ছেলেরা এরকম হলে আমার কেন যেন পছন্দ হয়না। ছেলেদের রঙ হবে কালো কিংবা শ্যামলা। হবে রাফ এন টাফ। এবং খানিকটা এলোমেলো। বাউন্ডুলে ধাঁচের।
যাই হোক, দাদা নৌকা ছাড়ে। সাথে ছেলেটাও হাত লাগায়। লোকজন কম থাকলে মাঝে মাঝে আমিও দড়িতে টান দেই। দড়ি ধরে নৌকা নিয়ে পানি কেটে একটু একটু করে এগিয়ে যাওয়া... কোথায় যেন কেমন একটা ছন্দ কাজ করে। আয়েশ করে দড়ি ধরে টানতে টানতে আমি সেই ছন্দ অনুভব করি, ছন্দের সাথে মিশে যাই। সাইকেলটাকে শুইয়ে রেখে আমিও শুরু করি। আমাকে টানতে দেখে একটু হেসে দাদা বসে পড়ে। এতজন লোকের দরকার নেই।
টানতে টানতে দাদাকে বলি আমি
: আরে দাদা ! আপনার মাথায় তো দেখি দুই পাক ! তার মানে দুই বিয়া...
: মাইনষে তো খালি কয়ই রে বুবু। হয় আর কই। তোর ওই পুরানা দাদীক নিয়া আরো যে কয় জনম যাবি...
রসিক দাদার সাথে হাসি আমরাও।
হঠাৎ চোখে পড়ে, ফিটবাবু আমার দিকে বেশ আগ্রহ নিয়ে তাকিয়ে আছে। আমার সাইকেলের বদৌলতে আমি সবসময় কিছু এক্সট্রা মনোযোগ পাই। কাজেই পাত্তা দিলাম না। এপারে নেমে আমি মাত্র পঙ্খীরাজ ছুটিয়েছি, ফিটবাবু পেছন থেকে ডাকলেন। তার কিছু কথা আছে। কথা শুরু করে সে ক্যান্টনমেন্ট কলেজে পড়ার কথা দিয়ে। তার ভাইকে ভর্তি করাবে। আমি যেহেতু প্রাক্তন ক্যান্টনমেন্ট, তার কিছু ইনফরমেশন চাই। 
পুরো রাস্তা পেরিয়ে তার কথা শেষ হয় আমাকে প্রপোজ করার মধ্যে দিয়ে। আর এত ভদ্রভাবে ও ব্যাপারটা সারে, যে বিরক্ত না হয়ে আমি রীতিমত অবাক হই। এরই মধ্যে জানতে পারি ও চারুকলার ছাত্র। এবং গত পাঁচ মাস ধরে সে প্রতি মাসেই বাড়ি আসে শুধু আমাকে একটু করে দেখবে বলে। আমি বিনীত ভাবে জানাই যে জীবনে আজই তাকে প্রথম দেখলাম আমি। আর শুধুমাত্র আমার চেহারা দেখার জন্য কেউ এতটা কষ্ট স্বীকার করবে, এটাও বিশ্বাসযোগ্য নয়, কারণ আমি মোটেই চাঁদবদনি না।  ফিটবাবুর চেহারায় কষ্ট ফুটে ওঠে। সে আমাকে বিভিন্ন মানুষের রেফারেন্স দিতে শুরু করে, যারা তার ভালোলাগার সাক্ষী।
আমি আলগোছে প্রসঙ্গ পাল্টাই। জানতে চাই ওর আঁকাআঁকি সম্পর্কে। শুনতে শুনতে চকিতে মনের মধ্যে ঝিলিক দিয়া উঠে একখান স্বপ্ন। আমি বসে আছি, আর ও আমার অনেক অনেক ছবি এঁকে যাচ্ছে। কখনো নদীর ঘাটে, কখনো শরিষা ক্ষেতে বসিয়ে আমার ছবি আঁকছে ও। বাহ্ ! ভাবতে তো বেশ লাগছে...


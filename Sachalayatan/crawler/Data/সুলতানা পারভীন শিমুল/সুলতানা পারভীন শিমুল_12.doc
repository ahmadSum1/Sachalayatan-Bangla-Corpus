ভালো গল্প



বন্ধুমহলে যারা একটু সুশীল টাইপ, তাদের সাথে গল্প করাটা মিশাতের জন্য ইদানিং একটা মুশকিলের ব্যাপার হয়ে দাঁড়িয়েছে।। ওর গল্পে নাকি বড়োদের ব্যাপার স্যাপার বেশি থাকে। সেদিন রেনুকার সাথে কথা হচ্ছিলো ওর।
কথাপ্রসঙ্গে বললো, তোকে একটা গল্প বলি শোন
: গল্প? তোর গল্প মানেই তো পঁচা গল্প।
: কেন?
: তোর গল্পগুলো সব ইয়ে টাইপ..
: ইয়ে টাইপ, মানে?
: মানে হলো তোর সব গল্প শুধু একদিকেই যায়..
: আরে নাহ! এটা ভালো গল্প।
: সত্যি তো?
: হুম সত্যি।
: ঠিক আছে। বল।
: এক হাজব্যান্ড আর ওয়াইফ, নতুন বিয়ে হয়েছে..
: এই যে, বলছিলাম না? তোর গল্পই শুধু এইসব নিয়ে!
: আহা শুনবি তো আগে?
: বল
: তো ওয়াইফ ছিলো ঘরে। হাজব্যান্ড অফিসে। সারাদিন অফিস করে। ফেরে বেশ রাতের দিকে। যখন ছুটির সময় প্রায়, তখন ওয়াইফ বেশ একটু সাজুগুজু করে নিলো। একটা বেশ অ্যাট্রাকটিভ ড্রেস পরলো। তারপর দরজা খোলা রেখে কেয়ারফুলি কেয়ারলেস ভঙ্গিতে টুকিটাকি কাজ করার ভান করতে থাকলো। তারপর হাজব্যান্ড এসে তো দেখে দরজা খোলা। সে উঁকি দিয়ে বউয়ের অবস্থান সম্পর্কে নিশ্চিত হয়। তারপর প্রশান্তির একটা হাসি দিয়ে দরজার ছিটকিনি লাগিয়ে দেয়। 
: এই যে.. শুরু হচ্ছে
: ও মা! ঘরে এসে সে বাইরের দরজা খোলা রাখবে নাকি? আজব তো! সিকিউরিটির একটা ব্যাপার থাকবে না!
সেটাও তো ঠিক কথা। সায় দিয়ে মাথা নাড়ে রেনুকা।
: হুম। তারপর?
: পা টিপে টিপে সে বউয়ের পেছনে এসে দাঁড়ায়। পেছন থেকে চোখ চেপে ধরে। খানিকক্ষণ চোখের ওপর চেপে রাখা হাত ধরেটরে বউ যেন চিনতে পারে যে এটা তার পতিদেব। হাজব্যান্ড এবার বউটাকে কাছে টানে। মুখটা দুই হাতের মধ্যে নিয়ে নিজের মুখ নামিয়ে আনে..
: শুনবো না, যা।  তুই ওইসব শুরু করছিস আবার!
: কিছুই শুরু করিনি। হাজব্যান্ড মুখ নামিয়ে আনে কানের কাছে। তারপর ফিসফিস করে বলে, "আজকে এশার নামাজ পড়েছো, জান্টুশটা?"
: ওহ। তারপর?
: বউ ভীষণ লজ্জা পেয়ে গলে গিয়ে বললো, "ইয়াল্লা! ভুলে গিয়েছি"। হাজব্যান্ড বললো, "চলো তাহলে আজ আমরা একসাথে নামাজ পড়ি।" তারপর ওরা ওযু করে একসাথে নামাজ পড়ে। ব্যাপারটা কম রোম্যান্টিক না, কি বলিস?
: হুম। তারপর কী হলো?
: নামাজ শেষ করার পর ওরা একটু কোরানশরিফও পড়লো। সকালবেলা তাড়াহুড়োয় সময় পায় না তো। তারপর জায়নামাজ গুছিয়ে রাখলো। এবার হাজব্যান্ডের মুখে অর্থপূর্ণ একটা হাসি। সে হাত বাড়ায় বউয়ের দিকে। কেমন খসখসে কন্ঠে বলে, খিদে পেয়েছে...
: এই যে, শেষমেষ আর পারলি না তো! ..তুই না..
: আচ্ছা, একটা মানুষ সারাদিন অফিস করে বাসায় ফিরেছে। কে জানে কিছু খেয়েছে কি খায়নি। তার কি খিদে পাবে না? তুই এমন ক্যান? যা তোকে বলবোই না আর!
:  আচ্ছা ঠিক আছে, ঠিক আছে। তারপর কী হলো বল..
: তারপর ওরা দুইজন একসাথে খেলো। একজন আরেকজনের মুখে তুলে একবার দুইবার খাইয়েও দিলো। তারপর টেবিল পরিষ্কার করে ঘুমাতে এলো। বিছানায় বউটাকে যেই না একটু জড়িয়ে ধরতে যাবে, বেরসিক মোবাইল বেজে উঠলো। ধেত্তেরি, বলে হাজব্যান্ড উঠে গেলো। কিছুক্ষণ পর যখন ফিরে এলো, দেখলো বউ তার ঘুমিয়ে পড়েছে। মন খারাপ হয়ে গেলো। কি আর করা। টাঙানোর পর মশারি ভেতরে গুঁজে দিতে থাকে ও। দিতে দিতে বউয়ের ঘুমন্ত মুখটার দিকে মুগ্ধ চোখে তাকায়। কি সুন্দর লাগছে ওকে। শালার ফোনটা! কিছুক্ষণ মেয়েটার দিকে তাকিয়ে থেকে কী যেন ভাবে ও। তারপর হাত বাড়ায়। ওর বুকের ওপর...
: ছি ছি, তুই এতো খারাপ!
রেনুকার দিকে এবার আহত চোখে তাকায় মিশাত। বলে
: ওর বুকের ওপর দিয়ে হাত বাড়িয়ে ওপাশে থাকা বেডসুইচটা অফ করে দেয় ও। লাইট জ্বালিয়ে ঘুমাবে নাকি!
: ওহ!
রেনুকা এবার একটু লাজুক হাসে।
: তারপর?
: তারপর আর কী? একটু পরে হাজব্যান্ডও ঘুমিয়ে পড়লো।
: ঘুমিয়ে পড়লো? আর কিচ্ছু করলো না?
রেনুকা অবাক। গলার স্বরে স্পষ্ট হতাশা। মিশাত এবার ক্লান্তস্বরে হাই তোলে।
: নাহ। ভালো গল্পে লোকজন এরচেয়ে বেশি কিছু করে না।
- - - - - - -
অফটপিক : গল্প না। কৌতুক ট্যাগটাই যুক্তিসঙ্গত বলে ট্যাগ বদলে দিলাম।


...এবং আমি



আমি আর্লি বেডার, আর্লি রাইজার। তবে ঘুমিয়ে যাবার আগে অন্তত একবার আমাকে বারান্দায় যেতে হয়। বারান্দার খোলা উদ্দাম বাতাস ভীষন ভীষন প্রিয় আমার। কোনোভাবে এই বাতাস মন ছুঁয়ে গেলো তো হয়ে গেলো, পড়ে থাকে আমার বিছানা অনেক অনেক রাত পর্যন্ত।
কাল রাতে ঘুমুবার প্রস্তুতি নিয়ে শেষবারের মতো গেলাম বারান্দায়। ভয়ংকর বেহায়া বাতাস ছুঁয়ে দিলো আমাকে। বরফ পানি খেলার মতো করেই, আমি হয়ে গেলাম বরফ। আটকে গেলাম। যে জায়গাটাতে দাঁড়ালে বাতাসের এদিক ওদিক দুদিকটাই অনুভব করা যায়, সেই জায়গাটাতে দাঁড়াই আমি। গ্রিলে চিবুক ঠেকিয়ে। কি যে দুরন্ত বাতাস ! তার সাথে উড়ে আসছে দু এক ফোঁটা বৃষ্টি। বারান্দা, বাতাস, অন্ধকার আর বৃষ্টি। এতো এতো তীব্র হয়ে আমার ভেতর ঢুকে যেতে থাকে সবকিছু ! বাতাসের জোর বাড়তে থাকে। উড়তে থাকে ওড়না । আলতো করে খুলে দিই চুল। মুক্তির আনন্দ ছড়িয়ে পড়ে ওদের মাঝেও।
এর মধ্যে প্রহর পেরিয়ে গেছে অনেকটা। দুই একবার আলতো ডাক শুনলাম, ”কি রে, ঘুমাবি না?” জবাব দিই না আমি। আমাকে আর ঘাঁটায় না ওরা। জানে লাভ নেই।
খোলামেলা জায়গায় দাঁড়িয়ে থাকা তিনতলার এই বারান্দাটা ভীষন পছন্দ আমার। বিশাল। এখানে কিচ্ছু রাখতে দিই না আমি। এমন কি কোনো গাছ পর্যন্ত না। পুরোটা বারান্দা জুড়ে শুধুই আমি। আর বাতাস। আর অন্ধকার। ব্যস, আমরা।
কিন্তু আর বেশিদিন নয়। এই বারান্দার সুখ হারিয়ে ফেলবো আমি কিছুদিনের মধ্যেই। ভাবনাটা বিষন্ন করে তোলে। বারান্দার বিশালতা, বাতাসের দৌরাত্ম, নিঃসীম অন্ধকার, আর একা আমি। আর সবকিছুর মিশেলে তৈরী হওয়া প্রচন্ড, প্রচন্ড এবং প্রচন্ড ভালোলাগা বোধ। আর কখনো কি এভাবে ছুঁয়ে যাবে আমাকে? এমনি করে মাতাল করে তুলবে? হারিয়ে যাবে এই প্রিয় জায়গাটা, হারাবে এই মিশেল, এই বোধ। সেইসাথে কি আমার এই আমিও? আবার কি নতুন করে খুঁজে নিতে হবে আমাকে, অন্য কোথাও? চোখ বেয়ে গড়িয়ে নামে এক ফোঁটা জল...


সুসভ্য সুদর্শন



আজ সকালবেলা ঘর থেকে বের হতেই খিঁচড়ে থাকা মেজাজটা ভাল হয়ে গেল। ভেজা মাটিতে পা রাখি আমি। রাতে ঝুম বৃষ্টি হয়েছে। বৃষ্টির সেই আদরের ছোঁয়া এখনো লেগে আছে প্রকৃতির চোখেমুখে। রোদ নেই। মেঘলা মেঘলা আকাশ। ভেজা ভেজা শান্ত শান্ত সবকিছু। ঠান্ডা বাতাসের আলতো ছুঁয়ে যাওয়া। এইরকম দিনগুলোতে মনে হয়, "ইশ... কোন গন্তব্য যদি না থাকতো। তাহলে ইচ্ছেমতো লম্বা কোন পথ ধরে শুধু চলতে থাকা... এই ভালোলাগা বোধটাকে ধরে রাখা..."
ছোট রাস্তা পার হয়ে বড়ো রাস্তায় উঠে আসি। প্রায় সত্তর-আশি গজ পার হয়ে আসতে রাস্তায় কালো কি যেন একটা পড়ে থাকতে দেখলাম। প্রথমে ভেবেছিলাম মুরগি। মরে পড়ে আছে। আরো একটু কাছে যেতে বুঝলাম, ওটা কাক। না, আমার মন খারাপ হয়নি। কুকুর, বেড়াল, মুরগি, কতো কিছুই তো রাস্তায় পিষে যেতে দেখি। মানুষের লাশ দেখেও  ইদানিং আমরা মন খারাপ করতে ভুলে যাই। আর কাক তো নস্যি। 
কিন্তু আমি অবাক হলাম। ওপরের তারে বসে তিনটা কাক শুধু বিলাপ করছে। অথচ এরকমটা তো হবার কথা নয়। ছোটবেলা থেকেই দেখে আসছি, একটা কাক যদি কোথাও মরেছে, সে এলাকায় রাজ্যের কাক জড়ো হয়ে সম্মিলিত স্বরে চিৎকার করে জীবন দুর্বিসহ করে তোলে। তাহলে ঘটনা কি? কনফিউজড আমি আরো একবার ভালো করে দেখে নিশ্চিত হলাম, কাকই তো ওটা।
মানব সমাজ কি তাহলে ওদেরকেও প্রভাবিত করলো?
ওরাও কি ছোট ছোট ভাগে বিভক্ত হয়ে পরিবারভিত্তিক শোক পালন করছে?
সভ্যতার ছোঁয়া কি লেগেছে কাকদের সমাজেও?


কুদরাত-এ-খুদা শিক্ষা কমিশন (শেষাংশ)



dinmojur@yahoo.com
*********দিনমজুর*****************
কুদরাত-এ-খুদা শিক্ষা কমিশন ( http://www.sachalayatan.com/guest_writer/12926#comment-51062) এর পরে..........
আগের পর্বে আর্থিক প্রশ্নে খুদা কমিশন ও পাকিস্তান আমলের শিক্ষা কমিশনের মধ্যকার মিলগুলো দেখেছিলাম, এবারে আরো কিছু আলোচনা করা যাক.........
সার্বজনীন শিক্ষাঃ
সকল মানুষকে উচ্চশিক্ষায় শিক্ষিত করে তোলার তাগিদ ও আয়োজনের সুপারিশের পরিবর্তে কলেজ, বিশ্ববিদ্যালয়ে যে পরিমাণ ছাত্র-ছাত্রী রয়েছে তাতেই কমিশন বিরক্তি প্রকাশ করেছে। কমিশন বলছে,
"বর্তমানে স্কুল পর্যায়ের শিক্ষা সামাজিক চাহিদার সঙ্গে সামঞ্জস্যবিহীন হওয়ার ফলে উচ্চশিক্ষার মানের উপর মারাত্মক চাপ সৃষ্টি হয়েছে। সার্টিফিকেটপ্রাপ্ত বেকারের দল অনন্যোপায় হয়ে উচ্চশিক্ষা প্রতিষ্ঠানে অহেতুক ভিড় জমাচ্ছে"।
"আমাদের দেশে উচ্চশিক্ষা সরকারি চাকুরি লাভের ছাড়পত্র মাত্র। কাজেই চাকুরির সংস্থান হবার বা সম্ভাবনা ফুরাবার সঙ্গে সঙ্গে এ শিক্ষার কার্যকারিতাও নিঃশেষিত হয়ে যায়। অনেকের জন্য অবশিষ্ট থাকে শুধু বেকারত্বের অভিশাপ। যে সমাজে শতকরা আশিজন নিরক্ষর, সে সমাজে উচ্চশিক্ষাপ্রাপ্ত বেকারের অস্তিত্ব সমগ্র শিক্ষা ব্যবস্থার চরম ব্যর্থতারই পরিচায়ক"।
এভাবে বেকারত্বের জন্য শিক্ষা ব্যবস্থাকেই দায়ী করা হয়েছে! যেন- উচ্চশিক্ষাপ্রাপ্ত বেকারের অস্তিত্বের জন্য দেশের সরকার পরিচালনার নীতি দায়ী নয়, বেকারের অস্তিত্ব তথা কর্মসংস্থান তৈরির অপারগতা রাষ্ট্র ব্যবস্থার ব্যর্থতার পরিচায়ক নয়- তা শিক্ষা ব্যবস্থারই ব্যর্থতার পরিচায়ক!!!
কর্মমুখী বা উৎপাদনমুখী শিক্ষাঃ
এভাবে উচ্চশিক্ষাপ্রাপ্ত বেকারের জন্য শিক্ষাকে দায়ী করে- উপায় হিসাবে বাতলে দেয়া হয়েছে, কর্মমুখী বা উৎপাদনমুখী শিক্ষার কথা। বলা হয়েছে,
"আমাদের অবস্থা এমন নয় যে, ১৪ থেকে ২২ বছর বয়সের সকল তরুনকে বা তাদের সংখ্যাগরিষ্ঠ অংশকে আমরা সর্বক্ষণের জন্য শিক্ষায় নিযুক্ত রেখে উৎপাদনমুখী কাজ থেকে দূরে সরিয়ে রাখতে পারি"। 
কি করতে পারি তাহলে? করণীয় সম্পর্কে জোরেশোরে কর্মমুখী বা উৎপাদনমুখী শিক্ষার কথা বলা হয়েছে। কিন্তু মজার ও আশ্চর্যের বিষয় এই যে, এই কর্মমুখী/উৎপাদনমুখী শিক্ষায় অংশগ্রহণকারীর সংখ্যাকেও এরপরে সীমিত রাখার প্রস্তাব করা হয়েছে একই যুক্তিতে। বলা হয়েছে,
"বর্তমানে দেশে কয়েক হাজার ডিপ্লোমা প্রাপ্ত টেকনিশিয়ান বেকার অবস্থায় আছে। প্রতি বছর প্রায় দু'হাজার শিক্ষার্থী ডিপ্লোমা নিয়ে বের হচ্ছে। এদের উল্লেখযোগ্য অংশ বেকার থেকে যাচ্ছে।........ এ বেকার সমস্যা লাঘব করার জন্য আমরা নিম্নলিখিত সুপারিশ পেশ করছিঃ 'পরিকল্পনা কমিশনের জনশক্তি বিভাগ দ্বারা দেশে বিভিন্ন স্তরের এবং বিভিন্ন ক্ষেত্রের কারিগরী শিক্ষাপ্রতিষ্ঠানসূহে শিক্ষার্থী ভর্তি নিয়ন্ত্রিত করতে হবে। যেসব ক্ষেত্রে বর্তমানে টেকনিশিয়ানদের চাহিদা কম, সেসব ক্ষেত্রে ছাত্র ভর্তির সংখ্যা আপাতত কমিয়ে দেয়া বাঞ্ছনীয়'"।
এভবাবেই এবং এই উদ্দেশ্যেই  শাসকগোষ্ঠী শিক্ষা সংকোচনে অবতীর্ণ হয়। কেননা, দেশে শিল্প সৃষ্টি না হলে, দেশীয় উৎপাদনশীল খাত সমূহকে বিকশিত করতে না পারলে কোনদিনই কর্মসংস্থান বৃদ্ধি পাবে না। আর, কর্মসংস্থান করতে না পারলে- দেশের বড় অংশই থেকে যাবে কর্মহীন বেকার। অথচ, শাসকগোষ্ঠী এর জন্য শিক্ষাকে দায়ী করতে চায় বারবার। কেন? কারণ তাদের কাছে শিক্ষিত বেকারের তুলনায় মুর্খ বেকার অনেক বেশী নিরাপদ। ফলে, যে কটি কর্মসংস্থান করতে পারে - শুধু সে কজনকেই তারা সেই অনুযায়ী শিক্ষিত করতে চায়। একাজটিই করেছে এদেশের সমস্ত শিক্ষা কমিশন।
নারী শিক্ষাঃ 
নারী শিক্ষা প্রসঙ্গে অতি পশ্চাদপদ দৃষ্টিভঙ্গীর প্রকাশ ঘটিয়ে কমিশন বলেছে,
"মেয়েদের গার্হস্ত্য অর্থনীতি থাকা দরকার। কারণ প্রতিটি মেয়েকেই গৃহে জীবনযাপন করতে হবে এবং সে বিষয়ে প্রস্তুতি থাকা আবশ্যক। .........  একই সঙ্গে প্রাথমিক চিকিৎসা এবং পারিবারিক সেবাও পাঠ্যসূচির অন্তর্ভুক্ত করবার প্রয়োজনীয়তা‌ রয়েছে"।
"অষ্টম শ্রেণীর লেখাপড়া শেষ করে আমাদের দেশের বহু মেয়ে পড়াশুনার সুযোগ পায় না। সুতরাং তাদের পাঠ্য বিষয়ে নিম্নলিখিত বিষয়সূচি থাকা একান্ত আবশ্যকঃ শিশুর যত্ন, রুগীর সেবা, স্বাস্থ্যবিধি, পরিস্কার-পরিচ্ছন্নতা, খাদ্যপুষ্টি, খাদ্য প্রস্তুত, খাদ্য সংরক্ষণ, সূচী শিল্প ও পোষাক-পরিচ্ছদ তৈরি, পুতুল ও খেলনা তৈরি, বাঁশ, বেত ও পাট প্রভৃতি কাজ, পাটি ও মাদুর বোনা, হাঁস-মুরগি ও গৃহপালিত পশুপালন ইত্যাদি"।
স্পষ্টতই  এই সুপারিশের মাধ্যমে যারা ড্রপ আউট হয় তারা যাতে না হয় সেরকম কোন দিক-নির্দেশনা তো নেইই, বরং ড্রপ আউট হয়ে বিয়েশাদি-ঘর সামলানো প্রভৃতিতে নিয়োজিত হওয়ার জন্য মেয়েদের উৎসাহিত করা হয়েছে এবং দ্বিতীয়ত যারা ড্রপ আউট হবে না তাদেরও এ ধরণের পাঠ্যসূচীর অন্তর্ভুক্ত করার উদ্দেশ্যই হলো- নারীকে একটা পশ্চাদপদ দৃষ্টিভঙ্গীর মধ্য দিয়ে গড়ে ওঠার আয়োজন করা। এবং আমাদের এই তথাকথিত সর্বোৎকৃষ্ট প্রগতিশীল শিক্ষা কমিশনের নারী শিক্ষা প্রসঙ্গে সুপারিশের সাথে জামাতের সুপারিশকৃত নারী শিক্ষা বিষয়ক অবস্থানের কোনরূপ পার্থক্য পাওয়া যথেস্ট দুরুহই বলে মনে হয়।
এমন আরো অনেক উদাহরণই হয়তো দেয়া যাবে, কিন্তু খুব প্রয়োজনীয় নয়; কেননা- আমার উদ্দেশ্য শুধু খুদা কমিশনের দৃষ্টিভঙ্গীটি সকলের সামনে তুলে ধরা। অনেক বাহারি চটকদারি কথার ভীড়ে ও কিছু কিছু আপাত ভালো সুপারিশের আড়ালে পড়ে যায়- এই কমিশনের প্রকৃত রূপ, তথা তৎকালীন সরকারের শিক্ষা সম্পর্কিত নীতি বা অবস্থান। আশা করি- আড়াল কিছুটা আড়াল হয়েছে, সকলকে ধন্যবাদ।


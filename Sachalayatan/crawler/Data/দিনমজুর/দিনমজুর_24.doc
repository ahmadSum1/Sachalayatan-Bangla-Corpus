কুদরাত-এ-খুদা শিক্ষা কমিশন



dinmojur@yahoo.com
**********দিনমজুর**************
সেদিন আমাদের শিক্ষাব্যবস্থা নিয়ে একটি আলোচনায় দেখলাম কুদরাত-এ-খুদা শিক্ষা কমিশনকে সময়োপযোগী হিসাবে উল্লেখ করে বলা হয়েছে, "পরের প্রতিটি শিক্ষা কমিশনই ভূমিকা ও প্রারম্ভিক আলোচনায় কুদরাত-এ-খুদা কমিশনের আলোকে তাদের রিপোর্ট প্রণয়নের কথা উল্লেখ করেছে, কিন্তু প্রকৃতপক্ষে সেগুলো কুদরাত-এ-খুদা কমিশনের চেতনা থেকে অনেক দূরে অবস্থান করেছে"। লেখক স্বভাবতই এটা প্রতীয়মান করার চেস্টা করেছেন যে, খুদা কমিশনই সর্বোৎকৃষ্ট অন্য সকল শিক্ষা কমিশনের তুলনায় এবং এর আলোকেই আমাদের শিক্ষা নীতি প্রণয়ন করা প্রয়োজন!!
খুদা কমিশন যতখানি পড়েছি, আমার কিন্তু মনে হয়েছে- যে লাউ সেই কদু।
আমরা ৬২ এর শিক্ষা আন্দোলন যে কারণে করেছি- সেই শরীফ কমিশন বা হামদুর রহমান কমিশন, সেই শিক্ষার আর্থিক দায়ভারের প্রশ্নে খুদা কমিশনের অবস্থান কিছিল? সার্বজনীন বিজ্ঞানভিত্তিক একই ধারার শিক্ষাব্যবস্থা কি খুদা কমিশনে প্রস্তাবিত হয়েছিল???
যদিও সে সময়ে সিপিবি বা ছাত্র ইউনিয়ন ও কিছু বাম সংগঠন খুদা কমিশনকে সমর্থন জানিয়েছিল- এবং পরবর্তিতে এমন প্রচারণা চালানো হয়েছিল- এই খুদা কমিশন ই একমাত্র আমাদের সত্যিকারের জনমানুষকে প্রতিনিধিত্ব করার মতো শিক্ষা কমিশন; তারপরেও আমার মনে হয়, এটিকে আরো ভালো করে পর্যালোচনার প্রয়োজন রয়েছে।
বিষয়টি প্রথমে পরিষ্কার করি।
১৯৪৭ সালের ২৭ নভেম্বর থেকে ১ ডিসেম্বর পর্যন্ত করাচীতে কেন্দ্রীয় সরকারের উদ্যোগে 'পাকিস্তান শিক্ষা কনফারেন্স' অনুষ্ঠিত হয়। ১৯৫১ সালে আবার ২য় দফা শিক্ষা সম্মেলন অনুষ্ঠিত হয়। এরপর ১৯৫২ সালে মৌলানা আকরাম খাঁর নেতৃত্বাধীন শিক্ষা পুনর্গঠন কমিটি, ১৯৫৯ সালের শরীফ কমিশন, ১৯৬৬ সালের হামদুর রহমান কমিশন, ১৯৬৯ সালের নূর খান কমিশন - সবকটিতেই পাকিস্তানী শাসক গোষ্ঠীর শিক্ষা সম্পর্কিত দৃষ্টিভঙ্গী ও উদ্দেশ্য প্রকাশ পায় এবং এর বিরুদ্ধে আমাদের ছাত্র-জনতার প্রতিরোধও স্মরণযোগ্য। শরীফ কমিশনের বিরুদ্ধে ৬২ এ এবং হামদুর রহমান কমিশনের বিরুদ্ধে ৬৬ এর শিক্ষা আন্দোলন আমাদের স্বাধিকার আদায়ের আন্দোলনের ইতিহাসেই বিশেষ জায়গায় অবস্থান করছে। পাকিস্তানী শাসকদের এই শিক্ষা-দৃষ্টিভঙ্গীর মূলে যেটি ছিল এবং যাকে আমাদের ছাত্র-জনতা কখনও মেনে নিতে পারেনি- সেটি হলো তাদের শিক্ষা সংকোচন নীতি। 
শরীফ কমিশনের রিপোর্ট থেকে দেখিঃ
"দুর্ভাগ্যের বিষয়, আমাদের সম্পদ সীমাবদ্ধ বলিয়া কিছুকাল পর্যন্ত সর্বজনীন শিক্ষার ব্যবস্থা করা সম্ভব হইবে না। ....... যাহারা শিক্ষার দ্বারা উপকৃত হইবার সবচেয়ে বেশি উপযুক্ত তাদের জন্য বৃত্তি, পুরস্কার ও সরকারি সাহায্যের বন্দোবস্ত করিতে হইবে- দেশের বেশির ভাগ লোকই যেখানে আর্থিক অভাবগ্রস্ত তেন পরিস্থিতিতে এই বন্দোবস্ত সকলের জন্য করা সম্ভব নহে।"
"শিল্পে মূলধন বিনিয়োগকে আমরা যে নজরে দেখি অনেকটা সেই নজরে শিক্ষা বাবদ অর্থ ব্যয়কে দেখার যৌক্তিকতা প্রতীয়মান হয়"।
"শিক্ষা সস্তায় পাওয়া সম্ভব নয়। বিশেষত বিজ্ঞান, ইঞ্জিনিয়ারিং, কৃষি ও কারিগরি বিদ্যা ব্যয়বহুল"।
"মাধ্যমিক শিক্ষা সম্পর্কে আমরা সুপারিশ করিয়াছি যে, উহার ব্যয়ের শতকরা ৬০ ভাগ বেতন হইতে আদায় করা হউক এবং স্কুলের পরিচালক ও সরকার প্রত্যকে ২০ ভাগ করে বহন করুন"।
"এ ক্ষেত্রে পিতামাতাদের ত্যাগ স্বীকারের পরিমাণ অনেক বৃদ্ধি পাইবে। উচ্চতর শিক্ষার ক্ষেত্রেও আশা করা যায় যে আমাদের সুপারিশ অনুযায়ী ছাত্রবেতন বর্ধিত করা হইবে এবং জনসাধারণকেও সেই অনুপাতে ত্যাগ স্বীকার করিতে হইবে"।....... প্রভৃতি।
এবারে খুদা কমিশনের দিকে একটু দেখিঃ
"যারা উচ্চশিক্ষা থেকে লাভবান হবার যোগ্যতা প্রমান করতে পারবে, শুধুমাত্র তাদের জন্যই উচ্চশিক্ষার ব্যবস্থা করা প্রয়োজন"।
"শিল্পে মূলধন বিনিয়োগকে আমরা যে নজরে দেখি অনেকটা সেই নজরে শিক্ষাবাবদ অর্থ ব্যয়কে দেখার যৌক্তিকতা প্রতীয়মান হয়"।
"মাধ্যমিক ও কলেজ শিক্ষা সম্পর্কে আমরা সুপারিশ করি যে, এর ব্যয়ের শতকরা ৫০ ভাগ ছাত্র বেতন হতে আদায় করা হোক এবং অন্যান্য উৎস থেকে যা পাওয়া যাবে তা সহ সরকার বাকী ৫০ ভাগ বহন করুক"।
"বিশ্ববিদ্যালয়ে শিক্ষার ক্ষেত্রেও আশা করা যায় যা, ছাত্র বেতন বর্ধিত করা হবে"।
"জনসাধারণকেও সে অনুপাতে ত্যাগ স্বীকার করতে হবে"।
..... প্রভৃতি।
মজার ব্যাপার হলো, ৬২-৬৬ এর শিক্ষা আন্দোলনের মূল শ্লোগানই ছিলো- শিক্ষার ব্যাপারে রাষ্ট্রের দায়িত্ব অস্বীকার করা যাবে না- অর্থাৎ শরীফ কমিশনের (পরবর্তিতে হামদুর রহমান কমিশনেও একই প্রস্তাব গৃহীত হয়েছিল) উপরের প্রস্তাবগুলোর বিরুদ্ধেই ছাত্রজনতা তুমুল আন্দোলন গড়ে তুলেছিল; আর অন্যদিকে- আজতক আমরা খুদা কমিশনকে বেদ জ্ঞান করে- এর আলোকে শিক্ষা নীতি প্রণয়নের দাবি তুলি!!!!!!!!!!!! 
---------------- (চলবে)


"ইন্দো-ইউএস সিভিলিয়ান নিউক্লিয়ার ডিল" এর বিরোধিতা কি রাজনৈতিক আত্মহত্যা? 



মুক্তমনায় বিপ্লব পাল নামে এক ভদ্রলোকের "ঠিকাদারতন্ত্র" শিরোনামে একটি প্রবন্ধ দেখলাম। সেখানে তিনি জানাচ্ছেন, "অসামিরক ভারত-আমেরিকা নিউক্লিয়ার চুক্তির অন্ধ বিরোধিতা একধরেনর রাজৈনিতক আত্মহত্যা"। ভারতের বামপন্থীরা এই চুক্তির বিরোধিতা করায় তিনি মহাখাপ্পা, জানাচ্ছেন- বামপন্থীদের বিশ্বাসযোগ্যতা ও বুদ্ধি শুণ্যের কিছু নীচে। এই বিপ্লব পাল কিন্তু নিজেকে একজন ফ্রি থিংকার মনে করেন, বিজ্ঞান আন্দোলনের সাথে নিজেকে জড়িত রেখেছেন এবং মুক্তমনায় তিনি একজন নিয়মিত লেখক (মডারেটর কিনা জানি না)। প্রবন্ধটির অন্যান্য বিষয় নিয়ে তারই আরেকটি ব্লগ পোস্টে কথা বলেছি, সেখানে আরো আলোচনার আগ্রহ রয়েছে- এখানে এই বিষয়টিতে (অসামিরক ভারত-আমেরিকা নিউক্লিয়ার চুক্তি) আপনাদের দৃষ্টি আকর্ষণ করছি:
ভারত-যুক্তরাষ্ট্রের সিভিলিয়ান নিউক্লিয়ার ডিলকে আসলে ভূরাজনৈতিক প্রেক্ষাপটে না দেখলে পুরো বিষয়টি পরিষ্কার হবে না। যুক্তরাষ্ট্র কেন ভারতের সাথে উত্তরোত্তর সামরিক মিত্রতা বাড়াতে চায়, সেখানে যুক্তরাষ্ট্রের স্বার্থ কি, ভারত কেন যুক্তরাষ্ট্রের সাথে এত ঘনিষ্ঠ হতে চায়- ভারতের স্বার্থ কি, এসমস্ত ভালো ভাবে বুঝা দরকার।
মধ্য প্রাচ্যে যেমন ইসরায়েল- দক্ষিণ-পূর্ব এশিয়ায় তেমনি ভারতের অবস্থান হতে যাচ্ছে কি-না এটা আজ বড় প্রশ্ন। তবে এশিয়ার এ অংশকে নিয়ন্ত্রণ, সাম্রাজ্যবাদী দুনিয়ায় দ্রত আধিপত্যশীল ভূমিকায় অবতীর্ণ হতে যাওয়া চীন, মাওদের নেপাল- এমনকি তেলসমৃদ্ধ মধ্যপ্রাচ্যকে নিয়ন্ত্রণ সবদিক থেকেই ভারত যুক্তরাষ্ট্রের বিশ্বস্ত বন্ধু হোক- এটাই পেন্টাগন-হোয়াইট হাউস চেয়েছে।
২০০২ সালে "Indo-US Military Relations: Expectations and Perceptions" শিরোনামে পেন্টাগন কর্তৃক প্রকাশিত এক পেপারে আমরা সেরকম এক আশাবাদই দেখিঃ "The Indians will laud the relationship as a success if they obtain the technology that they want from the United States. We [the US military] will view the relationship as a success if we are able to build a constructive military cooperation programme that enables us to jointly operate with the Indians in the future."
মান্থলি রিভিউ পত্রিকায় তাই এই চুক্তিকে এভাবেই দেখেছে: "This deal is a part of an ongoing project to absorb India into the U.S. imperial sphere of influence as a "strategic" junior partner". আর, Carnegie Endowment for International Peace এর নিউক্লিয়ার নন-পলিফারেশন প্রজেক্টের প্রধান Joseph Cirincione এর বিশ্লেষণ অনুযায়ী: "The crux of the announcement [of the initial U.S.-Indian nuclear negotiations] is what it tells us of the U.S. grand strategy, and that behind whatever else is going on here the U.S. is preparing for a grand conflict with China and constructing an anti-China coalition. . . . In that scenario, India is even more valuable as a nuclear power, rather than as a non-nuclear country" (The Christian Science Monitor, July 20, 2005). 
ভারত-যুক্তরাষ্ট্র যৌথ মহড়া এখন ডালভাত হয়ে গেছে। গতবছরের শেষের দিকে ভারতের চেন্নাই পোর্টে পারমাণবিক যুদ্ধবিমান Nimitz এর অবতরণকে বিচ্ছিন্ন ঘটনা বলা হলেও আসলে তা নয়। কেননা তারপরেই আমরা বঙ্গোপসাগরে ভারত-যুক্তরাষ্ট্রের যৌথ নৌ-মহড়াও দেখতে পাই। এসমস্ত ঘটনাকে মিলিয়ে দেখার আহবান জানাই। সেই সাথে আরেকটি বিষয়ে দৃষ্টি আকর্ষণ করবো, সেটা হচ্ছে- ভারত কিন্তু Non-Proliferation চুক্তিতে স্বাক্ষর করেনি (পাকিস্তান ও ইসরায়েলও করেনি)।
ভারতের স্বার্থ কি? বড় মোড়লের সাথে থাকলে ছোট মোড়লদের শক্তি-সাহস সবসময়ই কিছুটা বৃদ্ধি পায় বৈকি। ভারত আজ একটি সাম্রাজ্যবাদী রাষ্ট্র। এশিয়ায়- বিশেষ করে পূর্ব ও দক্ষিণ এশিয়ায় এ মুহুর্তে তার প্রধানতম প্রতিদ্বন্দ্বী চীন, এই চীন আবার স্ট্রাটেজিক দিক থেকে যুক্তরাষ্ট্রেরও অন্যতম প্রধান প্রতিদ্বন্দ্বী। ফলে, যুক্তরাষ্ট্রের সাথে মিত্রতা ভারতকে এই দক্ষিণ-পূর্ব এশিয়ায় ভূরাজনৈতিক প্রতিপত্তি বাড়াতে সহায়তা করবে বলেই ভারত মনে করে।
সেই সাথে এটিও দেখার বিষয় যে, যুক্তরাষ্ট্র কিন্তু এই ডিলটিতে তার নিজস্ব অবস্থান ঠিকই ধরে রেখেছে- মানে ভারতের সাথে যে মিত্রতা গড়ে তুলছে- সেটা যে দুই সম পর্যায়ের বন্ধুর মিত্রতা নয়- তা এই চুক্তির ধারাগুলোতেই পরিষ্কার। অর্থাৎ এই চুক্তির মাধ্যমে ভারতকে সাথে নিয়ে অন্যদের মোকাবেলাও যেমন তার জন্য সহজ হলো- তেমনি এই চুক্তি ভারতকেও নিয়ন্ত্রণের পথ খুলে দিল। তার মানে আসলে যুক্তরাষ্ট্র এর মধ্য দিয়ে এক ঢিলে বেশ কয়টি পাখি মারলো। চুক্তির বিভিন্ন ধারায় আছে: নিউক্লিয়ার জ্বালানি কেবল যুক্তরাষ্ট্রের কাছ থেকেই কিনতে পারবে ভারত, কোন কারণে যুক্তরাষ্ট্র জ্বালানী সরবরাহে ব্যর্থ হলে অন্য দেশ (ইউকে, রাশিয়া ও ফ্রান্স) থেকে কেনার জন্য বৈঠকে বসে সিদ্ধান্ত নিতে হবে; এমনকি যুক্তরাষ্ট্র চাইলে যেকোন সময়ে জ্বালানী সরবরাহ বন্ধ করতে এবং আগের সরবরাহকৃত জ্বালানী ফিরিয়ে নিতে পারবে। এই অংশটুকুই ভারতের উপর যুক্তরাষ্ট্রের খবরদারি চালানোর নিশ্চয়তা দেয়। মান্থলি রিভিউ এভাবে বিষয়টিকে তুলে ধরেছে: "Let us be clear then as to what this agreement entails: the U.S. openly gains the power to threaten to deny ongoing fuel supplies (and even the forcible removal of supplies previously given) in order to control future Indian policy. Is this a remote speculation? We must recall that in the 1970s the U.S. unilaterally cut off all fuel supply to Tarapur, in material violation of the previous "123" agreement between the U.S. and India of 1963. " ......... "It is an unequal colonial treaty that openly subjects a potentially significant share of India's energy generating potential to future U.S. blackmail"
৩ আগস্ট, ২০০৭ এ "ভারত-যুক্তরাষ্ট্র নিউক্লিয়ার সমঝোতা" নামে সমঝোতা পত্র প্রকাশিত হয়। তখন থেকে ভারতীয় মিডিয়া এটিকে বেসামরিক নিউক্লিয়ার প্রযুক্তি "বাণিজ্য", "সরবরাহ" বা "প্রবাহ" এসব হিসাবে দেখিয়ে এর পক্ষে জনমত প্রতিষ্ঠায় রত। বাকি ছিল মার্কিন কংগ্রেসে এটি পাশ হওয়ার। তাও এ বছরে সফলভাবে সম্পন্ন হয়েছে। সিনেটে এটি ৮৬-১৩ ভোটে পাশ হয়েছে। মজার ব্যাপার হচ্ছে এই যে, পক্ষে ভোট দিয়েছেন যেমন রিপাবলিকান প্রেসিডেন্ট পদপ্রার্থী ম্যাককেইন, রিচার্ড লুগার; তৎকালীন ডেমোক্রেটিক প্রেসিডেন্ট পদপ্রার্থী (বর্তমানে প্রেসিডেন্ট) বারাক ওবামা, তার রানিং মেট জো বিডেন সকলেই পক্ষে ভোট প্রদান করেন। অবশেষে গত সেপ্টম্বরে যুক্তরাষ্ট্রের রাজনৈতিক চাপ ও ভারতীয় লবির তীব্র প্রচারণায়- Nuclear Supplier Group (NSG) ভারতকে বিশেষ "ছাড়" দিতে রাজী হয়, (১৯৭৪ সালে পারমাণবিক এক্সপ্লোশন ঘটানোর জন্য ভারতের উপর যুক্তরাষ্ট্রের নেতৃত্বে এই NSG নিউক্লিয়ার প্রযুক্তি-জ্বালানী সরবরাহ ও বাণিজ্যে নিষেধাজ্ঞা জারি করেছিল)- এই ছাড়ের ফলে ভারত NSG দেশ সমূহের সাথে নিউক্লিয়ার বাণিজ্যের অধিকার লাভ করে।
ভারতীয় বুর্জোয়া মিডিয়া বা বিপ্লব পালেরা বিদ্যুৎ উৎপাদনের যুক্তিকেই সামনে আনছে; জানানো হচ্ছে যে, ভারতের ২২ টি নিউক্লিয়ার পাওয়ার স্টেশন তার তার ক্যাপাসিটির ৪০% এ চলছে এবং এগুলো প্রকটভাবেই ইউরেনিয়াম সংকটে ভুগছে। এসব ঠিক আছে- ইউরেনিয়াম পেলে, নিউক্লিয়ার প্রযুক্তি পেলে বিদ্যুৎ উৎপাদন কিছু বাড়বে ঠিকই- সাথে এটাও ঠিক যে- এই ইউরেনিয়াম ও নিউক্লিয়ার প্রযুক্তি ভারতের নিউক্লিয়ার পাওয়ারকে আরো শক্তিশালী করবে। 
এই বিষয়টি বিপ্লব পালেরা না বুঝলে (বা বুঝতে না চাইলে) কি হবে, এশিয়ার অন্য দেশসমূহ ঠিকই বুঝতে পারছে। বিশ্লেষকগণ মনে করছেন যুক্তরাষ্ট্র ও ভারতের এই সামরিক ঘনিষ্ঠতা এশিয়ায় সামরিক প্রতিদ্দবন্দ্বিতাকেই বৃদ্ধি করবে এবং এশিয়াকে অস্থিতিশীল করে তুলবে। 
চীন প্রথম থেকেই এর বিরোধিতা করে এসেছে। শেষ পর্যন্ত সেপ্টেম্বরে যখন ডিলটি NSG এর সামনে এলো- তখন চীন এর বিরুদ্ধে ব্যাপক প্রচারণা চালায়। এক পর্যায়ে ভারত-চীন মুখোমুখি দাঁড়িয়ে যায়, কিন্তু এ মুহুর্তে অতিমাত্রায় ভারত বিরোধিতা ভারতকে আরো যুক্তরাষ্ট্রের ঘনিষ্ঠ করতে পারে এ বিবেচনায় শেষ অবধি চীন পিছু হটে। তার মানে এই নয় যে, সে থেমে আছে। "মায়ানমারের সাফ্রোন বিপ্লব" নিয়ে লেখাটিতে চীনের কিছু উদ্যোগের কথা লিখেছি (যারা পড়েননি আশা করি পড়বেন)।
ওদিকে ভারত-প্রতিবেশী পাকিস্তান শুরু থেকে এই চুক্তির বিরোধিতা করে এসেছে। পাকিস্তান বারবার জানিয়েছে, ভারত-যুক্তরাষ্ট্রের এই নিউক্লিয়ার ডিল উপমহাদেশে শক্তির ভারসাম্য ক্ষুণ্ণ করবে এবং এটা এ অঞ্চলে সামরিক/অস্ত্র প্রতিযোগিতাকেই তীব্র করবে। অবশেষে যখন এই চুক্তিকে ঠেকানো গেলো না তখন পাকিস্তানের অন্য সুর দেখা গেলোঃ পাকিস্তানের প্রধানমন্ত্রী ইউসুফ রাজা জিলানী ঘোষণা করলেন, "Now Pakistan also has the right to demand a civilian nuclear agreement with America. We want there to be no discrimination. Pakistan will also strive for a nuclear deal and we think they will have to accommodate us."

ইরানের Atomic Energy Organization এর উপপ্রধান Mohammad Seedi তীব্র প্রতিক্রিয়া জানিয়ে বলেন, যুক্তরাষ্ট্রের এই double standards নিউক্লিয়ার পলিফারেশন কার্যক্রমকেই (NPT) ভণ্ডুল করবে এবং আন্তর্জাতিক সম্প্রদায়ে নতুন করে সংকট তৈরী করবে। এই ইরানের প্রতি পারমাণবিক কার্যক্রমের অভিযোগ তুলে ক্রমাগত হুমকি দিয়ে আসছে যুক্তরাষ্ট্র; আর সেই যুক্তরাষ্ট্র অনায়াসে যখন ভারতের সাথে এহেন নিউক্লিয়ার এগ্রিমেন্ট করে- তখন দুনিয়াব্যাপী মার্কিন সাম্রাজ্যবাদের মোড়লিপনার বিষয়টি আরো পরিষ্কার হয়। আর তাই বিপ্লব পালেরা যাই বলুক না কেন- দুনিয়ার সাম্রাজ্যবাদ-বিরোধী মানুষদের জন্য ভারত-যুক্তরাষ্ট্রের এই সিভিলিয়ান নিউক্লিয়ার এগ্রিমেন্টের বিরুদ্ধে দাঁড়ানো অবশ্য কর্তব্য হয়ে দাঁড়ায়। 


 

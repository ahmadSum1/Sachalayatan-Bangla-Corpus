সাঁতার-সাথিয়া - আটকে থাকুন আটে



ফেল্‌‌পস, কী করছেন কী মশাই, যখনই জলে নামেন, তখনই জলকে এফোঁড়-ওফোঁড় করে সোনা জেতেন। ব্যাপারটা কী বলুন তো? ছোটোবেলা থেকে শুনে আসছি, হারা-জেতা আসল নয়, অলিম্পিকে অংশগ্রহণ করাটাই মুখ্য। এখন তো দেখছি, অলিম্পিক-এর শ্লোগানটা আপনার ক্ষেত্রে এক্কেবারেই প্রযোজ্য নয়। আপনার ক্ষেত্রে তো সোনা জেতাই মুখ্য। বিশ্বরেকর্ড করাই মুখ্য।
তার ওপর গত কাল একটি বেসরকারি টিভি চ্যানেলে আপনার খাওয়ার লিস্টি দেখে হতবাক। খাওয়াতেও আপনি যে ফ্রি স্টাইল-এ বিশ্বাসী, তা তো জানা ছিল না! সারাদিনের চর্ব্যচুষ্যর মধ্যে আটখানা ডিমের অমলেট আর প্রায় কিলোখানেক চিজের মধ্যে ডুবসাঁতার দেন! উরিব্বাপ্‌‌স!!!!!!
ও মশাই, বয়েস তো তেইশ। খাওয়া কমাতে বলছি না। কিন্তু একটু রয়েসয়ে ভাই। সামনের দিনগুলোয় অন্যান্য ইভেন্টেও অংশগ্রহণ করে সোনাগুলো গিলতে হবে তো নাকি!
খাদ্যরসিক ইউলিসেসের দুর্বার জলযাত্রার সর্বাঙ্গীণ সাফল্য কামনা করছি।


দিন গেলো তোমার পথ চাহিয়া . .



সকাল ঘুম ভাঙলো মোবাইলের আওয়াজে। স্ক্রীণে তাকিয়ে দেখি, নিউ মেসেজ। অনিচ্ছাসত্ত্বেও ভিউ বাটনে আঙুল চালাই। মেসেজ ওপেন হতেই যে মহাবিরক্তি নিয়ে এতোক্ষণ ছোট পর্দাটার দিকে তাকিয়ে ছিলাম, তা মুহুর্তেই জল হয়ে গেলো। মাত্র দুটো লাইন পর পর লেখা-
দিন গেলো তোমার পথ চাহিয়া
আমার দিন যে কাটছে না, কি করি বলো তো?
কিছুক্ষণ রঙিন আবেশে মগ্ন থাকি। হাতড়ে বেড়াই পুরনো স্মৃতির কিউ, টুকরো ফ্ল্যাশব্যাক, কিছু হাসি, কিছু কান্না, কিছু মান, অকারণ অভিমান, স্বপ্ন-উচ্চাশা, গোধূলীর কিছু রঙ, বৃষ্টির ছাট, এলোমেলো পথ হাঁটা,কফির কাপে চুমুক, গোলাপী আইসক্রিম, কৃষ্ণচূড়ার বন, নীল নীল ঢেউ, নি:শব্দের রাতগুলি, তোমার মুখছবি, অপলক স্থির দুটি চোখ। 
আড়মোড়া ভেঙ্গে মোবাইলটা তুলে নিই হাতে। লিখতে থাকি-
সাত সমুদ্র পেরিয়ে, মেঘবালিকার ডানায় চড়ে আসছি আমি
কৃষ্ণচূড়ার আগুন লাগা দিনে তোমারই কাছে,
তথন জীবনটা হবে শুধুই একটুকরো দুপুর,
না সন্ধ্যা, না রাত্রি পেরিয়ে সকাল। 
লেখা শেষ করে যে সেন্ড বাটনে প্রেস করতে যাচ্ছি, ঠিক সেসময় ঘুমটা গেলো ভেঙ্গে। বিধাতাকে অভিসম্পাত দিই আরেকটা কষ্টকর দিনের সূচনায়। আমার সব দিনই তো যায় তার পথ চেয়ে চেয়ে। পথের দূরত্ব অতিক্রম করে কখনোই যাওয়া হয় না তার কাছে। জীবনের সীমানা অতিক্রম করার দু:সাহস যে তিনি আমাকে দেননি।


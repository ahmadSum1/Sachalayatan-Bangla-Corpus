একটি অবহেলিত ঘাসফুলের গল্প



নিত্য যে ফুল ফোটে
তার দিকে তুমি কখনো ফিরেও তাকাওনি।
তাই সে অবাঞ্ছিত ঘাসফুলগুলো
তোমার একটু স্পর্শের জন্য উন্মুখ থেকে থেকে
একসময় সারা জনমের হাহাকার বুকে নিয়ে
আপন অস্তিত্ব লুটিয়ে দেয় ধুলিগর্ভে।
তুমি কখনোই বুঝতে পারো না
তাদের হৃদয়ের গহীন গোপন আর্তি।
অবলীলায় দলে যাও সেইসব তৃষিত সজল চাহনি।
হৃদয়ের সবটুকু আবেগ, উচ্ছ্বাস আর বিহ্বলতায়
তুমি কেবল ছুঁয়ে ছুঁয়ে দেখো নার্সিসাস, ক্রাইসানদিমাম।
গ্লাডিওলার সাথে কোমল-গভীর প্রনয় কেবলি ঈর্ষান্বিত করে তাদের।
তাই ওই জিপসি ফুলগুলিরও খুব ইচ্ছে করে
বামনত্ব অস্বীকার করে বুক টানটান করে একদিন
তোমার সামনে দাঁড়াতে যদি ভুল করে তুমি তুলে নাও করপুটে। 
তোমার বিশাল পৃথিবীর সুরভিময় হাজার রঙিন ফুলের মাঝে
আমিও তেমনি এক বিবর্ণ জিপসি ফুল-
যার কথা তুমি
কোনদিনও জানতে পারবে না। 


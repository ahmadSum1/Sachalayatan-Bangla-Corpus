বোধহীন শহরে ঝরে পড়াই নিয়ম ...



ঝরে পড়াই প্রকৃতির নিয়ম -
আর সে নিয়ম মেনেই পাতারা ঝরে পড়ে বেলা-অবেলায়।
মেঘেদের বিবাগী করে বৃষ্টিও লুটিয়ে পড়ে ধূলির আঙিনায়।
ভোর রাতে তারা ঝরে....
দিন শেষে ফুল ঝরে....
ঝরে যাওয়া পালকেরাও ডানা মেলে চলে সুদূর দিগন্তে .....
পরাজিত স্বপ্নেরা ঝরে পড়ে নতমুখে, বলে- 'বিদায় বন্ধু বিদায়'।
কত জানালায় জমাট অভিমানগুলো জল হয়ে ঝরে পড়ে
রাত জেগে রাতকে পাহারা দেয়ার আত্মপ্রবঞ্চনায়।
কষ্টগুলো, ভুলগুলো কিংবা মাথার চুলগুলোও এই একই নিয়মে বাধা।
আর গোটা গোটা মানুষগুলো, আমার ফুলের মতো কিশোরী বোনগুলোও
ঝরে যায়, ঝরে যেতে বাধ্য হয় সময়ের আগেই.....।
এই বোধহীন শহরে
অনুভূতিগুলো ঝরে যায় সবার বালকবেলাতেই,
শুধু ঘিরে থাকে মাতৃগর্ভের জমাট অন্ধকার। 


জীবন তাকে ভালোবাসেনি



জীবন তাকে ভালোবাসেনি, মৃত্যুও করে গেছে শুধুই উপেক্ষা। তাই সে অনাহুতের মতোই এই নগরীর পথে পথে ফেরী করে গেছে তার দুর্বিষহ জীবনের দিনলিপি।
আজ রেলষ্টেশনে তা কাল ফ্লাইওভারের নীচের আস্তনা কিংবা পরশু রেলওয়ে কলোনির পাশের বস্তি এভাবেই প্রতিনিয়ত তার ছুটে চলা। এ যেন এক নির্ধারিত নিয়তি- সে যেন এক বিরতীহীন দুরপাল্লার বাস। 
কখনো মুঠে বয়ে, কখনো রিক্সা ঠেলে, কখনো হাত সাফাই করে, লাথি-গুঁতো খেয়ে নেড়ি কুত্তার মতো বেঁচে থাকা তার। 
আজ পত্রিকার শেষ পাতায় তার ছবি এসেছে, দু'হাতে অসম্ভব ভারী ব্যাগ বোঝাই করে বহু কষ্টে টেনে টেনে নিয়ে যাচ্ছে সে। ছবির নীচে বাহারি ক্যাপশন- "জীবনের যাঁতাকলে নিষ্পেষিত শৈশব"।  ছবিটি জাতীয় পুরষ্কার পেয়েছে। জমকালো অনুষ্ঠানে ফটোগ্রাফার সাহেবকে পুরষ্কার দেয়া হবে আগামী মাসে। অসহায় শিশুদের কষ্টগুলোকে ক্যামেরায় বন্দী করার জন্য ভুরি ভুরি প্রশংসায় ভাসিয়েছে শিল্পের পূজারীরা। 
অথচ কেউ জানলো না ফটোসেশন শেষে এই হারামজাদা ফটোগ্রাফারই এক মণ ওজনের ব্যাগ তুলে দিয়েছিলো ওই শিশুটির কাঁধে। 
আমরা সবাই ছবি দেখি, ছবির শেষটা দেখি না। 


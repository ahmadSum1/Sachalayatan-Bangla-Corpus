সমসাময়িক



নিয়ম করে হয় না তো আর পদ্যলেখা,
হারিয়ে গেছে মেঠো সে পথ আঁকা-বাঁকা।
ঘুলঘুলিতে বসে না আর চড়ুই পাখি,
তবুও আমি আপন মনে ছবি আঁকি।
একটি নদী, একটি পাখি, একটি ফুলের গল্প,
মেঘের ছায়ায় বনবাতাসীর দারুন চিত্রকল্প,
কোথাও বুঝি অবুঝ পাতা পড়লো ঝরে,
টিকিট ছাড়াই ফুচকি মারি গলির ঘরে।
রূপসী আজ মুচকি হেসে ডাকছে কাছে,
আয় না কাছে নাইবি যদি দেহের আঁচে!
ভাবের গাড়ি যাচ্ছে কোথায়? শুলকবহর?
বিজ্ঞাপনে ছেয়ে গেছে আমার শহর।
অচিন পথেই হাঁটছি একা ধূলোর পথে,
কর্পোরেটের হাওয়ায় ভেসে উল্টোরথে।


কালকে খুব চেয়েছিলাম, আজকে আর চাইছি না



কালকে যেটা চেয়েছিলাম আজকে যে তা’ চাইব না,
নিজের ভেতর ঘামবো তবু, দেহের আঁচে নাইব না।
কালকে যে খুব চেয়েছিলাম খুলতে খোপার চুল,
দু’হাত দিয়ে ঠেললে দূরে, করলে বিরাট ভুল।
আজকে শুধু দেখব চেয়ে চোখের ভেতর চাঁদ,
যতই তুমি হওনা ব্যাকুল ভাঙ্গবে না’তো বাঁধ।
চেয়েছিলাম কালকে ঠিকই গোলাপ রাঙা অধর,
জঠর ভরা সোহাগ দিতে, দিতে রঙিন আদর।
আজকে শুধু মন ছুঁয়েছে বুকের মাঝে তিল,
ঠোটের নীচে তিনটে দাগে চিবুক কেমন নীল।
কালকে যেমন চেয়েছিলাম মুঠোয় ভরা পদ্ম,
পাহাড়-নদী-জল-জ্যোৎস্না চাইছি না আর অদ্য।
আজকে শুধু দেখব আমি, তোমায় কাছে টানব না,
কালকে তোমায় চেয়েছিলাম আজকে কিন্তু চাইব না,


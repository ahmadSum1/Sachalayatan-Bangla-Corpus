দ্রোহের আগুন ছড়িয়ে গেল পৃথিবী জুড়ে



ছাপ্পান্ন হাজার বর্গমাইল আজ একাত্ম যুদ্ধাপরাধীদের ফাঁসির দাবীতে। স্লোগানে-সঙ্গীতে-প্রত্যয়ে মুখরিত রাত-দিন ক্লান্তিহীন শাহবাগ চত্ত্বর। যেই স্ফুলিঙ্গের সূচনা হয়েছিলো শাহবাগে আজ সেটা ছড়িয়ে গেছে সারা পৃথিবীতে। গতকাল পার্থ, সিডনি, মেলবোর্ন, ব্রিসবেনসহ অষ্ট্রেলিয়ার বড় বড় শহরগুলোতে হয়েছে যুদ্ধাপরাধীদের ফাঁসির  দাবীতে বিক্ষোভ সমাবেশ। একই সময়ে অর্থাৎ গতকাল বিকেলে ব্রিসবেন থেকে প্রায় ৯৪ কি.মি. দূরের একটি ছোট্ট শহর গোল্ডকোস্টে আমরা প্রায় অর্ধশতাধিক বাঙ্গালী জড়ো হয়েছিলাম একাত্তরের ঘাতক রাজাকারদের ফাঁসীর দাবীতে।
যেভাবে শুরু:
প্রতিদিন শাহবাগের গন-আন্দোলনের খবর পড়ি, ছবি দেখি আর নিজেকে ধিক্কার দেই কোন কিছু করতে না পারার অক্ষম যন্ত্রণায়। এর মধ্যে গত শুক্রবার  বদিউল ইসলাম ভাইয়ের কাছ থেকে জানতে পারি রোববার উনারা ব্রিসবেনে ইউনিভার্সিটি অফ কুইন্সল্যান্ডের সামনে একত্রিত হবেন রাজাকারদের ফাঁসির দাবী জানাতে। এদিকে রোববার ছিল গোল্ডকোস্ট বাঙ্গালী কমিউনিটির ফোরামের সদস্য নির্বাচনের ভোট, প্যাসিফিক পাইনস পার্কে। আমাদের কয়কেজনের উদ্দেশ্য ছিলো ভোট দিয়ে ব্রিসবেনে চলে যা্ওয়া সংহতি সমাবেশে অংশগ্রহণ করার জন্য। এরই মাঝে শনিবার বিকেলে ফেইসবুকের জিসিবিসি (গোল্ড-কোস্ট বাংলাদেশ কমিউনিটি) গ্রুপে সোনিয়া মেহের আপু প্রস্তাব করলেন- কালকে যেহেতু ভোট উপলক্ষে আমরা একত্রিত হচ্ছি, আমরাই একটা প্রতিবাদ সমাবেশের আয়োজন করি না কেন? গ্রুপের সবাই সম্মতি দিলেন প্রস্তাবে। নানা ধরনের মতামত এলো- সেদিন কি করা যায় সে সম্পর্কে। 
প্রতিবাদের প্রহর:
রোববার, দুপুর আড়াইটা। আস্তে আস্তে সবাই ভিড় জমাতে শুরু করলো প্যাসিফিক পাইনস পার্কে। সবার কব্জিতে আর কপালে বাঁধা যুদ্ধাপরাধীদের ফাঁসির দাবীতে রিবন, কারো টি-শার্টে লেখা “রাজাকারের ফাঁসি চাই”, কেউ এসেছে লাল-সবুজের পতাকা নিয়ে, কেউ এসেছে সাদা-কালো বা বর্ণিল পোস্টার নিয়ে। আর সবাই নিয়ে এসেছে সাথে রাজাকারমুক্ত বাংলাদেশ গড়ার দৃঢ় প্রত্যয়। যুদ্ধাপরাধীদের ফাঁসির দাবীতে মুর্হুমুহু স্লোগানের মধ্য দিয়ে শুরু হয় আমাদের অনুষ্ঠান। সেই স্লোগান চলতে থাকে অবিরাম, একজন থামেন তো আরেকজন শুরু করেন। স্লোগানের পর বাজানো হয় গনসঙ্গীত “জনতার সংগ্রাম চলবেই”। গনসঙ্গীত শেষে আবারো শুরু হয় চারিদিক প্রকম্পিত করা স্লোগান। মুহুর্তে মনে হচ্ছিলো আমরা যেন শাহবাগে আছি। সবশেষে হৃদয়ের সবটুকু আবেগ দিয়ে আমরা সম্মলিত কন্ঠে গাই “আমার সোনার বাংলা, আমি তোমায় ভালোবাসি”। চিরদিন মাতৃভূমিকে ভালোবাসার, জামাত-শিবির ও রাজাকারমুক্ত বাংলাদেশ গড়ার দৃঢ় প্রত্যয় ব্যক্ত করে শেষ হয় সংহতি সমাবেশের। আবারো দেখা হবে বন্ধুরা প্রতিবাদে-মিছিলে, আবারো এক হবে অগনিত কন্ঠ যুদ্ধাপরাধীদের ফাঁসির দাবীতে।
::  প্রতিবাদের কিছু ছবি ::

ছবি: 


 

 

 

 

 

 

 




বিকিয়ে যাওয়া মানুষ তুমি, আসল মানুষ চিনে নাও 



ওঁত পেতেছে হিংস্র শ্বাপদ তোমার ঘরের কোণে,
দুধ-কলাতে পুষছ তাদের নিরপেক্ষতার ভানে। 
চেক-অ্যান্ড-ব্যালেন্স করে ভালো যাচ্ছে কেটে দিন,
সকাল বিকাল বাজাও কেবল সুশীলতার বীণ।
মরছে মরুক যত মুক্তমনা, তোমার তাতে কি !
দু'দিক সামলে চললে তবেই জুটবে পাতে ঘি। 
ভক্তরা সব দিচ্ছে তালি, বাড়ছে মুখের জেল্লা,
ভার্চুয়ালে বয়ান ফলাও, সেইফ রাখিতে কল্লা ।
মৌলবাদ আর জঙ্গি নিয়ে-  কিসের কথা বল্?
'নিজে বাঁচলে বাপের নাম,  বোকা বৎসের দল।
যত ইচ্ছে কোপাক ওদের,  সব নাস্তিক-হতচ্ছাড়া',
তোমার জন্যও  চাপাতিতে শান দিচ্ছে তারা ।
যাদের সুরে সুর মিলিয়ে গাইছো একই কোরাস,
তাদের হাতেই লুটবে ধুলোয় সেইক অব রিলিজিয়াস।
দেখবে সেদিন তোমার ঘাড়ে তোমার মাথা নাই,
সুশীল বসে ভার্চুয়ালে ঠিকই করবে জাস্টিফাই।
বিকিয়ে যাওয়া মানুষ তুমি, আসল মানুষ চিনে নাও,
আসল মানুষই ধরবে সে হাত, যদি হাত বাড়িয়ে দাও।


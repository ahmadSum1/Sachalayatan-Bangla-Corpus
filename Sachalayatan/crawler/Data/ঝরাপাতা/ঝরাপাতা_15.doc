বৃষ্টি বিলাস . . . . .



আজ শুধু বৃষ্টি চাই।
বৃষ্টিহীন নগরীতে প্রেম নেই কোনো।
তাই যত নাগরিক দালান, সবুজ উদ্যান বলিতেছে শোনো-
বৃষ্টি চাই, ভীষণ রকম বৃষ্টি চাই।
হাজার রাতের অস্ফুট কষ্টের সাক্ষী ল্যাম্পপোস্টটিও বলছে- " বৃষ্টি দাও" ।
বৃষ্টির প্রেমে মজে যাবে বলে ঠাঁই বসে আছে আজ পার্কের জংধরা বেঞ্চিটাও।
রংচটা বিলবোর্ডের একদা লাস্যময়ী মেয়েটাও বলছে শুধু বৃষ্টির কথা,
দিন দিন প্রতিদিন, বৃষ্টিহীন সময় গুনে ক্লান্ত- রোদে পোড়া ট্রাফিকের ছাতা।
খড়খড়ে শুকনো প্রেমে একঘেয়ে হয়ে গেছে টি.এস.সির কপোত কপোতীরা।
একবার, শুধু একবার বৃষ্টি নামলেই রিক্সার হুড ফেলে প্রেমে ডুব দেবে তারা।
বড় বেশি বৃষ্টি নামলে হয়তো হাঁটু জলে নেমে যাবে শহরের সব পাগলেরা।
ভেজা শাড়ি নিয়ে ভুল পথে হেঁটে যাবে আজ পৃথিবীর যত অপ্সরা।  
বৃষ্টি চাইছে আজ বুড়িগঙ্গার বুক, চারশো বছরের পুরনো শহর,
ভুলতে চাইলেও ফিরে ফিরে আসবেই সেই ছোট্টবেলা তোর।


তোর চোখেতে পড়লে এ চোখ  



তোর চোখেতে পড়লে এ চোখ 
বিদ্ধ করে কোন্ শরে?
অচেনা এক শিহরণ,  কেন
শরীর জুড়ে ভর করে?
নাকের ডগায় জমাট বাঁধা
বিন্দু বিন্দু শিশির-ঘামে,
ঘুম-ভাঙ্গা সব মেঘের মতো
পাখির ডানায় স্বপ্ন নামে। 
তোর পায়ের ওই পায়েলখানি
বাজে যখন নম্র লাজে,
কেমন জানি একলা লাগে,
মন বসে না আর কাজে।
ডাগর দুটো আঁখির তারায়
সাত সাগরের ঢেউ খেলে,
তার বানেতে যাচ্ছি ভেসে
কেউ কি তা জানতে পেলে? 
তোর ছোঁয়াতে গোলাপ ফোটে
জোনাক জ্বলে নিঝুম রাতে।
ইচ্ছে করে কাঁকন হই 
বাজব কেবল তোর হাতে। 
তোর চোখেতে পড়লে এ চোখ
বিদ্ধ করে কোন শরে?
চোখ সরালেই হারাস যদি
তাইতো ভীষণ ডর করে।


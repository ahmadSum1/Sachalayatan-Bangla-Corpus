খেলা: মাকে নিয়ে কবিতা



অর্কুটের পোস্ট-মর্ডাণ কবিতা কমিউনিটিতে একটা কবিতা খেলার শুরু করেছিলাম। খেলাটা ছিলো মাকে নিয়ে কবিতা লেখা, নিজের ছোট ছোট সুন্দর অনুভূতি দিয়ে মায়ের প্রতি ভালোবাসা প্রকাশ। একটা লাইন দিয়ে খেলাটা শুরু করি আমি, পরে অনেকে তাতে আরো বেশ কিছু লাইন যোগ করে। সবশেষে একটু কাটছাট আর এদিক-ওদিক করে যে কবিতাটি দাঁড় করিয়েছি তা এখানে তুলে দিলাম -
 মা 
----------------------------------------------
মা যে আমার দুপুরবেলার ঘুম-পাড়ানি গান,
নরম রোদে তেল মাখিয়ে তুলসী জলে স্নান।
মা যে আমার গল্প-গাঁথা, রূপকথারই দেশ,
মোহন হাতে মায়ার পরশ বুলিয়ে যাওয়া রেশ।
মা যে আমার মন কেমনের একলা অভিমান,
হলদে শাড়ির আচঁল ভরা পাগল করা ঘ্রাণ।
মা যে আমার জীয়ন কাঠি, স্বপ্নলোকের সুখ,
দু'চোখেতে ঘুম নামতো মায়ের সোনা মুখ।
প্রিয় পাঠক, আপনিও অংশগ্রহণ করতে পারেন এই খেলায়, লিখতে পারেন হৃদয় নিঙড়ানো অনুভূতির কথা, যে কথা পৌঁছে যাবে আরো অনেক অনেক মায়ের কাছে।
মা- ভালো থেকো সবসময়, মায়েদের যে ভালো থাকতে হয় . . . . শত কষ্ট বুকে নিয়েও হাসতে হয় অপত্যদের জন্য।


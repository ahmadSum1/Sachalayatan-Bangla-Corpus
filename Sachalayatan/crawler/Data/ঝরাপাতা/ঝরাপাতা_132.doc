দহনকালের ডাক



আমরা দুঃসময়ের কিছু ক্ষুদ্র মানুষেরা- যাদের কষ্ট আছে ভাষা নেই, গোপন দহন আছে কান্না নেই তারা শুধু বোকা মানুষের মতো একবুক আবেগ নিয়ে কাটিয়ে দিয়েছে জীবনের অনেকগুলি বছর আর...আর লাল-নীল-লাল রঙের স্বপ্ন দেখে গেছে ক্রমাগত। আমাদের কেউ যুদ্ধ দেখেনি, হ্যাঁ সেই ১৯৭১ সালের রক্তক্ষয়ী নয় নয়টা মাসের মুক্তি সংগ্রাম। দেখেনি মানুষরূপী কতগুলো হায়েনার বিভৎসতা, মা-বোনের করুন আর্তনাদ, কতগুলো দেশীয় নরপশুর নির্লজ্জ কাপুরুষতা। তবুও আমরা উপলব্ধি করতে পেরেছি অমোঘ সত্যকে। বার বার পরিবর্তন হওয়া ইতিহাসের পাতা থেকে প্রকৃত সত্যটাকে আমরা ঠিক খুঁজে বের করতে পেরেছি শেষ পর্যন্ত। আমরা পেরেছি কারণ আমাদের শরীরে ছিলো পবিত্র রক্ত আর বিশুদ্ধ বাতাস। 
এখন আমরা শুনতে পাই কালনাগিনীর ফিসফাস। আমাদের প্রেরণার উৎসমূল এখন শুধুই অতীত। 'ভুলে যাও সব, ভুলে যাও সব' বলে মুখে কলুপ আটার অপচেষ্টা চলছে প্রতিনিয়ত। দেশকে প্রগতিশীল করার প্রচারের আড়ালে একাত্তরের ঘৃণ্য দেশীয় নরপশুগুলোকে পৃষ্ঠপোষকতা করার অভিসন্ধি। চলছে ইন্টেলেকচুয়্যাল বেশ্যাবৃত্তি। তবু্ও এই দেশ, এই মাটি আর কিছু না পারুক কিছু পাগল ছেলের জন্ম দিয়েছে। তারা সবকিছু বদলে দেয়ার স্বপ্ন দেখে, প্রতিশোধের দুর্বার স্পৃহানলে জ্বলে পুড়ে খাক হয় প্রতিনিয়ত আর অপেক্ষায় থাকে সময়ের। 
কবে সেই সময় আসবে?


গ্যারামিন ফোনের গ্যারাকল....



দেশে আসার পরে বেশ কিছুদিন নেট সংযোগ থেকে বিচ্ছিন্ন ছিলাম।  একটু গুছিয়ে নেয়ার পরে খবর নিতে লাগলাম কোথা থেকে ইন্টারনেট সংযোগ নিলে সুবিধা হবে। গ্রামীণ, সিটিসেল জুম, ব্রডব্যান্ড, আরো কিছু আই.এস.পি-র ব্যাপারে খবর পেলাম। যেহেতু ঢাকা চিটাগং আসা-যাওয়ার মাঝে থাকবো সেহেতু ওয়্যারলেস সংযোগ নেয়াটাই বেটার মনে করলাম। তাই সিটিসেল আর গ্রামীণের মাঝে যে কোন একটাকে বেছে নিতে হলো। যদিও বর্তমানে স্পীডের দিক দিয়ে জুম ভালো সার্ভিস দিচ্ছে (ডাউনলোড স্পীড ১২কে.বি.পি.এস, যেখানে জি.পি. ৪ থেকে ৫) তবুও সিটিসেলের উপর ভরসা করতে পারলাম না অতীত অভিজ্ঞতা থেকে। এখন সাবস্ক্রাইবার কম তাই হতো স্পীড ভালো কিন্তু কিছুদিন বাদে একই থাকবে বলে মনে হলো না। অবশেষে আলটিমেট চয়েস হিসেবে গ্রামীণই ঠিক করলাম।  যাহোক, বাসায় এসে সেটআপ করলাম। ইউজও শুরু করলাম। আমি যে প্যাকেজের সিম কিনেছি সেটা হচ্ছে আনলিমিটেড ইউজ করা যাবে, আর প্রতি মাসে বিল দিতে হবে ভ্যাটসহ ১২৮৫ টাকা। আমিও ১২৮৫ টাকা উসুলের নিমিত্তে মহাসমারোহে ২৪ ঘন্টা ব্রাউজ করা শুরু করলাম।
 কিন্তু বিধি বাম। দ্বিতীয় দিন বিকেলের দিকে দেখি কিছুতেই লগইন হয় না। অবশেষে কল দিলাম কাস্টমার কেয়ারে। রিসিভ করে বলা হলো লাইনে থাকতে। লাইনে থাকতে থাকতে দুই মিনিট পেরিয়ে গেলো, তারপর বলা হলো, আমাদের ট্যাকনিকেল ডিপার্টমেন্ট এখন বিজি আছে, আপনার নাম্বারে আমরা একটু পরেই ফোন করবো। আমিও ঠিক আছে বলে লাইন কেটে দিলাম। তাদের ফোনের জন্য অপেক্ষা করতে লাগলাম। দুইঘন্টা হয়ে গেলো, কোন ফোন এলো না। শেষে আবার কল দিলাম কাস্টমার কেয়ারে। এবার বলা হলো, তাদের নেটওয়ার্কে প্রবলেম হচ্ছে, সার্ভার ডাউন করেছে। ওটা ঠিক করতে কিছুটা সময় লাগবে। ওই দিন আর নেট পেলাম না। পরদিন দুপুর পর্যন্তও না। সন্ধ্যার দিকে এক ফ্রেন্ড এলো বাসায়। সে বললো তারটাও গ্রামীণের কানেকশন। সে সকাল থেকেই নেট ইউজ করছে। সাথে সাথে ফোন করলাম কাস্টমার কেয়ারে।
এবার যা শুনলাম তাতে আমার আক্কেল গুড়ুম অবস্থা। আমি যে আনলিমিটেড প্যাকেজ নিয়েছি তাকে নাকি একটা মেসেজ পাঠিয়ে অ্যাক্টিভেট করতে হবে। অ্যাক্টিভেট না করার কারণে প্রতি কে.বি.পি.এস. ডাউনলোডে আমার ০.০২ টাকা করে বিল এসেছে এবং টোটাল বিল ১০০০টাকা অতিক্রম করে যাওয়ায় লাইনটা বন্ধ করে দেয়া হয়েছে। আমি জানতে চাইলাম এই যে অ্যাক্টিভেট করার কথা সেটা কি প্যাকেজ কেনার সময় যে ইনস্টলেশন গাইড দিয়েছেন তাতে লেখা আছে? বলে- না। যেখান থেকে কিনেছি মানে আপনাদের কাস্টমার কেয়ার সেন্টার থেকে সেখানে কি বলে দেয়া আছে যে কেউ আনলিমিটেড ইউজ প্যাকেজ কিনলে তাকে যেন অ্যাক্টিভেট করার কথাটা বলে দেয়া হয়? বলে- সম্ভবত না। দ্যান হাউ ক্যান আই কাম টু নো অ্যাবাউট দ্যা ফাকিন অ্যাক্টিভেশন? সরি স্যার, সরি স্যার। তারপর জিজ্ঞাসা করলাম, কিভাবে অ্যাক্টিভেট করতে হবে? স্যার পি.ওয়ান লিখে ৫০০০ এ সেন্ড করুন। ওকে বলে লাইন কেটে দিলাম।
রাতে সোহাগ ভাইয়ের সাথে কথা বলছিলাম। উনিও গ্রামীণের নেট ইউজ করেন। উনাকে ঘটনা খুলে বললাম। উনি হেসে বললেন আমিও তোমার মতোই ভিক্টিম। শুধু তাই না, আমার পরিচিত আরো দু'জনও এই দুরাবস্থার স্বীকার। আমি উনাকে বললাম, তাহলে কি এটা ইচ্ছাকৃত নয়? বারবার লোকজন প্রতারণার স্বীকার হচ্ছে তথাপি তারা কোন ব্যবস্থা নিচ্ছে না। উনি বললেন, এটা মনে হয় ওয়েল প্ল্যান্ড।
শুধু এখানেই শেষ না। গ্রামীণের বিলিং হয় ২১ তারিখের পর। ২৪ তারিখ দেখি কোন কথাবার্তা ছাড়া লাইন কাটা। তখনো আমার ঠিকানায় কোন বিল আসেনি, এখনো আসেনি। এবার আর কাস্টমার কেয়ারে ফোন করলাম না। জাস্ট ফ্লেক্সি করে বিল শোধ করলাম। কিছুক্ষণ পরে লাইন চালু হলো। 
এই হলো গ্রামীণ ফোনের গ্যারাকলে পড়ার কাহিনি। তাই প্রতি মিনিটে ৭০ পয়সায় কথা বলার মূলো দেখিয়ে ক্লায়েণ্ট বাড়ানোর নতুন ধান্ধার ব্যাপারে সবাই সাবধান। 


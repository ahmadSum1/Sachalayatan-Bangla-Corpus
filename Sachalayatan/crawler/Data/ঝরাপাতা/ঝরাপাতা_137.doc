সবাই যে আকাশ ছুঁতে পারে না . . .



খুব ছোটবেলার কথা। যখন মায়ের কাছে গল্প শুনতে চাইতাম, একটা গল্প তিনি প্রায়ই বলতেন। আসলে ঠিক গল্প নয়, কিন্তু তাঁর বলার ভঙ্গিতে সেটা আমার কাছে তখন গল্পই মনে হতো। 
এক দেশে ছিলো এক দু:খিনী মা। তার ছিলো একটি মাত্র ছেলে। ত্রিভুবনে তার আপন বলতে আর কেউ ছিলো না। সেই দু:খিনী মা'র স্বপ্ন ছিলো- ছেলে একদিন অনেক বড় হবে, মানুষের মতো মানুষ হবে, মায়ের সব কষ্ট ঘুচিয়ে দেবে। ছেলেটা ভালবাসতো ফুল, পাখি, নদী, আর ঘাসফড়িঙ। তার স্বপ্ন ছিলো সে পাখির মতো আকাশে উড়বে, আকাশই হবে তার ঠিকানা। মাকে যখনই এ কথা বলতো, মা হেসে বলতেন- ধুর পাগল ছেলে, মানুষ কি কখনো উড়তে পারে নাকি। কিন্তু ছেলেটার মনে ছিলো ওড়ার দুর্বার বাসনা। দিন গেলো, মাস গেলো, বছর গেলো। সেই ছেলেটা অনেক বড় হয়ে গেলো। একদিন ছেলেটা মাকে এসে প্রণাম করে বললো- মা, আমি এখন থেকে প্রতিদিন আকাশে উড়বো কারণ আমি এখন একজন বৈমানিক। মায়ের দু'চোখ দিয়ে অশ্রু গড়িয়ে পড়লো সেদিন, ছেলেকে তিনি বুকে টেনে নিয়ে বললেন- সারাজীবন যেন লক্ষ্যের প্রতি এমনই একাগ্রতা আর নিষ্ঠা থাকে এই প্রার্থনাই করি বাবা।
তখন বোঝার মতো বয়েস হয়নি যে এটা কোন গল্প নয়। তাঁর মনের কথাগুলোকেই তিনি গল্পের মধ্যে দিয়ে আমার মনে গেঁথে দিতে চেয়েছেন। এখন বুঝি। তবে গল্পের সেই ছেলেটির মতো আমি হতে পারিনি। ছেলেটি আকাশ ছুঁতে চেয়েছিলো, আমি চেয়েছি নিতে মাটির সোঁদা গন্ধ। তাই আকাশ অধিকারের বদলে আমি ফিরে আসছি সেই মাটির কাছে, ফুল-পাখি-সবুজের কাছে, আমার নদীর কাছে, আমার ভালোবাসার বাংলাদেশের কাছে।
প্লিজ মা, তুমি রাগ করো না।


কবিতাগুচ্ছ- বদ্দা'র লাইগা



১.
ভুলের খতিয়ান
____________________
কপোতের ডানা বেয়ে কোন এক
প্রথম সূর্যালোক,
ছুঁয়েছিলো বুঝি তোমার চিবুক
আর ঐ দুটি চোখ?
আমি তো বুঝি না ঠিক প্রত্যুষের মান অভিমান,
পান্ডুলিপি জুড়ে তাই পৌনঃপুনিক ভুলের খতিয়ান।
২. 
একদিন বৃক্ষ হতে চেয়েছিলাম
___________________________
একদিন বৃক্ষ হতে চেয়েছিলাম।
ইচ্ছে ছিলো-
আমার ভালোবাসার শেকড় প্রোথিত হবে মৃত্তিকা নাভীমূলে,
ছুঁয়ে যাবো সমস্ত অস্তিত্ব-তর্জন একান্ত অন্ধকারের নিমর্জনে।
ঠিক কোন প্রাগৈতিহাসিক স্মৃতিচিহ্নের মতো আগলে রাখবো
পরম মমতায় অনন্তকাল। 
ইচ্ছে ছিলো-
বীরদর্পে মাথা উচুঁ করে দাঁড়িয়ে বিস্তৃত করবো হৃদয়ের বিশ্বাস,
ক্রমশ: প্রলম্বিত হবে শ্যামল কায়া জাগতিক আলিঙ্গনে। আর-
সোনালি রোদ্দুরে কিংবা রূপোলি চাঁদোয়ায় বাতাসে বাতাসে
বাজাবো মিলনের বাঁশি।
ইচ্ছে ছিলো-
ফাগুনের আগুন জ্বালিয়ে বুকে আদিম সখ্যতার উষ্ণ আবেশে
মাতাল হবো কোন এক নিদাঘকালে। জন্মাবধি আমার অব্যক্ত
হাহাকার পূর্ণতার বিউগলে মায়াবী সুর তুলবে এই নবীনা বসন্তে
হৃদয়ের তন্ত্রীতে তন্ত্রীতে।
না, বৃক্ষ হতে পারিনি।
তাই কেবল মৃত্যু হয়ে ঘুমাই তোমার বুকের পরে'।
তুমি কি আমার অস্তিত্ব টের পাও না? 
৩.
দিয়াশলাই প্রেম
___________________________
তুমি তো পারো না জ্বালাতে হৃদয়ে
প্রেমের হোমশিখা,
দুর্দৈবের করাল গ্রাস ছিন্ন করে ফোটাবে
করপুটে রক্তকমল-
তেমন ঐশ্বর্য্য ও তোমার নেই।
তুমি শুধু নির্বিকার চেয়ে দেখো
সবুজ টিয়ের ডানা ঝাপটানোর স্বপ্ন
ব্যর্থ যুবকের হাতের মুঠোয় গলিত স্তন
আর-
আর চেয়ে চেয়ে দেখো
এ যুগের দিয়াশলাই প্রেম।
** ২য় কবিতাটি বাংলালাইভের আই.পত্রিকাতে প্রকাশিত।


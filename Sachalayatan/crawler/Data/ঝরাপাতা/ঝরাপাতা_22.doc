হৃদয়ের কথকতা . . .



আমি ছিলাম স্বয়ং বুদ্ধের মতো অর্ন্তমুখী ধ্যানে মগ্ন,
আকাশের নীল, পাহাড়ের সবুজ, সাগরের ঢেউ, কপোতের শুভ্র ডানা,
নির্ঝরনীর বুকে চাঁদের টলোমলো রূপ, বরষার প্রথম
হৃদয় শীতল করা স্নিগ্ধ বৃষ্টির ছোঁয়া, মলিন ডায়েরি- রঙিন কলম,
মন খারাপ করা সন্ধ্যায় গিটারের টুংটাং আর হৃদয়ের ক্যানভাসে
হাজারো স্বপ্নের আঁকিবুকি- এই ছিলো আমার নিত্যদিনের সহচর।
আমার নিবিষ্টতা ছিলো একান্ত ভালোলাগায়, নিমগ্নতা ছিলো আপন বলয়ে
আবিষ্টতায়, আমি ছিলাম এক দুর্বিনীত যাযাবর যে চাইলেই
বিশ্বাসের পাখায় ভর করে আরব বেদুঈনের মতো ধূ ধূ মরুভূমির
বুক থেকে তুলে আনতে পারত প্রাগৈতিহাসিক যুগের স্মৃতিচিহ্ন,
চাঁদের বুক থেকে নিমিষে কুড়িয়ে আনতে পারতো মুঠো মুঠো নীল জ্যোৎস্না,
সারা পৃথিবী জুড়ে ছড়িয়ে দিতে পারতো একবিন্দু সুন্দরকে
বাঁচানোর জন্য অজস্র হৃদয়ের হাহাকার।
কিন্তু -
"রাতের সব তারাই আছে দিনের আলোর মাঝে" - এ সত্যটুকু
উপলব্ধি করতেই আমারো তপস্যা ভঙ্গ হয়েছে বিশ্বামিত্রের মতো।
আমি চোখ মেলে তাকালাম, হৃদয় দিয়ে অনুসন্ধান করলাম,
যুক্তির বাণ দিয়ে রক্ত ঝরালাম, অবশেষে পরাজিত হলাম,
ভালোবাসলাম চিরন্তন সত্যকে, সত্যের আবিষ্টকে।
আমারই মতো তুমিও কি তাই?
যদি অনুমতি দাও-
যুগল বাঁধনে বাঁধিব  হৃদয়,
যদি ছুড়ে ফেলো
তবে লইব কুড়ায়ে, সযতনে করিব ধারণ সারা অন্তরময়। 
এর চেয়ে কোন শুদ্ধতম আবেগ কিংবা স্পষ্টতম উচ্চারণ আমার জানা নেই। 


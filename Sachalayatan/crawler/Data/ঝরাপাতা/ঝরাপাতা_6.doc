ধুতুরা কাব্য 



(১)
আজ ফাগুনের ফুলগুলি সব ইচ্ছে করে মনের ভুলে, 
পথ হারিয়ে যাক জড়িয়ে তোমার দীঘল কুন্তলে।
মন পবনের ভেলায় ভাসুক রোদ্দুরের ওই সুরগুলি, 
যাক ছুঁয়ে যাক বসন্ত রং তোমার মনের ঘুলঘুলি।
(২)
এসো সব ক্রন্দন হাহাকার
এসো সব নিসীম শূন্যতা
ধূলির গর্ভে ফুটায়েছ যে ফুল
নিয়ে যাও তার স্নিগ্ধতা।
(৩)
চিবুক ছুঁতে গিয়ে হঠাৎ ছুঁয়ে দিলাম চুল,
সেটাই ছিলো ভুল আমার সেটাই ছিলো ভুল। 
খোপাঁর ফুলে মনের ভুলে যেই না দিলেম হাত,
উঠলো হেসে অমনি বুঝি হাজার পারিজাত।
(৪)
এই চেনা সুখ, মনের ঘরে অসুখ, 
যাযাবর ভাবনারা ফেরি হয় বিষণ্ণ বিমুখ...
তবুও সন্ধ্যা হলে, ইচ্ছেরা পাখনা মেলে, 
অমানিশায় জেগে রই একা চন্দ্রভূক ।
(৫)
নিস্তরঙ্গ জলে ভাসে হৃদয়ের অবরুদ্ধ আবেগ ....
ওগো কুহেলিকা-
কান পেতে শোনো পাতার মর্মর, হাওয়ার উদ্বেগ ।
(৬)
তোর দীঘির ওই পদ্মগুলি, 
মন খারাপের গদ্যগুলি, 
চড়ুইভাতি দিনগুলি আজ দিচ্ছে ভীষণ যন্ত্রণা।
শান বাধাঁনো ঘাটের পরে, 
সজল বীথি থরে থরে, 
নিভৃতে খুব ব্যাকুল সুরে, ডাকছে কাছে-'আসবি না'?
(৭)
কালা আর বাজায় না বাঁশি বসি কদম্ব ডালে, 
কলেজ গেটে ফুচকি মারে সকালে-বিকালে ।
(৮)
কাল-দহনে জ্বলছে যখন নীরব পাথার . . . .
দোষ কারো নেই হই বা যদি নিত্য আহার....
তবুও সবাই, ধরব কোরাস, বলব সুরে- 'আহা' !
যতই পিষুক সকাল বিকাল গনতন্ত্রের চাকা ।
(৯)
সেদিন স্পষ্টত: তুমি ছিলে মূক আর 
আমি ছিলাম মুখর
মর্মরিত সুখে ভেঙ্গেছিলো গর্ভবতী চাঁদ 
ভেসেছিলো ঘর ।
(১০)
আকাশটা আজ কাঁদছে ভীষণ, তুমিও কি কাঁদছ? 
ব্যথার দহন বুকে নিয়ে অকূল গাঙে ভাসছ?
রূপশায়নের ঢেউয়ের জলে বৃষ্টিছায়ার খেলা,
কষ্ট ভুলে ভাসাই চলো অমরাবতীর ভেলা।
(১১)
সব শূন্য করে শূন্য একদিন কোথায় হারাবে 
তার চিন্তায় নয়ের দশ হওয়া হলো না আর।
আমিও যাত্রাবিভ্রমে আটকে পড়ে বৃত্তাবর্ত হয়ে
উৎসমূলে ফিরে আসি নতমুখে বার বার ।
(১২)
এইসব কুয়াশাঘন প্রেম, অন্তলীন ভালোবাসা,
নদীর সাথে যদিও হয়না সাক্ষাত অবরুদ্ধ নগরীতে।
তবুও যাযাবর ভাবনায় ছায়ালীন হয়ে থাকে 
সীতারামের ঘোড়া, ডুবে যায় বুড়ি চাঁদ শীতলক্ষাতে।
** কবিতাগুলো ফেইসবুক স্ট্যাটাসে অনেকের আগেই পড়া। আর কিছু আমার কবিতার বই "মেঘেরা উদ্বাস্তু হও, এখানে থিম পার্ক হবে" থেকে নেয়া।


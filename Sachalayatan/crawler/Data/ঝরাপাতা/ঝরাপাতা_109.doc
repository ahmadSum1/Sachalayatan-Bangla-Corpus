চাইছি তোমার বন্ধুতা



চাইছি তোমার বন্ধুতা। তুমি কি আমার বন্ধু হবে? সুখগুলো, দু:খগুলো, ভুলগুলো, ভালোবাসাগুলো ভাগ করে নিতে পারে এমন বন্ধু কি হবে আমার? যদি পারো তবে এসো বন্ধু তোমার জন্য চিরদিন রইলো খোলা দুয়ার। 
না। বন্ধুকে কখনো বাঁধতে চাইনি ছেলে কিংবা মেয়ের লৈঙ্গিক সমীকরণে। বন্ধুর কোন শ্রেণীবিভাগ হয় না- আত্মার বিশ্বাস। বয়সের সীমানাকে অবহেলা করতে পারো অবলীলায়। চাইলেই হেঁটে চলে আসতে পারো আমার সবুজ হৃদয়ের আঙিনায়। সত্যি বলছি- তোমার হাতে হাত রেখে পাড়ি দেব নীলিমা, দু'চোখে মেখে নেব পড়ন্ত বিকেলে গাঙচিলের ডানায় রোদের ঝিলিক, শিশিরে ধুয়ে নেব যত কালিমা। 
অংশীদার হবো নির্মল ভালোবাসার। ভাগীদার হবো যতটুকু ভাগ দেবে তার। শুধু চাই অন্তত একটি হৃদয় উদ্বেল হোক আমার তুচ্ছ সুখে, একটি মানুষ গোপনে দীর্ঘশ্বাস ফেলুক আমার কষ্টে। কেউ একজন বড় বেশি মমতায় বলুক - ভালো থেকো বন্ধু। 
......................................
আমি চাইনা তোমায় ভাঙ্গতে কিংবা গড়তে,
চাইনা তোমায় করতে ব্যবহার।
.......................................
চাই যে তুমি নিজের মতো চলো,
নিজের কথা নিজেই খুলে বলো,
বয়েস তোমার যতই হোক না সত্তর কি ষোল,
একটা বন্ধু হতে পারবে কি তুমি আমার?
শুধু বন্ধু হবে কি বল তুমি আমার? 


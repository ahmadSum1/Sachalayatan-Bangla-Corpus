বিষন্ন ক্যাকটাস



১.
তুমি আমায় ছুঁয়ে দেখো।
আমার চোখের জমাট নীলে হাজার কালীদহ,
বুকের ভেতর উতোরচাপান-
বেহুলার ভেলা ডুবছে অহরহ। 
২. 
গভীরতা বলে কিছু নেই,
থাকলে- আরো গভীরে যেতে দাও।
সাত্ত্বিক পূজারী আমি নই,
তারো বেশি প্রেম দিবো যত তুমি চাও। 
৩. 
হাতের মুঠোয় সূর্য ধরেছি,
পুরেছি সাগর-আকাশ,
কেবলই অধরা রয়ে গেছে মোর
হাজারো দীর্ঘশ্বাস।
৪. 
খোপের ভেতর পায়রা ছিলো
উড়িয়ে দিলাম শূন্যে,
বুকের খোপে স্বপ্ন ছিলো
বিকিয়ে দিলাম পণ্যে।
৫.
বেহুলার ভেলা আসিবে না আর
লুটেছে ডাকাত দল,
কি আশায় তবে বসে ইন্দ্ররাজ?
বুঝিলে না বিধাতার ছল?
৬.
ফের যদি কড়া নাড়ি তব দুয়ারে,
যুগপৎ ভেসে যাবো বুনো-জোয়ারে। 


পরিণতি



যারা আমাকে আগুনে পুড়িয়ে মারতে চেয়েছিলো
আর যারা যীশুর মতো ক্রুশবিদ্ধ করে অন্ধকার প্রকোষ্ঠে একাকী
ছুড়ে দিতে চেয়েছিলো আমি তাদের ক্ষমা করে দিয়েছি।
শঠতার মুখোশ খুলে দিতে চেয়েছি বলে যে জননেতা
তার পেটোয়া বাহিনী দিয়ে থেঁতলে দিয়েছিল সারা শরীর,
যার দেয়া রাজচিহ্নের গৌরব বহন করতে
আমরণ সঙ্গী হয়েছে এই কাষ্ঠ দন্ড-
তার প্রতিও আমার কোন অভিযোগ নেই।
যে নারী প্রেম দেবে বলে আমাকে যুদ্ধে পাঠিয়েছিল-
অতপর: নির্বাণ খুজেঁছিল শত্রুর অঙ্কশায়নে,
সঙ্গমে সঙ্গমে বেড়ে ওঠা সেই রক্তবীজের ঝাড়ে
অনল ঢালার কোন অভিপ্রায়ই আমার নেই।
আমি শুধু অনন্ত সময়কে সাক্ষী রেখে ইতিহাসকে বলেছি-
তোমার দৃশ্যপটগুলো সাজিয়ে রেখো এই বালুকাবেলায়,
যেন তারা জেনে যায় ব্যবিলন কিংবা হরপ্পার মতোই
একদিন তারাও আমূল প্রোথিত হবে
এই মৃত্তিকা জঠরে।
** কবিতাটি হাসান মোরশেদের "তবে তাই হোক রাজা, এই ফাগুনে আমি আর রক্ত ঝরাবো না" লেখাটির পাঠ পরবর্তী প্রতিক্রিয়া। কিছু মন মতো শব্দের পুনর্বিন্যাস করার জন্য এতোদিন পোস্ট করা হয়নি। 


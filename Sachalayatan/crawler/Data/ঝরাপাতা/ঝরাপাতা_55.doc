তুই ফেলে এসেছিস কারে, মন মনরে আমার



অমিত আহমেদের সচল সমাবেশে যোগ দেয়ার আহ্বানটা যেদিন দেখলাম সেদিনই ঠিক করলাম ১৫ ডিসেম্বর দিনটাকে একেবারে হলিডে টাইপে উদযাপন করব। কিন্তু মানুষ চায় এক, হয় আরেক। সকালবেলা ডিপার্টমেন্টের হেড ফোন দিয়ে বলে, আজকে একটা ইনফরমাল মিটিং আছে, আপনি কি আসবেন? চিন্তা করলাম, সমাবেশ যেহেতু বিকেল পাঁচটায় সেহেতু যোগ দেয়া যায়। মিটিং শেষ হলো বিকেল তিনটায়। একটু পরেই দেখি তানিম ভাইয়ের ফোন (প্রসঙ্গত বলে রাখি, সুইডেনে তানিম ভাই আর আমি একই ভার্সিটির স্টুডেন্ট ছিলাম, পরে উনি ওখানে এরিকসনে জয়েন করেন, ঈদে বেড়াতে এসেছেন দেশে)। 'কই মিয়া তুমি? টর্চ লাইট জ্বালাইয়া খুজঁতাছি?' আমিও দুষ্টামি করে বলি, ওইজন্যই তো চার্জ ফুরাইয়া গেছে, ন্যাশানাল গ্রিডে বিপর্যয়, হারিকেন জ্বালাইয়া খুঁজলে ঠিক পাইয়া যাইতেন। উনি বলেন, 'ফাইজলামি রাখো, এখনই বাসায় চলে আসো'। আমি আমতা আমতা করতে থাকি। কিন্তু উনার হাত থেকে মুক্তি পাওয়া সম্ভব না। শেষে সাড়ে তিনটায় উনার বাসায় গিয়ে পৌছাঁলাম। প্রবাস জীবনের অনেক স্মৃতির জাবর কাটা শেষ হলে আমি তখন ওঠার জন্য কাঁইকুঁই শুরু করলাম। উনি তো ছাড়তেই চান না। শেষে কৌশলে (কৌশলটা বলা যাবে না) উনাকেও রাজি করালাম চারুকলাতে যাওয়ার জন্য।  উনি গাড়ি নিয়ে বের হলেন, পথে উনার এক ফ্রেন্ড কৌশিক ভাইকে ও তুলে নিলেন। চারুকলায় যখন পৌছাঁয় তখন সাড়ে পাচঁটা। ভিতরে ঢুকে ফোন দেই অমিত'দাকে।  উনি বলেন, আজিজের তিনতলায় চলে আসার জন্য। এদিকে ততক্ষণে আমরা চারুকলার আকিঁয়েদের উন্মুক্ত ক্যাম্পাসে চলে এসেছি। তানিম ভাইকে বলি, চলেন আজিজে। তিনি বলেন, এখানে একটু থাকি না। এরকম চলতে থাকলে শেষে আমি বলি, ঠিক আছে আপনি থাকেন। যদি আজিজে আসেন তিন তলায় ওঠে ফোন দিয়েন, যদিও আমি জানি সে সম্ভাবনা জিরো পার্সেন্টের নীচে। 
যাহোক, আমি আজিজের পথে পা বাড়ালাম। তিনতলায় ওঠে জটলা থেকে বুঝতে পারলাম এটাই সম্ভবত শুদ্ধস্বর। জিজ্ঞেস করলাম একজনকে (বিপ্লব রহমান), এটা সচল সমাবেশ কিনা? তিনি জানালেন, হ্যাঁ এটা সচল সমাবেশ, আমি বিপ্লব রহমান। এরপর অমিত আহমেদ, অমিতদা (ইউ.এস.এ), অরূপদা, মাহবুব লীলেন, আহমেদুর রশীদ  প্রমুখের সাথে পরিচিত হলাম। চুপচাপ বসে ছিলাম। একসময় পিয়াল ভাই বললেন, আরে বসে আছেন কেন? সবার সাথে পরিচিত হোন। এর মাঝে বিপ্লব রহমান জানালেন, তিনি মনে করতেন ঝরা পাতা চল্লিশোর্ধ কোন ব্যক্তি হবেন। আমি তাকে দারুন আশাহত করলাম, সেই প্রতিশোধ নিতেই বোধ করি তিনি সাক্ষাতকারে আমার বয়েস চার বছর বাড়িয়ে দিলেন। একটু পরেই পরিচিত হলাম অয়ন, বলাইদা, রাসেল ভাই আর অপালা আপুর সাথে। এতক্ষণ যারা আসল নাম জানতে চেয়েছিলেন, তাদেরকে আমার আরেক নিক (অভ্র পথিক, যেটা আমি লিটল ম্যাগ, পত্র-পত্রিকা, আই পত্রিকাতে) ব্যবহার করি সেটাই বলছিলাম। কিন্তু অপালা আপু জিজ্ঞেস করার পরে আর সেটা বলতে পারলাম না। সত্যি নামটাই বলে দিলাম। এরমাঝে পিয়াল ভাই জানালো, তিনি মনে করতেন ঝরা পাতা কোন মেয়ে ব্লগার (অনেকেই মনে করে থাকেন)। শেষের দিকে হযুদার সাথে দেখা হলো। আমার অন্যতম প্রিয় ব্লগার। অসম্ভব রকম ভালো লাগলো (এটাকে আঞ্চলিকতা দোষও বলা যেতে পারে, চিটাগাংএর লাক তো)। অভিযোগ করতে দেরী করলাম না, দীর্ঘদিন ধরে ব্লগে অনিয়মিত বলে।  সবাই নীচে নেমে এলাম। উদ্দেশ্যে টি.এস.সি.। আমারো ইচ্ছে ছিলো আড্ডায় যোগ দেয়ার। কিন্তু এর মাঝে এক আমড়া কাঠের ঢেঁকি (যাকে টিকেট করতে দিয়েছিলাম), সে ফোন করে জানালো, 'টিকেট পাওয়া যাচ্ছে না। তুই একটু ফকিরাপুলে গিয়ে দুটা টিকেট করে নিয়ে আয়।' ঈদে বাড়ি ফেরা নিশ্চিত করতে তাই লোভনীয় আড্ডাটা বিসর্জন দিতে হলো। সচলদের কাছ থেকে বিদায় নিয়ে একটা সি.এন.জি-তে উঠলাম, আর তখনি কানে বাজতে লাগলো একটি সুর-
তুই ফেলে এসেছিস কারে, মন, মনরে আমার . . .. . . 


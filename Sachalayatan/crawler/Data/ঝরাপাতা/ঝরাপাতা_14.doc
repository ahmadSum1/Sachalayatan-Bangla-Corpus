ক্যাকটাস  প্লাবন . . . 




১.
দু'চোখের উত্তাপে পুড়ি,
ছুঁতে চাই যত,
মৌনতা ভেঙ্গে হেসে ওঠো তুমি
জলপ্রপাতের মতো।
২.
অনেকটা পথ হেঁটে এসে দেখি
দাঁড়িয়ে আছি পথের শুরুতে,
একি বিভ্রম!
তরুছায়া খুঁজে বেড়ানো শূন্য মরুতে?
৩.
তোমাদের শহরে
পরাজিত স্বপ্নদের আজ নিষিদ্ধ বসতি,
একটি বুনোফুল
ফোটে যদি প্রাসাদ প্রাচীরে, বলো কি ক্ষতি?
৪.
ও মন, কেন্ তুমি পক্ষী হইবার চাও?
দিবানিশি কেন্ তুমি দু:খের গান গাও?
যাইবা বুঝি এই অবেলায় কাজলরেখার দেশে?
জবা ফুলটা পরায়ে দিও তাহার দীঘল কেশে।
৫.
কেন এই দূরে দূরে থাকা,
কপট ছলনা?
ভেসে ভেসে ডুবে যেতে চাও,
একি প্রেম? বলো-না।
৬.
মাতৃগর্ভের অন্ধকারের মতোই
নিকষ চারিদিক,
ফিরে এসো হে বেহুলা,
ডাকিছে  ক্লান্ত পথিক।
৭.
ছলনায় ডুবে ডুবে রই
নিশীথের কুহকে মজেছে মন,
জলতরী ভেসে যায় অমরাবতীর দেশে
কালীদহ জুড়ে আজ জল-জোৎস্নার প্লাবণ।
৮.
জলে নেমে নাকো বালিকা,
ভিজে যাবে শাড়ি ।
শহুরে ঈগলরা শিকারী ভালো,
তবে প্রেমে আনাড়ি।
৯.
প্রজাপতির ডানার সাতরং নিয়ে
তোমায় সাজাবো বলে যখনই হাত বাড়ায়,
তখনই দেখি- চেয়ে আছে অপলক
পাংশুটে ঘাস আর বিবর্ন আকাশ।
১০.
সেদিন স্পষ্টতঃ ভেঙ্গেছিলো জলের শরীর
জ্যোৎস্না ধোয়া রাতে,
মিশে গিয়েছিলো ফুল্লার মেঘ কালো চুল
সবুজ শ্যাওলার সাথে। 
_______________
অহেতুক কাব্য
_______________
আয়, দু'হাত ধরে হাঁটি,
তোর চুলেতে দুষ্টু হাওয়ার ভীষণ লুটোপুটি,
নদীর কূলে ঘাসের বুকে বিছাই শীতল পাটি। 
আয়, ফুলের গন্ধে মাতি,
খাতার ভাঁজে লুকিয়ে রাখা রঙিন প্রজাপতি,
আধাঁর রাতে আনবো ধরে জোনাক-জ্বলা বাতি। 
আয়, বৃষ্টি জলে ভিজি,
সেই কানামাছি দিনগুলি সব ভীষণ রকম পাজি,
তবু ছোট্টবেলায় ফিরতে এ মন এক পায়েতে রাজি। 
আয়, কুড়োই ধানের শীষ,
তোর চোখেরই আকাশ-নীলে ডুবছি অহর্নিশ,
 আরেকটি বার মোহন হাতের একটু পরশ দিস।
বি.দ্র: সব ক্যাকটাসগুলোই এফ.বি. তে স্ট্যাটাস হিসেবে লেখা । তাই আগে পইড়া থাকলে ক্ষমা কইরা দিয়েন। 


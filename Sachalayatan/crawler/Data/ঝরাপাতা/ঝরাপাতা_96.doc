ডুবে যায় সব



অপরাজিতা-
দিনমান বিবর্ণ রং ফেরী করে ধুলোয় মিলায়
বিষন্ন বিবশ সন্ধ্যায়।
ছাই হয়ে গেছে সব বুনো ঘাস,
বাতাসে বাতাসে জড়ানো শুধু বিগত সময়ের হাহাকার।
তবুও যে পাখি আর নীড়ে ফিরবে না বলে
আকাশে মেলেছে আহত ডানা,
বলো, কে তারে আজ করিবে মানা?
যে পথিক হারিয়েছে পথ রাগে-অনুরাগে,
জীবনের জলছবি মুছে গেছে
ধুসর অতীতে,
শৈবাল জমেছে যার স্মৃতির পরতে,
বলো, কে তারে শোনাবে আজ নতুন দিনের গান?
তার শীতল দু'চোখের জমাট নীলে
জাগে কালীদহ, ঢেউ উঠে প্রবল প্রবর,
ডুবে যায় বেহুলার ভাসান। 


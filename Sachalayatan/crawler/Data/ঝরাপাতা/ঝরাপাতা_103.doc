একজন কবির অপমৃত্যু



______
কবিতা একটি বিমূর্ত সাহিত্যকর্ম। এমেন অনেক অধরা বোধ আছে যা কবিতার একটি মাত্র লাইনের মধ্যে দিয়ে সহস্র বীণার ঝঙ্কার হয়ে বর্ণিল আলোকছটায় ছড়িয়ে পড়ে অন্তরের নিভৃতকোণে। সেই কবিতার জন্মদাতা অর্থাৎ যিনি কবি তাঁরও কিন্তু দায় অনেক। কবির দায় সমাজের কাছে, দেশের কাছে, সর্বোপরি অগনিত পাঠকের কাছে। তাই কবিকে হতে হয় সত্যানুসন্ধানী, এমনকি প্রয়োজনে প্রতিবাদীও। কিন্তু কবি যখন সত্য থেকে বিচ্যুত হন তখন কি তাঁর মৃত্যু ঘটে না। অবশ্যই ঘটে। তেমনটি ঘটেছে কবি আল মাহমুদের ক্ষেত্রে। 
আমি একসময় কবি আল মাহমুদের একনিষ্ঠ ভক্ত, পাঠক ছিলাম। 'পানকৌড়ির রক্ত' গল্পের মধ্যে দিয়ে তাঁর সাহিত্যকর্মের সাথে আমার পরিচয়। এরপর সম্মোহিতের মতো এক এক করে পড়ে গেছি কালের কলস, লোক-লোকান্তর, সোনালি কাবিন, মায়াবী পর্দা দুলে ওঠে এমন অনেক কবিতা সম্ভার। তাঁর কবিতায় বিদ্রোহী সত্ত্বা, ভিন্ন প্রকাশভঙ্গি, বর্ণনার সাবলীলতা মুগ্ধ করে সবসময়। এখনো স্মৃতিতে উজ্জ্বল সোনালি কাবিনের সেই অসাধারণ লাইনগুনি -
সোনার দিনার নেই, দেনমোহর চেয়ো না হরিনী,
যদি নাও, দিতে পারি কাবিনবিহীন হাত দু'টি,
আত্মবিক্রয়ের স্বর্ণ কোনকালে সঞ্চয় করিনি,
আহত বিক্ষত করে চারিদিকের চতুর ভ্রুকুটি;
....................................................
সেই আত্মবিক্রয়ে আপোষহীন কবি আল মাহমুদ একদিন হয়ে গেলেন চরম আস্তিক। তাতে আমার তাঁর প্রতি ভালোবাসার কোন ব্যতয় ঘটেনি। মানুষের মানসিকতার পরিবর্তন হতেই পারে। এতোদিন তিনি যেটা করে এসেছিলেন সেটা হয়তো সময়ের ব্যবধানে তাঁর কাছে ভুল বলে প্রতিভাত হয়েছে। কিন্তু যখন তাঁকে দেখলাম দেশদ্রোহী, রাজাকারদের সাথে একই মঞ্চে কলহাস্যরত তখনই আমার বুক ফেটে গেল। আমি সত্যানুসন্ধানী কবির ছায়াও খুঁজে পেলাম না কোথাও। অস্ত্র হাতে পাক-হানাদার আর তাদের দোসরদের বিরুদ্ধে জীবন-পণ যুদ্ধ করা কবি এখন  জামাতের রোল মডেল। এখন তাঁর বক্তব্য আর সাঈদীর ওয়াজের মধ্যে বিষয়গত কোন পার্থক্য নেই শুধু প্রকাশভঙ্গির ভিন্নতা ছাড়া। আরো অবাক লাগলো টিভিতে তাঁর এক সাক্ষাতকার দেখে। তিনি জিয়াউর রহমানকে স্বাধীনতার ঘোষক বলে অনেক ভুরি ভুরি বিশেষণের আদিখ্যেতায় ভাসিয়ে দিলেন, এমনকি জিয়াউর রহমান যে সম্পূর্ণ অবৈধভাবে তের জন আর্মি অফিসারকে আত্মপক্ষ সমর্থনের সামান্যতম সুযোগ না দিয়ে নির্লজ্জভাবে ফাঁসি দিয়েছিলেন সেটাকেও এক বাক্যে জায়েজ করে দিলেন এই বলে, 'জিয়াউর রহমান সাহেব কোন ভুল করেননি, সেসময় এর বিকল্প ছিলো না।' একজন কবির এমন নির্লজ্জ তৈলমর্দন আমাকে চরম বিস্মিত করেছিল। হায়রে আমার এক সময়কার চরম সাহসী, লোকধর্ম আর ভেদাভেদ ঘুচে দেয়ার দৃঢ় প্রত্যয়ী চিরচেনা কবিও কেমন অচেনা হয়ে গেলো। 
সেই ঘটনার পরেই আমার পাঠক মনে মৃত্যু ঘটছে শৈশব থেকে মুগ্ধ বিস্ময়ে লালন করা কবির যার নাম আল মাহমুদ, তেমন কি আরো অনেকের নয়? 
__________________________________
সম্পূর্ণ ব্যক্তিগত অনুভূতির প্রকাশ। 
 

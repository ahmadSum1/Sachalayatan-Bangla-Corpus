দেবদূতের নগর ভ্রমণ - ১



একদিন গভীর রাত্রিতে স্বর্গ হইতে এক দেবদূত আমাদের এই "ধনধান্যে পুষ্পে ভরা " বসুন্ধরার 'সকল দেশের রাণী' বাংলাদেশের দুর্দশা অবলোকন করিবার নিমিত্তে বন্দর নগরীর বুকে অবতরণ করিলেন । কিন্তু বিধি বাম ! দেবদূত যেই স্থানে ল্যান্ড করিলেন সেই স্থান ছিলো বস্তুত ঢাকনাবিহীন ম্যানহোল ! সীসাময় বিষাক্ত বাতাস হইতে রক্ষা পাইতে মুখে মাস্ক পড়িয়াছিলেন বলিয়া অন্ধকারে তাহার দৃষ্টিভ্রম ঘটিয়াছিলো। তাই আর শেষ রক্ষা হইলো না। দেবদূত ম্যানহোলের ভিতর ভাসিতে ভাসিতে অবশেষে কর্ণফুলির জেটিতে আসিয়া পড়িলেন । দেবদূত এক মাছের ট্রলারে উঠিবার চেষ্টা করিলেন । জেলেরা মুখোশ পরা দেবদূতকে চোর মনে করিয়া আচ্ছামতো উত্তম-মধ্যম দিয়া ছাড়িয়া দিল । দেবদূত ছিন্নবস্ত্র রক্তাক্ত শরীর লইয়া রাস্তায় আসিয়া দাড়াঁইলেন । তখন দেখা দিলো নতুন বিপত্তি । কোথা হইতে চকিতে দুই মহিলা আসিয়া তাহার দুই হাত ধরিয়া টানিতে লাগিল । তাহাদের টানাটানিতে দেবদূতের প্রাণ ওষ্ঠাগত হইবার জোগাড় হইলো । ইতিমধ্যে সৌভাগ্যক্রমে কোথা হইতে এক পুলিশ ভ্যানের আগমন ঘটিল । মহিলাদ্বয় তড়িত দেবদূতকে ধাক্কা মারিয়া অশ্লীল গালি পাড়িতে পাড়িতে মুহুর্তের মধ্যে উধাও হইয়া গেল । দেবদূত টলিতে টলিতে মুখ থুবড়ে মাটিতে পড়িয়া গেলেন । এক পুলিশ কাছে আসিয়া দেবদূতকে মাতাল মনে করিয়া পাছায় কষিয়া এক লাথি ঝাড়িল । অতপর তাহাকে চ্যাংদোলা করিয়া হিন্দী ছবির স্টাইলে পিক আপ ভ্যানের ভিতর ছুড়িয়া ফেলিল । দেবদূতের সমস্ত হাড়গোড় মড়মড় করিয়া উঠিল । 
আরো অনেক লাথি-গুঁতা, কিল-চাপপর মারিবার পর তাঁহাকে থানার ওসির সামনে হাজির করা হইলো । ওসি কিয়তক্ষণ নিরীক্ষণ করিয়া জিজ্ঞাসা করিলেন-
ঠিক করিয়া বল, তুই চোর না মাতাল?
দেবদূত কহিলেন, আমি দেবদূত ।
ওসি বিচক্ষণ হাসি দিয়া কহিলেন, আই সি! ব্যাটা তাহলে গুপ্তচর ! কার ? বুশ না লাদেনের ?
দেবদূত বোকার মতো কহিলেন, আমি কৃষ্ণের দূত ।
কৃষ্ণ ! মানে- লাল কৃষ্ণ আদভানি ? তা কার কাছে পাঠাইয়াছেন, আওয়ামী লীগ নাকি বি.এন.পি-র কাছে?
তিনি আমাকে সাধারণ মানুষের কাছে পাঠাইয়াছেন ।
মাই গুডনেস ! পাবলিক ডিলিংস ! ভেরি ডেঞ্জারাস ! এই সেন্ট্রি, ব্যাটাকে 14 নাম্বার সেলে ঢুকিয়ে দড়ি দিয়ে বাঁধ । আমি স্বরাষ্ট্র মন্ত্রণালয়ে ফোন লাগাই । 
দেবদূতকে দড়ি দিয়া শক্ত করিয়া চৌকির সহিত বাঁধা হইলো । আপাদমস্তক দড়িবেষ্টিত হইয়া দেবদূত উদাস নেত্রে এমনভাবে ছাদের দিকে তাকাইয়া রহিলেন, যেন এখনি ছাদ ভেদ করিয়া স্বয়ং কৃষ্ণ দেথা দিবেন । কিন্তু দেবদূত তো আর দ্রৌপদী নহেন যে "কৃষ্ণ ডাকিবামাত্র হাজির হইতে বাধ্য থাকিবেন "। অধিকন্তু কৃষ্ণ তথন বৈকুনঠে প্রেমলীলায় মত্ত । তাই দেবদূত কৃষ্ণের দেখা পাইলেন না । ইত্যেবসরে ওসি সাহেব এক মস্ত বড় তেল চকচকে ডান্ডা লইয়া প্রবেশ করিলেন । সেই ডান্ডা দর্শনে দেবদূত জ্ঞান হারাইলেন, ওসির সাগরেদের হাতে কি ছিলো তা আর দেথিবার অবকাশ পাইলেন না ।
** লেখাটি প্রথম প্রকাশিত হয়েছিলো কলেজ পুর্নমিলনীর ম্যাগাজিনে। অতপর সামহয়্যারে। এখন প্রিয় ব্লগ সচলায়তনে আপনাদের মতামতের প্রতীক্ষায়।


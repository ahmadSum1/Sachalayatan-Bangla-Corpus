বিশুদ্ধ উচ্চারণ



ব্যাটন দেখিয়ো না, ওতে লাভ নেই।
তুমি আমার কন্ঠনালী ছিড়েঁ নিতে পারো
কিন্তু আমার হৃদয় হতে উৎসারিত বিশুদ্ধ উচ্চারণ
রোধ করতে পারবে না কিছুতেই, কোন অবরোধ,
কোন প্রতিবন্ধকতাই সেই উচ্চারণ স্তিমিত করতে পারবে না-
বিশ্বাস না হয়, তবে বন্ধ কপাটগুলো খুলে দেখ একবার,
মনে করে দেখো- সেই কিশোর ক্ষুদিরামের কথা,
ফাঁসির দড়ি গলায় পরা সেই হাস্যোজ্জ্বল অকুতোভয় মুখ,
কোন মৃত্যুভয়ই রুখতে পারেনি যার সত্যের পথচলা।
তুমি আমাকে ছুড়ে দিতে পারো কোন অন্ধকার প্রকোষ্ঠে,
এরকম হাজারোবার আমার পূর্বপুরুষদের ছুড়ে দিয়েছিলো
তখনকার জমিদারেরা, একই সনাতনী কায়দায় আমার পিতাকেও
বন্দী করে রেখোছিলো বার বার আইয়ুব-ইয়াহিয়ারা।
তাতে কি লাভ হয়েছে?
হাজার বার জন্ম নিয়েছে নতুন নতুন নুর হোসেন,
তারা তোমার কামান-বন্ধুক-বুট-গোলা-বারুদ আর
টিয়ার গ্যাস উপেক্ষা করে এগিয়ে গেছে,
স্লোগানে স্লোগানে মুখর করেছে দশ দিগন্ত।
গুলিতে গুলিতে ঝাঁঝরা হয়েছে বুক,
তবু কন্ঠ তাদের স্তিমিত হয়নি আজো।
দেখো-
সময়ের বর্ণহীন পৃষ্ঠায় আজ তুমিই নিক্ষেপিত হয়েছ আস্তাকুড়ে,
অথচ, বাংলার নদী-মাঠ-ঘাস, ভোরের শিশির টলমল জল,
ভোরের বাতাস আজো ডেকে যায়- নুর হোসেন, নুর হোসেন।
তাই বলছি, তুমি আমাকে স্তব্ধ করে দিতে পারো চিরতরে,
আমার হাড়-গোড় ভেঙ্গে পিস পিস করে খাওয়াতে পারো ওই
বিদেশী কুত্তাগুলোকে, জিভ টেনে ছিড়ে ফেলতে পারো
নির্মম সত্য বলার অপরাধে আদিম আক্রোশে।
কিন্তু আমার হৃদয় উৎসারিত বিশুদ্ধ উচ্চারণ,
শাশ্বত সত্য শব্দগুলি, সেই অগ্রন্থিত শব্দেরা,
তারা ঠিক চৌকাঠ পেরিয়ে, ব্যারিকেড পেরিয়ে,
তোমার সাঁজোয়া বহরকে উপেক্ষা করে ঢুকে যাবে
প্রতিটা অলিতে-গলিতে, প্রতিটা মেঠো পথের বাঁকে,
একদিন তারা সহস্র শব্দের ঝংকার হয়ে
যখন কাঁপিয়ে তুলবে ছাপ্পান্ন হাজার বর্গমাইল,
মহারাজ, সেদিন তোমার কানে তুলো গুঁজে দেয়ার
জন্য কেউ পাশে থাকবে তো !! 


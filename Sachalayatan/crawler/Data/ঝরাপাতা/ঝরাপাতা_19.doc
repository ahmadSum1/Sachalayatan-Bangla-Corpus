অগ্রন্থিত শব্দদের কথা . . . .



অগ্রন্থিত শব্দেরা মিছিল করে-
ধূলি-ধূসর রাজপথে, অলিতে গলিতে।
দিনশেষে ঘরে ফেরা ঘর্মাক্ত মানুষের মুখে মুখে
ফেরী হয় তারা, মাঝে মাঝে কুঁড়ে ঘরের স্যাঁতস্যাঁতে আঙ্গিনা ছেড়ে
আদিম আক্রোশে মাথা ঠুকে দুর্গম প্রাসাদের প্রাচীরে প্রাচীরে।
শব্দগুলি শানিত ফলার মতো ঝলসে ওঠে দুপুরের তপ্ত রোদে,
রক্তবীজের ঝাড়ের মতো তারা পালে পালে উঠে আসে
মহাকালের অতল গহ্বর থেকে, অজানা ইতিহাসের কলঙ্কিত অধ্যায়
বুকে চেপে ধরে। হাজার ভ্রূকূটিতেও তারা থমকে দাঁড়ায় না,
সব কাঁটাতার আর ব্যারিকেড ডিঙ্গিয়ে, গোলা আর বারুদের মহড়াকে
অগ্রাহ্য করে তারা ঠিক একদিন-
ঠাঁই নেয় ইতিহাস জঠরে। 
×× বুঝতে পারছি না এইটাকে কবিতা বলা যায় কিনা !!    


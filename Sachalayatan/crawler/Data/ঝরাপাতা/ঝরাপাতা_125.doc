কবিতাগুচ্ছ -   প্রিয় হাসান মোরশেদের জন্য



১.
জুয়ারি শরীর জানে না আপোষ
______________________
ছলে-বলে-কৌশলে
হৃদ্যতার শেষ সীমায় পৌঁছুলে
সব নারীই অবগুণ্ঠন খোলে।
সাত্ত্বিক পূজারী পান করে দেহরস,
মাতাল দরিয়ায় জল ভাঙে নিরলস-
জানি ঠিক, উজানেই ডুবে সদা প্রেমের কলস। 
২.
বিহঙ্গ
____________________________
বিহঙ্গ-
ওরে বিহঙ্গ মোর।
হাজার ঝড়ের আর্তনাদ ক্ষয়িষ্ণু ডানায় তোর।
পালকে লেগে আছে ধূলি-ভস্ম,বিলুপ্ত সভ্যতার ঘোর।
ওরে বিহঙ্গ, বিহঙ্গ মোর।
কতো আকাশে মেলেছিস তুই, ওই ধূসর ডানা!
কতো রোদ-মেঘ মাখামাখি পালকে চেনা-অচেনা!
কতো চন্দ্রভুক অমাবস্যা জেগেছিলি একা মৃত্যুর শিয়রে!
কতো মরুরাত্রি পেরিয়ে এসেছিস এই বিনিদ্র নগরে!
বিহঙ্গ-
ওরে বিহঙ্গ মোর।
একটি ধূসর পালক কি রেখে যাবি তোর?
যে পালকের ঘ্রাণে তোরই ডানা বেয়ে আসবে নতুন ভোর।
ওরে বিহঙ্গ, বিহঙ্গ মোর।
৩.  
স্বেচ্ছাচারী
_______________________________
ক্লান্তিহীন একাকী হেঁটে চলি জরতী সভ্যতার তেজপুঞ্জে।
সেখানে বোমা আর বারুদের গন্ধ,
সেখানে স্বেদাক্ত দীর্ঘশ্বাসের বয়ান,
নিদারুন পরিহাসে বুড়ো ভাম শান্তি খোঁজে স্বস্ত্যয়নে। 
অন্ধ মোহপাশ ছিন্ন করে তবুও বেড়ে ওঠে ব্রততি ভাবনারা।
মৃত ভ্রূণ চিৎকার করে চলে অজানা আক্রোশে-
প্রতিশোধ স্পৃহা দুর্বার, অবিচল, স্বেচ্ছাচারী,
এবার নিশ্চিত সময় হয়েছে কফিনে শেষ পেরেক ঠোকার। 
** পুরনো তিনটি কবিতা পোস্ট করলাম হাসান মোরশেদের আগ্রহে। 


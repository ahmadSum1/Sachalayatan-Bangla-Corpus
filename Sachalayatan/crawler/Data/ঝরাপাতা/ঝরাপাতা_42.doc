যে গান গাওয়া হয়নি



মন যমুনার মাঝিরে তুই মনের কারিগর,
নাও ছাইড়া দে, পাল তুইলা দে, হবো দেশান্তর,
রে মাঝি, হবো দেশান্তর।
গহীন রাইতে নদীর জলে পড়ে চান্দের ছায়া,
সেই ছায়াতে খুইঁজা বেড়ায় বন্ধু তোরই মায়া।
তোর লাগিয়া মরবো ঘুরি সারা জনমভর,
নাও ছাইড়া দে, পাল তুইলা দে, হবো দেশান্তর,
রে মাঝি- হবো দেশান্তর।
উতল হাওয়া নদীর বুকে করে শুধু খেলা,
সেই হাওয়াতে ওড়াই আমি দু:খ সারাবেলা।
তোর লাগিয়া  বান্ধি আমি নিরিখে অন্তর,
নাও ছাইড়া দে, পাল তুইলা দে, হবো দেশান্তর,
রে মাঝি- হবো দেশান্তর।


রঙিন মায়াবী মোমের আলো ও সম্মোহনের পৃথিবী




প্রিয়তমা আমার। তোমার কোন ব্যাপারটা আমাকে সবচেয়ে আকৃষ্ট করে জানো? সেটা হলো তোমার কল্পনাশক্তি। এতো সুন্দর তোমার চিন্তাচেতনা যা আমাকে প্রতিনিয়ত মুগ্ধ করে। এই যেমন সেদিন তুমি হঠাৎ বলেছিলে, শোন, বিয়ের পর আমরা স্পেশাল দিনগুলো একটু অন্যভাবে পালন করবো। আমি জানতে চাইলাম, কি রকম? তুমি বললে, এই ধরো আমাদের বিবাহ বার্ষিকীর দিন। সেদিন আমরা সারা ঘরে কোন আলো জ্বালাবো না। আমাদের ঘর জুড়ে থাকবে লাল, নীল, সাদা, হলুদ হরেক রঙের মোমের আলো। সেই আলোতে আমাদের মন ও বর্ণিল হয়ে উঠবে। আমরা কোন কথা বলবো না। শুধু দুজন দুজনের দিকে মুগ্ধ হয়ে চেয়ে থাকবো আর অনুভব করবো পরষ্পরের মায়াবী দু'চোখের উষ্ণতা। আমি হেসে প্রশ্ন করলাম, যখন মোমের আলো নিভে যাবে তখন? তখন আমরা কি করবো? তখন তো আর আমি তোমায় দেখতে পারবো না। একটু ও অপ্রস্তুত না হয়ে তুমি লাজুক হেসে বললে, তখন....আমরা হয়ে যাবো আদিম নর-নারী। আমি তখন প্রিয় হেলাল হাফিজ থেকে আবৃত্তি করেছিলাম-
"থাকবো ব্যাকুল শর্তবিহীন নত,
পরষ্পরের বুকের কাছে মুগ্ধ অভিভূত।"
আজ সকালে পত্রিকায় চোখ বুলাতে বুলাতে এক জায়গায় এস থমকে গেলাম। খুব মনোযোগ দিয়ে পড়লাম। 'মোমবাতি তৈরিতে এখন মারাত্মক ক্ষতিকর স্টিয়ারিক এসিড ব্যবহার করা হচ্ছে। বিশেষজ্ঞরা সতর্ক করে দিয়েছেন, এ ধরনের মোমের আলোয় প্রতিদিন টানা 1 ঘন্টার বেশি কাজ করলে ক্যান্সারসহ মারাত্মক সব রোগে আক্রান্ত হওয়ার আশঙ্কা আছে........।' (সূত্র : প্রথম আলো, 29-6-2006 ইং)। হায় আমার দেশ! বিদ্যুতের জন্য কনসাটে মানুষ মরে। আমরা বিদ্যুত চাইনি। চেয়েছিলাম মোমের আলো, রঙিন আলো যে আলোয় আমাদের মনগুলো রঙিন হয়ে ওঠে। কিন্তু তাও আজ দুরাশায় পর্যবসিত। প্রিয়তমা আমার, তুমি যখন জানবে, তোমার স্বপ্নের মোমেবাতিগুলো আজ বিষাক্ততায় ভরা। শুধু সময়ের সাথে মোম পুড়ছে না পুড়ছে অনেকগুলি জীবন, অনেক আশা তখন তুমি কি খুব আহত হবে? না প্রিয়তমা, আমরা আহত হবো না। আমরা তো জন্ম থেকেই আমাদের স্বপ্নগুলোর করুন মৃত্যু দেখে অভ্যস্ত। তবে কেন আর কষ্ট পাবো? এসো আমরা আর মোমের আলো না জ্বেলে মনের আলোয় দেশটাকে আলোকিত করার প্রয়াসে মাঠে নামি। 


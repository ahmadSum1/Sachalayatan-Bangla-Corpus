আমাদের সাথে মিছিলে পথ হাঁটে  নুর হোসেন, শহীদ মিলন



আমি অপেক্ষায় আছি।
যীশুর মতো ক্রুশকাঠে বিদ্ধ হয়ে
অনন্ত প্রতীক্ষার প্রহর গুনছি।
অধীর আগ্রহে বসে আছি নষ্ট সময়ের করতলে
কবে রাষ্ট্রযন্ত্র আসবে কালো উর্দি পরে, 
সবার অলক্ষ্যে তুলে নিয়ে যাবে চোখে ঠুলী পরিয়ে!
হয়তো পত্রিকার এক ইঞ্চি কলামে ঠাঁই হবে
অজ্ঞাত পরিচয় লাশের মিছিলে,
হয়তো বা শিরোনামহীন খসে যাবো বক ফুলের মতো
পৃথিবীর পান্ডুলিপি থেকে চুপিসারে।
তবুও . . .
গনতন্ত্রের লক্ষ্মীপেঁচা ঠিক ডেকে যাবে
মানিক মিয়া এভিনিউয়ে, পল্টন ময়দানে।
আর যদি ফিরে আসি,  বেঁচে ফিরি লিমনের মতো দুর্দৈবের ফেরে
তবে রাজনীতি হবে
সুশীল সমাজে বিস্তর হৈ-চৈ হবে, টক শো হবে
কাটা হাত-পায়ের জানাজা হবে . . . .
তারপর নিয়ম মেনে সব ভুলে যা্ওয়া হবে
গনতন্ত্রের স্বার্থে বলিদান হবে।
আমরা গনতন্ত্রের মহান স্বেচ্ছাসেবক-
এই যে দ্বিধাহীন সঁপে দিলাম জীবন-যৌবন ।
আজো আমাদের সাথে মিছিলে পথ হাঁটে 
নুর হোসেন, শহীদ মিলন।
বিজ্ঞানের জন্য মানুষ মৃত্যেুাত্তর দেহদান করে
আমরা আপ্লুত হই, শ্রদ্ধায় আবনত হই। 
অথচ দ্যাখো, এ দেশে গনতন্ত্রের জন্য আমরা সবাই
জন্মোত্তর দেহটাই দান করে দিই... 
অথচ কেউ তা জানতেও পারে না !!!


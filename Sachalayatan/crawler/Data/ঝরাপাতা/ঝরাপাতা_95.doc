শোকার্ত কাক



একটি কাক-
আন্তর্জাতিক বাজারের দরপতন কিংবা মুদ্রস্ফীতি সম্পর্কে যার কোন ধারণা নেই, মাইনাস টু - প্লাস ওয়ানের রাজনৈতিক প্যাকেজ  নিয়েও নেই কোন মাথাব্যাথা,ঊষ্ণতার সমীকরণে কোন দেশ তলে গেলেও ব্যাহত হয় না যার ললিতকলা, সে এসেছে দূর দেশ থেকে আমাদের এই গিঞ্জি শহরে। ভালোবেসে বাসা বেঁধেছে ধুলি-ধূসর বৃক্ষশাখে, কোন এক দুরন্ত সঙ্গীর সহবাসে জন্ম দিয়েছে নতুন ভালোবাসার। 
তখন আমাদের রাজ্যে চলছে দারুন মন্দাভাব, কোথাও নেই কোন উচ্ছিষ্ট, যা আছে তাতে আমরাই করি দিনপাত। তারই মাঝে একদিন ব্যস্ত রাস্তায় এক পিস পাউরুটি পড়ে থাকতে দেখলে বেপোরোয়া হয়ে ওঠে সে, আর কেউ ভাগ বসানোর আগেই হস্তগত করতে চায় যে কোন মূল্যে, তার লোভাতুর চোখ ভিজে যায় সন্তানের মুখে হাসির কল্পচিত্র দেখে। 
কিন্তু শেষরক্ষা হয় না, পাউরুটিখানা মুখে নিয়ে যেই না উড়ে যাবে অমনি এক যন্ত্রদানব এসে তাকে পিষে ফেলে এক নিমিষে। তখনো তার ঠোঁটে আকড়ে থাকে সেই পাউরুটির খন্ড। চিড়ে-চ্যাপ্টা হয়ে কি যেন বলতে বলতে সে আকাশের নাকি ঈশ্বরের দিকে এক পা তুলে দিয়ে নিথর হয়ে যায়।  দূরদেশ থেকে আসা হতভাগা কাকের শেষ পরিণতি দেখে অদূরে দাড়িঁয়ে থাকা দুরন্ত কাক, আর্দ্র স্বরে সে শুধু একটানা কা-কা করে ডেকে যায়। তার সেই স্বর চাপা পড়ে অগণিত যন্ত্রদানবের কর্কশ ধাতব শব্দে। 


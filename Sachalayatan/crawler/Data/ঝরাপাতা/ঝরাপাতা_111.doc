ঝরাপাতার কিশোর ক্যাকটাস গুচ্ছ



ক্যাকটাস - ১
____________________
ভালোবাসার বসতবাড়ি
তোমার উঠোন জুড়ে,
পূর্ণিমা-চাঁদ উঠলো হেসে
মেঘের আকাশ ফুঁড়ে।
ক্যাকটাস - ২
____________________
অমন করে চেয়ো নাকো
উড়িয়ে হাওয়ায় চুল,
বিজন রাতে সঙ্গী হবে
ইচ্ছে করা ভুল। 
ক্যাকটাস - ৩
____________________
চোখের জলে যায় ভেসে যায়
বুকের গোপন কষ্ট,
তোমার হাতে হাত রেখে আজ
চাইছি হতে নষ্ট। 
ক্যাকটাস - ৪
____________________
অভিমানের আঁচলখানি
রাত্রিরেতে মলিন হবে,
ভালোবাসি জানবে ঠিকই
কাঁপন জাগা অসম্ভবে। 
ক্যাকটাস - ৫
____________________
আকাশ ছোঁব না আর কখনো,
ছোঁব তোমার অধর,
জঠর তোমার ভরিয়ে দেবো
দিয়ে রঙিন আদর।
দুহাত দিয়ে টানবো কাছে
জড়িয়ে যাবো চুলে,
ভেসে যাবো অচিন সুখে
ইচ্ছে করা ভুলে।
ক্যাকটাস - ৬
____________________ 
ইচ্ছেরা সব
প্রজাপতি,
মনের খোপে
ঘরবসতি।
রোদ দেখলে
পাগলপারা,
মেঘলা দিনে
ভীষণ খরা।
ইচ্ছেরা সব
দুষ্টু হাওয়া,
রাত-বিরোতে
আসা যাওয়া।
চাঁদ ডুবলে
নদীর জলে,
ইচ্ছেরা সব
পাখনা মেলে।
ক্যাকটাস - ৭
____________________
কোন রঙেতে মন রাঙাবি,
কোন সুখেতে ঘর?
আমি তো সেই সুখের বাসর,
আমায় আপন কর।
কোন আলোতে ভরবি দু'চোখ,
কোন শ্রাবণে ভিজবি?
আমি যে এক ভরা নদী
আয়না কাছে নাইবি। 
ক্যাকটাস - ৮
____________________
সাত সমুদ্র-
তের নদি,
পেরিয়ে তুই
আসবি যদি!
বাউলা বাতাস
সঙ্গী করে,
জল তিরতির
যমুনা-তীরে।
দুয়ার খুলে
রইবো বসে,
আসিস আমার
চাদেঁর দেশে।
হাত বাড়িয়ে
জ্যোৎস্না ছুঁবি?
দিঘীর জলের
পদ্ম হবি?
হতেই পারিস
তারার আলো,
একটু শুধু
বাসিস ভালো।
তখন আমি
তোকে ছোঁব,
রাখিস যদি-
পাশেই রবো।
ক্যাকটাস - ৯
____________________
আমার হারিয়ে যাওয়া মেঘগুলি সব
বৃষ্টি নিয়ে এলো,
নদীর বুকে বাণ ডেকেছে
ভীষণ হুলুস্থুলু।
হিজল বনে বাউলা বাতাস,
পাগলপারা বেগ
একলা পাখির করুন আঁখি,
হাওয়ায় ভাসে মেঘ।
ক্যাকটাস - ১০
____________________
বৃষ্টি যদি না এসে ওই
হঠাৎ থেমে যেত,
তোমার অঙ্গ শীতল ছোঁয়া
কেমন করে পেত?
তরুন জলে ধুয়ে গেলো
দেহের যত সাজ,
তাইতো বলি অবাক করা
বৃষ্টি নামুক আজ।


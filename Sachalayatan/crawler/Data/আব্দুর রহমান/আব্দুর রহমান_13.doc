মাপা ভালোবাসা



আবারো খানিকটা পেমে পড়েছি বলে মালুম হয়। খানিকটা পেম হলে অনেকটা বেঁচে থাকা যায়। হারাবার ভয় আর পাবার আশা, এই দুইয়ের এক আশ্চর্য জিলিপিই বোধকরি ভালোবাসা।যা বলছিলাম, খানিকটা পেম হলে খানিকটা পদ্য লেখা যায়। তাতে ছন্দ এই মেলে তো সেই মেলে না, তবু আবেগের নিখাদ ঝলকানি থাকে তার পরতে পরতে। পেমের এ নৈবেদ্য তাই সকল পচন্ড পেমিকের চরণে।
কতটুকুন বাসলে ভালো 
যায়না ভোলা আর তাকে?
কতটুকু্ন বাসলে ভালো 
ভুলে থাকাই ঠিক থাকে?
কতটুকুন বাসলে ভালো 
সবটুকু তার হয় জানা
কতটুকুন বাসলে ভালো
আসতে কাছে নেই মানা?
কতটুকুন বাসলে ভালো 
মনের সাদায় রঙ লাগে?
কতটুকুন বাসলে ভালো
দিলের কামান তোপ দাগে?
কতটুকুন বাসলে ভালো 
ভালোবাসা যায় শেখা?
কতটুকুন বাসলে ভালো
ছন্দে তারে যায় লেখা?
ঠিক ততোটাই বাসবো ভালো
একটুও নয় উনিশ-বিশ
বুঝিয়ে দেবো, আমাকে তুই 
অকারণেই ভুল বুঝিস।


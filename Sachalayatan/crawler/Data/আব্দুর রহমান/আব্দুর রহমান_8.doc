ওনেক ওনেক সোমোশশা



১
শৈশবে পড়া একটা গল্পের কথা মনে পড়ছে গত কয়েকদিন ধরে। গল্পের নাম ‘ফটোজ্যন্তপ্রপঞ্চ’। এক পাগলাটে বৈজ্ঞানিক একটি আশ্চর্্যথ আরক তৈরি করেন, যার দুয়েকফোঁটা যে কোনো ছবির উপর দিলে ছবিটি জ্যান্ত হয়ে ওঠে। চকলেটের বিজ্ঞাপনের ওপরে দু’ফোঁটা, এসে গেলো চকলেট ।ডিজাইনার ড্রেস, প্রসাধনী যা কিছু চাই, কেবল আরক ঢালার অপেক্ষা।
সব ভালোই চলছিলো, ঝামেলা শুরু হয়েছিলো ন্যাশনাল জিওগ্রাফিকে এসে, অসাবধানে আরকের বোতলটি উলটে হাতি, ঘোড়া, সিংহ, বাঘ সব জীবিত হয়ে ঘরের মাঝে তাণ্ডব শুরু করে। ঘরদোর ভেঙ্গেচুরে রাস্তায় নেমে এসে ঝামেলা করতে করতে রোদের উত্তাপে শুকিয়ে যায় আরক, ছবিগুলো আবার ছবি হয়ে যায়।
গল্পের লজিকে ম্যালা গাঁজাখুরি আছে, সে তো পৃথিবীর সব গল্পেই থাকে। আরেকটু বড় হবার পরে সিনে ম্যাগাজিন হাতে নিয়ে ভাবছিলাম ওই আরকখানা একবার পেলে হয়, হুঁ হুঁ বাবা।
২
প্রায় সব বাবারাই হয়তো ভাবেন, তাদের ছেলেরা কিছু একটা হবে, সারা পৃথিবী তাকে মনে রাখবে। আমার পিতাও বলেছিলেন, এই ছেলে যা করবে তাতেই বড় কিছু হবে, চোর হলে খুব বড় চোর হবে। 
বাপের মান রাখতে চুরি শুরু করলাম। মানুষের ঘরে না, নিজের ঘরেই। ঘর ভরা বই, যেগুলো পড়তে বলে, সেগুলো জোর করে পড়ি, আর যেগুলো পড়তে না করে, সেগুলো পড়ার জন্যে ফন্দিফিকির করি। এই করে করে, লুকিয়ে লুকিয়ে পড়ে ফেললাম, লেডি চ্যাটার্লিজ লাভার, খানিকটা হ্যারলড রবিন্স, সামান্য খুশবন্ত সিং আর অতি অল্প পরিমাণে তসলিমা নাসরিন। এর মাঝে দেখি একখানা বই এখনো ধরে দেখি নাই, ‘পৃথিবীর শ্রেষ্ঠ নিষিদ্ধ উপন্যাস’। কি কারণে উপন্যাস নিষিদ্ধ হয় সে আমি ভালোই জানি, এখন কেবল সুযোগের অপেক্ষা। বাসায় কেউ নেই, সাবধানে বইটা বের করলাম। ঠিকঠাক মনে রাখতে হবে, এই বইয়ের ডানে-বামে-উপরে অন্য বইগুলো কি অবস্থায় ছিলো, কেউ যাতে জানতে না পারে এই বই সরানোর কাহিনী। বাসার বাকিরা ফিরে আসার আগেই, যথাস্থানে বই রেখে দিতে হবে, সম্ভব হলে কিছু পরিমাণ ধূলো আর মাকড়সার জাল ছড়িয়ে। শারমিন লাকী যেমন সিদ্দিকা কবীর এর রান্না পরিবেশন করে সেইভাবে সাজাতে হবে।
দুরুদুরু বুক, মুখে লুল্পুরুষের হাসি। আমি পাইলাম ইহাকে পাইলাম। এই বই নিষিদ্ধ উপন্যাসের বই বটে, তবে রাজনৈতিক কারণে নিষিদ্ধ। ধূর্বাল!
৩
আমার ল্যাবের ফরাসী বালকটিকে মাঝেসাঝে টুকটাক বাংলা শেখাই। আমি যেটুকু শেখাই তা থেকে নিজেই আবার নতুন কিছু বানায়। ল্যাব এ বসে ঝিমাচ্ছিলাম, ও এসে বললো, you want bed? তারপরে জানতে চাইলো এর বাংলা কি হবে? বললাম, তুমি খাট চাও? আরও বললাম, কোনো কিছু want মানে চাওয়া, যেমন I want book, আমি বই চাই, I want to eat, আমি খেতে চাই।
আরেকদিন এসে জানতে চাইলো, so  many problems এর বাংলা কি হবে? “ অনেক অনেক সমস্যা”। দেখি খাতায় টুকে রাখলো আর বিড়বিড় করছে, ওনেক ওনেক সোমোশশা।
একদিন বিটলামি করতে মন চাইলো, বললাম, তুমি বউ চাও? জবাব দিলো, “ না, খাট নাই। ওনেক ওনেক সোমোশশা।”


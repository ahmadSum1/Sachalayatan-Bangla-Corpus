বিলম্ব




হিসাবে বলে দশ মাস দশ দিন। সাত আট মাসেও হয়ে যায়। আব্দুর রহমানের একটু বেশি লেগেছিল। গোনায় ভুল হতে পারে, কিন্তু খানিকটা বেশি সময় তার লেগেছিলো এ বিষয়ে খুব একটা সন্দেহ নেই। সেই থেকে শুরু।
ভালো কিছুর জন্যে দেরি করাটা দোষের না। তার তখন ক্লাস ফোরে পড়ার কথা, সাথের বাচ্চারা সেখানেই পড়ছে। ভালো করে পড়ার জন্যে তাকে ভালো একটা স্কুলে ক্লাস ওয়ানে ভর্তি করানো হোলো। সেখানে তার তেমন বেশি দেরি হয় নাই, ম্যাট্টিক, ইন্টার একবারেই পাশ করে ভার্সিটি তে এসে ঠেকলো।
দুইখানা জাতীয় নির্বাচন, ফুটবল-ক্রিকেট বিশ্বকাপ, নিজেদের মারামারি আর অন্যদের মারামারি, প্রাকৃতিক, অপ্রাকৃতিক এবং অতিপ্রাকৃতিক বিভিন্ন কারণে বছর সাতেক লেগে যায় পাশ করতে করতে। আব্দুর রহমান তখনো ভালো কিছুর আশা ছাড়ে নাই। 
ক্লাসে সে যাদের দিকে নজর রেখেছিলো তারা ততদিনে অন্য কারো। ভালো কিছুর জন্যে অপেক্ষা করতে আব্দুর রহমান অভ্যস্ত। সে ধীরে ধীরে টাকা জমায়, সোনার ভরি বাড়তে থাকে, ডিমের হালি বাড়তে থাকে সেই সাথে বাড়ে পাকাচুল, কপালের ভাঁজ। 
ভালো কিছু একটা হবে এই বিশ্বাস তার জীবনের শেষ দিন পর্যন্ত ছিলো। যেই রোগ তাতে এতোদিন টিকে থাকার কথা না, আব্দুর রহমান ছিলো। দেরীতে হলেও আব্দুর রহমান ভালো আছে, আমরাও এমনটাই বিশ্বাস করতে চাই।


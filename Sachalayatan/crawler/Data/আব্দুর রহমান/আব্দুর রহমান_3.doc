জীবনের সিলেবাস




বছরের শুরুতেই হাতে একটা সিলেবাস বই ধরিয়ে দেয়া হতো আমাদের ইশকুলে। কোন পরীক্ষায় কোন বইয়ের কতটুকু থাকবে, কোন অধ্যায় থেকে ক’খানা প্রশ্ন আসবে, অথবা ক’টা প্রশ্ন থেকে ক’টা লিখতে হবে তার সুলুক-সন্ধান। বছর শুরুর হইহই মিলিয়ে এলে মাস্টারমশাইরাও কেমন যেন মিইয়ে যেতেন। ক্লাসের শুরুতে নাম রোল নাম্বার ডেকে কিছু মিছু একটা কিছু লিখতে দিয়ে চেয়ারে বসে ঝিমোতেন। ঝিমোতে ঝিমোতে আমরাও হারিয়ে ফেলতাম সিলেবাসের সেই পাতলা বুকলেট। পরীক্ষার আগ দিয়ে খোঁজাখুঁজি শুরু হতো। 
সেদিন ভাবতে ভাবতে মনে হলো, জীবনেরও একটা সিলেবাস থাকার কথা। সেটা মোটা হতে পারে, পাতলাও হতে পারে। মানবন্টন কেমন হবে সেই সিলেবাসের পরীক্ষায়? পূর্ণমান ১০০ তে ১০০ কয়জন পাবে? সবাই কি পারবে সব প্রশ্নের উত্তর ঠিকঠাক লিখতে? সবার জন্যে প্রশ্নের সেট কি একটাই? বিষয় অনুযায়ী নাম্বার বন্টন যদি এরকম হয়, লেখাপড়া	-২০, আয়-রোজগার-২০, শরীর স্বাস্থ্য-২০,ঘর-সংসার-২০, সুখ-২০। সবমিলিয়ে  ১০০।
লেখাপড়ার ২০ নাম্বার এ যদি ধরি ইশকুলের জন্যে ৫, কলেজের জন্যে ৫, বিশ্ববিদ্যালয়ের জন্যে ৫। মোট হলো ১৫। বাকি ৫ কিসে দেবো ভাবতে গিয়ে মনে হলো প্রথাগত শিক্ষা খতম হয়ে যাবার পরেও আপনি যদি কেবল জানার আগ্রহে পড়াশোনা চালিয়ে যান তাহলে বাকি ৫ আপনার। এখন কেবল ইশকুল কলেজে গেলেই নিজেকে নাম্বার দেবেন নাকি কতটা শিখলেন, কতটা মানুষ করতে পারলো আপনার শিক্ষা আপনাকে সেটার ভিত্তিতে দেবেন, সেই দায় আপনার। 
আমাদের দেশে মানুষ পড়াশোনা শেখে চাকরি পাবার জন্যে। মানবসেবা, দেশসেবা, নিজের ভালোলাগা এসব ধুনফুনের ধোঁয়া সরে গেলে দেখা যাবে পেট চালানোর জন্যেই আসলে এত হুলুস্থুল। আয়রোজগার এর সাথে পড়াশোনার কোনো সরলরৈখিক যোগসূত্র নেই। বড় বড় ডিগ্রী নিয়েও আপনার তেমন রোজগার নাও হতে পারে। নিজের এবং পরিবার এর জন্যে ভাত-কাপড় এর ব্যবস্থা করতে পারলে ৫, ছেলেমেয়ের লেখাপড়ার খরচ জোগাতে পারলে আরও ৫, মাথাগোঁজার একটা পাকাপাকি বন্দোবস্ত করতে পারলে আরো ৫। শেয়ার বাজারে না বুঝে ধরা খেলে মাইনাস ৫। বাকি ৫ নিয়ে বেশি মাথা ঘামাবেন না, ব্লাড প্রেশার বেড়ে যেতে পারে। বুড়ো বয়সে যদি নিজের খরচ নিজে চালাতে পারেন তাহলে আপনি বিশে বিশ। এখন এই আয়-রোজগার সৎ ভাবে করবেন নাকি পাবলিকের মাথায় কাঁঠাল ভেঙ্গে করবেন সেই হিসাব অন্য সিলেবাসের অংশ।
শরীর স্বাস্থ্য এই প্রশ্নে কোনো ভাগ নাই। ইচ্ছা-অনিচ্ছায় হাজার রকমের রোগে কাবু না হয়ে যদি টুপ করে মরে যেতে পারেন তাইলেই বিশ। বেহিসাবি খানাদানার ফলে আপনার কোমরের মাপ যদি হয় ৪০+, আর একেবারেই হাঁটাচলা না করার জন্যে হাঁটু কটকট করে, নিজেরে নাম্বার কত কম দেবেন সেইটা আপনার বিবেচনা।
ঘর-সংসার ব্যাপারটা শরমের, তয় এইটার দরকার আছে। এখানে আবার নীতিমালাও টনটনে। নিজের পছন্দের মানুষরে বিয়া করলেও ৫ বাপ-মার পছন্দে করলেও ৫। সংসার টিকে গেলে আরও ৫। যত বেশিদিন টিকবে তত বেশি মার্কস। এখন ভালোবাসার কারণে সংসার টিকলো নাকি সামাজিক চাপে, এগুলান আলাপ করতে গেলে সিলেবাসের সাইজ এনসাইক্লোপেডিয়া ছাড়াবে তবু ধারা-উপধারা শেষ হবে না।
এইবার শেষ প্রশ্ন। অধিকাংশ মানুষই প্রথম চার প্রশ্নে এত সময় দেয়, পাঁচ নাম্বার পর্যন্ত আসার আগেই জীবনের ঘন্টা বেজে যায়। সব প্রশ্নে ফুল নাম্বার পেয়েও এইখানে আপনি ডাব্বা মারতেই পারেন। আবার পেটে ভাত নাই, মাথার উপরে ছাদ নাই, তারপরেও আপনি বেজায় সুখী হতেই পারেন। যে কারণে সুখী মানুষের দেশ হিসেবে বাংলাদেশ তালিকার উপরেই থাকে। 
কাল রাত থেকে এরকম একটা সিলেবাসের আইডিয়া মাথার মধ্যে পিনপিন করছিলো। ভাবছিলাম ব্যাপারটা একেবারেই ইউনিক। পরে খানিক নেট ঘেঁটে দেখলাম, এমআইটির ঘোঁচু শালারা এরকম একটা কোর্স চালু করেছে, ‘ Designing your life’ এই শিরোনামে। মোটামুটি পড়ার পরে যা বুঝলাম, এই কোর্সটি করলে আপনি জানতে পারবেন,

জীবনে আপনি এখন আসলে কোন পর্যায়ে আছেন
জীবনের পরবর্তী ধাপে আপনার অভীষ্ট লক্ষ্যে পৌঁছুতে আপনার কি করণীয়
আপনার জীবন দর্শন তৈরি করতে এবং
তদনুযায়ী আমল করতে। 

যাই হোক, মিলিয়ে দেখুন A+ পেলেন ক’জনে। পেলে আঙ্গুল উঁচিয়ে ‘V’ দেখান। নাহলে উপুত হয়ে শুয়ে থাকুন। এই সিলেবাস আমার স্বল্পবুদ্ধির সিলেবাস, আপনার সিলেবাস ভিন্ন হতেই পারে। সেটাই স্বাভাবিক। ইচ্ছেমত বদলে দিন। জীবন আপনার, সিলেবাসও আপনার। বাকিদের অনুমোদন নেবেন কি নেবেন না, সেই স্বাধীনতাও আপনার।



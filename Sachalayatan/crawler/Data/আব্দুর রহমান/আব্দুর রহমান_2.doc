ঘরের ছড়া



বিবাহিত জীবনে কোবতে প্রসব করা কঠিন কাজ। বিবাহিত পুরুষ মাত্রেই সেকথা জানেন। প্রেম আর বিয়ে এক নয়। কবিতায় প্রেমিকারা খানিক আহা উহু করতে পারেন, গিন্নিরা ঝামটা ছাড়া কিছু দেন না। অচলাবস্থা নিরসনের হেতু অন্দরমহলে প্রবেশ করা মাত্রই গিন্নি জলদগম্ভীর কণ্ঠে শুধালেন, কী চাও? যেটা গিন্নিকে শোনাতে পারি নি, আপনাদের শোনাতে এলুম।
আর কিছুতো চাইছি না গো
আরতো কিছুই চাইছি না,
ভালোবাসাই চাইছি কেবল
সেটাই শুধু পাইছি না।
তোমার উপর গোঁসা করে
ভাতটা শুধু খাইছি না,
অফিসেতো যেতেই হবে
ঘুরতে কোথাও যাইছি না।
উথাল পাথাল গরম লাগে
তবুও দেখো নাইছি না,
জীবন দেখো থমকে আছে,
নাও তবুও বাইছি না।
পেটের ভেতর গুটুর গুটুর 
মন খুলে তাও গাইছি না,
থাকো তুমি তোমার মতন
তোমার কাছে আইছি না।


অনেক টাকা হলে 



অনেক টাকা হলে কি কি করব সেই বিষয়ে আমার সবসময়েই অনেক চিন্তাভাবনা ছিলো। টানাটানির সংসার ছিলো। একখানা ডিম ভেজে, চার ভাগ করে তারপরে আলু দিয়ে ঝোল রান্না। অথবা ডিম সেদ্ধ করে সেটাকে আদ্ধেক করে আলু-ঝোল। যদি কোনোদিন একখানা ডিম পুরো পাওয়া যায় তবে বুঝতে হবে বিশেষ কিছু সেদিন।তখন বুঝতাম না, এখন কেনো যেনো মনে হয় পাতলা আলু-ঝোলের ব্যাপারটাই বেশ গরীবী, বড়লোকে নিশ্চিত ভুনা খায়। অনেক টাকা হলে অনেকগুলো ডিম খাব, এই চিন্তায় মশগুল ছিলাম অনেকদিন।
বড়লোকে কি খায় এই নিয়ে স্পষ্ট ধারণা ছিলো না। বিটিভির রাজা-বাদশা নিয়ে সিরিয়াল দেখে মনে হচ্ছিলো চিতকাইত হয়ে শুয়ে আঙ্গুর এর ছড়া থেকে খেতে হবে। এইযুগে যেহেতু রাজাগজা নাই, অনেক ভেবে বের করলাম হাসিনা-খালেদা এরাই বেশ বড়লোক। কি খায় এরা? প্রতি বেলায় দুই তিনটা ডিম? একটা পুরো মুরগী? কারো সাথে ভাগ না করে আস্ত ইলিশের ডিম? ডাবল ডিমের মোগলাই? সিকি নয় পুরো শিক কাবাব? 
শাহবাগে বইপত্রে একবার দেখলাম ছত্রিশখানা বইয়ের সেট। অনেকগুলো ক্লাসিক, চমৎকার বাঁধাই, সেই ১৯৯৮-৯৯ এর দিকে দাম চাইছিলো ছয় হাজার টাকা। পুরো সেট কিনতে হবে, আলাদা বিককিরি হবে না। মনে একটা আশা ছিলো, এতো দাম দিয়ে সেট কেউ হয়তো নেবে না, ওরা শেষমেষ আলাদা বিক্রি করবে। দু’দিন বাদে দেখি সেট হাওয়া। 
এখন টানাটানির প্রবাসী ছাত্রজীবনে নিজে রেঁধে খাই। শুরুতে রান্না বেশ উত্তেজনাকর ব্যাপার ছিলো। এখন আর রাঁধতে ভালো লাগে না। খেতে খেতে ভাবছিলাম, অনেক টাকা হলে প্রতি বেলা বাইরে খাবো।
অনেক টাকা আসলে কত টাকা? কত টাকা হলে সব ইচ্ছে পূরণ করা যায়? শৈশবে অনেক টাকা ছিলো দু’খানা আস্ত ডিম, কৈশোরে তা হয়ে গেলো চকচকে বই না পাবার দীর্ঘশ্বাস। জীবনের বাকি পথটুকু স্বপ্নের ডিমে তা দিতে দিতেই পেরোতে হবে বোধহয়।


হুমম!



আব্দুর রহমান
আমি এখন দেশের বাইরে।যখন দেশে ছিলাম, তখন রাত জেগে বালিকাদের সাথে চ্যাট করতাম। আমার মা-বাবা এতে মহাবিরক্ত হতেন। আমি তো সারারাতই প্রায় জেগে থাকতাম। আর ওনারা একটু পর পর এসে ধমকে যেতেন, প্রথমে মৃদু, পরে জোরেশোরে।
এখন একটু অন্যরকম ঘটনা ঘটছে, মা আগে নেট বা কম্পিউটার এর ব্যাপারে কিছুই জানতে চাইতেন না, এখন নিজে নিজেই পিসি অন করে, মেসেঞ্জার অবধি চলে আসতে পারেন। এসে আমার জন্যে অপেক্ষা করেন। আমরা মায়ে-ছেলেতে নিয়ম করে প্রতিদিন একই কথা বলে যাই। এখানকার সময় রাত ১১ টায় শুরু করি, শেষ বাসটা ছাড়ার ঠিক আগ দিয়ে আমি রওনা দিই।আর্থিক এবং অন্য কিছু ঝামেলার কারণে বাসায় আন্তর্জাল সংযোগ নেয়া যায়নি, তাই ল্যাব এর পিসিই ভরসা।রোজকার আলাপের নমুনা নিম্নে দেয়া হলো           
মাঃ বাজান আছো?মা অপেক্ষা করছি
আমিঃ আছি
মাঃ তোমার সব খবর ভালো?
আমিঃ হুমম
মাঃ তুমি সহ সবাই ভালো আছে?
আমিঃ হুমম
মাঃ ঘরে বাজার আছে?
আমিঃ হুমম
মাঃ আজ কি খেয়েছো?
আমিঃ পরোটা মুরগি কেক
মাঃ আলহামদুলিল্লাহ।তোমার কথা বলো
আমিঃ আমার আর কি কথা
মাঃ যা কথা আছে তাই বলো
আমিঃ কি আর কথা
মাঃ তুমি ওখানে বিশ্বকাপ দেখতে পারবে?
আমিঃ জানি না
মাঃ আচ্ছা।রান্না করতে গেলে সাবধানে থাইকো
আমিঃ হুমম
মাঃ তোমার কি খুব মন খারাপ?
আমিঃ নাহ।কেন?
মাঃ মনে হয় তোমার শরীর আর মন ভালো নেই
আমিঃ কেন?
মাঃ তুমি তো কিছু বলোনা
আমিঃ কি বলবো? নতুন কিছু তো ঘটেনা
মাঃ বুঝতে পারছি। থীসিস এর কাজ আগাইতেছে?
আমিঃ করতেছি, দোয়া কইরেন।
মাঃ অনেক ঝামেলা
আমিঃ কি অনেক ঝামেলা?
মাঃ থীসিস এর কাজের কথা বলছি
আমিঃ হুমম
মাঃ কারও হেল্প পাওয়া যায় না?
আমিঃ হেল্প তো করেই, না করলে কাজ করি কিভাবে?
মাঃ অস্থির হয়োনা, সবঠিক হয়ে যাবে। দোয়া করি।
আমিঃ হুমম
মাঃ দেখতে দেখতে এক সময় সব কিছু হয়ে যাবে
আমিঃ হুমম।আমার বয়স ও বাড়বে।
মাঃ আল্লাহ বাঁচিয়ে রাখলে বয়স তো বাড়বেই। আমি তো তাই বলি, জীবন আর কয় দিনের, এতো পড়াশোনার কি দরকার?
আমিঃ হুমম
মাঃ বুয়েট পাশ করেছ, এতেই অনেক হয়েছে
আমিঃ হুমম
মাঃ তোমার সময় হয়েছে যাওয়ার
আমিঃ এইতো
মাঃ ইনশাল্লাহ আবার কথা হবে
আমিঃ ইনশাল্লাহ
মাঃ প্রতিদিন এর এক কথা ,বাজান, সাবধানে যাইও, ভালো থাইকো
আমিঃ হুমম
মাঃ আমাদের জন্য দোয়া কইরো
আমিঃ হুমম
মাঃ সারাদিনই তোমার কথা মনে পড়ে আর দোয়া করি, আর তো কিছু করতে পারিনা
আমিঃ হুমম
মাঃ আল্লাহ হাফিয, ফি আমানিল্লাহ। যা-ই কর,সাবধানে কইরো।আল্লাহ ই তোমাকে দেখবে, সব সমস্যার সমধান করবে, এই দোয়া করি।
আমিঃ হুমম
মাঝে মাঝে ভাবি ,আমি যখন থাকবোনা, তখন যদি আমার মা বেঁচে থাকেন, কেউ যদি আমার হয়ে এই হুমম হুমম করে যায়, তাহলে অন্তত আরো কিছুদিন আমার মা জানবেন, তার বাজান ভালো আছে।


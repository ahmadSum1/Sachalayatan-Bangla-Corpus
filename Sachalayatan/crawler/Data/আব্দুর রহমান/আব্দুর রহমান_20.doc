বুড়ো হবার গল্প



আমি একটা স্কুল এ পড়তাম। তার বাড়িটা হলদে, মাঠটা সবুজ আর ছেলেদের পরনে সাদা জামা কাপড়। আমি ভাবতাম সাদা পেন্টুল আর সাদা শার্ট যারা পড়ে তারা সবাই আমার স্কুলের ছাত্র। আমাদের পাশেই ছিলো মেয়েদের স্কুল। আমরা ককখোনো ওইদিকে তাকাতাম না, ভালো ছেলেরা মেয়েদের দিকে তাকায় না, মানে সরাসরি তাকায় না। তারপরেও আমাদের অ্যাসেম্বলিতে স্যার বললেন, খবর পাওয়া গেছে, কিছু কিছু ছেলে ছুটির পরে গার্লস স্কুলের আশেপাশে ঘোরাঘুরি করে,ধরতে পারলে হাড্ডি বাইঙ্গা ফালামু। তারপরেও কেউ কেউ ঘুরতো, তাদের দেখতাম হেডুর রুমের সামনে নিলডাউন হয়ে আছে। 
এভাবে আমি বড় হয়ে গেলাম। কলেজে পড়ার সময় স্যার এর কাছে পড়তে যেতাম। আমার ব্যাচের আগে পরে তেনাদের ব্যাচ। সিঁড়ির দুপাশে আমরা দাঁড়িয়ে থাকতাম আর মাঝখানে দিয়ে ওনারা নেমে যেতেন। মনে হত যেন গার্ড অফ অনার দিচ্ছি। 
তারপরে বিশ্ববিদ্যালয়। সে এক মহা সমস্যা। কোনো মেয়ে সাধারণ কথাবার্তা বলতে এলেও আমার কেমন যেন লাগে। এই বুঝি প্রেম হয়ে গেলো। আমি নিমেষে পুরোটা ভেবে ফেলি। যা হবার তাও ভাবি, যা হবার নয় তা বেশি করে ভাবি। এর মাঝে জানাগেলো একজনের জন্মদিন, আমি তার চাইতে একদিনের বড়। বললাম, বড়দের মাণিগণ্যি করতে হয়। বললো, তাহলে ভাইয়া বলে ডাকবো। বললাম, হুমম। কিছুদিন পরে দেখি ক্লাসের সব মেয়েই ভাইয়া ডাকছে, কিন্তু আমিতো সবার ভাইয়া হতে চাইনি।
নাটকের মহড়া হচ্ছে। নায়িকার বাবা তখনো আসেনি। মানে নায়িকার বাবা যার হবার কথা সে টিউশনিতে গেছে। নায়িকা আমার দিকে এগিয়ে এলো।বললো, তুই বাপের রোল কর। তোর দাড়ি আছে, কোনো মেকাপ লাগবে না।
আমি প্রথম বারের মত পিতা হলাম।
তারপরে দেশ ছাড়লাম। বাড়ির পাশের এক দোকানে কেনাকাটা করতে গেছি। আমার সাথে আমার রুমমেট। আমাদের বয়স কাছাকাছি। রুমমেটের বায়ো হলে আমার তেয়ো এমন আরকি। দোকানদার আমাকে জিজ্ঞেস করলো, Is this your son? 


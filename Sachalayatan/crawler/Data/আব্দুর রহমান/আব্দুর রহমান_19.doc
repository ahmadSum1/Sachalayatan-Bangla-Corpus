অপ্রয়োজনীয়



কবি কীটস বলেছেন, “গাছে পাতা যেমন অনায়াসে গজায়, তোমার ভেতর থেকে কবিতা যদি সেভাবে না আসে ,তবে না আসাই ভালো।“ ওনার কথা মেনে নিলে আমার কিছু লেখাই উচিত নয়।তবে আমার অন্যতম প্রিয় লেখক শীর্ষেন্দু মুখোপাধ্যায় তার এক উপন্যাসে লিখেছেন, “প্রতিভা হচ্ছে আমাশয়ের বেগ এর মতো। ও কি আর চেপে রাখা যায়?” আমিও চেপে রাখতে পারি না, তাই লিখি। আবার আদতে কবি হবার যোগ্যতা নেই বলে, পায়ের ঘাম মাথায় তুলে ফেললেও দু-চার লাইনের বেশি বের হয় না। সেই অসমাপ্ত কিছু লেখাই এগুলো।
১
ফার্মগেটের মোড়ে রিকশায় এক বালিকাকে দেখে লেখা,
এক ঝলকে, এক পলকে
দেখা তোমার মুখ,
কাব্য লিখি তোমায় নিয়ে
ওতেই আমার সুখ।
২
বড় হতে গিয়ে, বুড়ো হয়ে গেছি
এমনটা আমি চাইনি,
কী মায়ায় গেলো এতোটা বছর
সে হিসেব আজ়ো পাইনি।
৩
তারার সাথে তারার কথা হয়,
তোমার সাথে আমার কেন নয়?
৪
ভালোবাসি এ কথাটি বলিও না আর,
কেন ভালোবাসো তাহা ভাবো একবার,
পাঁচজনে পারে যাহা, তুমি কি পারিবে তাহা?
বৃথা তবে প্রেমে কেন পড় বারবার?
৫
ওইখানে তোর দাদির কবর, এইখানে মোর লাভার,
তিরিশ বছরে চাগিয়ে উঠেছে, পুরনো প্রেম আবার।
৬
ড্রেনের গন্ধে ঘুম আসে না,একলা জেগে রই,
ঢাকাগো তোমার মেয়র সাহেব, খোকাবাবু কই?
৭
বাড়ির পাশের পদ্ম পুকুর
কালচে কালচে কালো,
শেষ বিকেলের তেজ ফুরোনো
আলসে আলসে আলো।


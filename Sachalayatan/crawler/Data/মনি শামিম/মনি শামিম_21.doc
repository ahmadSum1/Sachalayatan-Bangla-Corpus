ও কারাভাজ্জো! মাই কারাভাজ্জো!  




কারাভাজ্জো রোমে আসার ঠিক এক বছরের মাথায় আঁকেন তাঁর অবিস্মরণীয় "দি ফরচুন টেলার।" এটি রয়েছে রোমের পালাতিনে জাদুঘরে।  ১৫৯৪ সালের পুরো বছর জুরে মাত্র দুটি ছবি এঁকেছিলেন তিনি। আরেকটি হল অনবদ্য "দি কার্ড শার্পস।" 
১
পারমায় সেদিন শীতের বিশ্রী কুয়াশামাখা দিবস। রোদের দেখা নেই সকাল থেকেই। কাজ শেষে আমি, লুইসা আর জিওভান্নি  হেঁটে চলেছি শহরের শতাব্দী প্রাচীন রাস্তা ধরে এদিক সেদিক। দুয়োমো দেখা শেষ হবার পর যেই না এক প্রাচীন প্রাসাদের মাঝে নিজেদের খুঁজে পেলাম অমনি ধেয়ে এল ঝুম বৃষ্টি। বৃষ্টি ছেড়ে যাবার নাম গন্ধ নেই। প্রাসাদের ভেতর বিরাট আকারের চিত্র প্রদর্শনী চলছে। বাইরের পোস্টার দেখে মনে হল বেশ বড় মাপের শিল্পীর কাজ। পকেটে পয়সা নেই টিকেট কাটবার। ৮ ইউরো খরচ করে শিল্প প্রদর্শনী দেখার মতন রুচি তখনো হয়নি তৈয়ার। তবে কি মনে হল, লুইসাকে বললাম, চল ঢুকি। বৃষ্টি তো সহসাই থামবে না! ও রাজী হয়ে গেল। আর ভেতরে ঢুকতেই আমিও খুঁজে পেলাম এক অজানা জগত, বদলে গেল চিত্রশিল্প দেখার আমার চিরায়ত অনভ্যাস। যে শিল্পীর চিত্র প্রদর্শনী চলছে তাঁর নাম মিকেল এঞ্জেলো মেরিসি দি কারাভাজ্জো। কারাভাজ্জো নামক গ্রামে তাঁর জন্ম হয়েছে বিধায় নামের শেষে যুক্ত করা হয়েছে এটি। তবে কালক্রমে মিকেল এঞ্জেলো নয়, কারাভাজ্জো নামেই তিনি পরিচিত হয়েছেন, খ্যাতি পেয়েছেন আর সেইসাথে জুটেছে তীব্র বিদ্বেষ এবং দুর্নাম।
তাঁর জীবনকাহিনী গল্পকেও হার মানায়, ক্ষণজন্মা এই জিনিয়াসের বিচিত্র সৃষ্টিসম্ভার বিস্ময়ের জন্ম দেয়। এমন কোনও জিনিয়াস নিয়ে আলোচনা করা বোধহয় মুশকিল যিনি বাস্তব জীবনে একজন খলনায়ক, খুনি, জুয়ারি, মদ্যপ, এমন কোনও শিল্পী নিয়ে আলোচনা করা বোধহয় বিব্রতকর জীবদ্দশায় যার উপাধি জুটেছিল চিত্রকলার এ্যান্টিক্রাইস্ট হিসেবে। তাঁর সম্পর্কে নিশ্চিত করে কিছু জানা আরও কঠিন কারণ তিনি কোনও কিছুই লিখে যাননি এমনকি তখনকার জামানার অন্যান্য শিল্পীর মতন একটি চিঠিও তিনি কাউকে লেখেন নি। তারপরেও তিনি লিজেন্ড, তাঁর লিগেসি নিয়ে আলোচনার যে ঝড় উঠেছে বিংশ শতকের মাঝামাঝি থেকে, এমন কিছু আর কোনও শিল্পীর ভাগ্যে জুটেছে কিনা সন্দেহ। পুরো তিনশো বছর ধরে তাঁর হারিয়ে যাওয়া ভুলে যাওয়া সব চিত্রকর্ম নতুন নতুন রূপে যেন আবির্ভূত হয়েছে শিল্প অনুরাগীদের মাঝে। তাঁর গভীর ধর্মীয় চিত্রকর্ম যাকে অশ্লীল রূপে অভিহিত করা হয়েছিল তাঁর সময়কালে, কালক্রমে সেগুলিই উজ্জীবিত হয়ে উঠেছে শিল্পকলার ইতিহাসে প্রথম সার্থক আধুনিক চিত্রকর্ম হিসেবে। তাঁর যিশু, মেরি, বাক্কুজ, তাঁর ডেভিড, গোলিয়াথ সব রক্ত মাংসের মানুষ, তাঁদের পোশাক অপরিচ্ছন্ন, তাঁদের গায়ে মাটির দাগ, মনে হয় ক্ষেত থেকে, যুদ্ধ ক্ষেত্র থেকে কেবল তুলে আনা হয়েছে তাদের। তাঁদের সামনে পরিবেশিত ফলমূল ময়লা, অপুষ্ট। তাঁদের চোখে মুখে ছল চাতুরি, যৌন পিপাসা,  হাহাকার, বিরক্তি, ঘৃণা আর বিষণ্ণতা। তাঁর পরিবেশিত চরিত্রগুলি এতই জীবন্ত এতই বাস্তব যে মনে হয় তারা যেন কি বলছে, কি যেন ইঙ্গিত করছে আমাদের দিকে। আর এইসব রহস্য, এইসব বাস্তবতা নিয়েই কারাভাজ্জো।  
২
১৫৭৬ সালে মিকেল এঞ্জেলো মেরিসির জন্ম মধ্যবিত্ত এক ঘরে, উত্তরাধিকার সূত্রে পেয়েছিলেন শিল্পী হবার প্রেরণা। বাবা-মার অনেকগুলি সন্তান, অভাব ছিলনা আবার প্রাচুর্যের মাঝেও কাটেনি তাঁর শৈশব। হঠাৎ প্লেগের আক্রমণে একই দিনে বাবা আর দাদা মারা যান। সেই শোক কাটিয়ে উঠতে না উঠতেই মাও গত হন সাত বছর বাদে। ছোটবেলা থেকেই পেইন্টিং এর প্রতি ঝোঁক, এই পেশায় পয়সা কামানো যায় ভালই, এইসব বিবেচনা থেকে তাঁর আত্মীয় স্বজন আঁকিয়ে হবার প্রাথমিক পাঠ নেয়ার নিমিত্তে মাত্র তেরো বছরের মিকেলকে পাঠিয়ে দেন মিলান শহরে এক মোটামুটি পরিচিত চিত্রশিল্পী উস্তাদ সিমনে পেতেরজান এর কাছে যার গুরু নাকি ছিলেন স্বয়ং তিতিয়ান। একইসঙ্গে ফুট ফরমাস খেটে কাজ শেখা, চার বছরে কোর্সের সমাপ্তি। দরিদ্র গুরুর কাছে তালিম নিতে গিয়ে তাঁর দফা রফা হবার যোগাড়। তবে শিখলেন মনোযোগ দিয়ে। রপ্ত করলেন উত্তর ইউরোপের সাইন্টিফিক ন্যাচারালিজম। তখন উত্তর ইউরোপ জুরে কাউন্টার রিফর্মেশন চলছে। ধর্মীয় ছবি নয়,  প্রকৃতির ছবি আঁকা চলছে। মিকেলের গুরু প্রকৃতি থেকে শেখার কথা বলতেন, জোর দিতেন। জিনিয়াস  মিকেলের সেইসব শিখতে সময় লাগেনি বেশী। তবে রোমে একদিন না একদিন মিকেল কে আসতেই  হত। সব চিত্রশিল্পীর তীর্থ তো সেখানেই! নইলে কল্কে মিলবে কিভাবে? তাই তরুণ মিকেল রোমে চলে এলেন ১৫৯২ সালে।  
৩
সপ্তদশ শতকের সূচনাকালে রোম। পাপাল স্টেট তখন টালমাটাল। চারিদিকে গোলযোগের ঘনঘটা। খ্রিষ্টান ধর্মে রিফর্মেশনের নামে প্রোটস্ট্যান্টরা ধর্মের বারোটা বাজিয়ে দিচ্ছেন। তাই ধর্মে মানুষের মতি ফেরানোর জন্য ক্যাথলিক খ্রিস্টানেরা নতুন নতুন চার্চ নির্মাণে আর পুরনো চার্চ নবায়নে ব্যাস্ত। আর সেগুলি ভরবার জন্য তাঁদের দরকার প্রচুর চিত্রশিল্প। কিন্তু যুবক মিকেলের থাকবার ঠাঁই নেই, পরনের কাপড়ের নেই কোনও ছিরি। নিজে বাউন্ডুলে, বন্ধু বান্ধবরাও হতচ্ছারার দল। রোম তখন খুবই বিপজ্জনক। আইন শৃঙ্খলার অবস্থা পড়তির দিকে। এমতাবস্থায় দরিদ্র মিকেল আঁকান ফলের ছবি আর যুবকদের ছবি, যেসব ছবিতে উত্তর ইউরোপের সকল বৈশিষ্ট্য বিদ্যমান। কিন্তু তাঁর আঁকা ফলগুলো ময়লা, ক্ষেত্র বিশেষে বাসি এবং পচা। আর রাস্তা থেকে পথচারীদের মডেল করে এনে যাঁদের ছবি আঁকেন তাঁরা বয়েসে কম, টিন এজ বালক। তখন বালকরাই তাঁর সার্বক্ষণিক সঙ্গী, পথে পথে পড়ে থাকা মাতাল, বেশ্যা, জুয়ারি তাঁর বন্ধু, মদ্যপ হওয়াটা তাঁর স্বভাব। ভীষণ গরীব ছিলেন শুরুর কিছু দিন, খাবারের পর্যন্ত নিশ্চয়তা ছিলনা। রেনেসাঁসের শিল্পীদের কথায় কথায় তুলোধুনো করতেন, অশ্রদ্ধার চরম প্রকাশে কোথাও এতোটুকু ঘাটতি দেখান নি। আবার রোম তখন শিল্পীদের দ্বারা পরিপূর্ণ। এমন অবস্থায় কে দেবে এই অস্থির ভ্যাগাবন্ডকে তাঁর প্রার্থিত কাজ?
তবে রোমে তখন গুনির কদর ছিল। প্রতিভা বেশিদিন আঁধারে নিমজ্জিত রইতোনা। যতোই বোহেমিয়ান কিংবা উশৃঙ্খল হন না কেন, মিকেলের আঁকা ছবিতে রঙ এবং আলোর ব্যাবহার কেমন অন্যরকম। ভ্যালেন্টিন নামক একজন আর্ট ডিলারের চোখে পড়ে যান তিনি। কয়েকটি ছবি আঁকার পর কার্ডিনাল দেল মন্তে তাঁর ছবির গুন দেখে তাঁকে সরাসরি তাঁর স্টুডিওতে কাজের অফার দিয়ে বসেন। বিনিময়ে মিলবে কার্ডিনালের বাড়িতে একটি বিছানা, অজস্র সঙ্গীতের আসরে উপস্থিতি, লোভনীয় সব খাদ্য-খাবার আর মদ্যপ হবার অবারিত সুযোগ। এমন সুযোগ আর হাতছাড়া করলেন না তরুণ মিকেল। কার্ডিনালের বাড়িতে থাকা অবস্থায় আঁকলেন অবিস্মরণীয় কিছু ছবি। আঁকলেন  দি কার্ড শার্পস, আঁকলেন দি লুট প্লেয়ার, আঁকলেন অনবদ্য ফরচুন টেলার । এইসব ছবির সেটিং এ অনেক নতুনত্ব। শুধু ফিগারের ছবি, পোর্ট্রেট, আর কিছু নেই। নেই ঘরের কোনও ডিটেইলস, পোর্ট্রেটগুলিকে বসানো হয়নি অনাবিল প্রকৃতির মাঝে, ব্যাকগ্রাউন্ড মানে শুধু দেয়াল। আলো আসছে বাইরে থেকে। কিছু মুখের ওপর আলো এসে উজ্জ্বল হয়ে রয়েছে তো কিছু অংশ নিকষ কালো আঁধারে ডোবানো। এই কারাভাজ্জোর বৈশিষ্ট্য।     
৪।
কেবল একটু নাম যশ হওয়া শুরু করেছে মিকেলের, অমনি এসে গেল আরেক বিরাট সুযোগ। চার্চে পেইন্টিং করা। রোমে তখন নতুন চার্চ নির্মাণ হচ্ছে। এমনই এক চার্চে হাতেখড়ি হল তাঁর। তিনি মনপ্রান উজাড় করে আঁকলেন তাঁর প্রথম বারোক চিত্রকর্ম। তাঁর অঙ্কিত সন্ত ম্যাথিউর ছবি রোমে ব্যাপক ভাবে সমাদৃত হল। রাতারাতি তিনি খ্যাতি পেয়ে গেলেন। ছবি যা আঁকলেন তাও রোমবাসী আগে দেখেন নি কখনও। আলো আঁধারির এক অচেনা অদেখা জগতে গস্পেলের চরিত্র গুলি যেন মূর্ত করতে শুরু করলেন তিনি। 
'দি কলিং অফ সেন্ট ম্যাথিউস' এর ছবিটি জুরে কেমন নিকষ কালো আঁধার, যিশুর মুখে আলো নেই, আঁধারের ভেতর থেকেই আঙ্গুল তুলে নির্দেশ করছেন সন্ত মাথিউসকে। এমন ছবি আরও একটি আঁকলেন মিকেল। অদ্ভুত তাঁর ছবি, এমন সেই ছবিগুলির বৈভব, এমন আকর্ষণীয় সেইসব ফিগার যে জনপ্রিয়তা আর খ্যাতি পেতে সময় লাগেনি মিকেলের। কিন্তু যতই টেকাটুকা আসতে লাগলো ততই বেপরোয়া হতে থাকল তাঁর ব্যাক্তি জীবন। খ্যাতি, অর্থ, সম্মান আর জনপ্রিয়তার পারদ যত ঊর্ধ্বমুখী হতে লাগলো ব্যাক্তিজীবনের বিশৃঙ্খলা আর পতন যেন ততই অবশ্যম্ভাবী হয়ে দেখা দিতে লাগলো তাঁর জীবনে। 
খাবার টেবিলে বচসা, মদ্যপ হয়ে প্রতিবেশীর সাথে ঝগড়া বিবাদ, অযথা পথচারীদের হেনস্থা করার পরিমান বাড়তেই লাগলো। সেই সাথে জমা হতে শুরু করল পুলিস রেকর্ডও। তখন তাঁর পরনে সার্বক্ষণিক সৈনিকদের পোশাক, বেল্টে ড্যাগার আর সাইডে তরবারি ঝুলিয়ে ভয় দেখানো তাঁর স্বভাব হয়ে দাঁড়ালো। একদিন সত্যি সত্যি ছুড়ি বসিয়ে দেন এক পথচারীকে পেছন থেকে, বিনিময়ে জেল জরিমানা গুনতে হয় তাঁকে। জেলে গিয়ে ক্ষ্যাপা হতে থাকেন আরও। জেল থেকে বেরিয়ে যে ছবিগুলি আঁকেন তাতে আলোচনার চাইতে সমালোচনা বেশী হয়। যিশু আর মেরীকে আঁকেন রক্ত মাংসের মানুষ রূপে। মাতা মেরির দেহান্তরের ছবি আঁকান। অভিযোগ ওঠে মর্গ থেকে এক মৃত মহিলার শব তুলে এনে তাঁকে মডেল বানিয়ে মাতা মেরির ছবি এঁকেছেন মিকেল। এইসব সমালোচনা শরের মতন বিদ্ধ করে তাঁকে। এরকম সময়ে এক যুবকের সাথে ডুয়েল লড়তে গিয়ে তাঁকে মেরেই ফেলেন। এইবার আর রেহাই মেলেনা তাঁর। তাঁকে জীবিত অথবা মৃত ধরবার জন্য অর্থ পুরস্কারের ঘোষণা দেয় রোমের পুলিস। রাতের অন্ধকারে পালিয়ে যান মিকেল প্রথমে সিসিলি এবং পরে নেপলস এ। 
৫
নেপলসে বেশীদিন থাকেন নি মিকেল। তবে সেখানে তিনি একটু হলেও থিতু হয়েছিলেন, তাঁর তৎকালীন সময়ে আঁকা ছবিগুলি অপেক্ষাকৃত শান্ত, স্নিগ্ধ। আজন্ম বিদ্রোহী সত্তা এইসব ছবিতে যেন নমিত, ক্ষমাপ্রার্থি। খুনের যন্ত্রণায় বিদ্ধ এক সত্ত্বা যেন শান্তির কাছে সমর্পিত। কিন্তু সেখানে বেশীদিন মন টেকেনা তাঁর। খ্যাতির জন্য বুভুক্ষু মন ছুটে যায় মাল্টায়। মাল্টায় গিয়ে উনার সম্মান আর আতিথেয়তা বেড়ে যায় বহুগুণ। মাল্টায় মিকেলকে নাইটহুড প্রদান করা হয়। কিন্তু নাইটহুড পাবার পর আরেক স্থানীয় নাইটের সাথে গোলযোগ করে আবার জেলখানায় যান তিনি। এইবার কাকতালীয়ভাবে জেল থেকে পালিয়ে পুনরায় নেপলস আসেন। আর নেপলস থেকেই আবার রোম যাবার জোগাড় যন্ত্র করতে থাকেন। রোমে গিয়ে আত্মসমর্পণ করতে চেয়েছিলেন কি মিকেল কিংবা ক্ষমা প্রার্থনা? কিন্তু সাগরতীরে জ্বরাক্রান্ত (নাকি খুন??) হয়ে মাত্র সাঁইত্রিশ বছরে মারা যান এই মহান শিল্পী।    
৬
আত্ম-বিধ্বংসী, ক্ষ্যাপা, নিঃসঙ্গ, ঈর্ষা-পরায়ণ, মদ্যপ, জুয়ারি, খুনি এক শিল্পী, জীবিতকালে বহু মানুষের যন্ত্রণার কারণ হয়েছেন যিনি, খ্যাতির শীর্ষে থাকা অবস্থায় নিজের ভাইকেও যিনি পারেননি চিনতে, গোটা জীবনই পালিয়ে পালিয়ে কেটেছে যাঁর, কালক্রমে তিনিই হয়ে উঠেছেন বারোক চিত্রশিল্পের সবচাইতে সার্থক রূপকার হিসেবে। মৃত্যুর তিনশো বছরের ভেতর শিল্প সমালোচনায় যার টিকিরও সন্ধান পাওয়া যায়নি আজ শিল্প সমালোচকরা তাঁকে উপাধি দিয়েছেন আধুনিক চিত্রকর্মের জনক হিসেবে। সুন্দর নয়, আনন্দ উল্লাস নয়, তিনি এঁকেছেন ভয়, আতংক, চিৎকার, হতাশা, মৃত্যুর ছবি। ডেভিড এন্ড গোলিয়াথ ছবিতে তিনি ডেভিড নয় দানব গোলিয়াথের স্থলে নিজের চেহারাকে মূর্ত করেছেন। কেন এমন? কেন নিজেকে পিশাচ রূপে প্রতীয়মান করার প্রচেষ্টা? তবে কি নিজের ওপরেই আস্থা হারিয়ে ফেলেছিলেন তিনি? যদি তাই হয়, আত্মসমর্পণ করেন নি কেন কারও কাছে? কেন শুধু পালিয়ে বেরিয়েছেন জীবন ভর? রক্ত মেখেছেন, জেল খেটেছেন, রোমের রাস্তায় রাস্তায় মদ্যপ হয়ে খিস্তি খেউর করেছেন আবার বাধ্য ছেলের মত নিবিড় মনে নির্মাণ করেছেন এমন এক বিস্ময়কর কথামালা যার তুল্য কোনও কিছুর সন্ধান মেলেনি আজও। 
১৯৫১ সালে প্রথম তাঁর ৮১ টি চিত্র একত্রিত করে শিল্প প্রদর্শনীর আয়োজন করা হয়। তাঁর আগ পর্যন্ত শিল্প জগতে তিনি ছিলেন অপরিচিত ও অনাহুত এক অতিথি। শিল্প মাধ্যমে এখন তাঁর যে স্ট্যাটাস সিম্বল তাঁর বয়স মাত্র ষাট বছর।  মিকেলের অনেক কিছুই আজ মিথ। মাত্র আড়াই ঘণ্টায় তিনি এঁকেছেন বিরাট এক শিল্পকর্ম। রাস্তা থেকে ধরে এনে মডেলদের বানিয়ে দিয়েছেন যীশু এবং মেরি। ইউরোপে যখন নুড মহিলার ছবি আঁকার চল ছিল, তিনি এঁকেছেন শুধু বালকদের ছবি। তাঁর ছবির ফলমূল পুষ্ট, টসটসে নয়, বাসি পচা। তাঁর পৌরাণিক চরিত্রগুলি স্বর্গীয় নয়, রক্ত মাংসের মানুষ। তাঁর ছবিতে ফিগারগুলির মুখে চোখে যে আবেগ ফুটে রয়েছে তাঁর নতুন নতুন ব্যাখ্যা আজও দিয়ে চলেছেন সমালোচকরা। তিনি জন্ম দিয়েছেন কিয়ারোস্কুরো নামক একবারে আনকোরা নতুন এক  স্টাইলের যার মধ্য দিয়ে আলো আর অন্ধকারের ভেতর জন্ম নেয় শক্তিশালী কনট্রাস্ট, আলো আঁধার যেন ছবির অন্যান্য চরিত্রের মতই গুরুত্বপূর্ণ এক অনুষঙ্গ, তিনি চিত্রকর্মে ব্যাবহার করেছেন কামারা অবস্কুরা নামক কৌশলের যেটা আবার এই কিয়ারোস্কুরো স্টাইল সার্থক করার অন্যতম উপাদান। শিল্পের নতুন ভাষা খুঁজতে গিয়ে তিনি রহস্যময়তার সন্ধান করেছেন ঠিকই কিন্তু বাস্তবকে বাদ দিয়ে নয়। তাঁর অনুপ্রেরণায় জন্ম নিয়েছে কারাভাজ্জিস্তা নামক এক শিল্পী গোষ্ঠীর। শোনা যায় ফিগার আঁকার সময় তিনি কোনও প্রাথমিক স্কেচ করতেন না। ব্রাশের এক এক আঁচড়ে মূর্ত করেছেন একের পর এক সব মাস্টারপিস। তাঁর একেকটি চিত্রকর্ম যেন  আস্ত একেকটি থিয়েটার এর সেটিং। তাঁর ছবিতে আলোক প্রক্ষেপন দেখে মনে হয় থিয়েটারের কোনও নাটক দেখছি। এই বুঝি উন্মুক্ত হল নতুন কোনও ড্রামা! 
৭
পারমায় সেদিন যদি না ঢোকা হত প্রাসাদের ভেতর, আমার আর চেনা হতনা কারাভাজ্জোকে। জানা হতনা এমন বেপরোয়া শিল্পির অনুপম সব মাস্টারপিস সম্পর্কে। আমার চোখ যেন খুলে গেছে এক অপার বিস্ময়ে! শিল্পের কি এক অদ্ভুত শক্তি! রেনেসাঁস শিল্পীদের কাজে যে পারফেকশনিজম, যে উজ্জ্বল সব পোর্ট্রেট, কারাভাজ্জোয় এসে তাতে ভর করেছে বারোকের আঁধার। তাঁর চিত্রকর্মে মানুষের চোখে মুখে ভরসা নেই, নেই উল্লাস। আধুনিক জীবন কি এমনই নয়? মৃত্যু, হাহাকার, বেদনাই কি আমাদের নিত্য সঙ্গী নয়? কারাভাজ্জোর চিত্রকর্মের প্রধান যে গুন তা হল দর্শকের সাথে সরাসরি যোগাযোগ সৃষ্টি করার অসাধারণ ক্ষমতা। তার শিল্প রক্তাক্ত, বিষণ্ণ তবুও আলো অন্ধকারের এমন নিখুঁত যোগ আর তাঁর ভেতর থেকে উঠে আসা মানুষগুলির এমন উদাত্ত আহ্বান সেগুলিতে যে ছবিগুলি যেন নিজের দিকে টানে, দূরে ঠেলে দেয়না। তাঁর ফিগার গল্প বলে। যে গল্পে স্বর্গীয় শোভা নেই, আছে এই দীনহীন দুনিয়ার ভাষ্য। এইজন্যই কারাভাজ্জো অনন্য, বিশিষ্ট।  
তথ্য সুত্রঃ
১) দি পাওয়ার অফ আর্ট- প্রথম পর্ব, বিবিসি
২) কারাভাজ্জো, উইকিপিডিয়া
৩) কারাভাজ্জো বায়োগ্রাফি, স্টাইল এন্ড টেকনিক- আর্টবল ডট কম  
৪) কারাভাজ্জো, দি প্রিন্স অফ নাইট- বারগার ফাউন্ডেশন ডট কম
৫) সাক্ষাৎকারঃ পিটার রব
৬) সাম নোটস অন কারাভাজ্জো- প্যাট্রিক সুইফট


পঞ্চমের সত্তর, সত্তরের পঞ্চম-১ 




কিশোর কুমার, দেব আনন্দ, রাহুল দেব বর্মণ এবং অন্যরা। ছবির লিংকঃ http://images.search.conduit.com/ImagePreview/?q=rahul+dev+burman&ctid=CT2849853&SearchSource=15&FollowOn=true&PageSource=Results&SSPV=&CUI=UN04890437331050634&UP=UP_ID&UM=UM_ID&start=0&pos=0
"একটি খুব গুরুত্বপূর্ণ টিপস আমি আমার বাবার কাছ থেকে পেয়েছি, আর তা হল তাৎক্ষনিক সুর আহরণ। যখন তুমি পাখির কিচিরমিচির শোন আর মনে মনে সেটাই গুনগুন কর তখন জীবনের একটি বিশেষ দিক নিয়ে তোমার মনে ভাবনা জাগে- তাঁর মানে তোমার সামনে রয়েছে বিশেষ একটি অবস্থা যাকে সুরে রূপান্তরিত করা হচ্ছে। বাবাকে যখন প্রথম বলি যে মাঝে মাঝে স্বপ্নে আমি সুর শুনি, বাবা বললেন যে সাথে সাথে যেন ঘুম থেকে আমি উঠে পড়ি আর সেই সুরটিকে রেকর্ড করে ফেলি অথবা সেই সুরকে নোটেশনের আকারে লিপিবদ্ধ করি যেন পরের দিন সকালেই আমি তাকে ইম্প্রোভাইজ করতে পারি।" - রাহুল দেব বর্মণ
সত্তরের দশকের সূচনালগ্ন। ভারতীয় চলচ্চিত্রের সঙ্গীত এই দশকের আগ পর্যন্ত ছিল মূলত রাগনির্ভর। উর্দু লিরিক কে সঙ্গী করে, ভারতীয় রাগ রাগিণীকে প্রাধান্য দিয়ে সুর সংযোজিত হত। নৌশাদ, ও পি নাইয়ার,  সি রামচন্দ্র, শচিন দেব বর্মণ, সলিল চৌধুরী, শঙ্কর-জয়কিশন এবং মদন মোহন ছিলেন তখন সুরের জগতের রাজা মহারাজা। একেক জনের একেক রকম স্টাইল ছিল। পরীক্ষা নিরীক্ষাও একেকজন একেক ভাবে করেছেন। সঙ্গীতে তাঁরা কেউই বিপ্লব ঘটান নি। শাস্ত্রীয় সঙ্গীতকে ভিত্তি ধরে কখনো বিপুলা ভারতের বিভিন্ন এলাকার ফোক গান কিংবা কখনও পাশ্চাত্য ক্লাসিকাল সঙ্গীতের খানিক ফিউশন ঘটিয়েছেন। কারো ফোক সঙ্গীতে দখল ছিল আবার কারোর বা সলিল চৌধুরীর মতন পাশ্চাত্য ক্লাসিকাল সঙ্গীতে। তবে পাশ্চাত্য সঙ্গীতের জনপ্রিয় আধুনিক ধারাকে সেভাবে অনুসরণ করেন নি কেউ। ভারতের স্বাধীনতা প্রাপ্তির আগে পরে গজল গানের ব্যাপক জনপ্রিয়তা ছিল। উর্দু ছিল গানের লিরিক এবং চলচ্চিত্রের ভাষা। এই ট্রেন্ড ষাটের দশকের শেষ পর্যন্ত বলবৎ ছিল। ষাটের দশকে তরুণ তরুণীদের হৃদজগতের বদলে যাওয়া মানচিত্র ঠাই পায়নি ভারতীয় চলচ্চিত্রে তখন পর্যন্ত। 
তবে দিন বদলে যাচ্ছিলো, সময়ের হেরফেরে মানুষের রুচির পরিবর্তন হচ্ছিল। ষাটের দশকের শেষ থেকেই তরুণ তরুণীরা তখন সারা  বিশ্বে সমাজ পরিবর্তনের দাবী জানাচ্ছেন, হিপ্পি আন্দোলন দানা বেঁধে উঠছে, বিদ্যমান সমাজ ব্যাবস্থায় তিতি বিরক্ত হয়ে তাঁরা ছিন্ন বিচ্ছিন্ন হতে চাইছেন সমাজ থেকে। এদিকে ভিয়েতনাম যুদ্ধ এবং সমাজতন্ত্রের জয়জয়কার পুঁজিবাদের ভিত নাড়িয়ে দিতে শুরু করেছে। এইসব পরিবর্তন থেকে ভারতবর্ষের সুরের জগত আর বিচ্ছিন্ন থাকতে পারে কতদিন! কিন্তু নিজের নিজের সিংহাসনে অটল সুর সম্রাটরা নিজেদের পরিবর্তনে অনিচ্ছুক, অনাগত কালের ধ্বনি শোনার মতন কান ছিল না কারোর। সঙ্গীতে নতুন বিট, নতুন রিদম, নতুন বাদ্যযন্ত্রের ব্যাবহার এবং নতুন ধ্বনি যেখানে ছিল অবধারিত, তখন সঙ্গীতকে একটু ভিন্ন মোড়কে উপস্থাপন করার চেষ্টা, আরও আধুনিক ঢঙে পরিবেশন করার ইচ্ছা কারোর মধ্যেই সেভাবে দেখা যায়নি। তবে পরিবর্তন এল, আর তা এল যখন, ভারতীয় সঙ্গীতের ভিত সমূলে নাড়া দিয়ে গেল। আর এই পরিবর্তন এল পঞ্চমের হাত ধরে, চুপি চুপি কিন্তু অবধারিত ভাবে। 
সন ১৯৭০ হল ভারতীয় চলচ্চিত্র সঙ্গীতে পঞ্চমের পাকাপাকিভাবে বসার কাল। এর আগে ১৯৬৬ সালে তিসরি মাঞ্জিলের গানে ভিন্নধর্মী এবং আদ্যপান্ত আধুনিক সুর দিয়ে নিজের ক্ষমতার জানান দিলেও প্রবল পরাক্রমশালী পিতার রাজ্যে সাধারণ যুবরাজ হিসেবেই দিন কাটাচ্ছিলেন পঞ্চম। কাজ পাচ্ছিলেন না তেমন। কাজ না পেলেও হবে কি, তিনি তখনই একজন প্রশিক্ষিত সুরকার। পনেরো বছর বয়স থেকে যিনি পড়াশুনা গোল্লায় তুলে দিনের বেশীর ভাগ সময় কাটান একজন ফুল টাইম সহকারী সুরকার হিসেবে, একত্রিশ বছরে এসে তিনি যে একজন পরিপক্ক সুরকার হবেন, তাতে নিশ্চয়ই অবাক হবেন না কেউ। অনেকে পঞ্চমকে আখ্যায়িত করেন জিনিয়াস হিসেবে। হ্যাঁ, জিনিয়াস বটে তিনি কিন্তু এই জিনিয়াস আকাশ থেকে টুপ করে আসেনি। এর পেছনে দীর্ঘদিনের সাধনা এবং তপস্যার ইতিহাস রয়েছে যা আমাদের আজও অজানা। তাঁর কারণ হল তিনি তাঁর গান এবং সুর দিয়ে এমন আচ্ছন্ন করে রেখেছেন তাঁর ভক্ত বৃন্দদের যে তাঁর সেই কঠোর কঠিন দিনগুলি নিয়ে আলোকপাত করার মতন সময় ব্যয় করেননি কেউ। 
১৯৫৬ থেকে ১৯৭০, দীর্ঘ চোদ্দ বছর পঞ্চম একটানা শুধু শিখে গেছেন, বাজিয়েছেন প্রায় সব ধরণের বাদ্যযন্ত্র,কখনও সেতার, কখনও তবলা, আবার কখনও মাউথ অর্গান! আর সবচাইতে বেশী যে কাজটি করেছেন তা হল, তাঁর বাবাকে ফলো করা। শচীন কর্তার ফিউশন তিনি খুব মনোযোগ দিয়ে লক্ষ্য করেছিলেন নিশ্চয়ই। শচীন কর্তা তাঁকে বলেছিলেন যে সিনেমার সুর দিতে গেলে বিভিন্ন বাদ্যযন্ত্রের ওপর চাই টোটাল কমান্ড। এই শিক্ষাটি পঞ্চম বোধ হয় পই পই করে কাজে লাগিয়েছেন সারা জীবন। দীর্ঘ চোদ্দ বছর তিনি সাধনা করেছেন নতুন শব্দের, নতুন ধ্বনির। এবং সনাতন বাদ্যযন্ত্র দিয়ে যদি তাঁর কাঙ্ক্ষিত সঙ্গীতকে না পেয়েছেন, তবে পাশ্চাত্য বাদ্যযন্ত্রকে তিনি গভীরভাবে শুনেছেন। আর এই পাশ্চাত্য বাদ্যযন্ত্র মনোযোগ দিয়ে শুনতে গিয়েই তিনি পেয়েছেন এক নতুন পথের ইশারা। যেটি তাঁর আগে কেউ করার কথা ভাবেননি, অর্থাৎ দেশী এবং পাশ্চাত্য আধুনিক বাদ্যযন্ত্রের এক অভিনব মিশ্রণ এবং দেশী শাস্ত্রীয় সুরের মধ্যে তাঁকে এক অনুপম আকার দেয়া, সেটির চর্চা তিনি করে গেছেন নিরন্তর!  এর আগেই আমরা বলেছি, যে এই পনেরো বছরে নিজে সুর সংযোজন করার সুযোগ তিনি খুব বেশী পান নি, তবে এটিই হয়ত তাঁর জন্য শাপে বর হয়েছে। নতুন নতুন বাজনা, নতুন নতুন সুর, নতুন নতুন ধ্বনির খোঁজ এবং আরও আরও বেশী ফিউশন করবার আকাংখা তাঁকে একজন কালজয়ী সঙ্গীতকার হিসেবে পরবর্তীতে খুব অল্প সময়ের মধ্যে প্রতিষ্ঠিত করতে সহযোগিতা করেছে। এবং কঠিন এক অধ্যাবসায় শেষে আমরা যে পঞ্চমকে সত্তর দশকের শুরুতে পেলাম, তিনি হিন্দুস্তানি শাস্ত্রীয় সঙ্গীত, ফোক সঙ্গীত এবং পাশ্চাত্য সঙ্গীত চেটেপুটে খাওয়া এক সম্পূর্ণ আধুনিক সঙ্গীতকার আবার সেই সাথে একজন অনুপম কণ্ঠশিল্পীও। আমরা আরও দেখতে পেলাম যে মাত্র দুই বছরের মাথায় তিনি ভারতীয় চলচ্চিত্র সঙ্গীতের মোড় ঘুরিয়ে দিলেন এক হাতে! 
সুরকার হিসেবে পঞ্চমের দিন বদলের সূচনা হল ১৯৭০ সালে মুক্তিপ্রাপ্ত জনপ্রিয় 'কাটি পাতাং,'এবং এরপরে ১৯৭১ সালে মুক্তিপ্রাপ্ত 'ক্যারাভ্যান' এবং 'অমর প্রেম' চলচ্চিত্রের হাত ধরে। 'আরাধনা' চলচ্চিত্র নির্মাণের সময় শচীন কর্তা অসুস্থ হলে পঞ্চম বাকি কাজ সেরে ফেলেন। এটা সবচাইতে বেশী কাছে থেকে জানেন আরাধনা চলিচ্চত্রের পরিচালক শক্তি সামন্ত। শক্তি সামন্ত কি ঠিক এই কারণেই তাঁর কাটি পাতাং চলচ্চিত্রের সুর করার দায়িত্ব দিয়েছিলেন পঞ্চমকে? কাটি পাতাং-এ কিশোর কুমারের কণ্ঠে গীত তিনটি সোলো গান, পিয়ার দিওয়ানা হোতা হ্যায়, ইয়ে শাম মাস্তানি এবং ইয়ে যো মুহাব্বাত হ্যায় তাঁকে হিন্দি চলচ্চিত্রে প্রধান পুরুষ কণ্ঠশিল্পী হিসেবে প্রতিষ্ঠিত করতে অনেকখানি সহযোগিতা করে এবং মোহাম্মদ রফির গনগনে সূর্যকে একপ্রকার অস্তাচলেই পাঠিয়ে দেয়। এছাড়া লতার কণ্ঠে না কোই উমাং হ্যায় গানটিও ছিল চমৎকার। মজার ব্যাপার হল এই ১৯৭০ সালেই উত্তম কুমার এবং তনুজা অভিনীত 'রাজকুমারী' নামক একটি বাংলা চলচ্চিত্রে সুর দিয়েছিলেন পঞ্চম, যার দুটি গান তিনি ভিন্ন দুইটি চলচ্চিত্রে অন্তর্ভুক্ত করেছেন। কাটি পাতাং সিনেমায় গুন গুন গুন কুঞ্জে হয়ে গেল পিয়ার দিওয়ানা হোতা হ্যায়, আর এ কি হল হয়ে গেল ইয়ে কিয়া হুয়া যেটি অমর প্রেম চলচ্চিত্রে আমরা পাই। রাজকুমারি রিলিজ হবার একদিনের মধ্যেই গান সহ এই চলচ্চিত্রের ভরাডুবি হলেও কাটি পাতাং এবং অমর প্রেম সত্তরের দশকের শুরুর দিকে বলিউডের সবচাইতে ব্যবসা সফল চলচ্চিত্রের তালিকায় খোদাই হয়ে রইল! এভাবে বাংলা থেকে হিন্দি কিংবা হিন্দি থেকে বাংলা গানে রূপান্তরের কাজ আরও করেছেন পঞ্চম পরবর্তী সময়কালে। কাটি পাতাং এর ইয়ে শাম মাস্তানি গানটিও আকাশ কেন ডাকে গানটির হিন্দি সংস্করণ, তবে আমি এখনও জানিনা এই গানটি কোনও বাংলা চলচ্চিত্রে অন্তর্ভুক্ত হয়েছিল কিনা।  
কাটি পাতাং চলচ্চিত্রে আশার কণ্ঠে একটি ক্যাবারে গান ছিল, মেরা নাম হ্যায় শাবনাম, এই গানটিতে পঞ্চম এক অভাবনীয় কাজ করে ফেলেন। সুর ছাড়া গানের কথাগুলিকে চড়া বাদ্যযন্ত্রের মাঝে বসিয়ে দেন। এটাই কি ভারতে সঙ্গীত জগতে প্রথম সার্থক র‍্যাপ গান? প্রথম র‍্যাপ হোক কি না হোক, এই গানে আর একটি জিনিস লক্ষণীয় ছিল। এই গানের কথায় যৌনতা ছিলনা, ছিল রহস্যের ঘনঘটা, আর পঞ্চম সেই কথার সাথে ওয়েস্টার্ন যন্ত্রসঙ্গীতের চড়া প্রয়োগের মাধ্যমে এক অভিনব সঙ্গীতের আয়োজন করেছিলেন। আর এই আয়োজন যেন এক উন্মাতাল যৌনতাকে নির্দেশ করেছিল! শুধু যন্ত্রসঙ্গীতের প্রয়োগে যৌনতার এমন আহ্বান এর আগে আর কেউ করেন নি এমনকি পঞ্চমের পরেও এমনটি দেখা যায়নি। নব্বইয়ের দশকে ভারতীয় চলচ্চিত্রের গানে যে স্থুল যৌনতার ইঙ্গিত পাই তা মুলত এসেছিল লিরিকের মধ্য দিয়ে, আর পঞ্চম তার শৈল্পিক প্রকাশ ঘটিয়েছিলেন শুধু যন্ত্রসঙ্গীতের ব্যাবহারের মাধ্যমে, এ বড় কম অর্জন নয়! 
নাসির হুসেনের ব্যানারে নির্মিত তিসরি মাঞ্জিল-এর পর সত্তর দশকের গোড়াতেই নাসিরের প্রিয় নায়িকা আশা পারেখকে নিয়ে আরেকটি থ্রিলার নির্মিত হয়, 'ক্যারাভ্যান।' এই সঙ্গীতের দায়িত্ব দেয়া হয় যথারীতি পঞ্চমকেই। পঞ্চমও মন প্রাণ উজাড় করে এই মিউজিকাল চলচ্চিত্রে সুর দেন। ক্যারাভ্যানের সবগুলি গানই ছিল সিচুয়েশনাল। আর গানগুলিতে যেন জান ভরে দিয়েছিলেন পঞ্চম। মোট আট টি গান  ছিল এই সিনেমায়। আভ যো মিলে হ্যায় তো, কিতনা পিয়ারা ওয়াদা হ্যায়, দিলবার দিল সে পিয়ারে , দাইয়া রে ম্যায়, পিয়া তু আভ তো আজা, গোরিয়া কাহাঁ তেরা দেস রে, চাড়তি জাওয়ানি মেরি, হাম তো হ্যায় রাহি দিল কে। সেই সময় এই চলচ্চিত্রের প্রথম সাতটি গানই ব্যাপক জনপ্রিয় হয়। এর মাঝে পঞ্চমের জীবনে সবচাইতে উল্লেখযোগ্য গান হয়ে থেকেছে 'পিয়া তু আভ তো আজা,' যেখানে তিনি নিজেও কণ্ঠ দেয়ার সুযোগ পেয়েছেন, হিন্দি ক্যাবারে গানের ক্ষেত্রে এই গান একটি মাইল স্টোন হয়ে আছে আজও। এই গানটিতে আমরা যে আশাকে পাই, এমনটা এর আগে শুধু তিসরি মাঞ্জিলের আ আ আজা গানের দুটি অন্তরায় আমরা পেয়েছিলাম। তবে সেটি ছিল রফির সাথে একটি ডুয়েট। পিয়া তু আভ তো আজা গানে পঞ্চম যেন একেবারে স্বরূপে আবির্ভূত। চড়া পিচে আশা গাইছেন একদম খুল্লাম খুল্লা। কোনও রাখ ঢাক না রেখে সরাসরি জানাচ্ছেন যৌন আমন্ত্রণ! আর তাছাড়া গানের ধ্বনি নতুন, আশার কণ্ঠ নতুন, বাদ্যযন্ত্রের প্রয়োগ নতুন। এই হল রাহুল দেব বর্মণের আগমন ধ্বনি। এভাবেই  ক্যারাভ্যান হয়ে রইল পঞ্চমের গানের যাত্রার এক মাইলস্টোন।
অমর প্রেম চলচ্চিত্রে পঞ্চম মোট পাঁচটি গানে সুর দেন। আর তাঁর মধ্যে একটি  ছিল একেবারে আদ্যপান্ত শাস্ত্রীয় সঙ্গীত আর একটি কালজয়ী বেদনার গান। র‍্যায়না বিতি যায় এবং চিঙ্গারি কোই ভাড়কে। এটা অস্বীকার করার কোনই উপায় নেই যে দুটি গানেই কর্তার প্রভাব স্পষ্ট। কিন্তু সুর তো স্বতন্ত্র, আর কি সুরই না দিয়েছেন পঞ্চম! চিঙ্গারি কোই ভাড়কে হয়ে রইল কিশোর কুমারের  জীবনের অন্যতম সেরা গান আর র‍্যায়না হয়ে থাকল লতার কণ্ঠে এক ক্লাসিকাল জেম। আমার নিজের সীমিত বিচার বুদ্ধিতে 'চিঙ্গারি কোই ভাড়কে' ভারতীয় চলচ্চিত্রের গানের ইতিহাসে সর্বকালের সেরা গানগুলির একটি। শুধু সুর নয়, এই গানে আনন্দ বক্সী সাহেব  কথার যে বরমাল্য নিয়ে এসেছেন, এ যেন কথা নয় এক অমৃত বানী। কথা এবং সুরের এই অপূর্ব মেল বন্ধন এই গানকে নিয়ে গেছে এক অনন্য উচ্চতায়। এই গানে আছে কাব্যের সুধা, হাহাকারের তীব্রতা, বেদনার গুঞ্জন। কিশোর কুমার, আনন্দ বক্সী এবং পঞ্চম এই তিনজনই চিঙ্গারি কোই ভাড়কে দিয়ে শ্রোতাবৃন্দের মাথায় চড়ে বসলেন। অমর প্রেম অন্তত শ্রোতাদের এটুকু আশ্বস্ত করতে পেরেছিল যে কর্তার অসুস্থতা হেতু অনুপস্থিতি বোধ হয় আর সেভাবে টের পাওয়া যাবেনা! এসে গেছেন ছোটে নবাব! উপরের দুটো গান ছাড়াও এই চলচ্চিত্রে ছিল আরও তিনটি জনপ্রিয় গান। লতার কণ্ঠে বাড়া নাটঘাট হ্যারে এবং কিশোরের কণ্ঠে আরও দুটো অবিস্মরণীয় গান, ইয়ে কিয়া হুয়া (যে গানটির কথা আগেই উল্লেখ করেছি) এবং কুচ তো লোগ কাহেঙ্গে। দুঃখজনক হলেও সত্যি যে 'অমর প্রেম' মহাম্মদ রফিকে একপ্রকার নির্বাসনেই পাঠিয়ে দিল আর সেই সাথে কিশোর কুমারকে হিন্দি চলচ্চিত্রের সুরের আকাশে উজ্জলতম নক্ষত্রে পরিনত করল। 
তবে যে চলচ্চিত্রটি পঞ্চমকে ভারতীয় চলচ্চিত্র জগতে প্রতিষ্ঠিত করে ছাড়ে, তা হল ১৯৭১ সালে মুক্তিপ্রাপ্ত দেব আনন্দের নবকেতন ব্যানারে নির্মিত চলচ্চিত্র 'হারে রামা হারে কৃষ্ণা।' এই চলচ্চিত্রের কাহিনী ছিল হিপ্পি আন্দোলনকে ঘিরে, সেই সাথে দাম্পত্য জীবনের সংকট এবং ভাই ও বোনের সম্পর্ককেও গুরুত্ব দেয়া হয়েছিলো। যথারীতি চলচ্চিত্রের কাহিনী  দেব আনন্দের প্রিয় শচীন কর্তাকে শোনানো হল,কিন্তু কাহিনী খুব একটা মনে ধরলনা কর্তার, দেব কে বললেন পঞ্চমের কথা। দেব রাজী হলেন আর পঞ্চমও সুর দিলেন মনের মতন করে আর মুক্তির পর এই চলচ্চিত্রের জুটল বিপুল সাফল্য। তবে শুধু কাহিনীর অভিনবত্ব কিংবা হিপ্পি আন্দোলনকে কেন্দ্র করে চলচ্চিত্র নির্মাণ এই চলচ্চিত্রের সাফল্য নিয়ে আসেনি। এই সিনেমার সাফল্যের অন্যতম কারণ ছিল একটি গান। মাত্র একটি গান। আশার কণ্ঠে সেই যুগে প্রায় অবিশ্বাস্য একটি রক ঘরানার গান, দাম মারো দাম এই চলচ্চিত্রের অন্যান্য গান যেমন, কাঞ্চি রে কাঞ্চি রে এবং ফুলো কা তারোঁ কা চমৎকার কম্পোজিশন, কিন্তু দাম মারো দাম এর কাছে সেগুলি যেন উড়ে গেল এক ফুঁৎকারে। 
দাম মারো দাম ছিল সেই যুগে একটা ক্রেজ। তরুণ তরুণীদের প্রাণের গান। হিপ্পি আন্দোলন, তরুন তরুণীদের সমাজ বিচ্ছিন্ন হবার আকাঙ্ক্ষা পঞ্চম সুর এবং বিট দিয়ে যেন মূর্ত করে দিয়েছিলেন এই গানে। আর এই এক গান দিয়ে আশা ভোঁষলে ভারতের আধুনিক গানের রাণীর খেতাব পেলেন। কিন্তু শুরুতে এটি ছিল স্রেফ সাধারণ একটি সিচুয়েশনাল গান। মানে কিছু বখে যাওয়া যুবক যুবতী গাঁজায় দম দিচ্ছেন আর এই গান ধরেছেন আর তার পরপরই কিশোর কুমারের কণ্ঠে রাম কে নাম বাদনাম না কারো নামক একটি ভজন টাইপের গান যা চিত্রায়িত হবে দেব সাহেবের ওপর।  পঞ্চম এবং গীতিকার আনন্দ বক্সী যখন এই গানের সুর শোনালেন প্রথম দেব সাহেবকে, তখন গান শুনে দেব সাহেব বলেছিলেন এই গান নাকি তাঁর গানকে খারাপ করে দেবে, কাজেই বাদ দাও এই গান । তখন বক্সী সাহেব দেবকে বলেছিলেন যে চলচ্চিত্রে না রাখলেও গানটি যেন এল পি ডিস্কে রাখা হয়। পরে দেব সাহেব মুল চলচ্চিত্রেই রেখেছিলেন এই গান, তবে শুধু মুখ আর প্রথম অন্তরাটুকু, পুরো গানটিও রাখেন নি তিনি! দাম মারো দাম বিপুল জনপ্রিয়তা পেল। ভারতীয় চলচ্চিত্রের ইতিহাসে এই চলচ্চিত্রের এলপি রেকর্ড সর্বপ্রথম সিলভার জুবিলি রেকর্ড হিসেবে স্বীকৃতি পেল অর্থাৎ তাঁর ২৫,০০০ রেকর্ড বাজারে বিক্রি হল। আর এই গান এবং এই চলচ্চিত্র পঞ্চমকে এনে দিল অভাবনীয় সম্মান এবং বিপুল কাজের সুযোগ। এমনই জনপ্রিয় হয়ে উঠলেন পঞ্চম যে ১৯৭০ থেকে ১৯৭৪ পর্যন্ত, মাত্র পাঁচ বছরে উনি ৭৪ টি চলচ্চিত্রে সুর সংযোজন করার কাজ পেয়েছিলেন। আর এই কাজ যে একবার শুরু হল, তার গতি ১৯৮৫ সালের আগ পর্যন্ত একটুও থামলনা।
পঞ্চমের এই বিপুল জনপ্রিয়তার মাঝে তিনি বিয়ে করলেন তাঁরই সঙ্গীতের এক ভক্ত জনকে। নাম তাঁর রিতা পাতিল। দার্জিলিং এ রিতাকে অটোগ্রাফ দিয়েছিলেন পঞ্চম, সেই প্রথম দেখা, এরপর বান্ধবীদের সাথে বাজী ধরে পঞ্চমকে বোম্বের এক  সিনেমা হলে একসাথে সিনেমা দেখার নিমন্ত্রণ জানিয়েছিলেন রিতা, পঞ্চম গিয়েছিলেন সেই সিনেমা দেখতে, এরপরে পরিণয় এবং অতঃপর বিয়ে ১৯৭০ সালে। তবে এই বিয়ে টিকেছিল মাত্র চার বছর! 
১)

কাটি পাতাং চলচ্চিত্রের এলপি কভার। সূত্রঃ http://images.search.conduit.com/ImagePreview/?q=kati+patang+lp+cover&ctid=CT2849853&SearchSource=15&FollowOn=true&PageSource=ImagePreview&SSPV=&CUI=UN04890437331050634&UP=UP_ID&UM=UM_ID&start=0&pos=2
২)

ক্যারাভ্যান চলচ্চিত্রের এলপি কভার। সূত্রঃ http://images.search.conduit.com/ImagePreview/?q=caravan+hindi+LP+record&ctid=CT2849853&SearchSource=15&FollowOn=true&PageSource=Results&SSPV=&CUI=UN04890437331050634&UP=UP_ID&UM=UM_ID&start=0&pos=3
৩)

অমর প্রেম চলচ্চিত্রের এলপি কভার। সূত্রঃ http://images.search.conduit.com/ImagePreview/?q=amar%20prem%20lp%20cover&ctid=CT2849853&searchsource=15&CUI=UN04890437331050634&UP=UP_ID&UM=UM_ID&start=0&pos=0
৪)

হারে রামা হারে কৃষ্ণা চলচ্চিত্রের এলপি কভার। সূত্রঃ http://images.search.conduit.com/ImagePreview/?q=hare+rama+hare+krishna+lp+song+cover&ctid=CT2849853&SearchSource=15&FollowOn=true&PageSource=Results&SSPV=&CUI=UN04890437331050634&UP=UP_ID&UM=UM_ID&start=35&pos=16


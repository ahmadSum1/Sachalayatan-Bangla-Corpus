পৃথিবীর পথে পথে, সেই পথ যেন না শেষ হয় (পর্ব ৬: গ্র্যান্ড ক্যানিয়ন)







গ্র্যান্ড ক্যানিয়ন। এই গিরিখাত পৃথিবীর সবচেয়ে গভীরতমও নয়, দীর্ঘতমও নয়। তবু, তার নামের আগে 'গ্র্যান্ড' কথাটা ঠিকই মানিয়ে গেছে। শুধু মানিয়ে গেছে বললে ভুল হবে, বলতে হবে, যথার্থই মানিয়ে গেছে।  গ্র্যান্ড ক্যানিয়নের মাহাত্ম্য তার দৈর্ঘ্য কিংবা গভীরতায় নয়, তার মাহাত্ম্য বুকের মধ্যে আগলে রাখা বুড়ো পৃথিবীর ইতিহাসে। স্তরে স্তরে সাজানো সে ইতিহাস। গ্র্যান্ড ক্যানিয়ন সে-ইতিহাস মুখে বলে না, বরং মাটির ফাঁদে বন্দী করে প্রদর্শন করে দর্শকের চোখে; প্রদর্শন করে কাল, সময়, বেলা, কালবেলা।




আজ থেকে দশ হাজার বছর আগের কোনো এক বস্তু ছুঁয়ে দেখার সৌভাগ্য হলে, অনুসন্ধিৎসু মন মাত্রই রোমাঞ্চিত হবে। কল্পনার পালে হাওয়া লাগিয়ে ভাবতে চেষ্টা করবে- কি ছিলো এই পৃথিবীতে, কারা ছিলো এই পৃথিবীতে; দশ হাজার বছর আগের সে-দিন, কোন সে মরুর উষ্ণ বায়ে তপ্ত হতো বালি, কোনো সে জলের শীতল ছোঁয়ায় সিক্ত হতো ভুমি। আর, সেখানে যদি বলা হয় হাজার নয়, লাখ নয়, মিলিয়ন নয়, বরং বিলিয়ন বছর আগের নিদর্শন উন্মুক্ত করে ধরে রেখেছে কোনো এক হতচ্ছাড়া তীর্থস্থান, তাহলে সে তীর্থস্থান যতটুকু না অবাক হবার কারণ হবে, তার চেয়েও বেশি কি হবে না ‘ঈর্ষা’র কারণ। হ্যাঁ, গ্র্যান্ড ক্যানিয়নই সে ঈর্ষনীয়, অনন্য তীর্থস্থান। 








পুষ্প যেমন পাপড়ি মেলে একে একে মেলে ধরে তার ভেতরটা, পৃথিবীও তেমন করে, তার অন্তরাত্মা  মেলে ধরেছে গ্র্যান্ড ক্যানিয়ন হয়ে। চারশো পঞ্চাশ কিলোমিটার দীর্ঘ এবং সর্বোচ্চ ৩০ কিলোমিটার পর্যন্ত বিস্তৃত এই ক্যানিয়নের গভীরতা এক মাইলের মত। সে গভীরতায় স্তরে স্তরে সজ্জিত আছে প্রায় দুই বিলিয়ন বছরের ভূতাত্ত্বিক ইতিহাস।






অবাক করা হলেও সত্য যে, এই মহাকাণ্ডের সৃষ্টিটা কোনো মহাপ্রলয়ের মধ্য দিয়ে হয়নি। বরং, হাজার হাজার বছর ধরে এক নিপুণ শিল্পী তার নান্দনিক শিল্পকর্মের মাধ্যমে ধীরে ধীরে খোদাই করেছে এই সুনিপুণ শিল্পকর্ম। অবিশ্বাস্য সেই শিল্পীর নাম 'কলোরাডো রিভার'। গ্র্যান্ড ক্যানিয়ন সৃষ্টি হবার পেছনে অনেকগুলো মতবাদ থাকলেও কলোরাডো রিভার কর্তৃক সৃষ্ট হওয়ার মতবাদটিই সবচেয়ে গ্রহণযোগ্য হিসেবে পরিগণিত হয়ে থাকে।









গ্র্যান্ড ক্যানিয়নের সৃষ্টি প্রক্রিয়া কিংবা এর গঠনকে কয়েক স্তর বিশিষ্ট কেক এর গঠন প্রক্রিয়ার সাথে তুলনা করা যেতে পারে। এক-এক সময়ের পৃথিবীর আবহাওয়া, জলবায়ু এবং ভূপ্রাকৃতিক পরিবর্তনের ফলে এর উপরিভাগে সৃষ্টি হয়েছে স্তর-কেক এর মত এক-একটি স্তর। একটি কেকের উপরে যদি কোনো সরু সূতোকে আড়াআড়িভাবে টেনে নিয়ে যাওয়া হতে থাকে, তাহলে কেকের মাঝখানে সরু একটা লাইন বরাবর দু'পাশে দু'টো খণ্ডের সৃষ্টি হবে। সময়ের সাথে সাথে সে দু'পাশের দুখণ্ড হতে উপকরণগুলো ক্ষয়ে ক্ষয়ে মাঝের সরু রেখাটিকে করে তুলবে আরও খানিকটা প্রশস্ত, আরও খানিকটা আঁকা-বাঁকা। 




কেকের ক্ষেত্রে যেটি ছিলো সরু সূতো, আমেরিকার অ্যারিজোনা স্টেইটের ক্ষেত্রে সেটি ছিলো রিভার কলোরাডো। বহমান এই নদীই যুগ যুগ ধরে, অ্যারিজোনার বুক থেকে ধীরে-ধীরে, স্তরে-স্তরে থাকা পাথুরে মাটি কেটে তৈরী করেছে আজকের এই মহাকাণ্ড ‘গ্র্যান্ড ক্যানিয়ন’। শুধু মাটির গভীরে গিয়ে নদীর খোদাই কর্ম নয়, মাটিও এগিয়ে এসেছে নদীর কাছে। ভূগর্ভ থেকে উপরিমুখী চাপে অ্যাারিজোনার ভূমি উত্থিত হতে থেকেছে, যেন আকাশপানেই। প্রতিবছর পাঁচ মিলিয়ন পর্যটকের পদভারে মুখরিত হওয়া, প্রাকৃতিক সপ্তাশ্চার্যের একটি হিসেবে বিবেচিত এই গ্র্যান্ড ক্যানিয়ন নদী আর মাটির একে অপরের গর্ভে বিলীণ হয়ে যাওয়ার উপাখ্যান, মহাউপাখ্যান। 



এই সিরিজের বাকী পর্বগুলিঃ
পর্ব ১
পর্ব ২
পর্ব ৩
পর্ব ৪
পর্ব ৫
অন্যান্য সব লেখা
মইনুল রাজু
ফেইসবুক



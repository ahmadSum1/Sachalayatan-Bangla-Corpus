পৃথিবীর পথে পথে, সেই পথ যেন না শেষ হয় (পর্ব ৫)






মাত্র দশ বছর বয়সেই ১৬৮২ সালে রাশিয়ার জার সাম্রাজ্যের সিংহাসনে অধিষ্ঠিত হন পিটার। কাগজে কলমে পিটার দ্যা গ্রেইট। তার নামেই রাশিয়ার শহর সেইন্ট পিটার্সবার্গ। কিন্তু, ফিনল্যান্ড উপসাগরের পূর্ব উপকূলে, নেভা নদীর তীরে, যেখানটাতে পিটার শহর গড়ে তোলার জন্য মনস্থির করেছেন, সেখানটাতে পণ্যবাহী জাহাজ এসে ভীড়ার কোনো উপায় ছিলো না। কারণ, নিকটবর্তী অগভীর সমুদ্র জাহাজ চলাচলের জন্য অনুপযোগী। জাহাজ নেইতো বাণিজ্যও নেই! বাণিজ্য না থাকলে সে আবার শহর কিসের!! কি উপায়, কি উপায়!  
উপায় একটা আছে। সেইন্ট পিটার্সবার্গ থেকে বিশ মাইল দূরেই ফিনল্যান্ড উপসাগরেই আছে কটলিন আইল্যান্ড। সেখানে একটা বন্দর বানালেইতো হয়। জাহাজগুলো এসে সেখানেই নোঙ্গর ফেলবে। বস্তুত, কটলিন আইল্যান্ড থেকেই ফিনল্যান্ড উপসাগরের শুরু, তার আগের অগভীর অংশ নেভা নদীর অববাহিকা। কিন্তু, এখানেও আছে আরেক সমস্যা। কটলিন আইল্যান্ড যে সুইডেনের দখলে। এবার কি হবে! কি আর হবে, "জোর যার, রাজ্য তার" সূত্রের সফল প্রয়োগের মাধ্যমে দখল হয়ে গেলো কটলিন আইল্যান্ড। আর তারই সাথে হয়ে গেলো বিশ্ববিখ্যাত শহর সেইন্ট পিটার্সবার্গের গোড়াপত্তন।
সেইন্ট পিটার্সবার্গ শহরের অদূরের এই কটলিন আইল্যান্ড দিয়েই পিটার যাত্রা করতেন ইউরোপের উদ্দেশ্যে, ফিরেও আসতেন একই পথে। শুধু তাই নয়, শীতকালে বরফে আচ্ছাদিত থাকে বলে, পরবর্তীতে পিটার এই জায়গাটিকে নির্বাচিত করলেন অন্ততপক্ষে গ্রীষ্মকালীন অবকাশ যাপনের জন্য। কিন্তু, তাই বলেতো আর এক দ্বীপাঞ্চলের জাহাজঘাটায় গিয়ে তিনি অবকাশ যাপন করতে পারেন না।   






ছবিঃ ফিনল্যান্ড উপসাগরের বুকে
তাই, অবকাশ যাপনের জন্য ঠিক সেইন্ট পিটার্সবার্গ আর কটলিন আইল্যান্ডের মাঝামাঝি এক জায়গায়, মূল ভূখণ্ডেই পিটার নির্মাণ শুরু করলেন এক সুরম্য প্রাসাদের; যেখান থেকে এক চোখ দিয়ে তিনি দেখতে পারবেন প্রিয় শহর পিটার্সবার্গ আর অন্য চোখে দিয়ে নজর রাখবেন কটলিন আইল্যান্ডের দিকে। নিজের আঁকা নকশায় তৈরী হওয়া সেই প্রাসাদের নাম পিটার রেখেছিলেন "আনন্দ নিকেতন" (Monplaisir/my pleasure) , কাগজে কলমে পরিচিত পিটারহফ প্যালেস নামে।

ছবিঃ এই ছবির ক্যাপশান না দিয়ে পারা গেলো না। এখানে একজন স্যামসন, অন্যটি সিংহ (Samson and the Lion)














ছবিঃ প্যালেসের সন্মুখে, আমি যে ইন্টারনেট থেকে যে ছবি তুলে দেই নাই, সেটার প্রমাণসহ  
সেইন্ট পিটার্সবার্গ থেকে পিটারহফ প্যালেসে যাওয়ার জন্য উপস্থিত হলাম টিকিট কাউন্টারে। নদী পথে যাত্রা। টিকিট কাটা এখানে মহাসমস্যা। ইংরেজীতে এখানে কাউকে কিছু জিজ্ঞেস করলে, রাশিয়ান ভাষায় মিনিটের পর মিনিট ধরে কি যেন বলে যায়। যাকে উদ্দেশ্য করে বলা হচ্ছে, সে যে এক লাইন ও বুঝতে পারছে না, সে ব্যাপারে কারো কোনো ভ্রুক্ষেপ নেই। তবে, আমাকে সে সমস্যায় পড়তে হয়নি। সাথে আছে মীম (ব্লগার তাওসীফ হামীম)। সে বাংলার মত করে রাশিয়ান বলে। রাশিয়ান ভাষায় থাকা তার দক্ষতার কল্যাণে, নির্ভেজালে টিকিট কেটে শুরু হলো পিটারহফ প্যালেসের উদ্দেশ্যে যাত্রা। নেভা নদীর উপর দিয়ে বয়ে চললো জলযান।
খানিক পরেই শহরের কোলাহল ছেড়ে বেরিয়ে গেলাম উপসাগরে। তারপর সৌন্দর্য দেখার পালা। রাশি রাশি সৌন্দর্য। ফিনল্যান্ড উপসাগরে দ্রুতগতিতে চলমান জলযানে দাঁড়িয়ে দেখছিলাম খুব নীচ দিয়ে ভেসে চলা মেঘ। মনে হচ্ছিলো, এই বুঝি হাত বাড়ালেই ধরা যাবে। সে-রকম এক মেঘমালার দিকে তাকিয়ে আরো একবার বুঝতে পারলাম, পৃথীবির প্রতিটি কানায় কানায় ছড়িয়ে আছে সৌন্দর্য। না-জানি, আরো কত কত পথ, কত কত প্রান্তর অচেনাই থেকে যাবে, অদেখাই থেকে যাবে। মেঘতো জীবনে কম দেখা হলো না, তবু কেন জানি, ফিনল্যান্ড উপসাগরের উপর দিয়ে ভেসে চলা এই মেঘদল, তাদের অপার সৌন্দর্য দিয়ে একেবারেই মাতাল করে দিলো।        
প্রায় পঁয়তাল্লিশ মিনিট যাত্রার পর গিয়ে পৌঁছালাম পিটারহফ প্যালেসে। ভিতরে গিয়ে বুঝতে বাকী থাকলো না, কেন পিটারহফ প্যালেসকে বলা হয় “রাশিয়ান ভার্সাই”। চমৎকার করে গোছানো প্রাসাদ প্রাঙ্গণ। 








শুধু প্রাসাদ আর তার সন্মুখভাগ নয়, বরং চতুর্দিকে যতদূর সম্ভব হয়েছে ছবির মত করে সাজানো। বাগানে বাগানে নান ধরণের গাছ, ফুল আর মাঝে মাঝে দাঁড়িয়ে থাকে ভাস্কর্য।      ।












ছবিঃ এত সুন্দরের মাঝে রোমান্টিক না হয়ে উপায় কি! 
অক্ষাংশ-দ্রাঘিমাংশের কত পরিবর্তন করে দেখলাম, উত্তর থেকে দক্ষিণ, পূর্ব থেকে পশ্চিম কত ছুটোছুটি করে দেখলাম; তবু, একটা জিনিসের পরিবর্তন দেখিনি কখনোই। যেখানেই যাই না কেন, নিজ অবস্থানের যত পরিবর্তনই আনি না কেন, পরিবর্তন হয় সেই জিনিসের। পরিবর্তন হয় না আমাদের অপরূপ এই পৃথিবীর রূপ। অনির্বচনীয় সুন্দর তার প্রতিটি ধূলিকণা, অনিন্দ্য বাহারী তার প্রতিটি জলকণা। অক্ষত হয়ে, মহাকালব্যাপী টিকে থাকুক, অফুরন্ত সৌন্দর্যের আধার, বেঁচে থাকার জন্য আমাদের একমাত্র বাসস্থান, আমাদের একমাত্র বাড়ী- রূপসী এই পৃথিবী।
এই সিরিজের বাকী পর্বগুলিঃ
পর্ব ১
পর্ব ২
পর্ব ৩
পর্ব ৪
অন্যান্য সব লেখা
মইনুল রাজু
ফেইসবুক


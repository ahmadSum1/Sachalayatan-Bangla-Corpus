সাইবার আইন



শিব ঠাকুরের শ্বশুরবাড়ি,
সাইবার আইন করল জারি।
কেউ যদি দেয় শেয়ার করে,
ফেসবুকেতে বা টুইটারে -
যেসব কথা বলতে মানা,
শাসকদলের কেচ্ছা নানা,
রানীর কাছে খবর ছোটে,
কমিশনার লাফিয়ে ওঠে।
রাত দুপুরে ঢোকায় জেলে,
ছেষট্টিবার কানটা মলে।
সেই দেশেরই অন্য পারে,
আরব সাগর পারাবারে,
বালের শোকে শহর কানা;
“এ আর এমন কি ঘটনা?”
এই কথা টা ফেসবুকেতে,
এক বালিকা যেই না লেখে -
আরেক বালক করল লাইক,
অমনি তাদের রাজার পাইক
চুলটি ধরে জেলে ঢোকায়;
ছেষট্টিবার সেলাম ঠোকায়।
এই কথাটা শুনতে পেয়ে,
ইউএস মামা আসল ধেয়ে,
“ভাগ্নে একি কান্ড বটে?
বিশ্ব জুড়ে নিন্দা রটে।
হিউম্যানিটি রাইট নিয়ে,
ছিনিমিনি খেলছ কি এ?”
ভাগ্নে বলে “শুনছো মামা,
এই তো তোমার ধরছি ধামা,
নিন্দা বাণে বিদ্ধ বড়,
আমার আইন সিদ্ধ কর।“
মামার সাথে তাই তো সবাই,
মিটিং করতে চলল দুবাই।
স্বাধীন জনমতের ফলে,
দেশে দেশে আগুন জ্বলে।
কচি জনগণের তরে,
একুশ দফা আইন করে।
থাকবে ভালো বিশ্ববাসী,
গুগল সার্চে চালাও কাঁচি।
ট্যাক্সো বসাও টুইটারেতে!
ইউটিউবের দুই পারে তে।
চলবে কড়া নজরদারি,
আজকে থেকে হুকুমজারি।
গনতন্ত্রের দাদা দিদি,
অটোক্র্যাটিক, ভীষন জেদী,
মৌলবাদী, নরম পন্থি,
একসাথে সব বাঁধল গ্রন্থি।
লিখল আইন নতুন ধারা,
সাইবার আইন হচ্ছে কড়া!
ভাগ্নে বলে পাগড়ি নেড়ে,
মামা তোমার বুদ্ধি বেড়ে।।


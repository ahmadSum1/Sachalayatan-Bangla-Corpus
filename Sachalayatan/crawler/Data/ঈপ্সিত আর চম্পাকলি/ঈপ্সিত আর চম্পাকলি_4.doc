ম্যানেজার



অল্প পাজি বস্‌রা যারা, একটু রেগে নাম কেনে,
দুচার দিনেই আমরা সবাই, ধাতটা তাদের যাই জেনে।
অল্পে রাগে, অল্পে চেঁচায়, হয় সে খুশি অল্পেতে,
চা,  সিগারেট, মুভির টিকেট, তেল লাগানো গল্পেতে।
তারেই বলি অল্প পাজি, আসল পাজি দেখবে কে?
(দশ দিনেতে ফেলবে পাতা, সেই বসের-ই রূপ দেখে।)
চেঁচায় না সে যখন তখন, রাখবে সে যে রাগ পুষে,
অ্যাপ্রাইজালের সময় এলেই, নেবে সবার খুন চুষে।
নাই কো সময়, নাই কো কারণ, মাঝরাতে কি ভোরবেলা,
যখন তখন ফোনটি ক'রে স্ট্যাটাস চাওয়াই তার খেলা।
ব্ল্যাকবেরীতে তার সারাদিন ই-মেল করায় শ্রান্তি নেই,
স্ট্যাটাস পাঠায় বিগ বসেদের, কোডিং করার নামটি নেই।
দিনে রাতে কাজ করে যাও, সেলাম ঠোকো একশোবার,
গামলা ভরে তেল দিয়ে যাও, ফুটবে নাকো হাস্য তার।
সবার কাজের ক্রেডিট নিয়ে, বিগ বসেদের মন কাড়ে,
প্রোজেক্ট শেষে মনের দুখে সাবঅর্ডিনেট কাজ ছাড়ে।
*সুকুমার রায়ের কাঁদুনে ছড়া থেকে অনুপ্রাণিত।


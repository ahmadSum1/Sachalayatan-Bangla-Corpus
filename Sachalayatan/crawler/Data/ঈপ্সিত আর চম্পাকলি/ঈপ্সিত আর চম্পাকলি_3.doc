একটু খুশি একটু নেশা 



আজ সরস্বতী  পূজা, বাণী বন্দনার সাথে কিশোর প্রেমের মেলামেশার দিন । এখন দেখি অনেকে বলছে  বাঙালির ভ্যালেন্টাইন দিবস। কিন্তু ভ্যালেন্টাইন দিবস হল শুধুই প্রেমের দিন। জোর গলায়, গোলাপ আর উপহারের নৈবেদ্য সাজিয়ে প্রেমের দাম্ভিক ঘোষনা , আমি শুধু আমি-ই আছি। বসন্ত পঞ্চমীর কিশোর প্রেম হল তাদের জন্য যাদের "জয় করে তবু ভয় " যায় না। 
 যেমন  কালী পুজোটা পাড়ার দাদাদের দখলে , দুর্গাপুজোয় দেখা যায় পাকা মাথার বাবা জ্যাঠা দের, লক্ষী পুজো মা ঠাকুমা , গৃহিনীদের অঞ্চলে বাঁধা, তেমনি সরস্বতী পুজোটা মূলত কচিকাঁচা , কিশোর , কিশোরী , তরুণী , আর প্রমীলা দের দখলে। সরস্বতী   পুজোর চাঁদা চাইতে আসা কচিকাঁচা দের সরস্বতী বানান করতে বলাটা বড়দের  একটা  প্রচলিত  র্যাগিং।  সেই কর্ম কালিপুজর চাঁদা পার্টির সাথে করতে গেলে ধোলাই খাবার প্রবল সম্ভবনা আছে। 
সরস্বতী পুজোর সব আয়োজনের মধ্যে একটা খুশি খুশি আবহ। কাগজ কেটে সাজানো , মায়ের শাড়ি দিয়ে প্যান্ডেল বানানো , আল্পনা আঁকা সবেতেই কিশোর মনের উঁকি ঝুকি।  আবার তার মধ্যে লুকিয়ে থাকে প্রথা ভাঙ্গার প্রথা। ভেঙ্গে যায় নারী পুরুষের কাজের বিভাজন। পাশের বাড়ির দাদা চমত্কার আল্পনা আঁকে পুজোর বেদী তে। মেয়ে স্কুলের দিদিমনি আর মেয়েরা কোমরে আচল জড়িয়ে বড়সড় সরস্বতী প্রতিমা টেম্পো থেকে নামিয়ে নেয়।
আয়োজনের শেষের দিকে বাবা, জ্যাঠা, কাকুর উঁকি দিয়ে বলেন কিরে তোদের এখনো সাজানো হলো না? তারপর বয়স ভুলে বসে পরেন কচিদের দলে। এমন চমত্কার শিকলের মালা তৈরী করেন মনে হয় অফিসে রোজ শিকল বানাতেই যান। হঠাত খোলস থেকে বেরিয়ে এসে শুরু করেন ছেলেবেলার গল্প। 
পুজোর দিন সকালে সবার ঘুম উধাও। ছোটরা তাড়াতাড়ি করে রেডি , না হলে দাদা দিদিরা পুজোর কাজে ডাকবে না।   কিশোরী তরুণী দের ডবল তাড়া। পুজোর যোগারের সব দায়িত্ব তাদের উপর , এদিকে আজ ই তো প্রাণ খুলে সাজার দিন। মা, কাকিমা বা পাড়ার মাসিমার থেকে শাড়ি ধার করে , মায়ের ব্লাউস , পেটিকোট সেলাই করে রাখা আছে।  কিন্তু দিদিমনি বলে দিয়েছে সকাল সকাল স্কুলে পৌছতে। কাজেই ঢলঢলে  ব্লাউসে সেপটিপিন গুজে , শাড়ির আচল কোমরে জড়িয়ে , আধ ভেজা চুল পিঠে ফেলে স্কুলের পথে  দৌড়।
পাড়ার ছেলেরা প্যান্ডেলের খুঁটিনাটি কাজ সারতে সারতে দেখে "লাল ফিতে সাদা মোজা" র খোলস ছেড়ে বেরিয়ে লাল হলুদ শাড়িতে নীলাঞ্জনা আজ ধরা ছোয়ার মধ্যে। অচেনা পোশাকের মোড়কে ছোটখাটো কিশোরিটি তরুণীতে প্রমোশন পেয়েছে। দেমাকি মেয়েটি কে হঠাত কমনীয় মনে হয়। 
ছেলে গুলো প্রসাদ নেবার ছলে ভীড় করে মেয়ে স্কুলের পুজোর আঙ্গিনায়। শিশ দেওয়া , আওয়াজ দেওয়া ছেড়ে ওরা আজকের দিনটা বেশ ভদ্র হয়ে থাকে। বছরে একদিনের জন্য মেয়ে স্কুলে ঢোকার এই  লাইসেন্স খোয়াতে ওরা রাজি নয়।
তারপর পুজো , পুস্পাঞ্জলি খিচুড়ি খাওয়া সারা হলে কে কখন কার সাথে জুটি বেঁধে ঘুরতে বেরিয়ে গেল তাই নিয়ে দিদিমনিরাও বেশী উচ্যবাচ্য করেন না। আহা কত খেটেছে মেয়েগুলো, বলে হয়ত নিজেরাও একদিনের পাওয়া অন্যরকম ছুটিতে মগ্ন হয়ে পড়েন।
বিকেল গড়িয়ে সন্ধ্যা নামে, পাড়ার ফাংসানের তোড়জোড় শুরু হয়। সারাদিন পড়াশোনায় ডুবে থাকা স্কলার ছেলে পড়াশোনা না থাকা অলস  সন্ধ্যায় হঠাত শুনতে পায় ভেসে আসা গান। কে এক মেয়ে গাইছে "তোমারি ঝর্নাতলার নির্জনে " ।
 ওই তো সেই কালো  মেয়ে যে গত তিন বছর ধরে কনে দেখা পরীক্ষায় ফেল করে আসছে। কিন্তু আজ তো ও পাত্র পক্ষের ফরমায়েসী গান গাইছে না, আজ ও হলুদ শাড়ি পড়েছে,ওকে ভাবতে  হয়নি কোন শাড়িতে ওকে কম কালো দেখাবে। আজ ও লক্ষ্মী মেয়ে না,   ও আজ সরস্বতী মেয়ে। তারপর হয়ত রূপকথা তৈরী হয়। পাড়ায় পাড়ায় কানাকানি "ওরকম ভালো ছেলের (বিয়ের বাজারে কাটাপোনা) এমন কালো মেয়ে কি করে পছন্দ হলো বলত। " কেউ জানে না , মদন, কন্দর্প নয় বীনা পানির বরে কালো মেয়ের বর জুটেছে।  
তার ও পরে সন্ধ্যা যখন রাতের হাত ধরছে; কোনো এক নীতিবাগিস জ্যাঠা মশাই পুজো প্যান্ডেলের আড়ালে এক জুটিকে দেখে অল্প থমকে দাঁড়ান। "শীতের রাতে আর হিমে থাকিস না " বলে মৃদু ধমক দিয়ে বাড়ির পথ ধরেন।  এনার কাছে ভ্যালেন্টাইন ডে  অবশ্যই অপসন্কৃতি।  তাদের কালে ওরকম অসভ্যতা ছিল না। কিন্তু সরস্বতী পুজো ছিল। তাদের কালেও ছিল বসন্ত পঞ্চমীর দিনে ভীরূ প্রেমের নিবেদন। ফেসবুক , টুইট , ডেটিং ওয়েব সাইটের যুগে ও আছে , হয়ত অনেকদিন পরেও থাকবে বাঙালির ভ্যালেন্টাইন ডে। যতদিন থাকবে আনস্মার্ট ছেলের দল, যতদিন  থাকবে কনে দেখা আলোয় ফেল করা কালো  মেয়ে রা , যতদিন কিছু কিছু লোক রিলেসন শিপ মেকিং কে প্রেম করা বলবে, যতদিন কিছু ফেসবুক না পড়া মানুষ কমপ্লিকেটেট স্ট্যাটাস কে বলবে ভালো লাগা , ততদিন থাকবে সরস্বতী পুজোর দিনে ভিরু দের ভ্যালেন্টাইন ডে।


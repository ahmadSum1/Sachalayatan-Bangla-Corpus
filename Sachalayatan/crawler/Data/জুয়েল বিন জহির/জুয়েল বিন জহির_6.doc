অভিমান ছেড়ে আবারো এসো আমাদের ঘরে হে মিসি-সালজং...



ভাটফুল ফোঁটার সময় আমন্ত্রণ জানানো হয় না বলে নিশ্চয়ই অভিমান হয় এই অকৃতজ্ঞ আমাদের প্রতি! হয়তো বা নয়। আমরা মানুষেরা কবেই বা কৃতজ্ঞ ছিলাম তোমাদের প্রতি? তোমাদের বাতলে দেয়া কতকিছুইতো ছেড়ে দিয়েছি কত আগে। হাবাহুয়া...দাকবেওয়াল...সংস্রেক বিশ্বাস...অনেক ,অনেক কিছুই। মি.মান্দির (ধানের মা) কাছে তোমাদের দেওয়া কথার মান আমরা রাখতে পারিনি, কেননা ধানের হিজা মাথায় করে ধানের মাকে নাচানোর ইচ্ছেগুলো এখন লুটোপুটি খায় খ্রিষ্টরাজার পর্বে ক্রশের ধারে। উদাসীনদৃষ্টিহীনতায় ধানের মা কর্পোরেটের মোড়ক বন্দি হয় মিজাম ছেড়ে..., হাবা...ছেড়ে! কিম্বা আরো না জানা কোনো কারণে। কিন্তু তারপরও...তারপরও... আবারো তোমরা এলে অনেক অনেকদিন বাদে অকৃতজ্ঞ এই আমাদের ঘরে। তোমাদের অভিবাদন হে মিসি-সালজং...রিমচাকসুয়া...অভিবাদন..রিমচাকসুয়া...আমাদের স্মৃতিচারণমন্ত্র, আখারু-চু-মিগারু-থা.থুরাক গ্রহণের জন্য, তোমাদের অনেক অনেক ধন্যবাদ, মিথেল্লা...মিথেল্লা...


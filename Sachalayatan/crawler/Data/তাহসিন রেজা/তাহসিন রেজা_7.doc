ঐক্য



আমি ওদেরকে দেখে থেমে গেলাম।
এই নির্জন শুনশান রাস্তায় একটা দোকানের শাটারের সামনে ওরা কিছু একটা করছে।
মনে হচ্ছে ওরা শাটার খোলার চেষ্টা করছে। তবে শাটারটা বেশ ভারী আর মজবুত। তাই বেশ বড়সড় একটা শাবল ব্যবহার করেও ওটা খোলা যাচ্ছে না।
আমি আসলে রাতের বেলা একটু হাঁটতে বের হয়েছিলাম, নির্দিষ্ট করে কোথাও যাচ্ছি না আমি। এই এদিক ওদিক ইতিউতি ঘোরাঘুরি আরকি!
আমি ওদের দিকে এগিয়ে গেলাম। 
শাটার খোলার কাজে আমিও হাত লাগালাম। ওরা আমার জন্যে জায়গা ছেড়ে দিল।
আমরা আসলে একসাথে শাবলটাতে চাপ দিচ্ছি না। তাই শাটার খুলছেনা। 
-“এই যে শুনছ?” আমি আমার পাশের জনকে বললাম।
-“শশশশশশশ, চুপ...... পাগল হয়ে গেছ নাকি! তুমি কি চাও ওঁরা আমাদের দেখে ফেলুক??”  আমার পাশের জন কনুইয়ের খোঁচা মেরে আমাকে বলল।
আমি মুখে হাত দিয়ে এমন একটা ভাব করলাম যেন কথাটা আমার মুখ ফসকে বের হয়ে গেছে!
শাটারটা খুলতে গিয়ে আমরা ঘেমে নেয়ে একাকার হয়ে গেলাম। তবু ওটা খুলছে না।
আরও কিছুক্ষণ জোর জবরদস্তির পর  অবশেষে একজন মানুষ যাবার মত একটা ফাঁক তৈরি করতে পারলাম আমরা। একে অপরের দিকে চেয়ে দাঁত কেলিয়ে হাসলাম আমরা। 
তারপর এক এক করে ওই ফাঁক গলে দোকানের ভেতর ঢুকলাম।
সর্দার গোছের একজন লোক আমার হাতে একটা বস্তা ধরিয়ে দিল। সবাই বিভিন্ন ধরণের জিনিসপত্র আমার হাতে ধরা বস্তায় ভরতে লাগল।
-“পুলিশের ওই ভোঁদড় গুলো এখন এসে না পড়লে হয়!” নিজেদের ভেতর ফিসফিস করছিল ওরা। 
-“ঠিক বলেছ, পুলিশ গুলো সত্যিই একেকটা ভোঁদড়!” আমি ওদের কথায় সায় দিলাম। 
-“চুপ, তুমি কি পায়ের শব্দ শুনতে পারছ?” আমার কাছে দাঁড়ানো একজন আমাকে বলল।
আমি ভয় পেয়ে কান খাঁড়া করে শুনতে চেষ্টা করলাম। কিন্তু কিছু শুনতে পেলামনা।
-“আরে না না, এটা পুলিশের পায়ের শব্দ নয়” আমি আমার সঙ্গীকে সান্ত্বনা দিলাম। 
-“ এই পুলিশের লোকগুলো যখন তখন হঠাৎ করে এসে হাজির হয়” লোকটা কেমন দ্বিধাগ্রস্ত কণ্ঠে আমাকে বলল। 
ওরা আমাকে বাইরের দিকটা একটু দেখে আসার জন্য বলল। আমি বস্তাটা আরেকজনের হাতে ধরিয়ে দিয়ে বাইরে চলে এলাম।
বাইরে এসে দেখি দোকানের দেয়ালে কান পেতে কিছু একটা শোনার চেষ্টা করছে একদল লোক। 
আমি ওদের দলে টুক করে ভিড়ে গেলাম।
-“দোকানের ভেতর থেকে শব্দ আসছে, তুমি কি শুনতে পাচ্ছ?” আমার পাশের জন ফিসফিস করে জিজ্ঞেস করল আমাকে। 
আমি শব্দটা শোনার জন্য মাথাটা একটু উঁচু করলাম।
-“ এই বোকচন্দর, মাথা নিচু করো। ওরা দেখে ফেলবে তো! তুমি কি চাও ওরা আবারো সহি সালামতে ভেগে যাক!” লোকটা আমার আস্তিন ধরে নীচে টান দিয়ে বলল।
-“আমি তো এমনিই একটু দেখছিলাম!” অপরাধীর মত মুখ করে বললাম আমি।
-“ ওদেরকে বুঝতে না দিয়েই আমরা প্রবেশপথটা ঘিরে ফেলব। তাহলেই ফাঁদে পড়ে যাবে ওরা” একজন মোটাসোটা হোমরাচোমরা লোক বলল সবাইকে।
আমরা আস্তে আস্তে খুব নীরবে, পা টিপে টিপে, নিঃশ্বাস বন্ধ করে দোকানের প্রবেশ পথের দিকে এগিয়ে গেলাম।
-“ওরা এইবার আর পালাতে পারবে না!” আমি ফিসফিস করে বললাম।
-“এইবার ওদের আমরা হাতেনাতে ধরব” কেউ একজন বলল।
-“ এবার ওদের খেল খতম!” আমি বললাম।
-“বেজন্মা গুলো কেমন করে দোকান ভেঙে ভেতরে ঢুকেছে দেখেছ!” একজন বলল আমার পাশ থেকে।
-“হু, একেবারে বেজন্মার হদ্দ সবগুলো” আমি ফোঁড়ন কাটলাম রাগান্বিত ভাবে। 
ওরা আমাকে আরো একটু ভালোভাবে দেখার জন্য আমাকে সামনে পাঠিয়ে দিল। 
আমি সামনে এগিয়ে গিয়ে আবারো দোকানের ভেতর ঢুকে গেলাম। 
-“ওঁরা আর আমাদের ধরতে পারবেনা” কাঁধে বস্তা ঝুলিয়ে আমাকে একজন বলল।
-“তাড়াতাড়ি করো!” পালের গোদা তাড়া দিল সবাইকে।
-“আমরা পেছনের দরজা দিয়ে পালাবো। তাহলে ওই ভোঁদড় গুলোর একদম নাকের ডগা দিয়ে সটকে পড়তে পারবো আমরা” ঝকঝকে শাদা দাঁত বের করে বলল পালের গোদা।
আমাদের সবার মুখেই বিজয়ের হাসি। 
“কেমন বোকচন্দর হয়ে যাবে ভোঁদড়গুলো!” আমি দাঁত কেলিয়ে বললাম।
আমরা দোকানের পেছনের দরজার কাছে চলে গেলাম। তারপর এক এক করে বের হয়ে আসলাম খোলা রাস্তায়। 
“কেমন বোকা বানালাম?” এমন একটা হাসি আমাদের সবার মুখে। 
এমন সময় পেছন থেকে শোনা গেল অন্য দলটার চিৎকার।
-“ওই তো, চোরের দল, ধরো, ধরো ওদেরকে” কেউ একজন চড়া গলায় বলল।
আমাদের উপর তীব্র ফ্ল্যাশ লাইটের আলো এসে পড়ল। আমরা একটা দেয়ালের পেছনে গিয়ে লুকিয়ে পড়লাম।
অন্য দলটা আমাদের দিকেই আসছিল, তবে আমাদের দেখতে পেল না। ওঁরা আমাদের ছাড়িয়ে যাবার পরই আমরা খিচে লাগালাম ছুট।
আমাদের পায়ের শব্দে অন্য দলটা আমাদের পিছু নিল। তবে আমরা অনেকটা দূর চলে এসেছি। 
আমরা দৌড়াচ্ছি আর দৌড়াচ্ছি ।
আমি দৌড়াতে দৌড়াতে কিছুটা হাঁপিয়ে গেলাম। পিছিয়ে পড়লাম আমি।
এই সময় আমি খেয়াল করলাম আমি অন্য দলটার সাথে মিশে গেছি। 
-“ এসো, আরো জোরে দৌড়াও। ওদেরকে ধরতেই হবে আমাদের” একজন দৌড়াতে দৌড়াতে আমাকে বলল।
এই নির্জন আর সরু রাস্তা ধরে আমরা সবাই দৌড়াতে থাকলাম। 
“এই পথে এসো, ওইদিক দিয়ে যাও” আমরা একে অপরকে উপদেশ দিলাম। সামনের দলটা আর বেশি দূরে নেই। তাই আমরা আরো জোরে দৌড়াতে থাকলাম।
একসময় আমি সামনের দলটার সাথে মিশে গেলাম। 
-“শাবাশ, তুমি পালিয়ে আসতে পেরেছ, এসো আমার সাথে এই পথে। আমরা ওদের হারিয়ে দেব” আমার পাশের একজন লোক বলল।
একটা গলির ভেতর দিয়ে দৌড়াতে দৌড়াতে আমি খেয়াল করলাম আমি একদম একা পড়ে গেছি। 
কেউ একজন আমার দিকে দৌড়ে এল। 
এসে বলল-“ আরে দাঁড়িয়ে আছো কেন! ওরা বেশি দূর যেতে পারেনি। ওদের কে ধরতেই হবে। এসো, এসো”।
আমি এই লোকটার পেছনে কিছুক্ষণ দৌড়ালাম। 
তারপর একসময় আমি থামলাম। 
আর কেউ নেই আমার আশেপাশে। আমি আর কোন চিৎকারও শুনতে পাচ্ছিলাম না। সব সেই আগের মত নির্জন, শুনশান। 
আমি আমার প্যান্টের পকেটে হাত ঢুকিয়ে কিছুক্ষণ দাঁড়িয়ে থাকলাম। 
তারপর কিছুক্ষণ পর আমি হাঁটতে থাকলাম নিজের মত করে। নির্দিষ্ট করে কোথাও যাচ্ছি না আমি। 
এমনিই উদ্দেশ্যহীন ঘোরাঘুরি!

Original:Solidarity(Italo Calvino)
ঈষৎ পরিবর্তিত


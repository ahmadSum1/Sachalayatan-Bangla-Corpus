ভুডু



মিসেস ডেকার আজকেই ফিরলেন হাইতি থেকে। 
একাই গিয়েছিলেন মিসেস ডেকার। না গিয়ে উপায় কি! মি. এবং মিসেস ডেকারের বনিবনা হচ্ছে না দীর্ঘদিন ধরে। আর ইদানীং অশান্তি তো চরমে উঠেছে। তাদের পক্ষে আর একসাথে থাকা সম্ভব হচ্ছেনা। দুজন একে অপরকে রীতিমত ঘৃণা করতে শুরু করেছেন এখন! 
মিসেস ডেকারের এই হাইতি ভ্রমণ পাকাপাকি বিচ্ছেদের আগে দুজনকেই প্রস্তুত হতে সময় দিয়েছে। এখন দুজনেই সম্পর্কের ইতি টানার জন্যে পুরোপুরি প্রস্তুত। এই রাত্রিবেলাতেই তাই দুজন পাশাপাশি বসে বিচ্ছেদ পরবর্তী নানারকম ব্যাপার নিয়ে কথা বলছিলেন।
- “অর্ধেক” মিসেস ডেকার বেশ জোরের সাথেই বললেন। “ সম্পত্তির অর্ধেক আর জমানো টাকার অর্ধেক আমার চাই”। 
-“হুহ, বললেই হল!” মি. ডেকার অনেকটা ভেংচি কাটার মত ভঙ্গী করলেন।
-“ দেখো বব, তুমি বেশি বাড়াবাড়ি করলে আমি কিন্তু মামলা করব” মিসেস ডেকার হুমকি দিলেন।
-“ এহ! এসেছে আমার মামলাবাজ। বলি মামলা যে করবে, মামলা করতে টাকা লাগেনা?”
-“দেখ বব, আমি কিন্তু মামলা ছাড়াও সবকিছু আদায় করতে পারি। তোমাকে তো বলাই হয়নি আমি হাইতি থেকে ভুডু ম্যাজিক শিখে এসেছি” মিসেস ডেকার ভ্রু নাচিয়ে বললেন।
-“ যতসব কচুপোড়া”, মি. ডেকারের তাঁর স্ত্রীর নানারকম অদ্ভুত বাতিক সম্পর্কে জানা ছিল। ডেকার কখনই ওইসব পাত্তা দেননি।
-“ বব, তুমি কচুপোড়া বল আর যাই বল আমি কিন্তু ভুডু ম্যাজিক দিয়ে তোমাকে মেরে ফেলতে পারতাম। তোমার নিজেকে ভাগ্যবান মনে করা উচিত কারণ আমি খুব ভালো একজন মানুষ। তুমি মরলেই আমি তোমার সব সম্পদ পেয়ে যেতাম ঝামেলা ছাড়াই। আর তুমি হয়ত জানোনা ভুডুতে মৃত্যু হলে সেটাকে হার্ট ফেইলিওর বলে মনে হয়”। 
-“রাবিশ” মি. ডেকার অত্যন্ত বিরক্ত হচ্ছিলেন তাঁর অর্ধ উন্মাদ স্ত্রীর কথায়।
-“ও তোমার কাছে এটা রাবিশ মনে হচ্ছে! তুমি কি জানো, আমি হাইতি থেকে মোম আর বিশেষ ধরণের আলপিন নিয়ে এসেছি। এখন শুধু তোমার ছোট্ট একটু চুল অথবা নখের টুকরা হলেই আমি তোমাকে দেখিয়ে দেব এটা রাবিশ নাকি সত্যি”।
-“তোমার এইসব ননসেন্স ব্যাপার স্যাপার অনেক দেখেছি, আর দেখতে চাইনা” ডেকার কঠিন সুরে বললেন।
-“বব, তুমি কি ভয় পাচ্ছ?” কেমন একটা শয়তানি হাসি হেসে বললেন মিসেস ডেকার।
-“আমি ভয় পাবো তোমার ওই ফালতু ভুডু না ফুডুকে?”
-“আচ্ছা বুঝলাম তুমি ভয় পাচ্ছো না। তাহলে আমার একটা প্রস্তাব আছে। তুমি তোমার একটা চুল আমাকে দেবে। আমি সেটা দিয়ে ভুডু করব তোমাকে। যেহেতু তুমি ভুডুতে বিশ্বাস করোনা তাই তোমার তো ভয় করার কথা না। আর আমি কথা দিচ্ছি যদি ভুডুতে তোমার কোন ক্ষতি না হয় তাহলে আমি তোমার সম্পদে কোন দাবি রাখব না। আমি শুধু একটা ডিভোর্স লেটার তোমাকে পাঠিয়ে দেব। আর কিচ্ছুনা”
-“ঠিক আছে, সুইটহার্ট” মি. ডেকার সানন্দে রাজি হলেন।
-“আমি আমার ভুডুর সরঞ্জাম নিয়ে আসি গিয়ে” মিসেস ডেকার দ্রুতপদে চলে গেলেন নিজের কামরায়। 
কিছুক্ষণ পর মিসেস ডেকার ফিরে এলেন একটা পাত্রে নরম মোম আর বেশ কয়েকটা তীক্ষ্ণ কিম্ভুতদর্শন আলপিন নিয়ে। মিসেস ডেকার নরম মোম দিয়ে একটা অদ্ভুত মানুষ আকৃতির পুতুল তৈরি করলেন যখন তখন। 
মি. ডেকার একটা চুল বাড়িয়ে দিলেন তাঁর স্ত্রীর দিকে। মিসেস ডেকার চুলটাকে আঙুল দিয়ে নরম মোমের পুতুলে ঢুকিয়ে দিলেন। 
তারপর ঘরের সব বাতি নিভিয়ে শুরু করলেন বোধের অগম্য ভাষায় নানারকম মন্ত্র উচ্চারণ। স্ত্রীর কাণ্ড কারখানা দেখে ডেকার হাসতে লাগলেন।
-“এখনও সময় আছে বব, অর্ধেক ভাগাভাগিতে রাজি হয়ে যাও” মিসেস ডেকার কেমন যেন গম্ভীর কণ্ঠে বললেন।
 ডেকার স্ত্রীর দিকে তাকিয়ে গা জ্বালানো অবহেলার হাসি হাসলেন শুধু। 
-“তুমি নিজের পরিণতির জন্য খুব আফসোস করবে পরে!” মিসেস ডেকার ক্রোধান্বিত দৃষ্টিতে তাকালেন মি. ডেকারের দিকে। তারপর হাতে ধরে থাকা আলপিন ঢুকিয়ে দিলেন মোমের পুতুলের শরীরে। 
-“ওহ” মিসেস ডেকার তাঁর বুকের ভেতর তীব্র চিনচিনে ব্যথা অনুভব করলেন। তারপর হঠাৎ সশব্দে মেঝেতে পড়ে গেলেন। 
মি. ডেকার ঠোঁটের কোণায় একটা মৃদু হাসি ফুটিয়ে বললেন-“ কেন যে তুমি চুল আঁচড়াবার পর চিরুনি ভালোভাবে পরিষ্কার করোনা!” 
Original: Voodoo(Fredric Brown)
ঈষৎ পরিবর্তিত


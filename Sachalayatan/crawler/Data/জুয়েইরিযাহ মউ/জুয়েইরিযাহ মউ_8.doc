সচলপাড়ার বইঃ দাদাভাই'র ‍"ত্রিধা"



 রক্তের বা আত্মার
স্বীকৃত বা কল্পনার
সম বা অসম
প্রেম বা অপ্রেম -
জগতের তাবৎ ত্রিভুজ সম্পর্ককে 
- উৎসর্গের পাতার এই ঝরঝরে লেখনীর সাথে আমরা সবাই কমবেশি পরিচিত বটে! জ্বী পাঠক, ঠিক ধরেছেন, দাদাভাইর লেখা। সচলে যার লেখার বিস্তারিত পড়তে হয় কাট্ কাট্, চমক লাগা লাইনগুলোর লোভে।
“ত্রিধা”তে এর ব্যতিক্রম হওয়ারতো কথা নয়। বরং বাড়তি কিছু পাওয়া গেল কিনা তাই দেখার বিষয়। “ত্রিধা” বইমেলা ২০১০ এ প্রকাশিত হল শুদ্ধস্বর থেকে; যার প্রচ্ছদ করেছেন এ কে এম সিরাজুল ইসলাম নিউটন।
যে বইতে -
এখনও নারীর রূপে নাড়িতে কাঁপন,
বাসি প্রাণে ভালবাসি তরতাজা মন।
পংক্তিক’টির নিচে চিঠe লেখার ঠিকানা আর হ্যালO বলার নম্বরখানাও দেওয়া আছে।
তা-ব’লে পুরুষদেরও কিন্তু কোনো বাধা নেই প্রতিক্রিয়া জানানোর পথে।  ঠিকানা একই।
আর কৃতজ্ঞতায় যে আছেই লেখা- অগ্রজ-অনুজ সচল বন্ধুসকল; আর অবশ্যই, প্রিয় লেখক-আয়তন সচলায়তন ডট কম, তা কি আর বলে দিতে হবে।
কিন্তু যখন “ত্রিধা”র প্রসঙ্গ এল তখন দাদাভাইকে এ লেখায় প্রবেশাধিকার না দিয়ে আমরা বরং আলোচনা করি, রক্তে শব্দক্রীড়ার জিন ভীষণ প্রকট আখ্যায়িত লেখক সাইফুল আকবর খান - এর “ত্রিধা” বিষয়ক লেখনী নিয়ে।
অভিধানে ‘ত্রিধা’ অর্থ খুঁজে পাওয়া যায় তিনটি দিকের সমাহার। কিন্তু যদি দ্বিধা থেকে লেখকসৃষ্ট ত্রিধা শব্দটি হয়ে থাকে, তবে তিনটি সত্তার দ্বিধাগ্রস্ত জীবনের আখ্যান হতেই পারে “ত্রিধা”। যে “ত্রিধা”কে লেখক ছোটগল্প, বড়গল্প কিংবা উপন্যাসের ধাচে আটকে না দিয়ে বরং পাঠককে দিয়েছেন স্বাধীনতা বেজে বাজিয়ে বুঝে নিতে লেখার প্রকার-প্রকরণ। সৃষ্টির সুখ কিংবা অসুখের ফলে সৃষ্ট এক সৃষ্টি হল “ত্রিধা”।
গল্পের শুরুটা যেহেতু নিহাদ এর
শোনা হয়েছিলো, মনেও আছে, মানে হঠাৎ মনে হয়ে যাওয়ার মতো আছে মনে -
এমনতর জোকের কথা দিয়ে, তাই প্রথমে নিহাদের সাথেই আলাপ করে নেয়া যায়। যদিও লেখক এক্ষেত্রে ০১ পরিচ্ছেদ থেকে ০২ এর বদলে ০০ তে নেমে গিয়ে নিহাদকে নিয়ে এসেছেন পাঠকের সামনে।
এক-ঘরে একটা বাসায় তার একলা জনের বাস,
অক্ষরে অক্ষরেই বলা চলে একঘরে
এই নিহাদ আটাশ বছরের এক সাদামাটা তরুণ। যে কিনা লীনার মতো অপার-সম্ভাবনাময় নারীবন্ধুর জন্য জন্মদিনের উপহার কিনতে গিয়ে বড়ভাই-বন্ধুদের সাথে পরামর্শ করে বুঝতে পারে -
একই বিষয়ে একের বেশি পরামর্শে
আরো বেশি অনিশ্চিত বা সন্দিহানই হওয়া যায় শুধু;
জন্মের আগেই বেঘোর সংহারের শিকার হয় উপসংহার নিজেই।
এভাবেই নিহাদ-লীনার পরিচয়পর্ব, বন্ধুতা লেখক গল্প বলার ছলে ঠিক সময়ে ঠিক ঠিকভাবে জানিয়ে দেন পাঠককে। গল্পে ঘনিষ্ঠভাবে ডুবে যেতে যেতে ওদের সাথে ঘোরা হয়, ফেরা হয় আর মুঠোফোনের আলাপনও যেন শোনা হয় বেশ কয়েকবার। 
তবে লীনা নামের
প্রায় নির্বিষ এই ভালো মেয়েটার মধ্যকার একমাত্র বিষটা হ’লো-
সে একটু একগুঁয়ে আর একরোখা।
তাই নিহাদ আর লীনার অন্তরঙ্গতার ক্ষেত্রে পারিপার্শ্বিক অবস্থা কখনও ছিল অনুকূলে আবার কখনও প্রতিকূলে। আর এই হাসি-কান্না-বেদনাবিধুর দৃশ্যপটগুলোয় কদাচিৎ ভিন্ন ভিন্ন অনুভূতির স্পর্শ মেখে পাঠকের সামনে এসে দাঁড়ান মা চরিত্রটি।
ভাষার ঠাসবুনোট প্রকাশভঙ্গি, ব্যতিক্রমী বর্ণনাশৈলীর মধ্য দিয়ে লীনা, নিহাদ আর সাহিত্যপ্রেমী মা’কে নিয়ে
নতুন খোলা আলো-জল পেয়ে আমাদের গপ্পের নটেগাছটা
ভালোই বাড়লো বেনো হাওয়ায় চ’ড়ে - ফিরে।
এর মধ্যে উঁকি-ঝুকি দিয়ে গেলো আরোও কয়েকটি চরিত্র। এল জীবনানন্দপ্রাণ কবি - কবি ছেলে আকাশ যে কিনা লীনার মধ্যে লীন হয়ে আকাশলীনা হওয়ার স্বপ্নে ছিলো বিভোর।
ঘটনার খাতিরে দেখা হয়ে যায় দারোয়ান সোলেমান, স্বামীদ্রোহে উত্তপ্ত ট্যাক্সিচালকের বাঁজখাই ঘরনী, মেছতা-দাগি মুখের অনাকর্ষী তরুণীসহ অনেকের সাথেই।
গল্পে কয়েক জায়গায় ইলেক বা লোপ চিহ্নের নিষ্প্রয়োজনীয় ব্যবহার চোখে পড়লো। তবে সাইফুল আকবর খান-এর লেখনীর বিশেষ বৈশিষ্ট্য, পাঠকের মন কাড়ে এমন বাক্যের ব্যবহার।
দারোয়ান হওয়া সত্ত্বেও সোলেমানকে গুরুত্ব দেওয়া প্রসঙ্গে নায়কের ভাবোদয়ের বর্ণনা যখন এভাবে দেয়া হয় -
কুকুরকেও বৈবাহিক আত্মীয়ের মর্যাদা দেয় বুদ্ধিমান যেকোনো সম্ভাব্য পাত্রমাত্রই!
আর এ তো অসংস্কৃত হ’লেও রীতিমতো একজন হোমো সেপিয়ান্স!
কিংবা দু’জনের ঝগড়া-বিবাদ নিরসনের ভাবনায় লেখকের আশ্বাসবাক্য যখন হয় এরূপ-
ভরসা তবু কিছু রেখেছিলাম হাতের তালুতে জমা ক’রে।
পাঠক হিসেবে আমোদিত হতেই হয় তখন।
“ত্রিধা” যেন ঠিক আমাদেরই গল্প। অথচ আমাদের এই বহু শোনা গল্পটিও বর্ণনার প্রচলিত ভাষাকে পাশ কাটিয়ে উপস্থাপনের গুণে ভিন্নতার স্বাদ এনে দেয়।
অতঃপর ভাষার বৈচিত্র্য কিংবা গল্প কথনের প্রভাবে গল্পশেষেও “ত্রিধা”র আবেশ ছেয়ে থাকলে উদাস মন শুধুই ভাবে জীবন কেন এত ছড়ানো এত জটিল!
পরিণতিতে কে কোন পথে হেঁটে যাবে, কে কোথায় খুঁজে পাবে আশ্রয় - তা জানে সাধ্যি কার!
আর তাইতো লেখকের সাথে সাথে আমার মনটাও
খুব বিষিয়ে গ্যালো।
কিছু মনে করবেন না। একটু একা থাকতে দিন আমাকে।
মানুষের জীবন-মন দুই-ই এত জটিল কেন!!!
সত্যি ! ভাল্লাগেনা আর।


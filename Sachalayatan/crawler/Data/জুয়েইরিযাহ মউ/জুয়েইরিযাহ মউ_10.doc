ফ্রাইপ্যানে হৃদয়-ভাজা



নগ্নতা ছেড়ে শরীরের ভাঁজে ভাঁজে
উঠেছে রঙিন আভরণ।
ভেতরে কাঁচা মাংসখেকো গুহামানব।
প্যানথারের থাবার আগেই আজও
হরিণের চামড়ায়-মাংসে মানুষের তীরের
দগদগে ক্ষত।
চড়চড় ফর্ ফর্ শব্দে ছিঁড়ে আনা
দুধেল-গাভী, শম্বর, বারাশিঙা, পাঁঠার
বড় - ছোট - মাঝারি হৃৎপিন্ড,
হৃদয়।
পেঁয়াজ, মরিচ, হলুদে মাখামাখি, সুস্বাদু-
গণগণে আগুনের আঁচে চকচকে ফ্রাইপ্যানে।
গবেষকের নথিতে মানুষখেকোর
দুঃখ উঠে আসে-
ইন্টেলিজেন্ট মানুষের মাংস বড় বিস্বাদ।
প্রকৃতির করুণা বটে -
নতুবা
লোলুপ আগুনে পেঁয়াজ-মরিচ-হলুদে
পানপাতাকার হৃদয় ভাজা হতো মহাসমারোহে।
সভ্যতার খোলসে বল্কলে ঢাকা -
আদিম প্রতিমূর্তি,
জিঘাংসায় - করুণায়,
কামান্ধ হিংস্রতায় - ভালবাসায়,
শ্রেষ্ঠত্বের চরম উত্থানে আর পতনে।


দুটি কবিতা ।। জুয়েইরিযাহ মউ



এক .   মৃতের স্তূপ
মৃতের স্তূপে মৃত্যুকে দেখেছ
জীবিতের মাঝে দেখেছ কি ?
কখনও শুনেছো জীবন্ত শরীরের প্রতিটি দীর্ঘশ্বাসে মৃত্যুর পরোয়ানা ?
ম্রিয়মান জীবনে, তীব্র গ্লানিতে, অজস্র অপবাদে
অম্লান বদনে থাকে অনাকাঙ্খিত মৃত্যু।
নির্যাতিত গৃহবধূ, বেকার যুবক, ধর্ষিত জীবিত শিশু, শিরা জেগে থাকা বৃদ্ধ শ্রমিক-
বিলীন জীবনরস, অবশেষ যা আছে তা নিয়ে গড়ে ওঠে
জীবনের মাঝে মৃতের স্তূপ। 
দুই .  বংশানুক্রমে  মধ্যবিত্ত
সেদিন রাস্তায় হাঁটতে হাঁটতে চোখে পড়ে
মধ্যবিত্তের ঢল নেমেছে শহরে।
ক্লান্ত-শ্রান্ত নগরীর স্পর্শ মেখে ঘরে ফিরছে
অফিসফেরত মানুষগুলো।
মনে হল "মধ্যবিত্ত" পদবী বোধহয় বংশানুক্রমে
ধারণ করে কেউ কেউ।
নতুবা, মাস্টারমশায়ের ছেলেটা , উৎকোচ দিতে বাঁধছে বলে
বড় অঙ্কের মাইনে ছেড়ে, মাস্টার বেন যায় কেন ?!
বাবার অফিসের অধনস্তদের গাড়ি-বাড়ি হয়ে যায়।
শুধু মা-ই ছিমছাম কিছু স্বপ্ন বুকে নিয়ে
জীবনের অনেকগুলো প্রহর কাটিয়ে দিলেন।
টিউশনির মাসোহারা হাতে নিয়ে,
আরেকবার মনে পড়ে -
"মধ্যবিত্ত" পদবী বোধহয় বংশানুক্রমেই ধারণ করে মানূষগুলো।


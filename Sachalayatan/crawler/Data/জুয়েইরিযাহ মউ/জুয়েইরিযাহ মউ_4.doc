কথাপোকার কচকচানী…



মাঝে মাঝে অহেতুক কিছু কথা জমে… দুষ্টুমিতে মন ভরে… বৃষ্টি ধোয়া ক্ষণে কিংবা দারুণ বিকেল এলে। সন্ধ্যাতারা দেখে দেখে ডুব দিয়ে তাই শব্দ খোঁজা, উছল অনুভবে…
একঃ
অনেকখানি আদর ছিল সিন্দুকেতে,
কাজলেতে আছে অনেক সোহাগমাখা,
ভোর হলে ফুরিয়ে যাবে সবটুকুই
তুই সত্যি কপালপোড়া, হতচ্ছাড়া… 
দুইঃ
একটা ঘোড়া ডিঙিয়ে গরু ঘাস খেলো…
মেয়েটার মন আনচান আর
বালকটা তাই বাঁশ খেলো… 
তিনঃ
ময়না পাখি মেঘকে বলে –
রাতের বেলা কল রেট কম,
চলো, এবার প্রেম করি।
মেঘটা বলে – দাঁড়াও সোনা,
ঝুম বৃষ্টি hold এ আছে,
পরে তোমায় back করি। 
চারঃ
জ্বরটা ভীষণ-তীব্র-প্রবল
যাচ্ছে করে মাতলামি।
বলছে দেখো – লেপ্টে আছি,
তরূণীর গা’য় এই আমি।
নাপা এক্সট্রা চোখ রাঙালো –
পেয়েছিস্ তুই ফাজলামি?
তোর ওমটা কাজের তো নয়,
যাচ্ছেতাই এক বাঁদরামী।
দেখবি যখন ঠোঁটের ‘পরে
নেবে আমায় তরূণী।
জটিল ঘামে তৃপ্তি পাবে,
লাল টুকটুক রমণী। 
পাঁচঃ
যাই যাই করে গুরু
থেকে যাই এইখানে।
নাই নাই বলে শুরু
শেষতক ঠনঠনে।
করি করি কী যে করি –
দাঁড়ি-গোফ জঙ্গল,
বসে বসে ভাবছিল
কোন এক ভ্যাগাবন্ড।
হবে হবে কিছু-মিছু
ভেবে গেল প্রাণপণ।
প্রেমিকাকে নিয়ে গেল
ও-পাড়ার রঞ্জন। 


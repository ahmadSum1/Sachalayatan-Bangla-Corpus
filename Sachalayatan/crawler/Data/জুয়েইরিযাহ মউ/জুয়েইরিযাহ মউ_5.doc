সবুজাভ প্রহর কিংবা গহীন ধোঁয়াশা



টিপ্ টিপ্ টিপ্। কিংবা ঝক্ঝকে রোদ্দুর। প্রাত্যহিক কিংবা বিশেষ, দিনগুলো যেরকমই হোক, ঘরজুড়ে হৈ-হুল্লোড়। শুধু জমাট বাঁধতে যেটুকু সময় লাগে। এই যা। ডালিমের দানাগুলো একসাথে জমলে রসে টই-টুম্বর। আমরা সব-ডালিমের রসালো দানা।
ঈদ - পূজো - পরীক্ষা শেষ - অফিস বন্ধ - শবেবরাতের পর পর বুঝি শুক্র-শনি, ছুট্ ছুট্ ছুট্ ছুট্। জমে গেলাম আমরা। গুণে দেখতো, ক’টা প্লেট সাজাতে হবে। ছ’সাত মাসের গুল্টুসটাও যেন বাদ না পড়ে।
আরে জলদি, চান রাত। কাপ-পিরিচ-চামচ-প্লেট-জগ-গ্লাস, শো কেসে তুলে রাখা জিনিসগুলো নামবে এবার। নিত্য ব্যবহারের ওগুলো নাহয় ক’দিনের জন্য অন্যপাশে সরানো থাক। ছোট্ট হাতগুলোতে টকটকে মেহেদীর রঙ।
দল বেঁধে সাতজন ঈদগাহ যাবে। আরে আরে, ছোটদের কাপড়গুলো কোথায়, রকমারি টুপি আর পাঞ্জাবীগুলো? খোঁজ খোঁজ......
কিন্তু এসবের ভীড়ে স্মৃতি ধরে রাখে গভীর ধূসরতা। প্রহরগুলো জড়িয়ে রইলো অব্যক্ত কোন্ সে আর্তনাদে.... রুদ্ধ শ্বাসের যন্ত্রণায়! 
পরবাসী খোকাদের গায়ের ঘ্রাণ নিতে অন্তত একবার ফেরার আকুতি মায়েদের। “আয় বাবা, আয়” - খোকারা আসবে বুঝি! শুধু প্রতি টেলিফোনে ওপাশের কন্ঠে কান ডুবিয়ে দাদন বলেন -
“ দ্যাশো আইয়া কিতা করতে? সোনা বাবা আমার। বাচ্চাইন লইয়া ভালা থাকিস। লক্ষ্মী বাবারেবা।”
দেশে ফিরে আসেনি আমার মনি। দাদনের দোয়া - দুরূদের অশ্রুভেজা আশীর্বাদে টেলিফোন সেট ভিজে ওঠে।
কাফনেমোড়া দাদুভাই যখন বাবাদের কাঁধে, মনি পাগলের মতোন প্রবাস থেকে চিৎকার করে। সেলফোন কখনও নষ্ট হয়না কান্নার পানিতে। বছরগুলো বেশ দ্রুত কাটে বটে। 
হাসপাতালের বেডে রাঙ্গাকে দেখে থমকে দাঁড়াই হঠাৎ। এভাবে, এতোটা নিথরতা, রাঙ্গা চেতনে থেকেও স্তব্ধ। ভেঙেচুরে বেঁকে যাওয়া ভেতরে ভেতরে। গাড়িতে তীব্র অশান্তি আর অস্থিরতায় সিলেট শহরটা যেন বড্ড বেশি দূরে ঢাকা থেকে। চেতনে-অবচেতনে এখনও ঐ ক্ষণটুকু অস্থিরতার চরমে। পরদিন হঠাৎ রাঙ্গা কথা বলে, উঠে বসে। আর বিস্মিত মন ভাবে - আনন্দেও এতোটা কাঁদতে পারি আমরা। 
দাদন - আম্মু - বৌমা - ফুফিদের নামাজ, দোয়া, মানতের দিন ফুরোয়না। দাদনের দুচোখে ধোঁয়াটে জটিলতা। বাইকে আওয়াজ তোলে রাঙ্গার নিত্য আড্ডায় যাওয়াটা হয়ে ওঠেনা। বড়ফুফার স্ট্রোকের খবরটাও কি খুব স্বাভাবিক কোন ব্যাপার? ভীষণ ক্লান্তি ভর করে।
জানালার গ্রিল পেরিয়ে পাশের বাসার টিনের চালে মলিন পাতা- ডালপালা। সবুজ পাতায় মাকড়সার জাল। বৃষ্টির জল গড়ায়। দীর্ঘশ্বাস জমে জমে ঘন হয়, এক পরত - দুই পরত - তিন পরত .....। সবুজের উপরও ক্রমশ জমছে সাদাটে ধোঁয়াশা।


আতুরঘরের আবেশক্ষণে পদ্মপাতার সই



ঘেমে গেছে পথ - ঘাট, ইটের দালান, বাস-ট্যাক্সি, রিকশার সিট; বড্ড ক্লান্ত এ নগর। এক টুকরো স্নিগ্ধতা ঝুলে থাকে জানালার ওপারের বটগাছে। গাছ - যত বয়স তত যৌবন ধরে। সবুজে ভরাট যৌবন!!
গা গিরগির করে তোলা একটা পোকা ঢোকে গ্রিল পেরিয়ে। চিকন পশমসর্বস্ব প্রাণী, মায়া হয় হঠাৎ। কী ভীষণ একা বসে আছে সোফার কাভারে।
মগজজুড়েও পোকাদের কিলবিল বটে। মনজুড়েও কি? কোন কবিতা, কোন খন্ড-বিখন্ড গল্প নাকি ‘কথা’রা, কী এক আবেশে কোন কোন মুহূর্তের সাথে মিশে যায় নিমিষে।
বন্ধুদের জয়ী করে হেরে যাওয়া, নিঃশব্দে ম্লান হাসিঢাকা দিন। তবু ভাবনায়, যন্ত্রণায় কত অভিমান -
 “কাঁচপোকা মেঘ,
বলিও আমার পরদেশিরে–
অভিমানের শুকনো ধূলো, জমাচ্ছি রোজ একলা ভিড়ে…
একতারাহীন উদাস বাউল,
বলিও আমার পরদেশিরে–
না-সাধা সুর ছড়িয়ে দিলাম..
পৌঁছে যাবে দেয়াল চিরে।”
কত কত রাত - পক্ষ - ক্ষণ কাটাতে কাটাতে নিগূঢ় নিবিড় অনুভূতি জমে - তা অনুমান করা দুঃসাধ্য। তবু তো জন্মে, তবু তো জমে।
ক্ষুদ্রতা, দৈন্যতা, তুচ্ছ অবশেষ, তলানি হাতড়ে কিছু তবু থাকে। দুর্দান্ত এক ভীষণ পাওয়া। ধোঁয়া কেটে পথ হেঁটে দেখা, পুকুরের জলে মেশে টিপ টিপ কুয়াশা। জীবন এক প্রগাঢ় প্রহেলিকা, প্রহসনও বটে! কত ভুল শুধরানো হয়না, কত ভুল না শুধরে ভাবতে বসা - কিছু সুখস্মৃতি থাকুক জমে কোথাও কোন গভীরে।
পারাপারের পথে - পদ্মপাতায় জল টলমল বিষণ্নতা। পদ্মপাতা একলা একা, নাকি ঐ ক’ফোটা জলের কণা পদ্মপাতার সই। বিষাদনগর ইস্টিশনে  হন্যে হয়ে টিকেট খোঁজা -  হারিয়ে যেতে ইচ্ছে করে খুব। হারানো বই - ছবি - কোন চিঠির দুঃখ নিয়ে উদাস হয়ে গোধূলী - বিকেল কুটো করে কেটে ফেলা। এটা সেটা নানান অনুভবে কোন সে ডোরে বাঁধা পড়া!
উন্মনা নদী-তীরের সবুজ ঘাসফড়িং দিল তারুণ্য, মেঘ দিয়েছে মিষ্টি কিছু বিষাদ আর প্রজাপতিগুলো রাঙিয়ে দিল হরেক রকম রঙে। এ মেয়ে দিল নীলরঙা অপরাজিতা – ফুলটি যে ভীষণ প্রিয়, তাই.....


মেসঘর বনাম কুকুরের খাঁচা ।। জুয়েইরিযাহ মউ



বিকেলের আড্ডায় আজ বিষন্নতার ভার ছিল অনেকখানি।
সুজনের ‘যাবো যাবো’ করেও বিদেশ যাওয়া হয়ে ওঠছে না।
আর শ্যামল ছেলে অপুকে এই শহর গ্রাস করছে ক্রমশ !
আজও বললো - “মা বলেছে -পাকা আম, কাঁঠাল যে শেষ হয়ে এল বাবা,
                 তুইতো এখনও এলিনা।”
আমি চায়ের কাপে চুমুক দিয়ে ভাবি -
কবে পড়ালেখার সমাপ্তিতে চাকুরী পাবো?
কেমন অগোছালো হয়ে পড়ছে বিন্যস্ত দিনগুলো।
ঠিক তখনই বিকেলের আকাশ ভাসে চোখে।
বিলবোর্ড, সাইনবোর্ড আর টাওয়ারের ভিড়ে
টুকরো আকাশ চোখে পড়ে -
চোখে পড়ে এক আশ্চর্য তীব্র বিলাসিতা।
অট্টালিকার ছাদের উপর গড়ে উঠছে কুকুরের খাঁচা ,
ছাদের আধেক সীমানায় সাদা রঙের ‘চরম বিলাসিতা’।
মনে পড়ে চয়নদা’র মেসঘরের কথা।
ছোট্ট ঘরে চারটি ছেলের যেন খড়কুটো ধরে ভাসতে থাকা।
গেল মঙ্গায় বাবাকে চিতায় তুলে দিতেই,
চয়দাকে মেটাতে হয় ছ’টি পেটের ক্ষুধার যন্ত্রণা....
গ্রামের বাড়ি পাঠিয়ে দিত উপার্জিত গুটিকতক নোট।
ওর সারাদিন কেটে যেত এক টুকরো পাউরুটি আর চা’য়।
আর আমি দেখি, সিমেন্টের খাঁচায় বন্দি মঙ্গাপীড়িত বোধ।
ঐ মেসঘর , আয়তনে খাঁচাটির অর্ধেকেরও কম।
চায়ের কাপে চুমুক দিয়ে ভাবি - জয়তু ‘কুকুর ভাগ্য’ !!
‘কুকুর ভাগ্য’র কাছে হেরে গেল
‘মানব ভাগ্য’ কিংবা ‘সাম্যবোধ’ ॥ 


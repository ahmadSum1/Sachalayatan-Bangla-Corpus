বাংলাদেশের জনসংখ্যা সম্পদ নাকি বোঝা



জনসংখ্যার বিচারে বাংলাদেশ বিশ্বের অষ্টম বা নবম বৃহত্তম দেশ। বিশ্বের প্রধানতম ঘনবসতিপূর্ণ অঞ্চল এটি। বাংলাদেশের জনসংখ্যা প্রায় ১৫ কোটি। যুক্তরাষ্ট্রভিত্তিক গবেষণাপ্রতিষ্ঠান পপুলেশন কাউন্সিলের ভাষ্যমতে, `বর্তমানে প্রতিবছর বাংলাদেশে জনসংখ্যা বাড়ছে ২৫ লাখ করে। জনসংখ্যা নিয়ন্ত্রণ কার্যক্রম বর্তমান ধারায় চলতে থাকলে ২০৩৭ সালে বাংলাদেশের জনসংখ্যা বেড়ে হবে কমপক্ষে ২১ কোটি এবং ২০৫১ সালে তা ২৮ কোটি ছাড়িয়ে যাবে।' এ তথ্য নিঃসন্দেহে উদ্বেগজনক। জনসংখ্যা বৃদ্ধির গতি রোধ করা না গেলে দেশের অনেক উন্নয়ন পরিকল্পনাই ভেস্তে যেতে পারে।
সীমিত সম্পদের কারণে আমাদের দেশের জনসংখ্যা `সম্পদ'-এর পরিবর্তে `বোঝা' হয়ে পড়ছে। স্বাধীনতার পর বাংলাদেশের জনসংখ্যা ছিল সাড়ে সাত কোটি। গত তিন যুগে তা বেড়ে হয়েছে দ্বিগুণ। নতুন মানুষের বাসস্থানের জোগান দিতে প্রতিনিয়ত কমছে আবাদী জমি, উজাড় হচ্ছে বন। মাত্রাতিরিক্ত জনসংখ্যার জন্য নতুন নতুন কর্মসংস্থানের সুযোগ সৃষ্টি করা যাচ্ছে না, তাদের জীবনযাপন নিম্নমুখী হচ্ছে। বাড়ছে বেকারত্ব এবং সেই সঙ্গে পাল্লা দিয়ে বাড়ছে রাজধানীমুখী অভিবাসন। অফিস থেকে বাসায় ফেরার পথে অফিসের চারপাশেই দেখি ছিন্নমূল মানুষের ভিড়। সন্ধ্যা হওয়ার আগেই রাতে ঘুমানোর আস্তানা পাকাপোক্ত করতে যেন সবাই প্রতিযোগিতায় লিপ্ত। শুধু বেঁচে থাকার তাগিদে ছিন্নমূল এসব মানুষ শহরমুখী হচ্ছে। রাজধানীমুখী জনসংখ্যার স্রোত ঠেকাতে ঢাকার বাইরে কর্মসংস্থানের কথা সবাই বলে; কিন্তু সরকার ও ব্যবসায়ী নেতাদের কার্যকর কোনো উদ্যোগ এখনো চোখে পড়ে না। তৈরি পোশাকশিল্প খাতের কথাই ধরা যাক। ঢাকায় বাস করে কমপক্ষে ৩০ লাখ পোশাক-শ্রমিক। শুধু পোশাক কারখানাগুলো ঢাকার বাইরে স্থানান্তর করা গেলেই বিপুলসংখ্যক সীমিত আয়ের মানুষ মোটামুটি ভালোভাবে চলতে পারবে। 
জনসংখ্যা তখনই মানব সম্পদ হয়ে উঠতে পারবে, যখন তাদের শিক্ষিত করে গড়ে তোলা সম্ভব হবে। কিন্তু দেশে অর্ধেকের বেশি মানুষ এখনো শিক্ষার আলোর বাইরে। বিশেষ করে গ্রামাঞ্চল, উপকূলীয় ও হাওর এলাকা এবং শহুরে বস্তিবাসীদের মধ্যে সন্তানের সংখ্যা বেশি- এরা বেশির ভাগই দরিদ্র ও শিক্ষাবঞ্চিত। শহরে শিক্ষিত দম্পতিদের মধ্যে সচেতনতা বেশ খানিকটা বৃদ্ধি পেয়েছে। বর্তমান সময়ে শহরে সন্তানের সংখ্যা গড়ে দুইয়ে নেমে এলেও গ্রামাঞ্চলে সম্পূর্ণ বিপরীত। সেখানে চার-পাঁচটি সন্তান খুবই সাধারণ ঘটনা। প্রজনন স্বাস্থ্য সম্পর্কে সঠিক জ্ঞানের অভাব এর অন্যতম কারণ।
বাংলাদেশে গত তিন দশক ধরে সরকারি ও বেসরকারি পর্যায়ে জনসংখ্যা নিয়ন্ত্রণ কার্যক্রম অব্যাহত রয়েছে। পরিবার পরিকল্পনা কার্যক্রমে বেশ কিছু সাফল্য রয়েছে, কিন্তু তাতে জনসংখ্যা বৃদ্ধির লাগাম ধরে রাখা সম্ভব হয়নি। সরকারের কিছু অদূরদর্শী নীতিও এর জন্য দায়ী। যেমন, ১৯৯৮ সালে কৌশল পরিবর্তনের কারণে সরকারের জনসংখ্যা নিয়ন্ত্রণ কার্যক্রম মুখ থুবড়ে পড়ে। সরকার সে সময় স্বাস্থ্য ও জনসংখ্যা খাত কর্মসূচির (এইচপিএসপি) আওতায় পরিবার পরিকল্পনা মাঠকর্মীদের পরিবর্তে গ্রামে গ্রামে কমিউনিটি কিনিক নির্মাণ করে সেবা দেওয়ার পরিকল্পনা নেয়। কিন্তু এর ফল হয়েছে নেতিবাচক। দেশের অনগ্রসর সামাজিক পরিবেশের কারণে নারীরা বাড়ির বাইরে গিয়ে পরিবার পরিকল্পনার সেবা নিতে অনাগ্রহী হওয়ায় এ কার্যক্রম সাফল্যের মুখ দেখেনি। সুতরাং নীতিনির্ধারকদের এ বিষয়টি পুনর্মূল্যায়নের সময় এসেছে। মাঠকর্মীদের মাধ্যমে বাড়ি বাড়ি গিয়ে জনসংখ্যা নিয়ন্ত্রণ কার্যক্রম নতুনভাবে শুরু করার বিকল্প নেই। পাশাপাশি জন্মনিয়ন্ত্রণ উপকরণ সহজলভ্য করতে হবে।
সর্বশেষ জনসংখ্যা ও স্বাস্থ্য জরিপের তথ্যে দেখা যাচ্ছে, জনসংখ্যা নিয়ন্ত্রণের ক্ষেত্রে সবচেয়ে খারাপ অবস্থায় আছে সিলেট ও চট্টগ্রাম বিভাগ। সিলেট বিভাগে একজন নারী গড়ে ৪.২ এবং চট্টগ্রামে একজন নারী গড়ে ৩.৭ সন্তানের জন্ম দেয়; জাতীয় গড় যেখানে ২.৭। সিলেট ও চট্টগ্রাম অঞ্চলে জনসংখ্যা বৃদ্ধির পেছনে প্রকৃত কী কারণ রয়েছে তা খতিয়ে দেখা দরকার এবং সে অনুযায়ী পৃথক কর্মসূচি হাতে নিতে হবে।
জনসংখ্যা বৃদ্ধির সঙ্গে সঙ্গে তাল মিলিয়ে খাদ্য-বস্ত্রের জোগান না বাড়ালে, উপযুক্ত শিক্ষার ব্যবস্থা না করতে পারলে, কর্মের নতুন নতুন খাত সৃষ্টি করতে না পারলে সমাজে নানা রকম সমস্যা সৃষ্টি হতে বাধ্য। বিশৃঙ্খলা বাড়তে পারে, দেখা দিতে পারে অস্থিতিশীলতা। অশিক্ষিত, অপুষ্টির শিকার অদক্ষ আমজনতা রাষ্ট্রের জন্য কোনোই মঙ্গল বয়ে আনতে পারবে না। তখন মানব সম্পদ পরিণত হবে বোঝায়।
মাত্র ৫৫ হাজার বর্গমাইলের ক্ষুদ্র ভূখণ্ডে প্রায় ১৫ কোটি মানুষ নিয়ে ইতিমধ্যেই নানা জটিল সমস্যার সৃষ্টি হয়েছে। হাল আমলে প্রতিবছর প্রচুর খাদ্যশস্য ও অন্যান্য সামগ্রী আমদানি করতে হচ্ছে। ৩০ লাখ শিশু প্রাথমিক শিক্ষা কার্যক্রমের বাইরে থেকে যাচ্ছে। যুবসমাজের বিশাল অংশ বেকারত্বের বোঝা মাথায় নিয়ে ঘুরতে বাধ্য হচ্ছে। স্বাস্থ্য অধিদপ্তরের ২০০৭ জুনের হিসাব অনুযায়ী, বর্তমানে তিন হাজার ১২ জন মানুষের জন্য একজন চিকিৎসক এবং ছয় হাজার ৩৪২ জন মানুষের জন্য একজন সেবিকা আছে। এ সংখ্যা প্রয়োজনের তুলনায় কতটা কম তা সহজেই অনুমেয়। প্রশ্ন হচ্ছে এ থেকে বেরিয়ে আসার উপায় কী? জনসংখ্যা ২০ কোটি ছাড়ালে তা কোন পর্যায়ে পৌঁছাবে তা ভেবে শঙ্কিত না হয়ে পারা যায় না। বর্তমানের জনসংখ্যা কোনোভাবেই আর বাড়তে দেওয়া চলে না।
জাতীয় জনসংখ্যা গবেষণা ও প্রশিক্ষণ ইনস্টিটিউট রিপোর্টের গবেষকেরা বলছেন, কয়েকটি কারণে বাংলাদেশের জনসংখ্যা বাড়ছে। এগুলোর মধ্যে আছে কম বয়সে বিয়ে, প্রজননক্ষম বিবাহিত নারীর উচ্চ হার, মানুষের গড় আয়ু বাড়া ও অনাকাক্সিত গর্ভধারণ। বাংলাদেশে জনসংখ্যা নিয়ন্ত্রণ কার্যক্রম সফল না হওয়ার পেছনে সবচেয়ে বড় কারণ অসচেতনতা ও অশিক্ষা। `মুখ দিয়েছেন যিনি, আহার দেবেন তিনি'- আধুনিক সমাজে এ ধরনের কুসংস্কারের কোনো স্থান নেই। সামাজিক `ট্যাবু' ভেঙে বেরিয়ে আসতে সরকার ও নীতিনির্ধারকদের উদ্যোগ নিতে হবে। অনাকাক্ষিত গর্ভধারণ এড়াতে পাঠ্যপুস্তকে যৌনশিক্ষার মৌলিক ধারণা অন্তর্ভুক্ত করার বিষয়টি গুরুত্বের সঙ্গে ভাবতে হবে।
ইউরোপের দেশগুলোয় জনসংখ্যা কমে যাচ্ছে বলে তারা চিন্তিত। আর বাংলাদেশের মতো সল্পোন্নত দেশগুলোয় তার চিত্র সম্পূর্ণ উল্টো। আমরা অধিক জনসংখ্যা সামাল দিতে হিমশিম খাচ্ছি। ১৯৯৫ সালে যেখানে জনসংখ্যা বৃদ্ধির হার ছিল ১.৫, সেখানে ২০০৫ সালে সেই হার হয়েছে ২.১। যদি এখনই পর্যাপ্ত ব্যবস্থা না নেওয়া হয় তাহলে তা অনুমিত হিসাবকেও ছাড়িয়ে যেতে পারে। 
জনসংখ্যা নিয়ন্ত্রণের ক্ষেত্রে আর্থ-সামাজিক বিবেচনাকে গুরুত্ব দিতে হবে। বাল্যবিবাহ রোধে আইনের প্রয়োগ আরও কঠোর হতে হবে। প্রজনন স্বাস্থ্য শিক্ষা বিষয়ে প্রচার বাড়াতে হবে। একাধিক সন্তান গ্রহণের একটি বড় কারণ `পুত্রসন্তানের প্রত্যাশা'। সমাজে কন্যাসন্তানের গুরুত্ব বৃদ্ধি এবং সম্পত্তিতে সমানাধিকার নিশ্চিত না করতে পারলে এ অপসংস্কৃতি দূর করা সহজ নয়। এ জন্য রাষ্ট্রীয়ভাবে সব ধর্ম-বর্ণের মানুষের জন্য `অভিন্ন পারিবারিক আইন' প্রণয়নের বিকল্প নেই।
চীনের `এক সন্তাননীতি' জনসংখ্যা নিয়ন্ত্রণে খুবই কার্যকর উদাহরণ। আমরা এখনই এ নীতি গ্রহণ না করতে পারলেও `দুই সন্তাননীতি' বাধ্যতামূলক করার সময় উপস্থিত। `ছেলে হোক মেয়ে হোক, দুই সন্তানই যথেষ্ট'- এ রকম প্রচার ও স্লোগানের মধ্যে বিষয়টি সীমাবদ্ধ রাখলেই চলবে না। এখনই আইন করে ঘোষণা করতে হবে `দুই সন্তানের বেশি নয়।' 
পরিবর্তিত পরিস্থিতিতে বলা যায়, জনসংখ্যা বৃদ্ধিকে এখন দেশের প্রধান সমস্যা হিসেবে ঘোষণার সময় এসেছে। জনসংখ্যাকে দেশের ১ নম্বর সমস্যা হিসেবে চিহ্নিত করে দীর্ঘমেয়াদি পরিকল্পনা নিতে হবে। নারীর প্রজনন হার কমাতে পরিবার পরিকল্পনা কর্মসূচি পুনর্মূল্যায়ন জরুরি। ঠিক কী কী কারণে এ কর্মসূচি পুরোমাত্রায় সফলতার মুখ দেখতে পারছে না তা পুঙ্খানুপুঙ্খ বিশ্লেষণ করে সঠিক ও কার্যকর পদক্ষেপ নিতে হবে।
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%66%69%72%6f%7a%2e%63%68%6f%75%64%68%75%72%79%40%79%61%68%6f%6f%2e%63%6f%6d%22%3e%66%69%72%6f%7a%2e%63%68%6f%75%64%68%75%72%79%40%79%61%68%6f%6f%2e%63%6f%6d%3c%2f%61%3e%27%29%3b'))


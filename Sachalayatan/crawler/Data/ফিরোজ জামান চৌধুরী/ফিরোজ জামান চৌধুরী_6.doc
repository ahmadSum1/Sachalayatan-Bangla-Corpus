ঢাকাই চলচ্চিত্রের টিকে থাকার লড়াই-১



এক দশকেরও বেশি সময় ধরে আমাদের চলচ্চিত্রশিল্প গভীর সংকটের মধ্যে দিয়ে যাচ্ছে। ব্যবসা ও শৈল্পিক মান, দুই ক্ষেত্রেই এর বেহাল দশা। নানমুখী বাস্তবতায় বিনোদনমাধ্যম হিসেবে বাংলাদেশের চলচ্চিত্র এর উপযোগিতা হারাতে বসেছে। অনেক নির্মাতাই বিচ্ছিন্নভাবে চেষ্টা করে যাচ্ছেন, কিন্তু চলচ্চিত্রের সুবর্ণ সময় ফিরিয়ে আনা যাচ্ছে না। পার্শ্ববর্তী দেশ ভারতসহ সারা বিশ্বেই যেখানে চলচ্চিত্রের জয়জয়কার, সেখানে আমাদের চলচ্চিত্রের দুরবস্থার কারণ খতিয়ে দেখা জরুরি।
সারা দেশে সিনেমা হলগুলোতে ভাঙাগড়ার খেলা চলছে। ঢাকার ঐতিহ্যবাহী গুলিস্তান এবং এলিফেন্ট রোডের মল্লিকা হল ভেঙে বহুতল শপিং সেন্টার হয়েছে। শ্যামলী হল ভেঙে শপিং কমপ্লেক্স নির্মাণের কাজ চলছে। এরপর কোনটি? খবর পেলাম খাগড়াছড়ি ও মেহেরপুর জেলার সবগুলো সিনেমা হল সাম্প্রতিক কালে বন্ধ হয়ে গেছে। বাংলাদেশ চলচ্চিত্র প্রদর্শক সমিতির ২০০৮ সালের হিসাব অনুযায়ী, মাত্র তিন বছরে চার শতাধিক সিনেমা হল বন্ধ হয়ে গেছে; বারো শ সিনেমা হল কমে এখন হয়েছে নয় শর মতো।
১৯৫৬ সালে মুক্তিপ্রাপ্ত আবদুল জব্বার খানের মুখ ও মুখোশ ছবির মাধ্যমে ঢাকাই চলচ্চিত্রের যাত্রা শুরু। কিন্তু গত অর্ধশতাব্দীতেও ঢাকাই চলচ্চিত্র একটি মানসম্মত অবস্থানে পৌঁছাতে পারেনি। ব্যবসা হিসেবেও চলচ্চিত্রশিল্প তার মেরুদণ্ড সোজা করে দাঁড়াতে পারেনি। `স্বাধীন পাকিস্তানের' পরাধীন সময় আর স্বাধীন বাংলাদেশের অস্থির সময়ে চলচ্চিত্রশিল্প কোনো দিকনির্দেশনা খুঁজে পেল না। যেকোনো শিল্পের বিকাশের জন্য ৫০ বছর খুব কম সময় নয়! সারা পৃথিবীতেই চলচ্চিত্র লাভজনক ও মানসম্পন্ন শিল্পমাধ্যম হিসেবে স্বীকৃত। তাহলে আমাদের দেশের গলদটা কোথায়? মেধাবী পরিচালকের অভাব, বিনিয়োগকারীর অভাব, নাকি ভালো ছবির দর্শকের অভাব? এসব তো প্রাচীন ও বহুল প্রচলিত বিতর্ক। কে না জানে, ভালো ছবির জন্য চাই দর্শক, আর ভালো দর্শক সৃষ্টির জন্য চাই ভালো ছবি- দুটোরই প্রয়োজন যুগপৎভাবে।
মধ্যবিত্ত দর্শকদের আমরা সিনেমা হলে টানতে পারছি না কেন? মূল সমস্যাটা কোথায়? আজ এ প্রশ্নের উত্তর খুঁজে বের করা খুবই জরুরি। বিশিষ্ট চলচ্চিত্র নির্মাতা শেখ নিয়ামত আলী বলেছিলেন, `দেশে ভালো দর্শক তৈরি হয়নি, এ দায় থেকে আমরা পরিচালকেরা মুক্ত হতে পারি না' [ফিরোজ জামান চৌধুরীর সঙ্গে সাক্ষাৎকার, ভোরের কাগজ, ১৪ মে ১৯৯৯]। নিয়ামত আলীর এ বক্তব্য এখনো প্রাসঙ্গিক এবং তা অবশ্যই গুরুত্ব সহকারে বিবেচনার দাবি রাখে। ভালো ছবি তৈরি হলে যে দর্শকের অভাব হয় না, এর অনেক প্রমাণ রয়েছে। সত্তর-আশির দশকে প্রচুর ভালো ছবি হয়েছে। 
খুব বেশি আগের কথা নয়, আমাদের টাটকা অভিজ্ঞতার মধ্যেই রয়েছে, নব্বইয়ের দশকের শুরুতে সালমান শাহ অভিনীত ছবিগুলো দেখতে সিনেমা হলে হুমড়ি খেয়ে পড়ত কলেজ-বিশ্ববিদ্যালয়ের ছেলেমেয়েরা। ওই সময়ের শিক্ষার্থী-প্রজন্মের এমন কাউকে খুঁজে পাওয়া দুষ্কর, যিনি কেয়ামত থেকে কেয়ামত, অন্তরে অন্তরে, স্বপ্নের ঠিকানা ছবিগুলোর একটিও দেখেননি। গ্রামগঞ্জেও এসব ছবি দারুণ ব্যবসা করেছিল। ওই সময় বিনোদনমূলক অসংখ্য বাংলা ছবি তৈরি হয়েছে। সালমান শাহ'র মৃত্যুর পর সুস্থ বিনোদনমূলক চলচ্চিত্র নির্মাণে ভাটা পড়ে। এরপর দ্রুতই নির্মাতাদের দৃষ্টি বদলে যায়। তৈরি হতে থাকে অশ্লীলতার মিশেল দেওয়া চলচ্চিত্র। এ ধারার অল্প কিছু ছবি খুব ভালো ব্যবসা করলেও বেশির ভাগই ব্যর্থ হয়। বাংলাদেশের পুরুষতান্ত্রিক সামাজিক বাস্তবতায় নারী-দর্শকেরা সিনেমা হলে গিয়ে বিব্রতকর অবস্থায় পড়েন। এ পরিস্থিতিতে তাঁরা সম্পূর্ণভাবে সিনেমা হল থেকে মুখ ফিরিয়ে নেন। এরপর এক দশক ধরে নির্মল বিনোদনমূলক ছবি নির্মাণের চেষ্টা করে যাচ্ছেন অনেক পরিচালকই। কিন্তু কিছুতেই দর্শকদের আর হলমুখী করা যায়নি।
মধ্যবিত্ত দর্শক শেষ কত বছর আগে সিনেমা হলে গিয়েছিল তা খুঁজতে হয়-আমাদের চলচ্চিত্রের জন্য এর চেয়ে গ্লানির আর কী হতে পারে। চলচ্চিত্রশিল্পের এই আকালের সময়ে সম্প্রতি আমরা একটি ব্যতিক্রমী ঘটনার মুখোমুখি হয়েছি। মধ্য ফেব্রুয়ারিতে মুক্তি পাওয়া গিয়াসউদ্দিন সেলিম পরিচালিত মনপুরা ছবিটি দারুণভাবে দর্শকনন্দিত হয়েছে। সারা দেশে ৪৮-৫০টি হলে ছবিটি চলেছে একটানা তিন মাসেরও বেশি সময় ধরে। এর আগে বাসু চ্যাটার্জি পরিচালিত 'হঠাৎ বৃষ্টি' দেখতে মধ্যবিত্ত দর্শকেরা সিনেমা হলে ভিড় জমিয়েছিল। পরবর্তী সময়ে অনেক ভালো ছবি নির্মাণের চেষ্টা হয়েছে। কিন্তু কোনোটাই হলভর্তি দর্শক টানতে পারেনি। চলচ্চিত্র যেহেতু ব্যবসাও বটে; তাই তাকে টিকে থাকতে হবে লাভজনকভাবেই। আমাদের চলচ্চিত্রের প্রধান লড়াই এখন টিকে থাকার লড়াই।
ঢাকাই বাংলা ছবি এ রকম গভীর সংকটে পড়েছিল আমাদের চলচ্চিত্রশিল্পের বিকাশের শুরুতেই। ষাটের দশকে একের পর এক বাংলা চলচ্চিত্র ব্যর্থ হতে থাকে। নির্মাতারা ঝুঁকে পড়েন উর্দু ছবি নির্মাণের দিকে। ১৯৬২ সালে ১৬টি নির্মাণাধীন ছবির মধ্যে ১৩টিই ছিল উর্দু ছবি। জহির রায়হানের উর্দু ছবি সঙ্গম-এর সাফল্য এ প্রবণতাকে আরও বাড়িয়ে দেয়। এর পরই বিশাল এক পালাবদলের ঘটনা ঘটে তৎকালীন ঢাকাই চলচ্চিত্রে। সালাউদ্দিন পরিচালিত রূপবান (১৯৬৫) ঢাকার চলচ্চিত্রকে নতুন পথের দিশা দেয়। `রূপবান ছবির কাহিনীর অবাস্তবতা ও নির্মাণনৈপুণ্যের দুর্বলতা বা চিত্রায়ণের কৌশলগত ত্র“টি ঢাকা পড়ে যায় ছবিটির ব্যাপক জনপ্রিয়তার জন্য। এই জনপ্রিয়তার প্রধান কারণ ছিল ছবির গল্প ও গান। রূপবান ঢাকার চলচ্চিত্রকে নিশ্চিত ভরাডুবির হাত থেকে রা করে।' [বাংলাদেশের চলচ্চিত্র শিল্প, মির্জা তারেকুল কাদের, ১৯৯৩]।
সাম্প্রতিক সময়ের মনপুরা ছবির সাফল্যের পেছনে দৃষ্টি দিলে দেখা যায়, এখানেও কাজ করেছে ছবির গল্প ও গান। বাড়তি পাওয়া ছিল দৃষ্টিনন্দন ফটোগ্রাফি ও চমৎকার নির্মাণশৈলী। মনপুরা ব্যবসাসফল চলচ্চিত্র হিসেবে উতরে গেছে ঠিকই, কিন্তু ভবিষ্যতে সুস্থ চলচ্চিত্রের এ ধারা আদৌ বজায় থাকবে কি? মনপুরার ক্ষীণ স্রোত আমাদের চলচ্চিত্রশিল্পকে আমূল বদলে দেবে এমন আশা করা বাতুলতা। তবু এ কথা বলতে দ্বিধা নেই, মনপুরার মাধ্যমে আমাদের সামনে একটি সুযোগ ও সম্ভাবনা এসেছে। মধ্যবিত্ত দর্শক সিনেমা হলে ফিরেছে। এদের ধরে রাখার দায়িত্ব নির্মাতাদের। সুস্থ চলচ্চিত্রের বিকাশে ব্যবসায়ীদের বিনিয়োগের এখনই অনুকূল সময়।
ঢাকাই চলচ্চিত্রে টিকে থাকার লড়াইয়ে শামিল ইতিবাচক একটি প্রবণতা সবার দৃষ্টি আকর্ষণ করেছে। এফডিসিকেন্দ্রিক চলচ্চিত্র নির্মাণের পাশাপাশি স্যাটেলাইট টিভি চ্যানেলনির্ভর কয়েকটি প্রতিষ্ঠান চলচ্চিত্র নির্মাণে অর্থ বিনিয়োগ করছে। এর মধ্যে ইমপ্রেস টেলিফিল্মের নাম উল্লেখযোগ্য। সংস্থাটি ইতিমধ্যে অনেকগুলো ভালো চলচ্চিত্র নির্মাণ করে প্রশংসা কুড়িয়েছে। তবে এ উদ্যোগের প্রধান দুর্বলতা হচ্ছে, এর মূল টার্গেট অডিয়েন্স হচ্ছে টিভি-দর্শক। ঈদে বিভিন্ন টিভি চ্যানেলে প্রথম প্রদর্শনীর মাধ্যমে লগ্নিকৃত টাকার সিংহভাগ তুলে আনাই এ বিনিয়োগের মূল লক্ষ্য। টিভিতে প্রদর্শনের পর সেই ছবি হলে গিয়ে দেখার ব্যাপারে দর্শকদের আর তেমন একটা আগ্রহ দেখা যায় না। ফলে এ উদ্যোগ `টেলিছবি'র বৃত্ত ভাঙতে পারেনি। এ ধরনের উদ্যোগ চলচ্চিত্রশিল্পের সত্যিকার বিকাশে কতটা সহায়ক, এ নিয়েও রয়েছে মতভেদ। এ কথা তো সবাই মানবেন যে চলচ্চিত্রশিল্পকে মূল ধারাতেই টিকে থাকতে হবে এবং তা অবশ্যই সিনেমা হলকেন্দ্রিক। চলচ্চিত্রকে ড্রয়িং রুমে এনে চলচ্চিত্রের মুক্তি মিলবে না।
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%66%69%72%6f%7a%2e%63%68%6f%75%64%68%75%72%79%40%79%61%68%6f%6f%2e%63%6f%6d%22%3e%66%69%72%6f%7a%2e%63%68%6f%75%64%68%75%72%79%40%79%61%68%6f%6f%2e%63%6f%6d%3c%2f%61%3e%27%29%3b'))


যুক্তরাষ্ট্রে শাহরুখ ও কালামকে কেন আটকানো হলো



[সম্প্রতি আমেরিকার নিউজার্সি এয়ারপোর্টে ভারতীয় চলচ্চিত্র তারকা শাহরুখ খান হেনস্তার শিকার হয়েছেন। ইউরোপ বা আমেরিকায় বসবাসরত দক্ষিণ এশীয় নাগরিকদের অনেক সময় এ ধরনের তিক্ত অভিজ্ঞতার মুখে পড়তে হয়। ভারতের প্রখ্যাত সাংবাদিক কূলদীপ নায়ারের সাম্প্রতিক একটি লেখা অনুবাদ করে তুলে দিলাম।]
বারাক ওবামা প্রেসিডেন্ট নির্বাচিত হওয়ার পরও যুক্তরাষ্ট্র কেন তার বর্ণবাদী ও সাম্প্রদায়িক দৃষ্টিভঙ্গি অব্যাহত রেখেছে তার অজস্র ব্যাখ্যা থাকতে পারে। একটি হচ্ছে, শ্বেতাঙ্গরা ভাবছে ওবামাকে দেশের সর্বোচ্চ পদে বসিয়েই অশ্বেতাঙ্গ বিশ্বের প্রতি তারা বুঝি তাদের দায় চুকিয়েছে। ওবামার প্রেসিডেন্ট হওয়ার মতো ঘটনাও যুক্তরাষ্ট্রকে উদারপন্থী হয়ে উঠতে দেয়নি। সত্যি বলতে কি, যে রক্ষণশীল পথ ওবামা গ্রহণ করছেন, তাতে পরিষ্কার দেখা যাচ্ছে যে শুরুতে পুঁজিবাদ ও বর্ণবাদের বিরুদ্ধে তিনি যে উদারনৈতিক অবস্থান নিয়েছিলেন, তার চেয়ে শ্বেতাঙ্গদের কাছে বিশ্বাসযোগ্যতা অর্জনই তার কাছে এখন বেশি গুরুত্বপূর্ণ।
আমি খুবই আশাহত হয়েছি। কারণ আমি তার মধ্যে লিঙ্কন, রুজভেল্ট ও কেনেডির ছায়া দেখতে পেয়েছিলাম। কিন্তু ওবামা যা করছেন তা অত্যন্ত ভাসা ভাসা কিছু পরিবর্তন। তিনি দৃশ্যত বর্ণবাদ ও ধর্মীয় স্বার্থের সঙ্গেই আপস করছেন। পুনর্মূল্যায়ন করলে বলতে হয়, তাঁর নির্বাচনপূর্ব বক্তৃতা ছিল আসলে নির্বাচনে জয়লাভের কৌশল মাত্র। তাঁর জন্য সত্যিই দুঃখ হয়। দুঃখ হয় যুক্তরাষ্ট্রের জন্যও, যেখানে আশার আলো দেখা দিয়েও মিলিয়ে গেল।
সম্প্রিত নিউজার্সি এয়ারপোর্টে শাহরুখ খানকে দুই ঘণ্টা আটকে রেখে যে আচরণ করা হয়েছে, তা আসলে সাম্প্রদায়িক ভেদনীতির প্রমাণ। মুসলমান হওয়ায় তাঁর 'অপরাধ' দ্বিগুণ মাত্রা পায়। পক্ষপাতমূলকভাবে তাঁকে যেসব প্রশ্ন করা হয়েছে, তার কোনো ব্যাখ্যা দেওয়া হয়নি। মামুলি অজুহাত দেখানো হয়, তাঁর মালপত্র পরীক্ষা করতে কিছু সময় প্রয়োজন ছিল। তাঁর সঙ্গে যে আচরণ করা হয়েছে, এটি তার জবাব হিসেবে কোনোভাবেই গ্রহণযোগ্য নয়। এ ধরনের আচরণ মার্কিনিরা এশিয় ও অশেতাঙ্গদের সঙ্গে প্রায়ই করে থাকে।
যখন গণতান্ত্রিক যুক্তরাষ্ট্রের জায়গা দখল করে নিয়েছে উদ্ধত ও কুসংস্কারাচ্ছন্ন যুক্তরাষ্ট্র, তখনই আসলে যুক্তরাষ্ট্রের মৃত্যু হয়েছে। এই হচ্ছে সার কথা। কর্তৃপক্ষ শাহরুখ খানের সঙ্গে ন্যূনতম ভদ্রতা প্রদর্শন করেনি। এশিয়ার একজন স্বনামধন্য ব্যক্তিকে হেনস্তা করার জন্য কাউকে জবাবদিহি করতে হয়নি, কাউকে শাস্তিও পেতে হয়নি। শাহরুখ খানের বিষয়টিকে 'মামুলি ভুল' বলে চালিয়ে দেওয়া যায় না, কারণ তিনি গত মাসেই সে দেশে গিয়েছিলেন, কাস্টমস ও ইমিগ্রেশনের কম্পিউটারে ছবিসহ তাঁর সম্পর্কে বিস্তারিত তথ্য রয়েছে।
ভারতের সাবেক রাষ্ট্রপতি এ পি জে আব্দুল কালামও দুর্ব্যবহারের শিকার হয়েছেন। এর আগে সাবেক প্রতিরামন্ত্রী জর্জ ফারনান্দেসেরও একই অবস্থা হয়েছিল। আমি জানি না, আব্দুল কালাম ও জর্জ ফারনান্দেসকে হেনস্তা করার জন্য কারও কোনো সাজা হয়েছিল কি না। যুক্তরাষ্ট্র সব সময় ব্যস্ত শেতাঙ্গদের নিয়ে। আরেক দিন পাঁচ সদস্যের এক ভারতীয় পরিবার এবং ২৫ জন পোল্যান্ডের নাগরিক একই বিমানে আমেরিকা যাচ্ছিলেন। শুধু ভারতীয়দের পরীক্ষা-নিরীক্ষা ও হেনস্তা করা হয়। পোল্যান্ডের নাগরিকদের এক সেকেন্ডের জন্য থামানো হয় না; এমনকি লোকদেখানোর জন্যও না।
যুক্তরাষ্ট্র অবশ্য চীনাদের বিষয়েও যত্নশীল। কারণ তাদের অর্থনৈতিক ভিত্তি যুক্তরাষ্ট্রকে আঘাত করার মতো। দুর্ভাগা ভারত তখনই যুক্তরাষ্ট্রের বিবেচনায় আসে যখন কৃপাভিক্ষার জন্য হোয়াইট হাউস কিংবা স্টেট ডিপার্টমেন্টে ধরনা দেয়। পরপর দুইবার নির্বাচিত সরকার ভারতকে নামাতে নামাতে একেবারে তাঁবেদার রাষ্ট্রে পরিণত করে ফেলেছে। শাহরুখ খানের হেনস্তার মতো ঘটনায় ভারতের পররাষ্ট্র মন্ত্রণালয় থেকে কূটনৈতিক তৎপরতা চালানোর কথা বলা হলেও শেষমেশ তারা পিছু হটে। কৌশলগত মিত্র যুক্তরাষ্ট্রকে তারা চটাতে চায় না। পররাষ্ট্র মন্ত্রণালয় কি এ রকম আরও কোনো লাঞ্ছনার ঘটনা ঘটলেই তবে ব্যবস্থা নেবে?
শাখরুখ খানের ওই ঘটনার পর যখন তথ্যমন্ত্রী অম্বিকা সোনি বলেছিলেন, আমাদেরও উচিত হবে এই আচরণ ফিরিয়ে দেওয়া, তখন আমি খুশি হয়েছিলাম। আমি মনে করি, অন্তত একটি ঘটনা হলেও এমনটা করা দরকার। এতে করে মার্কিনিরা অন্তত বুঝতে পারবে যে ভারতীয়রা একদিন ব্রিটিশদের বিতাড়ন করেছে, তারা এখন ফেলনা আসবাবপত্র হয়ে যায়নি। এমবিএ পড়ুয়া এক ছাত্রী আমাকে আশ্বস্ত করল এই বলে যে, সে দিন আর বেশি দেরি নেই, যখন ভারত মার্কিনিদের ভিসা বাতিল করবে, যেমনটা তারা আমাদের প্রতিনিয়ত করে থাকে।
এখন মার্কিনিদের উপলব্ধি করার সময় উপস্থিত যে 'কুৎসিত' শব্দটি ঘৃণাভরে তাদের দিকেই ফিরে আসছে। যখন অশেতাঙ্গদের প্রতি যুক্তরাষ্ট্রের ন্যূনতম শ্রদ্ধাবোধ দেখা যায় না, এশীয়, আফ্রিকান ও আরবদের ওপর দোষ চাপিয়ে এসব দায় থেকে তারা মুক্তি পেতে চায়, তখন সন্ত্রাসের বিরুদ্ধে যুদ্ধ ও আফগানিস্তানে তাদের সেনা ঘাঁটি স্থাপন তাৎপর্যহীন হয়ে পড়ে। যথেষ্ট হয়েছে, যথেষ্ট। 
মার্কিন যুক্তরাষ্ট্র কীভাবে অন্য দেশের অভ্যন্তরীণ ব্যাপারে হস্তপে করে তার প্রকৃষ্ট প্রমাণ হলো 'আন্তর্জাতিক ধর্মীয় স্বাধীনতাবিষয়ক মার্কিন যুক্তরাষ্ট্র কমিশন' ইউএসসিআইআরএফ কর্তৃক জারিকৃত একটি প্রজ্ঞাপন। সেখানে ভারতকে তারা ধর্মীয় সংখ্যালঘুদের রায় পর্যাপ্ত ব্যবস্থা গ্রহণে ব্যর্থ হওয়ায় 'নজরদারির তালিকা'য় রেখেছে।
ইউএসসিআইআরএফ বলেছে, ধর্মীয় সংখ্যালঘুদের প্রতি সাম্প্রদায়িক সহিংসতা বৃদ্ধির পরিপ্রেক্ষতে ভারত এই 'নজরতদারির তালিকা'য় এসেছে। বিশেষত, ২০০৮ সালে উড়িষ্যায় খ্রিষ্টানদের প্রতি এবং ২০০২ সালে গুজরাটে মুসলমানদের প্রতি সংঘটিত সহিংসতার সময়ে পর্যাপ্ত ব্যবস্থা গ্রহণ করতে ব্যর্থ হওয়ার কারণে ভারতের এই তালিকাভুক্তি।
ইউএসসিআইআরএফ চেয়ারপার্সন লিওনার্দো লিও বলেছেন, 'এটা অত্যন্ত হতাশাব্যঞ্জক যে বহু ধর্মের মানুষের বাসভূমি ভারত সহিংসতার শিকার ধর্মীয় সংখ্যালঘুদের রা করা ও তাদের প্রতি ন্যায়বিচার পালনে এতটাই অমক্ষম।'
উড়িষ্যা ও গুজরাটের ঘটনার জন্য ভারত যারপরনাই লজ্জিত। ওসব ঘটনা ভারতের ধর্মনিরপেতার মর্যাদাকে প্রশ্নবিদ্ধ করেছে। দোষীদের শাস্তির ব্যাপারে গণমাধ্যমগুলো সোচ্চার হয়েছে। গুজরাটের ঘটনায় সুপ্রিম কোর্ট স্বতঃপ্রণোদিত হয়ে রুলিং দিয়েছে।
আমাদের নিজের দেশে সাম্প্রদায়িকতার যে চর্চা হচ্ছে তা নিয়েও আমরা বিচলিত। গায়ের রং সাদা হলেই তা শ্রেষ্ঠ- এ দৃষ্টিভঙ্গির শিকার হচ্ছি আমরাও। গাত্রবর্ণ বা বর্ণবাদ নিয়ে আমাদের দৃষ্টিভঙ্গি সম্পর্কে প্রায়ই অভিযোগ শুনতে হয় আফ্রিকা কিংবা দেশের উত্তর-পূর্বাঞ্চলীয় রাজ্য থেকে পড়তে আসা শিক্ষার্থীদের মুখে। তাদের আবাসনের জন্য জায়গা খুঁজে পেতে রীতিমতো সংকটে পড়তে হয়। কার্যত অন্য ভারতীয়দের সঙ্গে তাদের মেলামেশার সুযোগ নেই বললেই চলে।
আমাদের সাহিত্যে সাদা রঙের বা ফর্সা নারীর গুণকীর্তণে ভরা। কালীদাস তাঁর শকুন্তলায় সাদাকে সৌন্দর্যের সঙ্গে তুলনা করেছেন। শকুন্তলা সুদর্শনা, কারণ সে দেখতে অন্যদের চেয়ে বেশি ফর্সা। এ ছাড়া সাদা বা ফর্সার প্রতি আমাদের এই আকর্ষণের কারণ দেড় শ বছরের ব্রিটিশ শাসনামলের দাসত্বের শৃঙ্খল। আমরা এখনো সেই দাসত্বের ঘোর কাটিয়ে উঠতে পারিনি।
কিন্তু প্রশ্ন হচ্ছে, সংখ্যালঘুদের সঙ্গে কেমন ব্যবহার করতে হবে, তার শিক্ষা দেওয়ার যুক্তরাষ্ট্র কে? তারা এমন এক সমাজে বসবাস করে, যেখানে শেতাঙ্গরা নিজেদের শ্রেষ্ঠ ভাবতে ভালোবাসে। তারা সংখ্যালঘুদের সঙ্গে এমন আচরণ করে, যা বলার অযোগ্য।
যুক্তরাষ্ট্রে কৃষ্ণাঙ্গ ও ধর্মীয় সংখ্যালঘুদের সঙ্গে কেমন আচরণ করা হয়, তা যাচাই করতে আমাদেরও উচিত হবে একটি কমিটি গঠন করা এবং সেখানে যুক্তরাষ্ট্রকে 'নজরদারি তালিকায়' রাখা। মার্কিন যুক্তরাষ্ট্রকে শেষমেশ আমি যা বলতে পারি তা হলো: কবিরাজ, আগে নিজের অসুখ সারাও। নিজের চরকায় তেল দাও।
firoz.choudhury@yahoo.com


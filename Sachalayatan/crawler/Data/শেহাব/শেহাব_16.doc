ইসলামিক ফাউন্ডেশনের আইন (!) প্রণয়নের অধিকার



কিছুদিন আগে ফেসবুকের নিউজফিডে ইসলামিক ফাউন্ডেশনের দেয়া ফতোয়ার কথা শুনেছিলাম। আজকে তাদের ওয়েবসাইটে গিয়ে সেটি দেখলাম (লিংক)। বিষয় চেয়ারে বসে নামাজ পড়া নিয়ে। 

আমার কাছে এই চর্চাটি বেশ কনফিউজিং মনে হল। বাংলাদেশের নাগরিক হিসেবে আমি জানি দেশের আইন প্রবর্তনের একমাত্র অধিকার সংসদের। আমার তাতে সমস্যা নেই কারণ সেখানে আমার এলাকার এমপি আছে যে আমার কাছে দায়বদ্ধ। এর বাইরে আদালত মাঝে মধ্যে ডিক্রী বা রুলিং জারী করে। সেখানেও আমার কোন সমস্যা নেই কারণ আদালত নিজে প্রধান বিচারপতির কাছে দায়বদ্ধ যাকে আমাদের সাংসদদের অভিশংসিত করার ক্ষমতা আছে। এর বাইরে সরকারী দপ্তরগুলো বিধিমালা জারী করে। এই সব দপ্তর যার যার মন্ত্রণালয়ের সংসদীয় কমিটির কাছে দায়বদ্ধ। এখন ইসলামিক ফাউন্ডেশন যে ফতোয়া দিচ্ছে সেগুলোও কি এই মেকানিজমের মধ্যে পড়ে?
চেয়ারে বসে নামাজ পড়া যাবে কিনা এটি খুব মোলায়েম প্রশ্ন। কিন্তু যদি আজকে সমকামীদের মধ্যে (আমার এখনকার আইনে সমকাম নিষিদ্ধ। এই মধ্যযুগীয় বর্বর আইন থাকা এখনও অন্যায় এবং যেহেতু আইন সংসদ প্রণয়ন করে ভোটার হিসেবে আমাদেরও দায় আছে) যারা ইসলাম ধর্মে বিশ্বাসী তারা যদি মসজিদে যেতে চায় আর ইসলামিক ফাউন্ডেশন যদি ফতোয়া দিতে চায় যে তারা মসজিদে ঢুকতে পারবে না বা কোন কাজী তাদের বিয়ে পড়াতে পারবে না তাহলে ইসলামিক ফাউন্ডেশনের কি সেই অধিকার আছে? 
ইসলামিক ফাউন্ডেশন যে ফতোয়া দেয় তা কি সব মুসলমান মানতে বাধ্য? যদি মানতে বাধ্য না হয় এই ফতোয়া কি আদৌ কোন কার্যকর জিনিস? যদি কার্যকর জিনিস না হয় তাহলে জনগণের করের টাকায় মুফতি রাখার কি কোন দরকার আছে?
আমার বন্ধুদের মধ্যে কোন মুফতী নেই। যারা মুফতী তারা নিজেদের বা সহকর্মী মুফতিদের দেয়া ফতোয়া নিয়ে কি ভাবেন? ধরেন, আমি বললাম আমি একজন মুসলমান কিন্তু আপনার ফতোয়া মানব না তখন কি আমাকে শাস্তি দেয়ার কোন অধিকার তাদের আছে? কিংবা রাষ্ট্র কি তাদের হয়ে আমাকে শাস্তি দিবে? যদি না দেয় তাহলে বাংলাদেশে মুফতী হওয়ার অর্থ কি? পাঠকদের মধ্যে যদি কোন মুফতী থাকেন তাহলে তিনি যদি মন্তব্য করেন তাহলে ভাল হয়।


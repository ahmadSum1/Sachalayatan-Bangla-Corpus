খুচরো তথ্য : বাজেট ২০১৫



আমার কেবলমাত্র এ বছরের বাজেট পড়া শেষ হল। ভাবলাম কিছু খুচরো তথ্য বা ট্রিভিয়া সেখান থেকে এখানে টুকে রাখি। তথ্য বাছাইয়ের একমাত্র ভিত্তি হল পাঠক হিসেবে আমার তাৎক্ষণিক প্রতিক্রিয়া।
১। আমরা যদিও ধর্মনিরপেক্ষ রাষ্ট্র বাজেটটি শুরু হয়েছে ধর্মীয় প্রথা দিয়ে।
২। তৃতীয় পৃষ্ঠার ৬ নং অনুচ্ছেদে গতবছরের বাজেটের যেসব অর্জন হয়নি তার সারমর্ম দেয়া হয়েছে। কোন কোন খাতে কি কি কারণে অর্জনগুলো হয়নি সেটি সংক্ষেপে বলার চেষ্টা করা হয়েছে। এই অকপট স্বীকারোক্তি ও বিনয় সরকারী দপ্তরগুলোতে খুব বেশি প্রচলিত নয়।
৩। বাজেটে 'গণতন্ত্র উদ্ধারের' নামে বিএনপি-জামাতের সহিংস যুদ্ধাপরাধী বাঁচাও কর্মসূচীতে নিহতদের স্মরণ করা হয়েছে। 
৪। "ইংলিশ মিডিয়াম স্কুলের বিপরীতে বর্তমানে সংকুচিত মূল্যভিত্তিতে ৭.৫ শতাংশ মূসক প্রযোজ্য থাকলেও বেসরকারি বিশ্ববিদ্যালয়, বেসরকারি মেডিক্যাল কলেজ ও বেসরকারি ইঞ্জিনিয়ারিং কলেজ এর উপর বর্তমানে মূসক আরোপিত নেই। আমি ইংলিশ মিডিয়াম স্কুলের পাশাপাশি এই খাতগুলিকেও মূসকের আওতায় আনার প্রস্তাব করছি।" (পৃ: ৮০)
বাজেট বক্তৃতার ২২১ নম্বর অনুচ্ছেদটিতে মূসক আরোপ, হার বৃদ্ধি ও আওতা সম্প্রসারণের কথা বলা হয়েছে। এর অধীনে মোট ১৬ ধরনের খাতের কথা বলে হয়েছে। খাতগুলি হল - সিগারেট, বিড়ি, সিগারেট পেপার, সিরামিকের বাথটাব জাকুজি, মোবাইল সিমকার্ড, ডেনিম ফেব্রিক্স, ক্রেডিট রেটিং, ব্যাংক, বীমা, এনজিও, ই-কমার্স, বিউটি পার্লার কোচিং, ক্ষুদ্র ও খুচরা ব্যবসায়ী, পাইকারী ব্যবসায়ী, সুপারশপ, স্বর্ণকার, রৌপ্যকার, রিয়েল এস্টেট আর - বেসরকারী বিশ্ববিদ্যালয়, মেডিকেল ও ইঞ্জিনিয়ারিং কলেজ।  বিড়ি-সিগারেট-জাকুজি-সুপারশপের  সাথে একই অনুচ্ছেদে বেসরকারী শিক্ষা প্রতিষ্ঠান থাকাটা বেশ অদ্ভুৎ!
৫। বাজেটে ৪০ পৃষ্ঠায় ই-টিকেট ক্লিয়ারিং হাউজ চালুর কথা বলা হয়েছে (অনেকটা বাংলাদেশ ব্যাংকের চেক ক্লিয়ারিং হাউজের মত)।
৬। ২০১৩ সালে কর্মরত নারীর সংখ্যা ছিল ১ কোটি ৬৮ লক্ষ। সূত্র: পৃষ্ঠা ১০
৭। বিশ্বসাহিত্য কেন্দ্রকে এ বছর সরকার ৯৫ লক্ষ টাকা অনুদান দিচ্ছে। - সূত্র: শিশু বাজেট, পৃ: ১৮।
৮। চতুর্থ পৃষ্ঠায় অর্থনীতিতে গত চারদশকের অর্জন বলতে গিয়ে তিনটি জিনিস এসেছে - প্রবৃদ্ধি, দারিদ্রসীমার নিচে জনসংখ্যা ও বৈষম্য। প্রথম দুটির ক্ষেত্রে সুনির্দিষ্ট সংখ্যা ব্যবহার করা হলেও বৈষম্য কমার কোন সংখ্যাগত সূচক ব্যবহার করা হয়নি।
৯। আমাদের ৩০‌‌১ টি উপজেলাতে কোন ফায়ার স্টেশনই নেই! এবারের বাজেটে অবশ্য তার মধ্যে ১৫৬ টিতে নির্মাণকাজ শুরুর কথা বলা হয়েছে।
১০। "প্রাথমিক বিদ্যালয়ে মেয়েদের অবস্থান এক বছর বাড়লে শিশু মৃত্যু শতকরা আট শতাংশ কমে।" - সূত্র: শিশু বাজেট, পৃ: ৩।
১১। ছায়ানটে এ বছর সরকার ৬ কোটি টাকা অনুদান দিচ্ছে। - সূত্র: শিশু বাজেট, পৃ: ১৯।
১২। আমাদের সরকারী মাধ্যমিক স্কুলগুলোয় ৩২.২২% , বেসরকারী মাধ্যমিক স্কুলগুলোয় ২৫.০৬% , সরকারী কলেজে ২৬.৫৫% , বেসরকারী কলেজে ২২.৪৯% , সরকারী মাদ্রাসায় ০% , বেসরকারী মাদ্রাসায় ১১.৭৮% , সরকারী কারিগরী ইনস্টিটিউটে ১৩.৮৭% , বেসরকারী কারিগরী ইনস্টিটিউটে ২১.৮৬%, সরকারী বিশ্ববিদ্যালয়ে ২০.৬৬% এবং বেসরকারী বিশ্ববিদ্যালয়ে ২৮.৪২% মহিলা শিক্ষক আছেন।সূত্র: জেন্ডার বাজেট, পৃ: ৩৪
১৩। বাংলাদেশে খুব সম্ভবত: এই প্রথমবার দেশীয় সফটওয়্যার শিল্পের সুরক্ষার জন্য বিদেশী সফটওয়্যার আমদানীর উপর (অপারেটিং সিস্টেম, ডেটাবেজ ও ডেভলপমেন্ট টুলস বাদে) ৫% কর বসানো হল। (সূত্র: পৃ: ৮৬)
১৪। "জনপ্রশাসনের সংস্কার আমাদের গত মেয়াদের নির্বাচনী ইশতেহারে বিশেষ গুরুত্ব পায়। কিন্তু এ বিষয়ে তেমন কোন সংস্কার সাধিত হয় নি।" (পৃ: ৬২)। চমৎকার অকপট স্বীকারোক্তি।
১৫। এই মুহুর্তে ৮০০ টি সরকারী অফিসে ভিডিও কনফারেন্সিং সিস্টেম আছে! (পৃ: ৪৮)
১৬। প্রাথমিক স্তরের পাঠ্যবইগুলো এই মুহুর্তে কমপক্ষে ১২টি ভাষায় পাওয়া যায়। সূত্র: পৃষ্ঠা ৩৪
১৭। "পিপিপি বাস্তবায়নে গত ছয়টি বছরই আমি অনেক বক্তব্য রেখেছি। কিন্তু এই ক্ষেত্রে প্রকল্প বাস্তবায়নে তেমন উল্লেখযোগ্য উদাহরণ নেই। স্বীকার করতেই হবে যে, পদ্ধতিগত প্রস্তুতি আমাদের দুর্বল ছিল।"  সূত্র: পৃষ্ঠা ২৭। চমৎকার অকপট স্বীকারোক্তি।
১৮। "বাংলাদেশে জনপ্রতি ও এলাকাপ্রতি সড়কের অনুপাত প্রায় সর্বোচ্চ, তাই নতুন সড়ক আর নির্মাণ হবে না, পরিবর্তে সড়কের মানোন্নয়ন হবে উন্নয়নের মাপকাঠি।" সূত্র: পৃষ্ঠা ৯।
১৯। অষ্টম পৃষ্ঠা অনুযায়ী ২০১০ সাল থেকে ২০১৩ সাল পর্যন্ত নাকি দেশে কমপক্ষে ৩৯ লক্ষ নতুন চাকরীর সৃষ্টি হয়েছে।


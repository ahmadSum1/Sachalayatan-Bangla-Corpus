আয়নাতে ওই মুখ দেখবে/দেখবো যখন



কয়েকদিন আগে আমার আলমা ম্যাটার শাহজালাল বিজ্ঞান ও প্রযুক্তি বিশ্ববিদ্যালয়ে ছাত্রলীগের দুই গ্রুপের মারামারিতে শহরের অন্য একটি বিশ্ববিদ্যালয়ের একজন ছাত্রলীগ সদস্য মারা গেছে। এখন যেহেতু সবার হাতে হাতে ক্যামেরা ওয়ালা মোবাইল ফোন আছে কিভাবে কিভাবে যেন ক্যাম্পাসের কিছু মানুষ ওই সময়কার কিছু ছবি তুলে ফেলেছে এবং কয়েক দিন পরে আমাদের বিশ্ববিদ্যালয়ের ফেসবুক গ্রুপে সেই ছবিতে কে কোনজন এই ব্যাপারটি চিহ্নিত করে দিয়েছে । 
আমার কাছে এই কাজটি পছন্দ হয়েছে বলে অনুমতি নিয়ে এখানে ডকুমেন্ট করলাম। রাস্তাঘাটে যখন মারামারি হয় তখন কোন এলাকার সন্ত্রাসী এসে কোথায় কাকে মারল এটা অনেক সময় চেনা যায় না। কিন্তু কলেজ বিশ্ববিদ্যালয়ের মারামারিগুলো সাধারণত ওই প্রতিষ্ঠানের ছাত্রছাত্রীরাই করে। কাজেই অন্যান্য শিক্ষা প্রতিষ্ঠানগুলোতেও  সেগুলোর ছবিগুলো যদি তুলে ফেলা যায় তাহলে প্রতিষ্ঠানের নিজস্ব সামাজিক যোগাযোগ মাধ্যমের ওয়েবসাইটে দিলে ওই সন্ত্রাসীদের সহপাঠীরা কয়েকদিনের মধ্যেই সহজেই চিনে ফেলতে পারবে। আমরা যদি এখন থেকেই এই সব সন্ত্রাসীদের (অন্তত: যাদের হাতে রামদা আছে তারা তো সন্ত্রাসী) চিনে রাখতে পারি মন্দ হয় না!
কে জানে কখনও এই চিনে রাখাটা কাজেও লেগে যেতে পারে!

এই ছবিটি আমার খুব পছন্দের। কে কোনজন তার পাশাপাশি একদম সে কোন বিভাগের কোন বর্ষে পড়ে আর ছাত্রলীগের কোন গ্রুপের সাথে জড়িত সেটি বলে দেয়া আছে। 

এটি অন্য একটি জায়গা থেকে ভিন্ন অ্যাংগেল থেকে তোলা। এর মানে হল ছাত্র সন্ত্রাসীদের চিহ্নিত করার কাজটি একাধিক মানুষ মিলে করছে। এটি খুব ভাল ব্যাপার।

এটি বেশ কাছ থেকে তোলা। যাদের চিহ্নিত করা হয়েছে তাদের বেশ ভাল ভাবেই চেনা যাচ্ছে।
এর বাইরেও ফেসবুক গ্রুপে আরো কিছু ছবি আছে যেখানে মুখগুলিকে গোল দাগ দিয়ে চিহ্নিত করা হয়েছে কিন্তু এখনও নামধাম জানা যায়নি। আশা করি শীগগিরই জানা যাবে।
এর পরেরবার যে বিশ্ববিদ্যালয়ে মারামারি হবে সেখানকার ছাত্রছাত্রীরা মোবাইল ক্যামেরা নিয়ে লেগে পড়লে মন্দ হয় না। আমরা নিশ্চিত নই সরকার তাদের ধরে জেলে ভরবে কিনা। কিন্তু আমরা যদি পাবলিক ডোমেইনে এদের ছবি আর নাম ধাম লিপিবদ্ধ করতে পারি মন্দ হয় না। অন্তত: বেসরকারী চাকরীগুলোতে যদি তাদের কেউ কখনও আবেদন করে ইন্টারভিউতে এসবের উপর আলাদা কিছু প্রশ্ন করা যাবে!


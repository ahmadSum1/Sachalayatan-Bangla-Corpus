এসএসসি পরীক্ষার পাশের হারের বেল কার্ভ, ২০০৪ - ২০১৪



আমি অনেকদিন ধরে আমাদের পাবলিক পরীক্ষার ফলাফলের বেল কার্ভগুলো দেখতে আগ্রহী। বেল কার্ভ দেখতে এরকম।

সাধারণত: কোন পরীক্ষায় যদি ঠিকমত পড়ানো হয় আর ঠিকভাবে খাতা কাটা হয় তাহলে বেল কার্ভের চূড়া থাকবে মাঝামাঝি। অর্থাৎ, গড় মানের ছাত্রছাত্রীরা থাকবে সংখ্যায় বেশি আর খুব ভাল বা খারাপ মানের ছাত্রছাত্রী থাকবে সংখ্যায় কম। যেমন, নিচে একটি আইকিউ স্কোরের বেল কার্ভ দেয়া হল। আপনারা দেখবেন এখানে বেশিরভাগ লোকের আইকিউ মাঝারি আর খুব কম লোকের আইকিউ খুব কম বা বেশি।

কোন পরীক্ষার ফলাফলের বেল কার্ভ যদি স্ক্যুড হয় অর্থাৎ চূড়া যদি একদিকে বেশি সরে যায় তাহলে এর অর্থ হল শিক্ষার্থীদের একটা বড় অংশ খুব খারাপ বা খুব ভাল করছে। আমি যেহেতু পেশাদার নই এর মানে হল ক্লাশে খুব ভালো বা খারাপ পড়ানো হচ্ছে নাকি পরীক্ষার খাতায় কিপটার মতো বা ঢেলে নাম্বার দেয়া হচ্ছে কিনা তা জানি না। যেমন নিচের ছবিতে তিনটি বেল কার্ভ আছে। তার মধ্যে সবুজ আর নীল এই দুইটি বেল কার্ভ স্ক্যুড।

বাংলাদেশের প্রেক্ষাপটে বেল কার্ভের স্ক্যুনেস নিয়ে শিক্ষাবিদদের কাজ করার কথা আর সাংবাদিকদের আগ্রহী হওয়ার কথা। যেহেতু তেমন কিছু আমার চোখে পড়ে নি নিজেরই সেগুলো তৈরি করা ছাড়া আর কোনো উপায় নেই। এই বেল কার্ভ দিয়ে কি হবে? আমি এর বেশি কিছু হয়তো পারব না কিন্তু আমি আশা করব শিক্ষাবিদ, শিক্ষা নিয়ে আগ্রহী সাংবাদিক আর যারা শিক্ষা আন্দোলন নিয়ে কাজ করেন তারা এখানে একটু নজর দিবেন আর দেখবেন এই তথ্যগুলো কোনো কাজে আসে কিনা। এখানে ২০০৪ থেকে ২০১৪ পর্যন্ত ১০ বছরের এসএসসি পরীক্ষার ফলাফলের বেল কার্ভ দিয়ে দিলাম।
২০০৪

২০০৫

২০০৬

২০০৭

২০০৮

২০০৯

২০১০

২০১১

২০১২

২০১৩

২০১৪

আমি এই সব ব্যাপারে বিশেষজ্ঞ নই তবে তিনটি ব্যাপার ইন্টারেসটিং মনে হয়েছে। প্রথমত: কখনই এই ফলাফলের ডিস্ট্রিবিউশন আদর্শ বেল কার্ভ ছিল না। দ্বিতীয়ত: ২০০৪ সালের বেল কার্ভ আর ২০১৪ সালের বেল কার্ভ একটি আরেকটার প্রায় বিপরীত - আয়নার সামনে ধরলে যেমন উল্টে যায় তেমন। তৃতীয়ত:, ২০০৮ সালে বেল কার্ভের দুইটি চূড়া ছিল। ওই বছর আসলে কী হয়েছিল? এবার আমরা আরেকটি কাজ করি - সব বছরের বেল কার্ভ একসাথে করে দেখি।

দেখা যাচ্ছে সময়ের সাথে সাথে বেল কার্ভের চূড়া খারাপ থেকে ভালোর দিকে যাচ্ছে। তবে চূড়াটি কখনই মাঝখানে ছিল না। কেমন যেন লাফ দিয়ে খারাপ থেকে ভালোর দিকে চলে গেছে। শিক্ষাগবেষক, সাংবাদিক ও পরিসংখ্যানবিদরা এই ব্যাপারটি নিয়ে একটু ভালো করে ভেবে দেখবেন?
বি.দ্র. ডেটাগুলো ব্যানবেইস থেকে নেয়া।


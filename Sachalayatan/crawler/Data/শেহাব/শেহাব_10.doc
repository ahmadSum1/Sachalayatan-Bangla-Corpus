মুক্তচিন্তা ও বাকস্বাধীনতা: একটি ভীষণ দুর্বল জরিপ



কিছুক্ষণ আগে একটি জরিপের লিংক আমার হাতে আসে। এটি ব্র্যাক বিশ্ববিদ্যালয়ের উন্নয়ন অধ্যয়ন বিভাগের একজন মাস্টার্স শিক্ষার্থী তৈরি করেছেন (আমি ওনার পরিচয় জানার চেষ্টা করিনি তবে ওনার বন্ধুর মাধ্যমে আমার মতামত জানিয়েছি)। তার পরিকল্পনা প্রাথমিক ভাবে নিউএজ পত্রিকায় এটির উপর প্রতিবেদন প্রকাশ করা আর পরে সম্ভব হলে কোন জার্নালে প্রকাশ করা।
প্রথমে এটির গোটা স্ক্রিনশট এখানে দিয়ে দেই। তারপর এটি নিয়ে আমার প্রতিক্রিয়া ব্যাখ্যা করব।




এবার আমার প্রতিক্রিয়াটুকু জানাই। শুরুতেই বলে নেই এই বিষয়ে আমার কোন শিক্ষাগত যোগ্যতা বা পেশাগত অভিজ্ঞতা নেই। আরেকটি ব্যাপার খুব গুরুত্বপূর্ণ। আমার কাছে জরিপটি খুব বেশি মানসম্পন্ন মনে না হলেও এটিকে আমি একটি সৎ একাডেমিক প্রচেষ্টা হিসেবে দেখছি। 
১। বয়স: আমাদের ব্লগারদের মধ্যে আঠারোর নিচে এবং পঞ্চাশোর্ধ ব্লগারও আছেন। কাজেই বয়সের ধাপগুলো আরো বেশি বেশি ভেঙে ভাল হয়।
২। লিঙ্গ: সরকারই যেহেতু এখন তৃতীয় লিঙ্গের স্বীকৃতি দিয়েছে সব জরিপেই এর পর থেকে এটি থাকা উচিৎ।
৩। ধর্ম বিশ্বাস: এই প্রশ্নের নিচে মাত্র দুটি সম্ভাব্য উত্তর রাখা হয়েছে - বিশ্বাসী আর অবিশ্বাসী।  আমার মনে হয় না এটি বাংলাদেশের মানুষের ধর্ম বিশ্বাসের বৈচিত্র্যকে পুরোপুরি ফুটিয়ে তুলে। এর মধ্যে আরো রাখা দরকার অজ্ঞেয়বাদী, সংশয়বাদী, নিধার্মিক, ধার্মিক কিন্তু অনুশাসন মেনে চলেন না, ধার্মিক ও অনুশাসন মেনে চলেন, ইত্যাদি।
৪। ব্লগিংয়ের ক্ষেত্র: টুইটার আর ফেসবুককে ঠিক সেই অর্থে বাংলা ব্লগায়তনের সংস্কৃতিতে ব্লগিংয়ের ক্ষেত্র হিসেবে ধরা হয় না। এর পাশাপাশি অনেক স্বনামধন্য ব্লগ কমিউনিটির নাম রাখা হয়নি যেমন সচলায়তন, ইস্টিশন, নির্মান ইত্যাদি।
৫। ব্লগের বিষয়: ব্লগের বিষয় রাখা হয়েছে মাত্র দুটি - ধর্ম ও রাজনীতি। এই ক্ষেত্রে জরিপকারীর আরো পরিশ্রম করা উচিৎ।  ঠিক এই মুহুর্তে কেউ যদি সচলায়তনের হোমপেজে যান তাহলেই কমপক্ষে ১০টি আলাদা বিষয় পাবেন যার উপর অনেক ব্লগ লেখা হচ্ছে।

এর বাইরে বাকি প্রশ্নগুলোতেও অনেক সমস্যা আছে। তবে আমার দৃষ্টিতে সবচেয়ে বড় দুর্বলতা হল সরকারের অবহেলার পাশাপাশি বাংলাদেশে একধর্মের শ্রেষ্ঠত্বভিত্তিক রাজনীতির উত্থানও যে মুক্তচিন্তা ও বাকস্বাধীনতার জন্য সমান হুমকি সেটি পুরোপুরি পাশ কাটিয়ে যাওয়া। এই কাজটি এই শিক্ষার্থীই প্রথম করেননি। এটি বাংলাদেশের প্রতিষ্ঠিত গণমাধ্যমগুলোর মধ্যে বিডিনিউজ২৪.কম ছাড়া আর প্রায় প্রত্যেকেই করে যাচ্ছে।
যেকোন একাডেমিক ডিগ্রীর অংশ হিসেবে যখন কোন জরিপ করা হয় সেটি নিশ্চয়ই একাডেমিক সুপারভাইজার অনুমোদন ছাড়া হয় না। এই মানের একটি জরিপ আলোর মুখ দেখতে পেরেছে দেখে অবাক হলাম। আশা করি জরিপকারী শিক্ষার্থী এই ব্যাপারগুলো নিয়ে ভাববেন আর জরিপের প্রশ্নগুলো নতুন করে সাজাবেন।


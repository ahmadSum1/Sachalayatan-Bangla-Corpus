চিত্রনাট্যের চরিত্রের প্রাকগবেষণা



সম্প্রতি আমি লিন্ডা সিগারের লেখা ক্রিয়েটিং আনফরগটেবল ক‌্যারেকটারস বইটি পড়া শুরু করেছি। কোন সিনেমার চিত্রনাট্যের জন্য কিভাবে একটি চরিত্র সাজাতে হয় তার উপর এই বই। 
প্রথম অধ্যায়ের শেষে কিছু প্রশ্ন আছে। এসবের উত্তর দিতে পারলে মোটামুটি চরিত্রটির ইতিহাস দাঁড় করানো যাবে। মনে হল সচলায়তনের কোন কোন পাঠক উৎসাহী হতে পারেন তাই প্রশ্নগুলো অনুবাদ করে দিলাম।  আমি যতটুকু বুঝলাম কোন সিনেমার চিত্র্যনাট্য যখন লিখতে হয় তখন প্রত্যেকটি চরিত্রের জন্য নিচের অনুশীলনীটি সমাধান করতে হয়।

১। গল্পের জন্য চরিত্রটির প্রাসংগিকতা কি?
২। চরিত্রটির নিজস্ব সমাজ, সংস্কৃতি ও ঐতিহ্য কেমন??
৩। চরিত্রটি যে সমাজের অংশ সেই সমাজের ছন্দ, মূল্যবোধ আর দৃষ্টিভঙ্গি কি?
৪। এ ধরনের মানুষের সাথে কখনও আমার দেখা হয়েছে? তাদের সাথে কথা বলতে আমার কেমন লাগে?  তাদের সাথে আমি কেমন সময় কাটিয়েছি?
৫। কোন কোন আঙ্গিকে সেই সংস্কৃতি আমার সংস্কৃতি থেকে পৃথক? আমাদের মধ্যে মিলই বা কি কি?
৬। আমি কি সেই সংস্কৃতির বা সমাজের একাধিক মানুষের সাথে উল্লেখযোগ্য পরিমাণ সময় কাটিয়েছি? খুব অল্প মানুষের সাথে সময় কাটালে স্টেরিওটাইপিংয়ের ঝুঁকি সৃষ্টি হয়।
৭। আমার চরিত্রটি যে পেশার সেই পেশাজীবিদের কি কি বৈশিষ্ট্য আছে? সেই পেশাটিই বা কেমন?
৮। সেই পেশার ব্যাপারে আমার নিজের অনুভূতি আর পর্যবেক্ষণ কি কি? যারা সেই পেশায় আছেন নিজেদের কাজের ব্যাপারে তাদের অনুভূতি কি?
৯। সেই পেশাজীবিদের নিজেদের মধ্যে ব্যবহৃত কথ্যভাষার শব্দগুলো কি কি? আমি কি জানি এগুলো কি করে ব্যবহার করতে হয়?
১০। আমার চরিত্রের বাস যেখানে সেই জায়গাটি কেমন? তার রাস্তাগুলো কেমন? সেই রাস্তা ধরে হাঁটার অভিজ্ঞতাটি কেমন?
১১। সেই জায়গাটির আবহাওয়া কেমন? সেখানকার মানুষরে দৈনন্দিন জীবন-যাপন/অবসর-যাপন কেমন? তার রুপ-রস-গন্ধ-শব্দ-স্পর্শ কেমন?
১২। সেই জায়গাটি আমি যেখানে থাকি তার চাইতে কি কি দিক দিয়ে ভিন্ন? আমার উপর আমার বাস করার জায়গাটির কি কি প্রভাব আছে যেটি সেই জায়গায় থাকলে আমার উপর হত না?
১৩। চরিত্রটি যে সময়কালের সে সময়ের কথ্যভাষা, জীবনমান, পোশাক, ব্যক্তিগত সম্পর্কের স্বরুপ, দৃষ্টিভঙ্গী ও অন্যান্য প্রভাবশালী ফ্যাক্টরগুলো কি কি?
১৪। সে সময়ের লেখা কোন ডায়েরী বা অন্য কোন ধরণের লেখা আছে যা থেকে তখনকার বাচনভঙ্গী আর কথ্য শব্দভান্ডার সম্পর্কে ধারণা পাওয়া যাবে?
১৫। এই ধরণের চরিত্রের উপর বিশেষজ্ঞ জ্ঞান রাখে এমন কারো সাথে আমি কথা বলেছি?


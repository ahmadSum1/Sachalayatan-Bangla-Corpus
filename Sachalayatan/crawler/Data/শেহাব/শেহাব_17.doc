প্রথম শ্রেণীর পাঠ্যবই  (সাধারণ শিক্ষা) - নারীপ্রসংগ



এটি যতটা না লেখা তার চেয়ে বেশি হল শব্দ করে চিন্তা করা। আমার সমস্যা হল নারী, জেন্ডার ইস্যু, সমাজবিজ্ঞান এসব বিষয়ে আমার কোনো পেশাগত প্রশিক্ষণ বা অভিজ্ঞতা নেই, তবে আমার সৌভাগ্য হল আমার মা, বোন, জীবনসংগী সবাই স্বাধীন স্বাবলম্বী নারী। কাজেই আমার সঙ্গগুণ আছে। আমি সম্প্রতি প্রথম শ্রেণীর বাংলা পাঠ্যবইটি উল্টে পাল্টে দেখছিলাম আর ভাবছিলাম এটা পড়ে কি আমাদের সমাজে মেয়েদের প্রতি যে প্রচলিত দৃষ্টিভঙ্গী আছে তার পরিবর্তন হবে নাকি আগের মত থেকে যাবে। যদি পরিবর্তন হয় তাহলে কি ভালোর দিকে নাকি খারাপের দিকে? আমি আসলে আমার কি কি চিন্তা তা লিখে যাব। এখানে বেশিরভাগ সময়ই দেখা যাবে আমি কেবল প্রশ্ন করে যাচ্ছি, উত্তর খুব একটি দিচ্ছি না। উত্তর না দেয়ার কারণ হল সামর্থ্যের অভাব।
১. পৃষ্ঠা ২

এখানে ছেলে আর মেয়ের সংখ্যা মোটামুটি সমান দেখানো হয়েছে। এটি ভালো কাজ। তবে চেহারাতে যেসব ফিচার্স দেখানো হয়েছে সেটি একটু বেশি হোমোজেনাস। কোনো চেহারা নেই যেটা দেখে বোঝা যায় এটি কোনো ধরণের আদিবাসী মেয়ের (যেমন, সাঁওতাল, চাকমা বা মনিপুরী) চেহারা। আমি বলছি না এখনই আদিবাসী বলতে কি বোঝায় তার ধারণা দিতে হবে। কিন্তু ওই ধরণের নাম আর চেহারাতে প্রথম থেকে অভ্যস্ত হতে ক্ষতি কি? এই ক্ষেত্রে ছেলেদের জন্যও একই কাজ করা যেতে পারে।
২. পৃষ্ঠা ৫

এটি পড়ানোর সময় কোনো বাচ্চা যদি জানতে চায় 'বউ কথা কয় না কেন?' আর তার জবাবে কোনো শিক্ষক বা শিক্ষিকা যদি বলে 'মেয়েরা তো নতুন বিয়ে হলে লজ্জা পায়' তাহলে তো বিপদ। ক্লাশের বাচ্চা ছেলেরা সবসময় মেয়েদের দুর্বল জেনে বড় হবে। আমার এই আশংকা কি সঠিক?
৩. পৃষ্ঠা ১২

আমরা নিশ্চয়ই চাইনা 'কেবল ছেলেরা ঈদের দিন মসজিদে যাচ্ছে আর মেয়েরা সকাল থেকে সেমাই বানাচ্ছে যাতে ছেলেরা বাসায় এসে খেতে পারে' এই দৃশ‌্য সারা জীবন বাংলাদেশে থেকে যাক। আমরা চাই এমন বাংলাদেশ যেখানে ছেলে মেয়ে দুজনেই এক সাথে খাবার বানাচ্ছে, এক সাথে মসজিদে যাচ্ছে (মানে যারা এই প্রথায় বিশ্বাস করে) আবার ফিরে এসে একসাথে খাচ্ছে। কিন্তু বইয়ের ঈদের ছবিতে মেয়েরা কই?
৪. পৃষ্ঠা ৩০

এই ছড়াটির আমি তেমন কোনো সমস্যা পাচ্ছি না কিন্তু কেন যেন খুব খুঁতখুঁত করছে। বউ সাজার জায়গায় যদি একটি ছড়া দেয়া যায় যেখানো একটি বাচ্চা মেয়ে স্বপ্ন দেখতে সে বড় হয়ে রকেটে করে চাঁদে যাচ্ছে তাহলেও কি ক্লাশের বাচ্চাদের মনস্তত্ত্বে একই প্রভাব পড়বে?
৫. পৃষ্ঠা ৪২

এই ছড়াটি পড়লে আমার কল্পনায় কি দৃশ্য ভাসে সেটি বলি। বিয়ের পরে একটি মেয়ে শ্বশুর বাড়ি চলে গেছে। তার বাবার বাড়িতে এখন তার ভাইয়ের রাজত্ব। সেখান থেকে লোক এসেছে তার বাচ্চাদের নিয়ে যেতে। মজার ব্যাপার হলো আমার আম্মার কিন্তু সেরকম কোনো ব্যাপার ছিল না। যেহেতু বাবা-মা দুজনেই কাজ করতেন তারা নিজ নিজ বাবা-মার কাছ থেকে আলাদা থাকতেন। তারপরও কেন যেন এই ছড়া পড়লে আমার ওই দৃশ্যটি চোখে ভাসে। আরো অনেকের চোখে কি এটি ভাসে? যদি ভাসে তাহলে এখানে কি কিছু করার দরকার আছে? এমন কোনো ছড়া থাকলে কেমন হয় যেখানে কর্মজীবি পিতামাতার শিশুদের গরমের ছুটিতে যাওয়ার আনন্দের গল্প আছে?
আমি শুধু বইয়ের যেসব ব্যাপারে আমার প্রশ্ন আছে সেগুলো দিলাম। এর বাইরে কিন্তু আরো ভাল ব্যাপার আছে। যেমন: ২০ নম্বর পৃষ্ঠায় একজন কর্মজীবি নারীর ছবি, ২৬ নম্বর পৃষ্ঠায় বেশিরভাগ চরিত্র নারী ইত্যাদি।


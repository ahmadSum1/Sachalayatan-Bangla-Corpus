"যে কোন মূল্যে আইন শৃংখলা বজায় রাখুন" - তাজউদ্দীন



আমি একটু একটু করে স্বাধীনতার পর পর আমাদের নেতাদের দেয়া বক্তৃতাগুলো পড়ার চেষ্টা করছি। এই বক্তৃতাগুলো থেকে আমরা জানতে পারব কি করে ধর্মনিরপেক্ষতা, জাতীয়তাবাদ, গণতন্ত্র, সমাজতন্ত্র এই জিনিসগুলো মুক্তিযুদ্ধের পর পর বাংলাদেশে বোঝার, বোঝানোর ও চর্চার চেষ্টা করা হচ্ছিল। অল্প কিছুদিনের মধ্যেই এই ধারণাগুলো একটি সর্বদলীয় কমিটির মাধ্যমে আমাদের বাহাত্তরের সংবিধানে জায়গা করে নেয়। বক্তৃতাগুলো থেকে আমরা বুঝতে পারব যখন তারা এই ধারণাগুলো সংবিধানে রেখেছিলেন কি বুঝে রেখেছিলে এবং কিভাবে আমরা সেটি চর্চা করব তা চেয়েছিলেন। 
আমার ভাবতে খুব খারাপ লাগে যে এই অর্গানিক পদ্ধতি বঙ্গবন্ধুর হত্যাকাণ্ডের পর পর বন্ধ হয়ে যায়। কিন্তু ১৫ বছরের মধ্যেই আমরা গণতন্ত্র ফিরে পেয়েছি। লেগে থাকলে নিশ্চয়ই বাকিগুলোও ফেরত পাব। হয়তো আমাদের এই মহান নেতাদের মত করে ফিরে পাব কিংবা আরো ভালভাবে, যে পথে এগুনোর সময় তাদের মেরে ফেলা হয়েছিল।
নিচের এই বক্তৃতা তাজউদ্দীন সিদ্দিকবাজার কম্যুনিটি সেন্টারে দিয়েছিলেন এবং ১৯৭২ সালের পয়লা জানুয়ারী পত্রিকায় এসেছিল। ওনার এই কথাগুলো খুবই গুরুত্বপূর্ণ - 


প্রধানমন্ত্রী সতর্কবাণী উচ্চারণ করেন যে বাংলাদেশের একটি লোককেও অপ্রয়োজনীয় ও একতরফাভাবে হয়রানি করা যাবে না। গত ৭ই মার্চে প্রদত্ত শেখ মুজিবুর রহমানের ভাষণের উদ্ধৃতি দিয়ে তিনি বলেন যে, বাংলাদেশে বসবাসকারী প্রতিটি ব্যক্তি দেশের স্বাধীন নাগরিকের পূর্ণ অধিকার ভোগ করবেন। তিনি বলেন, উক্ত ব্যক্তি কোথা থেকে এসেছিলেন অথবা তিনি কোন ভাষায় কথা বলেন এ ব্যাপারে তা বিবেচ্য বিষয় হবে না।






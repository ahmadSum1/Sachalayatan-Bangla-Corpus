“সুশীল বুদ্ধি সমাজের” লাশের রাজনীতি



(এটি মূলত: বিডিনিউজ২৪.কমের জন্য লেখা। কিন্তু আমি পাঠানোর পর পরই এই নিউজটি বের হয় যে কারণে আমার লেখা কিছুটা প্রাসংগিকতা হারায়। তাই ভাবলাম এখানে দিয়ে রাখি।)
সদ্যপ্রয়াত ড. পিয়াস করিমের মরদেহ শহীদ মিনারে আনা না আনা নিয়ে যে উত্তপ্ত পরিস্থিতি সৃষ্টি হয়েছে সেটি নিয়ে আমি অত্যন্ত মর্মাহত। ব্যক্তিগত ভাবে আমি ড. করিমের সাথে একই নৈতিক সমতলে অবস্থান করি না। কিন্তু তার মৃত্যুর পর পর পাবলিক ফোরামে তার কোন কোন বিষয় আমি অনৈতিক মনে করতাম তার লম্বা ফিরিস্ত দেয়াটিও একটি কুরুচিপূর্ণ কাজ বলে মনে করছি। তিনি এখন এইসব সমালোচনার উর্দ্ধে চলে গেছেন। তার শোকস্তব্ধ পরিবারের জন্য এখন সবচেয়ে বেশী দরকার তাদের নিজেদের মত একান্ত সময় যাতে এই আঘাত থেকে তারা সেরে উঠে পারেন। কিস্তু সম্প্রতি তার পরিবারের ভয়াবহ শোকানুভূতির উপরে, কিছু মানুষের ড. করিমের মরদেহটি শহীদ মিনারে নিয়ে যাওয়ার ঘোষণা চাপিয়ে দেয়ার কাজটি দেখে ভীষণ দু:খ পেয়েছি। আমার চেয়ে কয়েকগুণ বেশি বয়সী এই সব মানুষদের তো এটা বুঝতে সমস্যা হওয়ার কথা নয় যে তরুণ প্রজন্ম যারা গত বছর শাহবাগে গিয়েছিল তারা ড. করিমের উপর ভীষণ রেগে আছে এবং কখনই তার মরদেহ শহীদ মিনারে রাখতে দিবে না। যেকোন কারণেই হোক ড. করিমের সাথে হৃদয়ে মুক্তিযুদ্ধের প্রতি অশেষ আবেগ ধারণ করে রাখা তরুণ প্রজন্মের একটি বিশাল অংশের সাথে দূরত্ব তৈরি হয়ে গেছে। এরা হল সেই সব তরুণ, তরুণী, কিশোর, কিশোরী, ছাত্র-ছাত্রী যারা এখনও দেলোয়ার হোসেন সাঈদীর ফাঁসি না হওয়ার ধাক্কা কাটিয়ে উঠতে পারেন নি। জাতীয় স্মৃতিসৌধ কিছুটা দূরে হওয়ায় ভাষা আন্দোলনের শহীদ মিনারই আমাদের মুক্তিযুদ্ধের চেতনার সবচেয়ে বড় প্রতীক হয়ে শহরের বুকে গৌরবের সাথে দাঁড়িয়ে আছে। কেউ যখন এর পাশ দিয়ে রিকশা করে বা হেঁটে যায় তখন ভাষা আন্দোলনের পাশাপাশি এই শহীদ মিনার তাকে স্মরণ করিয়ে দেয় মুক্তিযুদ্ধের চার মূলনীতি (যেটি লিপিবদ্ধ হয়েছিল বাহাত্তরের সংবিধানে) জাতীয়তাবাদ, ধর্মনিরপেক্ষতা, গণতন্ত্র ও অর্থনৈতিক ন্যায়বিচার অর্থে সমাজতন্ত্র। কাজেই এখানে তরুণ তরুণীরা সবসময় তাদেরই চায় যারা মুক্তিযুদ্ধের চেতনার এই মূলনীতিগুলোর প্রতি বিশ্বস্ত ছিলেন এবং যুদ্ধাপরাধের বিচারের দাবীতে সোচ্চার ছিলেন। এর কোন ব‌্যত্যয় হলে সেটি মেনে নেয়ে তাদের পক্ষে সম্ভব না। এই আবেগ থেকেই কিন্তু শাহবাগের জন্ম হয়েছিল। ড. পিয়াস করিমের পরিবারের সদস্যরা এই আবেগের দূরত্বটি বুঝতে পেরেছিলেন। যে কারণে তারা অনুমান করেছিলেন এটি নিয়ে বাড়াবাড়ি করলে তরুণ-তরুণীরা ক্ষুব্ধ হবে এবং পরিস্থিতি আরো উত্তপ্ত হবে। সেরকম হলে তারা মরদেহ নিবেন না ঠিক করেছিলেন। একটা বিশ্ববিদ্যালয়ের ছাত্রছাত্রীদের বেশির ভাগ সংগঠন যখন নিজেদের ক্যাম্পাসে কোন কিছুর প্রতিবাদ করে তখন বিশ্ববিদ্যালয় পরিবারের বেশিরভাগ মানুষের ইচ্ছা কি সেটা খুব সহজেই বোঝা যায়। তাহলে এই জটিল উত্তপ্ত পরিস্থিতি সৃষ্টি হল কেন?
প্রথম পর্যায়ে পরিবারের সদস্যরা উত্তপ্ত পরিস্থিতি এড়াতে চাওয়ার পরও যে মানুষগুলো জাতীয় প্রেসক্লাবে মরদেহটি শহীদ মিনারে নিয়ে যাওয়ার উদ্ধত ঘোষণা দিয়েছিলেন তাদের তো এটা বোঝার কথা যে একটি মরদেহের প্রতি সম্মান প্রদর্শন কোন যুদ্ধে জেতার বিষয় নয়। এখানে তাদের প্রধান লক্ষ্য শহীদ মিনার দখল নয় বরং যত তাড়াতাড়ি সম্ভব সুবিধাজনক স্থানে সম্মান প্রদর্শনের ব্যাপারটি সেরে ড. করিমকে তার পরিবারের কাছে ফিরিয়ে দেয়া। তাহলে তারা কেন এই কাজটি করলেন? তারা কি চেয়েছিলেন সেখানে তারা চর দখলের মত কিছু অনুসারী নিয়ে গিয়ে হাজার হাজার তরুণ-তরুণীদের সাথে মারপিট করে একটি বিশ্রী দৃশ্যের অবতারণা করবেন? আমার মনে হয় না।
প্রেসক্লাবে বসা এই সব উদ্ধত মানুষগুলো খুব ভাল করেই জানেন শহীদ মিনারে তারা কাজটি করতে পারবেন না। শেষ মুহুর্তে যদি দেখা যায় তারা কিছু অনুসারী নিয়ে এই সব ক্ষুব্ধ তরুণ-তরুণীদের মুখোমুখি বিশ্ববিদ্যালয় কর্তৃপক্ষ প্রশাসন দিয়ে ১৪৪ ধারা জারি করিয়েই জায়গাটি পরিষ্কার করে দিবেন। এই টুকু বোঝার মত বুদ্ধি তাদের আছে। ফেসবুকে আমার বন্ধু জাহিদের সাথে আলাপের পর মনে হল এনাদের লক্ষ্য শহীদ মিনার নয়, এনাদের লক্ষ্য হল শহীদ মিনার-বনাম-বায়তুল মোকাররম বিরোধ ধরণের একটি পরিবেশ তৈরি করা।
একটু পরিষ্কার করি। প্রেসক্লাবে বসা এই সব মানুষ কিন্তু নিয়মিত পত্রিকায় কলাম লিখেন, টিভিতে নিয়মিত কথা বলেন। গতবছর (২০১৩) তাদের একজন বিএনপি জামাতের ককটেল মেরে মানুষ পুড়িয়ে গণতন্ত্র পুনরুদ্ধারের আন্দোলনকে শ্রেণী সংগ্রামের সাথে তুলনা করেছিলেন। কেউ এসব থিওরীকে পাত্তা দেয়নি কারণ সাধারণ মানুষ খুব ভাল করেই জানে তারা কোন শ্রেণীতে পরে আর যেই শ্রেণীটি ককটেল মারছে সে তার শ্রেণীর একজন সদস্য কিনা। আমরা অত বোকা না! আরেকজন আইনের অধ্যাপক বছরের পর বছর ধরে যুদ্ধাপরাধের বিচার "স্বচ্ছ ও আন্তর্জাতিক মানের নয়" এই প্রচারণা চালিয়ে গেছেন কিন্তু এখন পর্যন্ত এ নিয়ে তার কোন সুনির্দিষ্ট প্রকাশনা নেই যে ঠিক কোথায় স্বচ্ছ ও আন্তর্জাতিক মানের ঘাটতি আছে। এই সব মানুষ জনপ্রিয় লেখক মুহম্মদ জাফর ইকবালের প্রচলিত "মুক্তিযুদ্ধ ফিল্টারে" আটকে গেছেন। তারা খুব ভালভাবেই জানেন বেশিরভাগ তরুণ-তরুণী যুদ্ধাপরাধের বিচার প্রশ্নে তাদের অবস্থানে প্রত্যাখান করেছে। এই তরুণ-তরুণীরাই আজকের ও আগামী দিনের বাংলাদেশ। অনেক সময়ই বয়স্ক মানুষজন যারা হয়তো কোন উঁচু পদে বা অবস্থানে আছেন ভুলে যান যে তারা আসলে তাদের সময়ের কোন কিছু নিয়ন্ত্রণ করেন না। তারা ওই পর্যায়ে পৌঁছে গেছেন এর মানে হল তাদের চলে যাওয়ার সময় এসেছে। খুব শীগগির  তাদের জায়গা দখল করে নিবে তাদের চেয়ে কম বয়সীরা। একটি দেশের আবেগ ও চেতনার সংজ্ঞা তাই কখনই তার প্রৌঢ় নাগরিকরা নন বরং সেটি হল সেই দেশের তরুণরা।  মুক্তিযুদ্ধ ছিল তাই তরুণ আর যুবকদের যুদ্ধ। 
কিন্তু এর পরও এই মানুষগুলো এই উদ্ধত ঘোষণা দিলেন যাতে করে শুক্রবার যেদিন কিনা বায়তুল মোকাররমে সবচেয়ে বেশি মানুষ আসে সেদিনকার জানাজার সমাবেশের সাথে শহীদ মিনারে যেতে না পারার একটি তুলনা দাঁড় করানো যেতে পারে। তখন ব্যক্তি পিয়াস করিম তাদের আগ্রহ থেকে হারিয়ে যাবেন আর যেই বিরোধটি নিয়ে কৃত্রিমভাবে শোরগোল তোলা হবে সেটি হল বায়তুল মোকাররম বনাম শহীদ মিনার। অথচ আমাদের তরুণ-তরুণীদের সাথে কি বায়তুল মোকাররমের বিরোধ ছিল? না! তাহলে? এটা সেই নতুন বোতলে পুরোনো মদ। এর আগে যেভাবে শাহবাগকে নাস্তিক আর ‌ফ্যাসিবাদী আন্দোলন বলেছেন তারা। অথচ শাহবাগ আন্দোলন নাস্তিক ছিল না, ছিল ধর্মনিরপেক্ষ। গত দেড় বছরের অতিব্যবহারে সেই বিষয়টি পুরোনো হয়ে গেছে। এখন এই সব "সুশীল বুদ্ধি সমাজের" দরকার একটি নতুন ইস্যু। এর জন্য ড. করিমের মরদেহটি ব্যবহার করতেও তাদের বাঁধল না। কী অদ্ভুৎ! 
আমি ড. করিমের শোকসন্তপ্ত পরিবারের প্রতি সমবেদনা জানাই আর আশা করব তারা এই ফাঁদে পা দিবেন না। এখন তাদের সবচেয়ে বেশি দরকার একটু একান্ত সময় আর শান্তি।


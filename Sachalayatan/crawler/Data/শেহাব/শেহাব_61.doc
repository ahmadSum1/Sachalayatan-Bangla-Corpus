২০১৩



আমি: এই যে ভাই! ফাহামবাগ যাবেন?
রিকসাওয়ালা: নাহ!
আমি: ভাই আপনি তো বসেই আছেন, চলেন! ১০ টাকা বাড়তি দিব।
রিকসাওয়ালা: ফাহামবাগ যামু না! এলাকা খারাপ।
আমি: ভাই দিনের বেলা আবার এলাকা খারাপের কি? চলেন ভাই, ১৫ টাকা বাড়তি দিব।
রিকসাওয়ালা: টাকা বেশি দিয়া লাভ নাই। আমি ফাহামবাগ যাই না।
আমি (ভীষণ রেগে মেগে লাফ দিয়ে রিকসায় চেপে বসলাম): ঠিক আছে ভাই, আপনি যেখানে যাবেন সেখানেই যাব। নেন টানেন।
রিকসাওয়ালা ভুসসস করে বিড়ির শেষ ধোঁয়াটা ছাড়ল। তারপর নির্বিকারচিত্তে সীটে চেপে চালানো শুরু করল। দেখে আমার পিত্তি জ্বলে গেল। চুপ করে বসে থাকলাম - দেখি ব্যাটা কই যায়। তারপর একসময় সে হাতিরপুলের রাস্তা দিয়ে এসে আমাকে শাহবাগ নামিয়ে দিল। কি বলব বুঝতে পারছিলাম না।
রিকসাওয়ালা: ট্যাকা লাগব না, এইড়া ফিরি।


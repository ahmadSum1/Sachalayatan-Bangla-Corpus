জনৈক মুক্তিযোদ্ধা মুজিবুর রহমানের গল্প- ১ 




এটি বাংলাদেশের আনাচে কানাচে ছড়িয়ে থাকা হাজার হাজার মুজিবুর রহমানের মধ্যে কোন এক ভীষণ সাধারন মুজিবুর রহমানের গল্প । যৌবনের শুরুতে অসাধারণ অকুতোভয় মুক্তিবাহিনীর কোন এক মুক্তি সেনার যুদ্ধকালীন বিজয়ের গল্পের সাথে সাথে এটি জীবনযুদ্ধে তার নিদারুণ পরাজয়ের গল্প। এই গল্পটি আসলে শুধুই কোন গল্প নয়,গল্পের আড়ালে খুব সাধারন এক মানুষের বাস্তব জীবন কাহিনী।
পর্ব এক 
১৯৭১ সাল
পাতাঙ্গাপাড়া ক্যাম্প, মেঘালয়
নাজমুল বুঝতে পারেননা কেন যে কোন কঠিন দায়িত্ব পালনের আগ দিয়ে উনার এত ঘন ঘন পিপাসা পায়। ঢক ঢক করে দ্বিতীয় দফায় গ্লাসভর্তি পানি শেষ করেন।এত বড় অপারেশনের ভার  উনার উপর, উনার তো এত অল্পতে উত্তেজিত হলে চলবেনা ! অল্প একটু ভুলের মাশুল অনেক বেশী দিতে হবে তাহলে। এখন ভুল করার কোন সময় নাই, উপায় নাই। খুব সতর্কতার সাথে এবার তাকে ১০০জন সাহসী যুবক বাছাই করতে  হবে। কিছুক্ষন আগে উপর মহল থেকে নির্দেশ পেয়েছেন নতুন অপারেশনের। পরিকল্পনা ঠিকঠাক, এখন  বাস্তবায়নের পালা। 
সমস্যা হল, খুব বেশী অ্যামনিশন খরচ করা যাবেনা এই বিশেষ অপারেশনটিতে। প্ল্যানিংয়ের মূল বিষয়টাই হল রাতের আঁধারে নীরবে কাজ শেষ করে চলে আসা, আশা করা যাচ্ছে অল্প কিছু  অ্যামনিশন দিয়েই অপারেশন ভালভাবেই শেষ করা যাবে। ঝিনাইগাতিতে হারামির বাচ্চা পাকিস্তানি হানাদারেরা খুব বেশী বাড়াবাড়ি শুরু করেছে, আর তাদের দোসর হয়েছে দেশীয় রাজাকারেরা। আহম্মদনগর উচ্চ বিদ্যালয়ে পাকি হানাদারেরা সেক্টর হেডকোয়াটার বসিয়েছে, পাশেই আছে বগাডুবি ব্রিজ। খবর পেয়েছেন আহাম্মদনগর সহ  আশেপাশের এলাকার মানুষজনের অবস্থা ভয়াবহ। ঐ ক্যাম্প আর  ব্রিজের নীচে রাত দিন সাধারন মানুষ ধরে এনে পাইকারি হারে গণহত্যা চলছে।  
নাজমুল ধীরে ধীরে ঠাণ্ডা মাথায় পরিকল্পনা সাজান, এই দফায় বগাডুবি ব্রিজ উড়াতে হবে। আর কাটাখালি ব্রিজের নিচে পাক হানাদারদের একটি বড় গানবোট বাঁধা থাকে, দিনের বেলায় মালিঝি নদী, মৃগী নদীতে সারাক্ষণ টহল দিয়ে বেড়ায়। এই বোটটাও উড়াতে হবে।  
প্রথম লক্ষ্য হবে কাটাখালি ব্রিজ আর আর ব্রিজের নীচে খালে বেঁধে রাখা গানবোট উড়িয়ে দেওয়া, তাতে করে নদীর দুই ধার ধরে রাতদিন পাক হানাদারদের শকুন দৃষ্টির হাত থেকে সাধারন মানুষজন কিছুটা হলেও রেহাই পাবে। একসাথে দুই জায়গাই  হামলা করতে হবে যেন পাঞ্জাবীরা সতর্ক হবার পূর্বেই এলাকা ছেড়ে পালিয়ে আসা যায়। সন্মুখ যুদ্ধে এই মুহূর্তে যাওয়া যাবেনা, আপাতত লক্ষ্য হল ব্রিজ আর গানবোট উড়ান । অতর্কিতে হামলা চালালে একটাই সুবিধা, নিজেদের  দিকে পাল্লা কিছুটা ভারী হয় নিজের মনে বিড়বিড় করেন নাজমুল।
পর্ব দুই 
পাতাঙ্গাপাড়া ক্যাম্প, মেঘালয়
নাজমুল অবশেষে কঠিন দায়িত্ব শেষ করেছেন। সামনে সার বাঁধা ১০০ জন যুবক।  এদের সবার বাড়ি শেরপুরের বিভিন্ন উপজেলায়। শেরপুরের অলিগলি,রাস্তাঘাট নিজের হাতের তালুর মত চিনে সবাই। নাজমুল উনার পরিকল্পনা খুলে বলতেই  সবার স্বতঃস্ফূর্ত অংশগ্রহণ ছিল দেখার মতন। সাবাস, একেক জন বাঘের বাচ্চা।  এমন সব রত্ন থাকতে  বাংলাদেশের জন্ম হবেই হবে, কেউ ঠেকাতে পারবেনা। 
ভিড়ের মধ্যে উনার দৃষ্টি কেড়ে নেয় অল্পবয়সী একটি ছেলে, এখনও ঠিকমত দাড়ি গোঁফ উঠেনি, খুব কচি একটা মুখ। এই ছেলে নতুন যোগ দিয়েছে ক্যাম্পে। নাম প্রস্তাবনার শুরুতে এই ছেলেটার আগ্রহ ছিল দেখার মতন। এই ছেলেটাও যাবে অপারেশনে?
"এই ছেলে, তোমার নাম কি?"
"মুজিবুর রহমান" , মাথা নিচু করে জবাব দেন মুজিব। 
"বাহ, আমাদের নেতার নামে নাম। তোমার বয়স তো দেখছি একদম কম, যুদ্ধে আসার আগে কি করতে?"
"কলেজে ভর্তি হইছিলাম", লাজুক স্বরে জবাব দেন মুজিব।  
মুজিব কে দেখে খুব মায়া হয় নাজমুলের, বাচ্চা একটা ছেলে, এখনও কৈশোর  ছাড়েনি পুরোপুরি, চোখে মুখে কেমন একটা মায়া জড়ানো।
"তোমার জীবনের প্রথম অপারেশন এটা?"
" জি নাজমুল ভাই।"
"ভয় পেয়না মুজিব, জানি এই অবস্থায় সবারই ভয় হবে। ভয় না পাওয়াটাই অস্বাভাবিক। তবে ভয় কে জয় করে এগিয়ে যেতে হবে, দেশের জন্য যুদ্ধ এটা, মাটির জন্য যুদ্ধ, অন্যায়ের বিরুদ্ধে ন্যায়ের যুদ্ধ। আমাদের জয় হবেই।"
নাজমুল শক্ত করে মুজিবের হাত ধরে বেশ জোরে একবার ঝাঁকুনি দেন। 
মুজিবের বুকের মধ্যে একটা থম ধরা, জমে থাকা ভয়। আসলে তিনি খুব বেশি একটা সাহসী মানুষ কখনই ছিলেননা। এই তো বছর খানেক আগে,এমন কি গরুর দড়ি ধরে মাঠে নিতেও   তার ভয় লাগলো- গরু যদি গুঁতা দেয়! বড়দা জহুরুল তো এটা নিয়ে অনেক খেপাত তখন। 
সেই তিনিই যখন মে মাসের শুরুতে বাবার সামনে মাথা উচু করে বলেছিলেন- আর তো সহ্য হচ্ছেনা বাবা, মুক্তিবাহিনীতে নাম লেখাব,মেঘালয় যাব ট্রেনিং নিতে। দেশে ফিরে, মরি মরব, কিন্তু অন্ততপক্ষে একজন হলেও ঐ খবিশের বাচ্চাদের কে মারতে চাই। সবাই খুব অবাক হয়েছিলেন। সবচেয়ে অবাক হয়েছিলেন মুজিবেব বাবা। ছোট ছেলেকে তিনি বোকাসোকা নরম মনের মানুষ ভাবতেন, যে কিনা কিছুটা ভীতুও। বয়স তেমন একটা বেশি না। এইত সেদিন  শেরপুর সরকারী কলেজে ভর্তি হয়েছে- সেই ছেলে যে মুক্তিবাহিনীতে নাম  লেখাতে চায়, আসলেই অবাক ব্যাপার।  
ছেলের দৃঢ় প্রতিজ্ঞ মনোভাব দেখে আর বাধা দিতে মন চায়নি উনার। ছেলেকে বুকে টেনে নিয়েছিলেন- শুধু একটা কথায় মুখ দিয়ে বলেছিলেন- 
তোর যদি যুদ্ধে যেতে সাহস হয়, তাহলে তুই যা।  
হ্যাঁ সাহস সেদিন হয়েছিল মুজিবের। ভীষণ সাহস, আর দ্বিধা না করে পরের দিনই রউনা দিয়েছিলেন গারো পাহাড়ের পাদদেশ দিয়ে মেঘালয় সীমান্তের উদ্দেশে। ট্রেনিং নিবেন, ফিরে এসে ঝিনাইগাতি মুক্ত করবেন,  সাথে ছিল সাত্তার ভাই। 
পর্ব তিন
মুক্তিযুদ্ধের প্রারম্ভে - কুচনিপাড়া, শেরপুর 
মুজিবুর রহমান, বাড়ির ছোট ছেলে। লাজুক, আলাভোলা টাইপের। মুজিব ছোট থেকেই পাড়ার মুরব্বিদের, বাসায় বাবা চাচাদের  নাখোশ দেখেছেন পাকিস্তানের প্রতি। দেশ বিভাগের পরে এতগুলো বছর চলে গেল তবুও যে পূর্ব  পাকিস্তানের কোন উন্নতি হচ্ছেনা, প্রশাসনিক, অর্থনৈতিক, রাজনৈতিক, সাংস্কৃতিক সমস্ত ক্ষেত্রে ভয়াবহ শোষণ, অন্যায় আর অবিচার চলছে, শুনতে পেতেন। উনার তখন বয়সি বা আর কত। স্কুলে পড়েন, শুরুতে মাথা ঘামাননি এইসব বিষয়ে তেমন একটা। সহজ মানুষ উনি, দিনভর নিজের কাজেই ডুবে থাকতেন। দুরের গারো পাহাড়ের দিকে তাকিয়ে মাঝে মাঝে স্বপ্নালু হয়ে যেতেন।  কখনও মন বিষণ্ণ হলে গারো পাহাড়ের নিচ হতে ঘুরে আসতেন। 
বাংলার অবিসংবাদিত নেতার কথা ততদিনে ভালোমতই জানা হয়েছিল তার। সেই মস্ত  নেতার নামে  উনার নাম- ভিতরে ভিতরে কেমন একটা গর্ব হত। বন্ধু বান্ধবেরা মাঝে মাঝে খেপালেও উনার আসলে খুবই ভালো লাগত ভিতরে ভিতরে। 
১৯৭০ সালে সাধারন নির্বাচন হল, সেই মস্ত নেতার দল, বঙ্গবন্ধুর দল আওয়ামীলীগ সংখ্যাগরিষ্ঠতা পেয়ে জয়লাভ করল। পাড়ার বড়রা ছোটরা সবাই তখন কি ভীষণ খুশি।  এবার তাহলে পূর্ব পাকিস্তানের উন্নতি হবে! সবাই ভেবেছিলেন নিজেদের হাতে কিছুটা ক্ষমতা আসা মানে ধীরে ধীরে পূর্ব পাকিস্তানের উন্নতিলাভ... কিন্তু কিসের কি? উল্টা নির্বাচনের কোন পরোয়া না করে ৭১সালের শুরু থেকেই  ইয়াহিয়া খান পূর্ব পাকিস্তানে পুরা সামরিক শাসন জারি করল। ঢাকার অবস্থা তখন খুব উত্তাল। ঢাকা তখন চরম উত্তেজনায় টগ বগ করে ফুটছে।
যখন ৭ই মার্চ রেস কোর্স ময়দানে বঙ্গবন্ধু  তীব্র জ্বালাময়ী ভাষণ দিলেন- "আর যদি একটা গুলি চলে, আর যদি আমার লোকদের উপর হত্যা করা হয়- তোমাদের কাছে আমার অনুরোধ রইলো, প্রত্যেক ঘরে ঘরে দুর্গ গড়ে তোল......রক্ত যখন দিয়েছি রক্ত আরো দেবো এ দেশের মানুষকে মুক্ত করে  ছাড়বো ইনশাল্লাহ। 
এবারের সংগ্রাম আমাদের মুক্তির সংগ্রাম, এবারের সংগ্রাম স্বাধীনতার সংগ্রাম।জয় বাংলা। ''
সেই তীব্র জ্বালাময়ী ভাষণে মুজিব ভিতরে ভিতরে ভীষণ আন্দোলিত  হলেও তখনও ঘটনার গুরুত্ব তেমন করে বুঝতে  পারেননি। ঢাকার সেই তীব্র আঁচ তেমন জ্বালাময়ী রুপে তখনও  শেরপুর জেলার, ঝিনাইগাতি উপজেলার কুচনিপাড়া নামক ছোট সীমান্তবর্তী হিজল গ্রামে এসে পৌঁছায়নি। শুধু বাবার পাশে বসে রেডিও শুনতে শুনতে এক তীব্র শিহরণ টের পেয়েছিলেন শরীর মন জুড়ে? তবে কি যুদ্ধ একটা বেঁধেই যাবে? তবে কি নতুন একটা দেশ পৃথিবীর বুকে নতুন ভাবে জন্ম নিতে যাচ্ছে এবার? 
[এই গল্পের মুজিবুর রহমান আমার বড় খালু। উনি মুক্তিযুদ্ধের সময় ১১ নাম্বার সেক্টরে যুদ্ধ করেছেন। উনার এলাকাতে উনাকে মুক্তিযুদ্ধের সেই গৌরবময় সময়ের সবাই চেনেন। এই ইতিহাসের সবটুকুই উনার কাছ থেকে শোনা, কিছু জিনিষ আমি মিলিয়ে নিতে চেষ্টা করেছি,  পর্যাপ্ত বই পত্রের অভাব সত্তেও চেষ্টা করেছি মুল ইতিহাসের কোন বিকৃতি না ঘটাতে। যে অংশটুকু উনি ভুলে গেছেন, আমি সযতনে এড়িয়ে গেছি সেই অধ্যায়গুলো।  উনার এখন বেশ বয়স হয়েছে। তাছাড়া জীবন উনার সাথে ভীষণ রুক্ষ আচরন করেছে পদে পদে , তার ফলে মানসিক ভাবেও উনি অনেক দুর্বল হয়ে পড়েছেন তাই অনেক কিছুই মনে করতে পারেননি। তারপরেও উনার বয়ানে, এবং খালার কাছ থেকে কিছু তথ্য নিয়ে ধারাবাহিক ভাবে উনার অংশগ্রহনকৃত ”অপারেশন কাটাখালি ব্রিজ” নিয়ে লিখতে বসলাম। আমার অজান্তে কোন ভুল ত্রুটি থাকলে আন্তরিকভাবে দুঃখিত। কারো কোন পরামর্শ থাকলে সাদরে আমন্ত্রিত।  ] 

কৃতজ্ঞতা স্বীকার- বড় গল্পাকারে কিছু লেখার এটাই আমার প্রথম প্রচেষ্টা। আমার এক পোস্টে স্যামদার উপন্যাস আকারে লেখার প্রস্তাবনা থেকেই এই লেখাটির অনুপ্রেরণা।  
চলবে...... 



যখন সামনের আয়নায় একজন সংখ্যালঘু মানুষের প্রতিবিম্ব...




বিকেলের দিকে ল্যাবে বসে কাজ করছিলাম, কাজের  মাঝেই  ইন্টারনেটে কখনও এদিক সেদিক ঘুরাঘুরি। হঠাৎ এই খবরটি চোখে পড়ে,কোটালীপাড়ায় দুর্গার প্রতিমা ভাংচুর । রামুর সেই ভয়ংকর ঘটনার পর(প্রত্যক্ষদর্শী একজন ভান্তের বয়ানে ), আসলে বিগত বেশ কয়েকদিন ধরেই এই ধরনের খবর বিভিন্ন সংবাদ মাধ্যমে পাওয়া যাচ্ছে। শুধু রামুর ঘটনাই বা বলছি কেন। মাঝে মাঝেই আমরা শুনতে পাই,অমুক জায়গায় মন্দিরে হামলা, তমুক জায়গায় প্রতিমা ভাংচুর, আর ঠিক দুর্গাপূজার আগে আগে এই ধরনের ঘটনাগুলো ঘটার সম্ভবনা আরও বেড়ে যায়, প্রতি বছরেই দুর্গাপূজার আগে এই ধরনের ঘটনাগুলো কানে আসতে থাকে। সরকার বদল হলে – তখন তো কোন কথাই নাই। আমাদের ধর্মান্ধ উন্মাদগুলোর তখন পোয়া বারো, বিধর্মী মানেই তো যাকে বলে গণিমতের মাল,মার ,ধর, কাট লুট করো,কেউ কিচ্ছু বলবেনা, যাই করোনা কেন ধর্মের নামে করছো তো সাত খুন মাফ। যাই হোক, যে কথা আসলে বলতে চাইছিলাম- প্রথমে আমি আমার জীবনের ঘটে যাওয়া একটি ঘটনা বলি-
বছর দুয়েক আগের কথা তখন আমি মাত্র অল্প কিছুদিন হল ফিনল্যান্ডে এসেছি। ফিনল্যান্ডের যে শহরে আমি থাকি তার নাম তাম্পেরে, ফিনল্যান্ডের দ্বিতীয় বৃহত্তম শহর, অভিজাত শহর। লোকসংখ্যা বেশ কম, আর অভিজাত শহর বলেই হয়ত মানুষজনের নাক খুব উঁচু। বিদেশী খুব একটা বেশি দেখা যায়না, আর যে কয়জন দেখা পাওয়া যায় স্থানীয়রা যে তাদের পছন্দ করেনা বেশ বুঝা যায়। নতুন এসেছি তখন, এমনিতেই মন খারাপ থাকে দেশের জন্য,তার উপরে মাঝে মাঝে ওদের বাঁকা চোখ দেখে অস্বস্তি বোধ করি। রাজধানী হেলসিনকির চিত্র কিন্তু ঠিক এমন নয়, ওখানে বিদেশীদের প্রতি আচরণ অনেক বেশি বন্ধুসুলভ। তাম্পেরেতে বাসে উঠে খুব আস্তে ফোনে কথা বললেও লোকজন ঘুরে ঘুরে দেখে। মোট কথা নতুন হিসেবে শহরের হালচাল তখনও বুঝে উঠতে পারিনি, তাই ভালো লাগেনা কিছুই, কোন কিছুতেই স্বস্তি আসেনা ভিতরে।
সেই সময় আমি পড়াশুনার পাশাপাশি একটি পার্ট টাইম জব শুরু করি। প্রথম কাজ যখন শুরু করি সময়টা ছিল মার্চ মাস। তখনও প্রচণ্ড ঠাণ্ডা, বাইরের তাপমাত্রা -১৫/-২০, অনুভূতিতে আরও বেশি। আমার কাজ শেষ হতো রাত ১১টার দিকে। প্রায় রাতেই শেষ করতে পারতাম না ঠিক সময়ে। লেট নাইট বাসের ঠিক আগের বাসটা পড়ি মরি করে কোন রকমে দৌড় দিয়ে ধরতাম। ঘটনার দিন ঠিক সময়ে অনেক চেষ্টা করেও কাজ শেষ করতে পারিনি, প্রানপনে দৌড় দিয়েও চোখের সামনে দিয়ে বাসটা চলে গেল। এর পরে লেট নাইট বাস, এখানে রাত ১২ টা বাজলেই লেট নাইট বাস চলা শুরু হয়, তখন  বাস ভাড়ার হিসেব অন্য। বাস আসবে মিনিট ত্রিশ পরে, সেদিন তাপমাত্রা ছিল -১৫/-১৬, প্রচণ্ড ঠাণ্ডা, বাইরে দাঁড়ানোর কোন জায়গা নেই। আমার সাথে ছিল একটি আফগানিস্থানের ছেলে, আলিরাজ,এক সাথেই কাজ করতাম।  আলি উদ্বাস্তু ভিসায় ফিনল্যান্ডে এসেছে বছর তিনেক, এখানকার ভাষা শিখেছে, এর মাঝে কোথাও কাজ করেনি, নতুন আমার সাথেই শুরু করেছে। ভাগ্যিস সেদিন আলি সাথে ছিল, একা একা অপেক্ষা করাটাই বিরক্তিকর,আর প্রচণ্ড ঠাণ্ডার মধ্যে তো কথাই নাই। আমরা সময় কাটানোর জন্য হাঁটাহাঁটি করছিলাম আর টুকটাক গল্প। হঠাৎ আলি প্রশ্ন করে, আমার কাছে ক্যাশ টাকা আছে কিনা। এর আগে কখনো লেট নাইট বাসে উঠতে হয়নি তাই ভুলে গেছিলাম মাসের যে বাস কার্ড করা আছে আমার তাতে লেট নাইট বাসে উঠা যায়না। হয় সেই কার্ডে অতিরিক্ত টাকা ভরা থাকতে হয়, নচেৎ অতিরিক্ত আড়াই ইউরো লাগে জন প্রতি, যার কোনটাই আমার ছিলনা সেদিন। কার্ডের যুগে ক্যাশ টাকা খুব বিরক্ত লাগতো তখন, তাই কখনো ক্যাশ টাকা থাকতো না সাথে। বরাবরের মতন সেদিনও ছিলনা। সমস্যাটা আলিকে বলতেই জানালো ওর কাছে ৫০ ইউরো আছে, আমাকে আপাতত ধার দিবে বাসে উঠার জন্য। সুতরাং সমস্যার সমাধান হল, এবার বাসের জন্য অপেক্ষা। ঠাণ্ডার মধ্যে সময়গুলো যেন কাটতেই চাইছিলনা। অবশেষে আমাদের ঠাণ্ডায় প্রায় জমিয়ে দিয়ে কাঙ্খিত বাস এসে হাজির হল। 
এখানকার এক অদ্ভুত নিয়ম বাসস্টপে হাত তুলে ইশারা না করলে বাস থামেনা। দূর থেকে হেড লাইট দেখতে পাওয়া মাত্র আমরা দুজন প্রানপনে হাত নাড়তে থাকি, অবশেষে বাস সামনে এসে দাড়ায়। কার্ড পুশ করার পর আলি ৫০ ইউরো বের করে দেয় দুজনের টিকেট বাবদ। তারপর একটা বিচিত্র ব্যাপার ঘটে ,চালক কি যেন বলে ফিনিশে, আলি যেহুতু ভাষাটা পারে, জবাব দেয়।  আমি চিন্তিত মুখে বাসের দরজাতে দাড়িয়ে, বুঝতে পারছিনা কি ঘটছে। ক্রমে দুজনের কথোপকথন কথা কাটাকাটিতে রূপান্তরিত হয়, একসময় দেখি চালক ইংলিশে বলে উঠে গেট আউট, দিয়ে বাইরে ইশারা করে। আলি তখন আমার দিকে তাকিয়ে আমাকে বলে কোনভাবেই আমি যেন গাড়ি থেকে না নামি। দুজনের কথা কাটাকাটি একসময় চিৎকারে মোড় নেয়। ঘটনা কিছু বুঝতে না পেরে আমি শুধু ফ্যালফ্যাল করে তাকিয়ে থাকি। বাসের ভিতরে প্রায় জনা দশেক মানুষ বসে, কেউ কোন কথা বলছেনা। এভাবে কতক্ষন কাটে জানিনা, ভিতরে একটা তীব্র আতংক কাজ করতে থাকে আমার, যদি সত্যি সত্যি বের করে দেয় কি হবে? রাতে সেই শেষ বাসের পর ঘণ্টা তিনেক বাস চলাচল বন্ধ থাকে। কি করবো আমি এই ভয়ংকর ঠাণ্ডার মধ্যে, মাত্র আধা ঘণ্টা দাড়িয়ে থেকেই অবস্থা কাহিল, এখন যদি আরও ঘণ্টা তিনেক দাঁড়াতে হয়, বাঁচবো  তো আমি? নতুন এসেছি শহরে, তেমন কাউকে চিনিনা, আর তাছাড়া তখন অনেক রাত, ১২.৩০এর উপরে। বোকার মতন মোবাইলে ট্যাক্সির নাম্বার ও সেভ করা নাই, আলি সেদিন ভুলে মোবাইল আনেনি সাথে, তাই সে ও তো কারো সাথে যোগাযোগ করতে পারবেনা... এত কষ্ট হচ্ছিল এইসব হাবিজাবি চিন্তা করে। মনে হচ্ছিল আর কখনো দেখা হবেনা প্রিয় দেশ,মা, বাবা, ভাই, বোন অথবা বন্ধুদের... কি তীব্র আতংক আর ভয়! হঠাৎ দেখি ড্রাইভার উঠে দাঁড়িয়েছে, এবার হয়ত আমাদের ধাক্কা দিয়ে বের করে দিবে। এই অবস্থায় যাত্রীদের একজন উঠে দাড়ায়, এগিয়ে আসে, ড্রাইভারের হাতে ৫ ইউরো ধরিয়ে দেয়, আলির সাথে কি কি জানি কথা বলে... অতঃপর আমরা গাড়িতে বসতে পারার যোগ্যতা অর্জন করি।
পরে আলি আমাকে ব্যাখ্যা করে ঠিক কি ঘটেছিলো। আমরা যেহুতু দুজন তাই বাস ভাড়া হয় ৫ ইউরো, আলির কাছে ছিল ৫০ ইউরো। ড্রাইভার ৫০ ইউরো নিবেনা, তার কাছে নাকি ভাংতি নাই, আলি তখন বলেছিল ঠিক আছে, তুমি সিটি সেন্টারে চল, সেখানে তো বাস এমনি দাড়িয়ে যাবে, আমি অটো মেশিন থেকে খুচরা টাকা তুলে তোমাকে দিয়ে দিবো, ড্রাইভার রাজি না। তার এক কথা, হয় এখনি ৫ ইউরো দিবে অথবা নেমে যাবে গাড়ি থেকে। আলি বহুবার বলে দেখো এটা শেষ বাস, বাইরে অনেক ঠাণ্ডা, আমরা কিভাবে বাসায় ফিরবো, চালকের কড়া উত্তর এটা তোমাদের সমস্যা, আমার না। আলি নাকি তখন যাত্রীদের অনুরোধ করে কারো কাছে ৫ ইউরো থাকলে যেন তাকে দেওয়া হয়, কেউ কোন কথা বলেনা। আলি তখন বলে, এই ঠাণ্ডার মধ্যে আমি বাস থেকে নামবোনা, দরকার হলে তুমি পুলিশ ডাকো... কথা বার্তার এই পর্যায়ে ড্রাইভার বলে উঠে- সে বিদেশীদের ঘৃণা করে, এই সব ফাকিং বিদেশিরা তাদের দেশ টা নষ্ট করে ফেলছে, যত সব চোর ছ্যাঁচোড়ের দল...! ঘটনা শুনে আমি পুরা হতবাক হয়ে যাই, আজ যদি আলি আমার সাথে না থাকতো, কি হতো? (যদিও পরবর্তীতে অনেক ভালো গাড়ি চালকের দেখা পেয়েছি, যারা এমন অমানবিক অসুর নয়।) পরবর্তীতে আমি অনেকের সাথে ঘটনাটা শেয়ার করেছিলাম, স্থানীয়, বাঙ্গালি, প্রত্যেকের অভিমত ছিল আমরা বিদেশী ছিলাম- তাই এমনটি ঘটেছিলো। ফিনিশরা কেউ থাকলে হয়তবা এমন হতনা।
সেদিন রাতে বাসায় ফিরে খুব কষ্ট হচ্ছিল, সারারাত ঘুমোতে পারিনি, আজ যদি মারা যেতাম! কি তীব্র অপমানবোধ কাজ করছিলো ভিতরে, আজ আমি শুধু বিদেশী জন্য এই ঘটনা ঘটলো! শুধু গায়ের রঙের জন্য! চুলের জন্য, চোখের জন্য- প্রচণ্ড অভিমানবোধ ভিতরে, কার উপরে জানিনা, রাগ, ক্ষোভ, হতাশা,অপমান... মনে মনে ঠিক করলাম ডিগ্রী শেষ হওয়া মাত্র দেশে চলে যাবো, আমার দেশে, নিজের দেশে, সেখানে তো আর কেউ এমন করবেনা। রাত ভোর বিছানাতে এইসব হাবিজাবি ভাবতে গিয়ে ভোর রাতের দিকে হঠাৎ মনে হল, আজ ভিন্ন দেশে সংখ্যালঘু হয়ে আমি ভাবছি নিজের দেশে চলে যাবো, সেখানে তো আর আমি সংখ্যালঘু নই, নিজের দেশে গেলেই সব ঠিক হয়ে যাবে,... তবে আমাদের দেশে যে সমস্ত মানুষ ধর্মের জন্য সংখ্যালঘু, তারা যখন প্রতিনিয়ত এই ধরনের যন্ত্রণা, অপমান আর কষ্টের মধ্যে দিয়ে যায়, তারা কোথায় যাবে তবে?
কষ্ট পেয়ে, অপমানিত আর লাঞ্ছিত হয়ে আমি নিজের দেশে যেতে চাই,জানি সেখানে আমার আশ্রয় আছে... তবে তারাতো নিজের দেশেই অপমানিত আর লাঞ্ছিত হচ্ছে প্রতিনিয়ত, এই প্রচণ্ড কষ্ট, আতংক, ক্ষোভ, অপমান তারা কোথায় দেখাবে? কোথায় লুকাবে? নিজের দেশ ছেড়ে কোথায় যাবে তারা?
সেই রাতে আমি আসলে সংখ্যালঘু হবার পিছনের প্রচণ্ড যন্ত্রণা ঠিকমত অনুভব করতে পেরেছি, সেদিন থেকে পারি। এর আগেও যখনি শুনেছি কোথাও সংখ্যালঘু নির্যাতনের ঘটনা, কষ্ট পেয়েছি, রাগ হয়েছে, ঘৃণা বোধ করেছি সেই সব নির্যাতনকারীর প্রতি, কিন্তু সেই রাত থেকে আমি সত্যি সত্যি বুঝতে পারি, কষ্টটা কোথায় লাগে, কত তীব্র হয়ে লাগে।  
আজ রামুতে বৌদ্ধ  বিহার ভাঙ্গার ঘটনাই তো প্রথম না, ছোট থেকেই শুনে আসছি বিভিন্ন জায়গায় বিভিন্ন সময়ে সংখ্যালঘুদের উপর নির্যাতন, তাদের উপাসনালয় ভাংচুর। এসব ঘটনা তো নতুন না, বারবার ঘটে। আজ হয়ত কোটালি পাড়ায় প্রতিমা ভাংচুর করা হল, দেশের বাকি অঞ্চলের হিন্দুরা কি শান্তিতে পূজা পালন করতে পারবে? সরকার হয়ত আইন শৃঙ্খলা আরও জোরদার করবে সহিংসতা এড়াতে কিন্তু উৎসবের পাশাপাশি তাদের ভিতরে যে চাপা ভয়, আতংক, যন্ত্রণা আর ক্ষোভ কিভাবে দূর করবে তারা?
যেই মানুষগুলো তাদের প্রতিবেশী তাদেরকেই তো ভয়, যাদের পূজায় নাড়ু, লুচি আর তরকারি খাওয়াতে ডাকবে তাদেরকেই তো ভয়, সংখ্যাগুরু সম্প্রদায় যাদের মেসো, মাসিমা, কাকা অথবা কাকিমা  ডাকে তাদেরকেই তো ভয়... মাথায় ধর্ম চাপলে তাদের ভয়েই মাথার সিঁদুর মুছতে হবে যে, তাদের ভয়েই শাঁখা খুলতে হবে, তাদের ভয়েই ধুতি খুলে লুঙ্গি পড়তে হবে... তাদের কাছ থেকেই শুনতে হবে মালাউন নামক কুৎসিত শব্দটি, তারাই পরামর্শ দিবে ভারতে চলে যাবার... কি তীব্র কষ্ট, কি ভয়ংকর অপমান... কোথায় লুকাবে তারা? কাকে দেখাবে? কাকে বন্ধু ভাববে... ?
এই ভাবেই আছে তারা দিনের পরে দিন, এত কষ্টের পরেও নিজের দেশ কিভাবে ছাড়বে? কেনই বা ছাড়বে? এই দেশটি যতখানি ধর্মীয় ভাবে সংখ্যাগুরুদের, ঠিক ততখানিই কি সংখ্যালঘুদের? সংখ্যাগুরুরা কোথা থেকে এই অধিকার পায় তাদের অপমান করার? অন্য দেশে যেতে বলার? কে দেয় তাদের এই অধিকার?
নিজের ছোটবেলার কথা মনে আছে, বন্ধুরা সবাই মিলে ঈদ পালন করতাম, দুর্গাপূজায় প্রতিমা দর্শনে বের হতাম রাজশাহীর অলিতে, গলিতে, বড়দিনে চার্চে যেতাম... এগুলো ত কোন ধর্মীয় অনুষ্ঠান বা রীতিনীতি ছিলনা, ছিল প্রানের  উৎসব, সব উপলক্ষেই নতুন জামা নিতাম... কখনো ভাবিনি কোন বন্ধুর ধর্ম কি? আজকাল ভাবতে বসি। কারো নামের টাইটেল দেখলে ভয় হয় আমার, থাকতে পারবে তো তারা নিজের দেশে? বলতে পারবে তো গলা উঁচু করে এই দেশটা আমার! আজকাল অন্য ধর্মের কারো সাথে পরিচিত হলে লজ্জা হয় আমার, ভিতরে ভিতরে মাটিতে মিশে যেতে থাকি-মনে হয় কেন আমিও সংখ্যালঘু হলাম না? কেন জন্মসুত্রে আমি সংখ্যাগুরু হলাম? আজকাল হয়ত বাচ্চারা ছোট থেকেই শিখে বড় হয় সংখ্যালঘুদের বাঁকা চোখে দেখতে। জাফর ইকবাল স্যার একটি কথা বলেন- বৈচিত্র্যই সৌন্দর্য, আমরা কি কখনই সেটা বুঝতে পারবনা? 
আসলে ঠিক ভাবে চিন্তা করে দেখলে দেখা যাবে প্রায় সব মানুষই কোন না কোন ভাবে সংখ্যালঘু। আমাদের দেশে আমি হয়ত ধর্মীয় ভাবে, আর্থিক ভাবে সংখ্যাগুরু, কিন্তু যখন রাত ১০ টা  বেজে যায়, যদি একা ফিরতে হয় বাসায় তখন আমি ভীষণ রকম সংখ্যালঘু অন্য মানুষদের থেকে, তখন আমার ভীষণরকম ভয় ভিতরে, তখন আমি মেয়ে হিসেবে সংখ্যালঘু আশেপাশের সব ছেলেদের থেকে... ঠিক একইভাবে মানুষ বিভিন্ন দিক থেকে সংখ্যালঘু হয়ে যায়, ধর্মীয়, অর্থনৈতিক, সামাজিক,লিঙ্গভেদে ,  এমন আরও আরও অসংখ্য কারনে? 
প্রতি বছর সংখ্যালঘুদের সংখ্যা কমে যাচ্ছে দেশ থেকে- কি তীব্র কষ্টের মধ্যে দিয়ে গেলে মানুষ নিজের দেশ ছেড়ে অন্য কোথাও যায়, আমি ভাবতেই পারিনা! 
এই জাতভেদ কি কখনো শেষ হবেনা? জাত গেল জাত গেল- বলতে বলতেই আমাদের দিন যাবে, আমরা পশু  থেকে আরও পশু হব দিনদিন, শুধু গুটিকতক মানুষের প্রতিবাদ ধর্মান্ধ পশু গুলোর পায়ে পিষ্ট হতে থাকবে প্রতিনিয়ত? এমন দেশ কি হবেনা আমাদের যেখানে কোন কারনেই সংখ্যালঘুরা ভয়ে আতংকে আর দিন কাটাবেনা? যেখানে সত্যি সত্যি সংখ্যালঘু বলে কোন কুৎসিত শব্দ থাকবেনা? যেখানে উৎসবগুলো আর ধর্মীয় না হয়ে সবার অংশগ্রহনে শুধুই উৎসব হবে? সব ধর্মের উপরে মানবতা কেন হতে পারেনা???
যদি এমন দেশ না হয়, তবে আমিও সংখ্যালঘু হতে চাই, সংখ্যালঘু হয়ে তাদের পাশে দাড়িয়ে, কষ্ট, অপমান, লাঞ্ছনা গায়ে মেখে সংখ্যাগুরু হয়ে জন্মানোর অপরাধের প্রায়শ্চিত্ত করতে চাই!!!   
সাফিনাজ আরজু
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%73%61%66%69%6e%61%6a%5f%61%72%6a%75%30%39%40%79%61%68%6f%6f%2e%63%6f%6d%22%3e%73%61%66%69%6e%61%6a%5f%61%72%6a%75%30%39%40%79%61%68%6f%6f%2e%63%6f%6d%3c%2f%61%3e%27%29%3b'))
সচলায়তনে প্রকাশিত অন্যান্য লেখাগুলোর লিংক 
আর কত! ......এই নীরবতা ভাঙ্গতে হবে।
মধুরেন বলবিদ্যা !!
একটি চরম বাস্তব দুঃস্বপ্ন : ফজলি আম, জামদানি শাড়ি, নকশিকাঁথা, অতঃপর....?



সাম্প্রদায়িকতার সূচনা যেখানে... 




ছোটবেলায় প্রাইমারী স্কুলে পড়তে আমার দুইজন বন্ধু ছিল। একজনের নাম দীপক আর আরেকজনের নাম ছিল রত্না। ওরা ”হিন্দু” ছিল তখন জানতাম, কিন্তু ”হিন্দু” মানে আসলে যে কি তখন বুঝতাম না। কিভাবে জানতাম ওরা যে হিন্দু  সেটা আজ আর মনে নেই, হয়ত কারো কাছ থেকে শুনে থাকব, কিন্তু তখন হিন্দু শব্দটা ছিল অনেকটা নামের মতই, কোন বিশেষ অর্থবহ কিছু ছিলনা। আমার বাসায় কখনও শেখানো হয়নি আসলে হিন্দু মানে কি অথবা আমার নিজের ধর্মের মানে কি!
জন্মসূত্রে মুসলমান, ঈদ পালন করতাম, ঈদে অনেক মজা করতাম রত্নার সাথে। প্রতিবেশী হবার কারনে রত্না সব সময় আমাদের বাসায় আসত, তাই ঈদের দিনগুলো সারাদিন ওর সাথেই আনন্দে আর ঘুরাঘুরিতে কেটে যেত। ঈদ মানে আমাদের বাড়িতে ছিল শুধুই উৎসব। 
রত্না কিংবা দীপকের সাথেও দুর্গাপূজায় ওদের বাসায় লুচি, নাড়ু আর সবজি খেতে যেতাম। তখন আমরা থাকতাম ছোট্ট ছিমছাম এক হিজল শ্যামল গাঁয়ে, গুরুদাসপুরে। নিশ্চিন্তে, নির্ভাবনায় দিনগুলো দারুন কেটে যাচ্ছিল। একবার আমার দাদা আসলেন আমাদের সেই গাঁয়ে। তখনও আমি আলিফ বে তে কিছুই পারিনা। কালিমা তৈয়বা বা কালিমা শাহাদাত তো অনেক পরের ব্যাপার। স্কুলে রেজাল্ট  ভালো ছিল শুনে দাদা বেশ খুশি হলেন। এর পর জানতে চাইলেন  আমার আরবি শিক্ষার অবস্থা, বাংলা ইংরেজি অংক ভালো পারলেও আরবিতে আমি তখন একেবারেই নিরক্ষর! দাদা মনে বড় কষ্ট পেলেন, আব্বা আর আম্মা খুব বকা শুনলেন দাদার কাছ থেকে। দাদা ফিরে যাবার আগে পই পই করে বলে দিলেন স্কুল ছুটি হলেই যেন আমাকে আরবি পড়তে পাঠান হয়। 
এরপরেই আসল গ্রীষ্মের আম কাঁঠালের ছুটি। তখন মাত্র ওয়ানে পড়ি... নানার বাড়ি ছিল রাজশাহী... ছুটি মাত্র চলে যেতাম রাজশাহীতে। সেবার ছুটিতেও রাজশাহী গেলাম... হয়ত বা দাদার কথাতেই ব্যবস্থা হয়ে থাকবে...পাড়ার মসজিদে রোজ বিকেলে আরবি শিখতে যাবার বন্দোবস্ত হল।  
সেখানে প্রথম হুজুরের হাত ধরে আমার ধর্ম শিক্ষার পালা শুরু হল। আলিফ বে তের সাথে সাথে শিখলাম ধর্ম আসলে কি! মুসলমান ধর্ম আর হিন্দু ধর্মের পার্থক্য। জানলাম হিন্দুরা নাকি লোক ভালো না! আরও শিখলাম হিন্দুদের বাড়িতে যেতে হয়না, তাদের হাতের তৈরি খাবার খেতে হয়না, পূজার মণ্ডপের দিকে তাকাতে হয়না, ঘরে মূর্তি রাখতে হয়না তাহলে নাকি পূজা করা হয়, হিন্দুদের সাথে মিশলে গনগনে দোযখের আগুনে পুড়তে হয় মৃত্যুর পরে... এমন আরও অনেক অনেক শিক্ষা। সেই প্রথম আমার বেহেশত আর দোজখের শিক্ষা গ্রহন। বেহেশতের প্রাপ্তিগুলো নিয়ে খুব বেশী উল্লসিত না হলেও দোজখের ভয়ংকর সব শাস্তির বর্ণনা আমাকে ছোট আমার মনের ভিতরে ভীষণ ভীতির সৃষ্টি করেছিল।  আমার সেই শিক্ষাকালীন সময়ে  স্কুল বন্ধ ছিল। ছোটবেলায় অনেক ক্ষুদ্র ঘটনাও মনকে অনেক নাড়া দেয় আর সেখানে এই ধর্ম শিক্ষা ছিল অনেক বড় ঘটনা!... স্কুল খুলার আগেই তাই একই সঙ্গে আমার মন  ভরা অনুতাপ এতদিন কেন দীপক আর রত্নার সাথে মিশেছি তা নিয়ে আবার অন্যদিকে ছোট্ট মনে বিশাল টানাপোড়েন... কিছুতেই ভাবতে পারছিনা আমার এত প্রিয় বন্ধুরা এতটা খারাপ যে তাদের সাথে মিশলে, তাদের বাসায় গেলে, তাদের হাতের খাবার খেলে আমাকে সারাজীবন দোজখের আগুনে জ্বলতে হবে, ভয়ংকর ভয়ংকর শাস্তি পেতে হবে... !
রাজশাহীতে ধর্ম শিক্ষা অসমাপ্ত রেখেই গুরুদাসপুরে ফিরেছিলাম।  স্কুল খোলার পরে প্রথম দুই দিন রত্না আর দীপকের সাথে ঠিকমত কথা বলিনি... ওরা বলতে আসলে আমি অন্য দিকে চলে গেছিলাম... কিন্তু একই সাথে ওদের প্রতি ছিল তীব্র আকর্ষণবোধ।  
সেই বয়সে সে এক অসম্ভব টানা পোড়েন! সেই মানসিক চাপ আমি খুব বেশীদিন নিতে পারিনি... তাই এক রাতে আমার ফুঁপিয়ে কান্নার শব্দে আম্মার ঘুম ভেঙে গেছিল। আম্মা আদর করতেই কান্নার কারন খুলে বলেছিলাম... বলেছিলাম আমি দোজখের আগুনে পুড়তে চাইনা কিন্তু রত্না আর দীপকের সাথে খেলতে চাই... সেই রাতে আমার বাবা মায়ের অভয় বানীতে মনের কষ্ট দূর হয়েছিল... উনারা বলেছিলেন আমার বন্ধুদের সাথে আমি আগের মতই খেলতে পারি... আর যা যা শিখেছি হুজুরের কাছ থেকে সব যেন ভুলে যায়... বলেছিলেন ওরা শুধুই আমার বন্ধু ওদের আর কোনই পরিচয় নাই... সেই রাতে আরও অনেক অনেক কথা বলেছিলেন যা আজ আর মনে নাই...এবং তার পর থেকে আমাকে আর কখনও হুজুরের কাছে যেতে হয়নি...
আজকে হুজুরের কথা বললাম, আমার প্রথম ধর্ম শিক্ষার কথা বললাম কারন দেশের এই ক্রান্তিকালে ধর্মীয়ভাবে সংখ্যালঘুদের উপর ভয়াবহ নির্যাতনের ঘটনা... যখনি কোন ঘটনা ঘটে সে কি অন্য কোন দেশে মসজিদ ভাঙ্গার ঘটনাই হোক, বা অন্য কোন দেশে মুসলিম নির্যাতনের ঘটনা, ফেসবুকে কোন ছবিতে লাইক বা শেয়ারের ঘটনা, সরকার বদলের ঘটনা, সরকার উচ্ছেদের আন্দোলনের ঘটনা... ঘটনা যাই হোক না কেন এর চরম মূল্য পরিশোধ করে আমাদের দেশের ধর্মের ভিত্তিতে ভিন্নধর্মের মানুষগুলো... আরও নির্দিষ্ট করে বললে বেশিরভাগ ক্ষেত্রে হিন্দু ধর্মাবলম্বী মানুষগুলো। বারবার এমনটি হয়... বারবার... কিন্তু কেন???  
ছোট থেকেই আমি বিভিন্ন ধর্মের মানুষের সাথে হেসে, খেলে, তাদের ধর্মীয় উৎসবে অংশ নিয়ে বড় হয়েছি, আমার খুব কাছের বন্ধু আছে অন্য ধর্মের তাই বিভিন্ন ছোট ছোট ঘটনাতে আশেপাশের মানুষদের তাদের প্রতি বিরুপ মনোভাব দেখেছি, নোংরা কথা বলতে শুনেছি আর বিশেষ করে হিন্দু সম্প্রদায়ের মানুষদের তাদের ধর্মীয় উৎসবের আগে আগে পূজার প্রতিমা ভাঙ্গাসহ যখন তখন লাঞ্ছিত হতে দেখেছি... ”মালাউন” নামক ঘৃণ্য শব্দটা যে কতবার কতভাবে কানে এসেছে... যতবার এই শব্দটা আমার বন্ধুর উদ্দেশে বলা হয়েছে ততবার শব্দটা আমার কানে আগুন ঢেলেছে... ততবার আমি অপমানিত বোধ করেছি ধর্মের দিক থেকে সংখ্যাগুরু সম্প্রদায়ের মানুষ হিসেবে...  সবচেয়ে কষ্টের এবং আশংকার ব্যাপার হল এই একই মনোভাব বহু শিক্ষিত মানুষের ভিতরেও দেখেছি... অনেকের কাছেই শুনতে হয়েছে হিন্দুরা কত খারাপ, তারা আসলে কখনও অন্য ধর্মের মানুষের আপন কেউ হতে পারেনা... নিজের ধর্মের প্রতি মানুষের শ্রদ্ধা, ভালবাসা বিশ্বাস থাকবে এটাই স্বাভাবিক কিন্তু অন্য ধর্মকে বিশেষ করে হিন্দু ধর্মকে এত ছোট করা হয় কেন???  
আমি কোন সমাজ বিজ্ঞানী অথবা মনবিজ্ঞানী নয় এমনকি ধর্ম বিষয়ে খুব বিস্তারিত কোন জ্ঞান আমার নাই, সামপ্রদায়িকতার হয়ত আরও অনেক কারন থেকে থাকবে কিন্তু তার পরেও আমার এই সীমিত বুদ্ধিতে মনে হয়েছে আমাদের প্রত্যেকের ভিতরে সাম্প্রদায়িকতার এই বীজ বোনার প্রক্রিয়া শুরু হয় খুব ছোটতে... ধর্ম শিক্ষার নাম করে, দোজখের ভয় দেখিয়ে  ছোট বেলাতেই আমাদের বিজাতীয় ধর্মের প্রতি অন্ধ আক্রোশ ভরে দেওয়া হয়... আমাদের পরিবার, শিক্ষক, পাড়া প্রতিবেশী, আত্মীয় স্বজন থেকে শুরু করে প্রত্যেকেই শিক্ষা দেয় সাম্প্রদায়িকতার, প্রায় সবাই জেনে বড় হয় নিজেদের ধর্ম শ্রেষ্ঠ আর অন্য ধর্ম নিকৃষ্ট...কোথাও কিন্তু শিখানো হয়না ধর্মের চেয়ে মানুষ বড়, মানবতা বড়, কোথাও শিখান হয়না এদেশ সবার, সব ধর্মের, সব বর্ণের, সব প্রজাতির মানুষের... ছোট থেকেই সবাই মালাউন শব্দটা শুনে, ছোট থেকেই সবাই জানে হিন্দুরা খারাপ... ছোট থেকেই সবাই  শিক্ষা পায় এদেশ হিন্দুদের না... হিন্দুদের দেশ পাশের দেশ ভারত... ছোট থেকেই শিক্ষা পায় হিন্দুদের "মালাউন" নামক অসম্ভব নোংরা একটি গালি দিতে...আর হয়ত এভাবেই ভিতরে ভিতরে মানবতার শিক্ষা ভুলে, সৌহার্দ্য, সম্প্রীতি আর বন্ধুত্তের শিক্ষা ভুলে ভণ্ড সব ধর্মগুরুর নোংরা সব শিক্ষা মানুষ ভিতরে লালন করতে শুরু করে। 
বাংলাদেশ সাম্প্রদায়িক মুক্ত দেশ শুধু কাগজে কলমে... যদি সত্যি তাই হত তাহলে প্রাইমারী স্কুলে বাংলা পাঠ্য বইতে কেন মহানবীর জীবন কাহিনী পড়তে হয়... কেন অন্য ধর্মের একটা মানুষকেও জানতে হয় সর্বশ্রেষ্ঠ মানুষ মহানবী? ছোট থেকেই আমরা আশেপাশের মানুষদের তাদের ধর্মের ভিত্তিতে আলাদা গোত্র ভুক্ত করে নেই... তাদের প্রতি একজাতের বিজাতীয় অনুভূতি নিয়ে বড় হই... এমনিতে অনেকে নিজের ধর্মের সকল বিধি নিষেধ না মানলেও নিজেদের স্বার্থে লাগলে অন্য ধর্মের মানুষটিকে তাদের ধর্মের ভিত্তিতে গালি দিতে দ্বিধা করেনা। 
বারবার দেখেছি যে কোন ঘটনাতেই আমাদের দেশে সংখ্যা লঘু মানুষদের উপর নির্যাতন শুরু হয়ে যায়... বার বার সংখ্যালঘু মানুষদের উপর এমন নির্যাতনের ঘটনা কেন ঘটে? সীমাহীন বিস্ময় এবং কষ্ট নিয়ে দেখলাম এবারও ঠিক তাই ঘটল... যে আন্দোলনের উদ্দেশ্য ছিল রাজাকার নামক নর্দমার কীটদের ফাঁসির দাবী। যে আন্দোলন ছিল পূর্বপুরুষের রক্তের বিচারের সেই আন্দোলনকেই সাধারন মানুষের অজ্ঞানতা, ধর্মভীরুতা আর ধর্মীয় গোঁড়ামির সুযোগ নিয়ে জামাত শিবির নামক বেজন্মা গুলো কিভাবে অন্যভাবে পরিচালিত করার চেষ্টা করল তীব্র ক্ষোভ নিয়ে দেখলাম। কষ্ট আর অসহায়ত্ত নিয়ে দেখলাম আবারও শুরু হওয়া ধর্মীয়ভাবে সংখ্যা লঘু মানুষগুলোর উপর নির্যাতন।  
পেপার পড়তে গিয়ে চোখ ঝাপসা হয়ে আসছে... বুক কেঁপে উঠছে... নিজের দেশে মানুষগুলো শুধুমাত্র অন্য ধর্মাবলম্বী হবার কারনে কি অবিশ্বাস্য নির্যাতনের শিকার হচ্ছে... কি ভয়ংকর আতংকে দিন পার করছে। যখন আবার কানে আসে দেশ বদলাচ্ছে আরও কতগুলো অভাগা মানুষ তখন এই অসহায়ত্তের বোঝা আমি নিতে পারছিনা... কত কষ্টে মানুষকে নিজের দেশ ছেড়ে যেতে হয় হয়তবা কল্পনারও বাইরে... 
এবার হয়ত মানুষ আগের চেয়ে মানুষ অনেক সজাগ তবুও কিছু মানুষ, কিছু শিক্ষিত মানুষও এই ভয়ংকর অন্যায়ের সপক্ষে কথা বলছে... কিভাবে বলছে আমি জানিনা... তারা নিশ্চিত মানুষ না, তারা নিশ্চিত পাকিস্তানের দালাল, রাজাকারের বংশধর। তাদের মনে, তাদের ব্রেনে কি কাজ করে জানিনা, কোন যুক্তিতে তারা দেশের বিপক্ষে কথা বলে, রাজাকারদের পক্ষে কথা বলে জানিনা... শুধু জানি এই অবস্থার পরিবর্তন আসতে হবে। শুধু জানি তরুন প্রজন্ম এখন অনেক সজাগ... শুধু জানি মানুষের চিন্তা ভাবনার পরিবর্তন আনতে হবে...রাজাকারদের বিচারের সাথে সাথে জামাত শিবির সহ সকল উগ্রধর্মীয় মনোভাব সমূলে উৎপাটন করতে হবে... 
সাঈদীর মত এক ঘৃণ্য শয়তান রাজাকারের জন্য যারা নিজের দেশের নিজের প্রতিবেশীর ঘরে আগুন লাগায়... ধর্মের কাণ্ডারি হয়ে ধর্মের দোহাই দিয়ে যারা প্রতিবেশীকে পিটিয়ে হত্যা করে তাদের কোন ক্ষমা নাই। সেই সব দেশদ্রোহী রাজাকারদের, বেঈমানদের, ধর্ম নিয়ে রাজনীতি করা এইসব নরপশুদের কোন ক্ষমা নাই। তাদেরও একমাত্র শাস্তি ফাঁসি ফাঁসি এবং ফাঁসি।   
গভীর আগ্রহে আর উৎকণ্ঠায় অপেক্ষা করছি খুব দ্রুত দেশের এই ক্রান্তিকাল দূর হয়ে যাবে... সকল রাজাকারের ফাঁসি হবে... পূর্বপুরুষের ঋণ অবশেষে আমরা শোধ করতে পারব... আর তার সাথে সাথে যারা ধর্ম ভিত্তিক রাজনীতি করে, যারা ধর্ম নিয়ে ব্যাবসা করে, যারা ধর্ম বেঁচে খায় তাদেরও বাংলার মাটি থেকে উৎপাটিত করতে পারব। আর কোনদিন শুধু মাত্র ভিন্ন ধর্মের কারনে সাধারন কোন মানুষকে গৃহহারা হতে হবেনা, শারীরিক ভাবে লাঞ্ছিত হতে হবেনা... হত্যার শিকার হতে হবেনা, দেশ ছেড়ে অন্য দেশে পাড়ি জমাতে হবেনা। 
ধর্ম যার যার... দেশ সবার। ধর্মের চেয়েও মানবতা বড়, ধর্মের চেয়েও মানুষের প্রতি ভালবাসা বড়... ধর্মের চেয়েও দেশ বড়... ধর্মের চেয়েও সকল ধর্মের মানুষের প্রতি পারস্পরিক  শ্রদ্ধা বোধ বড়... এই অনুভূতি সবার ভিতরে আনতে হবে, সবার ভিতরে থাকতে হবে। আর এই জন্য অন্য আরও বহু করনীয় বিষয়ের সাথে সাথে (এখানে আর লিখছিনা) ছোট থেকেই ধর্ম শিক্ষার নাম করে ধর্মান্ধতা, নিজ ধর্মের শ্রেষ্ঠত্ততা আর সাম্প্রদায়িক চিন্তা ভাবনা এবং শিক্ষা চিরতরে বন্ধ করতে হবে। নাহলে এমন ঘটনা বারবার ঘটবে... ঘটতেই থাকবে।  



তোমাদের যা বলার ছিল, বলেছে কি তা বাংলাদেশ?




"পৃথিবীর এক প্রান্ত থেকে অন্য প্রান্তে জ্বলন্ত
ঘোষণার ধ্বনি প্রতিধ্বনি তুলে
নতুন নিশান উড়িয়ে, দামামা বাজিয়ে দিগ্বিদিক,
এই বাংলায় তোমাকে আসতেই হবে, হে স্বাধীনতা।"---- শামসুর রাহমান
বিজয় দিবস এলে আমার খুব জানতে ইচ্ছে হয় ১৯৭১ সালের ১৬ই ডিসেম্বর, সবাই কি করেছিলেন এই দিনে। দীর্ঘ ৯ মাসের অত্যাচার, অনাচার, অবিচার, সীমাহীন কষ্ট, সম্মুখ সমরে আজন্ম শত্রু পাকিদের সাথে সাথে পিছন থেকে হামলা করা দেশীয় কেউটেগুলোর ছোবল থেকে প্রতিমুহূর্তে লড়াই করে বেঁচে থাকা, যখন তখন নেমে আসা মৃত্যুভয় শেষে যেদিন সত্যিকার অর্থে বিজয় আসল, সবার মনের অবস্থা কি হয়েছিল। সবাই যুদ্ধের ভয়াবহ আঘাতে বিহবলিত, আতঙ্কিত।  সব ছাপিয়ে বিজয় এসেছিল। কেমন ছিল সেই অনুভূতি?
সেই সময়ের মুখোমুখি হওয়া আশেপাশের সবাইকে ধরে ধরে আমি কেবলি জানতে চাইতাম কেমন অনুভূতি ছিল সেই দিনের? বড্ডও ইচ্ছে হয় জানতে এক  সাগর রক্তের বিনিময়ে পাওয়া বিজয় দিবসে সেই সময় সবার কি শুধুই আনন্দ হয়েছিল, নাকি মৃত্যুর মিছিলে দাঁড়িয়ে, শোকের সাগরে ভেসে অনুভব করেছিলেন স্বাধীনতা আসলে কি অসম্ভব মূল্যবান !
"জননীর নাভিমূল ছিঁড়ে উলঙ্গ শিশুর মত
বেরিয়ে এসেছো পথে, স্বাধীনতা, তুমি দীর্ঘজীবী হও। 
তোমার পরমায়ু বৃদ্ধি পাক আমার অস্তিত্বে, স্বপ্নে,
প্রাত্যহিক বাহুর পেশীতে, জীবনের রাজপথে,
মিছিলে মিছিলে; তুমি বেঁচে থাকো, তুমি দীর্ঘজীবী হও।".... স্বাধীনতা, উলঙ্গ কিশোর - নির্মলেন্দু গুণ
মেল গিবসন পরিচালিত এবং অভিনীত ব্রেভ হার্ট মুভিটি আমার খুব পছন্দের একটি মুভি। যতবার দেখি ভালো লাগে। শেষ দৃশ্য প্রচণ্ড যন্ত্রণার আর কষ্টের মুখোমুখি দাঁড়িয়েও যখন উইলিয়াম ওয়ালেস রুপী মেল গিবসন  তীব্র অনুভূতিতে ঝড় তোলা শব্দে  চিৎকার করে বলে উঠেন ফ্রি--ড--ম...  বারবার আমি কেঁপে উঠি, আমি শিউরে উঠি। অনুভব করি, এই হল স্বাধীনতার স্বরূপ। স্বাধীনতা, আমার স্বাধীনতা। আমরা সবাই কবে বুঝবো নিজেদের একটি স্বাধীন দেশ, স্বাধীন ভাষা,  এত গৌরবময় একটা ইতিহাস থাকাটা আসলে কি ভীষণ গর্বের এবং আনন্দের। যে মানুষগুলোর জন্য এই স্বাধীন দেশটি আমাদের হয়েছে সেই মানুষগুলোর জন্য আমরা কিছুই করিনি, এমনকি কৃতজ্ঞতা স্বীকার পর্যন্ত নয়।  
"স্বাধীনতা নামক শব্দটি
ভরাট গলায় দীপ্ত উচ্চারণ করে বারবার
তৃপ্তি পেতে চাই। শহরের আনাচে কানাচে
প্রতিটি রাস্তায়
অলিতে-গলিতে,
রঙিন সাইনবোর্ড, প্রত্যেক বাড়িতে
স্বাধীনতা নামক শব্দটি আমি লিখে দিতে চাই
বিশাল অক্ষরে।"....... বন্দী শিবির থেকে - শামসুর রাহমান
প্রথম যেবার ব্রেভহার্ট দেখেছিলাম, বেশ একটা ঘোরের মধ্যে ছিলাম কিছুদিন। কেবলি মনে হত একাত্তরের সেই উত্তাল দিনগুলোতে ফ্রিডম এর মত নিশ্চয় "জ য় য় য় য় য় বাং লা" এই শব্দটি সবাইকে আলাদা শক্তি দিত, আলাদা প্রেরণা। কি সম্মোহনী একটি শব্দ, কি ভীষণ তেজী একটি শব্দ "জয় বাংলা" - বাংলার জয়, বাংলাদেশের জয়। কোন এক রাতে কারেন্ট চলে গেলে আমি আর আমার বোন বাসায় ছাদে উঠে হাত ধরাধরি করে আকাশের দিকে মুখ তুলে তীব্র শব্দে চিৎকার করেছিলাম জ য় য় য় য় য় বাং লা লা । অনুভূতিটি ভাষায় প্রকাশ করা কখনোই সম্ভব না। আমার কাছে মনে হয় বাংলা ভাষার অন্যতম মধুর শব্দগুচ্ছ হল "জয় বাংলা"।
"যে সব বঙ্গেতে জন্মে হিংসে বঙ্গবাণী, 
সে সব কাহার জন্ম নির্ণয় না জানি।"...কবি আব্দুল হাকিম।

আগে বিজয় দিবস এলে আমার আনন্দ হত, আহা, এই দিনে এই বাংলাদেশটা, এই দেশের মাটি, আকাশ, বাতাস, সব কিছু আমার হয়েছিল। আমরা জিতে নিয়েছিলাম এই দেশটি। অসম্ভব কষ্টের বিনিময়ে পাওয়া এই দিনটি, এই দিন তো অবশ্যই আনন্দের দিন। আজকাল বিজয় দিবস আসলে আমার ভয় হয়, আতংক হয়, প্রচণ্ড ক্ষোভ হয়। টিভি চ্যানেল খুললে, সংবাদপত্র পড়লে, ফেসবুক খুললে আবার কি এই ধরনের খবরগুলো দেখব? স্বাধীন বাংলাদেশের কিছু স্বাধীন নাগরিক আজও জানেনা ১৬ ডিসেম্বর কি হয়েছিল, ২৬ মার্চ কি হয়েছিল, ২১ ফেব্রুয়ারী কি হয়েছিল, কোনটা বিজয় দিবস, কোনটা স্বাধীনতা দিবস-  নিজেদের কোন ইতিহাস তারা জানেনা। জানার কোন আগ্রহ নাই। না জানার জন্য ভিতরে কোন গ্লানি নাই।  কি নির্লজ্জের মত হাসি হাসি মুখ করে না জানার বার্তা ঘোষণা করে। যারা তার দেশকে ভালবাসতে পারেনা, দেশের মাটিকে ভালবাসতে পারেনা এই  ধরনের মানুষদের নিয়ে আমার সন্দেহ হয়। এরা কি আসলেই বাংলাদেশী? 
একটা প্রশ্ন উঁকি দেয়, আজ বাংলাদেশের ক্রিকেট দল জয়লাভ করলে যেভাবে সারাদেশ আনন্দে নেচে উঠে, জেগে উঠে। ক্রিকেট যেভাবে সবার ঘর অব্দি পৌঁছেছে, কেন মুক্তিযুদ্ধের চেতনা সেভাবে সবার ঘরে যেতে পারেনি? মুক্তিযুদ্ধে দেশের প্রায় কমবেশি সব পরিবার ক্ষতিগ্রস্থ হয়েও কেন মুক্তিযুদ্ধের ইতিহাস আমরা ভুলে যেতে চেয়েছি??? 
"কথা ছিলো একটি পতাকা পেলে
পাতা কুড়োনির মেয়ে শীতের সকালে
ওম নেবে জাতীয় সংগীত শুনে পাতার মর্মরে।
কথা ছিলো একটি পতাকা পেলে
ভূমিহীন মনুমিয়া গাইবে তৃপ্তির গান জ্যৈষ্ঠে-বোশেখে,
বাঁচবে যুদ্ধের শিশু সসন্মানে সাদা দুধে-ভাতে।"...... একটি পতাকা পেলে – হেলাল হাফিজ
পতাকাটি আমরা পেয়েছি, কিন্তু দাম রাখতে পারিনি। স্বাধীন বাংলাদেশের মাটিতে আজও যুদ্ধাপরাধীদের বিচার সম্পূর্ণ হলনা, নিজেদের সুবিধার জন্য নব্য রাজাকারদের বিশেষ এক শ্রেণীর মানুষ পালন করে চলেছে। দিনে দিনে আরও বেশী করে এই সমস্ত রাজাকার বাহিনী সংগঠিত হচ্ছে।
আজও কত ভূমিহীন মনুমিয়া থাকে, আজও কত বিশ্বজিৎ মারা যায়। কোন যুদ্ধের শিশুকে আমরা সম্মান করিনি। যে সমস্ত মা বোনেরা যুদ্ধে এত বড় ত্যাগ করেছিলেন তাদের "বীরাঙ্গনা" নামক গাল ভরা নাম দিয়েছি, একটু সম্মান দেইনি, একটু ভালবাসা দেইনি। "বীরাঙ্গনা " নামটাই যেন একটা প্রহসন হয়ে থেকে গেছে। আজও পেপার পত্রিকা পড়লে, টিভি দেখলে অনেক বঞ্চিত মুক্তিযোদ্ধাদের বঞ্চনার গল্প শোনা যায়, জীবনযুদ্ধে পরাজয়ের গল্প, ধুঁকে ধুঁকে বেঁচে থাকার গল্প শোনা যায়।
স্বাধীন বাংলাদেশ থেকে মুক্তি যোদ্ধারা কিচ্ছু পাননি। এমনকি তাদের অবশ্য প্রাপ্য শ্রদ্ধা এবং সম্মানটুকুও নয়। এই বিশেষ দিনগুলো এলে আমরা বলি- আমরা তোমাদের ভুলবনা। অল্প কিছু মানুষ ছাড়া আমরা আসলেই কি তাদের মনে রেখেছি? একটা বার কৃতজ্ঞতা প্রকাশ করে বলেছি কি পৃথিবীর বুকে স্বাধীন একটা দেশের মানচিত্র দেবার জন্য আমরা আপনাদের কাছে কৃতজ্ঞ।
খুব আফসোস হয়, আর হয়ত মাত্র একটি প্রজন্ম, হয়ত বছর ত্রিশেক বাকি... তারপরে সেই সোনালি প্রজন্মের ইতিহাসের সাক্ষী এই মানুষগুলো আর থাকবেননা পৃথিবীর বুকে। তাদের উপস্থিতিতে আমরা ইতিহাস বিকৃত করি, তাদের উপস্থিতিতে আমরা তাদের অস্বীকার করি, তারা হারিয়ে গেলে বাকি থাকবে কি কিছু? আজও যদি তাদের গুরুত্ব আমরা না বুঝি আর কবে? আজও যদি তাদের স্বীকৃতি না দেই, তাদের সন্মান না করি তবে আর কবে?? 
যাদের জন্য আজ গলা চড়িয়ে, মাথা উঁচু করে, বুক টানটান করে বলতে পারি- এই স্বাধীন বাংলাদেশ আমার, বাংলাদেশের মাটি, মানচিত্র আমার, আমাদের- তাদের সবার জন্য রইল সীমাহীন কৃতজ্ঞতা, ভালবাসা এবং শ্রদ্ধা। আমরা তোমাদের ভুলবনা।  শুধু বিশেষ দিনগুলোর স্মৃতিতে নয়, আমরা তোমাদের লালন করব আমাদের রক্তে, প্রজন্ম থেকে প্রজন্মে, আমাদের চেতনায়, আমাদের প্রাত্যহিক জীবনে।    
"সাঁঝে যখন কোকিল ডাকে
কারনিসে কি ধুসর শাখে
বারুদেরই গন্ধস্মৃতি
ভুবন ফেলে ছেয়ে
ফুলের গন্ধ পরাজিত
স্লোগান আসে ধেয়ে।
তোমাদের যা বলার ছিল
বলেছে কি তা বাংলাদেশ ?"..... শহীদদের প্রতি – আসাদ চৌধুরী 




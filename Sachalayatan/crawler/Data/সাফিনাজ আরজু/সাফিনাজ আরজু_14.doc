শাহবাগ আন্দোলনের সাথে একাত্মতা প্রকাশে ত্যানা পেঁচানোর বাস্তব কিছু অভিজ্ঞতা !  




যেদিন নরপশু রাজাকার কাদের মোল্লার বিচারের রায় হল সেদিন সেই ৫ই ফেব্রুয়ারি ছিল আমার অসম্ভব ব্যাস্ততার দিন। খুব সকালেই কর্মস্থলে প্রবেশ, ইন্টারনেট তো অনেক পরের কথা মোবাইল ব্যাবহার করার সুযোগটাও পাইনি। রায় জানতে পারিনি দুপুর পর্যন্ত, কিন্তু রায় নিয়ে মনে কোন সন্দেহ ছিলনা। সাময়িক কাজের বিরতিতে যখন- একজনকে কেন মাত্র একবারই ফাঁসির দড়িতে ঝুলানো যায়, একথা ভাবছিলাম তখনি এক বন্ধুর কাছ থেকে পাওয়া ফোনে বিরাট ধাক্কা। এটা কিভাবে সম্ভব, কাদের হারামিটার ফাঁসি হয় নাই ???
প্রচণ্ড রাগ ক্ষোভ হতাশা মিলে মিশে যখন একাকার তখন একটু একটু করে চোখের সামনে এক ইতিহাস গড়া দেখলাম। যে ইতিহাসে শাহবাগ অমর হয়ে রইবে আজীবন। যুদ্ধাপরাধীদের সর্বোচ্চ বিচারের দাবীতে শাহবাগ আন্দোলনের শুরুর দিনগুলোতে দেশের বাইরে এই হাজার হাজার মাইল দূরে থেকেও সারাদিন খোঁজ নিতাম কি হচ্ছে, কতদুর হচ্ছে।  ঢাকায় উপস্থিত আমার পরিবারের একমাত্র বাসিন্দা ছোট ভাইটা  তখন খুব অসুস্থ... অনেক জ্বর নিয়েও প্রায় নিয়মিত ছিল তার শাহবাগে উপস্থিতি। ছটফট করতে করতে এত দূর থেকে কি করব রাতদিন ভাবছিলাম। সারাদেশে ছড়িয়ে যাওয়া আন্দোলনের সাথে সাথে তখন টুকটাক বিদেশেও শাহবাগের সাথে সংহতি প্রকাশের ঘটনা এবং ছবি শাহবাগ আন্দোলনের বিভিন্ন পেজে ফেসবুকে দেখছিলাম। ভাবলাম কিছু একটা করা উচিত। বিভিন্ন দেশে উপস্থিত বন্ধুদের তখন সমান তালে  স্যামদার করা পোস্টার আর ব্যানার গুলো পাঠাচ্ছি... কিন্তু নিজের শহরে কি করব? প্রধান সমস্যা হল আমার এই ২ বছরের প্রবাস জীবনে এখান কার বাঙালীগুলোকে যতটুকু চিনেছি তাতে সংখ্যাগরিষ্ঠ মানুষেরাই বিরাট ছাগু মনে হয়েছিল তাদের বিভিন্ন কথাতে এবং কাজে কর্মে। যখন ফেসবুক সহ সকল মানুষের একমাত্র আলাপ আলোচনা শাহবাগের আন্দোলন এবং কাদের মোল্লার ফাঁসির দাবী সহ সমস্ত যুদ্ধাপরাধীদের ফাঁসির দাবী তখন দেখলাম আমার শহরের এই দেশীয় মানুষগুলো রাজাকারদের চলমান বিচার প্রক্রিয়া নিয়ে আশ্চর্য রকম নীরব!   
মাত্র অল্প কিছুদিন হল আমার ছোটবেলার এক বন্ধুকে পেয়েছি আমার শহরে, একই এলাকাতে। মনের মধ্যে কিছু পরিকল্পনা জমেছিল, ওকে খুলে বললাম। দুইজন মিলে ঠিক করলাম আর কাউকে না পেলে আমরা দুজন মিলেই আমাদের প্রতিবাদ এবং শাহবাগ আন্দোলনের সাথে আমাদের সংহতি প্রকাশে অবস্থান কর্মসূচী পালন করব। এছাড়াও পরিকল্পনা ছিল এ দেশীয় মানুষগুলোকে যদি আমাদের  আন্দোলনের খবর জানান যায়। ঠিক করলাম যদি সম্ভব হয় স্থানীয় পত্রিকাতে আমাদের মুক্তিযুদ্ধের ইতিহাস থেকে শুরু করে বর্তমান অবস্থা পর্যন্ত প্রবন্ধ আকারে প্রকাশ করার চেষ্টা করব। 
আমাদের দুই বন্ধুর এই ভাবনা চিন্তার মধ্যেই ভেবে চিন্তে সমমনা আরও ৪ জন কে জানালাম আমাদের পরিকল্পনা। তারাও বেশ আগ্রহী হলেন। যেখানে শুরুতে আমি ভেবেছিলাম আমরা দুইজন মিলেই কিছু করব, সেখানে সব মিলিয়ে এই শহরে উপস্থিত জন ৭০ বাঙালির মধ্যে আমরা মোটমাট ৬ জন হলাম।  ঠিক করলাম যদি পুলিশের অনুমতি পাওয়া যায় তাহলে তাম্পেরে সিটি সেন্টারে মেয়রের বিল্ডিঙের সামনে ১৩ই ফেব্রুয়ারি পহেলা ফাল্গুনের বিকালে আমরা এই ৬ জন যত জন সম্ভব আমাদের বিদেশী বন্ধুদের উপস্থিতিতে শাহবাগের আন্দোলনের সাথে আমাদের একাত্মতা ঘোষণা করে সকল যুদ্ধাপরাধীদের ফাঁসির দাবীতে অবস্থান গ্রহন করব।  
সব কিছু ঠিকঠাক চলছিল, শুরুতেই ফেসবুকে ইভেন্টের পেজ থেকে শুরু করে পুলিশের অনুমতি, স্যামদার করা পোস্টার গুলো প্রিন্ট করা, কাপড়ের উপর হাতে লিখে ব্যানার বানান, পত্রিকা অফিসে যোগাযোগ আমরা এই ৬ জন কোনমতে কাজগুলো করছিলাম। এর মাঝে জানতে পারলাম আমাদের আন্দোলনের সাথে একাত্মতা ঘোষণা করে রাজধানী হেলসিঙ্কি থেকে এবং ইউভাস্কুলা থেকেও কিছু মানুষ অংশগ্রহণ করতে ইচ্ছুক যা ছিল খুবই উৎসাহ বাচক। ততদিনে আমাদের করা ফেসবুকে ইভেন্টের পেজ  থেকে জানলাম এই শহর থেকেই আরও ৩/৪ জন আসার পরিকল্পনা করছে। সাথে আরও জানলাম হেলসিঙ্কির ছাগুগুলো নাকি আমাদের অবস্থান কর্মসূচীতে বাঁধা দেবার পরিকল্পনা করছে। সব মিলিয়ে আমাদের লোকবল খুবই কম কিন্তু নানান রকম ঝামেলা থেকে শুরু করে হাজারও কাজ বাকি। এমন সময় ১৩ তারিখের মাত্র  ৩ দিন আগে আমাদের ৬ জনের একজনের মনে হল এখানে উপস্থিত বাকি বাঙ্গালীদের একবার অন্ততপক্ষে জানান দরকার। যেহুতু আমাদের কাছে এই প্রতিবাদ কর্মসূচী ছিল প্রানের প্রতিবাদ এবং সকল রাজাকারের ফাঁসির দাবী ছিল সময়ের অপেক্ষা মাত্র...তাই আর সাত পাঁচ ভাবিনি... সবার সাথে যোগাযোগের কমন প্ল্যাটফর্ম সকল বাঙালির একটি গুগল গ্রুপ মেইলে সবাইকে জানালাম। আর জানান মাত্রই বুঝতে পারলাম ছাগুরা সময় এবং সুযোগ বুঝে কিভাবে তাদের ল্যাঞ্জাখানি বের করে ফেলে।
সবাইকে জানানোর একদম শুরু থেকেই শুরু হয়ে গেল নানা রকম সমস্যা। আমাদের ৬ জনের দুইজন ভিন্ন ধর্মাবলম্বী হওয়াতে শুরুতেই বাকি বাঙালিরা ঘোষণা করল আমরা লীগ পন্থি। আমাদের দেশে ভিন্ন ধর্মাবলম্বীরা যে বাই ডিফল্ট লীগের সাপোর্টার হয়ে যায় বাকিদের কাছে, জানা ছিলনা... জানলাম। আমাদের তৈরি করা "চেতনায় প্রজন্ম চত্বর, শাহবাগ ফিনল্যান্ড" নামের এই কর্মসূচী এবং ইভেন্টের উদ্যোক্তা ছিলাম আমরা দু বন্ধু এবং দুইজনেই মেয়ে হওয়াতে অনেকের মেল ইগোতে লাগল। নানান জায়গা থেকে নানান কথা কানে আসতে লাগল। এখানে উপস্থিত সিনিয়ার কারো সাথে আগে কেন আলাপ করে নেইনি এটা নিয়ে কথা উঠল (প্রমানিত ছাগুদের সাথে কেউ আলাপ করে?!)। 
 অনেকে উপযাজক হয়ে বলে গেল যে এটা পুরাই লীগের ব্যানারে হচ্ছে কারন আমাদের ৬ জনের দুইজনের ধর্ম, কারন আমাদের ৬ জনের একজনের বছর ১৫ আগের লীগ সাপোর্টের ইতিহাস !!! 
এই ইভেন্টটি ছিল কোনরকম রাজনৈতিক দলের প্রভাব মুক্ত, বারবার আমরা সবাইকে এই বিষয়টি নিশ্চিত করছিলাম তবুও আমরা নানা দিক থেকে এই সব নোংরা কথা বার্তা শুনতে থাকলাম। সচলের এক অতিথি লেখকের পোস্ট "শাহবাগের অর্জন জামাতের ব্যবসা বর্জন নামক পোস্টটি আমি আমাদের ইভেন্টের পেজে পোস্ট করার পরে  ফোন, মেসেজ,  আর ইমেইল এর বন্যা বয়ে গেল আমার কাছে। সবার একটাই বক্তব্য জামাত শিবির একটি রাজনৈতিক দল ইভেন্টের পেজে তাদের বর্জন করতে বলে আমরা নাকি লীগ হিসেবে আমাদের আসল মুখোশ দেখিয়ে দিয়েছি। তাদের বক্তব্য ছিল তারা সকল রাজাকারের ফাঁসি চায় কিন্তু জামাত শিবিরের নাম নেওয়া যাবেনা। জয় বাংলা উচ্চারন করা যাবেনা  ধর্মভিত্তিক রাজনীতি নিষিদ্ধ করার দাবী করা যাবেনা, কোন দাড়ি আলা রাজাকারের ছবি সংবলিত পোস্টার আনা যাবেনা তাতে করে নাকি ইসলাম ধর্মকে ছোট করা হয়, বাচ্চাদের সামনে স্লোগান দেওয়া যাবেনা এমন হাজার রকম ছাগ্লামি। শেষ পর্যন্ত তাদের কোন দাবীই মানা হয়নি তাই স্বভাবতই তারা আমাদের ইভেন্ট বর্জন করে, অবশ্য তাতে আমাদের কোনই খেদ নাই এই উপলক্ষে ছাগু গুলারে যে ঠিকমত চিনতে পেরেছি এটাই বিরাট আনন্দের ব্যাপার। অন্যান্য শহর থেকে অনেকের আসার কথা থাকলেও শেষ পর্যন্ত কেন তারা আসতে পারেনি সঠিক জানা নাই।  
শেষ পর্যন্ত আমাদের প্রতিবাদ অবস্থান কর্মসূচী অল্প কিছু মানুষের উপস্থিতি সত্ত্বেও বেশ ভালভাবেই পালিত হয়েছিল। বাইরে প্রচণ্ড ঠাণ্ডা ছিল তার মাঝেও আমরা ঘণ্টা দেড়েক বাইরে ছিলাম, কিছু বিদেশী বন্ধুর উপস্থিতি আমাদের প্রেরণা যুগিয়েছে। রাস্তায় চলতি লোকদের আমরা লিফলেটের মত করে আমাদের মুক্তিযুদ্ধের ইতিহাসসহ বর্তমান পরিস্থিতি, আমাদের দাবী, বিদেশী পত্রিকা গুলোর মিথ্যা চার সহ কিছু লিংক দিয়েছিলাম, অনেকের মধ্যেই বেশ আগ্রহ দেখেছি। এই লেখার মাধ্যমে সৌরভদা কে অসংখ্য ধন্যবাদ জানাই হেলসিঙ্কি থেকে শুধু আমাদের ইভেন্টে যোগদানের বাসনায় এই ঠাণ্ডার মধ্যেও আসার জন্য।  
এখানে একটি প্রাসঙ্গিক খবর জানাই, প্রয়াত ব্লগার রাজীব ওরফে থাবা বাবা আমাদের ইভেন্টের পেজে কমেন্ট করেছিলেন এবং ইভেন্টের পেজে উনি যোগদান করেছিলেন। উনাকে আগে চিনতাম না, উনার সেই কমেন্ট এবং তার প্রতি উত্তরে করা আমার কমেন্টের মাধ্যমেই উনাকে ততটুকু চেনা। উনার মৃত্যুর পরে ফেসবুকে উনার আসল পেজ থেকে উনার রিসেন্ট এক্টিভিটি ফলো করে অনেকের আনাগোনা আমাদের পেজে দেখা গেছে পরবর্তীতে। অনেকে আমাদের মেসেজ করে লিংক সহ জানিয়েছেন আমাদের ইভেন্ট ও নাকি টপ লিস্টেড যদিও সেই লিংক খোলা যায়নি। উনার মৃত্যুর সংবাদ জানতে পেরে স্তব্ধ হয়ে গেছিলাম। সারাদিন প্রচণ্ড অস্থিরতায় পার হয়েছে। ফেসবুকে বিভিন্ন মানুষের কমেন্ট পরে হতবাক হতেও ভুলে গেছিলাম। তার মৃত্যু যেন কোন ঘটনায় নয়,  আসল ঘটনা তার নাস্তিকতা।এই উগ্রপন্থী ধর্মীয় মনোভাব যতদিন বজায় থাকবে ততদিন জামাতি আর শিবিরের শয়তানেরা মানুষের এই উগ্রবাদী মনোভাব কে কাজে লাগাবে। আজ সচলের রনদার লেখা পোস্ট থেকে অনেক কিছুই জানতে পারলাম। কমরেড রাজীবের জন্য রইল শ্রদ্ধা।  
আমাদের প্রতিবাদ এখানেই শেষ হয়ে যায়নি, ধারাবাহিক ভাবে ফিনিস পত্রিকাতে প্রতিবেদনের কাজ চলছে তার সাথে সাথে আমরা ফিনিস উইকিপিডিয়াতেও আমাদের মুক্তিযুদ্ধের নিবন্ধনের কাজ করার কথাও ভাবছি। দেশ থেকে হাজার হাজার মাইল দূরে থেকেও হাজারও প্রতিবন্ধকতা সত্ত্বেও মনে প্রানে শাহবাগে উপস্থিত রয়েছি প্রতি মুহূর্তে। আমাদের চাওয়া পূর্ণ হোক। সকল যুদ্ধাপরাধীদের ফাঁসিসহ পুরাতন,নতুন রাজাকার, এবং জামাত শিবির বর্জিত বাংলাদেশের স্বপ্ন দেখছি। জানি জয় আমাদের হবেই!  জয় বাংলা।  
পাঠকের সুবিধার্থে নিচে আমাদের ইভেন্টের কিছু ছবি দেওয়া হল-
১)  বাতাসের তোড়ে মোম নিভতে না দেবার সংকল্পে ছোট্ট বিহঙ্গ 
 
২) আমাদের সাথে একাত্মতা ঘোষণা কারী বন্ধু টিমো

৩) প্রস্তুতি

৪) সকলের একাত্মতা

৫) সকল যুদ্ধাপরাধীর ফাঁসি চাই

৬) শ্লোগান 

৭) চেতনায় প্রজন্ম চত্বর  

৮) আরেক বন্ধু ইয়নির অংশগ্রহণ 

সবশেষে জার্মানির স্টুটগারট ভার্সিটি থেকে নিচের অসম্ভব সুন্দর ছবিটি পাঠিয়েছে বন্ধু সাখাওয়াত, ছবিটি তুলেছেন রনি ভাই। উনার অনুমতি সাপেক্ষে ছবিটি সচলে দেওয়া হল। 

আমাদের ইভেন্ট চলাকালীন সময়ে বিভিন্নভাবে সহযোগিতার জন্য বিশেষ কৃতজ্ঞতা - হিমু ভাই এবং স্যামদা। 


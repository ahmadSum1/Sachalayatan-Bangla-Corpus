একটি চরম বাস্তব দুঃস্বপ্ন :  ফজলি আম, জামদানি শাড়ি, নকশিকাঁথা, অতঃপর....?




সময়টা জুন মাস, ২০০১ সাল। কলেজে পড়ি তখন। আমরা চার বন্ধু আর আমার এক কাজিন রাজশাহী থেকে বাসে চেপে বসেছি, উদ্দেশ্য হল তাদেরকে স্বচক্ষে একটি বিশেষ জিনিষ দেখানো। গন্তব্য চাঁপাই নবাবগঞ্জ, আমার দাদার বাড়ি!
বাংলাদেশে জন্ম অথচ রাজশাহীর আম, দিনাজপুরের লিচু এগুলো নিয়ে আগ্রহ নাই, এমন খুব কম মানুষই বাংলাদেশে পাওয়া যাবে! আমাদের অনেকেরই সবচাইতে প্রিয় ফল হচ্ছে আম। রাজশাহীর আম বললেও মূলত আমের বেশিরভাগ ফলন হয় চাঁপাই নবাবগঞ্জ , গোদাগাড়ী রাজশাহী বিভাগের পার্শ্ববর্তী এই সমস্ত এলাকাতে। দেশের বাইরে আসার পর মে, জুন, জুলাই মাসে খুব মনে হতো আমের কথা... খুব মিস করতাম আম, বিশেষ করে ফজলি আম, যদিও লিচু আমার সবচেয়ে পছন্দের ফল তবু ফজলি আমের প্রতি আমার বিশেষ ভালবাসা। ছোটো থেকে কখনো বাজার থেকে আম কিনে খাইনি, নিজেদের বাগান আছে আমের, গোপালভোগ, ল্যাংড়া, খিরসাপাত আর ফজলি আম। গরমকালে সবসময় বাসা ভর্তি আম দেখেছি, আমের এত প্রাচুর্যতার কারনেই কিনা জানিনা একটু দাগ ধরা আম আমি খেতাম না কখনো। আমার এই নাক উঁচু ভাব আম নিয়ে, একটু দাগ আলা আম খাবনা, কিনে আম খাবনা, একটু টসকানো আম খাবনা , নানান ফ্যাঁকড়া। বন্ধুরা খুব বিরক্ত হত। আর তার জবাবে আমিও  ছোটো থেকেই বন্ধুদের কাছে খুব ক্রেডিট নিতাম-
”জানিস না তো আমার দাদার বাড়িতে আম খেতে চাইলে গাছে উঠতে হয়না, গাছতলার নিচে শুয়ে তুই ঠোঁট দিয়ে আম স্পর্শ করতে পারবি।” এবং কথাটার  মধ্যে যে আসলে বিন্দুমাত্র অতিরঞ্জিত কিছু ছিলনা সেটা প্রমানের উদ্দেশেই আমাদের সবাই চাঁপাই নবাবগঞ্জ গমন ঘটেছিলো সেইবার। যারা রাজশাহীর বিভিন্ন জেলায় ছড়িয়ে ছিটিয়ে থাকা আম বাগানে গেছেন তারা প্রত্যেকেই জানেন, মাইলের পর মাইল ধরে আমের বাগান, কোন কোন গাছে এত বেশি আম ধরে, ফলের ভারে ডাল একদম মাটিতে নুইয়ে পড়ে, তখন আলাদা ভাবে বাঁশের সাপোর্ট লাগে ডাল খাড়া করে রাখার জন্য। তখন সত্যি কেও চাইলে শুয়ে শুয়েই আম স্পর্শ করতে পারবে হাত দিয়ে।
বছর দুয়েক আগে ভিসা গ্রহন উদ্দেশে আমাকে একবার ইন্ডিয়া যেতে হয়েছিলো, সময়টা ছিল জুন মাস... কলকাতার দমদম এয়ারপোর্ট এ নামার পর দিল্লী যাবার আগে কিছু ঘুরাঘুরির উদ্দেশে এয়ারপোর্ট এর পাশেই ছোটো এক বাজার এলাকাতে গিয়েছিলাম, এখন আর সঠিক মনে নাই জায়গাটার নাম, তো যাই হোক, বিভিন্ন ফলের দোকান ছিল, তার মাঝে বেশ কিছু দোকানদার ডাকাডাকি করছিলো, মালদহের ফজলি আম, বাংলাদেশের রাজশাহীর ফজলি আম, আসল ফজলি, ইত্যাদি ইত্যাদি... খুব মজা পেয়েছিলাম সেদিন, ভালো ও লেগেছিল অনেক। দেশের বাইরে অন্য দেশে নিজের দেশের কোন কিছুর প্রশংসা শুনতে কি যে অদ্ভুত ভালো লাগে যারা দেশের বাইরে গেছে হয়ত কম বেশি প্রত্যেকেই অনুভব করেছে বিষয়টা। সেদিন আমারও খুব গর্ব হয়েছিলো, আমার বাড়ি রাজশাহী, আমি আমের দেশের মানুষ, ফজলির দেশের মানুষ। এই তো আজ ঘণ্টা কয়েক আগে পেপার খুলে হঠাৎ জানতে পারলাম(সূত্র, প্রথম আলো ) আমি আর ফজলি আমের দেশের মানুষ না, জামদানি আর নকশীকাঁথায় আমার দেশের মানুষের আর অধিকার নাই ! এসবই নাকি  ভারতের অধিকার ভুক্ত, তবে কি  ভবিষ্যতে আমরা ফজলি আম খেতে চাইলে ভারতকে ট্যাক্স (রয়্যালিটি) দিয়ে খেতে হবে ! ভারত যদি দাবি করে ফজলি আম আমরা আর উৎপাদন করতে পারবনা, সেক্ষেত্রে কি আমাদের তাদের কাছ থেকে ফজলি আম কিনে খেতে হবে ?! 
আমি পড়াশুনার উদ্দেশে ইউরোপের উত্তরের একটি দেশ ফিনল্যান্ডে থাকি। এখানে যদি কোন এশিয়ান দোকান থেকে আমি রাজশাহীর ফজলি আম কিনে খেতে চাই, তাহলে নাকি এখন থেকে আমাকে ভারত সরকারকে কর দিয়ে সেই আম খেতে হবে! এমনকি আমরা ভারতে আগের মত আম রপ্তানি করতে চাইলেও ভারত সরকারকে ট্যাক্স দিতে হবে! একি সত্যি, নাকি ভয়ংকর কোন দুঃস্বপ্ন?! প্রথমে প্রচণ্ড অবাক হয়েছিলাম, পরে রাগ, সেখান থেকে তীব্র একটা ক্ষোভ। যদিও আমি সম্পূর্ণ সত্যতাটুকু জানি, তবুও তথ্য যাচাই করতে গিয়ে দেখলাম-
ফজলি আম প্রথম উৎপাদিত হয় গৌড় জনপদে। গৌড় জনপদ রাজশাহী, নওগাঁ, নাটোর, মালদহ এবং পশ্চিম দিনাজপুর নিয়ে গঠিত। দেশভাগের পর পশ্চিম দিনাজপুর ও মালদহ ভারতে পড়ে এবং বাকী অংশগুলো বাংলাদেশে পড়ে। ভারত দাবী করছে, ফজলি আম মালদহ জেলার এবং সেই সূত্রে তারা মেধাস্বত্ব নিয়েছে।  কিন্তু ইতিহাস বলে এটা শুধু মালদহ জেলার নয়, সমগ্র গৌড় জনপদের। 
(তথ্যসূত্রঃ হেরিটেজ রাজশাহী থেকে প্রকাশিত মাহবুব সিদ্দিকীর বই - "আম" ) দুই দেশের আম উৎপাদন সম্পর্কিত পরিসংখ্যান আমি অনেক খুঁজেও পেলাম না এই মুহূর্তে। সুতরাং এইটুকু আমরা বলতেই পারি, ভারত সরকার কোনভাবেই এটির একক মালিকানা দাবি করতে পারেনা। এই মুহূর্তে আমি কোনভাবেই ভাবতে পারছিনা, আমি আর গর্ব করে বলতে পারবনা, আমি আমের দেশের মানুষ, ফজলি আমের দেশের মানুষ!!!
আমার আম্মাকে দেখেছি ছোট থেকে, তার খুব জামদানি শাড়ির সখ। জীবনে প্রথম টিউশানির টাকায় আম্মাকে আমি একটা জামদানি শাড়ি কিনে দিয়েছিলাম... কি যে ভীষণ খুশি হয়েছিলেন আম্মা সেদিন হাল্কা সবুজ রঙের শাড়িটি পেয়ে। পরবর্তীকালে চোর শাড়িটি চুরি করে নিয়ে যাবার আগ পর্যন্ত আম্মার সবচেয়ে পছন্দের শাড়ি ছিল সেই শাড়িটি। শুধু আমার আম্মার নয়, এমন আরও অসংখ্য মানুষের শখের, পছন্দের শাড়ি জামদানি, ঢাকাই জামদানি। ঢাকায় উচ্চমাধ্যমিকের পরে পড়তে এসে প্রথম মিরপুরে জামদানি পল্লীতে যাবার সুযোগ ঘটে... কি অদ্ভুত সুন্দর কারুকাজ! আমার রাজশহীর এক বন্ধু ভারতের জলপাইগুড়িতে পড়াশুনা করে, ছুটি ছাটায় দেশে আসলে দেশ থেকে যাবার সময় বেশ কিছু জামদানি শাড়ি কিনে নিয়ে যেত প্রত্যেকবার, তার ওখানকার বন্ধুদের নাকি বিশেষ আবদার ঢাকাই জামদানি শাড়ি... এই জামদানি শাড়িও নাকি আর আমাদের নয়, এবার থেকে মাকে জামদানি শাড়ি উপহার দিতে চাইলে ভারত সরকারকে ট্যাক্স দিয়ে দিতে হবে? হায় সেলুকাস! কি বিচিত্র এই দেশ!!!
অথচ ইতিহাস বলে, জামদানির প্রাচীনতম উল্লেখ পাওয়া যায়, আনুমানিক ৩০০ খ্রিস্টাব্দে কৌটিল্যের অর্থশাস্ত্র গ্রন্থে, পেরিপ্লাস অব দ্য এরিথ্রিয়ান সি বইতে এবং বিভিন্ন আরব, চীন ও ইতালীর পর্যটক ও ব্যবসায়ীর বর্ণনাতে। কৌটিল্যের বইতে বঙ্গ ও পুন্ড্র এলাকায় সূক্ষ্ম বস্ত্রের উল্লেখ আছে, যার মধ্যে ছিল ক্ষৌম, দুকূল, পত্রোর্ণ ও কার্পাসী। নবম শতাব্দীতে আরব ভূগোলবিদ সোলায়মান তার গ্রন্থ স্রিল সিলাই-উত-তওয়ারিখে রুমি নামের রাজ্যে সূক্ষ্ম সুতি কাপড়ের উল্লেখ পাওয়া যায়। তার বর্ণনা অনুসারে বোঝা যায়, রুমি রাজ্যটি আসলে বর্তমানের বাংলাদেশ। চতুর্দশ শতাব্দীতে বিখ্যাত পর্যটক ইবনে বতুতা বাংলাদেশ পরিভ্রমণ করেন এবং সোনারগাঁও এলাকাস্থিত সুতিবস্ত্রের প্রশংসা করেছেন। যোড়শ শতাব্দীর শেষের দিকে ইংরেজ পর্যটক র্যাকলফ ফিচ ও ঐতিহাসিক আবুল ফজলও ঢাকার মসলিনের প্রশংসা করেছেন। আরেক ঐতিহাসিক টেলরের জামদানির বর্ণনা দিয়েছেন। তার বর্ণনানুসারে সম্রাট জাহাঙ্গীরের আমলে ১০x২ হাত মাপের ও ৫ শিক্কা ওজনের একটুকরা আব-ই-রওয়ান এর দাম ছিল ৪০০ টাকা। সম্রাট আওরঙ্গজেবের জন্য তৈরি জামদানির দাম ছিল ২৫০ টাকা। ১৭৭৬ সাল পর্যন্ত ঢাকায় সবচেয়ে উৎকৃষ্টমানের জামদানির মূল্য ছিল ৪৫০ টাকা। (সূত্র - উইকিপিডিয়া)
সুতরাং সন্দেহাতিত ভাবে বলা যায় যে-পূর্ববাংলায় জামদানি শাড়ির উৎকর্ষতা তুঙ্গে উঠেছিল মুঘল আমলেই। মিহিন কাপড়ের ওপরের চমৎকার নকশাগুলি ছিল আসলে মুঘল -পারসিক শিল্পরীতিরই প্রভাব। জামদানির উদ্ভব ও বিকাশ হয়েছিল ঢাকা জেলার আশেপাশেই।
গবেষক ফোরবেস ওয়াটসন, ‘টেক্সটাইল মেনুফ্যাকচারাস্ অ্যান্ড কসটিউমস অভ দ্য পিপল অভ ইন্ডিয়া’ নামে একটি বই লিখেছিলেন। সে বইয়ে ওয়াটসন লিখেছেন,‘নকশাদার মসলিন, জটিল ছাপচিত্রের কারণে, ঢাকার বস্ত্রপন্যের মধ্যে সবচে দামী ছিল।’ তখন ঢাকার জেলায় এমন কোনও গ্রাম ছিল না যে গ্রামে একটিও তাঁত ছিল না । গ্রামের তাঁতীরা ইউরোপ, ইরান, আর্মেনিয়া আর মুগল-পাঠান ব্যবসায়ীদের সঙ্গে ব্যবসা করত । মুগল সম্রাট, বাংলার নবাবরা ও অন্যান্য অভিজাতরা এজেন্ট নিয়োগ করতেন এসব ঢাকাই মসলিন ও জামদানি পন্য কেনার জন্য। মুগল শাসনের সময় থেকেই ঢাকার মসলিনের স্বর্ণযুগ সূচিত হয়। তারপর থেকে দেশে-বিদেশে জামদানি ও মসলিনের চাহিদা বেড়ে যায়। এভাবে মসলিন ও জামদানি নির্মাতার উন্নতি হয়।’ ঢাকা, সোনার গাঁও, ধামরাই, বাজিতপুর ছিল জামদানি ও মসলিন কাপড়ের জন্য বিখ্যাত। মূলত ঢাকা অঞ্চলকে ঘিরে জামদানি তাঁতের প্রচলন এবং প্রসার ঘটে। বাংলাদেশ স্বাধীনতা পাবার পরে ঢাকার ডেমরায় জামদানি পল্লীর তাঁতিদের আর্থিক সাহায্য দেয়া হয়। জামদানি শাড়ির অতীত গৌরব এবং বর্তমান সম্ভবনা বিবেচনা করে ঢাকার মিরপুরে জামদানি পল্লী স্থাপিত হয়েছে। দুঃখজনক হলেও সত্যি যে, সরকারের  যথাযত উদ্যোগহীনতা, ন্যায্য বাজার ও বাজারে প্রবেশের জটিলতার কারণে প্রতি বছর জামদানি কারিগররা ঐতিহ্যগত পেশা ছেড়ে উদ্বাস্তু হতে বাধ্য হচ্ছেন। 
বিভিন্ন অনুষ্ঠানে জামদানির চাহিদা প্রচুর। তবে সাম্প্রতিক কালে, বর্তমান বাজারে জামদানির উচ্চমূল্য ও বিপুল চাহিদার কারণে বাংলাদেশের এই শিল্পে নতুন গতি সঞ্চার হয়েছে ।বর্তমানে অনেক উদ্যোক্তায় এই শিল্পে গতি সঞ্ছারের উদ্দেশে কাজ করে চলেছেন। সঠিকভাবে প্রচারণা চালালে এই শাড়ি হয়ে উঠতে পারে বিদেশী মুদ্রা রপ্তানির একটা স্বর্ণক্ষেত্র ।  আর আজ কিনা বাংলার এই প্রাচীন শিল্পের মালিকানা হাতছাড়া হয়ে যাওয়ার ঝুঁকির মুখে। পৃথিবীর বিভিন্ন দেশে এই ধরনের ঐতিহ্যবাহী বস্তুকে বিশেষ গুরুত্তের সাথে দেখা হয়। তার বিপণন, সম্প্রসারন এই ধরনের বিষয়গুলো অতি গুরুত্বপূর্ণ করে দেখা হয়, সরকারের আলাদা বাজেট থাকে উন্নয়নের জন্য, আর আমরা???
তবে কি একদিন মসলিনের মতন জামদানিও বিলুপ্ত হয়ে যাবে? এ কি তারই পূর্ব প্রস্তুতি?!
 ভারতের অন্ধ্র প্রদেশ রাজ্যের পূর্ব গোদাবরী জেলার বেশ কয়েকটি গ্রামের তাঁতিরা এবং দুটি নিবন্ধিত তাঁতি সংগঠন ’উপ্পাদা জামদানি’ নামে জামদানি শাড়ির নিবন্ধন করিয়েছে...!!! তাহলে কি ভবিষ্যতে ভারত সরকারকে কর দিয়ে তবেই জামদানি শাড়ি রপ্তানির ছাড়পত্র মিলবে! আর তাতে সফল হলে ভবিষ্যতে ভারতের ঐতিহ্য হিসাবে জামদানি পৃথিবীতে পরিচিত হবে, এবং বাংলাদেশকে জামদানি উৎপাদনের জন্য নির্দিষ্ট পরিমাণ অর্থ দিতে হবে । বর্তমানে কোথাপল্লী অঞ্চলের প্রায় ৪০০ পরিবার জামদানি শাড়ি বুননের সঙ্গে জড়িত, যাদের শাড়ি প্রায় ১০৮টি দেশে রপ্তানি হয়। জামদানি শাড়ির ভৌগোলিক নির্দেশক পণ্যের এ নিবন্ধন কার্যকর করার ভেতর দিয়ে জামদানি শাড়ি-বাণিজ্যের মাধ্যমে ভারত বছরে প্রায় ছয়শ কোটি ভারতীয় রুপি রাজস্ব আয় করতে সমর্থ হবে।।
এভাবে চলতে থাকলে হয়ত সুদূর ভবিষ্যতে জামদানি শাড়ির স্থান হবে পারিবারিক এ্যালবামে। এমনিতেই জামদানির দাম বেশ চড়া, ভারতীয় অধিকারভুক্ত হলে হয়ত ট্যাক্সের কারনে দাম সাধারনের নাগালের বাইরে চলে যাবে। তখন কেবল মাত্র শৌখিন এবং ধনবানেরা ভারত অথবা সিঙ্গাপুরে গিয়ে জামদানি শাড়ি কিনে এনে সবার কাছে গর্ব করতে পারবে!!!
আর আমাদের নকশিকাঁথার (সূত্র- নকশি কাঁথা) কথা আর নতুন করে কি বলব... যারা বই পড়ে অথবা পড়েনা, জানে অথবা জানেনা তারা প্রত্যেকেই নকশিকাঁথার কথা জানে। নকশি কাঁথা হলো সাধারণ কাঁথার উপর নানা ধরণের নকশা করে বানানো বিশেষ প্রকারের কাঁথা। নকশি কাঁথা বাংলাদেশের সংস্কৃতির একটা অংশ। নকশি কাঁথা বাংলাদেশের লোকশিল্পের একটা অংশ। সাধারণত পুরাতন কাপড়ের পাড় থেকে সুতা তুলে অথবা তাঁতীদের থেকে নীল, লাল, হলুদ প্রভৃতি সুতা কিনে এনে কাপড় সেলাই করা হয়। নকশিকাঁথা এখনো বাংলার গ্রামীণ জীবনের এক ঘনিষ্ঠ অনুষঙ্গ। পল্লিকবি জসীমউদ্দীন একে নাগরিক জীবন এবং পরে আন্তর্জাতিক পরিমণ্ডলে তুলে ধরেছিলেন তাঁর ১৯২৯ সালে প্রকাশিত কাব্যগ্রন্থ নক্সী কাঁথার মাঠ  দিয়ে। এবং পল্লিকবির মাধ্যমেই আন্তর্জাতিক অঙ্গনে স্থান করে নেয় গ্রামীণ জীবনের এই ঐতিহ্য-মণ্ডিত লোকগাথা।
সাধারণত গ্রামের মহিলারা তাদের অবসর সময় নকশি কাঁথা সেলাই করে থাকেন। বিকেল বেলা বা রাতের খাবারের পর মহিলারা একসাথে বসে গল্প করতে করতে এক একটি কাঁথা সেলাই করেন। তাই বলা হয় নকশি কাঁথা এক একজনের মনের কথা বলে। নকশি কাঁথা সেলাইয়ের কোনো নির্দিষ্ট নকশা নেই। যিনি সেলাই করেন তাঁর মনে যা আসে তা-ই তিনি সেলাই করে যান। বলা যায় এটি হচ্ছে মনের ডাইরি। সূর্য, চাঁদ, গাছ, পাখি, মাছ, ফল, মানুষ, ময়ূরসহ বিভিন্ন নকশা করা হয় নকশি কাঁথায়।  
এর আগে নিমগাছের স্বত্ব নিয়ে গেছে যুক্তরাষ্ট্র। বাসমতি চালের স্বত্ব নিয়েছে ভারত ও পাকিস্তান। অন্য দেশের স্বত্ব নেওয়া পণ্যগুলো ভবিষ্যতে বাণিজ্যিক ভিত্তিতে উৎপাদন এবং আমদানি-রপ্তানি করতে গেলে স্বত্ব পাওয়া দেশকে রয়্যালিটি দিতে হবে। এমনকি আন্তর্জাতিক পর্যায়ে এসব পণ্য স্বত্ব পাওয়া দেশগুলোর নিজস্ব বলেই বিবেচিত হবে।
গ্রামবাংলার  বিভিন্ন পিঠা, চান্দারবিলের কৈ, ঢাকাই জামদানি, বাবুরহাটের তাঁত, পার্বত্য চট্টগ্রামের বেইন তাঁতে বোনা কাপড়, বিষ্ণুপ্রিয়া ও মৈতৈ মণিপুরি শাড়ি ও চাদর, রংপুরের শতরঞ্জি, মিরপুর কাতান, হাওর অঞ্চলের ধামাইল গান, উত্তরবঙ্গের ভাওয়াইয়া গীত, দক্ষিণাঞ্চলের গাজীর গান, সুন্দরবনের মধু, টাঙ্গাইল শাড়ি, বগুড়ার দই, সিলেটের সাতকরা, পদ্মার ইলিশ, নাটোরের কাঁচাগোল্লা, মধুপুরের আনারস,  পোড়াবাড়ীর চমচম, চাঁপাইনবাবগঞ্জের ফজলি আম, রাজশাহীর সিল্ক, কুমিল্লার খাদি, বৃহত্তর রংপুর অঞ্ছলের সিদল, পদ্মার রুপালী ইলিশ এ রকম অসংখ্য ভৌগোলিক নির্দেশক পণ্যই চলমান রেখেছে বাংলাদেশের সাংস্কৃতিক সার্বভৌমত্ব। এভাবে চলতে থাকলে হয়ত একদিন সকালে খবরের কাগজ হাতে নিয়ে দেখতে হবে পদ্মার ইলিশ, রাজশাহী সিল্ক, রয়্যাল বেঙ্গল টাইগার সবকিছুই ভারতীয় অধিকারভুক্ত।
এমনিতেই সুন্দরবনের কিছু অংশ ভারতের মধ্যে পড়েছে, আর পদ্মাও তো গঙ্গার একটি শাখা! একদিন ফেসবুক এ আমার এক বিদেশী বন্ধুর শাড়ি পড়া ছবি দেখেছিলাম, লিখেছিল- “I love Indian shari" , সেদিনও খুব কষ্ট হয়েছিলো। শাড়ি ভারতের সব অঞ্চলের মেয়েদের পোশাক নয়। আমাদের দেশে শাড়ি ঐতিহ্যে, বিভিন্ন উৎসবে, পার্বণে যেভাবে মিশে আছে, ভারতে নয়... অথচ দেশের বাইরে সবাই জানে শাড়ি ভারতীয় পোশাক! শুধু শাড়ি নয়, অনেক বিখ্যাত জিনিষ অথবা ব্যক্তিত্ব এখন ভারতের! উইকিতে দেখলাম রবীন্দ্রনাথ, মাইকেল মধুসূদন দত্ত, এমনকি সুন্দরবন কোনকিছুই আমাদের অধিকারভুক্ত নয়!!!
সরকারী পর্যায়ে আমাদের নিজস্ব এই দেশজ সম্পদগুলোর একটি সম্পূর্ণ তালিকা প্রস্তুত করতে হবে। অতি জরুরি ভিত্তিতে নিজেদের ভৌগোলিক পণ্যের মালিকানা স্বত্ব দাবি করার মতো আইন তৈরি করতে হবে শিল্প মন্ত্রণালয়কে। প্রথমে পূর্ণাঙ্গ তালিকা তৈরি করেই আইনের আওতায় নিজেদের নামে নিবন্ধন শুরু করতে হবে ।ভারতের এই  অন্যায় নিবন্ধনের বিরুদ্ধে মামলা করার সুযোগ যেহুতু আছে, তাই অবশ্যই এই পেটেন্টকে চ্যালেঞ্জ করে পেটেন্ট আমাদের নিজেদের নামে করতে হবে। এই জরুরী পদক্ষেপগুলো নিতে হবে এবং অতি দ্রুত নিতে হবে।
একটি দেশ বাঁচে তার ঐতিহ্যে, সংস্কৃতিতে, ভাষাতে, সম্পদে ...  নিজেদের সবকিছু বিকিয়ে দিয়ে আমরা কি তবে নিজেদের হারিয়ে ফেলব এভাবেই? এ কি তারই অশনি সংকেত?
এভাবে চলতে পারেনা, চলতে দেওয়া যায়না, এই সবকিছুই আমাদের ঐতিহ্য, আমাদের গর্ব, আমাদের অহংকার... আমাদের অহংকার আমাদের ঐতিহ্য আমাদেরই রক্ষা করতে হবে।  এমনিতেই অনেক দেরি হয়ে গেছে, নষ্ট করার মত সময় আর হাতে নাই। সরকারী পর্যায়ে গাফিলতির জন্য যেন ভবিষ্যতে আর কখনো যেন এমনটি না ঘটে। সরব হওয়ার সময় এখনই !!  
সাফিনাজ আরজু
(safinaj_arju09@yahoo.com)



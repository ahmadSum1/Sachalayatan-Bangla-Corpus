থ্যাংকিউ জোসেফ! 




জোসেফকে নিয়ে আর পারিনা, মানুষ হিসেবে এমনিতে সে খুবই ভাল , কিন্তু দোষের মধ্যে একটাই বড্ডও বেশী কথা বলে। বাসস্টপ, বাসের ভিতরে, শপিং মল, পারকিং লট, লন্ড্রি রুম, বেইজমেন্ট যেখানেই দেখা হোক না কেন, শুরু হয় তার ননস্টপ বকবকানি। আমি যে নিজে খুব কম কথা বলার  মানুষ এমন দাবী করছিনা কিন্তু শুধু কথা বললেই কি হবে, অন্য কারো কথাও তো শুনতে হবে নাকি!   জোসেফের কথার যন্ত্রণায় অন্য কেউ কথা বলার সুযোগই পায়না।
বলছিলাম জোসেফের কথা, ও আর আমি একই বাসার উপরতলা আর নীচতলার প্রতিবেশী। হাসিখুশি, বাচাল, শিশুদের মত কৌতূহলী নাইজেরিয়ান এই মানুষটিকে আমি বেশ পছন্দ করি। তারপরেও শুধু মাত্র তার এই কথার যন্ত্রণাতেই তার থেকে পালিয়ে পালিয়ে থাকতে হয়। ইদানিং এমন অবস্থা হয়েছে যে  কোথাও দেখা হলে ও যেই মাত্র বলে- ”হেই সাফিনাজ”, আমিও  অমনি তড়িঘড়ি বলে উঠি, ”ইয়ে মানে জোসেফ আমি তো এখন ব্যস্ত, পরে কথা হবে, এখন যাই কেমন...” বলেই ছুট লাগাই।
অথচ জোসেফের এই অতিরিক্ত কথা বলার জন্যই কিন্তু একটা বিশেষ ধন্যবাদ আমার কাছ থেকে তার  পাওনা রয়েছে। ধন্যবাদ কথাটি অনেকবার তাকে বলেছি, তবুও মনে হয় যেন কম হয়ে গেল। ঘটনাটি বলি-
সেদিন মনটা হঠাৎ করেই বেশ ভাল হয়ে গিয়েছিল। অবশ্য এমন ঘটনা ঘটলে যে কারোই কম বেশী মন ভাল হয়ে যাবে। এক কাজে শহরের উল্টা দিকে গিয়েছিলাম। বাস ভাগ্য বলে যদি কোন ব্যাপার থাকে  সেটি আমার বেশ খারাপ, টের পেয়েছি এইদেশে এসে। দেশে থাকতে তো আর বাসের টাইমটেবিলের  বালাই ছিলনা, তাই তেমনভাবে বুঝতেও পারিনি যে আমার বাস ভাগ্য খারাপ। এখানে এসে আমি প্রায় প্রতিনিয়তই গাড়ি মিস করি এই বাস নিয়ে দুর্ভাগ্যের জন্য। যে গাড়ি আমি ধরার জন্য দৌড়াই তা নির্ধারিত সময়ের তিন চার মিনিট আগে দৌড়রত আমাকে বেকুব বানিয়ে হুঁশ করে আমার চোখের সামনে দিয়ে চলে যায়, এবং অবধারিত ভাবে পরেরটি আসে মিনিট পাঁচেক লেট করে, ফলাফল আমাকে সবসময় ১৫/২০মিনিট এই জমান্তি শীতে কাঁপতে কাঁপতে  বাস স্টপে দাঁড়িয়ে থাকতে হয়।  
সেদিনও তাই দাঁড়িয়ে ঠকঠক করে কাঁপতে কাঁপতে বাসের চোদ্দ পুরুষ উদ্ধার করছিলাম। অবশেষে বাস  আসল, আমিও কোনমতে জমাট শরীর নড়িয়ে ভিতরে প্রবেশ করলাম। চালক সাহেব আমাকে দেখে বিশাল একটা হাসি দিল। যখন কার্ড পাঞ্চ করছিলাম তখন হঠাৎ চালক জানতে চাইলেন আমি কোন দেশী? 
এই প্রশ্নটার উত্তর দিতে আমার বড্ডও বেশী ভালো লাগে। আর এই দেশের মানুষদের একটা জিনিষ খুবই ভালো সেটা হল কমবেশি সবাই ঠিকমত জানে বাংলাদেশ আসলে কোথায় অবস্থিত, কাউকে এখন পর্যন্ত আমার ভেঙে বুঝাতে হয়নি যে এটি ইন্ডিয়ার কোন অংশ নয়, এটি স্বাধীন একটি দেশ। যদিও চালক  নিজেও ভিনদেশী ছিল তাও আমি দাঁত বের করে বললাম ”বাংলাদেশ।”
শুনে চালক মাথা ঝাঁকিয়ে হেসে কিছু একটা বলল আমাকে, যেটি আমার কানে শুনাল ঠিক-”কিকব্রে?” আমি তো পুরাই বেকুব এটি কি বলে সে, মাথা নেড়ে জানালাম আমি ফিনিস পারিনা, তখন সে দেখি আরও জোরে জোরে হাসতে শুরু করল, এবার ধীরে ধীরে বলল-
”কি কব্র?”
হঠাৎ করেই আমি বুঝতে পারলাম সে  বাংলাতে বলছে ”কি খবর?” এত মজা লাগল শুনে, হেসে জবাব দিলাম ”খবর ভালো, তুমি ভাল।” 
যাই হোক ততক্ষনে বাস চলা শুরু করেছে। তার কাছ থেকেই শুনলাম মরক্কান এই মানুষটা বছর পাঁচেক আগে বেলজিয়ামে থাকত, সেখানে তার খুব কাছের এক বন্ধু ছিল বাংলাদেশী, তার কাছ থেকেই ছোটখাট বাংলা শেখা। যদিও এখন চর্চার অভাবে অনেক কিছুই ভুলে গেছে তবুও ”কি কব্র, ভালু আসি, সিট করসে” এমন কিছু বাংলা এখনও তার মনে আছে। ভিনদেশে অন্ধকার রাতে অচেনা এক বিদেশী মানুষ যখন জানতে চায় আমার খবর ভাল কিনা, তাও আবার আমার নিজের ভাষায় তখন মন এমনিতেই অন্যরকম হয়ে যায়,গলা ভিজে আসে। যে মানুষগুলোর জন্য এই বাংলা ভাষাটি  আমরা নিজের করে ধরে রাখতে পেরেছিলাম, নিজেদের ভাষা হিসেবে প্রতিষ্ঠা করতে পেরেছিলাম তাদের প্রতি শ্রদ্ধায়, কৃতজ্ঞতায়, ভালবাসায় মাথা বারবার নত হয়ে আসে।  
ভাবছেন এত কথার মধ্যে তাহলে জোসেফ কোথাই? জোসেফের কথাতেই এখন আসছি। আসলে  কাকতালীয় বলে যে একটা কথা আছে, সেটি আমি সেদিন ভালভাবেই টের পেয়েছিলাম। নাহলে আমার মন ভালর এমন একটা দিনে জোসেফের সাথেই দেখা হল, আর কথাও হতে হল এই বিষয় নিয়েই...! 
যা হোক, যা বলছিলাম- টুকটাক কথার মধ্য দিয়েই হুট করেই সেন্টারে পৌঁছে গিয়েছিলাম। চালকের কাছ থেকে বিদায় নিয়ে বাস থেকে নেমে  বাড়ির পথের জন্য অপেক্ষার শুরু। যথারীতি বাস বাবাজী আমার অপেক্ষার পরীক্ষা নিয়ে নির্ধারিত সময়ের প্রায় মিনিট আটেক পরে এসে পৌঁছাল। বাসে উঠেই দেখি সামনের সিটে জোসেফ বসে, আমাকে দেখেই চিৎকার ”হেই সাফিনাজ! কাম হিয়ার।”
মন ভাল ছিল তাই ওর পাশেই গিয়ে বসলাম। বসা মাত্র কথা শুরু, ”জানো গতকাল রাতে তোমার দেশী এক লোকের সাথে পরিচিত হয়েছি এক বারে, ওকে বলেছি তোমার কথা, কিন্তু তোমাকে চিনতে পারল কিনা ঠিক বুঝলাম না, ওর নামটা মনে করতে পারছিনা নাহলে তুমি বুঝতে পারতে তুমি ওকে চিন কিনা।”
ওর এত কথার মাঝে ফাঁক পেয়ে আমি বললাম ”নাও চিনতে পারি। এখানকার নতুন পুরাতন মিলিয়ে সব  বাঙালিকে তো আর আমি চিনিনা।”
ও আচ্ছা বলে হঠাৎ করে আবার বলা শুরু করল- ”হেই সাফিনাজ, তুমি আমাকে বলনি কেন যে একসময় তোমার দেশ পাকিস্তানের অংশ ছিল? তোমার দেশের নামও পাকিস্তান ছিল।” 
আমি ওকে থামিয়ে বললাম ”পাকিস্তান নয় পূর্ব পাকিস্তান, আর তাছাড়া তুমি কি অন্য কারো কথা শুনতে চাও যে তোমাকে আমি আমার দেশের ইতিহাস বলব।”
এবার দেখলাম ও নিজে নিজেই বলছে – ”আসলেই কিছু রাজনৈতিক নেতার চাওয়ার জন্য যখন একটা দেশ ভেঙে দুইটা দেশ হয়ে যায় সেটা খুব কষ্টের। এটা খুবই স্বাভাবিক যে তাই তোমরা এখনও পাকিস্তান মিস করবা, এই জন্যই তোমরা সবাই পাকিস্তানের ভাষায় কথা বলতে পার।”
এই পর্যন্ত শুনেই রাগে আমার শরীর জ্বলছিল, প্রায় চিৎকার দিয়েই ওকে থামতে বলেছিলাম। জানতে চাইলাম এসব ওকে কে বলেছে? ও নিজে আবিস্কার করেছে নাকি অন্য কেউ ওকে বলেছে?
যা শুনলাম সেটা হল-  সেই বারে সেই বাঙালির সাথে এক পাকিও ছিল। দুইজনের খুব দোস্তি, উর্দুতে কথা বলছিল। পরিচিত হবার পর জোসেফ অবাক হয়ে জানতে চেয়েছিল সে কিভাবে পাকিস্তানের ভাষায় কথা বলতে পারে। তার জবাবে সেই কুলাঙ্গার বাঙালী এইসব ফালতু কথা ওকে বলেছে। আরও নাকি বলেছে, যখন দুটি দেশ এক হয়ে ছিল তখন নাকি খুব ভালো ছিল, মুসলমান মুসলমান ভাই ভাই আর তাই পাকিরা আমাদের ভাই এইসব নোংরা কথা বার্তা...... 
শুনতে শুনতে আমি প্রচণ্ড উত্তেজিত হয়ে পড়েছিলাম। আর কতদিন এইসব বেঈমান নব্য রাজাকার, কুলাঙ্গারের দল এই দেশে টিকে থাকবে??? 
সেদিন জোসেফ কে অনেক কথাই বলেছিলাম। আমার দেশের ইতিহাস, ৪৭ সালের দেশ বিভাগ,ভাষা আন্দোলন, মুক্তিযুদ্ধ সব কিছু যতটুকু সম্ভব সহজ করে বুঝিয়ে ছিলাম। সেদিন প্রথম দেখলাম ও চুপটি করে আমার কথা শুনল, কথার মাঝখানে এতটুকু বাঁধা না দিয়ে। ওকে বলেছিলাম গুগলে সার্চ করে  বাংলাদেশের মুক্তিযুদ্ধ দেখতে। এমনকি বাসায় ফিরেও ওকে অনেক লিংক পাঠিয়েছিলাম মেইল করে।  কিছুতেই আমার শান্তি হচ্ছিল না। শেষ যে কথাটি ওকে বলেছিলাম সেটি হল আমাদের দেশীয় যারা মুক্তিযুদ্ধে আমাদের বিরুদ্ধচারন করেছিল সেই সব দেশদ্রোহী, বেঈমান, বেজন্মা, রাজাকারদের বিচার প্রক্রিয়া শুরু হয়েছে এবার আর তাদের পালাবার কোন পথ নেই। আর যারা এখনও  বাংলাদেশের বিরোধিতা করে সেই সব রাজাকারের বাচ্চাদেরও কোন ক্ষমা নেই। নতুন প্রজন্ম এখন অনেক সজাগ।
ঘটনাটি হয়ত সেই রাতেই শেষ হয়ে যেতে পারত কিন্তু হলনা শুধুমাত্র জোসেফের জন্যই। সেই ঘটনার দিন সাতেক পরের কথা, একদিন হঠাৎ এক সুপার মার্কেটে জোসেফের সাথে আবার দেখা। যথারীতি  আমাকে দেখেই চিৎকার ”হেই সাফিনাজ! জানো আমি তাকে বলেছি।”
কিছুই বুঝলাম না, কাকে সে কি বলেছে। জানতে চাইলাম কি হয়েছে খুলে বল-
ঘটনা হল মাঝের এই দিনগুলোর কোন একদিন তার সাথে আবার সেই বাঙালী এবং পাকির দেখা সেই একই বারে। এবার তাদের দেখে জোসেফ নাকি এগিয়ে গিয়ে বাঙালির কাছে গিয়ে বলেছে- ”হেই, তুমি তো তোমার দেশের ইতিহাস মিথ্যে বলেছ আমাকে। সাফিনাজের কাছে আমি জানতে চেয়েছিলাম সে আমাকে সত্যিটুকু বলেছে আর তাছাড়া আমি ইন্টারনেটেও সার্চ দিয়ে ঘটনার সত্যতা নিশ্চিত করেছি। এরপর নাকি জোসেফ তাকে আরও বলেছে তুমি পাকিস্তানীদের তোমার ভাই বলছ ওরা তো যুদ্ধে তোমাদের অনেক মানুষ হত্যা করেছে, অনেক অন্যায় করেছে তোমাদের সাথে......” 
এই পর্যন্ত শুনেই আমি থাকতে না পেরে ছটফট করে বলে উঠি- ”সত্যি জোসেফ, সত্যি তুমি ওকে এইসব বলেছ? ও মিটিমিটি হাসতে হাসতে আমাকে বলল আমি তোমাকে মিথ্যে কেন বলব?”
এবার আমার প্রশ্ন- ”এইসব শুনে সে কি বলল?”
প্রথমে তো খুব রেগে গেছিল মনে হল, বলল ”আমি যেন নিজের চরকায় নিজে তেল দেই, আরও কি কি সব বলছিল কিন্তু তখন আমি ওকে থামিয়ে দিয়ে ওকে আরও একটা কথা বলেছি-”
ওর এই তারিয়ে তারিয়ে কথা বলা আমার আর সহ্য হচ্ছিল না তড়বড় করে বলে উঠি- ”কি বলেছ, তাড়াতাড়ি বলনা জোসেফ?”  
এইবার জোসেফ আবার আমার দিকে তাকিয়ে হাসে, হেসে বলে ওকে বলেছি যে-
”সাফিনাজ বলেছে-
দোজ পিপল হু আর এগেইন্সট আউয়ার কান্ট্রি দে আর রাজাকার, কাওয়ার্ড, স্পাইনলেস, বিট্রেয়ার এন্ড বাস্টার্ড! ” 
”সত্যি বলেছ জোসেফ”, এবার আমি ওর হাতটা আঁকড়ে ধরি, ”মনে ছিল তোমার এত কথা?”
এইবার ও ওর মাথার দিকে আঙ্গুল তুলে বলে, ”ইউ নো, আই হ্যাভ আ শার্প মেমোরি।”
ওকে থামিয়ে দিয়ে আবার আমি জানতে চাইলাম, ”তোমার কথা শুনে ও কি বলল?”-
নাহ আর কিছু বলেনি, ওর মুখ ফ্যাকাসে হয়ে গেছিল, কিছু একটা বলার চেষ্টা করল, তারপরে মাথা নিচু করে সামনে থেকে সরে গেল। 
আমি জোসেফের কথা শুনে হাসছিলাম, অনেক অনেক খুশির হাসি, সেদিন আমার সেই মন ভালর দিনে সে যতটুকু মেজাজ খারাপ করে দিয়েছিল আজ তারচেয়ে বেশী মন ভাল করে দিয়েছে। বিড়বিড় করে  বললাম তাইত রবীন্দ্রনাথ বলেছিলেন-
”যখনি দাঁড়াবে তুমি সন্মুখে তাহার তখনি সে
পথ কুক্কুরের মতো সংকোচে, সত্রাসে যাবি মিশে ”   
ঠিক তাই, তারা আসলে মিশেই যায় সংকোচে, সত্রাসে পথ কুক্কুরদের মত। 
জোসেফ তখন আমার সামনে দাঁড়িয়ে, আমাকে বলল ”হেই সাফিনাজ! কি বলছ তুমি?”
মাথা নেড়ে বললাম ”কিছুনা জোসেফ” তারপর ওর হাতটি ধরে বললাম ” থ্যাংকিউ ফ্রেন্ড, থ্যাংকিউ সো মাচ! ” 



বাইসাইকেল



অনুগল্পের সংজ্ঞা কী আমি জানি না, এজন্য এগুলোকে অনুগল্প বলতে সাহস পেলাম না। পরমানু গল্প, হলেও হতে পারে।

বাইসাইকেল
আক্কাস আলী প্রতিদিন বাইসাইকেলটা পরিষ্কার করেন। একখানা পরিষ্কার কাপড় দিয়ে উনি সযত্নে সাইকেলটাকে মুছে দেন, চাকার বিয়ারিংগুলোতে, চেইনে তেল দেন মাঝে মধ্যে। কোনভাবেই যেন সাইকেলটা অকেজো না হয়ে যায় এজন্য তার প্রাণপণ চেষ্টা। প্রতিদিন দুইতিন ঘন্টা এর পেছনেই ব্যয় করেন উনি। দিনের বাকি সময়েরও অনেকটা যায় সাইকেলটা নিয়ে চিন্তা করায়।
প্রতিদিন একই রুটিন : সকালে উঠে নাস্তা করে সাইকেলটাকে নিয়ে বসা, পরিষ্কার করে নিজে গোসল করা। দুপুরে খেয়ে ভাত ঘুম, বিকেলে সাইকেলটাকে নিয়ে কিছুক্ষন নাড়াচাড়া করা। সন্ধ্যায় ঝিমানো, অবশেষে রাতের খাওয়া আর ঘুম।
মাঝে মাঝে দুপুরের ঘুমটা মিস হয়ে যায় কিন্তু সকালের আর বিকেলের রুটিন মিস হবার নয়।
দশ বছর ধরেই এই কাজটা নিষ্ঠার সাথে করে আসছেন পঙ্গু আক্কাস আলী। 

ঘুড়ি
বিকাল ৫.০০: করিম সাহেব উনার বাসার ছাঁদে ঘুড়ি ওড়াচ্ছেন। সাদার উপরে লাল চোখওয়ালা ঘুড়ি। উনি বিস্মিতনয়নে ঘুড়িটার দিকে তাকিয়ে থাকেন। কী সুন্দর, চক্ষুদার ঘুড়িটা আকাশে উড়ছে, মনে হচ্ছে যেন বাতাসে খেলে বেড়াচ্ছে ঘুড়িটা। একদম লহ্মী ছেলের মত, একবারও দুষ্টুমি করে গোত্তা খাচ্ছে না।
সন্ধ্যা ৬.০৬: সূতাটা কেটে দিলেন করিম সাহেব
“যা, আমার ছেলের কাছে যা। ওর সাথে খেলা কর।”


ছুটির দিন



 রবিঠাকুরের "মেঘের কোলে রোদ হেসেছে" গানটা শুনলেই আমার মধ্যে ছুটির আমেজ চলে আসে, জানিনা গানটার মধ্যে কি জাদু আছে! ছোটবেলায় পড়েছি, পরিশ্রম না করলে নাকি বিশ্রামের আনন্দ পাওয়া যায় না, মাঝে মাঝে অবশ্য এটাকে আমার মিথ্যা মনে হয় আবার মাঝে মাঝে মনে হয় চরম সত্যি। জানিনা কোনটা ঠিক!
স্কুলে থাকতে আমার সবচেয়ে প্রিয় দিন ছিল কোনটা বলতে পারবেন? হ্যাঁ, ঠিক ধরেছেন, শুক্রবার। কোন স্কুল নেই, পড়ালেখা নেই, খালি মাস্তি আর মাস্তি। শুক্রবার আসলেই মনটা খুশিতে নাচতো। সকালে উঠে নাস্তা করেই বন্ধুর বাসায় আড্ডা দিতে যেতাম, ফিরতাম সেই বারোটায়। গোসল করে জুম্মার নামাযে যেতাম, সেখানেও সেই বন্ধুদের সাথে আড্ডা। দুপুরে টিভিতে শুরু হতো বাংলা সিনেমা। আমি আবার বাংলা সিনেমার ভীষণ পোকা ছিলাম। বিটিভিতে সেসময় দেখানো অনেক বাংলা সিনেমাই আমি দেখেছিলাম। বিকালে আবার যেতাম বাইরে খেলতে অথবা আড্ডা দিতে। তবে নাইনে উঠে শুক্রবারের ছুটিটা সেভাবে আর পাইনি। কোচিং থাকতো শুক্রবার বিকালে, যদিও কোচিং-এও ভালৈ আড্ডা জমতো। 
কলেজে উঠে ছুটির দিন পুরৈ মাটি হয়ে যায় শুক্রবার কোচিং আর শনিবার প্র্যাক্টিকাল ক্লাসের কারণে। কলেজ লাইফটা আমার বড়ই সাদামাটা কেটেছে।  এটা নিয়ে মাঝে মাঝে আফসোসই হয়। 
ইউনিভার্সিটিতে উঠে আবার ছুটির দিনের মজা পাওয়া শুরু করলাম। দুদিন করে ছুটি- বৃহস্পতি আর শুক্রবার। বৃহস্পতিবারতো বেশিরভাগ সময় সারাদিন মুভি দেখেই কাটিয়ে দিতাম। তবে আমি যেটা বেশি করেছি সেটা হচ্ছে বুধবার রাতেই বাসায় চলে যেতাম। হলে থাকায় সারা সপ্তাহে যাওয়া হতো না, তাই বুধবার আসলেই বাসায় যাওয়ার জন্য মনটা আকুলিবিকুলি করা শুরু করতো। হলে পাঁচদিন অখাদ্য খেয়ে খেয়ে বাসায় মায়ের হাতের রান্না খাওয়ার জন্য বুধবার থেকেই যেন ক্ষুধা লেগে যেত। কোনমতে ক্লাস শেষ করেই বাসায় দৌড় লাগাতাম। বাসায় গিয়ে শুধুই খাওয়া আর টিভি দেখা। আমি বাসায় গেলেই আমার ছোটভাই বুঝতো টিভির রিমোটটি ছেড়ে দিতে হবে কেননা রিমোট হাতে না থাকলে আমি আবার টিভি দেখতে পারি না।  যদিও প্রতিবারই দু-একটা বই নিয়ে যেতাম পড়বো বলে, সেটা যেভাবে যেতো সেভাবেই ফেরত আসতো, তবুও নিতাম। বাসায় গেলে এলাকার বন্ধুদের সাথেও আড্ডা দিতাম প্রচুর। শুক্রবার রাতে হলে ফিরে আসার সময় প্রতিবারই মনটা খারাপ হয়ে যেতো সেই বিরক্তিকর ক্লাস, সেশনাল আর হলের বিশ্রী খাবারের কথা চিন্তা করে। এই রুটিন পুরো ইউনিভার্সিটি লাইফ জুড়েই ছিল যদিনা খুব ইম্পর্টেন্ট কোন ক্লাসটেস্ট অথবা ঝামেলার সেশনাল না থাকতো। তবে বেরসিক স্যাররা প্রায়ই মিডটার্ম পরিক্ষা দিতো শনিবারে, সেসপ্তাহে আর বাসায় যাওয়া হতো না। 
আমি ছুটির দিনের আসল মজা পেয়েছি এই বিদেশ বিভুঁইয়ে এসে। এখানেতো কাজ থাক আর না থাক ইউনিভার্সিটিতে যেতেই হয় সপ্তাহের পাঁচদিন, ছুটির দিনদুটো তাই মধুর মত মনে হয়। উইকএন্ডে এজন্য কোন কাজই করিনা যত কাজই থাকুক না কেন। অবশ্য যদি সেরকম কোন ডেডলাইন/পরীক্ষা থাকে তাহলে ভিন্ন কথা, কিন্তু সেটা ব্যাতিক্রম আর আপনারাতো জানেনই "ব্যাতিক্রম উদাহরণ নয়।" 
এখানে শুক্রবার আসলেই মনে হয়, আহ! সামনের দুইদিন কোন কাজ নেই (সপ্তাহের রান্না ছাড়া  ), কি মজা। আমি শুক্রবার রাত থেকেই মুভি দেখা শুরু করে দেই যা শেষ হয় রবিবার রাতে গিয়ে। মাঝে যদি কোন দাওয়াত থাকে তাহলেতো ভালৈ, খাওয়াদাওয়াটা চমৎকার হয়। আর দাওয়াত না থাকলেও কুচপরোয়া নেহি, নিজের যা রান্না সেটা দিয়েই ভুরিভোজ চলে। 
তবে ছুটির মজা সবচেয়ে ভালো জমে যদি সেটা লঅঅঅং উইকএন্ড হয়। সেটার সাথে অন্য সপ্তাহের ছুটির তুলনা চলে না। 
ছুটির দিনের আরেকটি মজা হচ্ছে ইচ্ছেমত ঘুমোতে পারার মজা। সকাল সকাল ঘুম থেকে উঠতে না হওয়াটা আমার কাছে ছুটির দিনের ইউনিক গিফট। আমার প্রায়ই উঠতে অনেক বেলা হয়, ব্রান্চ করি একবারে, এরপরে শুরু হয় মুভি দেখা পর্ব।
আজ ছুটির দিন নিয়ে এত প্যাচাল পারার কারণ হল, কাল আমার এখানে সরকারী ছুটির দিন, মনটা বেশ ভালো। তাই অনেকদিন পরে কিছু একটা লিখে ফেললাম সাহস করে। কালকে কয়েকটি মুভি দেখতে হবে সেটার একটি লিস্ট মনে মনে তৈরী করেছি, দেখা যাক কয়টা শেষ পর্যন্ত দেখতে পারি।
সবাইকে আগাম ছুটির দিনের শুভেচ্ছা। টাটা বাই বাই।  
পাগল মন


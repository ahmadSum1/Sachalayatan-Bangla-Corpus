বুয়েটের কনভোকেশন ও আমার ভাবনা



 ইংরেজী সিনেমায় গ্রাজুয়েশনের পরে ওদের প্রাণখোলা আনন্দ দেখতে দেখতে নিজের মনেও কখন যে একটি ইচ্ছা আর আশা দানা বেঁধে উঠেছিল বুঝতেও পারিনি। বুয়েটে ভর্তির পরে থেকে এই গ্রাজুয়েশনের দিনটার প্রতীক্ষা করেছি। কত প্ল্যান করেছিলাম, দুইজন গেস্ট আনতে দিলে বাবা-মা দুজনকেই আনবো আর যদি একজন গেস্ট আনতে দেয় তাহলে যে কাকে আনবো সেটা নিয়ে বহু রাতদিন চিন্তাভাবনা করে নষ্ট করেছি, সেকথা ভাবলে এখন কষ্টই হয়। কিন্তু আমার সে আশায় শুধু জলই না আরো যা যা ঢালা যায়, বুয়েট কর্তৃপক্ষ তার কোনটাই ঢালতে বাকি রাখেনি। ফোর্থ ইয়ার থাকতে মনে হয় বুয়েটে শেষবার কনভোকেশন হয়েছিল (১৯৯৯ এইচ.এস.সি ব্যাচ), তারপরে থেকে একটা করে ব্যাচ বের হয় আর আমি আশা করি এবার মনে হয় হবে। এরপরেও দুইটি ব্যাচ বের হয়েছিল। কিন্তু কনভোকেশন আর হলো না। আমরা বের হলাম ২০০৮ এ, তখন আবার তত্ত্বাবধায়ক সরকার ক্ষমতায়, তো কনভোকেশন হবার প্রশ্নই আসেনা। আমাদের র‍্যাগের অনুষ্ঠানই ঠিকমতো হলো না এই সেনাসমর্থিত তত্ত্বাবধায়ক সরকারের জন্য আর কনভোকেশন! আমাদেরতো আবার প্রধানমন্ত্রী চ্যান্সেলর, তখনতো আর কোন প্রধানমন্ত্রী নেই। 
দেশ থেকে আসার সময়ও তত্ত্বাবধায়ক সরকার ক্ষমতায়, তাই কনভোকেশনের কোন সম্ভাবনা ছিলনা। দেশ থেকে আসার সময় দেশ ছেড়ে আসার কষ্টের পাশাপাশি বুয়েটের কনভোকেশনে থাকতে পারবো না, এই কষ্টটাও পেয়েছিলাম খুব। 
এর মধ্যে দুইবছর পেরিয়ে গিয়েছে কিন্তু বুয়েটের সোনার হরিণ, কনভোকেশন, আর হয়নি। আমাদের শ্রদ্ধেয় বুয়েটের শিক্ষক-শিক্ষিকা, প্রশাসন একটি কনভোকেশন আয়োজন করে উঠতে পারেনি। এবছর যখন দেশে যাবার প্ল্যান করি, তখন এ-পোড়া মনে এক অসম্ভব দুরাশা করেছিলাম যে যদি সেসময় কনভোকেশনের আয়োজন করে তাহলে আজন্মলালিত স্বপ্নটা পূরণ হবে। আমার বউ অবশ্য আমার একথা শুনে হেসেই খুন! আমি নিজেও জানতাম এ আমার এক অসম্ভব স্বপ্ন, তারপরেও আশা করতে দোষ কী?! দেশ থেকে আসার পরে আরেক নতুন স্বপ্ন দেখতে শুরু করি, একবারে মাস্টার্সের কনভোকেশনের পরেই আন্ডারগ্র্যাডের কনভোকেশনে যাবো, যদি তখনও সেটা না হয় আরকি। যে ভাবসাব দেখছি তাতে আমি বেশ আশাবাদী ছিলাম।
দেশ থেকে আসার একমাসের মাথায় জানতে পারলাম যে অবশেষে কুম্ভকর্ণের ঘুম ভেঙেছে, বুয়েটে কনভোকেশন হবে আগামী বছর। কিন্তু কবে? ফেব্রুয়ারীর তিন তারিখ। তারিখ শুনে খুবই কষ্ট পেয়েছিলাম। আহা! আর কিছু দিন আগে হলে কি হতো?
কিন্তু এটাই শেষ না। আমি ভাবলাম, যাহোক আমিতো পাচ্ছিই না কিন্তু যেসময় কনভোকেশন হবে সেসময়েতো যারা থাকতে পারতো তারাও এটা পাবেনা। তার প্রধান এবং একমাত্র কারণ হচ্ছে কনভোকেশনের সময়। এটা অনস্বীকার্য যে বুয়েটের অসংখ্য স্টুডেন্ট পাশ করার পরে দেশের বাইরে চলে যায় (২০০৭ থেকে এপর্যন্ত ঠিক কতজন দেশের বাইরে এসেছে তা আমি বলতে পারবো না) , বেশিরভাগই পড়ালেখার উদ্দেশ্যে আর পৃথিবীর কোথাও ফেব্রুয়ারী মাসে কোন টার্মের ছুটি থাকেনা। তাই যদি কারো কনভোকেশনে দেশের বাইরে থেকে যোগ দেয়ার বিন্দুমাত্র ইচ্ছাও থাকে তাহলে আমি তাদেরকে বলবো, ‘ভায়া, ইহা বুয়েট। স্টুডেন্টদের সুবিধা হয় এরকম কিছু সেখানে কখনই হয়নি, ভবিষ্যতেও হবার কোন সম্ভাবনা নেই।”
মাঝে মাঝে মনে হয়, বুয়েটের স্যার/ম্যাডামরা (বুয়েটের প্রশাসনের বেশিটাই বুয়েটের স্যার/ম্যাডামরা) কবে স্টুডেন্টদের ব্যাপার একটু বুঝবে? স্যাররা সেখানে পি.এলের জন্য ইচ্ছা করেই বুঝেশুনে দেন দুই সপ্তাহ, তারপরে সেটা বাড়াতে চাইলে আবার রেগেমেগে বুয়েট বন্ধই করে দেন, সেটাও স্টুডেন্টদের কথা চিন্তা না করে। যদিও আমি বুয়েটে পরীক্ষা পেছানোকে সাপোর্ট করে কিছু বলছি না এখানে। তবে স্যার/ম্যাডামদের অন্তত এটুকু বোঝা যায় উচিত যে ব্যাচেলরের সার্টিফিকেট পাওয়ার অনুষ্ঠান মানে কনভোকেশন একজন ছাত্র/ছাত্রীর জীবনে বেশ গুরুত্বপূর্ণ এক ঘটনা। এটা অনেকেরই আরাধ্যের বিষয়। এ-থেকে বঞ্চিত করার অধিকার কারোরই নেই। যেখানে একটু চেষ্টা করলেই, তারিখটি একটু এদিক ওদিক করলেই, অনেক প্রবাসী স্টুডেন্ট কনভোকেশনে অ্যাটেন্ড করতে পারে সেটা না করে এরকম সময়ে কনভোকেশন করার যত কারণই থাক, সেটা আমার কাছে যুক্তিযুক্ত হবে না।
কিছুদিন আগে আমার এখানের ইউনিভার্সিটিতে এক সিনিয়র ভাইয়রে কনভোকেশনে গেস্ট হিসেবে যোগ দিয়েছিলাম, কি সুন্দর ছিমছাম, খুবই সিম্পল কিন্তু ভাবগাম্ভীর্যপূর্ণ অনুষ্ঠান, আর মনে মনে দীর্ঘশ্বাস ফেলেছিলাম- এরকম একটি অনুষ্ঠান কী বুয়েট চাইলে প্রতিবছর করতে পারেনা? বুয়েটের ক্ষেত্রে অবশ্য সামান্য একটি সমস্যা আছে, সেটা হচ্ছে আমাদের চ্যান্সেলর, প্রধানমন্ত্রীর অ্যাপয়েন্টমেন্ট নিতে হবে। কিন্তু আমার মনে হয়, বুয়েট থেকে যদি প্রধানমন্ত্রীকে কনভোকেশনের জন্য আমান্ত্রন জানানো হয় তাহলে উনি মানা করবেন না। (কেননা প্রধানমন্ত্রীরতো রাষ্ট্রপতির মত সব বিশ্ববিদ্যালয়ের কনভোকেশনে যোগ দেয়ার সৌভাগ্য হয়না, উনি হয়তো মুখিয়ে থাকেন, যদি কোন ইউনিভার্সিটি ডাকে উনাকে।  ) 
এটা একান্তই আমার ধারণা যে, বুয়েটে কনভোকেশন নিয়মিত না হওয়ার পেছনে বুয়েটের প্রশাসনের অলসতাই দায়ী আর কিছুই না। যদি প্রশাসনের মনে হয় প্রতিবছর এরকম অনুষ্ঠান করতে অনেক টাকার দরকার যেটা বুয়েট যোগাড় করতে পারবে না, সেটাও কোন সমস্যাই না। বুয়েটে এত অনুষ্ঠান হয়, লেভেল পূর্তি, এনট্রেন্স ডে, র‍্যাগ, এসব কোন কিছুর জন্যই টাকার অভাব হয়না, স্পন্সর পাওয়া যায়-ই, তাছাড়া ঢাকা ইউনিভার্সিটিতে যদি এত স্টুডেন্টদের কনভোকেশন প্রায় নিয়মিত হতে পারে তাহলে বুয়েটে সেটা হতে বাধা কোথায়?

পাগল মন
ভ্যাঙ্কুভার, ব্রিটিশ কলাম্বিয়া, কানাডা
ডিসেম্বর ১, ২০১০


 

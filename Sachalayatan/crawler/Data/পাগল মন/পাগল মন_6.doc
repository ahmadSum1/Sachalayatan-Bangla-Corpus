আর মাত্র অল্প কয়েকদিন বাকি



আর মাত্র ১৪১ দিন বাকি, দেরি করবেন না।

 এতদিনে আমরা সবাই নিশ্চয়ই জানি যে আমাদের প্রিয় সুন্দরবন নতুন প্রাকৃতিক সপ্তাশ্চর্য নির্বাচনের আটাশটি স্থানের অন্যতম। বাকি ২৭টি স্থান হচ্ছে আমাজন (দক্ষিন আমেরিকা), আঞ্জেল ফলস (ভেনিজুয়েলা), বে অফ ফান্ডি (কানাডা), ব্ল্যাক ফরেস্ট (জার্মানী), বু তিনাহ আইল্যান্ড (আরব আমিরাত), মোহার ক্লিফস (আয়ারল্যান্ড), ডেড সী (ইস্রায়েল, জর্ডান, ফিলিস্তীন), এল ইয়াঙ্কু (পুয়ের্তো রিকো), গালাপাগোস (ইকুয়েডর), গ্রান্ড ক্যানিয়ন (আমেরিকা), গ্রেট ব্যারিয়ার রীফ (অস্ট্রেলিয়া, পাপুয়া নিউগিনি), হালং বে (ভিয়েটনাম), ইগুয়াজু ফলস (আর্জেন্টিনা, ব্রাজিল), জেইটা গ্রোট্টো (লেবানন), জেজু আইল্যান্ড (দক্ষিন কোরিয়া), কিলিমাঞ্জারো (তাঞ্জানিয়া), কোমোদো (ইন্দোনেশিয়া), মালদ্বীপ (মালদ্বীপ), মাসুরিয়ান লেক ডিস্ট্রিক্ট (পোল্যান্ড), ম্যাটারহর্ন (ইটালি, সুইটজারল্যান্ড), মিলফোর্ড সাউন্ড (নিউজিল্যান্ড), মাড ভলকানোস (আজারবাইজান), পুয়ের্তো প্রিন্সেসা ভূগর্ভস্থ নদী (ফিলিপিন), টেবিল মাউন্টেইন (দক্ষিন আফ্রিকা), উলুরু (অস্ট্রেলিয়া), ভিসুভিয়াস (ইটালি) এবং ইউশান (চাইনীজ তাইপে)।
নিউ সেভেন ওয়ান্ডার্স গত সপ্তাহে একটি তালিকা প্রকাশ করেছে যেখানে সুন্দরবন সবচেয়ে দ্রুততিতে ভোট পাওয়া স্থানের মধ্যে প্রথম স্থানে আছে। আমরা যদি এ ধারা ধরে রাখতে পারি তাহলে আশা করা যায় সুন্দরবন পৃথিবীর সাতটি আশ্চর্যজনক স্থানের তালিকায় উঠতে পারবে।
পেছনের ইতিহাস:
একটু যদি পেছনে ফিরে তাকাই, তাহলে দেখতে পাবো যে এই ভোটিং শুরু হয়েছিল ২০০৭ সালের ডিসেম্বরে। ৭ই জুলাই, ২০০৯ পর্যন্ত সারা পৃথিবী থেকে জাতীয় পর্যায়ে ৭৭টি স্থান বাছাই করা হয় চূড়ান্ত নির্বাচনের জন্য। এরপরে বিশেষজ্ঞ প্যানেল এই ৭৭টি স্থান যাচাই বাছাই করে ২১ জুলাই ২০০৯ তারিখে ২৮টি স্থান ফাইনালের জন্য রিকমেন্ড করেন। এরপর থেকেই এই ২৮টি স্থানের জন্য ভোট গ্রহন চলছে যা চলবে ১১ই নভেম্বর ২০১১ পর্যন্ত।
আপনি যেভাবে ভোট দিতে পারেন:
আমরা হয়ত সবাই জানি এটা কিভাবে ভোট দিতে হয় তবুও আমি আরেকবার বলছি। এজন্য আপনার থাকতে হবে শুধুমাত্র ইমেইল অ্যাড্রেস। প্রথমে এই ঠিকানায় গিয়ে আপনাকে ভোট দেয়ার অপশনে যেতে হবে। তারপরে আপনাকে ৭টি স্থান সিলেক্ট করে ইউজার নেম (যেটা আপনি দিতে চান), আপনার ইমেইল অ্যাড্রেস, পাসওয়ার্ড, নাম এরকম আরো কিছু তথ্য দিয়ে রেজিস্টার করতে হবে। ওরা আপনার ইমেইল ঠিকানায় একটি ইমেইল করবে একটি লিংকসহ। আপনাকে শুধুমাত্র সে লিঙ্কটিতে ক্লিক করতে হবে, তাহলেই আপনার মূল্যবান ভোটটি ওরা ওদের গণনায় ধরবে। মনে রাখবেন আপনি যদি এই কনাফার্মেশন লিঙ্কটি ক্লিক না করেন তাহলে আপনার ভোটটি ভ্যালিড না। এভাবে আপনার যতগুলো ইমেইল অ্যাড্রেস আছে ততগুলো ভোট দিতে পারবেন। আপনি ইচ্ছামত ইমেইল অ্যাড্রেস নতুন খুলেও ভোট দিতে পারবেন।
মানুষের সুবিধার জন্য ওরা ফোনেও ভোট দেয়ার ব্যবস্থা করেছে। এজন্য আপনার আন্তর্জাতিক কল করার সুবিধাসম্পন্ন একটি ফোন দরকার। আপনি আপনার ফোন থেকে +২৩ ৯২২০১০৫৫ অথবা +১ ৮৬৯ ৭৬০ ৫৯৯০ অথবা +১ ৬৪৯ ৩৩৯ ৮০৮০ অথবা +৪৪ ৭৫৮ ৯০০ ১২৯০ নাম্বারে ডায়াল করে একটু অপেক্ষা করুন, একটি মেসেজ শুনতে পাবেন, তারপরে একটি টোন শুনতে পেলে চার ডিজিটের একটি কোড চাপুন। সুন্দরবনের জন্য কোড হচ্ছে ৭৭২৪। অবশ্য আপনার ফোনে যদি আন্তর্জাতিক কল করা অপশন না থাকে তাহলে আপনি এ পদ্ধতিতে ভোট দিতে পারবেন না (ভিওআইপি/স্কাইপি দিয়ে এ কল করা যাবে না)  । ভোট দিতে আনুমানিক এক মিনিটের মত লাগে আর ফোনের চার্জ দেশ থেকে দেশে একেক রকম। 
তবে আপনি যদি দেশে থাকেন তাহলে আরো সহজে আপনার ভোটটি দিতে পারেন। শুধুমাত্র আপনার মোবাইল ফোন থেকে “SB” লিখে ১৬৩৩৩ নম্বরে মেসেজ পাঠালেই আপনাকে ফিরতি মেসেজে জানিয়ে দেয়া হবে যে আপনার ভোটটি সফল হয়েছে। আর সবচেয়ে আনন্দের খবর হচ্ছে আপনি এভাবে যতখুশি তত ভোট দিতে পারবেন। আমরাতো বিভিন্ন ট্যালেন্টহান্ট প্রতিযোগিতায় অনেক ভোট দেই, আমরা কী পারিনা আমাদের দেশের গর্ব সুন্দরবনকেও এভাবে ভোট দিয়ে সারা পৃথিবীর কাছে আমাদের দেশের পরিচয় তুলে ধরতে?
যতগুলো দেশ আছে ২৮টি স্থানের তালিকায় তার মধ্যে শুধুমাত্র ব্রাজিল আর ইন্দোনেশিয়ার জনসংখ্যাই বাংলাদেশের চেয়ে বেশি। এসব দেশের মানুষ যদি তাদের দেশের একটি স্থানকে সারা পৃথিবীর মানুষের কাছে পরিচয় করিয়ে দিতে পারে তাহলে আমরা কেন পারবো না। 
আরো যা করা যায়: 
আমরা ফেসবুক, টুইটার আরো যেসব অনলাইন মাধ্যম আছে সবজায়গায় সুন্দরনবন নিয়ে তৈরি ভিডিও, সুন্দরবনের ছবি, সুন্দরবন সম্পর্কিত তথ্য শেয়ার করতে পারি। আমাদের পরিচিত মানুষদেরকে সুন্দরবনকে ভোট দেয়ার জন্য উৎসাহিত করতে পারি। আমি ঠিক নিশ্চিত না যে সুন্দরবন নিয়ে সেরকম কোন প্রোমোশনার ভিডিও আছে কিনা, না থাকলে দেশের যারা এ লাইনে কাজ করেন তাদেরকে উৎসাহ/অনুরোধ করতে পারি এরকম কোন একটি ভিডিও নির্মাণ করতে, বিভিন্ন কোম্পানীকে বলতে পারি এরকম ভিডিও তৈরিতে স্পন্সর করতে। আর ক্যাম্পেইনতো চলছেই, সেটাই আরো বড় আকারে করতে পারি। আমরা যারা দেশের বাইরে আছি তারা ক্যাম্পাসে বুথ খুলে সুন্দরবনের জন্য ভোটিং এর ব্যবস্থা করতে পারি, সুন্দরবন নিয়ে ডকুমেন্টারি প্রচার করতে পারি যাতে বিদেশীরা একে ভোট দিতে উৎসাহ বোধ করে। এরকম আরো অনেক কিছুই করা যেতে পারে আমাদের সামর্থের মধ্যে। আমাদের সম্মিলিত প্রয়াসই পারে সুন্দরবনকে সারা পৃথিবীর কাছে পরিচিত করে তুলতে।
তো দেরি কেন, এক্ষুনি আপনার ভোটটি দিয়ে ফেলুন। আর যদি ইতোমধ্যে দিয়ে থাকেন তাহলে যে দেয়নি তাকে দিতে উৎসাহত করুন। মনে রাখবেন আর মাত্র ১৪১ দিন বাকি।


গরম পৃথিবীতে আমরা



 আজ থেকে পঞ্চাশ- একশ বছর পরে কি হবে সেটা কি আমরা বলতে পারি? সহজ কথায় এর উত্তর হবে না, পারি না। কিন্তু যদি বিজ্ঞানের দৃষ্টিকোণ থেকে দেখি তাহলে আমরা একটা ধারণা করতে পারি যে কি হতে পারে। কলেজে থাকতে “ওয়াটার ওয়ার্ল্ড” ছবিটা দেখেছিলাম। ছবিটা বেশ ভালো। সেখানে পৃথিবীর বেশিরভাগ অংশ ডুবে গেছে, অল্প কিছু মানুষ বেঁচে আছে, কিন্তু তারাও নিজেদের মধ্যে মারামারি কাটাকাটি করছে বেঁচে থাকার জন্য। মুভিটা সাই-ফাই মুভি, যখন দেখেছিলাম তখন চিন্তাও করিনি যে এরকম পরিস্থিতি পৃথিবীতে কখনো হতে পারে। কিন্তু আমাদের স্বেচ্ছাচারীতা হয়তো ভবিষ্যতে পৃথিবীতে এরকম পরিস্থিতির সৃষ্টি করতে পারে। ক্রমবর্ধনশীল ফসিল ফুয়েলের ব্যবহার আমাদেরকে সেরকম পরিস্থিতির দিকেই ঠেলে দিচ্ছে। পৃথিবীর বায়ুমন্ডলে কার্বন ডাই অক্সাইডের পরিমাণ কখনোই ৩০০ পিপিএমের বেশি হয়নি কিন্তু মাত্রাতিরিক্ত ফসিল ফুয়েলের ব্যবহার আর বনাঞ্চল ধবংসের কারণে বর্তমানে কার্বন ডাই অক্সাইডের পরিমাণ ৩৮৯ পিপিএম (২০০৯ এ) এবং বছরে ২ পিপিএমের বেশি হারে এর পরিমাণ বাড়ছে। আর বায়ুমন্ডলে এর পরিমাণ বাড়লে পৃথিবী বেশি পরিমাণে তাপ ধরে রাখতে পারবে যার ফলে বেশি বাষ্পীভবন হবে যা জলীয় বাষ্পের পরিমাণ বাড়াবে যেটা আবার মুখ্য গ্রীনহাউস গ্যাস। পুরো প্রক্রিয়াটাই বৃত্তাকার চক্রের মত, যা ধীরে ধীরে পৃথিবীর তাপমাত্রা বাড়াবে। জলবায়ু বিজ্ঞানীদের প্রজেকশন অনুযায়ী পৃথিবীর তাপমাত্রা ১৯৯০ সালের চেয়ে ১.৪-৫.৮ ডিগ্রী সেলসিয়াস আর রেনেসা-পূর্ব যুগের চেয়ে ৬.৪ ডিগ্রী সেলসিয়াস বাড়তে পারে আগামী একশ বছরে। 
এই তাপমাত্রা বাড়লে পৃথিবীতে কি ধরণের পরিস্থিতির উদ্ভব হতে পারে তা বিভিন্ন ভূতত্ত্ববিদ, গ্লেসিলজিস্টস (glaciologist), ওশেনোগ্রাফারস (oceanographers), জলবায়ু বিজ্ঞানী, পালিওক্লাইম্যাটোলজিস্টস (paleoclimatologists) এবং বিভিন্ন সাইন্টেফিক পেপার ঘেটে স্বনামধন্য সাংবাদিক, অভিযানকারী এবং লেখক মার্ক লাইনাস (Mark  Lynus) তার বিখ্যাত বই “Six Degrees- Our Future on a Hotter Planet”  বইটিতে তুলে ধরেছেন। আমি তারই একটা সারসংক্ষেপ দিচ্ছি যেটা আবার আরেকটি বিখ্যাত বই “The Climate Challenge- 101 Solutions to Global Warming by Guy Dauncy” এর ভূমিকার একটা চ্যাপ্টার।
আমি এখানে চেষ্টা করেছি সহজভাবে অনুবাদ করার কিন্তু আমার অনুবাদের অক্ষমতা হয়তো অনেক ক্ষেত্রেই আমার প্রচেষ্টাকে ব্যাহত করেছে। 
১ ডিগ্রী তাপমাত্রা বৃদ্ধির ফলে,
•	ডাস্ট বোওলের (Dust Bowl) সময়কার অবস্থার সৃষ্টি হবে মিডওয়েস্ট আমেরিকার বেশিরভাগ অংশে। ডাস্ট বোওল অবস্থা হচ্ছে মারাত্মক খরা  যা ত্রিশের দশকে আমেরিকা এবং কানাডার প্রেইরি অঞ্চলে দেখা দিয়েছিল।
•	ভূগর্ভস্থ চিরহিমায়িত বরফ (Permafrost melt) গলে কানাডা, আলাস্কা ও সাইবেরিয়ার অনেক বাড়িঘর ডুবে যাবে।
•	পৃথিবী জুড়ে থাকা মাউন্টেইন গ্লেসিয়ার ক্রমাগত গলতে থাকবে।
•	দাবানল বেড়ে যাবে, বিশেষকরে ভূমধ্যসাগরীয় অঞ্চলে।
•	খরা, বন্যা, ঘূর্ণিঝড়, মহামারী ইত্যাদি প্রাকৃতিক দুর্যোগ বেড়ে যাবে।
 এই পরিমাণ তাপমাত্রা বৃদ্ধি এড়ানোর কোন উপায় নেই। 
১-২ ডিগ্রী তাপমাত্রা বৃদ্ধির ফলে,
•	২০০৩ সালের ইউরোপিয়ান গ্রীস্মকালীন তাপদাহের (যাতে প্রায় ৩৫,০০০ মানুষ মারা গিয়েছিল) মত দূর্যোগ খুব স্বাভাবিক হয়ে যাবে।
•	তাপমাত্রা যদি ১.২ ডিগ্রী বাড়ে তাহলে গ্রীনল্যান্ডের বরফগলার হার এমন অবস্থায় পৌছাবে যা থামানো যাবে না, এই গলিত বরফ সমুদ্রপৃষ্ঠের উচ্চতা ৬ মিটার পর্যন্ত বাড়াতে পারে।
•	আর্ক্টিক গ্রীস্মকালে প্রায় বরফশুন্য থাকবে।
•	হিমালয়ের সব বরফ গলে যাবে যার ফলে প্রায় ৫০ কোটি মানুষের খাবার পানির সরবরাহ হুমকির মুখে পরবে।
•	এক-তৃতীয়াংশ ডাঙার প্রাণী এবং উদ্ভিদ বিলুপ্ত হয়ে যাবে কেননা উচ্চ তাপমাত্রার কারণে তাদের বাসস্থান ধ্বংস হয়ে যাবে।
•	বেশিরভাগ কোরাল রীফ বিলুপ্ত হয়ে যাবে ক্রমাগত ক্ষয়ে যাওয়ার জন্য।
 যদি বৈশ্বিক কার্বন নির্গমন ২০১৫ সালের মধ্যে সর্বোচ্চ অবস্থায় পৌছায় এবং ২০৫০ সালের মধ্যে ৮০% কমে যায় তাহলে ২ ডিগ্রী সেলসিয়াস তাপমাত্রা বৃদ্ধি এড়ানো যেতে পারে। 
২-৩ ডিগ্রী সেলসিয়াস তাপমাত্রা বৃদ্ধির ফলে,
•	আমাজন রেইনফরেস্ট একটা “টিপিং পয়েন্ট” এ পৌছে যাবে যা ভয়াবহ দাবানল ও প্রচন্ড খরার সৃষ্টি করবে এবং একসময় রেইনফরেস্ট মরুভূমিতে পরিণত হবে।
•	লক্ষ লক্ষ মানুষ ক্লাইমেট রিফিউজি হয়ে যাবে দক্ষিন আফ্রিকা এবং ভূমধ্যসাগরীয় অঞ্চলে মরুভূমি ছড়িয়ে পড়ার জন্য।
•	কৃষিখাত এবং খাদ্য উৎপাদনে চরম বিপর্যয় নেমে আসবে উচ্চ তাপমাত্রা আর প্রচন্ড খরার কারনে।
•	সমুদ্রের পানির তাপমাত্রা বৃদ্ধির কারণে প্রচন্ড ঘূর্ণিঝড়ের সৃষ্টি হবে যা উপকূলীয় শহরগুলোকে ধ্বংস করবে।
•	সমুদ্রের পানিতে দ্রবীভূত কার্বন ডাই অক্সাইড পানিকে এসিডিক করবে যা কোরাল রীফের ক্ষয়ে যাওয়ার হার বাড়াবে এবং মেরিন খাদ্যচক্রকে বাধাগ্রস্থ করবে।
•	সমুদ্রপৃষ্ঠের উচ্চতা বাড়তেই থাকবে। ৩০ লক্ষ বছর আগে যখন তাপমাত্রা বর্তমানের চেয়ে ৩ ডিগ্রী বেশি ছিল তখন সমুদ্রপৃষ্ঠের উচ্চতা এখনকার তুলনায় ২৫ মিটার বেশি ছিল।
 যদি বৈশ্বিক কার্বন নির্গমন ২০২০ সালের মধ্যে সর্বোচ্চ অবস্থায় পৌছায় এবং ২০৫০ সালের মধ্যে ৬০% কমে যায় তাহলে ২ ডিগ্রী সেলসিয়াস তাপমাত্রা বৃদ্ধি এড়ানো যেতে পারে। 
৩-৪ ডিগ্রী সেলসিয়াস তাপমাত্রা বৃদ্ধির ফলে,
•	উপকূলীয় এলাকা থেকে লক্ষ লক্ষ লোক অন্যত্র সরে যাবে।
•	বিশ্ব অর্থনীতি খাদ্য সংকট আর প্রচুর পরিমাণে ক্লাইমেট রিফিউজির ভারে ধুকতে থাকবে।
•	চীনের খাদ্য উৎপাদন চরমভাবে ক্ষতিগ্রস্থ হবে।
•	আফ্রিকায় খাবারের জন্য হাহাকার পরে যাবে।
•	দক্ষিন ব্রিটেনে গ্রীস্মকালীন তাপমাত্রা ৪৫ ডিগ্রী ছাড়িয়ে যাবে।
•	অর্ধেকের বেশি পৃথিবীর উদ্ভিদ এবং প্রানীকুল বিলুপ্ত হয়ে যাবে, ডাইনোসর যুগের পরে যা ভয়াবহতম অবস্থা।
•	আর্ক্টিক পার্মাফ্রস্ট সব প্রায় গলিত অবস্থায় পৌছে যাবে যা বিশাল পরিমাণে কার্বন ডাই অক্সাইড নির্গমন করবে।
•	তাপমাত্রা বৃদ্ধি বন্ধ করা অসম্ভব হয়ে পড়বে কেননা উচ্চ তাপমাত্রায় মাটি এবং বনাঞ্চল কার্বন ডাই অক্সাইড ধরে রাখতে পারে না।
 যদি বৈশ্বিক কার্বন নির্গমন ২০৩০ সালের মধ্যে সর্বোচ্চ অবস্থায় পৌছায় এবং ২০৫০ সালের মধ্যে স্থিতাবস্থায় চলে যায় তাহলে ৪ ডিগ্রী সেলসিয়াস তাপমাত্রা বৃদ্ধি এড়ানো যাবে। 
৪-৫ ডিগ্রী সেলসিয়াস তাপমাত্রা বৃদ্ধির ফলে,
•	গ্রীনল্যান্ড এবং আর্ক্টকের বরফ দ্রুত গলার কারনে সমুদ্রপৃষ্ঠের উচ্চতা আরো দুই মিটার বাড়বে।
•	পশ্চিম আর্ক্টিকের প্রকান্ড বরফশিলাগুলো ভেঙে পরবে যা সমুদ্রপৃষ্ঠের উচ্চতা আরো বাড়াবে।
•	রেইনফরেস্ট ছোট হতে থাকবে মরুকরণের জন্য।
•	আর্ক্টিক প্রায় সারা বছরই বরফশুন্য থাকবে।
•	সভ্যতা কিছু সীমিত এলাকার মধ্যে সীমাবদ্ধ হয়ে পরবে। “সার্ভাইভাল ফর দি ফিটেস্ট” নীতির পুনরাগমন ঘটবে।
 ৫ ডিগ্রী তাপমাত্রা বৃদ্ধি এড়ানো যাবে যদি ২০৫০ সালের মধ্যে কার্বন নির্গমন স্থিতাবস্থায় চলে যায়। 
৫-৬ ডিগ্রী তাপমাত্রা বৃদ্ধির ফলে,
•	পৃথিবীর তাপমাত্রা ৬৫-১৪৪ মিলিয়ন বছর আগেকার ক্রিটাসিয়াস সময়ের মত হয়ে যাবে।
•	দ্রুত তাপমাত্রা বৃদ্ধির কারনে বেশিরভাগ প্রজাতি বিলুপ্ত হয়ে যাবে পৃথিবী থেকে।
•	শতবর্ষ ধরে ক্রমাগত বরফ গলার কারনে পৃথিবীর সমস্ত বরফ গলে যাবে যা নীচু দেশগুলোকে ডুবিয়ে দিবে।
•	উচ্চ তাপমাত্রার কারনে কমমাত্রায় অক্সিজেন পানিতে দ্রবীভূত হতে পারবে ফলে অবায়বীয় অবস্থার সৃষ্টি হবে। এতে করে বিপুল সংখ্যক পানির উদ্ভিদ এবং প্রানী প্রজাতি বিলুপ্ত হয়ে পড়বে।
•	ভয়াবহ ঘূর্ণিঝড়, খরা, বন্যা এবং আরো ভয়ংকর প্রাকৃতিক দুর্যোগ জীবনকে বিপর্যস্ত করে তুলবে।
•	মানবতা ধ্বংস হয়ে যাবে, খাদ্য উৎপাদন কেবল উপমেরু অঞ্চলে সীমাবদ্ধ হয়ে পড়বে।
 ৬ ডিগ্রী তাপমাত্রা বাড়লে এটা আর কমানোর প্রয়োজনই পরবে না। 

পাগল মন


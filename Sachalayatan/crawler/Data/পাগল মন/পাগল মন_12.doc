ঝাল মরিচ



  মরিচ কখনো খেয়ে দেখেননি এরকম বাঙালি মনে হয় খুঁজে পাওয়া যাবে না। মরিচের ঝাল নিয়ে অনেকরকম গল্পগাথা প্রচলিত আছে। আমি সেসব নিয়ে কোন কথা আজ বলতে চাইনা (চাইলেও পারবো না  )। আমাদের দেশেই মরিচের অনেক জাত আছে, কিছু মরিচ কম ঝাল আর কিছু খেলে মনে হবে জিব জ্বলেপুড়ে ছাড়খার হয়ে যাচ্ছে। আমি অবশ্য ছোটবেলায় এই ঝালের জন্য মরিচ তেমন একটা খেতাম না। এখন হালকা-পাতলা খাই। দেশে থাকতে আমি কখনো বোম্বাই মরিচ খেয়ে দেখিনি, মাকে দেখতাম কি নির্দ্বিধায় বোম্বাই মরিচ খেয়ে যাচ্ছে। সেটার যে অন্য কোন নাম আছে সেটা এখানে আসার আগে আমি জানতামই না। হ্যাঁ, ঠিক ধরেছেন। এই বোম্বাই মরিচই হচ্ছে বিখ্যাত নাগা মরিচের আরেকটি প্রজাতি। নাগা মরিচ মূলত ভারতের আসাম, নাগাল্যান্ড আর মনিপুর রাজ্যে এবং বাংলাদেশের সিলেট অঞ্চলে জন্মে। 
এবছরের ডিসেম্বরের তিন তারিখ পর্যন্ত এই নাগা মরিচই ছিল পৃথিবীর সবচেয়ে ঝাল মরিচ কিন্তু আজ ইয়াহুর নিউজে দেখলাম নতুন আরেক জাতের ঝাল মরিচের সন্ধান মিলেছে, নাম নাগা ভাইপার। এটাই এখন পৃথিবীর সবচেয়ে ঝাল মরিচ। কোথায় এটা প্রথম হয়েছে আন্দাজ করতে পারবেন? ব্রিটেনের এক মরিচচাষী পৃথিবীর সবচেয়ে ঝাল তিনটি মরিচের সংমিশ্রনে এই ভয়ংকর জাতের মরিচের উদ্ভাবন করেছেন। এই তিন মরিচের মধ্যে আমাদের নাগা মরিচও আছে। এর পূর্বে সবচেয়ে ঝাল মরিচের খেতাব ছিল আমাদের নাগা মরিচের অধিকারে, যেটা নাগা জোলোকিয়া অথবা ভূত জলোকিয়া নামেও পরিচিত। এই নাগা ভাইপার খেলে নাকি জিভ একঘন্টা ধরে জ্বলতেই থাকে। জিবে থেকে এটা জ্বলাতে জ্বলাতে নিচে নামে। খাওয়াটা খুবই যন্ত্রনাদায়ক, খাওয়ার একঘন্টা পর্যন্ত কথা বলার মত অবস্থা থাকে না, কিন্তু বেটা চাষী সবাইকে মানে কাস্টমারদের বলে যে এটা খেলে শরীরে রক্ত সঞ্চালন বাড়ে ফলে, এন্ড্রোফিনের চলাচল হয়, যা শরীরের জন্য খুবই উপকারী। 
এখন প্রশ্ন উঠতে পারে, ঝালের স্বাদ-তো আপেক্ষিক, কারও কাছে অতি অল্পেই অনেক ঝাল লাগে আবার কারো ঝাল সহ্য করার ক্ষমতা অসাধারণ। এই আপেক্ষিকতা দূর করার সবচেয়ে সহজ উপায় হচ্ছে কোন একটা স্ট্যান্ডার্ড তৈরি করা, যেমন তাপমাত্রা পরিমাপের স্কেল। তেমনি ঝাল পরিমাপের জন্য স্কেল হচ্ছে স্কোভিল স্কেল। স্কোভিল স্কেলের সংখ্যা মরিচের কী পরিমাণে ক্যাপ্সাইসিন (একধরণের রাসায়নিক পদার্থ যা চামড়ার কেমোরেসেপ্টর নার্ভকে উত্তেজিত করে) আছে তা পরিমাপ করে। স্কেলটির নাম এর আবিষ্কারক, উইল্ভার স্কোভিলের নামানুসারে হয়েছে। সাধারণত মিষ্টি মরিচে কোন ক্যাপ্সাইসিন থাকে না, এরা স্কোভিল স্কেলের সর্বনিম্ন অবস্থানে আছে, মানে স্কোভিল রেটিং শূন্য। স্কোভিল টেস্টটি বেশ মজার। প্রথমে শুকনো মরিচ থেকে পাওয়া ক্যাপ্সাইসিন তেল হতে এক ধরণের অ্যালকোহল বের করা হয়। তারপরে সেই অ্যালকোহল চিনি মিশ্রিত পানিতে অল্প অল্প করে মেশানো হয় যতক্ষন না পাঁচজনের জুড়ি প্যানেলের মতে প্রথমবার ঝাল বোঝা যাবে, অনেকটা ইন্টারমিডিয়েটের কেমিস্ট্রিতে পড়া ট্রাইট্রেশনের মত।
আমাদের দেশীয় নাগা মরিচের স্কোভিল পয়েন্ট হচ্ছে ১,০০০,০০০ ইউনিট আর নাগা ভাইপারের স্কোভিল ইউনিট হচ্ছে ১,৩৫৯,০০০ ইউনিট। যারা নর্থ আমেরিকায় থাকেন, তারা হয়তো চিনতে পারবেন, হ্যালাপিনো পিপার, যেটা আমি এখানে সবসময় ব্যাবহার করি কেননা বাংলাদেশী মরিচ এখানে পাওয়া যায়না। বাংলাদেশের মরিচের মত দেখতে থাইল্যান্ডের মরিচ পাওয়া যায় কিন্তু সেটা কেনার জন্য আবার বাংলাদেশি অথবা ইন্ডিয়ান দোকানে যেতে হয়, যেটা বিশাল ঝক্কির কাজ। যাহোক সেই হ্যালাপিনোর স্কোভিল পয়েন্ট হচ্ছে ২৫০০ থেকে ৫০০০ এর মধ্যে যা নাগা ভাইপারের তুলনায় ২৭০ গুন কম। এতেই আপনাদের বুঝে যাওয়ার কথা নাগা ভাইপারের ঝাল কতটা।
এখন কিছু বিভিন্ন জাতের মরিচের ছবি দেখুন। 
পেপেরন্সিনি মরিচ
আনাহেইম মরিচ
ধনরাজ মরিচ
হ্যালাপিনো মরিচ
বলিভিয়ান রেইনবো মরিচ
ক্যারিবিয়ান রেড মরিচ
কায়েন্নি মরিচ
গুন্টুর মরিচ
রেড সাভিনা মরিচ
ছবির সূত্র: ১, ২, ৩, ৪, ৫, ৬, ৭, ৮, ৯
পাগল মন
ভ্যাঙ্কুভার, ব্রিটিশ কলাম্বিয়া, কানাডা
ডিসেম্বর ৫, ২০১০
 

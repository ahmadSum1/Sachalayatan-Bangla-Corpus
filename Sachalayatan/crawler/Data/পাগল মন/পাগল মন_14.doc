নদীই জীবন, জীবনই নদী



মাঝে মাঝে আমার জীবনটাকে একটা নদীর মত মনে হয়।
নদীর জন্ম হয় কোন এক সুউচ্চ পাহাড় অথবা পর্বতে। একদম শুরুতে সে শিশুর মত হাঁটি হাঁটি পা পা করে এগোতে থাকে। আস্তে আস্তে সে পৃথিবীতে নিজের জন্য একটা জায়গা করে নিতে থাকে ঠিক যেভাবে বাচ্চারা বাবা-মা, আত্মীয় স্বজনের মনে ভালবাসার সৃষ্টি করে তাদের জন্য। 
এরপরে হঠাৎ করেই সে তার চলার গতি বাড়িয়ে দেয় আর অনেকটুকু পথ অল্প সময়েই পাড়ি দেয় (এ অবস্থাকে আমরা পাহাড়ি নদী বলি) । তখন সে দুরন্ত বালকের মত প্রবল বেগে দাবমান আর গতিশীল। 
একসময় সে পাহাড় হতে সমতলে নেমে এসে তার প্রবল গতি হয়তো হারায় কিন্তু পরিপক্ক হয় যেমন কৈশোর পেরিয়ে তারুণ্যে অথবা যৌবনে মানুষের মধ্যে পরিপক্কতা আসে। এসময় নদী পাড়ি দেয় সুবিশাল পথ, সঞ্চয় করে পলি, রাঙিয়ে দিতে দিতে যায় তার চলার পথকে, পরিবেশকে করে তোলে তার প্রতি নির্ভরশীল। ঠিক একই ব্যাপার মানুষের জীবনেও ঘটে। আমরা বয়স বৃদ্ধির সাথে সাথে অভিজ্ঞতা সঞ্চয় করি, সামর্থ্য অনুযায়ী পরিবার, বন্ধু, আত্মীয়স্বজন, দেশ ও সমাজের কাজে লাগার চেষ্টা করি; আমাদের কাছের মানুষেরা আমাদের প্রতি নির্ভরশীল থাকে। 
নদী যতই সমুদ্রের কাছে যেতে থাকে তার গতি ততই কমতে থাকে, বহুধা বিভক্ত হয়ে পরে। মানুষও যৌবন পেরিয়ে বার্ধ্যকে পৌছে একসময়, তার চলার গতি শ্লথ হয়ে যায়, বয়সের ভারে সে নুয়ে পরে। নদী একসময় সাগরে মিশে সমুদ্রের বিশাল জলরাশিতে হারিয়ে যায় কিন্তু চলার পথে ঠিকই চিহ্ন রেখে যায়। আমরাও চলতে চলতে একসময় চলা থামিয়ে এই বিশ্বের মাটি, বায়ু, জলে হারিয়ে যাই কিন্তু আমাদের কাজ দিয়ে অমলিন হয়ে থাকি।
নদীই জীবন, জীবনই নদী।
 পানি ইঞ্জিনিয়ার হওয়ার কারণে মনে হয় সব কিছুর সাথেই পানির একটা যোগসূত্র খুঁজে পাই। কেউ সেটা না পেলেও কোন ক্ষতি নেই।  
পাগল মন


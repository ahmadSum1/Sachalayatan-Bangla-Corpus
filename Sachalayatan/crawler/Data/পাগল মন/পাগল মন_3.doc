নায়াগ্রাকাহন (পর্ব ১)




 ছোটবেলাতেই পড়েছিলাম নায়াগ্রা ফলসের কথা, এর রূপের বর্ণনা। কানাডা আসার পরে এসে উঠলাম ওয়াটারলু শহরে। এই শহরে কিছুই দেখার নেই, একটা মাত্র পার্ক আছে আর আছে সবেধন নীলমণি ইউনিভার্সিটি। আশেপাশের শহরের মধ্যে আছে টরেন্টো। নতুন এসেছি ভাবলাম গাড়ি ছাড়া কি আর টরোন্টো ঘোরা যায়। তাছাড়া এখানকার সিনিয়র ভাইরাও গাড়ি ছাড়া টরোন্টোতে যান না দেখে আমার সে ধারনা আরো পোক্ত হল। যাওয়ার মধ্যে যাওয়া যায় নায়াগ্রা ফলস দেখতে। অনেক সস্তায় নাকি যাওয়া যায়। নায়াগ্রাতে অনেক ক্যাসিনো আছে তারাই বাসে করে নিয়ে যায় আবার দিয়েও যায়, খরচ মাত্র ১০-১৫ ডলার সাথে দুপুরের বুফে লাঞ্চ। ভাবলাম যাই দুজনে মিলে ঘুরে আসি। 

 ক্যাসিনো এক্সপ্রেস নামে একটা ওয়েবসাইট আছে যেখান থেকে কখন, কোথা থেকে বাস ছাড়ে সেসব খোঁজ খবর নেয়া যায়। আমি সেখান থেকে দেখে একদিন ঠিক করলাম আমরা নায়াগ্রা দেখতে যাব। যথারীতি যাত্রার দিন দুজনে বাসের ওখানে এসেছি। বাসে আমরা ছাড়া আর সবাই বুড়োবুড়ি। একজনকে পাওয়া গেল যার ম্যারেজ অ্যানিভার্সারি। ম্যারেজ অ্যানিভার্সারিতে দিনটা নিজের মত কাটানোর জন্য একা একা যাচ্ছে জুয়া খেলতে। আমরা ছাড়া আর বাসের সবারই একটাই উদ্দেশ্য, টাকা উড়ানো। আমরা আর আমাদের অভিলাষ বললাম না, যদি ঘাড় ধরে নামিয়ে দেয়। 
ওয়াটারলু হতে নায়াগ্রা, দুরত্ব খারাপ না, আর বাসে যেতে তো অনেকক্ষণ লাগে। বাসে আসতে আসতে একজনের সাথে পরিচয় হল, ক্যারিবিয়ান। আমরা কোন দেশের বলার পরে আমাকে জিজ্ঞাসা করল, ক্রিকেট খেলি কিনা? আমি উত্তর দিতেই উনি বললেন উনিও খেলেন। কানাডার জাতীয় দলেও নাকি খেলেছিলেন একসময়। বাসের কন্ডাকটর (আসলে ম্যানেজার) মহিলা বেশ মিশুক, সবার সাথে আলাপ করছেন। উনি অনেককে চেনেনও। আমরা সবচেয়ে কম বয়সী দেখে আমাদের সাথেও কিছুক্ষণ আলাপ করলেন। এভাবে বেশ মজা করেই আমরা প্রায় দুপুরের দিকে পৌছালাম। কিন্তু আসার পথে আমার মনে একটু খুঁতখুঁত করছিল, ভাবছিলাম দূর থেকে নিশ্চয়ই নায়াগ্রা দেখা যাবে। আসার পথে নায়াগ্রা না দেখতে পেয়ে, এমনকি পানির শব্দও না পেয়ে ভাবলাম যে রাস্তা থেকে মনে হয় দেখা যায় না। বাস থেকে নেমেই সবার ক্যাসিনোতে ঢুকতে হয়, আগে রেজিস্ট্রেশন না করা থাকলে রেজিস্ট্রেশন করার জন্য। আমরা ভেতরে ঢুকে রেজিস্ট্রেশন করলাম তারপরে রিসিপশনিস্টকে জিজ্ঞাসা করতেই মাথার উপরে বাজটা পরলো। আমরা যেখানে এসেছি সেটা নায়াগ্রার কাছের ক্যাসিনোই না, এটা সম্পূর্ণ অন্য এলাকার। তখন যে আমার নিজেকে কিরকম গাধাটাইপ মনে হচ্ছিল সে আর বলার নয়। আমি ভেবেছিলাম যে ওই ওয়েবসাইটের সবগুলো বাসই নায়াগ্রা যায় তাই আর প্রত্যেকটা বাসের গন্তব্য আলাদা করে চেক করার দরকার মনে করিনি। তার ফলেই এরকম ধরা খেলাম। 
কী আর করার? এসে যখন পরেছি, এই বাস ছাড়াতো আর ফিরতে পারবো না। তাই আমরা সারাদিন ক্যাসিনোর আশেপাশে ঘোরাঘুরি করে কাটিয়ে দিলাম, ক্যাসিনোতেতো আর আমাদের কোন কাজ নেই। লাঞ্চের সময় ক্যাসিনোতে ঢুকে ধীরেসুস্থে আমরা বুফে খেলাম। কিন্তু তারপরেও মনে হচ্ছিল সময় যেন কাটেই না। অনেক অনেক অনেকক্ষণ পরে ফেরার সময় হল। এই ধরা খাওয়ার কথা এর আগে অবশ্য কাউকে বলিনি। আজই প্রথম। 
এর কিছুদিন পরেই আমরা আবার নায়াগ্রা যাওয়ার চিন্তা করলাম, এবারে আর আগের মত ভুল করিনি। যে বাস নায়াগ্রা যায় সেটাতেই চড়ে বসলাম। এই বাসেও আমরাই সর্বকনিষ্ঠ। নায়াগ্রার কাছে যেতেই দূর থেকে নায়াগ্রা দেখে আমার বউ বলল, “কী ময়লা পানি, দেখতে ভালো না। আসাটাই বৃথা হল মনে হয়।“ আমি শুনে খুবই অবাক হয়েছিলাম। যাহোক সামনাসামনি দেখে অবশ্য ওর ভুল ভেঙেছিল। প্রথমবার যেদিন নায়াগ্রা যাই সেদিন গুড়িগুড়ি বৃষ্টি ছিল এটা মনে আছে। অবশ্য বৃষ্টি আমাদের তেমন কোন বাঁধার সৃষ্টি করতে পারেনি, শুধু মেমোরি কার্ড ভর্তি করে ছবি তুলতে পারিনি  । আমরা মনের আনন্দে নায়াগ্রা দেখে, ছবি তুলে দুপুরে ক্যাসিনোতে গিয়ে প্যাকেজে ইনক্লুডেড বুফে লাঞ্চ সেরে গেলাম “মেইড অফ দা মিস্ট” দেখতে। এটার অনুভূতি অসাধারণ, ভাষায় বর্ণনা করার সাধ্য আমার নেই। লঞ্চে করে আমরা দুটো ফলেরই অনেক কাছে যেতে পেরেছিলাম। যদিও হর্সসু ফলের অত কাছে যাওয়া যায় না তবুও যতটুকু যাওয়া যায় তাতেই অনেক আমাদের জন্য। নায়াগ্রা ফলস দেখতে গিয়ে মেইড অফ দা মিস্ট টাই ছিল সবচেয়ে বড় পাওয়া।
 

হর্সসু ফলস, কানাডা 

মেইড অফ দি মিস্ট
এর পরেরবার নায়াগ্রা আমরা মনে হয় কয়েকমাসের ব্যবধানেই গিয়েছিলাম, এবারও সেই মেইড অফ দা মিস্ট। দ্বিতীয়বারেও এর আমেজ কোন অংশে কম ছিল না, যদিও খুব কম সময়ের ব্যাবধানে দুইবার আসায় নায়াগ্রা আর তত ভালো লাগছিল না। প্রতিবার এসেই আমেরিকার ফলসটা দেখে ওদের জন্য মায়া লাগছিল। এজন্যই ওরা ওদের ফলসটা সংস্কার করার চেষ্টা করেছিল কিন্তু অনেক খরচসাপেক্ষ হওয়ায় পরে সে চিন্তা বাদ দেয়। আসলে ওদের ফলের সৌন্দর্যটা ফলের নীচে পরে থাকা বড় বড় বোল্ডারগুলোই অনেকাংশে কমিয়ে দিয়েছে। 

আমেরিকান ফলস
আমাদের আমেরিকার ভিসা না থাকায় প্রথম দুবারেই কানাডার অংশ দেখেই সন্তুষ্ট থাকতে হয়। দূর থেকে রেইনবো ব্রিজ আর ওপাশের বিল্ডিংগুলোর ছবি তুলেই তুষ্ট হয়ে ফিরে আসি আর মনে মনে বলি ভিসা হইলে যামু একদিন আমরাও। এছাড়া ফেরার বাস ছাড়ে বিকাল ৫টায় এজন্য রাতের ফলসও আমরা প্রথম দুবারে দেখতে পারিনি। রাতের ফলস দেখতে হলে নায়াগ্রাতে রাতে থাকতে হবে অথবা গাড়ি নিয়ে আসতে হবে যেটা তখন সম্ভব ছিল না। (চলবে) 


তুমি আমার ভাগ্যে নেই, করতল পঠন শেষে বয়ান, ইসাবেলা



করতলের বিন্যাসে হাত রেখে, শখের জ্যোতিষী বলেছে- বড্ড জটিল এই হাত; একটি ভালোবাসাও পূর্ণতা পাবে না, যাকে বুকের কাছে রাখতে চাইবেন, জানা থাকবে না তার ঠিকানা।
আমি মুচকি হেসেছি।
বলেছে, আয়ুরেখা না কি ভীসণ লম্বা, আমি বটগাছ হব সব দীর্ঘ সময় ছুঁয়ে ছুঁয়ে।
আমি নীরব ছিলাম।
এই ভবিষ্যদ্বাণী স্পন্দিত হৃদয়ে অবহেলে রেখে পাশে
মানবিক চোখ-কান খুলে দিয়ে, নিজেকে করেছি
নিঃঝুম আকাশের চেতনালব্ধ সাগর।
ভেবেছি কর্মেই জয়, ভালোবাসাতেই অবরুদ্ধ প্রাণ
খুলে দেবে অলিন্দের সবক'টা কুঠুরী- বাধাহীন বইবে বাতাস প্রতিটা দিন।
হয়নি কিছুই।
দু'কাঁধে দু ফেরেশতা ছাড়া কোন সঙ্গী নেই, এতটাই অনুচ্চারিত থাকে
মনের কথা যে বাক্যবিনিময়ে হারাই না খেই।
একটা বাণী অবশ্য মেলে গেছে হুবহু - মুড়ির টিন বাসের মতো
ধুঁকে ধুঁকে টিকে আছে জোড়াতালির শরীর কিংবা পরমায়ু।
সোনালী সন্ধ্যায় মনে মনে তোমাকে স্মরণ করে বিদ্যুতগোচরহীন শহরে আমি ঘরে ফিরি, আমার দু'পকেটে দু'টা বিধবা মোবাইল ফোন, আমার চেহারায় বিষণ্নতার পাউডার সেঁটেই থাকে অণুক্ষণ।
একজন মানুষের উষ্ণ বুক, কোমল ছোঁয়ার জন্য আমি অপেক্ষা করি, অপেক্ষা করি কোন সাধারণ কুশল বিনিময়ের, আমি একবুক ঢং নিয়ে আবারো রং তামাশায় মাতার অপেক্ষা করি; আমি তোমার জন্যে বড় নির্মম অপক্ষো করি; অপেক্ষা করি পৃথিবীকে সেদিনটির কথা জানাতে যে-দিন আমি কলরবে চিতকারে বলতে পারবো-
                আজ বেশ ভালো আছি
                শরীরের কোথাও ব্যথা নেই
                মনের প্রতিটি শাখায় তুমুল আনন্দ স্রোত
               আজ নতুন শব্দ গান
               পাথর-কাতর দিনের অবসান
               বৈরাগ্যের কৃষ্ণ কান্না মুছে দিয়ে
               ছন্দ-বর্ণে ভৈরবীর ঐকতান
এটুকু বলতেই তুমি জিজ্ঞেস করবে "কেন"? তখন আমি তোমার দু'হাত ধরে ভেতরে এন বলবো, " তুমি আসবে বলে"
প্রতীক্ষা/ অপেক্ষা করে যাই, একটি এসএমএস, ৪৫ সেকেন্ডের ফোন অথবা একটি ই-মেইলের। সাময়িক।
ক্লান্ত হই, না পেয়ে 'আস্ত" তোমাকে।
তোমার মুখে "অসহ্য" শব্দটা দারুণ মানায়, তাই শুনতে হয়তো এত ঢঙ করি, করি কুহুরা। আমার কাছে আর কোন বিকল্প নেই তোমার কাছে পৌঁছানোর। আমার মন চিঠি তোমার হৃদয়বাক্সে রাখলাম, দ্বিধার বাঁধন সরিয়ে।



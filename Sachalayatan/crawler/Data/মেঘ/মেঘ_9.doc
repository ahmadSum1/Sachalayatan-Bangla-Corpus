মোটর জটের ঢাকা, পাতাল ট্রেন এবং সাড়ে ছ হাজার কোটি টাকা



মোটর জটের ঢাকা, পাতাল ট্রেন এবং সাড়ে ছ হাজার কোটি টাকা 
একে কি প্রহসন বলা চলে? না কি অন্য সবার সাথে গলা মিলিয়ে বলবো যুগোপযোগী ভাবনা বা সিদ্ধান্ত? নিজের ইন্টেলেক্ট নিয়ে এমনিতেই আমার সন্দেহ আছে, এ কথা যদি জনসমক্ষে বলি সবাই আমাকে দুয়ো দেবে না তো? দিলেই বা কি! বোকা মানুষরা পাছে লোকে কিছু বলে নিয়ে তেমন একটা ভাবিত হয় না। বলেই ফেলি না কি বলেন?
সাড়ে ছয় হাজার কোটি টাকা (ব্যাংকার হয়েও জানি না ঠিক কত টাকাকে একসাথে করলে সাড়ে ছ হাজার কোটি টাকা হয়) ব্যয়ে দেশে (দেশ বলতে কিন্তু শুধু ঢাকা শহরকে বোঝায় মনে রাখবেন) পাতাল রেল স্থাপনের কথা ভাবছে সরকার। দেশের (আবারও বলছি দেশ মানে শুদ্ধু ঢাকা শহর) যানজট নিরসনে সরকার বদ্ধপরিকর। যানজট হ্রাস করার মহত লক্ষ্যেই এই সিদ্ধান্ত গ্রহণ। আশা করা যাচ্ছে শীঘ্রি এর বাস্তবায়নের জন্যে প্রয়োজনীয় ব্যবস্থাও নেয়া হবে।
ঢাকা শহরে যে রেললাইন আছে তাতে লোকাল অর্থাত ডেইলী প্যাসেঞ্জারীর ট্রেন দিলে কি হবে? লস হবে? মনে করেন আপনি টঙ্গী থাকেন। অফিস মতিঝিল। আপনি টঙ্গী থেকে মতিঝিল মিনিমাম পঁচিশ টাকা বাস ভাড়া দিয়ে আসছেন। সময় লাগছে দু ঘণ্টা। আপনি ট্রেনে আসবেন না, সময় যদি এক ঘণ্টা লাগে আর ভাড়া হয় বিশ টাকা? আমি কিন্তু আসব। আমার মতো নিচু ইন্টেলেক্টের মানুষ যদি আসতে রাজি হয় আমার ধারণা আপনিও আসবেন। আমার যে সম্পদ বিদ্যমান তাকে কিভাবে সর্বোচ্চ পর্যায়ে ব্যবহার করা যায় তা আগে চিন্তা করা উচিত না কি ধার করে ঘি খাওয়াটা বেশি ভালো? ভারতীয় দর্শনের একটা ভাগ ছিলো ’চার্বাক’। এরা ’ধার করে ঘি খাওয়া’ কে উত্তম মনে করতো। এখন বাংলাদেশের সরকার যদি মনে করে সেটাই ভালো তবে তো এই নাদানের বলার কিছু নেই। অনেকেই অবশ্য বিভিন্ন উন্নত দেশের উদাহরণ দিবে, ভারতের পাতাল ট্রেন মেট্রোর কথা বলবে। এখানে উল্লেখ্য তারা শুধু পাতাল রেলের ব্যবস্থাই করেনি, মর্ত্যের রেলের সম্প্রসারণেও সমান গুরুত্ব আরোপ করেছে। ভারতের বহুল আলোচিত লালুপ্রসাদ যাদব রেল মন্ত্রী হয়ে চির লোকসানি এই খাতকে লাভের মুখ দেখিয়েছে।
সবাই আমার সাথে একমত হবেন কি না জানি না, হয়তো আমাকে ভারতের দালাল বলেও গালি দিতে পিছপা হবেন না। আমার শুধু মনে হয় ভারতীয়রা তাদের দেশকে যতটা ভালোবাসে ততোটুকু ভালো আমি বা আপনি কিংবা আমরা বাসি না বলেই আমাদের আজ এই দশা। আমরা চীনের তৈরী ভয়ংকর সব বাস আমদানী করেছি যেগুলোর পার্টস পাওয়া যায় না লোকাল মার্কেটে। একবার নষ্ট হলে খেল খতম। অথচ আমাদের ছেলেবেলায় 'প্রগতি' যেসব বাস তৈরী করেছে সেগুলো এখনো বহাল তবিয়তে চলছে।
পাতাল রেল হোক সমস্যা নেই। কিন্তু বিদ্যমান রেল সুবিধাকে সর্বোত্তম উপায়ে কাজে লাগাতে বাধা কোথায়? 


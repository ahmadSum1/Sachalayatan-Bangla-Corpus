রমিজের আয়না : অফিসে অফিসে



শত্রুর জন্যে বুকে বন্ধুত্বের সুগন্ধী নিয়ে ঘুরতে পারি
তেমন মহৎ আমি ছিলাম না কোনকালেই
আমি শুধু ভেবেছি ’সত্যি মানুষ’ কখনো
মানুষের শত্রু হতে পারে না।
উদোম খেয়োখেয়িতে যখন নড়ে গেছে জীবিকার ভিত্
তখনো নিজের সমূহ ক্ষতি সয়ে আমি থেকেছি নিশ্চুপ
আমার মনে হয়েছে ’সত্যি মানুষ’ আমাকে আঘাত
করবে না, বাস্তু কবুতর জানে আমি তার চাইতেও অহিংস।
প্রত্যাঘাত আমার চরিত্রে নেই, আমি ’হাম্মুরাবি’র
প্রাচীন সেই আইন (একালেও অনেকেই যার প্রয়োগ চায়)
প্রয়োগ করিনি ভুলেও। আজ তবু সব ভুল মনে হয়,
মানুষ হতে চাইবার চেষ্টাকে আঁধারে জ্বলা
ক্ষণিক ফানুসের মতো অলীক লাগে।
আমার পাশে মতিভ্রমের নাগপাশে মানুষ কাঁদে
অথচ শুনতে পেলাম আরেক মানুষ(!)ই তাকে
ফেলেছে ফাঁদে।
বি.দ্র : ক্ষণিকের চতুর চপলতায় কলিগ একটা ভুল করেছে,
আরেক কলিগ ধরিয়ে দিয়েছে, ঈদের এই ৬দিন আগে
ভুল করে যে ভুল করেছে, সে চাকুরী হারিয়েছে।
ন্যায় অন্যায় জানি না। বড় মায়া হলো। 


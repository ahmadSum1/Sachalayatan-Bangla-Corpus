প্রিয় ব্যান্ডঃ পিঙ্ক ফ্লয়েড



'পিঙ্ক ফ্লয়েড' নিয়ে কিছু লেখা আমার জন্য একটা দু:সাহসিক ব্যাপার! আমার মত স্থুল মস্তিষ্কের একজনের জন্য সুপার ট্যালেন্টেড কিছু ব্যাক্তির সম্পর্কে কিছু লেখা অনেকটা আস্পর্ধাও বৈকি! সে জন্যেই সব থেকে প্রিয় ব্যান্ড হবার পরও, সেই কবে থেকে কিছু লিখব লিখব করেও আর লেখা হয়ে ওঠে না কিছুতেই। সাহসেও কুলাচ্ছিল না। আবার ভিতরে ভিতরে প্রচন্ড একটা ইচ্ছাও গুতাগুতি করছিলো। শেষ পর্যন্ত যা থাকে কপালে বলে শুরুই করে দিলাম লেখা।
১৯৬৫ সালে প্রতিষ্ঠিত ব্যান্ডটির সব থেকে প্রতিভাবান এবং অঘোষিত দলনেতা ছিলেন রজার সিড ব্যারেট। দু:খের বিষয় হচ্ছে উনি প্রচন্ড রকম ভাবে LSD আসক্ত হয়ে যাওয়ার কারণে এবং এর প্রভাবে প্রায় পুরোপুরি নিয়ন্ত্রণহীন হয়ে যাওয়ার ফলে, ব্যান্ডে উনার স্থায়িত্বকাল ছিল মাত্র ৩ বছর!  পিঙ্ক ফ্লয়েডের নাম নিলেই সবাই যার নাম বলেন উনি হচ্ছেন ডেভিড গিলমোর। অথচ উনি কিন্তু ব্যান্ডের জন্মের শুরুতে ছিলেন না! অনেকটা সিড ব্যারেটের বিকল্প হিসেবেই উনি ব্যান্ডে যোগদান করেন। লন্ডনে পড়তে আসা সিড ব্যারেট আর রজার ওয়াটার ছিলেন ক্যাম্ব্রিজ এর। পুরোনো বন্ধু। লন্ডনে এসে তাদের সাথে পরিচয় হয় অনেকটাই এক্সপেরিমেন্টাল পারকাশানিস্ট 'নিক ম্যাসন' এবং পিয়ানিস্ট 'রিচার্ড রাইট' এর সাথে। ব্যান্ডের প্রতিষ্ঠাকালিন সদস্য এই চারজন। ১৯৬৮ সালে অনেকটা বাধ্য হয়েই ব্যারেট কে সরিয়ে দেয়ার পর ব্যান্ডে প্রধান গিটারিস্ট হিসেবে গিলমোর দায়িত্ব। যদিও তিনি দলে যোগদান করেন তার কিছুদিন আগে রিদম গিটারিস্ট হিসেবে।
নামকরণঃ
বেশ কয়েকবার নাম পরিবর্তনের মধ্যে দিয়ে এসে সব শেষে এই নামটি স্থায়ী হয়! শুরুর দিকে নাম দেয়া হয় 'দ্যা স্ক্রিমিং এবডাস' যা পরবর্তিতে 'টি -সেট', 'দ্যা আর্কিটেকচারাল এবডাস' এ পরিবর্তিত হয়ে শেষে 'পিঙ্ক ফ্লয়েড ' এ স্থায়ী হয়। এই নামকরণও কিন্তু ব্যারেট এরই করা। দু জন জ্যাজ আর্টিস্টের নাম অনুসারে (পিঙ্ক এন্ডারসন এবং ফ্লয়েড কাউন্সিল) এই নাম দেয়া হয়। যদিও প্রথম অ্যালবাম "Piper at the gates of dawn" প্রকাশের সময় ব্যান্ডের নাম ছিল "The Pink Floyd",কিন্তু দ্বিতীয় অ্যালবাম "The saucerful of Secrets " প্রকাশের সময় 'The' ছেটে ফেলা হয়।
অ্যালবামঃ
প্রথম অ্যালবাম অনেকটা সিড ব্যারেটের অ্যালবাম-ই বলা চলে কারণ এর লিরিক, টিউন এবং কম্পোজিশন প্রায় সবই তাঁর করা। গিটারে প্রথম 'ইকো ডিলে ' ইফেক্টও প্রথম ব্যাবহার করেন। LSD এর বিরূপ প্রভাবের কারণে খুব অল্পদিনের মধ্যেই পৃথিবী তার সঙ্গীত ইতিহাসের অন্যতম শ্রেষ্ঠ প্রতিভাবান একজনকে হারায়। মুলত 'সাইকোডেলিক রক' ধারার জনপ্রিয়তা তার হাত ধরেই!
সিড চলে যাবার পর তারা একে একে ‘Ummagumma’, ‘Atom heart Mother’, ‘Relics’, ‘Meddle’, এবং ‘Obscured By Clouds’ অ্যালবাম গুলি প্রকাশ করেন। কিন্তু সমস্যা দেখা দেয় যে তাঁরা সিড ব্যারেটের প্রভাব থেকে বের হতে পারছিলেন না!! তবে খুব শিঘ্রই তাঁরা সিডের প্রভাব মুক্ত হন এবং প্রকাশ করেন “The Dark side of the Moon” যেটি সারা পৃথিবীতে বিভিন্ন দেশে প্রায় ২৫ মিলিয়ন কপি বিক্রি হয় এবং একটানা ১৪ বছর ‘বিলবোর্ড চার্ট’ এ স্থায়ী হয়!!! এর পর তাঁরা প্রকাশ করেন “Wish you were here” অ্যালবাম টি এবং নিজেদের কে পুরোপুরি-ই স্বতন্ত্র বৈশিষ্ট্যের ব্যান্ড হিসেবে প্রতিষ্ঠিত করেন। এর পর প্রকাশিত হয় “The wall” যাকে রজার ওয়াটারের একক সৃষ্টিও বলা চলে। এটি সারা পৃথিবিতে প্রায় ২০ মিলিয়ন কপি বিক্রি হয়। এই অ্যালবাম প্রকাশের কিছুদিন পর রিচার্ড রাইট ব্যান্ড ছেড়ে চলে যান রজার ওয়াটারের সাথে দ্বন্দের কারণে। ১৯৮৫ অথবা ৮৬ সালের দিকে রজার ওয়াটারও ব্যান্ড ছেড়ে চলে যান। কিন্তু তারপরও ডেভিড গিলমোর ও নিক ম্যাসন ব্যান্ড কে সামনে এগিয়ে নিয়ে যাওয়ার স্বীদ্ধান্ত নেন। ১৯৮৭ সালে তাঁরা “A momentary lapes of reason” অ্যালবাম টি প্রকাশ করেন। এর পর তারা ‘পাল্‌স্‌’ নামে ওয়ার্ল্ড ট্যুর শুরু করেন যখন আবার রিচার্ড রাইট দলে যোগদান করেন। পিঙ্ক ফ্লয়েডের শেষ স্টুডিও অ্যালবাম হচ্ছে “The Devision Bell”যা প্রকাশিত হয় ১৯৯৪ সালে।
রি-ইউনিয়নঃ
২০০৫ সালে বব গেলডফের উদ্যোগে পিঙ্ক ফ্লয়েড “লাইভ এইট” নামে একটি কনসার্টে অংশগ্রহণ করে,যেখানে তারা রজার ওয়াটার কে আমন্ত্রণ যানায়। রজার ওয়াটারও রাজি হন। রক গানের ইতিহাসে এই কনসার্ট টি কে একটি কাল জয়ী মুহুর্ত হিসেবে দেখা হয়!
ট্যুরঃ
পিঙ্ক ফ্লয়েডের বিখ্যাত ২ টি ট্যুর হচ্ছে ‘পাল্‌স্‌’ ও ‘দ্যা ওয়াল। এছড়াও তারা বিভিন্ন সময় বিভিন্ন নামে ওয়ার্ল্ড ট্যুর পরিচালনা করেছেন। তাদের সব ব্যাতিক্রমী কাজের মধ্যেও যেটি সব থেকে উজ্জল উদাহরণ তা হচ্ছে “Live at Pompeii” নামের কনসার্ট ফিল্ম,যেখানে তারা “Live concert”এর ধারণা-ই পাল্টে দিয়েছিলেন! “Live concert” বলতেই আমরা সাধারণত বুঝি ভীড়ে ঠাঁসাঠাসি,হইহুল্লোর পূর্ণ কোন কনসার্ট। কিন্তু এটি ছিল সম্পূর্ণ ব্যাতিক্রম- পম্পেই নগরীর প্রাচীন রোমান অ্যাম্ফিথিয়েটারে এই কনসার্ট টি করা হয়েছিল যাতে ছিল না একজনও দর্শক স্রোতা(ঢোকার অনুমতি ছিল না) অথচ ছিল পরিপূর্ণ সাউন্ড সিস্টেম!! ১৯৭১ সালের অক্টোবরে এই কনসার্ট টি করা হয়েছিল।
এই হচ্ছে খুব সংক্ষেপে পিঙ্ক ফ্লয়েডের ইতিহাস। আমার দেখা পৃথিবীর এ যাবৎ কালের সব থেকে ব্যাতিক্রমী এবং শ্রেষ্ঠ ব্যান্ড!!(ব্যাক্তিগত অভিমত)

(লাইভ অ্যাট পম্পেই)
আমি প্রথম পিঙ্ক ফ্লয়েডের গান শুনি গ্র্যাজুয়েশন সেকেন্ড ইয়ারে উঠে। প্রথম শোনা এবং দেখা অ্যালবাম “The Wall” , স্বভাবতই হজম হয় নি প্রথমে। কেমন অদ্ভুত টাইপের গায়কি,মিউজিক এবং লিরিক!! প্রথম পছন্দের গান “Another Brick in the wall-2” তারপর কিভাবে কিভাবে যেন প্রেমে পড়ে গেলাম একে একে প্রায় সব গান গুলোরই। একটা সময় ছিল যখন প্রত্যেক রাতে ঘুমানোর আগে ‘Echoes’ গানটা না শুনে ঘুমাতাম না!! ২৩ মিনিট ৩৪ সেকেন্ডের গানটি আমাকে মোহাচ্ছন্ন করে রেখেছিল বহুদিন! আমার কাছে পিঙ্ক ফ্লয়েডের গান শোনা ছিল অনেকটা আরাধনার মত। আমার কাছে মনে হত পিঙ্ক ফ্লয়েডের গান শুধুই শোনার বিষয় না,অনুভব করার বিষয়! আর এ জন্যই মাঝে মাঝে রাতের বেলা রুমের লাইট নিভিয়ে দিয়ে কানে হেডফোন গুঁজে চোখ বুজে শুনেছি পিঙ্ক ফ্লয়েডের গান যেন বাইরের কোন শব্দ বা কোন কিছু উপদ্রব না করতে পারে! আর আলাদা করে না বললেই না- ডেভিড গিলমোর!!! আমার কাছে সর্বকালের সর্ব শ্রেষ্ঠ গিটারিস্ট!! এত মেলোডি একজনের হাতে কিভাবে থাকে ??!!! ‘Echoes’ গানের শুরুতে গিটারের একুস্টিক টোনের একেকটা নোট এ স্ট্রোক দেয়া যেন আমার কাছে মনে হত কেউ আমার হৃৎপিন্ডে পৃথিবীর সব থেকে মোলায়েম কিছু দিয়ে আলতো করে ছুঁয়ে দিচ্ছে!!
যাই হোক,পিঙ্ক ফ্লয়েড নিয়ে বলতে গেলে আমার সব সময়ই একটু আবেগের বিস্ফোরণ ঘটে!! তারপরও খুব সংক্ষেপে যেটুকু না বললেই না,সেটুকুই বলার চেষ্টা করেছি। আর যদিও তাঁরা নিজেরাই নামের শুরু থেকে ‘The’ ছেঁটে ফেলেছে,তবুও আমার কাছে আজীবন “The Pink Floyd” হয়েই থাকবে!!
------------------------------
সুবোধ অবোধ
-------------------------------
শ্রেষ্ঠ সৃষ্টি কেন এত বোকা হয়?!!


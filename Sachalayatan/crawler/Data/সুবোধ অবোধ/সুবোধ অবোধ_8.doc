গিটার ইশ্‌কুল:  পর্ব-০: প্রস্তুতি পর্ব



ভূমিকাঃ
এই সিরিজ এর আইডিয়া এবং গুতাগুতি করে আমাকে দিয়ে অবশেষে শুরু করানোর একক কৃতিত্ব নজু ভাইয়ের। এমনকি সিরিজের নামকরণের প্রথম অংশটুকুও উনার করা। অর্থাৎ গিটার ইশ্‌কুল। যে মানুষ নিজের কন্যার নাম রাখতে দুই বছর পার করে দেন, সেই তিনিই কিনা জিজ্ঞেস করার পর “খাড়ান, কইতাছি” বলে মাত্র দুই মিনিটের মাথায় নাম হাজির করে ফেললেন। তো, এমন ডেডিকেশন নিয়ে কেউ গুতাগুতি করলে আর কাহাতক আলসেমি করা চলে?
তবে কিনা, লিখতে বসেই হলো আসল ঝামেলা। অন্যকে জ্ঞানদানমূলক পোস্ট লিখতে গিয়ে বুঝতে পাল্লুম নিজে একটা অকাট মূর্খ। তারমধ্যে যে জিনিস হাতেগিটারে (ওই হাতেকলমে আরকি) দেখানোর ব্যাপার তা শুধু লিখে লিখে বোঝানো আরেক মুশকিল। তবে সে ঝামেলা ছবি, ভিডিও দিয়ে অনেকটাই দূর করা যাবে আশাকরি।
আরেকটা কথা আগেই বলে রাখি- এই সিরিজটা আমি একা লিখবোনা। ইতিমধ্যে মুর্শেদ ভাইয়ের সাথে কথা হয়েছে। উনি বেশ কিছু পর্ব লিখবেন পর্যায়ক্রমে এবং উনি একটা টিম করার কথাও বলেছেন। দেখাযাক কি হয়। আর, আপনারা ঠিকঠাকমতো রেসপন্স করলে চা খাওয়ার কথা বলে উধাও হয়ে যাবনা কথা দিচ্ছি। 
গিটার কিঃ
গিটার কি? এটা খায় নাকি মাথায় দেয়? নাকি দুষ্ট ছেলেদের মতো মারামারি, গোলাগুলি করে (যেমন- ডেসপেরাডো) তা বলার আগে কিছুক্ষন তার বংশপরিচয় নিয়ে আলোচনা করি। গিটার বংশের আদিযন্ত্র হচ্ছে “কর্ডোফোন”, লম্বা ঘাড় এবং তার ওয়ালা বাদ্যযন্ত্র (আবার ঘাড়ত্যারা ভাববেন না যেন)  । বিবর্তনের ফ্যারে পড়ে বেচারা কর্ডোফোনের ঘাড় দিনদিন ছোট হতে থাকে আর বিভিন্ন নাম হতে থাকে। ওসব বিস্তারিত আলোচনায় না যাই। আমরা বরং টুক করে জেনে ফেলি গিটারের বাপ-মা কে কে। Lute এবং Oud এরা দুইজন। তবে নাম দেখে বোঝার উপায় নেই কে বাপ আর কে মা। Lute বাজাতে হতো আঙুল (নখ) দিয়ে আর Oud বাজাতে হতো Pick (ছবি-২) দিয়ে। এদের দুইজন কে গিটারের বাপ মা বললাম এই কারণে যে এদের দুইজনের বৈশিষ্ট ধারণ করে গিটার আঙুল এবং পিক দিয়ে দুইভাবেই বাজানো যায়।
এইবার আসি নামকরণে। Guitar  শব্দটি ইংরেজিতে তৈরি হওয়ার আগে সে বেচারা মোটামুটি তারেক অণু ভাইয়ের মতো একটা বিশাল ভ্রমণ শেষ করে এসেছে। প্রথমে সে বেচারা Kithara নামে ছিলো Ancient Greece এ। এরপর Cithara (Latin) --> Qitara (Andalusian Arab) --> Guitarra (Spane) --> Guitare (France) --> Gitare (Germany) ঘুরে শেষমেশ Guitar (England) এ এসে থামে।
এইবার বলি গিটার কি? গিটার একটি বাদ্যযন্ত্র। আরও আলাদা করে বলতে গেলে তারযন্ত্র। এর তারের সংখ্যা ৪ টি থেকে শুরু করে ১৮ টি পর্যন্ত হতে পারে। তবে আমরা সাধারণত ৬ তারের গিটারই বেশি দেখি।
মোটাদাগে ভাগ করতে গেলে গিটার দুই রকমের।
১. অ্যাকুস্টিক গিটার
২. ইলেক্ট্রিক গিটার
অ্যাকুস্টিক গিটার আবার বিভিন্ন রকমের হতে পারে- Classical and Flamenco Guitar (সাধারণত নাইলন স্ট্রিং); Steel string Guitar (Flat top or Folk); Twelve-string Guitar; Arched-Top Guitar.
অ্যাকুস্টিক ও ইলেক্ট্রিক গিটারের তুলনামূলক ছবি-

                                            ছবি-১

                                           ছবি-২
গিটার এনাটমিঃ
পোস্টের শিরোনাম দেখেই যারা লুঙ্গি কাছা মেরে “এইবার গিটার শিখা সোনিয়া, মুনিয়া, তানিয়া রে পটায়ালবাম” বলে পোস্টের উপর ঝাপিয়ে পড়েছিলেন, তারা হয়তো এতক্ষনে “ধুরো হালা, এত কিছু জাইনা কি করাম?” বলে আমাকে গালি দেয়া শুরু করেছেন। তাদের বলি ধীরে ভাইডি ধীরে। এই মানসিকতার পরিবর্তন না ঘটালে আপনার গিটার দিয়ে সুর নয় বরং অসুর বের হবে! গিটার মেয়ে পটানোর যন্ত্র নয় আবার মেয়েদেরও এত সস্তা ভাবার কোন কারণ নেই। একটা গিটার নিয়ে তিন বাঁকা হয়ে দাড়িয়ে পোজ দিয়ে ছবি তুলে ফেসবুকে পোস্ট দিলেই (যে ছবি দেখলেই বোঝা যায় আপনি গিটার ধরতেও জানেন না) বডি স্প্রের কুৎসিত অ্যাডের মতো আপনার বুকে মেয়েরা এসে ঝাপিয়ে পড়বে না। আগে গিটার টা ধরতে শিখুন। আর তার আগে গিটারের কোন অংশের কি নাম এসব জানাও জরুরি বৈকি।
ছবিতে মোটামুটি ল্যাবেলিং করে গিটারের বিভিন্ন অংশ দেখানো হয়েছে। এবার এগুলোর ছোট ছোট বর্ণনা দেই।
গিটার বডিঃ গিটারের বডি গিটারের অন্যতম গুরুত্বপূর্ণ অংশ। এটি গিটারের টোনের বৈশিষ্ট তৈরি করে দেয়। বিশেষত অ্যাকুস্টিক গিটারের ক্ষেত্রে। আবার ইলেক্ট্রিক গিটারের ক্ষেত্রে একটা নোট (স্বর) এ টোকা দিলের তার সাউন্ড কতক্ষণ পর্যন্ত থেকে যাবে সেক্ষেত্রে এর ভুমিকা অনেক গুরুত্বপূর্ণ।
অ্যাকুস্টিক গিটারের বডি সাধারণত একটু বড় হয় এবং এর মাঝামাঝি জায়গায় একটা গর্ত থাকে, যাকে সাউন্ডহোল বলা হয়। ইলেক্ট্রিক গিটারে সাধারণত সাউন্ডহোল থাকে না।
ব্রিজঃ এটি গিটারের বডির সামনের দিকে থাকে। কিছু কিছু গিটারে এখান থেকেই গিটারের তার শুরু হয় আবার কিছু কিছি গিটারে এটি শুধু গিটারের তারগুলোকে সাপোর্ট দেয়। এটি সাধারণত স্ক্রু দিয়ে লাগানো থাকে এবং স্ক্রু ঘুরিয়ে গিটারের তারের অ্যাকশান হাইট (পরে বর্ণনা করা হবে) অ্যাডজাস্ট করা হয়।
স্যাডলঃ এটি প্লাস্টিকের তৈরি মসৃণ চিকন পাতের মতো। ব্রিজের উপর এটি বসানো থাকে।
ফ্রেটবোর্ড বা ফিঙ্গারবোর্ডঃ ফ্রেট ধাতব পাতের তৈরি এবং এগুলো প্রত্যেকটি নোট (স্বর) কে আলাদা করার জন্য ব্যবহার করা হয়। ফ্রেটবোর্ডের উপর ফ্রেটগুলো বসানো থাকে। গিটার ভেদে ফ্রেটের সংখ্যা পরিবর্তিত হয়। ফ্রেটবোর্ডের উপর বিভিন্ন যায়গায় চিহ্নিত ফোঁটা/দাগ কে পজিশন মার্কার বা ইনলে বলে।
পিকআপ সুইচঃ এটি সাধারণত ইলেক্ট্রিক গিটারে থাকে। পিকআপ নির্বাচন করার জন্য এটি ব্যাবহৃত হয়।
পিকআপঃ এটিও ইলিক্ট্রিক গিটারে থাকে। এটি একটি ইলেক্ট্রোম্যাগনেট। তারের ঠিক নিচেই এটি বসানো থাকে যার কাজ একটি ম্যাগনেটিক ফিল্ড তৈরি করা যা তারের কম্পন পিক করে অ্যামপ্লিফায়ারে পাঠিয়ে দেয়।
ট্রাস রডঃ এটি স্টিলের তৈরি রড এবং সাধারণত স্টিল স্ট্রিং অ্যাকুস্টিক গিটার ও ইলেক্ট্রিক গিটারে ফ্রেটবোর্ডের ভিতরে লম্বালম্বিভাবে থাকে। ফ্রেট বোর্ড অ্যালাইনমেন্ট তথা গিটার অ্যালাইনমেন্টের কাজে এর গুরুত্ব অনেক। নাইলন স্ট্রিং গিটারে ট্রাস রড থাকে না।
টিউনিং পেগঃ টিউনিং পেগ ঘুরিয়ে তারের টান কম বেশি করে গিটার টিউন করা হয়।
ভলিউম নবঃ এটি সাধারণত ইলেক্ট্রিক গিটার বা ইলেক্ট্রো অ্যাকুস্টিক গিটারে থাকে। নব ঘুরিয়ে ভলিউম নিয়ন্ত্রন করা হয়।
গিটার শেখার পূর্ব-প্রস্তুতিঃ
মানসিকঃ
ধৈর্য। হ্যাঁ, প্রচন্ড ধৈর্যশীল হতে হবে। একটা বাদ্যযন্ত্র শেখা অনেক সময় সাপেক্ষ ব্যাপার। শিখতে গিয়ে, প্র্যাকটিস করতে করতে বারেবারে মনে হবে “ধুর ছাতা! এই ঘোরার ডিম শিখবই না।” এইভাবনা ওইখানেই কবর দিন। তা না হলে এগুতে পারবেন না। কিছু কিছু টেকনিক আয়ত্ব করতে অনেক দিন লেগে যায়। এমনকি এক একটা কর্ড ধরতে যে যে নির্দিষ্ট জায়গাগুলোতে আঙুল বসাতে হয় সেসব আয়ত্বে আনতেও অনেক দিন লেগে যায়। সুতরাং, “হয়না কেন, ধুরো” টাইপ চিন্তা একেবারেই পাত্তা দিবেন না।
মানসিকতা সবসময় পজেটিভ রাখুন। না হওয়ার কিছু নেই। হবেই...
শারিরিকঃ
ঘার, হাত, পিঠ, কোমর, আঙুলের ডগায় অনেক ব্যাথা হবে। বিশেষত আঙুলের ডগায় এবং কব্জিতে। অনেকের আঙুলের ডগা প্রথম দিকে তারের ঘষায় কেটেও যায়। আপাতত সহ্য করুন। ওই যে বললাম ধৈর্য... অপেক্ষা করুন। একটা সময় দেখবেন আঙুলের ডগা শক্ত হয়ে গিয়েছে, ক্যালাসের মতো হয়ে গিয়েছে। আর ব্যাথা লাগছে না। খুব বেশি ব্যাথা শুরু হলে সাময়িক বিরতি দিন।
একটানা বসে থাকলে কোমর ব্যাথা হওয়াটাই স্বাভাবিক। একটানা বসে থাকবেন না। বিশ মিনিট পরপর উঠে দুই এক মিনিট হাটাহাটি, হাত নাড়াচাড়া করুন।
গিটার প্র্যাকটিসের সময় শরিরের যে মাসলগুলো একাধারে কাজ করে যায়, সেই মাসলগুলো এবং সেইসব মাসল যেসব জয়েন্টের উপর দিয়ে ক্রস করে সেই জয়েন্টগুলোতে ব্যাথা হতে পারে। তাই প্র্যাকটিসের আগে সেইসব মাসলের স্ট্রচিং করে নিন (৩০ সেকেন্ড করে)। যেমন-
১. রিস্ট জয়েন্ট ফ্লেক্সরস মাসল স্ট্রেচিং
২. রিস্ট জয়েন্ট এক্সটেন্সরস মাসল স্ট্রেচিং
৩. বাইসেপ্স মাসল স্ট্রেচিং
৪. ট্রাইসেপ্স মাসল স্ট্রেচিং
আপনার ফ্রেট হ্যান্ড অর্থাৎ যে হাত ফ্রেটবোর্ড বা ফিঙ্গারবোর্ডের উপর থাকবে সেই হাতের নখ অবশ্যই ছোট রাখতে হবে। আর যে হাত দিয়ে রিদম বাজাবেন/ স্ট্রাম করবেন/পিক ধরবেন সেই হাতের নখ বড় থাকলেও সমস্যা নেই।
গিটার বাজাতে/প্র্যাকটিসে বসার সময় অবশ্যই হাত ধুয়ে, মুছে পরিস্কার হয়ে বসুন। আপনার হাতের ময়লা গিটারের তার বা ফ্রেটবোর্ডে লাগলে টেম্পার নষ্ট হয়ে যেতে পারে।
গিটার বাজানোর/প্র্যাকটিসের ক্ষেত্রেঃ
সঠিক টেকনিকে প্র্যাকটিস করা বিগেইনারদের জন্য অবশ্যকর্তব্য। নিয়ম ভাঙতে চাইলে আগে নিয়মটা জানা জরুরী। এবং যে যে লেসন দেয়া হয় একেবারে ক্রমানুসারে প্র্যাকটিস করতে হবে। একটা লেসন একটু কঠিন মনে হলে “আচ্ছা, এইটা একটু পরে করুমনে” বলে সামনে আগাবেন তো আদতে আপনি পিছিয়ে পড়লেন। সুতরাং, এই বাজে ইচ্ছাটা দমন করুন।
অযথাই দ্রুত বাজানোর চেষ্টা করবেন না। আঙুলের স্পীড জোর জবরদস্তি করে বাড়ানো যায় না। এটা আস্তে আস্তে এমনিতেই বাড়ে। দ্রুত অনেকগুলো নোট বাজাতে গিয়ে অস্পষ্ট নোট বাজানোর চেয়ে স্পষ্ট করে দুটা নোট বাজান। আপনার বাজানোর একটা অর্থ থাকুক।
কান তীক্ষ্ণ করতে হবে। অর্থাৎ, শুনে বুঝতে হবে কোন নোটটা বাজছে। এটা প্রথমেই সম্ভব না এবং অনেকদিনের সাধনার ব্যাপার। তবে প্র্যাকটিস টা প্রথম থেকেই জরুরী। যত দ্রুত সম্ভব ফ্রেটবোর্ডের কোথায় কোন নোট অবস্থিত এই বিদ্যাটা আত্বস্থ করে ফেলুন (ভয় নেই, মনে রাখার টেকনিক এবং ফ্রেট বোর্ডে নোট চার্ট দেয়া হবে) এবং প্রতিটি নোট বাজানোর সময় সেটা কোন নোট তা মনে আনার চেষ্টা করুন।
যদিও গিটার বাজানো, শেখা এসব প্র্যাকটিক্যাল ব্যাপার, তবুও সময় করে মিউজিক থিওরি শেখার চেষ্টা করবেন যদি সম্ভব হয়। এটা আপনাকে পরবর্তিতে আগে বাড়তে সাহায্য করবে।
এবং অবশ্যই অবশ্যই, আনন্দ নিয়ে শিখুন...
সবচেয়ে জরুরী কথাটা বলতে বেমালুম ভুলে গেছি। গিটার বাজানো শিখবেন এই সিদ্ধান্ত নিয়ে থাকলে একটা গিটার আগে অন্তত কিনুন। পোস্টের শিরোনামে “গিটার পড়ানো হয়” আছে বলে কি পড়ে পড়েই গিটার শিখে ফেলবেন নাকি?


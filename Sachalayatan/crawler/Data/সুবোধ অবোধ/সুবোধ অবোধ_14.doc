অনুবাদ প্রচেষ্টা-১



খামারবাড়ির দেয়ালের উপর শরৎকালে সার বেঁধে কিছু পরিযায়ী পাখি বসে থাকত। যদিও তারা নিজেদের মধ্যে কিচিরমিচির করে নানারকম গল্পগুজব করত, কিন্তু সবসময় গ্রীষ্ম, দক্ষিণের দেশ, চলমান শরৎকাল আর উত্তুরে হাওয়া কবে শুরু হবে সেটাই ছিল তাদের মূল ভাবনার বিষয়। একদিন ঠিক ঠিক তারা উধাও হয়ে গেল এবং খামারের সব হাঁস-মুরগীরা এই সব পরিযায়ী পাখিদের নিয়ে আলোচনায় মেতে উঠল।
এসব দেখে একদিন খামারের একটি মুরগী ঘোষণা করল -“আগামী শীতে আমিও দক্ষিণের দেশে যাব।”
বছর ঘুরতেই পরিযায়ী পাখিরা ফিরে আসল। তারা যথারীতি দেয়ালে সার বেঁধে বসা শুরু করল, সেইসাথে কিচিরমিচির করে গল্পগুজব। শীতকাল আসার আগে আগে খামারের হাঁস-মুরগীরা গত বছর যে মুরগীটি পরের শীতে দক্ষিণে যাত্রা করবে বলেছিল তাকে নিয়ে তুমুল আলোচনা শুরু করল।
এরকমই কোন এক সকালে পরযায়ী পাখিরা উত্তুরে বাতাসের আভাস পেয়ে আবার তাদের ডানা মেলে ধরল দক্ষিণের পথে। মানুষের কল্পনাতীত শক্তি তাদের ডানায় ভর করল। শহরের ধোঁয়া আর বাড়ি ঘরের ছাঁদ কে নিচে ফেলে তারা উঁচু থেকে উঁচুতে উঠে গেল; একটা সময় তাদের দেখা মিলল প্রকাণ্ড এবং সীমানাহীন সমুদ্রের এবং তারা সমুদ্রের দক্ষিণমুখি ধূসর স্রোতের পথ ধরে উড়ে চলল। ঘন কুয়াশা ভেদ করে মাথা উঁচিয়ে থাকা সুপরিচিত দ্বীপগুলিকে পাশ কাটিয়ে, ধীর গতির ছোট জাহাজগুলির এদিক সেদিক ঘুরোঘুরি আর মুক্তার খোঁজে ডুবুরিদের সমুদ্রের জলে উধাও হয়ে যাওয়া দেখতে দেখতে তারা উড়ে চলল যতক্ষন পর্যন্ত না তাদের সুপরিচিত পর্বতমালার সন্ধান পাওয়া যায়। অবশেষে দক্ষিণের উপত্যাকা ধরে তারা নিচে নেমে গেল।
আর এইদিকে খামারে একদিন সেই মুরগীটি “আমার মনে হয় শীতের বাতাস আসা শুরু করেছে” বলে তার পাখা মেলে ধরে খামার থেকে দৌড়ে বের হয়ে গেল। ডানা ঝাপটাতে ঝাপটাতে সে রাস্তা ধরে দৌড়াতে লাগল যতক্ষন না সে একটা বাগানে এসে পৌঁছল।
সেদিনই সন্ধ্যায় হাঁপাতে হাঁপাতে সে আবার খামারে ফিরে আসল।
খামারের সব হাঁস-মুরগীর কাছে সে গল্প করে বেড়াতে লাগল এই বলে যে সে কিভাবে দক্ষিণের পথে বড় রাস্তা যতদূর যায় ততদূরই ঘুরে এসেছে, আরও কত কত গাড়ি বাড়ি, আলুর ক্ষেত যে সে দেখেছে তার কোন ইয়ত্তা নেই। এবং সবশেষে সে একটা বাগান পেয়েছে যেখানে দারুণ সব ফুলের গাছ! আর আছে গোলাপ। সেখানে বাগানের মালী সবসময় পাহারায় বসে থাকে।
হাঁস-মুরগীরা সব অবাক হয়ে সমস্বরে বলে উঠল-“অসাধারণ! আর কী দারুণ সব বর্ণনা তোমার !”
তারপর শীতকাল চলে গিয়ে বসন্ত আসল, আর পরিযায়ী পাখিরাও ফিরে আসল। তারা বলল-“আমরা সমুদ্র পেরিয়ে দক্ষিণের উপত্যকায় গিয়েছিলাম।”
হাঁস-মুরগীর দল তাদের কথা বিশ্বাস করল না। কারণ তারা মুরগীর কাছে আগেই শুনে জেনেছে(!) দক্ষিণে কোন সমুদ্র নেই। পাখিদের তারা বলল-“আমাদের মুরগীর কাছে তোমাদের শোনা উচিৎ।”
নোটঃ গল্পটি লর্ড ডানসেনি’র ‘ফিফটি ওয়ান টেলস্‌’ বই এর ‘দ্য হেন’ এর অনুবাদ।


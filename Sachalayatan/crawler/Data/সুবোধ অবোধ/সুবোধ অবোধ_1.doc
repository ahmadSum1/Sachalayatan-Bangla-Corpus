আজ গরীব বলে...



জ্যামের মধ্যে মার্সিডিজ বেঞ্জের ব্যাকসিটে এলিয়ে বসে আবুল সাহেব আইফোন সিক্স এস দিয়ে ফেসবুকে ঢুকে আজকের প্রধান ফেসবুক ইস্যু “আজ গরীব বলে...” তে “আজ গরীব বলে আমার নতুন মার্সিডজ কারে মাত্র ৫ লিটার তেল তুলতে পারলাম ১০ লিটারের যায়গায়” লিখে পোস্ট করে বেশ একটা মজা করা গেল ভেবে মুচকি হাসতে হাসতে জানালার কাচের দিকে তাকিয়ে হঠাৎ চমকে উঠলেন!
একটা উসকোখুসকো চুলের বাচ্চা মেয়ে জানালার কাচের সাথে চোখ লাগিয়ে ভেতরে তাকিয়ে আছে। আবুল সাহেব সেদিকে তাকাতে মেয়েটা তার ময়লা হাত দিয়ে জানালার কাচে আওয়াজ তুলে টাকা চাওয়ার ইশারা করলো।
একরাশ ঘৃণা, রাগ আর বিরক্তি নিয়ে আবুল সাহেব চেঁচিয়ে উঠলেন-“ফকিন্নির বাচ্চা, দিলি তো আমার নতুন গাড়ির কাচে ময়লা লাগিয়ে!! দূর হ...”
আজ গরীব বলে দুইজনের মাঝে ব্যবধান গড়ে দেয়া সাউন্ডপ্রুফ জানালার কাচের জন্য মেয়েটা আবুল সাহেবের চিৎকার শুনতে পেলোনা। ক্ষুধার্ত শরীরে অবসন্ন পা ফেলে মেয়েটা আরেকটা গাড়ির দিকে চলে গেল।


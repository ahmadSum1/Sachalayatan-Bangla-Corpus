গিটার ইশ্‌কুল: পর্ব-১: ফিঙ্গার এক্সারসাইজ ১-৪



গত পর্বের শিরোনাম দেখে সানিয়া, মুনিয়াকে পটানোর দূর্দমনীয় ইচ্ছা নিয়ে পোস্টের উপর ঝাপিয়ে পড়ে হতাশ হয়ে যারা “ব্যাটা দেখাইলো মুরগী, খাওয়াইলো ডাইল” বলে আমাকে গালিগালাজ করেছিলেন, এই পর্বে তাদের জন্য আগেই সাবধান বাণী- মুরগী এখনো খাওয়ার সময় হয়নি। আপাতত গিলা কলিজাতেই সন্তুষ্ট থাকতে হবে যে। প্রথমেই একটা বেরসিক প্রশ্ন- গিটার কিনেছেন তো? গিটার বাজাই শুনে অনেকেই তাদের অনেক ইচ্ছা ছিলো গিটার শিখবে, শিখতে চায় বলে এই জীবনে যে কয়জন আমাকে জিজ্ঞেস করেছেন-“ভাই, গিটার বাজানো শিখতে কি লাগে?” আমি রসকষহীন কণ্ঠে জবাব দেই-“একটা গিটার আগে কেনা লাগে।” গিটার কেনা হয়ে থাকলে গত পর্বে যেমন বলেছিলাম স্ট্রেচিং এর কথা, সেভাবে স্ট্রেচিং করে আসুন এবার গিটার নিয়ে বসে যাই।
কিভাবে গিটার ধরবেনঃ
হাত থাকলেই শুধু গিটার কেন, সবকিছুই ধরা যায়। তবে বাজানোর জন্য গিটার ধরতে চাইলে সঠিক নিয়মেই ধরতে হবে। ছবিতে দেখুন-

                               ছবিঃ ক্যাজুয়াল গিটার হোল্ডিং পজিশন

                    ছবিঃ ক্লাসিক্যাল গিটার হোল্ডিং পজিশন
আর, নিচের এই বেচারাদের মতো করে গিটার ধরবেন না।

ডান (রিদম হ্যান্ড) হাতের পজিশনঃ
ছবিতে দেখুন। কনিষ্ঠ আঙুলে ভর দিয়ে সাপোর্ট নিন। হাতের তালু স্যাডল বা ব্রিজের উপর রাখবেন না। প্রথম দিকে শুধু কনিষ্ঠ আঙুলে ভর দিয়ে ব্যালান্স এবং তারে স্ট্রোক করার ক্ষেত্রে একটু শক্তি কম পেতে পারেন, তবে চিন্তার কিছু নেই। ধীরে ধীরে এই সমস্যা কেটে যাবে।


বাম(ফ্রেট হ্যান্ড) হাতের পজিশনঃ
হাতের বৃদ্ধাঙ্গুলি ফ্রেটবোর্ডের পেছনের দিকে থাকবে (ছবিতে দেখুন), আর বাকি চার আঙুল সামনের দিকে। হাতের কব্জি ঠিক ফ্রেটবোর্ডের অ্যালাইনমেন্ট বরাবর রাখুন। বৃদ্ধাঙ্গুলিতে ভর বা সাপোর্ট দিয়ে বাকি আঙুলগুলি ফ্রেটবোর্ডের বিভিন্ন যায়গায় নাড়াচাড়া করতে হয়।


পিক ধরার নিয়মঃ

                                  ছবিঃ ছবি কথা কয়
হাতের আঙুলের পরিচয়ঃ
 
আসুন, নতু করে হাতের আঙুলের সাথে পরিচিত হই। “T”  দিয়ে বৃদ্ধাঙ্গুলিকে বোঝানো হয়েছে। তর্জনি হচ্ছে ১ নাম্বার, মধ্যাঙ্গুলি ২ নাম্বার (খিয়াল কইরা), অনামিকা ৩ নাম্বার আর কনিষ্ঠ আঙুল হচ্ছে ৪ নাম্বার। এরপর থেকে যুদ্ধাপরাধের বিচার নিয়ে কোন মানবাধিকারবারী, জাতিসংঘ, পাতিসংঘ আজাইরা ত্যানা প্যাচাতে আসলে যারা একটু লাজুক প্রকৃতির, গালিগালাজ করতে পারেন না তারা নির্দিধায় বলে দিতে পারেন-“তোমাদের জন্য ২ নাম্বার আঙুল)  
যাইহোক, লাইনে আসি। জিজ্ঞেস করতেই পারেন PIMA কি?
P = Pulgar = Thumb 
I = Indice = Index finger 
M = Medio = Middle finger 
A = Anular = ring finger
তারের পরিচয়ঃ
স্ট্যান্ডার্ড টিউনে থাকলে (পরে বলা হবে) ১ম অর্থাৎ নিচের সবচেয়ে সরু তারের নাম E, তার উপরেরটা B (২য়), তার উপরেরটা G(৩য়), তার উপরেরটা D (৪র্থ), তার উপরেরটা A(৫ম) এবং সবার উপরের সবচেয়ে মোটা তারের নাম E(৬ষ্ঠ) 

                                                    ছবিঃ গিটারের তারের পরিচয়
গিটার ট্যাব(TAB)/ ট্যাবলেচার পড়ার নিয়মঃ
ট্যাবলেচার কি? সহজ কথায় এটি গিটারের তার, ফ্রেট এবং নোটের সাংকেতিক প্রকাশ। অর্থাৎ, ঠিক কখন, কোন নোটে, কোন তারে আঙুল রাখতে হবে বা টোকা দিতে হবে তা বোঝানোর জন্য এই ভাষা ব্যবহার করা হয়।

 ছবি বড় দেখতে এইখানে ক্লিক করুন।
 
ফিঙ্গার এক্সারসাইজ



লেসন-১ঃ TAB দেখেই বোঝা যাচ্ছে ৬ নং তার। ১নং ফ্রেটে আপনার ফ্রেট হ্যান্ডের ১নং আঙুলের ডগা দিয়ে চেপে ধরুন। ফ্রেট হ্যান্ডের পজিশন অবশ্যই খেয়াল রাখবেন। রিদম হ্যান্ড সঠিক ভাবে রেখে ঠিকভাবে পিক ধরে ৬ নং তারে পিক দিয়ে নিচের দিকে (↓) স্ট্রোক করুন। ফ্রেট হ্যান্ডের ২নং আঙুলের ডগা দিয়ে ২নং ফ্রেটে চেপে ধরে পিক দিয়ে উপরের দিকে (↑) স্ট্রোক করুন। ফ্রেট হ্যান্ডের ৩নং আঙুলের ডগা দিয়ে ৩নং ফ্রেটে চেপে ধরে পিক দিয়ে নিচের দিকে (↓) স্ট্রোক করুন। ফ্রেট হ্যান্ডের ৪নং আঙুলের ডগা দিয়ে ৪নং ফ্রেটে চেপে ধরে পিক দিয়ে উপরের দিকে (↑) স্ট্রোক করুন। একইভাবে প্রত্যেক তারে। (ভিডিও এবং TAB দেখুন)
লেসন-২ঃ এই ক্ষেত্রে প্রত্যেক ফ্রেটে ২ বার করে স্ট্রোক দিতে হবে। প্রথমবার নিচেরদিকে (down stroke ↓) দ্বিতীয়বার উপরদিকে (up stroke ↑) এবং একইভাবে প্রত্যেক তারে।(ভিডিও এবং TAB দেখুন)

লেসন-৩ঃ এই ক্ষেত্রে প্রত্যেক ফ্রেটে ৪ বার করে স্ট্রোক দিতে হবে। প্রথমবার নিচেরদিকে (down stroke ↓) দ্বিতীয়বার উপরদিকে (up stroke ↑) তৃতীয়বার নিচেরদিকে এবং চতুর্থবার উপরেরদিকে। একইভাবে প্রত্যেক তারে।(ভিডিও এবং TAB দেখুন)
লেসন-৪ঃ এটা একটু ভিন্ন। ৬ নং তারের ১ম আঙুল বসবে ১ম ফ্রেটে। ৫ নং তারের ক্ষেত্রে প্রথম আঙুল বসবে ২য় ফ্রেটে, ৪ নং তারের ক্ষেত্রে প্রথম আঙুল বসবে ৩য় ফ্রেটে, ৩ নং তারের ক্ষেত্রে প্রথম আঙুল বসবে ৪র্থ ফ্রেটে, ২ নং তারের ক্ষেত্রে প্রথম আঙুল বসবে ৫ম ফ্রেটে এবং ১ নং তারের ক্ষেত্রে প্রথম আঙুল বসবে ৬ষ্ঠ ফ্রেটে।(ভিডিও এবং TAB দেখুন)



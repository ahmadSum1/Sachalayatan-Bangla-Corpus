চলতি পথে পাওয়া - ৮,৯,১০



৮.
কি যে এক অদ্ভুত যন্ত্রণা হয়েছিল কিছুদিন! পথে চলতে গেলে পথও চলা শুরু করত আমার সাথে। অথচ পথের শেষটা দেখব বলেই পথে নেমেছিলাম। সকালে হাঁটতে বেরুলে ঘর থেকে যেই না বাইরে আসতাম, দিব্বি সেজেগুজে পথ এসে ঠিক জুড়ে যেত সাথে। বলত- চল, তোমার সঙ্গী হই, তুমি বুঝি একা?
আমার আপত্তি সত্ত্বেও... আমি যত বলতাম- “তুমি এভাবে চলতে থাকলে আমি কিভাবে তোমার শেষটা দেখব?” সে বলত- “পথের কি কোন শেষ আছে? পৃথিবী যে গোল!!” এভাবেই প্রতিদিন...
একদিন ঘটল ভিন্ন ঘটনা! সেদিন ঘর থেকে বের হয়ে আর পথের দেখা পেলাম না। সেও আর আসল না। আর ঠিক সেদিন থেকেই আমি আর চলতে পারি না!
৯.
ঢাকা শহরের লোকাল বাসগুলোর পেটে রাক্ষসের ক্ষিধে! গলা পর্যন্ত যাত্রী খেয়ে গোঁ গোঁ আওয়াজ তুলে একেকটা স্টপেজে এসে থামে। অপেক্ষমান লোকজনও আছেন বড় কেমন যেন!! দৌড়ে গিয়ে মৌমাছির মত ছেঁকে ধরেন তাঁরা রাক্ষসটাকে ! ঠাসাঠাসি পেটের অভ্যন্তরে ঠিকই তাঁদের কিভাবে যেন পুরে নিয়ে গর্জাতে গর্জাতে ভীড়ে মিলিয়ে যায় রাক্ষসটা ...
১০.
১৫ মিনিট হাঁটতে হবে বলে ২০ মিনিট দাঁড়িয়ে গাড়ির জন্য অপেক্ষা করি! শরীর বড় অলস। আর মন তার ঠিক উল্টো। ১ মিনিট স্থির থাকার নাম নেই। ভালই .... শরীরটাকে বিছানায় ফেলে এক মুহূর্তে ছুটে যাওয়া যায় দিগবিদিক ...
কল্পনায় কী বাঁধা আছে?
কল্পনার যে পাখা আছে।
উড়ুক নাহয় ইচ্ছেমত,
যে আকাশে স্বপ্ন ভাসে...
-----------------------------------
সুবোধ অবোধ


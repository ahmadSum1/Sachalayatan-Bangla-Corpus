গিটার ইশ্‌কুল: পর্ব-৫ : ফিঙ্গার এক্সারসাইজ ১৭-২২, হ্যামারিং, নোট সার্কেল, নোট চার্ট ও গিটার টিউনিং




 It's easy to play any musical instrument: all you have to do is touch
                                                         the right key at the right time and the instrument will play itself.
                                                                                                                                           - J.S. Bach

ফিঙ্গার এক্সারসাইজ করতে করতে কার কার আঙুল ব্যাথা হয়ে গেছে আঙুল, থুড়ি হাত তুলুন। জি না, ভাববেন না রেস্টু করতে দিবো। ফিঙ্গার এক্সারসাইজও বাদ হবেনা। আরও বিভিন্ন রকমের এক্সারসাইজ আছে। তবে বিশ্বাস করুন, কিছু বিশেষ ধরণের এক্সারসাইজ আছে যেগুলো প্র্যাকটিস করলে কর্ড ধরতে অনেক বেশি সহজ হবে। খুব সহজেই স্কেল এর প্র্যাকটিস করতে পারবেন। তাই বলি কি একটু কষ্ট হলেও এই এক্সারসাইজগুলো ভালো করে করুন, সবুরে মেওয়া ফলে আর ফিঙ্গার এক্সারসাইজে গিটারে সুর ফলে। তবে, একেবারেই হতাশ করছি না। এই পর্বে বিরক্তিকর ফিঙ্গার এক্সারসাইজের সাথে নতুন কিছুও থাকছে- নোট সার্কেল এবং প্রত্যেকটা তারের বিভিন্ন ফ্রেটের নোটের নামের চার্ট। ওহহো!! তার আগে তো জানানো দরকার গিটার টিউনিং কিভাবে করতে হয়...
ফিঙ্গার এক্সারসাইজ:
লেসন ১৭-২২:
ফিঙ্গার এক্সারসাইজের কোন বর্ণনার প্রয়োজন এই পর্বে দরকার আছে বলে মনেহয় না। ট্যাব এবং ভিডিও-ই যথেষ্ট হবে আশাকরি।


হ্যামারিং:
হ্যামারিংও একধরণের ফিঙ্গার এক্সারসাইজ এবং খুবই প্রয়োজনীয়। এখানে ফাঁকি দিলে পরবর্তীতে প্রতি পদে পদে আটকে যাবেন। সুতরাং এই প্র্যাকটিসটা খুবই ভালোভাবে এবং নিয়মিত করতে হবে।
হ্যামারিং মানেই তো হাতুড়ি দিয়ে ঠুকাঠুকি করা। এক্ষেত্রে আপনার আঙুল কে হাতুড়ি মনে করে গিটারের ফ্রেটে ঠুকঠুক করে ঠুকাঠুকি করলেই হবে। 
পর্ব ১ এর ফ্রেট হ্যান্ড পজিশন মনে আছে তো? না মনে থাকলে একটু উঁকি দিয়ে আসুন। ফ্রেট হ্যান্ডের থাম্ব পজিশন ঠিক রেখে ১ নং আঙুল দিয়ে ৬ নং তারের ১ম ফ্রেটে একটানা ৫০ বার হাতুড়ি পেটা করুন। খুব বেশি মায়াদয়া করার দরকার নেই। আঙুলের সমস্ত শক্তি দিয়েই স্ট্রোক করুন। মনে রাখবেন- শব্দ যেন পরিষ্কার ও জোরে হয় এবং ভোঁতা শব্দ কোন অবস্থাতেই গ্রহণযোগ্য নয়। (ভিডিও দেখুন)
এবার ১ম আঙুল ১ নং ফ্রেটে স্থির রেখে ২নং আঙুল দিয়ে ২য় ফ্রেটে ১০০ বার স্ট্রোক করুন।
১ম আঙুল ১ নং ফ্রেটে স্থির রেখে ৩নং আঙুল দিয়ে ৩য় ফ্রেটে ১৫০ বার স্ট্রোক করুন।
১ম আঙুল ১ নং ফ্রেটে স্থির রেখে ৪র্থ আঙুল দিয়ে ৪র্থ ফ্রেটে ২০০ বার স্ট্রোক করুন।
এভাবে প্রত্যেক তারে প্র্যাকটিস করুন।
নোট সার্কেল:

কি? ছবি দেখে ধাঁধায় পড়ে গেলেন? টোন সেমিটোনের ব্যাপারে স্কেল বিষয়ক আলোচনার সময় বলবো। আপাতত নোটের ব্যাপারে বলা যাক। A থেকে শুরু করে G#(জি সার্প-নোটের সাথে হ্যাশ চিহ্ন ব্যবহার করে সার্প নোট বোঝানো হয়) অথবা Ab(এ ফ্ল্যাট- নোটের সাথে ছোট হাতের বা small letter ‘b’ এর মতো চিহ্ন ব্যাবহার করে ফ্ল্যাট নোট বোঝানো হয়) পর্যন্ত মোট ১২ টি নোট আছে। পৃথিবীর সকল গানই এই ১২ টি নোটের বিন্যাস, সমাবেশ, তালের পার্থক্য এবং স্ট্রোকের পার্থক্যের মধ্য দিয়ে হয়। ছবিতে খেয়াল করলে দেখবেন শুধু মাত্র B এবং E এই দুই নোটের কোন সার্প নোট নেই। বাকিদের আছে। (এই ব্যাপারগুলো মনে রাখুন, কাজে লাগবে)।
গিটারের প্রতিটি তারের প্রত্যেকটি ফ্রেটের নোটের নাম:
ছবিতে ১১ নং ফ্রেট পর্যন্ত দেখানো হয়েছে। কারণ ১২ নং ফ্রেট এবং ওপেন স্ট্রিং একই নোট। অর্থাৎ, ১২ নং ফ্রেট থেকে আবার নোটের একই সার্কেল শুরু হয়।



                                       ছবি সূত্রঃ Ultimate Guitar Chords, Scales & Arpeggios Handbook
কে কতটা মনযোগী ছাত্র/ছাত্রী এই ছবি বুঝতে পারা বা না পারা দিয়ে কিছুটা বোঝা যাবে। তবে যাইহোক, বুঝতে না পরলে অবশ্যই অবশ্যই জিজ্ঞেস করতে কোনরকম লজ্জা পাবেন না। ঠিকমতো না বুঝে পার হতে চাইলে এক্কেবারে খাঁদে পড়বেন।
গিটার টিউনিং:
বিগেইনার গিটারিস্টদের জন্য একটা টিউনার কেনা খুবই জরুরি অথবা স্মার্টফোনে টিউনার অ্যাপস নামিয়ে নিলেও হবে। কারণ কানে শুনে টিউন করার মতো কান এত দ্রুত তৈরি হওয়ার কথা না। তারপরও টেকনিকটা জানা থাকা প্রয়োজন। আর মাঝে মাঝে চেষ্টা করলেও কাজে লাগবে বেশ।

                                       ছবি সূত্রঃ  Practical Music theory by justin
উপরে (ছবি নং- এত-এত) কোন ফ্রেটে কোন নোট তা দেখানো হয়েছে। এখন এই ছবিটি দেখলে বোঝা যাচ্ছে ১ম তার ওপেন বাজালে এবং ২য় তারে ৫ নং ফ্রেট বাজালে একই নোট বাজবে। আবার ২য় তার ওপেন এবং ৩য় তারের ৪ নং ফ্রেটে একই নোট বাজবে। আবার ৩য় তার ওপেন এবং ৪র্থ তারের ৫ নং ফ্রেটে একই নোট বাজবে। আবার ৪র্থ তার ওপেন এবং ৫ম তারের ৫ নং ফ্রেটে একই নোট বাজবে। আবার ৫ম তার ওপেন এবং ৬ষ্ঠ তারের ৫ নং ফ্রেটে একই নোট বাজবে।
হ্যাপি গিটার প্র্যাকটিসিং... 
যদি কেউ কোন সমস্যা মনে করেন, তাহলে কমেন্ট বক্স তো আছেই। জানাবেন। আর কেউ যদি কমেন্ট বক্সে লেসনের ব্যাপারে কিছু জিজ্ঞেস করতে অস্বস্তি বোধ করেন, বা কেউ যদি নিজেদের প্র্যাকটিসের ভিডিও করে পাঠাতে চান(হ্যান্ড পজিশন এবং অন্যান্য বিষয়গুলো ঠিকঠাক আছে কিনা সে জন্য)  তাহলে 
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%73%75%62%6f%64%68%6f%62%6f%64%68%40%67%6d%61%69%6c%2e%63%6f%6d%22%3e%73%75%62%6f%64%68%6f%62%6f%64%68%40%67%6d%61%69%6c%2e%63%6f%6d%3c%2f%61%3e%27%29%3b')) এই ঠিকানায় জানাতে/ ভিডিও পাঠাতে পারেন।



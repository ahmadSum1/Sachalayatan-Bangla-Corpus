ভণ্ডামির ঢাল



গল্পঃ 
গেরস্ত হাজী সাহেব হাটে গিয়েছেন পাট বিক্রি করতে। বড় বড় আঁটি করে ওজন মেপে রাখা পাট। গ্রামের-ই আরেক ক্রেতা এসেছেন পাট কিনতে। হাজীর কাছে এসে জিজ্ঞেস করলেন -"হাজী সাব, পাটের দাম কত?"
হাজী সাহেব হাসি মুখে বলেন -"৭০০ ট্যাকা মণ বাবাজী। ওজন করাই আছে।"
ক্রেতা আবার জিজ্ঞেস করেন -"ওজনে ঠিক আছে তো?"
হাজী সাহেব সরল মুখে বলেন -"রসুল জানে বাবাজী।"
ক্রেতা জিভ কাটেন নিজের দাঁতেই। মনে মনে ভাবেন-"ছি: ছি: ছি:, হাজী সাহেব পরহেজগার মানুষ। আর আমি সন্দেহ করি!!" আশ্বস্ত হন আরও এই ভেবে যে খোদার রসুলের নাম নিছেন, মিথ্যা কথা বলার প্রশ্নই আসে না। কয়েক আঁটি পাট কিনে খুশি মনে হাজী কে ধন্যবাদ দিয়ে বিদেয় হন ক্রেতা। বাড়িতে এসে কামলার কাছে পাট বুঝিয়ে দিয়ে বলেন ঠিকঠাকমত গুছিয়ে রাখতে। কামলা পাট মেপে ঘরে তোলার সময় দেখে প্রতি এক মণের আঁটিতে দুই এক কেজি করে কম ওজনে। সে তার গেরস্ত কে বলে -"চাচামিঞা, ওজনে দেহি কম ব্যাকটি (সবগুলো)  আঁটিতই। মাইপা আনুইন নাই?"
শুনে গেরস্ত খেপে যায় হাজীর উপর। খোদা রাসুলের নাম নিয়ে এমন মিথ্যাচার!
হাটে গিয়ে একদম চিবি দিয়ে ধরেন হাজী কে -"আমনে হাজী মানুষ, তার মাইদ্যে খোদা রাসুলের নাম নিছুইন দেইখা বিশ্বাস করলাম আমনেরে! আর আমনে ওজনে কম দেইন!"
হাজী সাহেব কাচুমাচু মুখে বলেন -"আমার কি দোষ বাবাজী? আমি তো কইলামই আমনেরে যে রসুল জানে। রসুল আমার কামলার নাম। উইতি (সে) মাপছে পাট। আমি কেমনে জানমু?!"
ঘটনাঃ
চিপস আমার অতি পছন্দের স্ন্যাকস। আর সবচেয়ে পছন্দের চিপস হচ্ছে বোম্বে সুইটস এর পটেটো ক্র্যাকার্স। যত দামী যে চিপস-ই খাইনা কেন শেষমেষ বোম্বে সুইটস এর পটেটো ক্র্যাকার্স খেলেই তবে মনে হয় যে খাইলাম, আমি ইহাকে খাইলাম। সে যাইহোক, আসল ঘটনায় আসি।
বাড়িতে যাচ্ছিলাম বাসে করে। মাঝপথে যাত্রাবিরতি তে নেমে কোক, চিপস, ডাল ভাজা কিনলাম। বলাবাহুল্য চিপস কিনলাম পটেটো ক্র্যাকার্স এবং বিভিন্ন ব্র্যান্ডের পটেটো ক্র্যাকার্স আছে বলে আমি লোগো দেখেই কিনলাম যে বোম্বে সুইটস এর কি না। প্যাকেটের পেছন দিকটায় তলোয়ার হাতে সৈনিক এবং দুইটা পিচ্চি পাশাপাশি সবই দেখে নিলাম। বাস চলা শুরুর কিছুক্ষণ পর ডাল ভাজা খেয়ে সুখী সুখী মনে চিপস এর প্যাকেট খুলে এক পিস মুখে দিতেই 'একি?!' ডাল মে তো কুছ কালা নেহি থা বাট চিপস মে বহুত ঝামেলা হ্যায়!! সন্দেহ হওয়ায় ভাল করে লোগোতে তাকিয়ে দেখি BS ঠিকই লেখা, তবে তার নিচে লেখা BISMILLA SWEETS. কি তামশা!!! চোর!! তবে ঈমানদার চোর!! হে হে হে! বোম্বে ভারতের অর্থাৎ হিন্দুস্তানের একটা শহরের নাম। ব্র্যান্ডের নামের মধ্যে একটা হিন্দু হিন্দু গন্ধ আছে। আর এটা দেখেন-পুরা মুসলমানি নাম। বিসমিল্লাহ্‌ সুইটস। নাহয় প্যাকেট পুকেট পুরাই নকল। তাতে কি?


উপরের গল্প এবং ঘটনার মত হাজারটা ঘটনা উল্লেখ করা যায়। অভাব হবে না। এসব নিয়ে পাতার পর পাতা লেখাও যায়। অত শত বিস্তারিত আলোচনায় আর গেলাম না। প্রশ্ন একটাই, ধর্ম কে ঢাল হিসেবে রেখে এইসব ভণ্ডামি আর কত??
--------------------------
সুবোধ অবোধ


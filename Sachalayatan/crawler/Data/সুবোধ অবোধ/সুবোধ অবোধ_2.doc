বিচ্ছিন্ন ঘটনা, বিচ্ছিন্ন চিন্তাভাবনা



১.
মন্ত্রী বলেছেন-“পরিস্থিতি ভালো, অবশ্যই ভালো।” 
প্রথমে দেখে রেগেমেগে দুই চার কথা লিখে ফেসবুকে পোস্ট দিয়ে দিলাম। একটু পর মাথা একটু ঠান্ডা হলে ভেবে দেখলাম- নাহ্‌, ঠিকই তো, পরিস্থিতি আর খারাপ কি হয়েছে? দুই পক্ষের মারামারি নাই। একদল স্বসস্ত্র খুনি এসে কয়েকজন নিরীহ মানুষকে কুপিয়ে চলে গেছে। তাও আবার তারা ব্লগার! কোন ট্যা ফো নেই, আওয়াজ নেই, কারও কোন ভ্রুক্ষেপ নেই। তাহলে পরিস্থিতিটা আসলে খারাপ হলো কোথায়?
অধিকাংশ মানুষের প্রতিক্রিয়া দেখে মনে হবে যেন “ও, ব্লগার কোপাইছে? এটা তো নিয়মিত ঘটনা। এইটা নিয়ে এত হাউকাউ করার কি আছে!” অথবা “শালাদের মারাই উচিৎ, খালি সব উলটাপালটা লিখে ব্লগে!” জিজ্ঞেস করুন-“ব্লগ পড়েছেন?” উত্তর আসবে-“আরে ধুর, এইসব উলটাপালটা জিনিস পড়ি না।”
-“না পড়লে জানলেন কিভাবে যে উলটাপালটা জিনিস লিখে?”
-“আরে জানি জানি, ওইসব জানি।”
বিশ্বাস করুন আর নাই করুন, এইসব লোকেরাই সংখ্যাগরিষ্ঠ! তো তাদের কাছে এইসব “ব্লগার ফগার” কোপানি কোন ব্যাপার না। বরং তারা খুশিই হয়! তাহলে পরিস্থিতি খারাপ হলো কোথায়?
“পরিস্থিতি ভালো, অবশ্যই ভালো!!!”
২.
আরেকটি বিচ্ছিন্ন ঘটনা-

‘রবীন্দ্রকে ওরা মারছিল। তার পোয়াতি বউটা এসে তাকে বাঁচাতে চাইলে তার পেটেও লাত্থি মারলো। আমাদের মেয়েটা আর কোনওদিন মা হতে পারবে না। আমরা কী এমন দোষ করেছি বাপু, এদেশটা কি তাহলে শুধুই ওদের, আমাদের না?’ স্থানীয় ভাষায় এ কথাগুলোই আর্ত কণ্ঠে বলেন ফেনীর মাথিয়ারা জেলেপাড়ার নির্মম নির্যাতনের প্রত্যক্ষদর্শী ও মামলার বাদী জহর লাল দাস।


গর্ভের সন্তান মারা গেছে। মেয়েটা আর কোনদিন মা হতে পারবে না। খুনিরা ধরা ছোঁয়ার বাইরে। বেজন্মার বাচ্চাগুলো কি জানে একটা সন্তান ধারণ করতে, গর্ভে লালন করতে একটা মায়ের কত কষ্ট হয়? কতটা স্বপ্ন আর আনন্দের তীব্রতায় একটা মা সেই অকল্পনীয় কষ্টকে সহ্য করে নেয়!!
এটি আরেকটি বিচ্ছিন্ন ঘটনা। নির্যাতনের শিকার যেহেতু হিন্দু ধর্মাবলম্বী, ফেসবুকে কোন হ্যাশট্যাগ নাই। এই দেশে হিন্দুরা মানুষ নাকি?
৩.
এইদেশে কাউকে মারতে চাইলে তাকে মেরে নামের আগে ব্লগার শব্দটা লটকে দিন। তারপর নিশ্চিন্তে গায়ে বাতাস লাগিয়ে ঘুরে বেড়ান।
৪.
সাংবাদিকদের ব্যাপারে কিছু বলার নাই। মৃত্যুপথযাত্রী মানুষকে অপারেশান থিয়েটারে ঢোকানোর পথ আটকে ছবি তোলাটা তাদের কাছে বেশি জরুরী! শোকে বিহবল স্বজনের কান্নাভেজা চোখের ক্লোজ শট তাদের বিক্রির পণ্য! ডিমান্ড বেশি! পাবলিক খায়!!
৫.
ভিন্ন মতের, মুক্তমনের মানুষদের মাথার উপরই মৌলবাদীদের যত রাগ। মাথাতেই যে মগজ থাকে। সেই মগজই যে প্রশ্ন তৈরি হয়। প্রশ্নকেই তাদের যত ভয়!!
৬.
একটি জিজ্ঞাসা-
জন্মেরও কয়েক বছর পর থেকে বিভিন্ন সময় বিভিন্নজনের কাছ থেকে পাওয়া ‘জ্ঞান’ ব্যবহার করে আপনারা হিন্দু, মুসলমান, বৌদ্ধ, ইহুদি, খৃস্টান আরও কতশত মতালম্বী হয়ে যেতে পারেন; আর জন্মসূত্রে মায়ের গর্ভেই পাওয়া ব্রেইনের সামান্য ব্যবহার, আই রিপিট, সামান্য ব্যাবহার করে আপনারা কি তার আগে একটু মানুষ হতে পারেন না?
[গতকাল থেকে মাথার ভিতর হাজার হাজার কথা ঘুরপাক খাচ্ছে। লিখতে পারিনাই। আজ লিখতে গিয়ে কিছুই খুঁজে পেলাম না। সব এলোমেলো।]


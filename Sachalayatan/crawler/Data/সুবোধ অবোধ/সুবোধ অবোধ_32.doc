হায় আশরাফুল!!!



অ্যাশ (আশরাফুল)  এর ভক্ত আমি সেই ছোট বেলা থেকে। ইন্ডিয়ান এজ লেভেলের  ক্রিকেট টিম বাংলাদেশে এসেছিল কোনো একটা সিরিজ খেলতে, আমার ঠিক মনে নেই। এতদিন আগের কথা আর ছিলামও যথেষ্ট ছোট। অ্যাশ এর বয়স তখন ১৪ কি ১৫ বছর। ওই সিরিজেই প্রথম অ্যাশ এর ব্যাটিং দেখা। যতদুর মনে পরে ৭৪ রান করে আউট হয়ে গিয়েছিল। কিন্তু, সেই যে চোখে লেগে গেল তার অসাধারণ ব্যাটিং তা একেবারে চোখ দিয়ে ঢুকে মনে গিয়ে যায়গা করে নিল! প্রশ্ন আসতেই পারে, ওই বয়সে ব্যাটিং এর কি বুঝি? উত্তর হচ্ছে এখনকার চেয়ে তখনই বোধহয় ভালো বুঝতাম!! ৫০ ওভারের খেলাও পুরোটা বসে বসে দেখতাম। পারলে এক বলেও মিস্  করতাম না! আশরাফুল এর তার পর জাতীয় দলে ডাক পাওয়া এবং খর্বাকৃতির এই ছেলেটির ইতিহাস সৃষ্টির কাহিনী মোটামুটি সবারই জানা।
ফিজিওথেরাপি তে গ্র্যাজুয়েশন শেষ করার পর কাজ করার সুযোগ পাই বি সি বি তে। আর প্রোফেশনের সুবাদে খুব কাছ থেকে দেখার এবং মেশার সুযোগ হয় ছোট বেলার সেই ক্রিকেট হিরোর সাথে। অবশ্য ততদিনে অ্যাশ আর আগের সেই নায়ক নেই বাংলাদেশের ক্রিকেট প্রেমিদের কাছে। আশরাফুল তখন অনেকটাই পরিত্যাক্ত জাতীয় দল থেকে। খুব কাছ থেকে দেখে আমার যে কথা মনে হয়েছে - অসাধারণ বিনয়ী, সদালাপী, ফুর্তিবাজ এবং সরল। একসাথে একই টিমে ঘরোয়া লীগের বেশ বড়সড় একটা ট্যুর ও করেছি। আমি গিটার বাজাই শুনে অনেক অবাক হয়ে জিজ্ঞেস করলেন - "তাই নাকি?!! আপনার গিটার কই?"
সাধারণত আমি খেলার ট্যুরে থাকাকালীন সময় গিটার নেই না সারাদিন মাঠে প্লাস ট্রিটমেন্ট করা নিয়েই অনেক ব্যাস্ত থাকতে হয় বলে। 
কিন্তু উনি সেটা শুনবেন না। উনি বললেন – “আপনি গিটার নিয়ে আসেন। মেহরাবও (মেহরাব জুনিয়র) অনেক ভাল গিটার বাজায়। একসাথে গান বাজনা হবে।”
তারপর মাঠের প্র্যাকটিস বা খেলা শেষে রাতে মাঝে মাঝেই হোটেল লবী বা রুমে চলত আমাদের আড্ডা,গান বাজনা। এরকম একজন সুপারস্টার,অথচ কখনো সামান্য অহংকারের চিহ্নও দেখি নি তার মধ্যে। রাস্তায় চলতে গেলে উনার ভক্তরা উনাকে ঘিরে ধরতো। খারাপ ব্যাবহার করতেন না কারো সাথেই। একদিনের একটা ঘটনা বলি-
সিলেট থেকে খেলা শেষ করে ফিরছি ঢাকার উদ্দেশ্যে। গ্রিনলাইন স্ক্যানিয়াতে করে সিলেট থেকে কিছুদূর আসার পরই গাড়ী নষ্ট হয়ে গেল। সন্ধ্যা পার হয়েছে এক কি দেড় ঘন্টা হয়েছে। রাস্তার পাশে বেশ কিছু দোকান দেখে ওখানে গাড়ী থামানো হল। আমরা সবাই নামলাম গাড়ি থেকে। আমি একটা হোটেল দেখে খেতে ঢুকলাম। খেয়ে এসে দেখি গাড়ির চারপাশে ভিড়! সবাই বলাবলি করছে-“গাড়ীতে নাকি আশরাফুল আছে?” 
এমনই ভিড় যে আমরা যারা গাড়ী থেকে নেমেছিলাম তারাই উঠতে পারছিলাম না। কোনমতে উঠে দড়জা বন্ধ করে দিলাম। কিন্তু পারলে যেন দড়জা ভেঙ্গে ফেলে লোকজন! একটাই দাবী আশরাফুলের সাথে দেখা করতে চায়!! কিছুক্ষণ পর দড়জা খুলে একজন একজন করে ঢুকে দেখা করার অনুমতি দেয়া হল- একেকজন এসে হ্যান্ডশেক করে চলে যায় তারপর আরেকজন আসে। আমার সিট অ্যাশের পাশে। বসে বসে মজা দেখছি আমি ও অন্য প্লেয়ার রা এবং হাসাহাসি করছি বিভিন্ন জনের কান্ড দেখে। একটা ছেলেএসে ঢুকলো,প্রচন্ড হাপাচ্ছে! দেখে অ্যাশ জিজ্ঞেস করলো-“হাপাচ্ছেন কেন?!” হাপাতে হাপাতেই ছেলেটি বললো- “আমার বাড়ি নদীর ওইপারে,প্রায় ২৫/৩০ মিনিটের পথ।আপনে এইখানে আছেন শুইনা দৌড়ায়া আসছি,রিক্সা ছিল না!!”
অ্যাশ তার হাতে নিজের কাছে থাকা পানির বোতলটি দিয়ে বললো –“নেন,পানি খান।”
ছেলেটি ভ্যাবাচ্যাকা খেয়ে কি করবে বুঝতে পারছিল না। তারপর আমরা সবাই অভয় দেওয়াতে পানি নিল। এমন আসা যাওয়া চলছে। কিছুক্ষণ পর একজন বয়স্ক লোক ঢুকলেন। ৫৫ কি ৬০ বছরের মত বয়স। উনি ঢুকে আশরাফুলের ভাই এর হাত ধরে বললেন-“বাবা,আপনারে দেইখা যে কি শান্তি লাগতাছে কি বুঝামু!! এই যে আপনারে দেখলাম,হাত মিলাইলাম,এখন মইরা গেলেও কোনো আফসোস থাকব না!!” এই কথা শুনে অ্যাশ কি বলবে কিছু বুঝতে না পেরে চুপচাপ বসে রইল,আর আমরা বাকিরা একেক অপরের মুখ চাওয়া চাওয়ি করতে লাগলাম!!
একজন ‘ফলেন স্টারে’রও যে এমন ভক্ত থাকতে পারে আমি না দেখলে কখনই বিশ্বাস করতাম না। একটা সময় ছিল আমি বাংলাদেশের খেলাই দেখতাম শুধু উনার ব্যাটিং দেখার জন্য। দুঃখের বিষয় সেই ট্যুর টাতে একটা ম্যাচও উনি ভালো খেলতে পারেন নি। উনার আউট হওয়া দেখেই আমার যেটা মনে হত তা হচ্ছে উনি উইকেটে গিয়ে শট খেলার ব্যাপারে ডবল মাইন্ডেড থাকেন। যেখানে হিসাব টা ফ্র্যাকশন অব সেকন্ডের সেখানে এটা অনেক ভয়ানক একটা সমস্যা! সুযোগ খুজছিলাম কবে এই অস্যস্তিকর ব্যাপার নিয়ে উনার সাথে আলোচনা করা যায়। পেয়েও গেলাম একদিন-
প্র্যাকটিসে ইনজুর্‌ড হওয়ায় এবং মোটামুটি খারাপ ভাবে কেঁটে যাওয়ায় উনাকে নিয়ে যাচ্ছিলাম এপোলো হাসপাতালে। উনার গাড়ীতে যেতে যেতেই উনাকে প্রশ্নটা করলাম। উনি খুব সহজ ভাবেই স্বীকার করলেন। আসলেই তাই। সাথে বললেন-“কনফিডেন্স নষ্ট হয়ে গেছে।” আমি বিভিন্নভাবে মোটিভেট করার চেষ্টা করলাম। কিই বা বলার আছে উনাকে? যাকে ফিরিয়ে আনার জন্য প্রত্যেকটা কোচ,বিভিন্ন স্পোর্টস সাইকিয়াট্রিস্ট চেষ্টা করেছেন বারবার,তাকে আমার মত সদ্যই ক্যারিয়ার শুরু করা একজন ফিজিওথেরাপিস্ট কতটুকু আর সাহায্য করতে পারে?? উনি বললেন –“ সবই তো বুঝি,তারপরও কেমন যেন ভিতরে ভয় ঢুকে গেছে। সবাই এত এক্সপেক্ট করে আমাকে নিয়ে,কিছুই তো দিতে পারলাম না!”
কয়েকদিন আগে যখন স্পট ফিক্সিং নিয়ে উনার সম্পৃক্ততার ব্যাপার নিয়ে খবর ছাপা হল,প্রথমে বিশ্বাসই হয় নি!! উনি নিজের মুখে স্বীকার না করলে হয়ত বিশ্বাস করতামই না। তবে একটা ব্যাপার খুব অবাক করা যে উনি ‘আকসু’ এর মুখোমুখি হওয়ার আগে বি সি বি থেকে উনাকে কোন ব্রিফ না দেওয়া। আমার যতদূর মনে পরে ম্যাচ ফিক্সিং এর দায়ে একবার শেইন ওয়ার্ন এবং মার্ক ওয়াহ এই দুজনও অভিযুক্ত হয়েছিলেন! কিন্তু তাদের ক্রিকেট বোর্ড তাদের প্রচন্ড ভাবে সাপোর্ট দিয়েছিল শুধু মাত্র এই কারণে যে তারা নিজেরা স্বীকার করেছে এবং তাদের স্বীকারোক্তি অনুযায়ী ব্যাপারটা তারা অনেকটা না বুঝেই করেছে!! আমি সেটা বলবো না যে আশরাফুলকেও এভাবে ক্ষমা করে দিতে হবে,কিন্তু আমার কথা হচ্ছে নিজেকে বাঁচাবার জন্য উনি যেন কোন গল্প না ফেদে বসেন সেদিকটাও কি একটু নজর দেওয়া উচিৎ ছিল না বিসিবি’র?
অনেকেই ভাবতে পারেন যে আমি হয়ত ব্যাক্তিগত ভালোলাগার কারণে অ্যাশের হয়ে সাফাই গাওয়ার চেষ্টা করছি। আসলে ব্যাপারটা তা না। অপরাধ যদি উনি আসলেই করে থাকেন তাহলে উনাকে শাস্তি পেতেই হবে এবং পাওয়া উচিৎ। কিন্তু উৎপল শুভ্র যে রিপোর্ট টা করেছেন সেটা উনি কোথায় পেয়েছেন। উনি উনার লেখার এক যায়গায় বলেছেন যে ‘আকসু’কোন রিপোর্ট না দিয়েই চলে গেছে,কয়েকদিন পর জানাবে। আরেক যায়গায় লিখেছেন যে ‘আকসু’ নিষেধ করায় আশরাফুলও আপাতত মুখ খুলছেন না। তাহলে উনি এই সব ইতিহাস পেলেন কোথায়??!! ঠিক তার পর দিনই ডেইলি স্টার ‘আকসু’ এর একজন কর্মকর্তার বরাত দিয়ে যে রিপোর্ট টি করেছে তাতে তো উৎপল শুভ্রের ওই সব গাল গপ্পো নেই!!  সেখানে তো শুধু বি পি এল চলাকালিন সময়ে ঢাকা গ্লাডিয়েটর্সের খেলার ব্যাপারে বলা হয়েছে।
সব শেষে বলি, সবাই লিওনেল মেসি বা শচীন টেন্ডুলকার না যে সব কিছুতেই বিতর্কের উর্ধে থাকবেন। ফুটবলে ম্যারাডোনা,রোনালদিনহো,রোনাল্ডো এবং ক্রিকেটে রেকর্ডের বরপুত্র ব্রায়ান লারাও বিভিন্ন সময়ে বিতর্কের জন্ম দিয়েছেন বিভিন্ন বিতর্কিত ঘটনার শিরোনাম হয়ে। কিন্তু কেউই তার নিজের প্রোফেশন এবং প্যাশন কে বিতর্কিত করেন নি আমার যতদূর মনে পরে। যে পেশা নিজের অন্ন যোগায়,খ্যাতির শিখরে তোলে তাকে কিভাবে কলঙ্কিত করে সে নিজেই?!!
***************
সুবোধ অবোধ
******************
শ্রেষ্ঠ সৃষ্টি কেন এত বোকা হয়?!!


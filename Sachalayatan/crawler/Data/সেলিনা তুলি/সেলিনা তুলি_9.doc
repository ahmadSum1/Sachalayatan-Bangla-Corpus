আমিতো তোমার সোনাবাবা, বন্ধু নাকি!




রাত সাড়ে এগারো। অপু গভীর ঘুমে । নাক ডাকছে। আমরা মা-ছেলে শুয়ে বসে গল্প করছি ...এক দেশে ছিল এক মিউজিয়াম, প্রতি রাত বারোটার পরেই মিউজিয়ামের সব জিনিস জীবন্ত হয়ে উঠত-মানুষ, ঘোড়া, ডাইনেসোর স-ব। আর এস-বকিছু প্রতিরাতে একজন মানুষ দেখত সে হলো মিউজিয়ামের পাহারাদার-গল্প শুনতে কোন ক্লান্তি নেই ছেলের । এত মনোযোগী শ্রোতা পেলে বলতেও অবশ্য ক্লান্তি নেই আমার।
বাবাইর হাতে একটা কিটক্যাট। ধৈর্য্য ধরে সেটা হাতে নিয়ে বসে আছে। ওকে বলেছি বন্ধু দিবসে সবাই একসাথে চকলেট খাওয়া লাগে।-আমিতো তোমার সোনাবাবা, বন্ধু নাকি! সোনাবাবা ওতো বন্ধু, যাকে বকা যায়- আবার আদরও করা যায় সেই তো বন্ধু। ছেলের মনে ধরে কথাটা। বারোটা বাজতেই ঘুমন্ত বাবার ঠোঁটে চকলেট লাগিয়ে বলে বাবা খাও,বাবা খাও বন্ধু দিবসে চকলেট খাওয়া লাগে । ধড়ফড়িয়ে উঠে অপু। ওর শোয়া মানেই ঘুম। এ নিয়ে লজ্জাও যে কম পায়না তা নয়। উঠে জড়িয়ে ধরে মা-ছেলেকে। প্লান হয় মায়ের অফিস ফাঁকির,ছেলের স্কুল ফাঁকির । অন্যরকমই নাহয় হলো একটা দিন। উদ্দেশ্যহীনভাবে বের হয়ে পড়ব আমরা তিনজন। ঘুরব আর ঘুরব-নদী দেখব, আকাশ দেখব, সবুজ দেখব আর দেখব রংবেরংয়ের প্রজাপতি। এই প্রজাপতি জিনিসটা কেন আমার এত প্রিয় বুঝিনা।
প্লান শুনতে শুনতে ক্লান্ত হয়ে বাবাই বলে “মা আমার ঘুম আসছে”। Ñস্বপ্নগুলো কেবল কল্পনা পর্যন্তই থাকে ,বাস্তব হলো ছেলে আমার স্কুলে যায়নি ঠিকই-ফাঁকি দেয়ার জন্য নয় অসুস্থতার জন্য।
 মা দিবস, বাবা দিবস খুব এনজয় করেছে মায়ের জোড়া জোড়া গিফট কেনা- দেয়া এসব নিয়ে। মা ২জন,বাবা ২জন এটা নিয়ে খুবই চিন্তিত ছিল ও। নতুন আর একটা দিবস যোগ হলো তার শব্দভান্ডারে “বন্ধুদিবস”। তাইতো হাঁটছে আর বলছে মা দিবস, বাবা দিবস, বন্ধু দিবস ...


মন তুমি এত কোমল কেন...



১.
বাচ্চাদের  সাইকোলজী বোঝা ভার ! কখন যে তারা কি করবে ভাবাও যায় না।
আমার  তিন বছরের ছেলের খুব শখ মেহেদী পরার। তো একদিন মেহেদী হাতে দিয়ে গেল তার চাচীর রুমে, বিছানায় উঠবে এমন সময় তার চাচী বললেন যাও বাবা হাত ধুয়ে আসো,না হয় বিছানায় দাগ লাগবে। সুন্দর চলে গেল ছেলে আমার- কিছুক্ষণ পর হাত পরিস্কার করে চলে আসল । তার চাচী জিজ্ঞেস করলেন , কে হাত ধুয়ে দিয়েছে বাবা? বাবাইর র্স্মাট জবাব,কেউ না আমি নিজে নিজে।
চাচীর সন্দেহ হলো, একা এত তাড়াতাড়ি কোত্থেকে হাত ধুয়ে আসলো - পানির ট্যাপ  থেকে সরাতে যেখানে তার সাথে যুদ্ধ করা লাগে সেখানে সে গেল আর আসলো। আসোতো বাবা দেখি কই হাত ধুইছো ?
“আসো”- বলে টেনে  নিয়ে গিয়ে যা দেখালো সেটা দেখে চাচী হাসবেন না কাঁদবেন বুঝতে পারলেননা । সাবান দিয়ে বার বার বাবাইর হাত ধুয়েও স্বস্তি পাচ্ছেননা তিনি। আমি জিজ্ঞেস করতেই ভাবী বললেন, দেখো তোমার ছেলে কোন পানি দিয়ে হাত ধুয়েছে। ভাবীর দৃষ্টি তখন হাই কমোডে জমে থাকা স্বচ্ছ পানির দিকে... 
.
২.
ছেলের জীবপ্রীতি দেখে অবাক হই মাঝে মাঝে। একটা ফড়িং মরা দেখে মন খারাপ করে বসে থাকে আমার বাবাই, মশা মারতে দেয়না, মাকড়শা মারতে দেয়না, ফড়িং তার গায়ে বসলে বলে- মা দেখো ফড়িং সোনা আমাকে আদর করছে।
ঘরের মুরগী জবাই করলে খাবেনা, কেঁদে কেটে অস্থির হয়। একবার কবুতরের একটা বাচ্চা মারা গেল-সারাদিন কান্না কান্না অবস্থা -সন্ধায় আমি বাসায় পৌঁছতেই বলে , মা আমার কবুতরের বাচ্চা মরে গেছে , পোকায় খেয়ে ফেলেছে... আমি দোয়া করছি ওর জন্য ... বলতে বলতে চোখ বেয়ে পানি পড়তে লাগল। জড়িয়ে ধরলাম আমার সোনাবাবাটাকে, আর শংকিত হলাম এমন নরম মন নিয়ে এই কঠিন সময় পাড়ি দেবে কেমন করে?
 

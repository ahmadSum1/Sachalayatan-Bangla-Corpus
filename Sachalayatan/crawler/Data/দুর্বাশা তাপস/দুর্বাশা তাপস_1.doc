পরিব্রাজক - কহলিল জিব্রান (১)



[কৈফিয়ত : কহলিল জিব্রানের লেখা ভাল পাই। শুরু বেশ আগে 'The Prophet' দিয়ে। গতকাল আজিজে গিয়ে কহলিল জিব্রানের সংকলনটা চোখে পড়ল। কিনে ফেললাম। চৌদ্দটা বইয়ের সংকলন।
...

[কৈফিয়ত : কহলিল জিব্রানের লেখা ভাল পাই। শুরু বেশ আগে 'The Prophet' দিয়ে। গতকাল আজিজে গিয়ে কহলিল জিব্রানের সংকলনটা চোখে পড়ল। কিনে ফেললাম। চৌদ্দটা বইয়ের সংকলন।
যদি আপনাদের ভাল লাগে চালিয়ে যাওয়ার ইচ্ছে আছে। তবে এও জেনে রাখবেন অলস মানুষ প্রতিশ্রুতি দেয়ার ক্ষেত্রে উদার এবং বলাই বাহুল্য অধিকাংশই পুরন না করার অধিকার তারা আলস্যপদবলে সংরক্ষন করে। হিমু ভাই মাঝে মাঝেই ব্লগে হাক দিয়ে তার কিংবদন্তিতুল্য আলস্যের কথা জানিয়ে যান; আমি হাসি। স্বীকার করি রোনালদো ভাল প্লেয়ার, কিন্তু জানবেন একজন মেসিও আছে যে আরও ভাল খেলে। হেহে।
শুরু করলাম তাহলে "The Wanderer - His Parables and His Sayings" এর অনুবাদ "পরিব্রাজক" নাম দিয়ে। নামটা নিজেরই খুব পছন্দ হচ্ছে না, কাজেই পরামর্শ সাদরে গৃহীত হবে।]


গল্প শুরুর গল্প
তাঁর সাথে পরিচয় হয়েছিল চাররাস্তার মোড়ে। মুখমণ্ডলে অন্তর্গত বেদনার ছাপ স্পষ্ট, পার্থিব বিষয় বলতে গায়ে এক আলখাল্লা এবং হাতে একটি ছড়ি। জানলাম তিনি এক পরিব্রাজক। আমার আতিথ্য গ্রহন করতে তিনি আপত্তি করেননি। আমার স্ত্রী এবং ছেলেমেয়েরাও তাঁকে দেখে খুশিই হয়েছিল কেননা তাঁর উপস্থিতির মধ্যেই এমন এক মহত্ত্ব ও দৃঢ়তা ছিল যা মানুষকে আশ্বস্ত করে।
নৈশভোজ শেষে আমরা সবাই বসেছিলাম গোল হ'য়ে। এই নীরব অদ্ভুত মানুষটিকে ঘিরে আমাদের কৌতুহলের অন্ত ছিলনা। আমাদেরকে অনেক গল্পই তিনি শুনিয়েছিলেন সে রাতে- পথ চলার গল্প, দেখা, না দেখা ও উপলব্ধির গল্প। পরদিনও তিনি থেকে গিয়েছিলেন। সেই সব গল্প আজ আর সব মনে নেই। যদিও ছিলেন তিনি দয়ালু ও সহনশীল, অনেক তিক্ত অভিজ্ঞতার সাক্ষী তাকেও হতে হয়েছিল দীর্ঘ পথ ভ্রমনে এবং কি আশ্চর্য, বলতে গেলে শুধুমাত্র ওই গল্পগুলোই আজো আমার মনে আছে। তাই আজ আমি আপনাদের যে গল্পগুলো শোনাব সেগুলো মূলতঃ এই আশ্চর্য পরিব্রাজকের পথের বেদনার গল্প; পথের ধূলো আর নুড়ির গল্প, ঘাম ও অশ্রুর গল্প, তিক্ত অভিজ্ঞতা ও নিদারুণ উপলব্ধির গল্প।
তিনদিন ছিলেন তিনি আমাদের সাথে। এক অতিথি এসেছিলেন এবং তিনি বিদায় নিয়ে চলে গেছেন, এমনটি কখনও মনে হয়নি আমাদের। বরং মনে হয়েছে আমাদেরই কেউ বাইরে গেছে যে এখনও ফিরে আসেনি।
পোশাক
সৌন্দর্য ও বিকৃতি। পরস্পরের দেখা হয়েছিল এক সাগরের পারে। "একসাথে স্নান করা যাক " বলল তারা। 
সময় তাদের ভালই কাটছিল সাঁতার কেটে। দুজনেরই পোশাক খুলে রাখা ছিল পারে বালির উপরে। সৌন্দর্য ভাবছিল- এই দিগন্ত বিস্তৃত সুনীল জলরাশি কতই না সুন্দর। ইতিমধ্যে বিকৃতি পাড়ে উঠে গিয়ে সৌন্দর্যের পোষাক প'রে নিজের পথ ধরেছে।
সৌন্দর্য পারে এসে দেখে পড়ে আছে শুধুই বিকৃতির পোষাক। সে ছিল লাজুক, নগ্নদেহে পথ চলার কথা ভেবে শিউরে উঠল সে।
তাই বাধ্য হয়ে বিকৃতির পোষাক প'রে সেও চলল নিজের পথে।
এবং এমনকি আজও পর্যন্ত মানুষ তাদের চিনতে ভুল করে।
তবে কিছু মানুষ এখনো আছে যারা সৌন্দর্যকে ঠিক চিনে নেয়। কিছু মানুষ আছে যাদের কাছে বিকৃতি পোষাক দেখিয়ে পার পায় না।

ugliness অনুবাদ করেছি বিকৃতি। মূল থেকে কিছুটা সরে যায় তারপরেও আমার মনে হয় 'কদর্যতা'র চাইতে ভাল। আপনাদের মতামত জানাবেন। আরও একটা ব্যাপার মূল লেখায় beauty কে স্ত্রীলিঙ্গ এবং ugliness কে পুংলিঙ্গ হিসেবে বর্ণনা করা হয়েছে যা আমার ভাল লাগেনি। আমাদের ভাষাই ভাল, অনেক বেশী লিঙ্গ নিরপেক্ষ।


আমার বসে থাকতেই ভাল লাগে



যারা পাহাড়ের চূড়ায় চূড়ায় লাফিয়ে বেড়াতে চায় তারা যার যার পথে চলে যাক। আমি এইখানে বসে রব। এভাবেই সময় গড়িয়ে যাবে। আমার প্রিয় পাতা হলুদ হয়ে ঝরে যাবে। ধীরে ধীরে মানুষ দৌড় শিখে জন্ম নেবে। অভিধান থেকে 'হাটা' শব্দ ছেটে দেয়া হবে। কংক্রিটের আকাশ তৈরী একদিন সম্পন্ন হবে। মহাকাশ সুন্দরীদের কুমারীত্ব একে একে মোচন করা হবে। মানবিক আনবিক গবেষণার হুল্লোরে  চারিদিকে কা কা কাক ডেকে যাবে। জোনাকীরা ইতিহাসের বইয়ের পাতায় আলো ছড়াবে। মানুষ দোকান থেকে হাসি কিনে ঘরে ফিরবে। এবং মানুষ এইভাবে সুখী হবে। 
হোক, মানুষ সুখী হোক। আমার বসে থাকতেই ভাল লাগে। শুধু মাঝে মাঝে খুব ইচ্ছে করে শৈশবের নদীতে স্নান করতে আর ইচ্ছে করে পাটক্ষেতের পাশে শেয়ালের পাল দেখতে।


নদী ভয়ঙ্কর ! নদী সুন্দর ! ...........



নদীর প্রতি ভালবাসা আমার অন্তহীন। না, নদী বলতে এখানে কোন নারীর নাম বোঝানো হচ্ছে না। নদী বলতে আমি প্রাকৃতিক জলধারাকেই বোঝাচ্ছি। অযথা কেউ অন্যকিছু ভাবিয়া পিড়ীত বা প্রীত হইবেন না। 
তো নদীর প্রতি এই অন্তহীন প্রেমের কারণে আমি সুযোগ পেলেই নদীর কাছে ছুটে যাই। জন্ম আমার নদীমাতৃক অঞ্চলে বলেই বোধহয় এমন নাড়ির টান অনুভব করি।
নদীকে ঘিরে আমার শৈশর কৈশোরের কত স্মৃতি। তারুন্যের স্মৃতিও খাটো করার মত নয়। সেই নদীকে ঘিরেই কিছুদিন আগে যে ঘটনাটা ঘটলো আমার জীবনে তা একই সাথে ভয়ঙ্কর এবং রোমাঞ্চকর। কোন কিছুর সাথেই এর তুলনা চলে না। 
যাচ্ছিলাম শরিয়তপুরের এক গ্রামে। যেখানে আমার পিঠাপিঠি বড় বোনের শ্বশুড় বাড়ি। সাথে ছিলেন দুলাভাই। দু'জন মিলে যখন পদ্মানদী পাড় হবার জন্য মাওয়া ঘাটে গিয়ে পৌঁছেছি তখন রাত সাড়ে আটটা। এত রাতে লঞ্চ, স্পিডবোট কিছু চলে না। ভরসা কেবল শম্বুক গতির ফেরি অথবা ট্রলার নামের কিছু ইঞ্জিন চালিত ডিঙি নৌকা। 
ঘাটে গিয়ে দেখি তেমনি একটা ডিঙি নৌকা বাঁধা আছে আর তার মাঝি মানে ইঞ্জিন ড্রাইভার হাকডাক দিয়ে লোকজন ডাকাডাকি করছে ওপাড়ে যাবার জন্য। ফেরিতে অনেক দেরী হয়ে যাবে বলে আমরা সেই ডিঙি নৌকাতেই উঠলাম। আর তারপরই মাঝি নৌকা ছেড়ে দিল। আমরা সহ নৌকায় তখন বিশজনের মত যাত্রী। 
নৌকা ঘাট ছাড়ার পরে বুঝলাম অবস্থা বিশেষ সুবিধার নয়। চারিদিকে ঘুঁটঘুঁটে অন্ধকার। শো শো করে জোড়ালো বাতাস বইছিল আর ঢেউ। ওরে বাবা ! সেকি বিশাল বিশাল ঢেউ। সে ঢেউ-এ আমাদের নৌকা কলার মোচার মত নাচছিল। 
এর মধ্যে মাঝি সবাইকে হুঁশিয়ার করে দিল -  'ভাইসব গাঙ্গের অবস্থা ভাল না। সবাই যার যার জায়গায় বইসা থাকেন। লড়াচড়া করবেন না।' এ কথায় যাত্রীরা সব দমে গেল। যদিও মুখে কেউ কিছু বলল না। পেছনে তাকিয়ে দেখি ঘাটের আলো তখন বিন্দুর মত দেখা যায়। 
বুকটা দুরু দুরু করলেও আকাশের দিকে তাকিয়ে মুগ্ধ হয়ে গেলাম। মনে হচ্ছিল মেঘহীন আকাশটা অনেক নিচে নেমে এসেছে। একটু উঁচু হয়ে হাত বাড়ালেই যেন ছোঁয়া যাবে। আর সে আকাশে জ্বল জ্বল করছে লক্ষ লক্ষ তারা। শহুরে আকাশে তারা দেখা যায় না তেমন। তবে গ্রামে রাতের আঁধারে তারা দেখেছি। কিন্তু নদীর মাঝে নৌকায় বসে তারা দেখার অভিজ্ঞতা আমার ছিল না। তাই এত ঢেউ-এর মাঝেও বিস্মিত হয়ে তাকিয়ে থাকলাম আমি আকাশের দিকে। 
তবে একটু পরে সে বিস্ময় বোধ আমার উবে গেল। সেখানে ভর করল নিখাদ আতঙ্ক। কারণ এতক্ষণ যে বড় বড় ঢেউ-এ আমাদের নৌকা নাচানাচি করছিল তার আকার অনেক বড় হয়ে গেল। পাহাড় প্রমান ঢেউ-এর নাম শুনেছি এতদিন। এবার তা অনুভব করার সুযোগ হয়ে গেল। একেকটা ঢেউ এসে আক্ষরিক অর্থে নৌকাটাকে শুন্যে ছুঁড়ে দিচ্ছিল। তারপর ঝপাস করে যখন আবার পানিতে পড়ছিল তখন চারদিক থেকে পানি এসে আমাদের ভিজিয়ে দিচ্ছিল। যাত্রীদের মধ্যে অনেকে কান্নকাটি শুরু করে দিল। আবার অনেকে দোয়াদুরুদ পড়া শুরু করলো। আমার দুলাভাইও দেখলাম জোড়ে জোড়ে কলেমা পড়ছেন। 
আমি তখন সজোড়ে নৌকার পাশ ধরে বসে আছি আর ভাবছি নৌকা ডুবলে বাঁচার আর আশা নেই। যেটুকু সাঁতার জানি তাতে নিস্তরঙ্গ পুকুরের পানিতে দাপাদাপি করা যায়। কিন্তু এমন বিশাল আর অশান্ত নদীতে সে সাঁতার কোন কাজে আসবে না। সাক্ষাত মৃত্যূর মুখোমুখি দাঁড়ানোর এমন ঘোর আতঙ্কের অনুভুতি কাউকে বলে বোঝানো যাবে না। সব বোধ মুছে গিয়ে কেবল আতঙ্কের রাজত্ব। আর কিছু ভাবার বোঝার অবকাশ ছিল না তখন। 
ঢেউ-এর এই ভয়াবহ তান্ডব মিনিট দশেকের মত স্হায়ী ছিল। কিন্তু আমাদের কাছে মনে হচ্ছিল অনন্ত কাল। একটু পরে ঢেউ কমতে কমতে নদী একদম শান্ত স্নীগ্ধ হয়ে গেল। মাঝি আমাদের আশ্বস্ত করলো যে আর ভয় নেই আমরা নদীর গভীর এলাকা ছেড়ে অগভীর চরাঞ্চলে চলে এসেছি। এখানে অমন সৃষ্টিছাড়া ঢেউ হবে না। 
যাত্রীরা সবাই হাঁফ ছেড়ে বাঁচলাম। ভিজে সবাই একশেষ তখন। তাতে কারো কোন ভ্রুক্ষেপ নেই। সবাই মেতে ছিল বেঁচে যাবার আনন্দে। আমিও মনে মনে বিধাতাকে ধন্যবাদ জানালাম। আর মুগ্ধ চোখে আবার আকাশ দেখা শুরু করলাম। 
এখন বসে বসে ভাবি সে রাতের অভিজ্ঞতাটা আসলে খুব খারাপ ছিল না। নিজের অজান্তেই এক দারুণ এ্যাডভেঞ্চার হয়ে গিয়েছিল। যদিও ডুবলে গেছিলাম আর কি!  
আসলে ঠিকঠাক নিরাপত্তা থাকলে মানে লাইফ জ্যাকেট সহ আর যা কিছু লাগে সেসব, তবে এর চেয়ে বড় রোমাঞ্চকর আর কি হতে পারে! তাই আমার বন্ধুদের ফুঁসলাচ্ছি, সবাই মিলে আরেকবার উত্তাল পদ্মা নদী পাড়ি দেব বলে। না হয় রাতে না হয়ে দিনেই হবে আমাদের সে যাত্রা! আর লাইফ জ্যাকেট তো থাকবেই। থাকবে স্পিড বোটের  ব্যাবস্থা। আমি নিশ্চিত অসাধারণ এক রোমাঞ্চ-অভিজ্ঞতা হবে সেটা। 


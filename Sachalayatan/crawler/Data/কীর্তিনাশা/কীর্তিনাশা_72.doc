ভূত কাহিনী অথবা ভূতের ছড়া



শ্যাওরা গাছের শুকনা ডালে একদিন মাঝ রাতে
দুটো ভূতে মেতে ওঠে গল্প কথাতে
একটা ভূতে বলছে ডেকে অন্যটারে শোন
মানুষগুলো দারুন পাজি - তাই ভয়ে কাঁপে মন।
এক রাতে কি হয়েছিল বলছি দাঁড়া তোকে
ছাতিম গাছে বসে ছিলাম ঢুলু ঢুলু চোখে।
হঠাত্ দেখি একটা মানুষ আসছে হেটে হেটে
শার্ট, প্যান্ট, কেডস্ পড়ে আছে চোখে চশমা সেঁটে
মানুষটাকে আসতে দেখে ভাবি আমি বসে
এমন ভয় দেখাবো যে ওর চোখ পড়বে খশে।
চাঁদের আলোয় তখন কেমন আবছায়া আঁধার
কানের পিছে গিয়ে তার জুড়লাম চিত্কার।
হঠাত্ কি যে হলো তার বলবো কি আর ভাই
চেয়ে দেখি পড়ে গেছি দাঁড়িয়ে আমি নাই
কি এক প্যাঁচ মেরে সে আমায় ফেলল পথের পাশে
বুকের উপর উঠে আবার অট্টহাসি হাসে।
হা হা হা হেসে শেষে আমার দিকে চেয়ে
বলে আবার তোকে এবার আমি গেছি পেয়ে
জ্বীন হোস আর ভূতই হোস তোর রক্ষা নাই
কাবাব তোকে বানাবোই - ধাক ধিনা ধিন ধাই
কুংফু জুডো সবই জানা ব্লাক বেল্টও আছে
ভয় দেখাতে আসিস তুই এই আদমির কাছে!
অনেক  করে কেঁদে কেটে তারে আমি বলি
ভুল হয়েছে প্রভু আমার কান মলি কান মলি
ঘুরে ফিরে হাওয়া খেয়ে বহুত গেছি বেড়ে
দোহাই তোমার প্রভু আমায় এবারটি দাও ছেড়ে!
শুনলো না সে, মারলো আমায় অনেক জোড়ে জোড়ে
লাথি, ঘুসি, চড়, চাপাটি আর কত কি - ওরে!
এখনো যদি মনে পড়ে সেই রাতটার কথা
হন্যে হয়ে পালাই, কেঁদে ভাঙি নিরবতা।
আসল কথা বলি এবার তুই শুনে রাখ ভাই
মানুষেরা বদলে গেছে আগের মতো নাই
তাইতো বলি আর কখনো যাস না ওদের কাছে
দূরে থেকে সালাম ঠুকিস কেবল মাঝে মাঝে।
---------------------------------------------


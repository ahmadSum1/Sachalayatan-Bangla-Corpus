দাদার মুখে শোনা গল্প ০৩ : সাক্ষী বৃষ্টির ফোঁটা



এক গাঁয়ে দুই কৃষক থাকতো - সিরাজ আর মিরাজ। এক খন্ড জমি নিয়ে দু’জনের মধ্যে চরম শত্রুতা । একদিন সিরাজকে নিজের এলাকায় পেয়ে লোকজন নিয়ে তাকে প্রচন্ড মারধর করে মিরাজ। সেই দিনই সিরাজ মনে মনে সংকল্প করে মিরাজকে সে খুন করবে। 
তখন বর্ষাকাল। এক সন্ধ্যায় আকাশে মেঘ জমেছে প্রচুর। বৃষ্টি নামবে যে কোন সময়। এমনি অবস্থায় মিরাজ ফিরছিল বাজার থেকে একা একা জঙ্গলের পথ ধরে। সিরাজ সেই পথের ধারেই অপেক্ষা করছিল। মিরাজ আসতেই সে তার উপর অতর্কিতে ঝাঁপিয়ে পড়ে এবং তাকে কাবু করে ফেলে। তারপর তার হাত পা বেঁধে টেনে হিঁচড়ে নিয়ে যায় জঙ্গলের ভেতরে এক পরিত্যক্ত মন্দিরের উঠোনে। 
মিরাজ তখন বাঁচার জন্য কাঁকুতি-মিনতি করছে। বার বার বলছে তাকে ছেড়ে দেবার জন্য। কিন্তু সিরাজের মন তাতে একটুও গলে না। প্রচন্ড ক্রোধে সে অন্ধ হয়ে গেছে। মিরাজ যখন দেখলো সিরাজ তাকে কিছুতেই ছাড়বে না তখন সে বলল - আমারে মাইরা তুই বাঁচতে পারবি না। তোরও একদিন শাস্তি হবে। এ কথা শুনে সিরাজ হা হা করে হাসে, বলে - ক্যামনে শাস্তি হবে? আমি তোরে মাইরা গুম কইরা ফালামু। কেউ এই ঘটনার সাক্ষী থাকবে না। তাইলে আমার শাস্তি ক্যামনে হবে? 
আকাশ থেকে তখন বৃষ্টি পড়ছে অঝোরে। সন্ধ্যার আলো তখনো নিভে যায় নি পুরোপুরি। সেই আলোতে মন্দিরের উঠোনে বৃষ্টির ফোঁটাগুলো পড়ে ছিটকে উঠছিল। সেদিকে তাকিয়ে মিরাজ বলে - ঐ বৃষ্টির ফোঁটাই আমার সাক্ষী। ও’ই একদিন আমার খুনের সাক্ষী দিবে। শুনে সিরাজ আবারো হেসে ওঠে হো হো হো করে। 
একটু পরে সিরাজের হাতের ধারালো অস্ত্র ঝলসে ওঠে। মিরাজের রক্ত ধুয়ে যায় অঝোর বৃষ্টিতে। তারপর সিরাজ উঠোনের পাশের বহুদিনের অব্যবহৃত  কুপের ভেতর ফেলে দেয় মিরাজের লাশ। আর কুপের মুখ ঢেকে দেয় এক খন্ড বড় পাথরের স্ল্যাব দিয়ে, যা কিনা ওটা ঢাকার কাজেই ব্যাবহার হতো আগে।  
এর পর অনেক দিন চলে গেছে। মিরাজের কথা গাঁয়ের লোকজন ভুলে গেছে। যদিও সবাই সিরাজকে এ ব্যাপারে সন্দেহ করেছে, কিন্তু প্রমানের অভাবে কিছুই করতে পারেনি তারা। সিরাজ এখন বৃদ্ধ। মাঠে কাজ করতে যেতে পারে না। তার ছেলে সব কিছু দেখাশুনা করে। সিরাজের দিন কেটে যায় অলস ভাবে ঘরের দাওয়ায় বসে বসে। 
একদিন গোধুলি লগ্নে বৃষ্টি নামলো। তখনো সিরাজ বসে ছিল ঘরের দাওয়ায়। উঠোনে বৃষ্টির ফোঁটা পড়ে ছিটকে উঠছিল। তা দেখে হঠাৎ সে হেসে উঠলো। তার ছেলের বউ একটু দূরে বসে বসে চাল ঝাড়ছিল। সে জিজ্ঞেস করলো - বাবা হাসেন ক্যান? তখন সিরাজ হেসে বলে - একজন মরার সময় এই বৃষ্টির ফোঁটারে সাক্ষী রাখছিল। তারপর আবেগের বশে সে তার ছেলেবউকে সব ঘটনা খুলে বলল। 
পরের দিন নদীর ঘাটে পানি আনতে গিয়ে সে ঘটনা বউ তার সইকে বলল। সই আবার রাতে খেতে বসে ঘটনা তার স্বামীকে বলল। এভাবে এ’কান ও’কান করতে করতে ঘটনা পৌঁছালো মিরাজের ছেলেদের কানে। তারা সোজা থানায় গিয়ে মামলা ঠুকে দিল সিরাজের নামে। 
দু’দিন পরে পুলিশ এসে সিরাজকে গ্রেফতার করে নিয়ে গেল। জেরার মুখে সে ঘটনার সত্যতা স্বিকার করলো। এরপর মামলা কোর্টে উঠলো এবং সবশেষে সিরাজের ফাঁসি হলো। 
এভাবেই সামান্য বৃষ্টির ফোঁটার কাছে সিরাজকে নতি স্বিকার করতে হলো। যে বৃষ্টির ফোঁটাকে মিরাজ সাক্ষী মেনেছিল তার মৃত্যুর আগে।
------------------------------------------------------
ছোট বেলায় খুব ভালো সময় কেটেছে আমার গ্রামে। প্রতি বার্ষিক পরীক্ষা শেষে গ্রামে যেতাম। সেখানে আমার অনেক আকর্ষনের একটা ছিল দাদার কাছে গল্প শোনা। গল্পের অফুরন্ত ভান্ডার ছিল তাঁর কাছে। সেসব গল্প থেকেই একটা তুলে দিচ্ছি এখানে। আশাকরি আপনাদের ভালো লাগবে। জানিনা এসব গল্পের উৎস কি (কে লিখেছেন বা কোথাকার কাহিনী)। যদি কেউ বলতে পাড়েন তবে উপকৃত হবো আমিও।


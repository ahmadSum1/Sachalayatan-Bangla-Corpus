নারিকেল জিঞ্জিরা ও নাফ নদীর কয়েক ঝলক



সৈকতে সূর্যাস্ত
(আরো ছবি সংযুক্ত আছে লেখার শেষে)
ঘুরে এলাম নারিকেল জিঞ্জিরা (সেইন্ট মার্টিন) দ্বীপ। দু'টো দিন কেমন স্বপ্নীল সময় কাটিয়ে এলাম। সাগর যে আকাশের চেয়েও নীল হয় তা বুঝলাম এই দ্বীপে এসে। 
দ্বীপের সৌন্দর্য সম্পর্কে কিছু বলতে চাই না। সে কথা যে সব ছবি জুড়ে দিয়েছি তারাই বলবে। আরও বলবে অসাধারন সুন্দর নাফ নদীর কথা। 
আমি কেবল আমার আসে পাশে ঘটে যাওয়া কিছু ঘটনা ও সংলাপ তুলে দিই আপনাদের জন্য : 
ঘটনা - ০১ : ডাবের বিনিময়ে তেল
রাতে খেতে গেছি দ্বীপের সৈকত লাগোয়া এক হোটেলে। কোরাল মাছের বার-বি-কিউ আর কাঁকড়া ভাজি খাবো বলে বসে ছিলাম লোভাতুর হয়ে। হঠাৎ দেখি এক মধ্যবয়সী লোক মালকোঁচা মেরে লুঙ্গি পড়া আর গায়ে শাদা ছেঁড়া গেঞ্জি, এসে হোটেলের মালিককে বলছে - একটা খালি বড় পানির বোতল দেন না? 
হোটেল মালিক জিজ্ঞেস করলো - বোতল দিয়া কি হবে? 
লোকটির উত্তর : জাহাজ থিকা কইসে দুইডা ডাব দিলে এক বোতল তেল দিবে। এই বলে সে একটা দুই লিটারের খালি বোতল নিয়ে চলে গেল। 
ব্যাপার কি খোঁজ নিয়ে জানতে পারলাম - নৌ বাহিনী/কোস্টগার্ডের জাহাজ থেকে, যা কিনা দ্বীপের কাছাকাছি অবস্থান করে সব সময়, স্হানীয় লোকজন বিশেষ করে ট্রলারের মাঝিরা এটা ওটার বিনিময়ে (কখনও মাছ, কখনও ডাব কিংবা বার্মিজ মদ বা অন্যকিছু) তেল সংগ্রহ করে। 
জাহাজের নাবিকরাও এ ব্যাপারে ভিষন উদার। সরকারি মাল দরিয়ামে ঢালতে তাদের এতটুকু কার্পন্য নেই। 
ঘটনা - ০২ : এখানের পানি নোনতা, কক্সবাজারেরটা মিষ্টি
নারিকেল জিঞ্জিরা থেকে ছেঁড়াদ্বীপে যাচ্ছিলাম একটা ট্রলারে। আমি ছাড়াও সেখানে আরো সাত আটজন যাত্রী ছিল। তাদের মধ্যে দু'জন ব্যাক্তি কথা বলছিল সাগরের সৌন্দর্য নিয়ে -
১ম ব্যাক্তি : দেখছিস এখানের পানি কেমন নীল আর পরিস্কার? কক্সবাজারের পানি এত পরিস্কার না। কেমন ঘোলা। 
২য় ব্যাক্তি : হ সুন্দর। কিন্তু এইখানের পানি খুব নোনতা। মুখে দিয়া কুলিও করা যায় না। কক্সবাজারের পানি আবার এত নোনতা না। 
শুনে মনে মনে আমি বললাম - কস্কি মমিন ???
ঘটনা - ০৩ : তৌহিদ ভাবী, আমিন ভাবী আর সেলিম ভাবী
দ্বীপে আসার প্রথম দিন থেকেই কোস্টগার্ডের যন্ত্রনায় আমরা যারা সাধারন পর্যটক ছিলাম তাদের জান জেরবার হওয়ার অবস্থা। কি একটা কনফারেন্সে পুরো বাহিনী চলে এসেছে পরিবার পরিজন নিয়ে দ্বীপ ঘুরতে। আর এমন ভাব করছে যেন এটা তাদের বাপ-দাদার সম্পত্তি।
তাদেরই একদল যাচ্ছিল ছেঁড়াদ্বীপে। আমাদের ট্রলারের পাশেই বাঁধা ছিল তাদের ট্রলার। সেখানে একদল বিবাহিতা তরুনীর আড্ডা চলছিল পুরোদমে। বোঝা যাচ্ছিল তারা কোস্টগার্ডের অফিসারদের স্ত্রী। তো তারা একজন আরেক জনকে সম্বোধন করছিল - এই তৌহিদ ভাবী, এই সেলিম ভাবী, এই আমিন ভাবী ইত্যাদি নানা নামে। 
শুনে আমার বেশ খারাপ লাগলো। এসব নারীরা কোস্টগার্ড বিয়ে করে নিজেদের পরিচয় হারিয়ে ফেলেছে। স্বামীর নামেই এখন তাদের নাম। তাদের ধামেই ধাম। এ ব্যাপারে অবশ্য তাদের কোন মাথা ব্যাথাও নেই। দিব্যি আরামে হাসি খুশিতে কেটে যাচ্ছে তাদের দিন।  
ঘটনা - ০৪ : আপনারা ধনের পো হইলে আমরা তো অন্তত চ্যাটের পো !!
ছেঁড়াদ্বীপ থেকে ফেরার পথে নৌকা করে ট্রলারে ওঠার জন্য অপেক্ষা করছিলাম আমরা। কিন্তু সেখানেও কোস্টগার্ডের ভীড়। সবগুলো নৌকা তারা দখল করে রেখেছে। আর মুখে বলছে - আগে কোস্টগার্ডের লোকজন ট্রলারে উঠবে তারপর সাধারন যাত্রীরা। এ কথা শুনে এক মধ্য বয়স্ক লোক আর চুপ থাকতে পারলেন না। বললেন - কেন ভাই? সাধারন  যাত্রী বলে কি আমাদের কোন দাম নাই? আপনারা ধনের পো হইলে আমরা তো অন্তত চ্যাটের পো, নাকি?? আমাদেরও একটু সুযোগ দেন। 
খাইস্টা কোস্টগার্ডদের মন এ কথাতেও গলে নাই। তবে আমরা এক চোট হেসে নিয়েছিলাম প্রান খুলে। 
ছবি পর্ব :
টেকনাফের রাস্তা : নির্জন ছিমছাম, মাঝে মাঝে ছুটে চলে চাঁদের গাড়ি
নাফ নদীর তীরে ম্যানগ্রোভের রাজত্ব
নাফ নদী : নৌকা আছে মাঝি নেই
নাফ নদী চলে গেছে পাহাড় ঘেসে
জাহাজ চলে গেলেও তার ঢেউ থেকে যায় অনেক ক্ষণ
ট্রলার ছুটেছে গভীর সমুদ্রে
সৈকতে পড়ে আছে নৌকা মেরামতের অপেক্ষায়
বেলে মাছের লুকোচুরি খেলা পাথরের ফাঁকে
এমন বুনো ফুল ছড়িয়ে আছে সৈকতের অনেক স্থানে
নারিকেল জিঞ্জিরার একমাত্র গোরস্থানের প্রহরী বৃক্ষ
সোনা রঙে রাঙা সূর্যের অস্তাচল যাত্রা
সূর্যোদয়ের পূর্ব মুহুর্ত
সাগরে সূর্যোদয়
সূর্যোদয় ০২
ছেঁড়াদ্বীপের প্রবাল পাথরের সৈকত
ফিরতি পথে নাফ নদীর মোহনা
নাফ নদীর মোহনায় ডিঙি নৌকা
জেলে নৌকা : নৌকা আছে মাঝি নাই
ঘরে ফেরার সময় হল : জাহাজ ভিড়ছে টেকনাফের ঘাটে
 

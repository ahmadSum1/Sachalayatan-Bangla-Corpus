গ্রামের ছবি



প্রতি বছর শীতে অন্তত একবার গ্রামে যাই। নাড়ির টান বলে কথা। গ্রামে গিয়ে আমার প্রিয় জায়গা গুলোয় ঘুরে বেড়াই। খালা, ফুপু, মামা, চাচাদের আদর কুড়োই । পিঠা পুলি খাই, তাজা খেজুরের রস খাই। বাজারে গিয়ে মুড়ি-মোয়া আর রসে ডুবানো ছানার মিষ্টির স্বাদে ডুবে থাকি। পুকুর সেচে মাছ ধরার উৎসবও চলে। রাতে গল্প বলার আসর জমাই বাড়ির ছোট বাচ্চাদের সাথে। তার ফাঁকে বৈষয়িক কাজ-কর্মগুলোও সারতে হয়। যদিও তাতে আমার প্রচন্ড অনিহা। তারপরও মেজ চাচার অনুরোধে ঢেঁকি গিলতে হয়। 
বাবা-মা'র কবরের পাশেও বসে থাকি অনেক ক্ষণ। মনে মনে তাদের সাথে কথা বলি। বিধাতার কাছে তাদের জন্য প্রার্থনা করি। তাদের কবর পরিস্কার করে দিই। নতুন মাটি দেয়ার ব্যাবস্থা করি। 
এবারো এসবের ব্যাত্যয় হয়নি। ফেব্রুয়ারির শুরুতে গ্রামে গিয়ে কাটিয়ে এলাম টানা পাঁচটি দিন। খালা-ফুপুদের আদরে-আব্দারে এতই খাওয়া-দাওয়া করেছি যে এই ক'দিনে ওজন বাড়িয়েছি প্রায় তিন কেজি। কি করবো - এত এত সুস্বাদু খাবার দেখে নিজেকে সামলানো খুব মুশকিল। বিশেষ করে আমাদের গ্রামের বাবু ঘোষের তৈরি ছানার রসগোল্লা। আহা এটা যে না খেয়েছে তার জীবন বৃথা!
আমার গ্রাম বরিশাল জেলার এক কর্নারে। এক ধার দিয়ে বয়ে গেছে ছোট একটা খাল। অল্প দূরে গেলেই নদী। ছোট নদী, বড় নদী দু'টাই আছে। আর পেছনে বিশাল ধানক্ষেত যেন তেপান্তরের মাঠ। গ্রামে গেলে প্রতিদিন আমার নদীর পাড়ে ঘুরতে যাওয়া চাই। আর দুপুরে খালে ভরা জোয়ারের পানিতে গোসল করি। বাচ্চা-কাচ্চাদের সাথে নিয়ে ঝাঁপাঝাঁপি করি অনেক ক্ষণ। 
এবারে গ্রামে গিয়ে ছবি তুলেছি অনেক। ভাল কোন ক্যামেরায় নয়। আমার মোবাইলের ক্যামেরায়।  নিজ গ্রামের ছবি বলে আমার কাছে ভিষন সুন্দর লাগে ওগুলো। তাই এখানে তুলে দেবার লোভ সংবরন করতে পারলাম না। 
ছবিগুলো আপনাদের যদি বিন্দু পরিমান ভালো লাগে তাতেই আমি খুশি। 
খড়ের গাদা : বরিশালের ভাষায় কুডার কুর অথবা কুরের কুর
চলছে ইরি ধান রোপনের আয়োজন
আলু ক্ষেত
গাঁয়ের মেঠোপথ
নির্জন মেঠোরাস্তা : তার একটু সমুখেই সিমেন্টের পুল
নারিকেল গাছ : ডাব খাওয়া হবে এখনি
খেজুর গাছ : শীতে সবার প্রিয় গাছ
দিনের আলোয় গাঁয়ের পাশের খাল
সাঁঝের বেলা ভাটার টানে শুকিয়ে যাওয়া খাল
বেদে নৌকার সারি ভিড়েছে নদীর ধারে
বেদে নৌকা : বেদে-বেদেনীরা গেছে গ্রামে নানা পসরা নিয়ে
কুমোর পাড়া
কুমোর পাড়া : পোড়ানো শেষ মাটির ঢাকনা
পথের ধারে সাজিয়ে রাখা মাটির সড়া বা ঢাকনা
পোড়ামাটির পণ্যে বোঝাই নৌকা : গঞ্জে যাবে
ছোট ডিঙিতে একা একা চলছে মাছ ধরা
নদীর পাড়ে ঝুলন্ত গাছে শেষ বিকেলের রোদ
সূর্যাস্তের আলোয় ছোট নদী
ফেরার পথে ফেরি থেকে তোলা ছবি : পড়ন্ত বিকেলে নদী আর নৌকা
 

একি প্রেম নাকি ..............



০১
রুমি আর নীরার মধ্যে মোবাইলে কথা হচ্ছে। কথা না বলে অবশ্য ঝগড়া বললে ব্যাপারটা ভালো বোঝা যাবে। 
রুমি : তুই আসবি কি আসবি না, তাই বল?
নীরা : না আসবো না।
রুমি : কিন্তু তুই সকালেই তো বললি আজকে দেখা হবে। তাহলে এখন আবার কথা ঘুরাচ্ছিস কেন?
নীরা : কথা ঘুরাচ্ছি কারন আমি খুব ক্লান্ত। রংপুর থেকে আধবেলা জার্নি করে এসে এখন আর শরীরে কুলাচ্ছে না।
রুমি : শরীরে কুলাচ্ছে না বললে তো হবে না। তুই তোর নানাবাড়ি বেড়াতে যাবার আগে বললি সাত দিন পরে দেখা হবে। আজকে সেই সাত দিন পেরিয়ে আট দিন। অতএব আজকে দেখা করতেই হবে।
নীরা : না। আমি পাড়বো না। সত্যিই খুব ক্লান্তি লাগছে রে।
রুমি : দেখ এসব কথা বলে কোন কাজ হবে না। তুই যদি ঠিক সাড়ে চারটায় লেকের পাড়ে না আসিস খুব খারাপ হয়ে যাবে বলে দিচ্ছি।
নীরা : আচ্ছা তুই এমন করছিস কেন? আমি কি তোর বন্ধু নাকি প্রেমিকা ?
রুমি : বন্ধু আগে ছিলি এখন প্রেমিকা।
নীরা : থাপ্পড় খাবি একটা! এজন্যই সবাই বলে ছেলেদের প্রশ্রয় দিতে নাই। প্রশ্রয় দিলেই তারা মাথায় ওঠে।
রুমি : মাথায় উঠলে উঠছি। আর নামানোর উপায় নাই। এখন তুই আসবি কি না বল?
নীরা : না। আসতে পাড়বো না! তুই আগে বল - তুই কি ভাবে বুঝলি আমি তোর বন্ধু থেকে প্রেমিকায় রূপান্তরিত হইছি?
রুমি : এইটা খুব সহজেই বোঝা যায়। তোর প্রতি এখন আমার অন্য রকম টান। এই যে সাত দিন তোকে না দেখে থাকলাম, আমার প্রতিটা মুহুর্ত পুরা আউলা ঝাউলা অবস্থায় কাটছে।
নীরা : এতেই তুই বুঝলি আমি তোর প্রেমিকা হয়ে গেছি?
রুমি : না, আরো ব্যাপার আছে। যেমন ধর আগে আমি তোর চোখে চোখ রেখে কথা বলতাম। অন্য কোন দিকে তাকাতাম না। কিন্তু এখন আমি তোর চোখে খুব কম তাকাই। তোর সামনে থাকলে এখন আমি তোর ঠোঁটের দিকে তাকাই, তোর বুকের দিকে তাকাই। আর পেছনে থাকলে.......
নীরা : চুপ কর শয়তান! দিনে দিনে তুই অসভ্য জানোয়ার হয়ে যাচ্ছিস। অশ্লীল কথাও আর মুখে আটকায় না ? তোর সাথে আমি আর কথাই বলবো না।
রুমি : ফোন কাটিস না। শোন প্রেমিক প্রেমিকার কাছে কোন কথাই আর অশ্লীল থাকে না। এই যে আমি তোকে সরাসরি এসব কথা বলতে পাড়লাম তার মানে আমি তোকে প্রেমিকা ভাবা শুরু করছি। এখন তুই আসবি কি না বল?
নীরা : না। আসবো না।
রুমি : দেখ তুই না আসলে কিন্তু খারাবি হয়ে যাবে বলে দিলাম।
নীরা : কি খারাবি হবে শুনি?
রুমি : তোর কথায় সিগারেট খাওয়া ছেড়ে ছিলাম সেই সিগারেট আমি আবার খাওয়া শুরু করবো।
নীরা : খা, বেশি করে সিগারেট খা। বিষ খা, গু খা। গু খেয়ে মর তুই!
রুমি : দেখ আমি কিন্তু সত্যি বলছি তুই না আসলে আমি লেকের পাড়ে বসে সিগারেট খাবো একটার পর একটা । আর জ্বলন্ত সিগারেট দিয়ে নিজের হাতে ছ্যাঁকা দেব। তোর জন্য আমি চারটা পঁয়ত্রিশ পর্যন্ত অপেক্ষা করবো। তারপরও যদি না আসিস তাহলেই আমি আমার ’অপারেশন সিগারেট’ শুরু করে দেব।
নীরা : তোর যা খুশি তাই কর। আমি একবার বলেছি আসবো না, ব্যাস আসবো না। আর কোনদিনই আসবো না। তোর মত কুলাঙ্গারের সাথে আমি কোন রকম সম্পর্ক রাখতে চাই না। (টুঁট করে লাইন কেটে গেল)
০২
বিকেল চারটা পঁয়ত্রিশ বেজে গেছে। রুমি লেকের পাড়ে বসে সত্যিই সিগারেট ধরালো। বহুদিনের অনভ্যাসে লম্বা টান দিয়ে কেশে উঠলো। সত্যিই নীরা আসবে না তাহলে! ধোঁয়া ছেড়ে উদাস চোখে তাকালো সে লেকের দিকে। হাতে সিগারেটের ছ্যাঁকা দেয়াটা ছেলে মানুষি হয়ে যাবে। কিন্তু তারপরও সে জ্বলন্ত সিগারেটটা নিয়ে বা হাতে ছোঁয়ালো। 
পরমুহুর্তে তার ঘাড়ে এক থাবড়া পড়লো। আর সেই সাথে নীরার কন্ঠ - কুত্তা কোথাকার! পাঁচ মিনিট দেরী হয়েছে বলে সিগারেট ধরিয়ে হাতে ছ্যাঁকা দেয়া শুরু করেছিস। তোকে আমি......... ! এই বলে সে রুমির চুল ধরে ঝাকিয়ে দিল জোড়ে। কানদুটোও মলে দিল দুহাতে। কিন্তু রুমি সে মার খেয়ে মোটেই চিৎকার করলো না। তার মুখে হাসি ফুটে উঠলো। তাকে হামানদিস্তায় পিষলেও এখন সে ব্যাথা পাবে না।   
-------------------------------------------------------
এই ঘটনাটা আমার এক বন্ধুর জীবন থেকে নেয়া। আমি এখানে পাত্র-পাত্রীর নাম পাল্টে দিলাম। আর ঘটনা সামান্য বদলে দিলাম। সরাসরি বললে ঐ বন্ধুর কাছে আবার মাইর খাওয়ার সম্ভাবনা আছে আমার। 


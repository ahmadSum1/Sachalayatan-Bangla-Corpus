পড়েছি বউ-এর হাতে : এইবার আর রক্ষা নাই উপায় হোসেন !!!




বিধাতা যে পুরোপুরি হৃদয়হীন (অন্তত আমার বেলায়) সে ব্যাপারে আমার কোন সন্দেহ নেই। নইলে এভাবে আমাকে বিপদে ফেলে তার কি লাভ? রাগে, দুঃখে আর ভয়ে এখন খাবলা খাবলা মাথার চুল ছিঁড়তে ইচ্ছে করছে। কামড়ে কামড়ে নিজের হাত নিজেরই খেতে ইচ্ছে হচ্ছে। গতবারও একই বিপদে পড়ে কোনমতে এবারের কথা বলে পার পেয়েছিলাম। কিন্তু এবারও তো সেই একই ভুল! এখন আমি কি করি??? 
গতকাল গভীর রাত পর্যন্ত মুভি দেখে যখন ঘুমাতে গেছি তখনও মনে পড়েনি ব্যাপারটা। সকালে উঠে যখন তাড়াহুড়ো করে অফিসে রওনা হয়েছি তখনও মনে পড়েনি। অফিসে এসে যখন আয়েস করে চা খেতে খেতে সচলায়তন পড়ছি তখনও না। এর কিছুক্ষণ পরেই বউ-এর ফোন - তোমার মতো এত খারাপ মানুষ আমি জীবনে দেখিনি, বলেই সে দিল লাইন কেটে। আমি তো পুরো ভ্যাবাচ্যাকা খেয়ে বসে থাকলাম দশ মিনিট - কান্ডটা কি হলো ভেবে ভেবে। 
কিছুক্ষণ পরে বউকে ফোন দিলাম। তখনও ভয়ে আছি কি এমন বেফাঁস কথা বউ জেনে গেল - এই ভেবে। ফোন ধরেই সে বলল - আমি তোমার সাথে আর কথা বলতে চাই না। তারপর আবার লাইনটা দিল কেটে। 
তখন আমার একটু একটু মনে পড়তে লাগলো - আজ ফেব্রুয়ারীর ২ তারিখ। আজ আমার বউ-এর জন্মদিন !!!!! মনে পড়তেই আমার আত্মারাম খাঁচা ছাড়া হবার জোগাড় - হায় আল্লাহ্ এইটা আমি কি করছি!! এখন তো আমার আর রক্ষা নাই! আজকে বাসায় যাবো কি করে! গিয়ে বউকে বলবোই বা কি! গেলবারের ভুল না হয় ক্ষমা করেছে। তাই বলে এবারো ???
সচলের অভিজ্ঞ ভাই-এরা, সেই সাথে দয়াময়ী বোনেরা, আপনারা কিছু বুদ্ধির জোগান দিন দয়া করে। কি করে এবারের মতো রক্ষা পাওয়া যায় তার উপায় বাতলে দিন । এই আমি কান মলছি, নাকে দিচ্ছি খৎ ! এই জীবনে সব তারিখ ভুলে যাবো তবু ফেব্রুয়ারীর ২ তারিখ ভুলবো না আর। 


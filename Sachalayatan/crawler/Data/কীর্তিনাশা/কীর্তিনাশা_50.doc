একটি অনুগল্প : ভোজবাজি



নিরব পার্কের একটা বেঞ্চিতে বসে ছিল চুপচাপ। কোন দিকে লক্ষ্য ছিল না। এক মনে কি যেন ভাবছিল। হঠাৎ যেন ভোজবাজির মতো লোকটা তার সামনে হাজির হলো। এসেই দাঁত কেলিয়ে হেসে নিরবের পাশে বসে পড়লো। মুখের হাসি ধরে রেখেই সে নিরবকে জিজ্ঞেস করলো - আচ্ছা আপনি তো মানুষ তাই না? 
নিরব চমকে উঠলো । মনে মনে ভাবলো - পাগলের পাল্লায় পড়লাম মনে হচ্ছে!! সে বিরক্ত চোখে তাকালো লোকটার দিকে। লোকটা দেখতে বেশ মোটা হোদল কুতকুত। মাথার চুল কাঁধ ছুঁয়েছে। পড়ে আছে লাল একটা পাঞ্জাবী। চোখে কালো চশমা। তাই চোখ দেখা যাচ্ছে না। লোকটা হাসি মুখেই বলল - আপনার আকার দেখে মনে হচ্ছে আপনি মানুষই হবেন। আমার আকারটাও তো মানুষের তাই না? 
নিরব এবারো কিছু বলল না। পাগলের সাথে কথা বলা মানে তাকে উৎসাহিত করা। কিন্তু লোকটা হঠাৎ হাত বাড়িয়ে নিরবের মাথার চুল ধরে টান দিল। বেশ কিছু চুল উপড়ে চলে এল সে টানে। নিরব আর্তস্বরে চিৎকার  করে উঠলো - আঁউ! কি করছেন এসব? 
লোকটার মুখে তখনো হাসি - হে হে হে কিছু মনে করবেন না। কিছু স্যাম্পল মানে উপাত্ত নিচ্ছি। নিরব কিছু বুঝে ওঠার আগেই লোকটা আবারো হাত বাড়িয়ে নিরবের কানের লতিতে চিমটি কাটলো। আবারো ’আউ!’ বলে চিৎকার করে কান চেপে ধরলো নিরব। দেখলো লোকটা ছিঁড়ে নেয়া চুলগুলো তার পাঞ্জাবীর পকেটে ভরলো। আর যে হাত দিয়ে চিমটি কেটেছিল সেই হাতের আঙুলের ডগায় এক বিন্দু রক্ত সে কি একটা ছোট কাঁচের কৌটা বের করে তার ভেতরে পুছে রাখলো। 
নিরব কান চেপে ধরে বসে আছে। চোখে তার ভয়। ভয়ে সে দৌড়ে পালাতেও ভুলে গেছে। লোকটা যেমন হঠাৎ এসেছিল তেমনি হঠাৎই উঠে দাঁড়ালো। বলল - আচ্ছা তাহলে চলি এখন। আপনাকে ভয় পাইয়ে দিয়েছি মনে হচ্ছে। ভয় পাবেন না। ভয় পাওয়ার কিছু নেই। বলে লোকটা হাত বাড়িয়ে দিল নিরবের সাথে হাত মেলাতে।
নিরব বসা অবস্থাতেই হাত বাড়িয়ে দিল ভয়ে ভয়ে। কিন্তু হাত মিলিয়েই সে আবারো 'আউ!’ করে উঠে দাঁড়ালো। হাত মেলানোর সময় তার মনে হলো যেন ইলেকট্রিক শক খেল সে হাতের তালুতে। লোকটা তখনও দাঁত কেলিয়ে হাসছে। বলল - বাহ! দারুন রিফ্লেক্স তো। আপনাদের স্নায়ুও দেখছি বেশ টনটনে। দশ মিলি সেকেন্ডেই সাড়া দিল আঘাতের। 
হতভম্ব হয়ে নিরব দাঁড়িয়ে রইলো লোকটার সামনে। কি বলবে কি করবে কিছু বুঝতে পাড়ছে না। লোকটা তখন বলল - বুঝতে পাড়ছি আপনি খুব ভয় পেয়েছেন। তবে দয়াকরে ভয় পাবেন না। আমি কোন পাগল বা হিংস্র জন্তু নই। আমি আসলে আপনাদের গ্রহেরই কেউ না। আমার বাস এই গ্যালাক্সির অন্য প্রান্তে। ওখানেও আপনাদের এই সৌরমন্ডলের মতো একটা সৌরমন্ডল আছে। সেই সৌরমন্ডলের একটি গ্রহের বসিন্দা আমি। আমাদের সভ্যতা আপনাদের থেকে কিছুটা এগিয়ে আছে। আমরা মহাকাশে ভ্রমন করতে পারি। আর সেই সুযোগেই আমি পৃথিবীতে এসেছি। আমি আসলে একজন শিক্ষানবিশ। বায়োলজির ওপর পড়াশুনা করছি। যখনই যে গ্রহে যাই, সেই গ্রহে যদি প্রান থাকে তবে আমি সে সব প্রানের বৈশিষ্ট্য জানার চেষ্টা করি। আপনার বেলায়ও তাই করেছি। কিছু চুল নিয়েছি, এক বিন্দু রক্ত নিলাম আর আপনার স্নায়ুবিক ক্ষমতা কতটুকু তা জানলাম। এর মাধ্যমে মানুষকে জানা আমার জন্য সহজ হবে। 
লোকটা আবারো হাসলো। বলল - কি ভয় একটু কমেছে তো? এবার আমার পরিচয় দেই। আমার নাম হ্লাচিং। আর আমার গ্রহের নাম কিক্বক্বাত্ । আপনারা যেমন নিজেদের মানুষ বলেন, তেমনি আমরা আমাদের বলি কিংক্ব। যাই হোক আপনার সাথে কথা বলছি একটা ভাষা অনুবাদক যন্ত্রের সাহায্যে, যা মোটেই সহজ কাজ নয়। অনেক কষ্ট হচ্ছে আমার। আর তাছাড়া মানুষের বেশ ধরে থাকতেও কষ্ট হচ্ছে ভিষণ। যাই এখন আপনি ভালো থাকুন। পৃথিবী বাসীরা ভালো থাক। আপনাদের সভ্যতা অনেক দূর এগিয়ে যাক। 
বলা শেষ করেই লোকটা হাওয়ায় মিলিয়ে গেল। যেমন ভোজবাজির মতো এসেছিল তেমনি ভোজবাজি করে অদৃশ্য হয়ে গেল। পার্কের ঐ কোনে তখন নিরব ছাড়া কেউ ছিল না। তাই সে ছাড়া এই ঘটনার সাক্ষি কেউ রইলো না। কিন্তু নিরব কি দেখলো কি শুনলো কিছুই বুঝতে পাড়ছে না তখনো। সে তার শক খাওয়া হাত চেপে ধরে দাঁড়িয়ে রইলো হতভম্ব হয়ে। 


ভূতুড়ে ছড়া



ইদানিং ভীষণ দৌড়ের উপর আছি। লেখালেখি করার সময় পাই না। তাই বলে সচলে পোস্টানো বন্ধ থাকবে তা তো হতে পারে না। নিজের ব্লগ ঘাটতে গিয়ে দেখলাম একটা ছড়া অনেক দিন ধরে আমার ব্লগেই পড়ে আছে মুল পাতাতে দেয়া হয়নি অথবা আসেনি কোন কারণে। 
অতএব এই সুযোগ কে ছাড়ে? খড়ার সময় ফাঁকিবাজি ভরসা 
--------------------------------------------
ভূতুড়ে ছড়া
শ্যাওড়া গাছের পলকা ডালে
পেত্নী দোলে হাওয়ার তালে
ছাতিম গাছের লম্বা চূড়ায়
মামদো বসে মুন্ডু ঘুরায়
স্কন্ধকাটা বিলের ধারে
বাতাস কাঁপায় হুঁ-হুঙ্কারে
শাঁকচুন্নি দিঘীর পাড়ে
এদিক-ওদিক ভেঁচকি মারে
ডাইনী বুড়ি তেঁতুল গাছে
এলিয়ে চুল উকুন বাছে
মেছোভূতে ছাদনা তলায়
শুটকি পেষে হাতের ডলায়
ভূতের পোলা বোম্বা-কঁটা
ডিগবাজী খায় একশ ছ’টা
এসব দেখে ভূতের রাজা
বলে তোরা বাজনা বাজা
আমার প্রজা সকল ভূতে
লম্বা চিকন কি কুঁতকুঁতে
সবাই মিলে আছে সুখে
বাঁধনহীন এ ভূত মুলুকে।।
----------x--------------


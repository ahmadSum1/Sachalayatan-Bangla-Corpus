আমাদের সাইকেল ভ্রমনের ইতিবৃত্ত - শেষ কিস্তি



(ছবি সংযুক্ত আছে লেখার শেষে)
ময়মনসিংহ থেকে শেরপুর: 
ময়মনসিংহ থেকে শেরপুরের ঝিনাইগাতি হয়ে গজনী পর্যন্ত প্রায় ৮০ কিলোমিটারের পথ। নেত্রকোনা রুটের চেয়ে রাস্তা অনেক ভালো। রাস্তার দুপাশে প্রচুর গাছ। বলতে গেলে পুরো রাস্তা জুড়েই। শেরপুর শহরে পৌঁছলাম বেলা দশটার দিকে (আজও আমরা সাইকেলে নয় বাসের উপরই আস্থা রাখলাম)। ঘণ্টা চুক্তিতে রিক্সা ভাড়া করে পুরো শহর চষে বেড়ালাম। সারা শহর জুড়ে পূজোর সাজ। মোড়ে মোড়ে সাজানো হয়েছে মন্ডপ। বাজারে বাজারে রঙীন কাপড়ের সাজ-সজ্জা আর বড় বড় তোড়ন চোখে পড়লো। মিষ্টির দোকানগুলোতে নানা ধরনের মিষ্টির শোভা। এত মিষ্টি দেখে লোভ কি আর সামলানো যায়। আমরা তাই পেট ভরে নানা রকমের মিষ্টি খেলাম। ধীরে ধীরে আধুনিকতার ছোঁয়া লাগতে শুরু করেছে শহরের গায়ে। মাইসাহেবা মসজিদ দেখতে দারুণ। বিশেষ করে এর সুউচ্চ মিনারগুলো যেন আকাশ ছুঁতে চাইছে। শেরপুরে প্রায় সব মসজিদেই অন্তত একটি করে উঁচু মিনার দেখলাম। এখানে অনেক মসজিদ যেমন আছে তেমনি অনেক মন্দিরও চোখে পড়লো। এর মধ্যে ১৭৮৩ সালে তৈরি শ্রী শ্রী গোপিনাথ ও অন্নপূর্ণা মন্দির এবং ভবতারা মন্দির বিশেষভাবে উল্লেখযোগ্য। কৃষি প্রশিক্ষণ ইন্সষ্টিটিউটের বৃটিশ আমলের পুরনো কারুকাজ করা, নকশা খচিত জমিদার বাড়ি নজর কাড়ে সহজেই। 
শেরপুর থেকে ঝিনাইগাতি, গজনী:
বেলা বারোটার দিকে আমরা ঝিনাইগাতির উদ্দেশ্যে রওনা দিলাম। এবারো বাসের ছাদে। ২৪ কিলোমিটারের পথ। ঘণ্টাখানেক লাগলো ঝিনাইগাতি পৌঁছতে। সেখান থেকে মটরসাইকেলে রাংটিয়া হয়ে সোজা চলে এলাম গজনী। ঝিনাইগাতির কাংশা ইউনিয়নের গজনী পাহাড়কে কেন্দ্র করে বানানো হয়েছে পরিকল্পিত এই গজনী অবকাশ কেন্দ্র। যদিও পরিকল্পনা মতো তার পরিবেশ সংরক্ষনের কোন লক্ষণ দেখা গেলো না। অবকাশ কেন্দ্রে ঢোকার প্রধাণ গেটের কাছেই লেখা আছে সতর্কীকরণ বানী  - ‘বন্য হাতির আক্রমণ হতে সাবধান’ এবং হাতি আক্রমণ করলে কী কী করণীয় তার বিশদ বিবরণ। নানা স্থান থেকে আসা বেশ কিছু পর্যটক, ভ্রমণ পিপাসু মানুষের দেখা মিলল এখানে। 
ঘুরে দেখলাম গজনী অবকাশ কেন্দ্র বনায়ন। গাছ-গাছালি বলতে শাল, সেগুন, আকাশমনি আর মহুয়ার দেখা মেলে। পাহাড় থেকে নেমে আসা ঝর্ণা বাঁধ দিয়ে আটকে দুটি হ্রৃদ তৈরি করা হয়েছে। হ্রদের মধ্যে আছে প্যাডেল চালিত নৌকা, তাছাড়া ময়ূরপক্সী নৌকায় আছে নৌবিহারের সুব্যবস্থা। পুরো অবকাশ কেন্দ্র জুড়ে ছড়িয়ে আছে নানা জীব জন্তুর দারুণ আকর্ষণীয় ভাস্কর্য, যা বাচ্চাসহ বড়দের জন্যও বেশ দর্শনীয় না বলে উপায় নেই। বিশেষকরে হ্রদের ঠিক পাশে জলকন্যার সাদা ভাস্কর্যের সামনে দাঁড়িয়ে অনেক ভ্রমণকারীকেই ছবি তুলতে দেখা গেল। এর বা পাশেই আছে কৃত্রিম ড্রাগন গুহা। ভেতরে ঘুটঘুটে অন্ধকার। ঢুকলেই গা ছম ছম করে। 
সবচেয়ে আকর্ষনীয় ছিলো পর্যবেক্ষন টাওয়ার। এখান থেকে দেখা যায় মেঘালয়ের পাহাড় সারি আর নয়নভিরাম প্রাকৃতিক দৃশ্য। এখান থেকে নাকি মেঘালয়ের সর্বোচ্চ শৃঙ্গ ‘নরকের’ও দেখা যায়। কিন্তু আমরা সেটা খুঁজে পেলাম না। এছাড়া আদিবাসী জনগোষ্ঠীর ছোট ছোট বাড়ি-ঘরও নজরে আসে। আমরা বাইনোকুলার দিয়ে বেশ ভালো করে চারপাশটা খুঁটিয়ে খুঁটিয়ে দেখলাম। 
বেলা চারটা বেজে গেলো। আকাশে মেঘ করেছে। টিপ টিপ বৃষ্টিও পড়তে শুরু করেছে। অবাক লাগলো এমন একটা জায়গায় রাত কাটানোর কোন ব্যবস্থা না থাকায়। আমাদের সাথে যদিও তাবু ছিলো কিন্তু রাতের নিরাপত্তা দেবে কে? আমরা আর দেরি না করে আবার ফেরার পথ ধরলাম। ফেরার সময় রাংটিয়ার জঙ্গলের ভেতরে ঢুকে কিছুক্ষণ সময় কাটালাম, ছবি তুললাম। 
ঝিনাইগাতি থেকে বাসে আমরা শেরপুর পৌঁছলাম (যথারীতি বাসের ছাদে), তখন গোধূলীর ম্লান আলোয় শেরপুর শহরকে অপার্থিব লাগছিলো। মেঘলা আকাশ আরো কালচে বর্ণ ধারণ করলো। শেরপুরে আমাদের জন্য চমক হয়ে দেখা দিলেন মৃদুল ভাই। তিনি এদিকে তাঁর কোন এক আত্মীয়ের বাড়িতে বেড়াতে এসেছেন। যদিও তাঁর সাথে বেশিক্ষন থাকতে পাড়লাম না আমরা।  কারন ময়মনসিংহ যাবার শেষ বাস আর কিছুক্ষণের মধ্যে ছেড়ে দেবে। 
বাসের কাছে গিয়ে দেখি ভেতরে তিল ধারণের স্থান নেই। বাধ্য হয়েই আবারো আমাদের ছাদে স্থান নিতে হলো। যদিও এবার আর আমাদের সে ইচ্ছা ছিল না। বাস ছাড়ার একটু পরেই মুশলধারে বৃষ্টি শুরু হলো। বিশাল বিশাল বৃষ্টির ফোঁটা। আগেই বলেছি শেরপুর-ময়মনসিংহ রাস্তার প্রায় পুরোটা জুড়েই দু'পাশে হাজার হাজার গাছ, পুরো রাস্তা যেন সবুজ পাতার টানেল। এ ধরনের রাস্তায় উঁচু বাসের ছাদে চলা খুবই বিপদজ্জনক। মাথা নিচু করে বসে থাকলেও নিচু হয়ে থাকা শক্ত ডালের আঘাতে যে কোন সময় মারাত্মক বিপদ হতে পারে। ভয়ে আমি চিত হয়ে একেবারে শুয়ে পড়লাম। খোলা মুখের ওপর চটাস চটাস বড় বড় বৃষ্টির ফোঁটা পড়তে থাকলো। কীর্তিনাশা ছাদের রেলিং আঁকড়ে বসে ছিল প্রানপন। সে ঠিকই মুখে, মাথায় গাছের ডালের ঠোক্কর খেল দু’তিনটা। হাড় জমিয়ে দেয়া ঠাণ্ডা বাতাসে জমে যাচ্ছিলাম দুজনেই। তার ওপর এক স্থানীয় লোক ছিল আমাদের সাথে। এই বৈরী আবহাওয়ার মাঝেই সে তার জীবন কাহিনী বলা শুরু করলো। মাঝে মাঝে আমরা অন্যমনস্ক হলে সে ডেকে বলতো - শুনছেন সার? আমাদের সে কাহিনী তাই না শুনে কোন উপায় ছিল না। 
মাঝে মাঝে বৃষ্টি থেমে আসে, আবার শুরু হয়। একটানা প্রায় দুই ঘণ্টার এই ভয়াবহ বাস যাত্রা আমাদের সারা জীবন মনে থাকবে। নিরাপত্তা নিশ্চিত না করে হয়ত আর কখনোই এমন ঝুঁকিপূর্ণ যাত্রায় আমরা নিজেদেরকে ছুঁড়ে দেবো না। ময়মনসিংহ যখন পৌঁছলাম তখন আমরা ভিজে পুরোপুরি ভেজা কাঁক। বাস থেকে নেমেই গেলাম সেই ব্রহ্মপুত্র পাড়ের চায়ের দোকানে। গরম গরম চা খেয়ে তবেই দু’জনে একটু সুস্থ হলাম।
পরদিন ৭ অক্টোবর, আমাদের ভ্রমণের পঞ্চম এবং শেষ দিন। ঢাকার উদ্দেশ্যে যাত্রা শুরু করার আগে আমরা ময়মনসিংহ শহরটা ঘুরে দেখলাম। গেলাম কৃষি বিশ্ববিদ্যালয় ক্যাম্পাসে, তীরে দাঁড়িয়ে দাঁড়িয়ে দেখলাম ধীরে বয়ে চলা নিস্তরঙ্গ ব্রহ্মপুত্র নদ। তারপরও আরো কিছুক্ষণ ঘুরে দেখলাম শহরের নানা স্থান। 
অনেক কিছু দেখার ছিলো, আরো অনেক জায়গায় যাবার ইচ্ছা ছিল। সময়ের অভাবে হলো না সবটা। কিংবা ভ্রমণপিপাসুদের ‘সবটা’ বলে কিছু নেই। এ পিপাসা অসীম। সবটা দেখলেও নাকি আরো কিছুটা বাকি থেকে যায়। কীর্তিনাশা এভাবেই সান্তনা দিলো আমাকে, হয়ত নিজেকেও। 
বেলা তিনটায় আমরা ময়মনসিংহ থেকে ঢাকার উদ্দেশ্যে রওনা হলাম। বিদায় ময়মনসিংহ, বিদায় পাহাড় আর সবুজ প্রান্তর, বিদায় সোমেশ্বরী নদী। 
(ভ্রমন কাহিনী লিখেছেন : সৈয়দ আখতারুজ্জামান)
ছবি : ৪র্থ কিস্তি
শেরপুর বাসস্ট্যান্ডে ভিক্ষা করেন এই চটপটে বৃদ্ধা
পুজোর আয়োজন চলছিল পুরো শহর জুড়ে
শেরপুরের মাইসাহেবা মসজিদ : মিনার যেন আকাশ ছুঁয়েছে
পুরনো জমিদার বাড়ি : এখন কৃষি ইন্সটিটিউট
রাঙটিয়ার জঙ্গলের মধ্যদিয়ে যেতে হয় গজনী
এই ডায়নোসর জ্যান্ত না : গজনী পাহাড়ের ওপর এরকম আরো অনেক প্রানীর ভাস্কর্য রয়েছে
গজনীর পর্যবেক্ষন টাওয়ার
পর্যবেক্ষন টাওয়ার থেকে আশেপাশের প্রকৃতি
বাইনোকুলার দিয়ে মেঘালয়ের সর্বোচ্চ চুড়া দেখার চেষ্টা
মৎস্যকন্যার সাথে কিছুক্ষন
ড্রাগন গুহার সম্মুখ দ্বারে
ড্রাগন গুহার গুহ্য দ্বারে 
বট বৃক্ষ নাকি অশথ্ব?
ফিরতি পথে রাঙটিয়ার জঙ্গলে
মেঘের আড়ালে বিকেলের সূর্য
বিলের বুক চিরে চলে গেছে রাস্তা
ঝুলন্ত জাল : যা দিয়ে দিনভর চলে মাছ ধরা
মেঘে ঢাকা প্রান্তর
হাসি মুখে বাসের ছাদে
ময়মনসিংহ বিশ্ববিদ্যালয়ের মুক্তিযুদ্ধ ভাস্কর্য
(সমাপ্ত)
 

বৃষ্টি বনাম আমার সচলত্ব প্রাপ্তি



গত শুক্র শনি দুদিন বাসায় বসে বসে বৃষ্টির অপেক্ষায় ছিলাম। কখন একটু ঝমঝমিয়ে বৃষ্টি নামবে আর আমি সেই বৃষ্টিতে ভিজবো। বৃষ্টিতে মজা করে ভিজি না সে অনেক দিন। কিন্তু হতচ্ছাড়া বৃষ্টিও যেন সাপ্তাহিক ছুটি পেয়েছে। তেমন মুশলধারায় তো নামলোই না। মাঝে মাঝে একটু ঝিরি ঝিরি ভাব তুলে পুরা গায়েব।  তাই ঐ দুদিন বসে বসে বৃষ্টির চোদ্দ গুষ্ঠিকে বিভিন্ন নামে সম্বোধন করাই আমার সাড় হলো। অথচ দেখুন গতকাল রোববার অফিস থেকে বাসায় ফিরছি। সিএনজি থেকে নেমে বাসার পথে হাটা শুরু করেছি - ব্যাস শুরু হয়ে গেল। ঝর ঝর ঝর - বৃষ্টি যেন তার চোদ্দ গুষ্ঠি নিয়েই হাজির হয়ে গেল। পাঁচ মিনিটে ভিজে সারা। যখন বরন-ডালা নিয়ে বসে ছিলাম তখন তার দেখা নেই। আর এখন যখন তার দরকার নেই তখন ঝর ঝর ঝর। মেজাজটা খিঁচড়ে গেল তখনই। বৃষ্টির চোদ্দ নয় এবার আঠাশ গুষ্ঠির নাম উদ্ধার করলাম আমি। বাসায় ফিরে বউর সাথেও হালকা ঝগড়া বাধলো। আমি নাকি ইচ্ছা করে ছাতা নিয়ে যাই না, যাতে বৃষ্টিতে ভিজতে পারি। ব্যাস গেল আমার রাতের শান্তিও। মেজাজ খারাপ অবস্থাতেই আজ অফিসে এসে ঢুকলাম। মেজাজ খারাপ করেই কম্পিউটার ওপেন করলাম। সচলায়তন ওপেন করে যখন লগইন করছি তখনো মেজাজ খারাপ। কিন্তু লগইন করার পড়েই মেজাজ একেবারে ঠান্ডা মেরে গেল। আহা এ কি দেখি! আমার নামের পাশে অতিথি কথাটা নেই। তবে কি আমি সচল হলাম? ভালো করে দেখলাম আবার। একটা মন্তব্যও করলাম, রেটিং দেবার অপশন পেয়ে পাঁচতারা দিলাম। আমার মন্তব্য সাথে সাথে চলে আসলো। আহা ! তাই তো, আমি তো সচল হয়ে গেছি তাহলে। (এখনো কোন কনফার্মেশন মেইল পাই নি বলে একটু দ্বিধায় আছি, সত্যিই সচল হয়েছি তো?)
এখন মনে আমার ভিষন আনন্দ হচ্ছে। মেজাজ খারাপ ভাব উধাও। আর সেই আনন্দ আপনাদের সাথে ভাগাভাগি করতেই আমার এই পোস্ট - শুনুন আমার প্রিয় সচলায়তনের বন্ধুরা শুনুন, আমি আজ সচল হয়েছি !! 


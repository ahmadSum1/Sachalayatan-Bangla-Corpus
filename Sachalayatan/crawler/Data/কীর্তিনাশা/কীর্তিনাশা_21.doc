নয়নের নাক ফাটার রহস্য



বিকেলে নয়নকে দেখেই চমকে উঠলাম। বেচারার পাখির ঠোঁটের মত বাঁকানো নাকটা যেখানে ছিল সেখানে এক টুকরো শাদা গজ কাপড় ঝুলছে যা আবার মাঝখানে একটু লাল রঙে রাঙানো। ওখানে কোন কালে যে একটা দশাসই নাক ছিল তা বোঝাই যাচ্ছে না। ফ্ল্যাট, একেবারে বঙ্গবন্ধু স্টেডিয়ামের মত ফ্ল্যাট। শুধালাম - দোস্ত তোর একি অবস্থা? চোখ আছে, কান আছে, মুখ আছে কিন্তু নাক নাই! নাক গেল কৈ? 
আমার কথায় নয়নের চোখে টলটলে অশ্রু জমা হয়। কিন্তু গড়িয়ে পড়ে না। সে ফুঁপিয়ে ওঠে একটু। কিন্তু কাঁদে না। বলে - আর বলিস না দোস্ত, আজ সকাল থেকেই আমার সময় খারাপ যাচ্ছে। যা অবস্থা তাতে চোখ, মুখ, নাক, কান সবই হারানোর কথা ছিল। কেবল তো একটা নাক হারাইছি। 
আমি বললাম - কি হইছে খুলে বল।
তখন নয়ন এক বিশাল দৈর্ঘ্যের দীর্ঘশ্বাস ফেলে বলা শুরু করলো - তাইলে শোন্ , সকালে বাইর হইছি ভার্সিটি যাবো বলে। ঐ সময় বাসে কেমন ভিড় হয় তা তো জানস। তার মধ্যেই ঠেইলা ঠুইলা একটা বাসে উঠলাম। কিন্তু উঠলাম তো উঠলাম, ভিড়ের চাপে আমার হাত কৈ আর পা কৈ তার আর কোন হদিস পাইলাম না। নাকটা গিয়া ঠেকলো এক ব্যাটার কানের সাথে। একটু নাড়ানোর উপায় থাকল না। এমন সময় নাক চুলকানি শুরু হইল। হাঁচি না দিলে আর উপায় নাই। কি আর করা দিলাম এক রাম-হাঁচি সেই ব্যাটার কানের উপর ঝেড়ে। ব্যাস সাথে সাথে শুরু হয়ে গেল গালির তুবরি। বাঙলা ভাষায যত খারাপ গালি আছে সব আমার উপর বর্ষিত হইল। খা...কির পুলা থেকে শুারের বাচ্চা, মাদার োদ কোনটাই বাদ গেল না। 
আর গালি দিতে দিতে সেই কান ফাটা লোকটা এক ঘুশিতে তোর নাক ফাটালো - আমি যোগ করলাম।
কিন্তু নয়ন মাথা নাড়ে এ পাশ ওপাশ। বলে - না রে, সে ব্যাটা গালি দিয়াই খান্ত হইছে। মারামরি করে নাই। 
- তাইলে তোর নাক ফাটাইলো কে? 
- তাইতো বলতে চাচ্ছি । ধৈর্য্য ধরে শোন না শালা!
- আচ্ছা বল । 
নয়ন আবার শুরু করলো - গালি, ঝারি খাইতে খাইতে আইসা নামলাম শাহবাগে। সেখান থেকে হাটতে হাটতে গেলাম চারুকলায়। গিয়া দেখি বকুল তলায় শিরিন বসে আছে। একা একা বসে বসে এক মনে ছবি আঁকছে। দেখে আমার মনটা উদাস হয়ে গেল। ঐ গানটাও মনে পইড়া গেল - ওলো কিশোরী চলনা হই উদাসী ...... 
- এই গান তো তোর যে কোন সুন্দরীরে দেখলেই মনে পড়ে - বললাম আমি। 
- হ কইসে তরে! রাস্তায় তো কত সুন্দরীই দেখি, কৈ তখন তো এই গান মনে পড়ে না!
- কেন সেদিন যে শেলীরে দেখে তোর এই গান মনে পড়ল। তারপর তারে প্রেম নিবেদন করে দৌড়ানি খাইলি, ভুলে গেছিস ?
- ওরকম তো ঐ একবারই ঘটছে - নয়ন যেন একটু লজ্জা পায়। 
- কেন তার আগে যে বেলীকে তুই ..........
নয়ন আমার কথা শেষ করতে দেয় না। তেড়ে উঠে বলে - দেখ আমার কথার মইধ্যে বাম হাত হান্দাবি না । তাইলে আমি কিন্তু কিছু কমু না! এ কথায় আমি একটু দমে গেলাম। বললাম - আচ্ছা ঠিক আছে। নো ডিস্টার্ব। বল তুই। 
নয়ন বলে চলে - শিরিনরে দেখে আস্তে কইরা আমি তার কাছে গিয়া খাড়াইলাম। মিঠা ভরা কন্ঠে বললাম, ইয়ে শিরিন তোমারে একটা কথা বলতে ইচ্ছা করছে। যদি অনুমতি দাও তো বলি!
- শিরিন যে রকম রাগী ! অমনি দিল তোর নাকের উপর এক ঘুসি, তাই না? আমি বললাম। 
এ কথায় নয়নের রেগে যাবার কথা। কিন্তু রেগে না গিয়ে সে আবারো দীর্ঘশ্বাস ফেলল - না রে দোস্ত তার চেয়েও খারাপ কাজ করছে। আমার দিকে শীতল দৃষ্টিতে তাকিয়ে কটমট কইরা বলছে , কি বলবা তা তো জানি। তা ওসব না বলে যাও পঁচা সিঙ্গারা খেয়ে মরো গিয়া। 
শুনে আমার ভিরমি লাগার দশা - বলিস কি এত কিছু থাকতে সিঙ্গারা! এতো দেখি চরম অপমান! 
হ দোস্ত - নয়ন বলে - প্রথমে আমার মনে হইল মাটির সাথে মিশা যাই। পরে ভাবলাম না থাউক যাই সিঙ্গারাই খাই। মরার জন্য না। ক্ষুধা লাগছিল তাই। শাহবাগের যে হোটেলটায় সব চাইতে ভাল কলিজা সিঙ্গারা ভাজে সেইখানে গিয়া দেখি কোন সিট খালি নাই। শুধু একটা সিট ছাড়া। ভাল করে তাকিয়ে দেখি সেই সিটের পাশের সিটে বসে এক সুন্দরী ললনা ইয়া মোটা একটা বই পড়ছে টেবিলের উপর রাইখা। আমি গিয়া কোন মতে সেই খালি সিটে বইসা পড়লাম। মামুরে ডাইকা অর্ডার দিলাম দুইটা গরম গরম সিঙ্গারা আর সাথে বেশি কইরা পেঁয়াজ আর কাঁচা মরিচ। ডান পাশে আড়চোখে তাকিয়ে দেখি সুন্দরী তখনও বই-এ ডুইবা আছে। 
মনটা আমার তখন আবার উদাস হইছে। এমনেই পাশে আমার এমন সুন্দরী বইসা আছে। তার উপরে শিরিনের অপমানের কথাও ভোলা কঠিন। দুই-এ মিলা মনটা পুরা উথাল পাথাল অবস্থা। তার মধ্যেই একটা সিঙ্গারা সাবাড় কইরা দিলাম পেঁয়াজ দিয়া। তারপর দ্বিতীয় সিঙ্গারাটা মুখে দিয়া একটা কাঁচা মরিচ তুইলা দিলাম কামড় - কচাৎ !
আর সাথে সাথে পাশের সুন্দরী উঠে দাঁড়িয়ে গালির বন্যা ছুটাইলো - অসভ্য, জানোয়ার, বাঁদর, ভোঁদড়, কৃকুর, বিড়াল, গাধা, গরু, ছাগল, বলদ থেকে শুরু করে হেন কোন প্রানী নাই যা বাদ দিল। 
- বলিস কি? তুই কাঁচা মরিচে কামড় দিয়েছিস তাতে তার এত গালি দেবার কি হল? আমি জিজ্ঞেস করলাম।
নয়ন স্বলাজ মুখে উত্তর দিল -  তোকে তো বললাম মনটা আমার উদাস ছিল। তাই ভুল করে কাঁচা মরিচের জায়গায় আমি তার হাতের কেইনা আঙ্গুলে কামড় দিয়া ফালাইছি। 
এইবার আমি ভাল একটা টাশকি খেলাম - করছিস কি !! তাইলে তো সেই সুন্দরীই তোর নাক ফাটাইছে!
না রে সেও ফাটায় নাই - নয়ন বিরস মুখে বলল - সে আমারে গালি দিতে দিতে হন হন করে হোটেল থিকা বাইর হয়া গেছে। 
আমি অতিষ্ট হয়ে জিজ্ঞেস করলাম - তাইলে তোর নাক ফাটাইলো কে? 
- সেইটা আরো করুন আর কঠিন কাহিনী। আইজ আর বলতে ভাল্লাগতাছে না।  পরে এক সময় কমুনে। 
এই বলে নয়ন বিষন্ন বদনে থপ থপ পা ফেলে চলে গেল। আর আমি বসে রইলাম বেকুব হয়ে। 


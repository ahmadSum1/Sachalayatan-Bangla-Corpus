একটি অনুগল্প : তানবীরা : একজন ফটোগ্রাফার



শানেনুযুল :
গতকাল সচল তানবীরা তাঁর ফটোগ্রাফি প্রতিভা নিয়ে একখানা অনুগল্প লিখতে বলেছিলেন আমাকে (দেঁতোহাসি)। আর সন্ন্যাসী দা এবং বি ডি আর-এর মতে আমি যেহেতু অনুগল্পের ফ্যাক্টরি - সুতরাং আমাকে আর পায় কে? তাদের দেয়া নামের সুবিচার করতে নামিয়ে ফেললাম গল্পটা। 
তবে সব কথার শেষ কথা হলো - গল্পটা ভালো লাগলে সমস্ত প্রশংসা একমাত্র আমার। আর খারাপ লাগলে সমস্ত দায় তানবীরা আপুর  
----------------------------------------------------------------
ফটোগ্রাফার তানবীরা বসে আছে হতভম্ব হয়ে। রাগে তার মাথার তালু জ্বলে যাচ্ছে। অথচ তার আজ খুব খুশি হবার কথা। আনন্দে আত্মহারা হবার কথা। ফটোগ্রাফির প্রয়াস আজ তার সফল হয়েছে। দেশের একটি বড় পত্রিকা থেকে চিঠি এসেছে - তার ছবি বছরের সেরা ছবির পুরস্কার জিতেছে। কিন্তু তানবীরা হাজার চেষ্টা করেও খুশি হতে পাড়ছে না। তার কেবলই পিত্তি জ্বলা রাগ হচ্ছে। থম মেরে বসে বসে তার তোলা সেরা ছবির পুরস্কার জেতা ছবিটির দিকে তাকিয়ে আছে সে এক দৃষ্টিতে। 
একটি আড়াই তিন বছরের ছেলের ছবি এটা। ছেলেটি কালো, শুকিয়ে হাড় জিরজিরে অবস্থা। সারা শরীরে কেবল তার পেটটাই দেখা যাচ্ছে। কারন সেটা ফুলে ঢোল হয়ে আছে। বাকি শরীরে কেবল হাড্ডি গুলোই গোনা যায়। ছবিটিতে দেখা যাচ্ছে ছেলেটির চোখ ভেজা। কাঁদছে সে। একটা হাত সামনের দিকে বাড়িয়ে প্রচন্ড আকুতি নিয়ে তাকিয়ে আছে ক্যামেরার দিকে। 
আসলে ক্যামেরার দিকে নয়, তাকিয়ে ছিল সে তানবীরার দিকে। সামনে হাত বাড়িয়ে কেঁদে কেঁদে খাবার চাচ্ছিল সে তানবীরার কাছে। তানবীরা এই ছবিটি তুলেছিল দেশের উত্তরাঞ্চলের মঙ্গাপিড়ীত এলাকা থেকে। সেখানে সে গিয়েছিল তার বন্ধু-বান্ধবদের সাথে মঙ্গাপিড়ীত লোকজনের মাঝে ত্রান বিতরন করতে। ওখানে সে এই ছেলেটির দেখা পায়। ছেলেটির মা-বাবা ছিল না। থাকতো দাদীর সাথে পথে পথে। থুত্থুরে বুড়ি দাদীর সাথে পথে পথে ভিক্ষা করে বেড়াত। কিন্তু সেবার মঙ্গার এতটাই প্রভাব পড়েছিল যে ঠিকমতো ভিক্ষাও জুটছিল না তাদের। তানবীরাদের দেখে ছেলেটি কেঁদে ফেলেছিল। ঐটুকু ছোট হাত বাড়িয়ে খাবার চাইছিল সে। 
ফটোগ্রাফার তানবীরার ক্যামেরা এমন সুযোগ মিস করেনি। ক্লিক করে সে ঠিক মুহুর্তের ছবিটা তুলে নিয়েছিল। তারপর ছেলেটিকে আদর করে কাছে টেনে নিজেই খাইয়ে দিয়েছিল খাবার। যথা সম্ভব সাহায্য করেছিল তারা দাদী আর নাতিকে। 
ঢাকায় ফিরে তানবীরা ছবিটা প্রিন্ট করিয়ে প্রথম দেখে একেবারে স্তব্ধ হয়ে গিয়েছিল। ছবিটার ভেতরে যে আবেগ ফুটে উঠেছে তা তার বুকে বিধছিল ছুঁড়ির মতো। যতোবার সে ছবিটার দিকে তাকিয়েছে ততোবার তার চোখে পানি চলে এসেছে ছেলেটির অবস্থা দেখে। 
তানবীরা তার সে আবেগ ছড়িয়ে দিতে চেয়েছিল দেশের সব মানুষের মাঝে। তাই ছবিটা সে দেশের বেশ কিছু বড় বড় দৈনিক পত্রিকায় পাঠিয়েছিল সম্পাদকদের কাছে ছাপানোর অনুরোধ জানিয়ে। ছবির নিচে ক্যাপসন দিয়েছিল - মঙ্গাপিড়ীত অঞ্চলে এমন হাজারো শিশু পড়ে আছে অভুক্ত অবস্থায়। আপনার অল্প একটু সাহায্য পাড়ে তাদের অশ্রুসিক্ত মুখে হাসি ফোটাতে। 
কিন্তু দেশে তখন চলছিল রাজনৈতিক অস্থিরতা। রাজপথে নিয়মিত চলছিল সংঘর্ষ আর মানুষ খুনোখুনি। সেই ডামাডোলে তানবীরার আকুতি পাত্তা পেল না কোন পত্রিকায়। সবাই তখন রাজনৈতিক খবর ছাপতে ব্যাস্ত। অভুক্ত অসহায় মানুষের খবর নেয়ার সময় কোথায় তাদের?
কিন্তু আজ বছরের শেষ দিকে এসে তানবীরার কাছে একটি বড় দৈনিক পত্রিকা থেকে চিঠি এসেছে - আপনার এই ছবিটি বছরের সেরা ছবি মননিত হয়েছে। অমুক দিনে অমুক স্থানে এক জমকালো অনুষ্ঠানে আপনাকে পুরস্কৃত করা হবে। সে অনুষ্ঠান দেশের বড় টিভি চ্যানেলে সরাসরি প্রচার করা হবে। পরবর্তিতে আপনার আরো সব ছবি নিয়ে একটি একক চিত্র প্রদর্শনীর আয়োজন করা হবে। ইত্যাদি ইত্যাদি ........  
চিঠিটা পড়ে আর ছবির দিকে তাকিয়ে তানবীরার তাই রাগে শরীর কাঁপছে। সে তো এই ছবি কোন পুরস্কারের আশায় কোথাও পাঠায়নি। এ ছবি এভাবে বিকিয়ে সে কোন প্রকার খ্যাতি বা যশ চায় না। তানবীরা তাই সেই পত্রিকার সম্পাদকের কাছে উত্তর পাঠালো - 
প্রিয় সম্পাদক মহাশয়,
আমি অত্যন্ত বিনয়ের সাথে আপনাদের পুরস্কার প্রত্যাক্ষান করছি। এ ছবি আমি কোন পুরস্কারের আশায় তুলিনি বা সেই আশায় আপনার পত্রিকায় পাঠাইনি। আমি চেয়েছিলাম এ ছবি আপনার পত্রিকায় ছাপানোর মাধ্যমে সমাজের সচেতন মানুষদের মঙ্গাপিড়ীত অঞ্চলের শিশুদের দুরবস্থার কথা জানাতে। যাতে তারা এসব শিশুদের পাশে এসে দাঁড়ায়। তাদের সাহায্যে এগিয়ে আসে । 
আপনারা এ ছবিকে পুরস্কৃত করে আমাকে নাকি মঙ্গা কবলিত ঐসব শিশুদের অপমান করতে চাইলেন তা আমি বুঝতে পাড়ছি না। যাই হোক, আমি নিতান্ত ভদ্র একজন মানুষ। তাই অভদ্র অভব্য কিছু বলতে পাড়লাম না। যদি অভদ্র হতে পাড়তাম তাহলে বলতাম - তোদের পুরস্কার ধুয়ে তোরা পানি খা, হারামজাদারা !!
ইতি
তানবীরা


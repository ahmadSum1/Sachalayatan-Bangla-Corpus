দাদার মুখে শোনা গল্প : রাজা আর তার বৃদ্ধ প্রধান মন্ত্রী



এক রাজ্যের প্রধান মন্ত্রী একেবারে থুত্থুরে বুড়ো হয়ে গেছেন। চুল দাড়ি সব শাদা হয়ে গেছে, লাঠিতে ভর দিয়ে হাটেন, চোখে কম দেখেন, কানে কম শোনেন। কিন্তু রাজা তাকে অবসরে পাঠান না। মন্ত্রী দেরী করে রাজ সভায় আসেন, মাঝেমাঝে অসুস্থ থাকেন । কিন্তু রাজার তাতে কোন ভ্রুক্ষেপ নেই। তিনি তার এই বৃদ্ধ প্রধান মন্ত্রীতেই সন্তুষ্ট হয়ে আছেন।
রাজসভার অন্য সভাসদরা রাজার এই আচরনে ভিষন ক্ষুব্ধ। তাদের ইচ্ছা রাজা এবার বৃদ্ধ মন্ত্রীকে অবসর দিয়ে তাদের ভেতর থেকে নতুন প্রধান মন্ত্রী নির্বাচন করুন। 
এই মন বাসনা নিয়ে তারা একদিন রাজার কাছে আর্জি পেশ করলো - মহানুভব রাজা, আমাদের প্রধান মন্ত্রীর তো অনেক বয়স হলো এবার তাকে অবসর দিন। আর মহামান্য আপনার সেবায় তো আমরা রয়েছি, আমাদের মধ্য থেকে কাউকে আপনার প্রধান মন্ত্রী করুন। 
সভাসদদের কথা শুনে রাজা মুচকি হাসলেন। বললেন - ঠিক আছে আমি একটা পরীক্ষা নেব। সেই পরীক্ষায় তোমরা যদি পাশ করো তবেই আমি আমার বৃদ্ধ মন্ত্রীকে অবসর দিয়ে তোমাদের কাউকে আমার প্রধান মন্ত্রী করবো। 
রাজার সম্মুখে পরীক্ষা দিতে সভাসদরা সবাই তখুনি  প্রস্তুত।  রাজা তাদের বললেন, তারা নিজেরাই যেন তাদের মধ্য থেকে তিনজন যোগ্য প্রার্থী বাছাই করে নেয়। সভাসদরা একটু আলোচনা করে তখুনি জ্যেষ্ঠ ও বুদ্ধিমান দেখে তিনজন প্রার্থী ঠিক করে ফেলল। 
রাজা প্রার্থী তিনজনকে বললেন - আপনাদের আমি খুব সহজ একটা কাজ দিচ্ছি। আমি শুনেছি আমার প্রধান সেনাপতির পোষা মাদি কুকুরটা গতকাল কিছু বাচ্চা প্রসব করেছে। আপনারা একটু দেখে এসে আমাকে জানান যে কুকুরটা ক'টা বাচ্চা প্রসব করেছে। 
এত সহজ পরীক্ষা দেখে সভাসদরা সবাই অবাক হয়ে গেল। আর প্রার্থী তিনজন ছুটলো সেনাপতির বাড়ির উদ্দেশ্যে। 
কিছুক্ষন পরে তারা ফিরে আসলো। রাজা তাদের জিজ্ঞেস করলেন - এবার বলুন ক'টা ছানা দেখলেন? প্রার্থীরা তিনজন সমস্বরে বললেন - মহামান্য, কুকুরটি পাঁচটি ছানা প্রসব করেছে। রাজা বললেন - হুম, এবার বলুন তো ছানাগুলোর কোনটার গায়ের রং কি? প্রার্থীরা মাথা চুলকালো - ইয়ে, রাজামশাই ওটা তো লক্ষ্য করা হয়নি। আমরা আবার গিয়ে একটু দেখে আসি?
রাজা তাদের অনুমতি দিলেন আবার গিয়ে দেখে আসার জন্য। একটু পরে তারা দেখে এসে রাজাকে বলল - মহানুভব, ছানাগুলোর দুটোর গায়ের রং শাদা, একটা কুচকুচে কালো আর দুটো একটু লালচে রং-এর। 
প্রত্যুত্তরে রাজা বললেন - হুম্ , তা ছানাগুলোর ক'টা মাদী আর ক'টা মদ্দা? প্রার্থীরা মাথা চুলকালো - ইয়ে, মহান রাজা, এটাও তো আমরা লক্ষ্য করিনি। আমরা কি আবার গিয়ে দেখে আসবো? রাজা আবারো যাবার অনুমতি দিলেন। 
তারা আবার ছুটে গেল এবং ফিরে এসে বলল - মহামান্য রাজা, ছানাগুলোর তিনটা মদ্দা আর দুইটা মাদী। শুনে রাজা মুচকি হাসলেন। বললেন - তা ছানাগুলো সব সুস্থ তো? কোনটার কোন অসুখ বা সমস্যা নেই তো? প্রার্থী তিনজন আবারো মাথা চুলকালো - এটাও তারা লক্ষ্য করেনি। রাজা বললেন ঠিক আছে আপনাদের আর যেতে হবে না। আমার বৃদ্ধ প্রধান মন্ত্রীকে একটু ডাকুন এবার দেখি তিনি কি করেন। 
রাজার তলবে প্রধান মন্ত্রী রাজসভায় এলেন। রাজা তাকে জিজ্ঞেস করলেন - প্রধান মন্ত্রী আপনি কি জানেন আমাদের সেনাপতির পোষা মাদী কুকুরটা কয়েকটি ছানা প্রসব করেছে গতকাল? মন্ত্রী জানালেন তার এটা জানা নেই। রাজা তখন তাকে বললেন - আপনি একটু গিয়ে দেখে আসুনতো কুকুরটা ক'টা বাচ্চা প্রসব করেছে। 
প্রধান মন্ত্রী ঠুক ঠুক লাঠিতে শব্দতুলে গেলেন সেনাপতির বাড়িতে। ফিরে আসার পর রাজা জিজ্ঞেস করলেন - এবার বলুন মন্ত্রী, ক'টা বাচ্চা দেখলেন? মন্ত্রী উত্তর দিলেন - পাঁচটা জনাব।
রাজা : আপনি কি বলতে পাড়েন, ওগুলোর গায়ের রং কি?
মন্ত্রী : জি মহানুভব, ছানাগুলোর দুটো শাদা, একটি কালো আর দুটো একটু লালচে রং-এর।
রাজা : ক'টা মাদী আর ক'টা মদ্দা তা কি লক্ষ্য করেছেন? 
মন্ত্রী : জি মহামান্য, ওগুলোর তিনটা মদ্দা আর দুটো মাদী। 
রাজা : তা ছানাগুলো কেমন দেখলেন? কোনটার কোন অসুখ বা শারীরিক সমস্যা নেই তো?
মন্ত্রী : সবগুলোই সুস্থ। তবে একটা মাদী ছানার বাঁ পায়ে সমস্যা আছে। অন্য তিন পায়ের তুলনায় ওটা একটু খাটো। 
কথা শেষে রাজা সভাসদদের দিকে হাসি মুখে তাকালেন। তাদের মাথা তখন লজ্জ্বায় নিচু হয়ে গেছে। তারা রাজার কাছে ক্ষমা চাইলো। প্রধান মন্ত্রীর কাছেও ক্ষমা চাইলো। রাজা তাদের ছোট একটা কাজ দিয়েই বুঝিয়ে দিলেন প্রধান মন্ত্রীর মতো বুদ্ধি এবং বিচক্ষনতা তাদের ভেতর অনুপস্থিত। আর এজন্যই বৃদ্ধ হয়ে গেলেও এখনো প্রধান মন্ত্রী তার স্বপদে বহাল আছেন।
-----------------------------------------------------
ছোট বেলায় খুব ভালো সময় কেটেছে আমার গ্রামে। প্রতি বার্ষিক পরীক্ষা শেষে গ্রামে যেতাম। সেখানে আমার অনেক আকর্ষনের একটা ছিল দাদার কাছে গল্প শোনা। গল্পের অফুরন্ত ভান্ডার ছিল তাঁর কাছে। সেসব গল্প থেকেই একটা তুলে দিচ্ছি এখানে। আশাকরি আপনাদের ভালো লাগবে। জানিনা এসব গল্পের উৎস কি (কে লিখেছেন বা কোথাকার কাহিনী)। যদি কেউ বলতে পাড়েন তবে উপকৃত হবো আমিও।


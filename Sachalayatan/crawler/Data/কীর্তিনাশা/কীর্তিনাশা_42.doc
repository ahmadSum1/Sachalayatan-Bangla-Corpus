আমার খুব কাছের এক সচলের জন্মদিন আজ



যার কথা বলছি তার এক অঙ্গে অনেক রূপ । একাধারে সে একজন জাঁদরেল কর্পোরেট এক্সিকিউটিভ, কবি, ভ্রমন পিয়াসি পরিব্রাজক, প্রাক্তন সাংবাদিক, সংগঠক ইত্যাদি ইত্যাদি। ও হ্যা তিনি সচলায়তনের একজন সম্মানিত সচলও বটেন । যদিও সচল থেকে বর্তমানে স্বেচ্ছা নির্বাসনে আছেন । 
তবে বর্তমানে তার সব পরিচয় ছাপিয়ে এক্সিকিউটিভ পরিচয়টাই মুখ্য হয়ে উঠেছে। রাত নেই দিন নেই অনিঃশেষে সে নিজেকে বিলিয়ে দিচ্ছে একটি এ্যাড ফার্মের তরে। ক্যারিয়ারে উন্নতি চাইলে এছাড়া আর উপায়ই বা কি ? এ জন্য তাকে আমি কোন দোষ দেই না। নিজের এবং পরবর্তি প্রজন্মের ভবিষ্যত নিশ্চিত করতেই তার এই কর্মযজ্ঞ।  
সে আমার সবচেয়ে প্রিয় কবিদের একজন। তার প্রায় প্রতিটি কবিতা আমার পড়া। আর তার প্রতিটিতে ছড়িয়ে আছে আমার এক রাশ মুগ্ধতা। শ্রদ্ধেয় আব্দুল্লাহ্ আবু সায়ীদ একবার তার কবিতা পড়ে বলেছিলেন - ’লিখে যাও, অনেক বড় কবি হবে একদিন তুমি।’ আমিও তাকে সে অবস্থানে দেখার জন্য অপেক্ষায় আছি। কিন্তু দুঃখের বিষয় যার কবিতা লেখার কথা সে ব্যাটারই এখন কোন খোঁজ নেই । সে নাকি কাজের চাপে এতটাই অতিষ্ট কবিতা লেখার আর ফুরসত পায় না কোন ভাবেই। এখানেই আমার যত আপত্তি - আরে ব্যাটা কাজের ফাঁকে অন্যান্য দৈনন্দিন কাজ তো ঠিক মতোই চলছে। ঘুম, নাওয়া, খাওয়া, হাগা, মুতা এগুলো তো বন্ধ নেই। তবে কবিতা লেখা কেন বন্ধ থাকবে? আজকের দিনে সুযোগ বুঝে তাই আবারো অনুরোধ করছি - দোস্ত দয়া করে আবার কবিতা লেখা শুরু কর! যার কলম থেকে বন্যার মতো কবিতার ঢল নামে তার এভাবে থেমে যাওয়া মানায় না। 
তার আরেকটি নেশা হচ্ছে ভ্রমন। নতুন নতুন জায়গায়, হোক সে অখ্যাত, বিখ্যাত, কুখ্যাত ঘুরে বেড়াতে সে খুব পছন্দ করে। সেই ছাত্র জীবন থেকে কত যে রোমাঞ্চকর ভ্রমনে বেড়িয়ে পড়েছি দু’জনে তার হিসেব পাওয়া দুস্কর হবে এখন। তখন পকেটে আমাদের ফুটো পাইও থাকতো না মাঝে মাঝে। কিন্তু তাতে ভ্রমন আমাদের থেমে থাকতো না। কত যে ফন্দি-ফিকির তার মাথা দিয়ে বেরুতো সেই সময়! এখনও সুযোগ পেলেই পরিবার পরিজন নিয়ে বেড়িয়ে পড়ে সে। মাঝে মাঝে আমিও সানন্দে তার সঙ্গি হই। আমাদের সাম্প্রতিক রোমাঞ্চকর ভ্রমন ছিল ঢাকা থেকে ময়মনসিংহ পর্যন্ত সাইকেল ভ্রমন।  
যাই হোক বেশি কথা বলে পাঠকের ধৈর্য্য চ্যুতি ঘটাতে চাই না। সচলে আমার যারা পরিচিত তারা অনেকেই নিশ্চই এতক্ষণে বুঝতে পেড়েছেন কার কথা বলছি। হ্যা, আজ সচল সৈয়দ আখতারুজ্জামানের জন্মদিন। যে কিনা আমার সবচেয়ে কাছের বন্ধু। আসলে বন্ধুর চেয়েও বেশি কিছু। আমার জীবনে আনন্দে, বিষাদে, প্রাপ্তিতে, বিপদে সবার আগে যার কথা মনে পড়ে, জন্মদিনে তাকে অনেক অনেক শুভেচ্ছা জানাই। 
ওহ্ আরেকটা কৃতজ্ঞতাও জানিয়ে ফেলি এই বেলায়। আমার সচলের সাথে পরিচয় আখতারের মাধ্যমে। তার অনুপ্রেরনাতেই আমার এখানে আসা। আমার একটা সময়ে থেমে যাওয়া হাবি যাবি সব লেখা মুলত তার কারনেই আবার লিখতে পাড়ছি পুরোদমে। ধন্যাবদ আখতার আমাকে সচলায়তনের খোঁজ দেয়ার জন্য। 
সবশেষে একটাই অনুরোধ - সচলে একটু নিয়মিত হ রে দোস্ত ! কবিতা লিখে ভরিয়ে ফেল সচলের পাতা! 


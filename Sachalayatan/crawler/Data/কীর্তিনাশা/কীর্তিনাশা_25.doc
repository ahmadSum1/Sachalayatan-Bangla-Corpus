দুলালের বায়োগ্যাস ব্যাবসা



আমার বন্ধু দুলালের মাথায় সারাক্ষণ উদ্ভট সব ব্যবসার চিন্তা ঘোরে। আর নতুন কোন চিন্তা এলেই ছুটে আসে আমার কাছে। আমি হচ্ছি তার যে কোন ব্যবসার অটো অংশিদার। তার এরকম বেশ কিছু ব্যাবসায় বাধ্য হয়ে টাকাও লগ্নি করতে হয়েছে আমাকে। এবং বলাই বাহুল্য সে সব টাকা গচ্চা খাতেই বিলীন হয়ে গেছে। তারপরও আমি ধৈর্য্য হারাইনি। দুলালও উৎসাহ হারায়নি। তার নতুন নতুন ব্যাবসা পরিকল্পনা চলছে পুরোদমে। 
কিন্তু এবারে সে যে বিজনেস প্ল্যান নিয়ে আসলো তা শুনে আমার পুরো আক্কেল গুড়ুম। সকাল বেলা আমার বাসায় হুড়মুড় করে ঢুকেই সে বলা শুরু করলো - বুঝলি দোস্ত, এইবারের যে বিজনেস প্লান তাতে আর কোন ফাঁক নাই। ব্যাবসা এবার হবেই হবে। আর উপরি পাওনা হিসাবে হবে খ্যাতি আর যশ। বুঝলি কিনা ? এক ঢিলে দুই/তিন পাখি মারা পড়বে। 
আমি জানতে চাইলাম - সেটা আবার কী রকম?
আমার প্রশ্নে দুলালের উৎসাহ আরো বাড়ে, বলে - শোন্ দোস্ত, এই ব্যাবসায় আমাদের যেমন টাকা আয় হবে, তেমনি দেশের জ্বালানী সংকট মোচনে রাখা যাবে বিশাল অবদান আবার পরিবেশবাদি বলে দারুণ নাম ডাক হয়ে যাবে। 
আমার এবার আশ্চর্য হবার পালা - বলিস কি রে! এতো সত্যিই এক ঢিলে তিন পাখি! তা ব্যাবসাটা কি?
দুলাল হাসে, চকচকে চোখে তাকিয়ে বলে - বায়োগ্যাস।
এবার আমি বিরক্ত হই। বলি - সে তো শুনেছি অনেক ঝামেলার কাজ। ময়লা আবর্জনা এক জায়গায় জড়ো করে তারপর তা পঁচিয়ে গ্যাস উৎপাদন করতে হয়। এই ঝামেলায় আমি নাই! 
দুলাল আবারো হাসে - বলে আরে না রে বোকা। এই বায়োগ্যাস সেই বায়োগ্যাস না। আমি যার কথা বলছি সেই বায়োগ্যাসের বায়ো-মেশিন অলরেডি চলছে। আমাদের শুধু সংগ্রহ করতে হবে। 
বলিস কী? খুলে বল তো ব্যাপারটা - আমি আশ্চর্য হয়ে জানতে চাই। 
দুলালের হাসি থামেনা, দাঁত কেলানো অবস্থাতেই সে বলতে থাকে - বলছি বলছি। তার আগে তুই বল তুই কি জানিস এই পৃথিবীর উষ্ণতা বৃদ্ধির জন্য মানুষ কেবল একাই দায়ী নয়? আরো অনেক প্রানী আছে যারা দূষণ ছড়াচ্ছে?
আমি এদিক ওদিক মাথা নাড়ি। দুলাল বিজ্ঞের হাসি হেসে বলে চলে - আমরা মানুষেরা তো বাতাসে কার্বন-ডাই-অক্সাইড ছড়াচ্ছি আর ওরা ছড়াচ্ছে মিথেন গ্যাস। যা কিনা কার্বন-ডাই-অক্সাইডের থেকেও মারাত্মক। 
আমি প্রশ্ন করি - তা এই ওরা'টা কারা? দুলাল জবাব দেয় - ওরা'টা হচ্ছে গবাদি পশু। গরু, ছাগল, ভেড়া ইত্যাদি। এই সব তৃণভোজী প্রানীর হজম প্রক্রিয়া ধীরগতির হওয়ায় এদের পেটে প্রচুর মিথেন গ্যাস তৈরি হয়। যা কিনা ইয়ে মানে (এ পর্যায়ে দুলাল একটু ইতস্তত করে) পাদ'এর মাধ্যমে এরা বাতাসে ছড়িয়ে দেয়। 
কথা শুনে চেয়ার উল্টে পড়ার দশা হলো আমার। মনে মনে বললাম - কস্ কি রে মমিন! আর মুখে বললাম - এইটা কিভাবে সম্ভব! এইটা কি আসলেই সত্যি ?!
দুলাল মুচকি হাসে, হ্যা সূচক মাথা নাড়ে - হ্যা রে সত্যি। একশ ভাগ সত্যি। অস্ট্রেলিয়ার বার্ষিক বায়ু দূষণের ১২ ভাগের জন্য দায়ী এই গবাদি পশু, বিশেষ করে গরু। আর আর্জেন্টিনার তো আরো খারাপ অবস্থা। সে দেশের বায়ু দূষণের ৩০ ভাগের জন্য দায়ী এই গরু। আমাদের দেশে এ ব্যাপারে কোন পরিসংখ্যান নাই। তবে আমাদের দেশের অবস্থাও তো ভাল হবার কথা না। 
আমার চমক কাটতে চায় না। বিশ্বাসও হতে চায় না ব্যাপারটা। মাথা চুলকাই আর নিজের অজান্তেই মুখ থেকে বেরিয়ে আসে - গরু গুলা শুধু পেদে পেদে পরিবেশের এই হাল করছে! 
দুলাল আমার এখনো অবিশ্বাস দেখে ধমক দেয় - হ্যা করছে। আর সে জন্যই অস্ট্রেলিয়ার সরকার মিলিয়ন ডলার ব্যায় করছে গবেষণার পেছনে যাতে গরু, ছাগল, ভেড়ার এই গ্যাস নির্গমনের হার কমানো যায়। একটা গরু দিনে কয়েকশ লিটার মিথেন গ্যাস বাতাসে ছাড়ে, তা জানিস? 
আমি একটু ধাতস্থ হয়ে প্রশ্ন করি - আচ্ছা বুঝলাম ব্যাপারটা। তা এটা দিয়ে তোর ব্যাবসা কিভাবে হবে?
দুলাল আবার হাসে - এই তো আসল প্রশ্ন করছিস। আমাদের দেশে তো গরু, মহিষ কম নাই। আমাদের কাজে হবে এসব গরু, মহিষের নির্গত করা গ্যাস সংগ্রহ করা। তারপর সেই সংগৃহিত গ্যাস আমরা সিলিন্ডারে ভরে জ্বালানী হিসেবে বিভিন্ন কল-কারখানায় সরবরাহ করবো। চিন্তা করতে পারিস, কত লাভ হবে আমাদের? আর পরিবেশের কত বড় উপকার হবে?!
আমার আবারো মাথা চুলকায়, বলি - গরুর পাদ সংগ্রহ করে কারখানায় বেচবি? তা এই পাদ সংগ্রহ করবি কিভাবে?
আমার প্রশ্নের ধরণে দুলাল ক্ষেপে যায়। নিজেকে সামলে নিয়ে উত্তর দেয় -  আর্জেন্টিনার বিজ্ঞানীরা একটা প্লাস্টিকের ট্যাঙ্ক আবিস্কার করছে। যেটা অনায়াসে গরুর পিঠে স্থাপন করা যায়। আর একটা পাইপের মাধ্যমে গরুর ছেড়ে দেয়া গ্যাস সেই ট্যাঙ্কে জমা হয়। দিনের শেষে সেই ট্যাংকের গ্যাস বড় সিলিন্ডারে সংগ্রহ করলেই হল। তারপর  একটু প্রসেস করে কল-কারখানায় বেচে দাও, বাস্ কেল্লা ফতে। 
ছবি সূত্র : ইন্টারনেট
আমার আবারো মাথা চুলকায়। বুঝি দুলাল রেগে যাচ্ছে তবু প্রশ্ন না করে পারি না - আচ্ছা দোস্ত, পাইপ লাগানোর পরে গরু পাদের বদলে যদি হেগে দেয় তখন কি হবে? গ্যাসের বদলে তো গোবরে একাকার হয়ে যাবে সব। 
দুলালের রাগ আরো বাড়ে, তবু সে নিজেকে সামলে উত্তর দেয় - এসব ব্যাপার মাথায় রেখেই ঐ ট্যাঙ্ক তৈরি করা হয়েছে। অতএব ঐ সব নিয়া তোর চিন্তা না করলেও চলবে। 
দুলালের রাগ দেখে আমার একটু ভয় হয়। তাই মিন মিন করে বলি - কিন্তু দোস্ত, গরুর পাদ নিয়ে ব্যাবসা...... ব্যাপারটা কেমন জানি শুনায়......   
এ কথায় দুলালের রাগের বাধ পুরোপুরি ভেঙে পড়ল। সে তড়াক করে উঠে দাঁড়িয়ে বলল - বুঝছি, তোকে দিয়া এই বিজনেস হবে না। তুই এখনো সেই পুরনো ধ্যান-ধারনা নিয়াই আছিস। আমি একাই এই ব্যাবসা করবো। আর এই গরুর পাদ বেচে আমার যখন অনেক টাকা হবে তখনো তুই ঘরে বসে বসে আঙুল চুষবি। 
আমি বলতে চাচ্ছিলাম - আহা চটছিস ক্যান? কিন্তু তার আগেই সে হনহন করে ঘর ছেড়ে বেরিয়ে গেল। 
--
দুলাল চলে যাবার পরে আমি ইন্টারনেট ঘাটা শুরু করলাম আসলেই ব্যাপারটা কি দেখার জন্য এবং একটু পরেই পেয়ে গেলাম খবরের লিঙ্ক। আসলেই অস্ট্রেলিয়া আর আর্জেন্টিনার সরকার ভীষণ চিন্তিত এই গবাদি পশুর গ্যাস নির্গমন সমস্যা নিয়ে। এটা ঠেকানোর জন্য নানা গবেষণায় তারা অনেক অর্থও খরচ করছে। 
তবে দুলালের জন্য একটা দুঃসংবাদেরও সন্ধান পেলাম। আইরিশ এক কম্পানি গরুর এই গ্যাস নির্গমন নিয়ে ব্যাবসা করতে নেমেছিল মিলিয়ন ডলার নিয়ে। কিন্তু নানা সমস্যা আর উপযোগীতার অভাবে তারা এখন দেউলিয়া হতে বসেছে। 
খবরের লিঙ্কটা দুলালকে মেইল করে দিলাম তাড়াতাড়ি। আর মনে মনে ভাবতে লাগলাম কালে কালে আরো কত আশ্চর্য কাহিনী যে শুনতে হবে দেখতে হবে!
লিঙ্ক : 
১। অস্ট্রেলিয়ার খবর
২। আর্জেন্টিনার খবর
৩। দেউলিয়া কম্পানির খবর
 

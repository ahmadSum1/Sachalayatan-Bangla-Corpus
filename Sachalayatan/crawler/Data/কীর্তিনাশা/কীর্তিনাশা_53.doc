একটি অনুগল্প : ঝাঁপ



সময়টা দুপুর গড়িয়ে বিকেলের দিকে ঝুঁকেছে তখন। মাথার ওপর থেকে সূর্যটা একটু পশ্চিমে হেলে পড়েছে। তবে তার তেজ কমেনি এতটুকু। আকাশ মেঘহীন থাকার সুযোগে সে ধরিত্রীকে পোড়াচ্ছে স্বতেজে। মুল গ্রাম থেকে দূরে একটা নির্জন দিঘীর পাড়। অল্প দূরের বেঁতবনে থেকে থেকে ঝিঁঝি ডেকে যাচ্ছে একটানা। আর সে ডাক থেমে গেলে শোনা যাচ্ছে বাতাসের শব্দ। সে বাতাসে দিঘীর পাড়ে দাঁড়িয়ে থাকা গাছ গুলো থেকে পাতা ঝরে পড়ছে পানিতে। সে পানিতে বাতাসের কারনে মৃদু ঢেউ উঠেছে। সে ঢেউয়ে হলুদ লাল পাতারা দুলে দুলে ভেসে যাচ্ছে এদিক ওদিক। 
সে মরা দুপুরে সেই দিঘীর পাড়ে তখন কেউ নেই। কেবল দু'টো প্রানী ছাড়া। প্রথম প্রানী একটি মাছরাঙা পাখি। সে একটা ছোট মেহগনী গাছের ডালে বসে আছে ধ্যান মগ্ন। দ্বিতীয় প্রানী এক গ্রাম্য তরুনী। হাটু মুড়ে দীঘির খাড়া পাড়ের এক ধারে বসে আছে সে। এলোমেলো চুলের ফাঁকে চেহারা ঠাহর করা যাচ্ছেনা তার। পড়নের শাড়িটাও আলুথালু। আঁচল লুটাচ্ছে মাটিতে। 
পুরো পৃথিবী যেন থমকে আছে এখানে। এই দুই ধ্যানমগ্ন জীবনের সাথে। ব্যাতিক্রম কেবল ঝিঁঝির ডাক, বাতাস আর দীঘির জল। হঠাৎ দু'টো ঘটনা ঘটলো যুগপত ভাবে। মাছরাঙাটা মুহুর্তে ঝাঁপিয়ে পড়লো দীঘিতে। তরুনীটিও টুপ করে যেন খসে পড়লো পানিতে। ডুবে গেল দু’জনেই। নিমেশ পরেই মাছরাঙাটা উঠে এল। ঠোঁটে তার রুপোলী পুটি মাছ ছটফট করছে। হারিয়ে গেল সে মাছ নিয়ে দূরে কোথায়। কিন্তু তরুনী আর উঠলো না। সেও হারিয়ে গেল কোথাও। 
ঝিঁঝির ডাকে বিরতি পড়েছে তখন। সেই ফাঁকে দূরে কোথায় ঘুঘু ডেকে উঠলো - ঘু ঘূ ঘূ ঘু। গ্রাম্য দুপুরে ঘুঘুর ডাক ঘুমকে আরো নিবিড় করে। 


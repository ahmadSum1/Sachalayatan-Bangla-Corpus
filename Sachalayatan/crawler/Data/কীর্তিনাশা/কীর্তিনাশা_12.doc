বিনম্র শ্রদ্ধা জানাই সারদানন্দ দাস : একজন নিভৃতচারী শিক্ষক



গতকাল পত্রিকাতে খবরটা পড়েই মনটা অদ্ভুত ভালোলাগায় ভরে উঠলো। এরকম মানুষ তাহলে এখনো আছে পৃথিবীতে ! - ভেবে মানুষটির প্রতি শ্রদ্ধায় অবনত থাকলাম অনেক ক্ষণ।   
তাঁর নাম সারদানন্দ দাস। ভারতের পশ্চিমবঙ্গের বালুরঘাট অঞ্চলের খাদিমপুর হাইস্কুলের শিক্ষক ছিলেন তিনি ১৯৬৫ থেকে ১৯৯৫ সাল পর্যন্ত। আজীবন নিভৃতচারী এই শিক্ষক চিরকুমার । সাদাসিধে আর মিতব্যয়ী ছিলেন সব সময়। কর্মজীবনে একজন আদর্শ শিক্ষক হিসেবে পরিচিত ছিলেন এলাকায়। 
হঠাৎ করে কেন তিনি পাদ-প্রদীপের আলোয় এলেন এবার সেটা বলি - নিজের সারাটা জীবনের সঞ্চিত অর্থ যা তিনি আয় করেছেন ছাত্র পড়িয়ে, টিউশনি করিয়ে এবং সেই সাথে রিটায়ারমেন্টের সময় এক কালিন যে অর্থ পেয়েছেন  সব মিলিয়ে হয়েছে একাশি লক্ষ রুপি। এই একাশি লক্ষ রুপি দিয়ে তিনি একটা কল্যান তহবিল গঠন করেছেন নাম - 'দরিদ্র মেধাবী ছাত্র সাহায্য তহবিল'। প্রতিবছর এই তহবিল থেকে এলাকার মেধাবী গরিব ছাত্র-ছাত্রীদের বৃত্তি প্রদান করা হবে। 
এই তহবিল পরিচালনার জন্য তিনি একটি ট্রস্টিবোর্ডও গঠন করেছেন যার প্রধান তার প্রিয়তম ছাত্র চকভৃগু নদীপার হাইস্কুলের প্রধান শিক্ষক মদনমোহন মৈত্র।
তহবিল গঠনের সমস্ত কাজ সম্পাদন করে তিনি গোটা ভারত ভ্রমন করতে বেরিয়েছেন। তাঁর অনুরোধে তিনি এলাকা ছাড়ার দশ দিন পরে এই তহবিলের কথা প্রকাশ করা হয়। প্রচারবিমুখ এই মাষ্টার মশাই এও জানিয়ে যান যে, তিনি আর এলাকায় ফিরবেন না।
খবরটা পড়ার পর থেকে এখন পর্যন্ত আমার মনটা আনন্দে, শ্রদ্ধায় ভরে আছে। হতে পারে তার এই প্রয়াস ভারতের একটি ক্ষুদ্র অঞ্চলকে ঘিরে। কিন্তু আমি বিশ্বাস করি পৃথিবীর আনাচে কানাচে এই সব ক্ষুদ্র ক্ষুদ্র প্রচেষ্টাই একদিন আমাদের বিশ্ব সমাজকে পাল্টে দেবে। বিনম্র শ্রদ্ধা জানাই তাই সারদানন্দ দাসকে, একজন প্রচারবিমুখ নিভৃতচারী শিক্ষককে। 
খবরের লিঙ্ক : 
১। প্রথাম আলো
২। The Telegraph, India


একটি অনুগল্প : সততা



সরকারী কর্মকর্তা ইকবাল সাহেব সকালে অফিসে এসেই তার টেবিলে একটা শাদা খাম পড়ে থাকতে দেখলেন। খামটা খুলে বিরক্তিতে তার চোখ মুখ কুঁচকে গেল। সেখানে দশ হাজার টাকার একটা ক্যাশ চেক আর এক টুকরো ছোট কাগজে একটা ফাইল নম্বর লেখা রয়েছে। দেখেই তিনি বুঝলেন ঘুস দেবার এটা নয়া তরিকা। বি সি এস পাশ করে অনেক চড়াই উৎরাই পেড়িয়ে এক মাস হলো তিনি কাজে যোগ দিয়েছেন। ইতিমধ্যেই তার সততার খ্যাতি ছাড়িয়ে পড়েছে বিভিন্ন মহলে। অফিসের অনেকেরই এখন সমস্যার কারন তিনি। 
ইকবাল সাহেব ফোনে তার সহকারী কবিরকে চিরকুটে উল্লিখিত ফাইলটা নিয়ে আসতে বললেন আর ক্যাশ চেকটা কুটি কুটি করে ছিঁড়ে টেবিলের উপরে রাখলেন। কবির ফাইল নিয়ে আসতেই তিনি ফাইলটা নিয়ে ঘ্যাস ঘ্যাস করে কি লিখে আবার সেটা করিরের দিকে বাড়িয়ে দিয়ে বললেন - ’এই ফাইলটা জব্দ করলাম। আমার অনুমতি ছাড়া কোথাও দেবেন না।’ তারপর কবিরের সামনেই চেকের ছেঁড়া টুকরোগুলো নিয়ে ময়লার ঝুড়িতে ফেলে দিলেন। 
এসব দেখে কবিরের মুখ শুকিয়ে গেল। তার বসের সততার কারনে তার নিজের উপরি ইনকামও বন্ধ হয়ে গেছে মোটামুটি। 
পরের দিন সকালে ইকবাল সাহেবের টেবিলে আরেকটি শাদা খাম পাওয়া গেল। এবার সে খামে ক্যাশ চেক পঞ্চাশ হাজার টাকার আর ছোট চিরকুটে আরেকটি ফাইল নম্বর। তিনি সে ফাইলটিও তলব করে জব্দ করলেন। আর চেকের পরিনতিও একই হলো। কুটি কুটি করে ছিঁড়ে ময়লার ঝুড়িতে ছুঁড়ে ফেলা হলো সেটা। 
তার দু’দিন পরে আবারো তার টেবিলে আরেকটা শাদা খামের আগমন ঘটলো। এবার সেখানে এক লাখ টাকার ক্যাশ চেক। আর চিরকুটে আরেকটি ফাইল নম্বর। এবারো তাদের পরিনতি আগের মতো হলো। ফাইল হলো জব্দ আর চেক গেল ময়লার ঝুড়িতে। 
তার কিছুদিন পরে আবার সেই একই ঘটনা। তবে এবার খামে পাঁচ লাখ টাকার ক্যাশ চেক আর ছোট চিরকুটে ফাইল নম্বর তো রয়েছেই। ইকবাল সাহেব আজ আর নিজেকে ধরে রাখতে পাড়লেন না। বাজখাই গলায় চেঁচিয়ে উঠলেন - কবির এই কবির! তাড়াতাড়ি শুনে যান! 
কবির হন্তদন্ত হয়ে ছুটে এল তার কাছে। তাকে দেখে ইকবাল রাগি গলায় জিজ্ঞেস করলেন - আচ্ছা এই খামগুলো কে দেয় আমার টেবিলে? কবির উত্তর দিল - আমি সার সঠিক বলতে পাড়বো না। কত লোকই তো আসে যায় অফিসে। তাদের কেউ নিশ্চই রেখে যায়। 
ইকবালের চোখ রাগে বিরক্তিতে কুঁচকে গেল - আপনাদের নিয়ে আর পাড়া গেল না। যাচ্ছে তাই অবস্থা। যান এই ফাইলটা নিয়ে আসেন তাড়াতাড়ি। বলে চিরকুটটা কবিরের দিকে এগিয়ে দিলেন তিনি। 
কবির দুরু দুরু বুকে ফাইল আনতে গেল। এই ফাইলটাও তবে জব্দ হলো - বলল সে মনে মনে। দীর্ঘশ্বাসও ফেলল একটা, তার উপরি ইনকাম এভাবে বন্ধ হয়ে গেছে ভেবে। খুঁজে ফাইলটা বের করে সে ইকবাল সাহেবের কাছে নিয়ে গেল। ইকবাল তখন মাথার চুল খামচাচ্ছেন বসে বসে। ফাইলটা সামনে পেয়ে উল্টে পাল্টে দেখলেন তিনি অনেক ক্ষণ। বিড়বিড় করে কি যেন বললেন নিজের সাথে কবির শুনতে পেল না। কলমটা খুলে ঘ্যাস ঘ্যাস করে ফাইলে কি সব লিখে সাইন করে দিলেন। তারপর কবিরের দিকে ফাইল বাড়িয়ে দিয়ে বললেন - যান আমি অনুমোদন দিয়ে দিলাম। এরপর যা কাজ করে ফেলেন তাড়াতাড়ি। কবির ফাইল নিয়ে বেড়িয়ে এল দ্রুত। মুখে তার হাসি ফুটে উঠেছে। ইকবাল সাহেব চেকটার দিকে তাকালেন আরেকবার। ’পাঁচ লক্ষ টাকা মাত্র’ কথাটা সেখানে জ্বল জ্বল করছে। 
কি ভেবে ইকবাল সাহেব আবারো নিজের মাথার চুল খামচে ধরলেন। মুখটাও একটু মলিন হলো তার। কিন্তু চেকটা তিনি যত্ন করে নিজের ড্রয়ারে রেখে দিলেন। পাঁচ লাখ টাকায় বিকিয়ে গেল তার সততা !!


একটি অনুগল্প : একি কান্ড! - কে কার খাদ্য !!



এক ঝিলের ওপর দিয়ে একটা গঙ্গাফড়িং উড়তে উড়তে ঘুরতে ফিরতে ক্লান্ত হয়ে একটা পদ্মফুলের ওপর বসে পড়ল। একটা কোলাব্যাঙ অদূরেই একটা পদ্মপাতার ওপর ঝিমাচ্ছিল বসে বসে। সে গঙ্গাফড়িংটাকে আয়ত্বের মধ্যে পেয়ে টপ করে জিভ ছুঁড়ে সেটাকে মুখে পুড়ে চিবাতে লাগলো আরামে। একটা ঢোঁরা সাপ পানির উপর মাথাতুলে ভাসছিল ব্যাঙটার পেছনে। ব্যাঙটার এই অন্যমনস্কতার সুযোগে সে ছোবল হানলো। মুহুর্তে ব্যাঙটাকে পেঁচিয়ে নিল নিজের কুন্ডলির মধ্যে। ওপরে আকাশে একটা ভূবনচিল চক্কর খাচ্ছিল খাবারের খোঁজে। ঢোঁড়ার লম্ফ ঝম্প দেখে সে নিমেশে ছোঁ মারলো। দু’পায়ের তীক্ষ্ণ নখে সাপটাকে বিদ্ধ করে শুন্যে উড়াল দিল। উড়তে উড়তে কতগুলো পাতিহাঁসের সাথে দেখা হয়ে গেল তার। ওগুলো কোথায় উড়ে যাচ্ছিল ঝাঁক বেঁধে। চিলটা তাদের ছাড়িয়ে উড়তে যেতেই - ঠাশ্ ঠাশ্ ঠাশ্ । এক শিকারী নিচে খাপ পেতেছিল শিকারের আশায়। সে গুলি চালালো। ছররা গুলির আঘাতে কিছু হাঁস তো ধরাশায়ি হলোই, সেই সাথে চিলটাও টেঁশে গেল। শুন্যে কিছু ওলট পালট খেয়ে ঝিলের জলেই শয্যা নিল সে। ঢোঁড়াসাপ, কোলাব্যাঙ আর আধখাওয়া গঙ্গাফড়িংটা ঢেউ-এর দোলায় দুলে দুলে ভাসতে লাগলো তার আসেপাশে। শিকারী তার শিকার করা পাতিহাঁসগুলো সংগ্রহ করে বাড়ির দিকে ছুটলো। দারুন ভোজ হবে আজ তার বাড়িতে।


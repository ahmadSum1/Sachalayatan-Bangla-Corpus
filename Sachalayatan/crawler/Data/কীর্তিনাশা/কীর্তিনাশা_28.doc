অণুগল্প : তার মৃত্যুর জন্য সে নিজেই দায়ী.........



আমি চাইনি এভাবে তার মৃত্যু হোক। চেষ্টা করেছি অনেক তাকে ও’পথ থেকে ফেরাতে। কিন্তু তার মৃত্যু যেন ওখানেই লেখা ছিল। অবধারিত ছিল আমার সমস্ত প্রচেষ্টা বিফলে যাওয়া। তাই তো সে গট গট করে হেটে ঠিক সে জায়গায় গিয়ে দাঁড়ালো যেখানে একটু পরেই নেমে আসবে ঢল। ভাসিয়ে নিয়ে যাবে তাকে। 
আমি চিৎকার করে তাকে ফেরানোর চেষ্টা করেছি। হাততালি দিয়েছি তার দৃষ্টি আকর্ষনের জন্য। এমনকি রেগে গিয়ে থুথুও ছিটিয়েছি তার দিকে। কিন্তু কিছুতেই কিছু হয়নি। গোঁয়াড়ের মতো সে গিয়ে ঠিক সেই স্হানেই দাঁড়ালো যেখানে তার ধ্বংস অনিবার্য। 
আমার আর অপেক্ষা করার উপায় ছিল না। অফিসে যেতে দেরী হলে বসের ঝারি খেতে হবে। তাই টানা পাঁচ মিনিটের বিফল প্রচেষ্টার সমাপ্তি টেনে বাথরুমের ঝর্নাটা ছেড়ে তার নিচে দাঁড়ালাম গোসলের জন্য। আর দেখলাম মেঝেতে গুট গুট করে হাটতে থাকা মাকড়সাটা পানির ছোঁয়া পেয়ে মুহুর্তে কুন্ডুলি পাকিয়ে গেল। তারপর পানির তোড়ে ভেসে ভেসে হারিয়ে গেল। 
এ অহেতুক মৃত্যু আমি চাইনি। বেচারা দেয়াল ছেড়ে মেঝেতে না নামলেই বেঁচে যেত। কিন্তু আমার হাজার বাধা উপেক্ষা করে সে তাই করলো আর মরলো। তার মৃত্যুর জন্য সে নিজেই দায়ী।  


বৃষ্টি আর আমার মা



মা,
বৃষ্টির দিন এসেছে আবার। তোমার প্রিয় বৃষ্টির দিন। 
যখন আকাশ আঁধার করে  মেঘ জমে, বাজ ডাকে ঘন ঘন - মা আমি তখন বৃষ্টির ডাক শুনি। ছাদে ছুটে যাই বৃষ্টিতে ভিজবো বলে। একা আবছায়া আলোতে দাঁড়িয়ে থাকি। ঠান্ডা বাতাসে বিবস হতে হতে দূর নীলিমায় তাকিয়ে দেখি কালো মাতাল মেঘেদের ছোটাছুটি। কে কার আগে ছুটবে, উড়বে তার এক তীব্র প্রতিযোগীতা তাদের মাঝে। এক সময় যখন তারা বৃষ্টি হয়ে ঝরে পড়ে, ঝর ঝর ঝর ঝর শব্দে মুখরিত করে দশদিক, তখন আমার এ পুরো অবয়ব নিয়ে আমি অবগাহন করি বৃষ্টিতে। শরীরের প্রতিটা লোমকুপে আমি অনুভব করি বৃষ্টির স্পর্শ। বৃষ্টির প্রতিটি ফোঁটার সাথে আমিও ঝরে পড়ি, পড়তে থাকি এ দেশের দক্ষীনে অবস্থিত একটি গ্রামের ছোট্ট এক বাড়িতে। সে বাড়ির ছাদে বৃষ্টির পানির মত গড়িয়ে যাই আমি। স্মৃতির অতল থেকে ভেসে ওঠে একটি দিন। যে দিন তোমার হাত ধরে হয়েছিল আমার বৃষ্টিতে ভেজার হাতেখড়ি। 
নানা বাড়ির ছাদে তুমি আর আমি, মা। পুরোটা আকাশ কালো করে শুধু মেঘ আর মেঘ। সমস্ত চরাচরে তখন বৃষ্টির রাজত্ব। চার কি পাঁচ বছরের আমি সে বৃষ্টিতে করছিলাম ছোটাছুটি। তুমিও ছুটছিলে আমার পিছে পিছে আমাকে সামলে রাখার জন্য। কিন্তু মা তোমার সে দুষ্টু দামাল ছেলের সাথে তুমি পেড়ে উঠছিলে না। ছুটতে ছুটতে তুমি ক্লান্ত হয়ে বসে পড়লে এক সময়। আমিও গিয়ে তোমার কোলে বসলাম। তোমাকে জড়িয়ে ধরে তোমার বুকে মাথা রাখলাম। মা সেই থেকে বৃষ্টি আমার বড় আপন। সেই থেকে বৃষ্টির প্রতিটি ফোঁটায় আমি তোমার শরীরের ঘ্রান পাই।  
মা, তারপর কত বর্ষা কেটে গেছে। আমি শৈশব পেরিয়ে, কৈশোর পেরিয়ে কত বড় হয়ে গেছি। কিন্তু আমাদের বৃষ্টিতে ভেজা থামেনি কখনো। মা আর ছেলে কত কত বার জীবনের রুঢ় কঠিন সময়ে বৃষ্টির কাছে আশ্রয় খুঁজেছি। 
মা, আকাশ থেকে এখনো সেরকম বৃষ্টি ঝরে। সেই বৃষ্টিতে আমি এখনো তেমনি ভিজি। কিন্তু তোমাকে আর আমার পাশে পাই না। তুমি চলে গেছ চির শান্তির দেশে। যেখান থেকে কেউ কোনদিন ফিরে আসে না।
মা, আকাশের বৃষ্টির সাথে সাথে আমার চোখেও বৃষ্টি ঝরে। ঝুম বৃষ্টির জলে সে লোনা জল বিলীন হয়ে যায়, কেউ জানতে পারে না। বুকের ভেতরে যে বর্ষন চলছে অবিরাম তারও সন্ধান কেউ পায় না। কেউ জানেনা মা - আকাশ আকুল করা বৃষ্টির মাঝে তোমার সে দস্যি ছেলে এখনো তোমাকে খুঁজে ফেরে।


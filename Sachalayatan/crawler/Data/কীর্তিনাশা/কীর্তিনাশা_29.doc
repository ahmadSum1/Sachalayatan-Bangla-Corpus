কলিমুদ্দি একবার বাঘের লেজ দিয়া কান চুলকাইছিল



কলিমুদ্দি মৌয়ালদের দলে এবারই প্রথম যোগ দিয়েছে । সুন্দরবনেও এসেছে এই প্রথম। তাই অন্যান্য মৌয়ালরা যখন সর্দারের সাথে মধু সংগ্রহের জন্য জঙ্গলের ভেতরে গেল, কলিমুদ্দি তখন সিজু মাঝির সাথে রয়ে গেল নৌকা পাহারা দিতে। 
নৌকা যে খালের পাড়ে ভিড়েছে তার সামনে বেশ এক টুকরো খোলা জায়গা। তারপরে শুরু হয়েছে বন। তা দেখে কলিমুদ্দির মনটা একটু উশখুশ করে ওঠে। সে সিজু মাঝিকে বলে - সিজু বাই, আমি ইট্টু ঐ খোলা জাগা দিয়া ঘুইররা আসি? সিজু হাসে, বলে - কোন অসুবিদা নাইরে ব্যাডা, যা মনের আউস মিডাইয়া ঘুইররা আয়। কলিমুদ্দি ভয়ার্ত চোখে জিজ্ঞেস করে - বাগে দরবে না তো আবার? 
এ কথায় সিজু রেগে যায় - হারামজাদা, তরে না কইছি জঙ্গলে আইয়া ঐ নাম মুহে লবি না!! ক'বি বড়মিয়া। হের পরও কইলি ক্যা ? সে নিজের বুকে এক দলা থু থু ছিটায়। তারপর আবার বলে - আবার যদি কইছস, তাইলে থাবড়া মাইররা তোর দাঁত হালাইয়া দিমু। 
সিজুর বকায় কলিমুদ্দি চুপশে যায়, বলে - আইচ্ছা, আর কমু না। এহন কও বড়মিয়ায় খাইবে না তো আবার? সিজুর রাগ তখনো পড়েনি। সে গজ গজ করে বলে - বড়মিয়া এহানে আসে না। যা ঘুইররা আয়। 
আশ্বস্ত হয়ে কলিমুদ্দি নৌকা থেকে নামে। বনের হাওয়ায় তার মন উদাস হয়। হাটতে হাটতে সে বেশ দূরে চলে আসে। সেখানে সে একটা বড় গাছের গুরি পড়ে থাকতে দেখে। তাতে হেলান দিয়ে সে  বসে পড়ে। তার মনটা আরো উদাস হয়ে যায়। এত উদাস যে তার ঘুম চলে আসে। 
ঘুমের মাঝে কলিমুদ্দির কান চুলকে ওঠে। সে প্রথমে হাতের কনে আঙুল দিয়ে কান চুলকায়। কিন্তু তাতে জুত হয় না। তখন সে চোখ বন্ধ অবস্থাতেই এদকি ওদিক হাতড়ায় এবং একটু পড়ে তার হাতে নরম পেলব কি যেন ঠেকে। সেটাই টেনে নিয়ে সে কানের ভেতর ভরে দেয়। জিনিসটা এত মোটা যে কানের ফুটোয় পুরোপুরি ঢোকে না। তাতে কি, যতটুকু ঢুকেছে তাতেই সে আরাম পায়। সে ভালো করে জিনিসটা ঘুরিয়ে ফিরিয়ে কান চুলকাতে থাকে। 
চুলকাতে চুলকাতে জিনিসটা আরেকটু আয়ত্বে আনার জন্য সে মৃদু টান দেয়। অমনি ঘাউ করে একটা আওয়াজ ওঠে। সে আওয়াজে কলিমুদ্দির তন্দ্রা ছুটে যায়। সে এদিক ওদিক তাকায়। কিছু দেখে না। তারপর নিজের হাতে ধরা জিনিসটার দিকে তাকিয়েই সে জমে যায়। মনে মনে বলে - ওরে আল্লারে! এইডা দেহি বাগের ল্যাঞ্জা! তারপর গাছের গুরির ওপাশে উঁকি দেয়। দেখে একটা ইয়া বড় বাঘ ভোঁস ভোঁস করে নাক টেনে ঘুমাচ্ছে। 
কলিমুদ্দি প্রথমে আতঙ্কে একেবারে তলিয়ে যায়। একটু পরে নিজেকে ফিরে পেয়ে আস্তে বাঘের লেজটা ছেড়ে দিয়ে পা টিপে টিপে সেখান থেকে একটু দূরে চলে আসে। তারপর দেয় দৌড় সোজা নৌকার দিকে। 
নৌকার কাছে আসতেই সিজু তাকে জিজ্ঞেস করে - ঐ ব্যাডা এইরম পাগলের লাহান দৌড়াস ক্যা ? কলিমু্দ্দি প্রশ্ন শুনে হাসে হি হি হি করে, বলে - বাগের ল্যাঞ্জা দিয়া কান খাউজ্জাইসি! 
শুনে রেগে গিয়ে সিজু দেয় এক থাবড়া - হারামজাদা তরে না কইসি জঙ্গলে ঐ নাম লবি না। তাও ক্যান কইলি? কইলি ক্যা ?? কথা শেষ করে সে আবারো এক থাবড়া হাকড়ায় কলিমুদ্দির পিঠে। কিন্তু তাতে কলিমুদ্দির কোন ভাবান্তর হয় না। সে হাসতেই থাকে - হি হি হি হি, হে হে হে হে!!


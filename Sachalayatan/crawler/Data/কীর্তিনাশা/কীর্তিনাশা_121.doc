বোনকে আমার মনে পড়ে



বোনকে আমার মনে পড়ে
বসে ঘরের দাওয়ায়
আদর করে পুষিটাকে
মাছদিয়ে ভাত খাওয়ায়।
বোনকে আমার মনে পড়ে
ছোট্ট বাড়ির উঠোন
পুতুল বিয়ে খেলছি বসে
ছোট্ট দু’ভাই বোন।
বোনকে আমার মনে পড়ে
স্কুলব্যাগটা কাঁধে
যেতে যেতে তখনো সে
চুলের বেনী বাঁধে।
বোনকে আমার মনে পড়ে
রাতে আপন মনে
জানলা দিয়ে বলছে কথা
চাঁদের বুড়ির সনে।
বোনকে আমার মনে পড়ে
শীতের কুয়াশায়
ফুল কুড়োতে গিয়ে চুপি
মায়ের বকা খায়।
বোনকে আমার মনে পড়ে
ভীষন কালো রাত
রোগে কাহিল বোনটা আমার
ধরে আছে হাত।
বোনকে আমার মনে পড়ে
শুয়ে খাটিয়ায়
শাদা কাপড় পড়ে একা
অচিনপুরে যায়।


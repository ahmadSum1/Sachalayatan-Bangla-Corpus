আমাদের সাইকেল ভ্রমনের ইতিবৃত্ত - ০২



মাওনা থেকে ময়মনসিংহ : 
২য় দিন সকাল ছয়টায় আবার যাত্রা শুরু হলো। মাওনা থেকে ময়মনসিংহ ৬০ কিলোমিটারের মতো দূর। রোদ তেতে ওঠার আগেই, ক্লান্তি এসে শরীর গ্রাস করার আগেই, আমরা যত বেশি পথ পাড়ি দেয়া যায় তার চেষ্টা চালালাম। দ্রুত গতিতে চলল আমাদের সাইকেল। দিনের শুরুতে পেশীগুলো বেশ আড়ষ্ট লাগলেও অল্প সময়ের মধ্যেই সব ঠিক হয়ে গেলো। সাইকেল চলল উল্কার গতিতে। নয়টার আগেই ভালুকা পৌঁছে গেলাম। সকালের নাস্তা করার জন্য থামলাম একটা হোটেলের সামনে। তাজা ফল, ডিম ভাজি, পরোটা, মিষ্টি, চা দিয়ে জম্পেশ নাস্তা সেরে বাইরে  এসে দেখি বরাবরের মতো আমাদের সাইকেল ঘিরে উৎসুক জনতার ভিড়। সবার সাথে শুভেচ্ছা বিনিময়  করে আমাদের পোষ্টকার্ড গিফট করে এগিয়ে চললাম ত্রিশালের দিকে।  খুব ইচ্ছে ছিলো দেশের একমাত্র কুমির প্রজনন কেন্দ্রটা দেখে যাবো। ভালুকা থেকে ১৭ কিলোমিটার দূরে হাতিবেড় গ্রামে রেপটাইলস ফার্ম লিমিটেড নামে এ প্রতিষ্ঠানটি আছে। নিরাপদ বেষ্টনি ঘেরা এই ফার্মের ১৪টি পাকা পুকুরে মালয়শিয়া থেকে আমদানি করা কুমির পোষা হয়। পথে পথে ছড়িয়ে রেখে এলাম অনেক দীর্ঘশ্বাস। সব দেখতে গেলে এ ট্যুর আর ৫ দিনে শেষ করা হবে না। 
ত্রিশাল প্রায় ২৫ কিলোমিটার দূর। ত্রিশালের পরেই ময়মনসিংহ শহর। গন্তব্য যতই নিকটবর্তী হচ্ছে ততই আমাদের উত্তেজনা বাড়ছে। দুপুরের মধ্যে আমরা ত্রিশাল পৌঁছে গেলাম। মধ্যহ্ন ভোজন এখানে করতে চেয়ে বিপদেই পড়লাম। খাবার হোটেল আর খুঁজে পাই না। আজব ব্যাপার, ত্রিশালে একটা ভালো খাবার হোটেল নেই, বিশ্বাসই করা যায় না। যা মোটামুটি দু’একটা আছে তা আবার ঈদের কারনে বন্ধ। শেষ পর্ষন্ত যেন-তেন মানের একটা হোটেলে কোনমতে খাওয়া সেরে ছুটলাম ময়মনসিংহ শহরের উদ্দেশ্যে। আমাদের আজকের দিনের শেষ গন্তব্য। মনে হলো উড়ে চলছে আমাদের সাইকেল। যদিও পাঁচ কিলোমিটার পর পর কিছুক্ষনের জন্য বিরতি নিয়েছি কিন্তু তারপরেও প্রথম দিনের তুলনায় বেশ ভালোই এগিয়ে চলল আমাদের যাত্রা।  
বিকেলের আলো নিভে যেতে শুরু করেছে তখন। দিনের ক্লান্ত দেহ রাতের বিছানায় বিশ্রাম নেয়ার প্রস্তুতি নিচ্ছে। আমাদের সাইকেল শত কিলোমটার পাড়ি দিয়ে আসা পথের কাহিনী বুকে চেপে শহরের রাস্তায় চাকার দাগ রেখে এগিয়ে চলেছে। রাত কাটাতে আমরা আশ্রয় নিলাম ময়মনসিংহ শহরের এক হোটেলে। আমাদের পরের দিনের যাত্রা বিরিশিরি অভিমুখে।
(এ পর্যন্ত লিখেছেন - সৈয়দ আখতারুজ্জামান)
---------------------------------------------------
এবার আমি কিছু বয়ান করি : 
মাওনা থেকে ময়মনসিংহ পুরো রাস্তাই ছিল নয়নাভিরাম। কোথাও দিগন্ত বিস্তৃত ধানেক্ষেতে সবুজের সমারোহ, কোথাও বা বড় বড় ঝিলের বুকে বকের উড়াউড়ি। খিরু নদী সহ আরো ছোট ছোট দুটো নাম না জানা নদী পেড়িয়েছি, সেগুলোও ছিল সুন্দর। তবে গতির তাড়নায় থামতে পাড়িনি অনেক জায়গায়। ছবিও তুলতে পাড়িনি তাই সে সব জায়গার। তারপরও ছবির ভান্ডার আমাদের কম নয়। পুরো ভ্রমনকালে আমরা আড়াই হাজারের মতো ছবি তুলেছি, আমাদের ছোট্ট ডিজিটাল ক্যামেরায়। এ পর্বেও যতগুলো পাড়ছি তুলে দিলাম। 
রাস্তা কিন্তু মোটেও নিরাপদ ছিল না। এমনিতেই সরু রাস্তা। তার ওপরে গাড়িগুলো সব শাঁ শাঁ করে উড়ে চলছিল। বিশেষ করে বাসগুলো, সাইড দেবার কোন বালাই নেই, ওভারটেকের কোন সময় অথবা নিয়ম নেই - জওয়ানির জোশে চালাও খালি ! মাঝে মাঝে এমনও হয়েছে কয়েক ইঞ্চির জন্য আমরা বেঁচে গেছি। অথবা সাইকেল নিয়ে ধানেক্ষেতে কিংবা পাশের ঢালু স্থানে নেমে গিয়ে নিজেদের রক্ষা করেছি। এসব অবশ্য আমাদের ভ্রমনকে আরো রোমাঞ্চকর করে তুলেছে। বাসগুলো যে কত বেপরোয়া ভাবে চলে তার নিদর্শন নিচের ছবিগুলোর মধ্যেই পেয়ে যাবেন। একই দিনে আমরা তিন তিনটি বাস দূর্ঘটনার অবশেষ দেখলাম। 
পথে পথে মানুষের ভালোবাসা কুড়িয়েছি অনেক। যেমন - ভালুকা ছাড়িয়ে একটু খোলা জায়গা দেখে বিশ্রাম নিচ্ছিলাম। তখন এক বৃদ্ধ চাচা এসে জিজ্ঞেস করলেন - বাজানেরা কুত্থিকা আইছুন? অনেক কথা হবার পর তিনি জোড়াজুড়ি করতে লাগলেন, তাঁর বাড়িতে গিয়ে একটু গুড়-মুড়ি, নাস্তা-পানি খেতেই হবে। অনেক চেষ্টায় তাঁকে নিবৃত্ত করে, একটা চকলেট বড়িয়ে দিলাম তাঁর দিকে - নেন চাচা, একটা চকলেট খান। তিনি হেসে উঠলেন আবার ধমকও দিলেন - ধুর ব্যাটা চকলেট খাওয়ার বয়স আছেনি আমার ? আরেক জায়গায় হঠাৎ আমার সাইকেল বিগড়ালো। মানে সাইকেলের চেইন পড়ে গিয়ে এমন ভাবে আটকালো যে কিছুতেই খুলতে পাড়ছিলাম না। তখন এক কিশোর এসে অনেক টানাটানি করে সে চেইন তুলে দিল। আমি তাকে এটা করার জন্য কোন অনুরোধ করিনি। কিশোরটি ছিল আবার বেশ রোমান্টিক। তার টিশার্টের বুকে লেখা - বিদায় বান্দুবী বিদায়!
শারীরিক ধকলের কথাও একটু না বললে নয়। কিছুদূর সাইকেল চালিয়ে মনে হতো - তৃষ্ণায় বুকের ছাতি বুঝি ফেটে যাবে। ক্লান্তিতে শরীর ঢলে পড়তে চাইতো। আসলে বহুদিন তো এমন একটানা শারীরিক শ্রম করিনি আমরা। প্রচুর পরিমানে পানি, ওরস্যালাইন, ডাবের পানি পান করেও তেষ্টা মিটছিল না। কিছুদূর পর পরই তাই বিশ্রাম। বিকেলের দিকে হলো আরেক যন্ত্রনা - আমার দুই হাটুর জয়েন্টে শুরু হলো ব্যাথা। সাইকেলের প্যাডেলে এক একবার পা দাবাচ্ছিলাম আর যন্ত্রনায় কঁকিয়ে উঠছিলাম। যদিও আখতারকে টের পেতে দেইনি এতটুকু। আর আমাদের চলাও থেমে থাকেনি। সেদিন রাতে ময়মনসিংহে হোটেলে বসে অনেক পরিচর্যায় আর ঔষধ সেবনে সে ব্যাথা কিছুটা সহনিয় পর্যায়ে নিয়ে আসতে পেড়েছিলাম। আখতারের অবস্থা আমার চেয়ে মোটেও ভালো ছিল না। সেও হোটেলে উঠেই চিৎপটাং। 
আজকের লেখা শেষ করি এক চমকপ্রদ ঘটনা দিয়ে, যাকে বলে কিনা তাজ্জব কি বাত । তখন আমরা পানি কেনার জন্য একটা ছোট বাজারের কাছে থেমেছি। আখতার গেছে পানি কিনতে আর আমি মহাসড়কে দাঁড়িয়ে আছি। হঠাৎ দেখি আমার অদূরে দুটো কুকুর প্রচন্ড রকম ভালোবাসায় মত্ত। একটা আরেকটার উপরে উঠে প্রচন্ড গতিতে লাগাচ্ছে। ভালো করে লক্ষ্য করে আমি পুরোপুরি তাজ্জব বনে গেলাম। যে কুকুরটা উপরে উপবিষ্ট সেটা তো পুংলিঙ্গের অবশ্যই। কিন্তু যে ব্যাটা নিচে দাঁড়িয়ে আরামে চোখ অর্ধনিমিলিত করে আছে সেটাও দেখি এক মদ্দা কুকুর। আমি বিশাল এক টাশকি খেলাম। কুকুরদের ভেতরেও তাইলে হোমোসেক্সুয়ালিটির ব্যাপার আছে!! আখতারকে ডাকলাম তাড়াতাড়ি - দেখে যা রে দেখে যা! একি তামাশা!! কিন্তু আখতার আর দেখতে পাড়লো না। তার আগেই এক বেরসিক লোক এসে ইট ছুঁড়ে কুকুর দুইটার এমন ভালোবাসার অবসান ঘটালো। কুকুর দুটো কেউ কেউ ঘেউ ঘেউ করে জান বাঁচাতে উধাও হলো। দুনিয়া জুড়া আসলেই বহুত গিয়ানজাম! বহুতই আজিব এই দুনিয়া!!
ছবি পর্ব - ২
দ্বিতীয় দিনের যাত্রা শুরু
উৎসুক মানুষের দেখা পেয়েছি সব স্থানে
ময়মনসিংহ জেলার সীমানায় পৌঁছে গেছি !!
রোমান্টিক কিশোর : টিশার্টের বুকে লেখা - বিদায় বান্দুবী বিদায়
সুন্দর স্পট, তাই ক্যামেরার ক্লিক
পেছনে তাকাই বার বার, বাস না এসে ঘাড়ে পড়ে !
একটু কথাতেই হাসি : এমন হাসির দাম লাখটাকা
'ওরে আমার একটা ছবি তোল'
খিরু নদীর বুকে নৌকা ভেসে চলে
নাম না জানা ঝিল
আমার বাড়ি বেড়াইয়া যাও বাজানেরা!!
খোদর কসম এই বাস আমি উল্টাই নাই!
বাঁয়ের নিচু গাছ দেখতে পায় নাই এই বাসের কাবিল ড্রাইভার
আর এই ড্রাইভার ব্রিজরেও সাইড দিয়েছে
তাহারা দু'জনেই ক্লান্ত
মুক্তির আনন্দে প্রান ভরে নিঃশ্বাস নে!
এ ভাবে যদি বাস চলে, আমরা কোথায় যাই!!
মাছ ধইরা আইলাম
মাছ ধরার পরে বিড়ি, টানে টানে সুখ!
ক্লান্ত ভিষণ, বিশ্রাম চাই
(চলবে)
 

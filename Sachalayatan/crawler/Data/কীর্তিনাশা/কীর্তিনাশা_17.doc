একটি রূপকথা : ধুগো রাজা, বীর রায়হান ও বন্দী রাজকন্যা কঙ্কাবতি



এই রূপকথায় উল্লেখিত চরিত্রগুলোর সহিত বাস্তবের কিংবা পরাবাস্তবের কোন চরিত্রের কোন প্রকার মিল নাই। যদি কোন পাঠক তাহার পরেও মিল খুঁজিয়া পান তবে তাহা একান্ত ভাবে উক্ত পাঠকের দুরভিসন্ধিমূলক মনের পরিচায়ক হইবে। ইহাতে অধম লেখককে কোন প্রকারেই দায়ী করা যাইবে না। 
-----------------------------------------
পঞ্চবটি রাজ্যের রাজা মাননীয় ধুগো একদা প্রাসাদের ছাদে পদচারণা করিতে করিতে বৈকালিক মৃদুমন্দ সমিরন উপোভোগ করিতে ছিলেন। আর মনে মনে ভাবিতে ছিলেন - বয়স তো কম হইলো না। আর কতকাল এমন কুমারবৃত্তি পালন করিব? আমার সমবয়সী অন্যসকল দেশের রাজাধিরাজগণ এক্ষণে বিবাহ করিয়া সুখে রাজকার্য পরিচালনা করিতেছে। আর আমি কিনা বৃদ্ধাঙ্গুলি লেহন করিতেছি! তাহাদের কত অনুরোধ করিয়া পত্র লিখিলাম যে, আপনাদের সুন্দরী তরুনী শ্যালিকা থাকিলে দয়া করিয়া আমার সহিত বিবাহের বন্দবস্ত করিবেন! কিন্তু পাষন্ড, পামড়গণ  আমার পত্রের কোন উত্তর করিল না। মাঝে মাঝে ইচ্ছার উদ্রেক হয় উহাদের প্রতিকুলে যুদ্ধ ঘোষণা করি। 
এইসব নয় ছয় ভাবিতে ভাবিতে ধুগো ক্রমশ রাগান্বিত হইতে ছিলেন আর ফোঁস ফোঁস করিয়া নিঃশ্বাস ছাড়িতে ছিলেন। ঠিক সেই ক্ষণে তাহার সম্মুখে একখানা গাঙশালিক আসিয়া হুমড়ি খাইয়া পড়িয়া পাখা ঝাপটাইতে লাগিলো। ধুগো প্রথমে প্রচন্ডরূপে চমকিয়া উঠিলেন। তাহার পরে সাহস সঞ্চয় করিয়া ভাল করিয়া লক্ষ্য করিয়া দেখিলেন পক্ষির এক পদে রঙ্গীন সুতা দিয়া এক টুকরা কাগজ বাঁধা রহিয়াছে। 
ধুগো নিমেশ কাল আর ক্ষেপন না করিয়া সেই কাগজের টুকরাখানি সংগ্রহ করিয়া পড়া শুরু করিলেন। ইত্যাবসরে গাঙশালিকটি উড়িয়া চলিয়া গেল। চিঠিতে লেখা ছিল - আমি কঙ্কাবতি, পঁচিশ বর্ষীয় সুন্দরী তরুনী, কঙ্ক দেশের রাজকন্যা। এক যাদুকরি সর্বনাশী ডাইনীর কোপানলে পড়িয়া বর্তমানে বন্দী জীবন কাটাইতেছি সপ্তসাগর তের নদীর পাড়ে এক অতি ক্ষুদ্র দ্বীপে। আমার একমাত্র সঙ্গী গাঙশালিকের মাধ্যমে আমি এই পত্রখানা আকাশের ঠিকানায় ছাড়িয়া দিলাম। এ ধরায় এমন দয়ালু পুরুষ কেউ কি রহিয়াছেন যিনি আমাকে উদ্ধার করিবেন? আমি প্রতিজ্ঞা করিতেছি যে মহিয়ান আমাকে এই বন্দীদশা হইতে মুক্ত করিবেন, আমি তাহার আজীবন চরণদাসী হইয়া থাকিব। আমার জীবন, যৌবন সকলি তাহার তরে বিলাইয়া দিব। 
পত্রখানা পড়িয়া ধুগোর মন ব্যাকুল হইয়া উঠিল। কঙ্কাবতির দুর্বিসহ বন্দী জীবনের কথা কল্পনা করিয়া তাহার নয়ন বারি অঝোরে ঝড়িতে লাগিল। কিয়ৎক্ষণ কাঁদিয়া কাটিয়া শান্ত হইয়া তিনি রাজ্য সভায় গিয়া ঘোষনা দিলেন - যে মহাবীর সাত সমুদ্র তের নদীর ওপাড় হইতে কঙ্কবতিকে উদ্ধার করিয়া আনিয়া তাহার সমুখে হাজির করিতে পারিবে তাহাকে তিনি অর্ধেক রাজ্য দান করিবেন। তবে শর্ত হইলো কঙ্কবতিকে কেবল উদ্ধারই করিতে হইবে, তাহার সহিত কোন প্রকার প্রেমময় অথবা মধুময় সম্পর্ক করা যাইবে না। বিবাহের কথা তো অচিন্তনীয়। বিবাহ তাহাকে কেহ করিলে একমাত্র ধুগোই করিবেন।
এমত ঘোষণার পরে একদিন অতিবাহিত হয়, দুই দিন অতিবাহিত হয়।  কিন্তু এমন মহৎ কার্য সাধনে কেহ আগ্রহ প্রকাশ করে না । ওদিকে ধুগোর ঘুম, নাওয়া, খাওয়া সকলি উচ্ছন্নে যাওয়ার জোগাড়। সারাটা ক্ষণ তিনি ছাদে পায়চারি করিয়া বেড়ান আর ভাবেন - আমার এই পঞ্চবটি রাজ্যে কী একজন সাহসী তরুন নাই যে কঙ্কাবতিকে উদ্ধার করিয়া আনিবে? এমন কাপুরুষের দেশে বাস করিবার চাইতে নির্বাসনে যাওয়া উত্তম! 
তৃতীয় দিন হঠাৎ করিয়া রাজসভায় শোরগোল পড়িয়া গেল। সেখানে এক নিরীহ দর্শন তরুন হাজির হইয়াছে যে কিনা এই অভিযানে যাইতে সম্মত। সেই যুবকের নাম রায়হান আবীর। 
এমন খবর পাইয়া ধুগো হাওয়ার বেগে রাজসভায় উপস্থিত হইলেন। রায়হানকে আগাপাশতলা ভাল করিয়া জরিপ করিয়া জিজ্ঞাসা করিলেন - বিবাহ করিয়াছো ? রায়হান জবাবে হাসিয়া বলিল - না জাঁহাপনা সেই সৌভাগ্য এখনও হয় নাই। ধুগো বলিলেন - তবে তো চিন্তার কথা। সে যাহাই হউক, আর কেহ যেহেতু রাজি হইতেছে না  সেহেতু তোমাকেই আমি এই অভিযানে পাঠাইতেছি। তবে আমি আবারো তোমাকে পই পই করিয়া সাবধান করিতেছি, কঙ্কাবতির সহিত কোন প্রকর লটর পটর করিবে না। কোন প্রকার গুজুর গুজুর ফুসুর ফুসুরও করিবার চেষ্টা করিবে না। এর অন্যথা হইলে তোমার গর্দান আর আমার জল্লাদ। সদা স্মরণে রাখিবে কঙ্কাবতি তোমাদের হবু রাণী, আমার হবু বধু। সর্বদা তাহার সহিত দশহাত দুরত্ব বজায় রাখিবে। আর যদি তুমি সত্য সত্যই কঙ্কাবতিকে নির্বিঘ্নে নিরাপদে আমার কাছে সমর্পণ করিতে পারো তবে তোমার জন্য থাকিবে অর্ধেক রাজ্য এবং আমার তরফ হইতে আরো অশেষ নিয়ামত। এইবার বল তুমি আমার শর্তে রাজি কিনা? 
রায়হান মাথা ঝাকাইয়া তাহার সম্মতি জ্ঞাপন করিল। তখন ধুগো আবার বলিলেন - এইবার বল বৎস যাত্রার নিমিত্তে তোমার কি কি প্রয়োজন ? রায়হান কহিল - আলমপনা, এই অভিজানের জন্য আমার সপ্তডিঙ্গা আর সাতশ সাহসী, শক্তিমান নাবিক প্রয়োজন হইবে। আর প্রয়োজন হইবে সাড়ে তিন মন খাঁটি মধু। 
এই কথায় ধুগো সচকিত হন - মধু ? মধু কেন ? মধু তো শুনেছি এক বিশেষ জৈবিক তাড়না উদ্রেককারী। 
জবাবে রায়হান আবারো মৃদু হাসিয়া কহিল - মহানুভব, মধু বিপুল পরিমান শক্তির যোগান দাতাও বটে। যাত্রা পথে আমার এবং নাবিকদিগের কঠোর পরিশ্রমের কথা চিন্তা করিয়া আমি মধুর জোগান দিতে অনুরোধ করিতেছি। ইহাতে আমাদের অনেক কষ্ট লাঘব হইবে। 
শুনিয়া ধুগো নিশ্চিন্ত হইয়া বলিলেন - আচ্ছা তবে, আগামী কল্ল প্রাতে তোমার সপ্তডিঙ্গা আর যা যা চাহিয়াছ তাহা সাগর ঘাটে তৈয়ার থাকিবে। তুমি এক্ষণে যাত্রার আয়োজন কর। 
রায়হান উঠিয়া দাঁড়াইয়া বাদশাহ্কে কুর্নিশ করিয়া ’জো হুকুম জাহাপনা’ বলিয়া যাত্রার আয়োজনে চলিয়া গেল। আর ধুগো আরাম কেদারায় বসিয়া বসিয়া স্মিত হাসিয়া কঙ্কাবতিকে পাওয়ার পরে কি কি করিবেন ইত্যাদি ভাবিতে ভাবিতে সুখ স্বপ্নে বিভোর হইলেন। 

(ভাল করিয়া লেবু চিপড়াইয়া এক কাপ মাত্র চা খাইয়া খুব শিঘ্রই বাকি অংশ লইয়া আসিতেছি) 


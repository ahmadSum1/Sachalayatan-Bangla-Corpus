একটি পথ হারানো ছড়া : হবু আর গবু



হবু চন্দ্র রাজা বলেন গবু চন্দরে
শোন মন্ত্রী যাবো আমি পাহাড় কন্দরে
সেথায় বসে ভাববো আমি করবো বসে ধ্যান
যাওতো এখন কানের কাছে করো না প্যান প্যান
শুনে গবু কেঁদে ওঠে - হায় হায় রে হায়
এই গেলরে, সেই গেলরে, সব বুঝি বা যায়
রাজা গেলে রাজ্য শাসন করবে তবে কে
সান্ত্রী মন্ত্রী সবাই মিলে ঘাস কাটবে যে!
হবু বলেন, ঘাস তো তোরা এই এখনো কাটিস
সারাটা দিন বসে বসে আমার পা’টাই চাটিস
আমার দেশের প্রজারা সব কোথায় কেমন আছে
সেসব খবর কখনো তো পাই না তোদের কাছে
আমার কাছে ঘুরিস কেবল তেলের ধামা নিয়ে
হাজার রকম কাব্য শোনাস ইনিয়ে বিনিয়ে।
শুনে গবু দাঁত কেলিয়ে হেঃ হেঃ হেঃ হেসে
মোটা গলায় অদ্ভুত এক স্বর তুলে ফ্যাঁস-ফেঁসে
বলে - 
রাজা তোমার গুন মুগ্ধ আমরা সভাসদ
তোমার প্রেমেই ডুবে থাকি হয়ে গদোগদ্
সব সেরাদের সেরা তুমি হবু চন্দ্র রাজ!
তোমায় দেখে ভুলে থাকি রাজ্যের সব কাজ
হবু চন্দ্র রাজা যেথায় বসেন আসন পেতে
সেই সে দেশের প্রজাদের আর হয় না কিছু খেতে
সারাটা ক্ষণ বাতাস খেয়েই কাটে তাদের দিন
মনের সুখে ঘোরে তারা ইরান, ভারত, চীন
রাজন তুমি যখের খনি এই দু'চোখের ধন
তুমি গেলে কেঁদে কেটেই মরবে জনগন।
এসব শুনে হবু রাজা হলেন খুশি ভারি
তেলের ধামায় ডুবে গিয়ে হাসলেন বাহারি
নির্বাসনের কথাটা বে-মালুম গেলেন ভুলে
গবু তাকে সারাক্ষণই মাথায় রাখে তুলে। 
--------------------------------------------------------
ছড়াটা লেখার সময় যেটা চিন্তা করছিলাম, সেই পথে এই ছড়া হাটে নাই। তাই এইটা একটা পথ হারানো ছড়া। 


একটি অনুগল্প : ভূঁতের নাম ম্যান্দামারা



শরিফের চোখ দিয়ে অঝোর ধারায় অশ্রু ঝরছে। কিছুতেই সে কান্না থামাতে পাড়ছে না। এত বড় দুঃখ সে এ জীবনে আর পায়নি। আজ ফুলির বিয়ে। যে ফুলির সাথে তার পাঁচ বছরের প্রেমের সম্পর্ক। যে ফুলি দু’দিন আগেও শরিফের গলা জড়িয়ে  বলেছে - তোমারে ছাড়া বাঁচবো না। সেই ফুলি দুবাই ফেরৎ পাত্র পেয়ে প্রেমের মুখে ঝাঁটা দিয়ে বিয়ে করতে বসে  গেছে। এ দুঃখ শরিফ রাখবে কৈ। সে তাই ঠিক করেছে এ জীবন আর রাখবে না। আত্মহত্যা করবে। 
সিদ্ধান্ত কার্যকর করতে রাতের আঁধারে সবার চোখকে ফাঁকি দিয়ে সে চলে এসেছে তাদের বাড়ির পেছনের জঙ্গলে। হাতে এক গোছা মোটা দড়ি নিয়ে উঠে বসেছে একটা লম্বা তেঁতুল গাছে। গলায় দঁড়ি দেবার জন্য একটা শক্ত দেখে ডাল বেছে তাতে দড়ি গোছা শক্ত করে বেঁধেছে। এখন গলায় ফাঁস আটকে ঝুলে পড়লেই হলো। মরার আগে শেষবারের মতো কান্নাকাটি করার জন্য বসলো সে একটু। এমন সময় কাছেই আরেক ডালে একটা কেমন খচমচ আওয়াজ হলো। চাঁদের হালকা আলোয় একটা আবছায়া মুর্তি দেখা গেল সেখানে। 
মরতে আসলেও শরিফের মনটা কেমন করে উঠলো। ভূঁতের ভয় যে মরার চেয়েও বড় ভয়। ভালো করে ভয় পাওয়ার আগেই ছায়ামুর্তিটা কথা বলে উঠলো - ভয় পাইয়ো না ভাই। আমি ভূঁত হইলেও ম্যান্দামারা ভূঁত। কারোর কোন ক্ষতি করবার পারি না। আইজ থিকা বহুকাল আগে আমিও একটা গাছের লগে ঝুইলা পড়ছিলাম। তারপর থিকা এইরম ম্যান্দামারা ভূত হইয়া বনে বাদারে ঘুইরা বেড়াই। আমার কেসও তোমার মতো। যার লগে দশ বছর প্রেম করছি সে শেষকালে আমারে থুইয়া আমার বড় ভাইরে বিয়া করছিল। মনের জ্বালা জুড়ানের লাইগা তাই ঝুইলা পড়ছিলাম। কিন্তু ভাই জ্বালা কি আর জুড়ায়? দুনিয়ার রঙ্গ সব জাগায় এক রম। 
মরার পর ভূঁত হইয়া কয়েকদিন খুব আরামেই আছিলাম। হাওয়ায় হাওয়ায় উড়ি, যেখানে খুশি ঘুরি। কিন্তু প্যাঁচ লাগলো একদিন এক পেত্নীরে দেইখা। সে তখন এক শ্যাওড়া গাছে বইসা আরাম কইরা উঁকুন বাছতাছিল। তারে দেইখাই আমি তার প্রেমে পইড়া গেলাম। আহ্লাদ কইরা তার কাছে গিয়া দাঁড়াইতেই দিল এক ধমক - 'যাহ্ ব্যাটা ম্যান্দামারা! দূরে গিয়া মর! আমি বইসা রইছি ঠাডাপড়ার লাইগা আর কোত্থিকা আইছে একটা গলায় দড়ি দেওয়া ম্যান্দামারা!!'
বুঝলারে ভাই, ভূঁত সমাজে গলায় দড়ি দেওয়া, বিষ খাওয়াগো কোন ভাত নাই। সবাই ডাকে ম্যান্দামারা। কেউ তোমারে বাল দিয়াও পুঁছবো না। যদি মরতেই হয়, তাইলে সব চাইতে ভালো হইলো ঠাডা পইড়া মরা। ঠাডাপড়া ভূঁতেগো ইজ্জতই আলাদা। ঠাডা পইড়া মরছে বইলা এগো মেজাজটাও থাকে ঠাডার মতো কড়া। হামদো মামদো কেউ এগো কাছে পাত্তা পায় না। ভূঁত পেত্নী কাউরে এরা মুখ ফুইটা একবার কইলেই হইলো - 'উঠ্ ! চল আমার লগে!' সাথে সাথে সুর সুর কইরা তার পিছে হাটা দিব ভূঁত পেত্নীরা। 
ঠাডা পইড়া মরতে না পাড়লে রেলের তলে কাটা পড়তে পারো কিনা দেখ। অথবা বাসের তলে চাপা পড়লেও কিছু মান সম্মান থাকবো। কিন্তু ভাই গলায় দড়ি, বিষ খাওয়া, পানিতে ডুবা এইগুলা করতে যাইও না। ভূঁত সমাজে কোন পাত্তা পাইবা না। আমার মতো ম্যান্দামারা নাম নিয়া পইড়া থাকবা। তখন মনে দুঃখ পাইলে আর মরতেও পারবা না। আমার মতো কাইন্দা কাইন্দা বনে বনে ঘুইরা বেড়াইবা। এই কাম কইরো না ভাই। যদি মরবারই চাও তাইলে ঝড়ের দিনে খোলা মাঠে গিয়া খাড়ায়া থাকো। দেহ ঠাডা পইড়া মরতে পারো কি না। 
একটানে এত গুলো কথা বলে ভূতটা কাঁদতে লাগলো ভেউ ভেউ করে........ 


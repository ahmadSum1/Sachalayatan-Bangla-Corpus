একটি অনুগল্প : মোবাইল প্রেম



চারটা বাজতে পনের মিনিট বাকি। রমনা পার্কের ভেতরে দাঁড়িয়ে রুহুল এই শীতেও দর দর করে ঘামছে। তার সামনে হিমেল দাঁড়িয়ে আছে। সে রুহুলকে নিবিড় ভাবে পর্যবেক্ষণ করে বলল - 'দোস্ত সব ঠিক আছে। দেখতে তোকে পুরা শাহরুখের মতো লাগছে। এখন যা সব কিছু নিয়ে বটমূলে গিয়ে দাঁড়া।’ রুহুল পকেট থেকে একটা টিস্যু বের করে মুখ মুছলো। তারপর বলল - 'দাঁড়া আর পাঁচ মিনিট পরে যাই। এখনও তো পনের মিনিট বাকি আছে।’ একটু থেমে সে আবারো বলল - ’হিমেল, দোস্ত, আমার তো খুব টেনশন হচ্ছে। সব ঠিক মতো হবে তো? নাকি গুবলেট পাকাবে?’ হিমেল রুহুলকে সাহস দেয় - 'কোন ডরান্তিস নাই এইখানে। তুই মরদ পোলা, মরদের মতো সিচুয়েশন ট্যাকল্ দিবি। আর মাইয়ারে ফোনে যে ভাজ দিছিস! দেখবি ঘটনা একেবারে জলবৎতরলং ভাবে ঘটে যাবে।’ তার কথায় রুহুল একটু সাহস পায়। সে ফুলের তোড়া, বই আর শাড়ির প্যাকেট নিয়ে বটমূলের দিকে রওনা হয়। 
এবারে পেছনের ঘটনা সংক্ষেপে বলে নেয়া ভালো। রুহুলের এক মেয়ের সাথে প্রেম হয়েছে। মোবাইল প্রেম। মানে যে প্রেম মোবাইলে আলাপ করতে গিয়ে হয়েছে আর কি। কেউ কাউকে না দেখেই। কিছুদিন আগে এক রাতে রুহুলের মোবাইলে একটা মিসকল আসে। রুহুল কল ব্যাক করতেই ওপাশে এক মেয়ে কন্ঠ। তারপর যা হবার তাই। ফোনে ফোনে আলাপ জমে ওঠে। রাতের পর রাত কথা হয়। কথায় কথায় ঘনিষ্ঠতা বাড়ে। নিঃশ্বাস ঘন হয়। আর প্রেমের আগমন ঘটে। সে কি প্রেম! দিনে এক ঘন্টা অন্তর একে অপরকে একবার অন্তত মিসকল না দিলে প্রান আইঢাঁই করে। রাতের চার ভাগের তিন ভাগ যার মধ্যে অবশ্যই শেষ যাম থাকতে হবে, কথা না বললে মরে যেতে ইচ্ছা হয়। 
কথায় কথায় একটা সময় ঠিক হয় তারা এবার দেখা করবে। তবে মেয়েটা ভয় পায়। বলে - ’জান্টু, আমার মা ভিষণ দজ্জাল। টের পেলে আমাকে মেরে টুকরো টুকরো করে কুকুরকে খাওয়াবে। তোমাকেও ছাড়বে না। ছাদে টাঙিয়ে রেখে কাঁক-চিলকে খাওয়াবে।’ এ কথায় রুহুল একটু ভয় খায়। দমে যায়। তবে প্রেমের জোশও কম নয়। সেই জোশে সে ভয়কে জয় করে । বলে - ’ভয় পেয়োনা সোনা! জানোই তো প্রেমের মরা জলে ডোবে না। আমরাও ডুববো না। প্রেমের সাগর পাড়ি দিয়ে ঠিকই সুখে ঘর সংসার করবো।’ কিন্তু তবু মেয়েটা ভয় পায়। দেখা করবো করবো করেও দেখা করে না। রুহুলের মন খারাপ হয়। রুহুলের জিগরি দোস্ত হিমেল সব ঘটনাই জানে। সে রুহুলকে আশ্বাস দেয়। ধৈর্য ধরতে বলে। বলে - সবুরে অতি সুস্বাদু মেওয়া ফলে। 
সেই মেওয়া ফলার সময় অবশেষে এসেছে। আজ সকালে মেয়ে হঠাৎ ফোন করেছে।  রুহুল তখন সারা রাত কথা বলার ধকলে নাক ডেকে ঘুমাচ্ছিল। সে ঘুম কাতুরে কন্ঠেই বলে - 'সোনা আমার, জান আমার! এত সকালে ফোন করেছ? ঘুমাওনি বুঝি?’ মেয়ে উত্তর দেয় - 'না। শোন গতকাল রাতে লেপ গায়ে দিয়ে শুইনি বলে ঠান্ডা লেগেছে। গলা কেমন ভারি আর মোটা শোনাচ্ছে,তাই না?’ রুহুল সায় দেয়। মেয়ে আবার বলে - 'শোন, শরীরটা খুবই খারাপ লাগছে আমার। জ্বরও আছে। তারপরও আজই দেখা করতে চাই তোমার সাথে। তুমি এক কাজ করো বিকেল চারটায় রমনা বটমূলে চলে আসো। লাল রং-এর জামা পড়ে আসবে যাতে আমি তোমাকে চিনতে পারি।’ রুহুলের ঘুম মুহুর্তে উবে যায়। সে তড়াক করে লাফ দিয়ে ওঠে - 'সত্যি বলছো? আজই দেখা করবো আমরা? ওহ্ জান্টু আমার, মান্টু আমার! সোনা আমার! পক্ষি আমার!’ মেয়েটা বলে - 'হয়েছে হয়েছে বাবা! এখন এত কিছু বলতে হবে না। আগে দেখা তো হোক!’ বলে সে ফোন কেটে দেয়। 
রুহুল কালমাত্র দেরী না করে ছোটে হিমেলের বাসায়। তাকে নিয়ে সোজা নীলক্ষেতে। সেখান থেকে খুঁজে খুঁজে পূর্নেন্দু পত্রীর ’কথপোকথন’ বইটা কেনে। তারপর তার প্রথম পাতায় গোটা গোটা অক্ষরে আনিসুল হকের একটা কবিতার কিছু লাইন লেখে -  
যে কথা পুরাতন তবুও অক্ষয় চিরন্তন যার উপমা
ব্যার্থ প্রেমিকের গোপন কষ্টের একাকি দহনের যাতনা
যে কথা বিফলেরা নিরবে ধরে রাখে নিভৃত কৌটায় বক্ষে
ধূপের মতো জ্বলে যে মাখে ধুসরতা সাঁঝের সমাধিতে একলা
মাতাল যদি হই চাঁদিমা পান করে তাহলে বলা যায় যে কথা
সে কথা বলতেই আজকে পার্কে যাবো করবো তোমার সাথে দেখা!!
(শেষ লাইনটা রুহুল নিজের মতো পাল্টে নিয়েছে)
তারপর নিউমার্কেট গিয়ে অনেক ঘুরে ঘুরে একটা লাল টকটকে শাড়ি কিনলো সে। এগুলো সবই রুহুলের আগে থেকেই প্লান করা। আর হিমেল আছে তার সাথে সাথেই। সারাটা দিন রুহুলের কেমন ঘোরের মাঝে কাটে। আহা এতদিন পরে তার প্রেম পরিনতি পাচ্ছে। হিমেল যদিও একটা সন্দেহ প্রকাশ করে - মেয়েটা হয়তো দেখতে সুন্দর হবে না। কিন্তু রুহুল সে কথা উড়িয়ে দেয়। যে মেয়ের কন্ঠ এত মাদকতাময় আর সেক্সি সে সুন্দর না হয়েই যায় না। তাছাড়া তার আত্মবিশ্বাসী কন্ঠস্বরেই বোঝা যায় সে সুন্দরী হবে। 
সে যাই হোক। রুহুল তার প্রস্তুতিতে কোন কমতি রাখে না। জেন্টস্ পার্লারে গিয়ে ফেসিয়াল করায়। চুলে বিশেষ স্টাইলের ছাঁট দেয। তারপর নতুন কেনা লাল রঙ-এর শার্ট পড়ে, শাহবাগ থেকে সুন্দর দেখে একটা ফুলের তোড়া কিনে, হিমেলকে নিয়ে পৌনে চারটায় রমনা পার্কে হাজির হয়। সেখানে প্রথম দেখায় মেয়েকে কি বলবে তার প্রাকটিস করে বেশ কয়েকবার। তারপর হিমেল কে পার্কের একটা বেঞ্চিতে বসিয়ে রেখে সে রওনা হয় বটমূলের উদ্দেশ্যে। 
এরপর পাঁচ মিনিট যায়। দশ মিনিট যায়। বিশ মিনিট যায়। হিমেল উদাস হয়ে বসে থাকে আর রুহুলের মতো তার গলায় যে কবে প্রেমের ফাঁস লাগবে তাই ভাবে। হঠাৎ দূরে তাকিয়ে দেখে রুহুল আসছে। কিন্তু তাকে এমন বিদ্ধস্ত দেখাচ্ছে কেন? তার অত সাধের হেয়ার কাট অমন বিস্রস্ত হয়ে গেল কেন? রুহুল আরো কাছে আসলে হিমেলে চোখ চড়ক গাছে ওঠে। একি রুহুলের শার্টের বোতাম ছেঁড়া কেন? তার চোখে এমন বিদিশা দৃষ্টি কেন? 
রুহুল এসে হিমেলের পাশে বসে পড়ে। হিমেল একেবারে তাব্দা খেয়ে তাকিয়ে থাকে কিছুক্ষণ। তার মুখে কথা ফোটে না। একটু পরে নিজেকে ফিরে পেয়ে সে প্রশ্ন করে - কি রে তোর এই অবস্থা কেন? কি হয়েছে? ছিনতাইকারী ধরছিল? রুহুল দুদিকে মাথা নাড়ে - না তাকে ছিনতাইকারী ধরে নি? হিমেল আবারো প্রশ্ন করে - তবে তোর এই অবস্থা কেন? কেউ আসেনি তোর সাথে দেখা করতে? রুহুল ওপর নিচে মাথা নাড়ে - এসেছিল। হিমেল আবারো প্রশ্ন করে - এসে থাকলে তোর এই অবস্থা কেন? চুপ করে না থেকে কি হয়েছে খুলে বল। 
রুহুল ফুঁপিয়ে উঠে বলে - এসেছিল, তবে মেয়ে না মেয়ের মা। আজ সকালে ঐ দজ্জালই ফোন করেছিল। আমি বুঝতে পারি নাই। বটমূলে গিয়া দেখি এক হাতির মতো মোটা মহিলা দাঁড়িয়ে আছে। আমাকে দেখে খালি আমাকে জিজ্ঞাস করলো, তুমি রুহুল? আমি হ্যা বলতেই শুরু হইলো চড় আর কিল। কিল আর চড়। কয়েক ডজন কিল চড় খাওয়ার পর শুনি সে বলতেছে, আর একবার যদি টের পাই তুই আমার মেয়েকে ফোন করছিস, তাইলে তোরে ছাদে লটকিয়ে কাঁক-চিলকে দিয়ে খাওয়াবো, কথাটা যেন মনে থাকে!!
হিমেল কি বলবে ভেবে পায় না। চুক চুক করে বলে - এতো দেখি স্যাবোটাজ! রুহুল হ্যা সূচক মাথা নাড়ে। তা গিফট্ গুলো কই? - হিমেল প্রশ্ন করে। ওগুলো বটমূলেই পড়ে আছে - রুহুল উত্তর দেয় - ওগুলো দিয়ে আর কি হবে? হিমেল বলে - 'মেয়েটাকে ফোন কর তাড়াতাড়ি। ওরও নিশ্চই খারাপ অবস্থা।’ তোর কি মাথা খারাপ হয়েছে? - রুহুল ধমকে ওঠে - এরপর ধরা পড়লে ঐ মহিলা আমাকে জানে মেরে ফেলবে।’
তাই বলে এত সহজে তুই হাল ছেড়ে দিবি? - হিমেল বলে - 'তোর না প্রেমের সাগর পাড়ি দেয়ার কথা?’ 
রুহুল : রাখ তোর প্রেমের সাগর। যে সাগরে ঐ মহিলার মত হাঙ্গর আছে সেই সাগর থেকে আমি একশ মাইল দূরে থাকতে চাই।
হিমেল : তবে কি তোর এত দিনের মোবাইল প্রেম এভাবে শেষ হয়ে যাবে?
রুহুল (বিরক্ত হয়ে) : দোস্ত বাদ দে তোর মোবাইল প্রেম। আসে পাশে কোন ফার্মেসিতে চল। ব্যাথার ঔষধ কিনতে হবে। যেভাবে চড় আর কিল হাঁকড়েছে। এক মাসে ব্যাথা যাবে না মনে হয়।
হিমেল আবারো বলতে চায় : কিন্তু এভাবে এই প্রেমের যবনিকা........
তার কথা শেষ হবার আগেই রুহুল খেঁকিয়ে ওঠে : চুপ করতো! আমার সামনে আর প্রেমের কথা বলবি না। প্রেমের খ্যাতা পুড়ি!! 


আমাদের সাইকেল ভ্রমনের ইতিবৃত্ত - ০১



প্রারম্ভিক কথন :
আমার আর সৈয়দ আখতারুজ্জামানের সাইকেল ভ্রমন শেষ হয়েছে সেই ৭ অক্টোবর। অথচ অফিসের আর সংসারের কর্মযজ্ঞে এ নিয়ে কিছু লেখার বা করার সুযোগ পাচ্ছি না কেউ। কিন্তু ওদিকে সময়ও তো বয়ে যাচ্ছে। শেষে এ ভ্রমনের কথা নিজেরাই না ভুলে যাই। আখতার বার বার তাড়া দিচ্ছিল আমাকে, যাতে কিছু লিখি। কিন্তু আমার অবস্থা এমন শোচনীয় পর্যায়ে গিয়ে ঠেকেছে যে হাজার চেষ্টা করেও একটা শব্দ বেরুচ্ছিল না মাথা থেকে। শেষে আখতারই উদ্ধার করলো। তাড়াহুড়ো করে নানা কাজের ফাঁকে, রাত জেগে লিখে ফেলল পুরো ভ্রমন কাহিনী। আর এখন আমার দায়িত্ব হচ্ছে সেই কাহিনী সচলে পোস্ট করা। যা আমি আনন্দের সাথেই করছি। ভ্রমনে আমরা ছবিও তুলেছি প্রচুর। সে সব থেকে বাছাই করে কিছু ছবিও দিলাম এখানে আশাকরি আপনাদের ভালো লাগবে। 
আর শুধু এ লেখা নয়, আমাদের ভ্রমনের সিংহভাগ কৃতিত্ব সৈয়দ আখতারুজ্জামানের। মূলত তার সতস্ফুর্ততা আর সাংগঠনিক দক্ষতায় এই ভ্রমন এত চমৎকার ভাবে শেষ করতে পেরেছি আমরা। এই সুযোগে আখতারকে তাই একটা বিশাল স্যালুট দিয়ে দিলাম। কাহিনী তবে শুরু হলো -
------------------------------------------------------
প্রস্তুতি পর্বের অনেক আগের কথাঃ
যতটা রোমাঞ্চকর, ততটাই দুঃসাহসিক বলতে হবে সেই অভিযাত্রাকে। ১৯৯৯ সাল। ডিগ্রী পরীক্ষা শেষ। তিন বন্ধু মিলে জীবনের প্রথম এ্যাডভেঞ্চার ট্যুর প্ল্যান করলাম। সাইকেলে ঢাকা থেকে কুয়াকাটা হয়ে বরগুনা জেলার সর্বদক্ষিনের উপজেলা পাথরঘাটা পৌঁছলাম। তারপর কেটে গেছে প্রায় ১০ বছর। ক’দিন ধরেই আবার সেই পুরোন দিনের স্মৃতি বারবার ফিরে আসছিলো। একদিন থর হেয়ারডালের ’কনটিকি‘ বইটা সারারাত ধরে পড়লাম। খাঁটি এ্যাডভেঞ্চার যাকে বলে। ভেলায় চড়ে প্রশান্ত মহাসাগর পাড়ি দেয়ার দুঃসাহসিক কাহিনী। এই বইটা পড়ে শেষ করার পর আর কোন দ্বিধা-দ্বন্দ থাকলো না মনে। সব কেটে গেল। ১৯৯৯ সালের ট্যুর সঙ্গী, আমার একান্ত ঘনিষ্ঠ বন্ধু কীর্তিনাশা কে ফোন করে বাসায় আসতে বললাম। সেও কোন একটা অভিযানে বেরুনোর জন্য এক রকম মুখিয়ে ছিলো। অত্যন্ত দ্রুততার সাথে আমরা ঢাকা-ময়মনসিংহ-নেত্রকোনা-শেরপুর-ঢাকা ট্যুর প্ল্যান করে ফেললাম।  
প্রস্তুতি পর্বঃ 
দেখলে মনে হবে এ জীবনে আর বাড়ি ফেরার কোন পরিকল্পনা নেই, যাবতীয় প্রয়োজনীয় (এবং অপ্রয়োজনীয়) জিনিসপত্র   আমাদের ভ্রমণ তালিকাকে দীর্ঘ থেকে দীর্ঘতর করে চলেছে। তাবু, ব্যাকপ্যাক, ছাতা, টর্চ, স্লিপিং ব্যাগ, ফাস্ক থেকে শুরু করে কী নেই সে তালিকায়। পরে বুঝেছিলাম, এটা অনেক বড় ভূল ছিলো। সাইক্লিষ্ট উজ্জ্বল ভাই বারবার বলেছিলেন, ভ্রমণে ওজন বাড়ালে বিপদ। যাই হোক, যাত্রার তারিখ ঠিক করা হলো ঈদের ঠিক পরের দিন, ৩ অক্টোবর, সকাল ছয়টায়। ৭ অক্টোবর রাতে ঢাকা ফিরবো। টানা ৫ দিনের ট্যুর। অফিস থেকে নানা কৌশলে কয়েকদিনের ছুটি আদায় করা হয়েছে। বংশাল থেকে সাইকেল কিনেছি। নিয়মিত দু’জনে অনুশীলন করছি। যতই যাত্রার দিন ঘনিয়ে আসে আমাদের দুশ্চিন্তা ততই বাড়তে থাকে। লং ট্যুরে যেতে ভালো দম লাগে। এখনো সেটা আয়ত্বে আসে নাই। দীর্ঘদিনের অনভ্যাসে শরীর থিতু হয়ে পড়েছে। আমরা তবু মনোবল ধরে রাখার চেষ্টা করি। আত্মীয় স্বজনের মধ্যে যারাই আমাদের এই অভিযানের কথা শোনেন তারাই ভাবেন, পুরনো পাগলামী আবার মাথা চাড়া দিয়ে উঠলো কেমনে? আমাদেরকে বিরত রাখার নানা কৌশল নিয়ে আবির্ভূত হন তারা। সে সব কাহিনীও কম মজার নয়। আমাদের নতুন ক্লাব - 'বিয়ন্ড এ্যাডভেঞ্চার ক্লাব' তৈরি করা হলো। ক্লাবের ব্যানারে হবে আমাদের এই ভ্রমণ। আমদের ছবি সম্বলিত পোষ্ট কার্ড ছাপানো হলো। প্রেস রিলিজ পাঠানো হলো পত্রিকাতে। ছাপাও হলো কয়েকটিতে। পরিবারে ও বন্ধু মহলে আমাদের ভাবমূর্তি অনেকটা পুণরুদ্ধার করা গেলো। যাত্রার ঠিক আগের দিন, অর্থাৎ ঈদের দিন রাতে বাসায় বন্ধু-বান্ধব ও কাছের মানুষদের নিয়ে পাটির্র আয়োজন করা হলো। সবাই শুভেচ্ছা জানালো। কেউ কেউ খোঁচা দিয়ে বললেন, লাইফ ইন্স্যুরেন্স করা আছে তো?
যাত্রা শুরুঃ
কীর্তিনাশা তার স্ত্রী সমেত আমার বাসায় রাতেই চলে এলো। খুব সকালে এক সাথে যাত্রা শুরু করবো। সকালে ঘুম থেকে উঠে দেখি তুমুল বৃষ্টিতে চারদিক অন্ধকার। আকাশ কাঁপিয়ে মেঘ ডাকছে, বিদ্যুৎ চমকাচ্ছে আর সেই সাথে বাতাস। ভীষণ দমে গেলাম এই আবহাওয়ায়। অপেক্ষায় থাকলাম কখন বৃষ্টি থামে। শেষ পর্যন্ত দশটার দিকে বৃষ্টি থেমে আকাশে ঝলমলে রোদ দেখা দিলো। আমরা আর দেরি না করে দ্রুত সাইকেলের পেছনে ব্যাগ বেঁধে রওয়ানা হয়ে গেলাম। সে ব্যাগ বাঁধাও আরেক ইতিহাস। এক একটা ব্যাগের ওজন কম করে হলেও ২৫ কেজি। টানা এক ঘণ্টা লাগলো দুটো ব্যাগ ও তাবু বাঁধতে। তার ওপর আমার পিঠেও আছে কেজি পাঁচেক ওজনের আরেকটা ব্যাগ। মনে হচ্ছে ময়মনসিংহ নয় সুদূর সাইবেরিয়ায় যাচ্ছি। সব মিলিয়ে সে এক হিমশিম অবস্থা আর কি! 
ঢাকা থেকে ময়মনসিংহ: 
১২২ কিলোমিটারের পথ। খুব দ্রুত সাইকেল চালাতে পারছি না। প্রচুর জিনিসপত্রে সাইকেল অনেক ভারি। ভারসাম্য রাখাই কঠিন। ভেতরে শঙ্কা আর আত্মবিশ্বাসের এক মিশ্র অনুভূতি টের পেলাম। যতই এগিয়ে যাচ্ছি ততই গতি অনবদ্য হচ্ছে।  ভেতরে উত্তেজনা বোধ করছি। বিশ্বাস হচ্ছে না, এই বয়সে এসেও এমন অভিযাত্রা শুরু করেছি। আমরা শুরুতেই একটু দ্রুত গতিতে চললাম। যত তাড়াতাড়ি সম্ভব ঢাকা থেকে বেরিয়ে যেতে চাইলাম। বলতে গেলে একটানা সাড়ে তিনটা পর্যন্ত কিছুটা দ্রুত লয়ে চলে এসে শালবনের মধ্যে ঢুকে পড়লাম। দু’পাশের শাল গাছ ধীরে ধীরে গাঢ় হতে লাগলো। ভেতরের দিকে দৃষ্টি দিলে গা ছমছম  করে ওঠে। এদিকে মনে হচ্ছে শরীর বিশ্রাম চাচ্ছে। এক একবার প্যাডেলে চাপ দিতেই হাঁটুতে মনে হচ্ছে আগুন জ্বলে উঠছে। শালবনের মধ্যের এই রাস্তাটুকু বেশ সংকীর্ণ। বড় বাস, ট্রাককে সাইড দিতে বেশ বেগ পেতে হয়। আর শরীর ক্লান্ত থাকলে খুব অল্প জায়গায় সাইকেলের ভারসাম্য রাখা বেশ কঠিন। তাই একটু বিরতি নেয়াই সমিচীন মনে করলাম। কীর্তিনাশাও সায় দিলো। পিঠের ব্যাগের ভেতর থেকে চাদর বের করে রাস্তার পাশের ঘাসে বিছিয়ে মুহূর্তের মধ্যে শুয়ে পড়লাম। আধা ঘন্টা দাঁড়িয়ে কিংবা বসে থেকে বিশ্রাম নেয়ার চেয়ে পাঁচ মিনিট একদম সোজা হয়ে ঘুমানোর মতো করে চোখ বুজে শুয়ে থাকলে অনেক আরাম পাওয়া যায়। পেশীগুলো খাঁটি বিশ্রাম পায়। 
বিশ্রাম শেষে আবার চলতে শুরু করলাম। আস্তে আস্তে, দেখতে দেখতে যাচ্ছি। কিছুটা এগোই,  কিছুটা বিশ্রাম নেই। প্রতিটি বিশ্রামের দৈর্ঘ্য পাঁচ মিনিট। মাঝে মাঝে ছবি তুলি। এভাবেই চলছে। পথে যেতে যেতে অনেক কিছুই চোখে পড়ল। জয়দেবপুর চৌরাস্তা থেকে কিছুটা উত্তরে এগিয়ে সালনা বনভোজন কেন্দ্রের সাইনবোর্ড চোখে পড়ল, দেখলাম হোতাপাড়া এলাকার মণিপুর গ্রামের বৃদ্ধাশ্রম। সম্পূর্ন ব্যাক্তি মালিকানায় তৈরি দারুন এক প্রতিষ্ঠান। একটু এগিয়েই চোখে পড়লো ভাওয়াল জাতীয় উদ্যান। কিছুণ দাঁড়ালাম। গোটা বন গাছে ঢাকা। শাল গাছই মূলত। মেঘলা আকাশ বলে ভেতরেটা আরো অন্ধকার। এখানে নানা প্রজাতির লতা, ঔষধি গাছ, বেত, বাঁশ ইত্যাদির মধ্যে ২৭ প্রজাতির ঘাসও আছে। আমার খুব শখ ছিলো ঘাসগুলো দেখার। সময়ের অভাবে হলো না। বিকেল চারটা বেজে গেছে। সন্ধ্যার মধ্যে অন্তত মাওনা পর্যন্ত যেতেই হবে। সময় হাতে থাকলে পুষ্পদাম বনভোজন ছাউনি আর ভাওয়াল জমিদার বাড়িটাও দেখে যাওয়া যেত। শুনেছি দেশের দ্বিতীয় পুরাতন গীর্জা সেণ্ট নিকোলাস চার্চ এই গাজীপুরের কোথাও। দেখা হলো না। গতি বাড়িয়ে এগিয়ে চললাম মাওনার উদ্দেশ্যে। যদিও শরীর আর ধকল সইতে পারছিলো না। বুঝে নিলাম ময়মনসিংহ পৌঁছুতে আমাদের দুই দিন লেগে যাবে। 
বেলা পড়ে এসেছে। শালবনের ভেতরের অন্ধকার আরো ঘন হয়ে আসছে। গাছের ছায়ার ফাঁক থেকে রাস্তায় ঢলে পড়া আলো হলুদ থেকে সোনালী হতে শুরু করেছে।  রাস্তার অবস্থা আস্তে আস্তে খুব খারাপ হতে লাগলো। সাবধানে সাইকেল চালাতে হচ্ছে। মাঝে মাঝে বেশ বড় বড় গর্ত, পানি জমে কালো চেহারা নিয়েছে প্রায় পুরো রাস্তাই। তার মধ্যে চড়াই উতরাই। মনে হচ্ছিলো সড়ক ও জনপদ বিভাগ রাস্তাগুলোকে মৎস্য অধিদপ্তরের কাছে লিজ দিয়েছে। খানা খন্দে একাকার অবস্থা। চলার কষ্ট প্রায় অসহনীয় হয়ে উঠলো। পাঁচ মিনিটের বিরতির সংখ্যা বাড়তে লাগলো। এক সময় মনেহলো হেঁটে গেলে চালিয়ে যাওয়ার চেয়ে দ্রুত যাওয়া সম্ভব। তাই ভেবে কিছু দূর হাঁটলামও, কিন্তু স্বস্তি পাচ্ছি না। ওদিকে দ্রুত সন্ধ্যা নেমে আসছে। কীর্তিনাশা বলল, নো ওয়ে টু স্টপ, জাষ্ট মুভ ফরওয়ার্ড। এরপর আমরা এগিয়ে চললাম যেন অ-শরীরী শক্তিতে এবং কখনো দম বের হওয়া অবস্থায় উঁচু রাস্তা বেয়ে উঠছি আবার নামার সময় শরীর ছেড়ে দিয়ে বসে থাকছি সিটের ওপর। 
সন্ধ্যা সাড়ে ছয়টায় মাওনা পৌঁছালাম। ক্লান্তিতে শরীর অবসন্ন। প্রায় ৬০ কিলোমিটার পথ পাড়ি দিয়েছি ইতিমধ্যে। রাতের অন্ধকারের চেয়েও ঘোরতর অন্ধকার যেন নেমে আসছে চোখের গভীরে। এবার থাকবো কোথায়? আগের অবস্থা হলে সোজা কোন মসজিদে গিয়ে উঠতাম। এবার আর সে রকম করতে ইচ্ছে হলো না। একটা ভালো হোটেলে রাত কাটাবো বলে ঠিক করলাম। কিন্তু হোটেল কই? কীর্তিনাশা বলল, হোটেল না হোক সস্তা কোন বোর্ডিং নিশ্চয়ই পাওয়া যাবে। কিন্তু এ পাড়ার ও পাড়ার এ গলি ও গলি খুঁজে চষে ফেললাম, কোথাও কিছু পাওয়া গেলো না। রাত বেড়ে চলছে। শরীরও আর এক ফুট জায়গাও এগুতো চাচ্ছে না। সাইকেলের পেছনে বাঁধা ব্যাগের ওজনও এত বেশি যে সহজে ষ্ট্যান্ডের ওপর দাঁড় করিয়েও রাখা যাচ্ছে না। সারাক্ষণ হাতল ধরে থাকতে হয়। আবার কোথাও বেশিক্ষণ দাঁড়ালে উৎসুক দর্শক আমাদের ঘিরে ফেলছে। নানা প্রশ্ন - আপনারা কারা? কই যান? আইছেন কুত্থেইক্যা? কিন্তু কোথায় একটু রাত কাটাতে পারি সে কথা কেউ বলতে পারে না। কী মুশকিল! এখন উপায়? ভাবতেও অবাক লাগছে - মাওনায় থাকার কোন জায়গা নেই! শেষ পর্যন্ত সেই মসজিদই শেষ গন্তব্য। মাওনা সিটি পার্ক বলে একটি চাইনিজ রেস্তোরার মালিক জনাব সোহেল তাদের নিজস্ব মসজিদে আমাদের থাকার অনুমতি দিলেন। আমরা স্বস্তির নিশ্বাস ফেললাম। চাইনিজ রেস্তোরায়  রাতের খাবার খেয়ে নিয়ে সোহেল সাহেবকে অশেষ কৃতজ্ঞতা জানিয়ে ঘুমাতে চলে গেলাম। শক্ত মেঝের ওপর স্রেফ একটা চাদর বিছিয়ে মাথার নিচে ব্যাগ রেখে ঘুমিয়ে পড়লাম। এমন আরামের ঘুম আমার বাসার খাটের নরম জাজিমেও শেষ কবে ঘুমিয়েছি মনে পড়ছে না। 
(ভ্রমন কাহিনী লিখেছেন : সৈয়দ আখতারুজ্জামান)
ছবি : পর্ব - ১
প্রস্তুতি পর্ব : আখতারুজ্জামানের দুই বছর বয়সী ছেলেও প্রস্তুত আমাদের সাথে যাবে বলে
ব্যাগ বাঁধা : সে এক মহাঝক্কি ছিল
যাত্রা হলো শুরু
চলতে হলে শক্তি চাই : ডাবের পানি, ওরস্যালাইন খাওয়া হচ্ছিল কিছুক্ষন পর পর
উঁচু ব্রীজ, চালিয়ে ওঠার শক্তি নাই, অতএব মারো ঠ্যালা - হেইয়ো!!
ঢালু রাস্তা ধরে নামতে কতই না আরাম !
ঢালু রাস্তা কি যে ভালো !
বিশ্রামের জন্য থামা যাক একটু
একটু ঘুমাতে পাড়লে মন্দ কি !
ভাওয়াল জঙ্গলের ধারে
সাইকেল ঠিকঠাক আছে কিনা দেখাটাও জরুরী
ভাওয়াল জাতীয় উদ্যানের সামনে
মাইলস্টোন না দেখলে মন ভরে না
এত সুন্দর প্রকৃতি : ছবি না তুললেই নয়
কালভার্টে বসে বিশ্রাম
আমি ভাই রিক্সা চালাই, আমার একটা ছবি তুলেন
নগরায়ন চলছে এখানেও : বসছে নানান ফ্যাক্টরি
মাওনা : মসজিদের মেঝে তাই সই
আছি বড় সুখে
(চলবে)
 

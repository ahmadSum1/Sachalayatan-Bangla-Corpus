আমাদের সাইকেল ভ্রমনের ইতিবৃত্ত - ০৩



ময়মনসিংহ থেকে বিরিশিরি:
(ছবি সংযুক্ত আছে লেখার শেষে)
ময়মনসিংহ শহরে প্রথম রাত কাটলো আমাদের হোটেলের কক্ষে বিশ্রাম নিয়ে, আর একটু সময়ের জন্য ব্রহ্মপুত্র নদীর পাড়ে ঘোরাফেরা করে। এ শহর সম্পর্কে বলার নেই তেমন কিছু। আর দশটা জেলা শহরের মতই এটা হচ্ছে রিক্সার শহর। তবে পুজোর সাজ দেখলাম চারদিকে। মিষ্টির দোকানে দেখলাম বেশ ভিড়। সবাই লাড্ডু আর নানা বাহারি মিষ্টি কিনছে পুজো উপলক্ষে। আমরাও লাড্ডু আর মিষ্টি খেলাম পেট ভরে। যাই হোক আমাদের ভ্রমন কাহিনী শুরু করি -  
গত দু’দিন এক টানা সাইকেল চালাতে গিয়ে দীর্ঘ ১০ বছর পর শরীরের ওপর যে ধকল বয়ে গেছে, তৃতীয় দিনে এসে সে ধকল সহ্য করতে পারবো বলে মনে হলো না। তার ওপর আমাদের হোটেল ম্যানেজারের কাছ থেকে জানা গেল ময়মনসিংহ থেকে বিরিশিরি যাওয়ার পথ খুব খারাপ। সাইকেল নিয়ে গেলে সে সাইকেল আস্ত ফিরিয়ে নিয়ে আসা মুস্কিল হয়ে যাবে। কিন্তু ভ্রমণের নেশা তো থেমে থাকার নয়। কীর্তিনাশা প্রস্তাব করলো সাইকেল রেখে যাবার। আমিও তাতে সায় দিলাম। ঠিক করলাম বিরিশিরি আমরা বাসে যাবো। ৩৭ কিলোমিটারের পথ। ভ্রমন শেষে আমরা বুঝতে পেড়েছি পুরো যাত্রার সবচেয়ে খারাপ রাস্তা ছিল এটা। 
পরের দিন খুব সকালে উঠলাম আমরা। যদিও শরীর মোটেও সায় দিচ্ছিল না। প্রায় সারাটা রাত আমার কেটেছে পিঠের ব্যাথায় কাতরিয়ে আর কীর্তিনাশার হাটুর ব্যাথায় এপাশ ওপাশ করে। কিন্তু ভ্রমনের তৃষ্ণা বলে কথা। আর আমাদের হাতে তো অঢেল সময়ও নেই। তাই বাধ্য হয়েই উঠে পড়লাম। গোসল সেরে নাস্তা করে বেড়িয়ে পড়লাম হোটেল ছেড়ে। বাইরে এসে দেখি পুরো আকাশ মেঘে ঢাকা আর ঝিরি ঝিরি বৃষ্টি ঝরছে। তার মাঝেই রিক্সা নিয়ে চলে এলাম ব্রহ্মপুত্রের পাড়ে বাস স্ট্যান্ডে। প্রথমে ব্রিজের ওপর উঠে ব্রহ্মপুত্রকে দেখে নিলাম দুচোখ ভরে। মেঘের নিচে নদী তখন নিরিবিলি বয়ে চলেছে। কেমন একটা স্নীগ্ধ আবহ চারপাশে। কিছু ছবি তুললাম আমরা সেখানে। এর মধ্যেই দেখি একটা বাস উঠে এসেছে ব্রিজে, তার সামনে লেখা - বিরিশিরি, জারিয়া, ময়মনসিংহ। ছুটে গিয়ে উঠে পড়লাম সেই বাসে। তখনও আমরা বুঝিনি যে আমরা বিরতিহীন বাসে না উঠে উঠেছি লোকাল বাসে। যা কিনা লক্কর ঝক্কর করে সাঁইত্রিশ কিলোমিটার পথ আমাদের নিয়ে যাবে সাড়ে তিন ঘন্টায়। 
বাসে আমাদের জায়গা হলো একেবারে পেছনের সিটে। প্রথম কিছুদূর রাস্তা বেশ ভালোই এগুলাম। ইতিমধ্যে কয়েকটা স্পট থেকে লোকজন উঠে বাস প্রায় ভরে গেল। আমি বাসের জানালা দিয়েই চেষ্টা করলাম বাইরের সুন্দর প্রকৃতির কিছু ছবি তুলতে। সবুজে সবুজ ধান ক্ষেত আর কিছুদূর পর পর মাছের ঘের। তার ওপর আকাশে কালো, শাদা মেঘের ঘনঘটা। আমাদের দু’জনের শহুরে চোখ জুড়িয়ে যাচ্ছিল সে দৃশ্য দেখে দেখে।
একটু পরে বাস মহাসড়ক থেকে বায়ে মোড় নিয়ে একটা অপেক্ষাকৃত ছোট রাস্তায় ঢুকে পড়ল। আর ঢুকেই থেমে গেল। লক্ষ্য করলাম এই বাসটাকে আসতে দেখে সামনে একটা বাস থেমে ছিল, সেটা স্টার্ট দিয়ে হুশ করে চলে গেল। বাসের যাত্রীরা দেখলাম বাস থেকে নেমে এদিক ওদিক ঘোরাঘুরি করছে। কন্ডাকটরকে ডেকে জিজ্ঞেস করলাম, বাস এখানে থামলোই বা কেন আর বাসের যাত্রীরাই বা কেন বাস থেকে নেমে হাটাহাটি শুরু করেছে। জাবাবে সে যা জানালো তাতে একটু দমে গেলাম - বাস নাকি এখানে একটু যাত্রা বিরতি নেয়। পেছনের বাস যতক্ষন না আসে ততক্ষন এই বাস এখানে থেমে থাকবে। এটাই এই লোকাল বাসের নিয়ম। আর পেছনের বাস কতক্ষনে আসবে তারও কোন ঠিক নেই। আধাঘন্টা থেকে সর্বোচ্চ এক ঘন্টাও লেগে যেতে পারে। 
কি আর করা, আমরাও বাসথেকে নেমে এদিক ওদিক ঘোরাঘুরি করলাম। একটু চা খেলাম। আর উৎসুক লোকজনের সাথে কথা বললাম। আমাদের ভাগ্য ভালো পেছনের বাস আধঘন্টার ভেতরেই চলে এলো তাই আবার আমাদের যাত্রা শুরু হলো। তবে একটু পরেই শুরু হয়ে গেল সেই বিখ্যাত খারাপ রাস্তা। মাঝে মাঝে বাস এতো বেশি ডানে বামে কাত হচ্ছিলো যে মনে হচ্ছিল এই বুঝি গেল উল্টে। অভ্যস্ত না হলে ভেতরে বসে থাকাই মুশকিল। তারওপর আমাদের পাশে বসে ছিল এক পিচ্চি। সে তার বাবার সাথে কোথায় যেন যাচ্ছে। হঠাৎ বলা নেই কওয়া নেই সে ওয়াক্ ওয়াক্ করে বমি করা শুরু করলো। একটু পরে বাস আবার থেমে পড়লো। এখানেও সেই একই রকম বিরতি। পেছনের বাস আসলে তবেই এ বাস সামনে এগুবে। বমির গন্ধে তখন আমাদের ত্রাহি অবস্থা। আর বাসে তখন তিল ধারনের ঠাঁই নেই, এত মানুষ। আমাদের এত সাধের ভ্রমনটা দেখি পন্ড হতে লেগেছে। এমন সময় কীর্তিনাশা প্রস্তাব করলো – চল বাসের ছাদে উঠি। ভেবে দেখলাম এই অবস্থা চলতে থাকলে বিরিশিরি গিয়ে আর বেড়ানোর আগ্রহ থাকবে না আমাদের। তাছাড়া মানুষের ভিড়ে ভেতরে বসে দু পাশের অনিন্দ্য প্রাকৃতিক দৃশ্যের কিছুই দেখতে পাচ্ছিলাম না তখন।  তাই বুকটা একটু দুরু দুরু করলেও কীর্তিনাশার উৎসাহে ভাবলাম দেখা যাক অবস্থাটা কী দাঁড়ায়। উঠে পড়লাম বাসের ছাদে। 
ছাদে ওঠার পর পুরো ভ্রমণের আমেজ পাল্টে গেল। খোলা আকাশের নিচে বসে দু পাশের অবারিত সবুজ প্রান্তর, আঁকা-বাঁকা রাস্তা আর কৃষকের মাঠে চাষ করার দৃশ্য দেখতে লাগলাম। আমরা জানি, এ দেশ সবুজের সমারোহে ভরপুর। কিন্তু এ সবুজের যে কত বাহার, এমন পরিবেশে নিজ চোখে না দেখলে তা উপলব্ধি করা মুশকিল। মাইলের পর মাইল সবুজ ধান ক্ষেত, গাঢ় সবুজ দিগন্তের ওপর রূপালী মেঘলা আকাশ, মাঝে মাঝে তার ভেতর উড়ে বেড়াচ্ছে বক আর নাম না জানা কত পাখি। কিছু ছোট ছোট নদীও পাড় হলাম আমরা ঝুঁকিপূর্ন কালভার্টের ওপর দিয়ে। রাস্তার অবস্থা মাঝে মাঝে এত খারাপ হচ্ছিল আর বাস এমন ভাবে দুলছিল যে ভয় হচ্ছিল বাসের ছাদের ওপর থেকে না ছিটকে পড়ি। আবার কখনও রাস্তার পাশের গাছের নিচু ডাল থেকে নিজেদের বাঁচাতে ছাদের ওপর একেবারে শুয়ে পড়তে হচ্ছিল আমাদের। এর মাঝেই দেখতে দেখতে জারিয়া ছাড়িয়ে কখন যে ঝানজাইল পর্যন্ত চলে এলাম, টেরই পেলাম না। পথে অসংখ্য ছবি তুললাম। 
ঝানজাইল এসেই বাস থেমে গেল। বিরিশিরি পর্যন্ত যাওয়ার উপায় নেই। রাস্তা এখানেই শেষ। তারপর এক বিল অথবা জলাভূমির ওপর একটি ব্রিজের কঙ্কাল পড়ে আছে। এলাকাবাসী জানালো ইহা বঙ্গবীর কাদের সিদ্দিকীর কীর্তি। ব্রিজ অর্ধসমাপ্ত রাখলে কি হবে। ব্রিজের জন্য বরাদ্দ পুরো টাকাই তিনি তুলে নিয়েছেন। কর্তৃপক্ষের কোন ভ্রুক্ষেপ নেই সেদিকে। যাই হোক, সবাই সেই অর্ধ সমাপ্ত ব্রিজের দিকে তাকিয়ে দীর্ঘশ্বাস ফেলতে ফেলতে সেই জলা নৌকায় পাড় হয়।  আমরাও তাই করলাম। ওপারে পৌঁছে অনেক চিন্তা করে একটা মটরসাইকেল ভাড়া করলাম।  পুরো এলাকা ঘুরে দেখার জন্য এর চেয়ে আর ভালো বাহন সেখানে ছিল না। 
মটরসাইকেলে যখন বিরিশিরি পৌঁছালাম তখন দুপুর। সেখানে একটু থেমে এক হোটেলে চা খেলাম। তারপর সময় কম বলে দ্রুত ছুটলাম সুসংদূর্গাপুরের উদ্দেশ্যে। একটু পরেই সুন্দরী সোমেশ্বরীর সাথে দেখা হয়ে গেল। আমাদের মটর সাইকেল চলে এল সোমেশ্বরীর বুক চিরে চলে যাওয়া ব্রিজের ওপর। সেখানে থেমে আমরা প্রান ভরে উপভোগ করলাম সোমেশ্বরীর সৌন্দর্য। পাহাড়ি তন্বী সোমেশ্বরীকে দেখে চোখ জুড়িয়ে গেল আমাদের। দুঃখও হলো, এত অসাধারন পর্যটন স্পট আমরা কত অবহেলায় ফেলে রেখেছি, তাই ভেবে। নদীটা বেশ চওড়া। তবে গভীরতা খুব কম। মাঝ নদীতে খুব বেশি হলে পূর্ন বয়স্ক মানুষের কোমড় পানি হবে। পাহাড়ি ঢল চলছে বলে পানি এখন বেশ ঘোলা। কিন্তু শীতকালে এর পানি কাঁচের মতো স্বচ্ছ থাকে। সেই পানিতে দেখলাম অনেকই খোঁচা জাল দিয়ে মাছ ধরার চেষ্টা করছে। আমাদের মটরসাইকেলের ড্রাইভারের কাছ থেকে জানতে পাড়লাম ওরা আসলে মাছ নয় কয়লা তুলছে। দূরে মেঘালয়ের পাহাড় সারি দেখা যাচ্ছিল। সেখান থেকে এই নদীর স্রোতের সাথে ভেসে আসে ছোট ছোট কয়লার কনা। সেগুলোই এরা সংগ্রহ করে মহাজনদের কাছে বিক্রি করে। এটাই তাদের জীবিকা। 
ব্রীজ পাড় হয়ে দশ মিনিটের মধ্যে আমরা সুসংদুর্গাপুর পৌঁছে গেলাম। সেখানে তখন পুজোর পরিবেশ। বাজারের পাশে মন্দিরে ঢোল বাজছে, উলু ধ্বনী উঠছে। রঙীন কাপড়ে সাজানো হয়েছে পুরো বাজার। সেখানে একটু থেকে আমরা রওনা হলাম চুনামাটির পাহাড় দেখতে।  মটরসাইকেল সমেত সোমেশ্বরী নদী পাড় হলাম বৈঠা চালিত নৌকায়। দেখলাম ছোট ছোট ছেলেরা পাল তোলা ডিঙি নৌকায় স্রোতে ভেসে আসা ডাল পালা সংগ্রহ করছে। যা কিনা পরবর্তীতে জ্বালানী হিসেবে ব্যবহৃত হবে। নদী পাড় হয়ে ওপারে খুদে-জনগোষ্ঠীর (গারো, হাজং) বসতি। টিলার পর টিলা। অযত্নে অবহেলায় পড়ে থাকতে দেখলাম কুমারখালির রাশমনি স্মৃতিসৌধ, সোমেশ্বরী নদীর তীর ঘেঁষে টিলার ওপরে নিরালায় নিভৃতে পড়ে আছে রানীখং খ্রিষ্টান মিশন। তারপর সবুজ ধান ক্ষেতের মাঝখান দিয়ে গ্রামের কাঁচা রাস্তার চড়াই উৎরাই ধরে চলে এলাম বিজয়পুর। 
বিজয়পুরের আকর্ষণ চুনা মাটির পাহাড়। চুনা মাটি বললেও এসব পাহাড়ে আসলে পাওয়া যায় হরেক রকম মাটি - কাঁচবালু, সিরামিক মাটি, সাবান মাটি ইত্যাদি। পরে এসবের সংগ্রহ দেখেছিলাম বিরিশিরির আদিবাসী জাদুঘরে।  কী অপূর্ব মাটির রঙ। কোথাও সাদা, কোথাও গোলাপী, কোথাও নীল, কোথাও বেগুনী, নানা বাহারের মাটি। কিন্তু কাছে গিয়ে চমকে উঠলাম, যখন দেখলাম পাহাড়ের এক একটা অংশ কেটে ডোবা বানিয়ে ফেলা হয়েছে। তলায় নীল রঙের পানি। এখানকার মাটি ব্যবহার করে এলাকার লোকজন নানা তৈজসপত্র তৈরি করছে, ব্যবহার করছে আরো নানা কাজে।  শুনলাম কিছু প্রভাবশালী ব্যবসায়ী সরকারের কাছ থেকে লাইসেন্স নিয়ে এখানকার মাটি কেটে বিক্রি করে দিচ্ছে বিভিন্ন সিরামিক কারখানায়। যদি দ্রুত এই পাহাড় সংরক্ষণের উদ্যোগ না নেয়া হয় তাহলে নিশ্চিত ভাবে সেই দিন খুব বেশি দূরে নয় যেদিন এই চীনা মাটির পাহাড় শুধু স্মৃতি হয়েই থাকবে। জানা গেল, কিছু কিছু পাহাড় ইতিমধ্যে বিলীণও হয়ে গেছে। সেখানে এখন স্মৃতি হিসেবে আছে ডোবার মতো কিছু জলাশয়। আমরা পাহাড়ের একেবারে চূড়ায় উঠলাম। দিগন্তে দেখা গেল মেঘালয়ের সারি সারি অপূর্ব পাহাড়, যেন সীমান্ত প্রাচীর।  যার মাঝখান থেকে ঝড়ে পড়ছে ঝর্ণার জল, আর তার থেকে এঁকে বেঁকে বয়ে চলছে জলবতী সোমেশ্বরী নদী। 
বিরিশিরি ত্যাগ করার আগে আদিবাসী সাংস্কৃতিক একাডেমী দেখতে গেলাম। পরিচিত হলাম পরিচালক উত্তম কুমার রিচিলের সাথে। তিনি আমাদের ঘুরিয়ে দেখালেন পুরো একাডেমী, জাদুঘর। ছবি তুললেন আমাদের সাথে। তারপর বিদায় নিলাম। বিপুল পর্যটনের সম্ভাবনা সমৃদ্ধ বিরিশিরি কী অযত্ন আর অবহেলায় পড়ে আছে, তার বেদনা আর হাহাকার ভরা হৃদয় নিয়ে সন্ধ্যায় ফিরে এলাম ময়মনসিংহ। এবারো বাসের ছাদে বসেই। 
ময়মনসিংহ পৌঁছেই চলে এলাম ব্রহ্মপুত্রর পাড়ে এক চায়ের দোকানে। ছাপড়া দোকান। কিন্তু চায়ের যে কি স্বাদ! গতকাল রাতে খেয়েই মুগ্ধ হয়ে গিয়েছিলাম। এক কাপ গরম খাঁটি গরুর দুধে চায়ের লিকার ঢেলে তারপর একটু চিনি, ব্যস চা তৈরী। আর সেই চা খেয়ে আমাদের সারাদিনের ক্লান্তি উধাও। আপনারা কেউ ময়মনসিংহ এলে এই চা খেতে ভুলবেন না। 
আগামীকাল আমাদের গন্তব্য শেরপুর। আজকের ভ্রমণে সাইকেল সাথে থাকলে কোনভাবেই আমরা পরিকল্পিত সময়ের মধ্যে ফিরে ফিরে আসতে পাড়তাম না। কীর্তিনাশাকে বাহবা দিলাম। সাইকেল সাথে না নিয়ে আসার পরামর্শ দেয়ার জন্য। আর বাসের ছাদে ভ্রমনের আইডিয়ার জন্য।
(ভ্রমন কাহিনী লিখেছেন : সৈয়দ আখতারুজ্জামান) 
ছবি - পর্ব : ০৩
বাস ধরতে দে ছুট!
বৃষ্টি ভেজা রাস্তা
সবুজের মাঝে বিলীন
বাসের ছাদে দারুন মজা!
আখতারের ফটোগ্রাফী : শূন্যে তুলি হাত
বিরিশিরি যাবার রাস্তা : দ্যা সিল্করুট!!!
বাঁধের ওপর চলাফেরা
বঙ্গবীর কাদের সিদ্দীকির কীর্তি : অর্ধনির্মিত ব্রিজ
সোমেশ্বরী নদীতে মাছ নয়, কয়লা ধরে সবাই।
এমন রাস্তা ধরে যেতে হয় বিজয়পুর
সোমেশ্বরীর তীরে আবারো দাঁড়ালাম
তিন কিশোর : নদী থেকে লাকড়ি তুলতে ব্যাস্ত
মেঘ আরো ঘনিয়ে এল
চলে এসেছি চুনা-মাটির পাহাড়ে
পাহাড়ের চুড়ায়
মাটি কাটার ফলাফল এসব খাদ
আখতারের স্বপ্ন এভারেস্টে যাওয়া, তাই একটু হাইকিং-এর চেষ্টা
বিদায় বেলায় সোমেশ্বরী : দিগন্তে মেঘালয়ের পাহাড় সারি
পালকির প্রচলন রয়েছে এখানে এখনো
বিরিশিরি আদিবাসী সাংস্কৃতিক কেন্দ্রের সামনে : পরিচালক উত্তম কুমার রিচিলের সাথে
(চলবে)
 

একটি আধিভৌতিক কাহিনী



একটা অচেনা রাস্তা ধরে হাটছিলাম। সময়টা দিন না রাত ঠিক বুঝতে পারছিলাম না। কেমন একটা আবছায়া আঁধার চারিদিকে। আর রাস্তাটাও কেমন শুনশান, নির্জন। কোন মানুষজনের দেখা নেই। এমনকি বাতাসও বইছে না। কেমন থম থম করছে সবকিছু। আমি কেন এখানে এসেছি, কোথায়ই বা যাচ্ছি, কিছু বুঝতে পাড়ছি না। কেবল হেটে যাচ্ছি, হেটেই যাচ্ছি। ধুসর রাস্তা সোজা চলে গেছে। কোথায় গেছে কে জানে।
হঠাৎ পাশের এক কাঠের বাড়ির দিকে চোখ গেল । সে বাড়ির জানালায় কেমন ম্লান আলো দেখা যাচ্ছে। আর ভেতরে কেমন একটা হুটোপুটির আওয়াজ। তার ভেতরেই একটা কন্ঠ শুনতে পেলাম - ঐ যে যাচ্ছে ব্যাটা রাস্তা ধরে। চল গিয়ে ধরি!! তারপর দড়াম্ করে সে বাড়ির দরজা খুলে গেল। হুরমুর করে এক দঙ্গল মানুষ বেড়িয়ে এল সেখান থেকে। মাথার চুল রুক্ষ, খুস্ক। গায়ের পোষাক এলোমেলো। আর চোখে কেমন উদভ্রান্ত কিন্তু খুনে দৃষ্টি। মানুষগুলো ছুটে আসতে লাগলো আমার দিকে। 
প্রচন্ড আতঙ্কে জমে গেলাম আমি । একেবারে জমাট পাথর যেন। কিন্তু সেটা মুহুর্তের জন্য। তারপরই ছুট লাগালাম। প্রান ভয়ে প্রানপন দৌড়। আমার শরীরে যেন পাখা গজিয়েছে। মোটামুটি উড়েই চললাম বলা চলে। কিন্তু একটু পরে আবারো জমে গেলাম। আতঙ্কের হিমশীতল স্রোত বয়ে গেল শিরদাঁড়া বেয়ে। নিজের অজান্তেই ডুকরে ফুঁপিয়ে উঠলাম। সামনে রাস্তা শেষ হয়ে গেছে হঠাৎ করে। সেখানে হা করে আছে ভয়াল খাদ। উঁকি দিয়েও সে খাদের তলা দেখতে পেলাম না। বুঝলাম পিতামাতাদত্ত প্রান আজ এখানেই যাবে আমার বেঘোরে। 
পেছনে ছুটে আসা মানুষগুলোর চিৎকার থেমে গেছে তখন। তাকিয়ে দেখি তারা একটু দূরে পুরো রাস্তা জুড়ে দাঁড়িয়ে আছে। চোখগুলো তাদের হিংস্র শ্বাপদের মতো জ্বলছে। সে চোখগুলোর দিকে তাকিয়ে থাকতে থাকতে হঠাৎ আমার মনে হলো - আরে! আমি এত ভয় পাচ্ছি কেন? এতো একটা স্বপ্ন। আমি চাইলেই এ স্বপ্ন ভেঙে এখনি জেগে উঠতে পারি। 
হাঁপ ছেড়ে বাঁচলাম আমি । যাক বাবা, তাহলে এই ভয়ঙ্কর স্বপ্ন রেখে এখুনি জেগে উঠি। মনে মনে বলতে লাগলাম - ঘুম ভেঙে যাক, ঘুম ভেঙে যাক। কিন্তু কোথায় কি! ঘুম তো ভাঙলোই না, উল্টো হিংস্র মানুষগুলো আরেকটু কাছে এগিয়ে এলো। তারপর তারা রাস্তার পাশে পড়ে থাকা বড় বড় সব পাথর দুহাতে তুলে নিতে লাগলো। খাইছে! শেষে কি মধ্যযুগিয় পন্থায় পাথর ছুড়ে মারবে নাকি আমাকে?
কিছু বুঝে ওঠার আগে সত্যিই ওরা পাথর ছোড়া শুরু করলো। বড় বড় সব পাথর উড়ে আসতে লাগলো আমার দিকে। মুহুর্তে আমার ভেতর কি পরিবর্তন হয়ে গেল। আমি যেন ম্যাট্রিক্সের নিও হয়ে গেলাম। বাঁ হাত কোমড়ের কাছে ধরে ডান হাত বাড়িয়ে দিলাম সামনে। আর মুখে বললাম - থামো। সাথে সাথে ভোজবাজি কান্ড ঘটে গেল। আমার বাড়ানো হাতের কয়েক ইঞ্চি সামনে এসে পাথর গুলো থেমে গেল শুন্যেই। তারপর হাতের ইশারা করতেই সেগুলো মাটিতে পড়ে গেল হুড়মুড় করে। মজা পেয়ে গেলাম আমি - বাহ্ ! আমি দেখি ম্যাট্রিক্সে এসে পড়েছি!!
আমার এ কান্ডে মানুষগুলোর ভেতরে তিব্র প্রতিক্রিয়া দেখা গেল। একজন বলে উঠলো - ঐ হালার পো দেখি নিও'র মতো ভাব লইছে। চল হালারে হাত দিয়াই ছিঁড়া ফালামু। মানুষগুলো হৈহৈ করে উঠলো এ প্রস্তাবে। তারপর এগুতে শুরু করলো আমার দিকে। 
সাড়ছে কাম! - মনে মনে ভাবলাম আমি - নিও'র মতো কারিশমা দেখিয়ে নাহয় পাথর থামিয়েছি। কিন্তু এবার এদের সাথে মারামারি করবো কেমনে?! সেই মুরোদ তো আমার নাই। তারচেয়ে বরং নিও'র সেই লংজাম্প প্রাকটিস করি। এক লাফে এই খাদ পাড় হয়ে যাই। 
যে ভাবা সেই কাজ। দিলাম এক লাফ। কিন্তু কোথায় সেই লংজাম্প! চার, পাঁচ ফুট দূরত্ব অতিক্রম না করতেই শুরু হলো পতন। পতন তো নয় মহাপতন। আমি তলিয়ে যেতে লাগলাম সেই খাদের ভেতরে। ভয়ে, আতঙ্কে মুখ থেকে বেড়িয়ে এলো জান্তব চিৎকার - আআআআআআআআআআ !!!!
ঘুম ভেঙে ধরমর করে উঠে বসলাম আমি। ভয়ে ঘেমে নেয়ে গেছি একেবারে। কিছুক্ষন সময় লাগলো কি ঘটেছে বুঝতে। তারপর স্বস্তির নিশ্বাস ফেললাম একটা - যাক বাবা! সত্যিই তবে এটা স্বপ্ন ছিল!!
(এ স্বপ্নটা আমি দেখেছি গতরাতে সেহেরি খেয়ে ঘুমাতে গিয়ে। আজব স্বপ্ন সন্দেহ নেই। তারপরও স্বপ্নটা বেশ জমজমাট লাগলো আমার কাছে। তাই আপনাদের সাথে শেয়ার করলাম।)  


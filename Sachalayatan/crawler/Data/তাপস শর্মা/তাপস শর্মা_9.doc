সূর্য 



আমি স্বদেশকে নিয়ে লিখতে বসেছিলাম 
কঠিন পোড়ামাটি তখন আমার রন্ধ্রে রন্ধ্রে
তখন আমাদের ওলাওঠা দিন চলছিল
অতৃপ্ত ছায়াপথের জৌলুশে 
আমি স্বদেশকে নিয়ে লিখতে বসেছিলাম
জন্ম-মৃত্যুর হিসেব থেকে দূরে একটা বিদ্যালয়ে
তখন আমাদের রাজদণ্ডের  অকালবোধন চলছিল 
নব্য যৌবনের ডালপালা দেবীর হাতে-পায়ে 
আমি স্বদেশকে নিয়ে লিখতে বসেছিলাম
জল্লাদের হাড়ি মুখে নিমতলার ভিড়ে
তখন আমাদের কোয়ান্টাম পদ্ধতিতে হৃৎস্পন্দন
জেগে জেগে হামাগুড়ি দিচ্ছিল চট্টগ্রামের পাহাড়ে 
আমি স্বদেশকে নিয়ে লিখতে বসেছিলাম
গাঙচিলের ডাক শুনে বুলেটের আকুতিতে
তখন এক স্কুল মাস্টার চিৎকার করছিল 
ফাঁসির দড়িতে লজ্জায় ঝুলছিল ভিক্টোরিয়ান উন্মাদেরা  
০৭.১০.১২


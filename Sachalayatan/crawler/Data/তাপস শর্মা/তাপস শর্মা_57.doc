১৯৫০ এর বরিশাল থেকে ২০০২ গুজরাট। জীবন্ত চোখের উপাখ্যান। ৪ 




আজকাল কোন কাজকর্ম নেই। তাই এন আইডল ব্রেন ইজ একটা শয়তানের কারখানা - এর নিয়ম অনুযায়ী নানা  উৎকট ভাবনা মাথায় জন্ম নেয়। তাই হয়তোবা জয়গুণের কিশোর ছেলের বলা একটি কথা গত কিছুদিন ধরে  মাথায় কিলবিল করছে- “মা, দ্যাশ স্বাধীন অইছে, এইবার চাউলের দাম হস্তা অইব।”[‘সূর্য দীঘল বাড়ি’, - আবু ইসহাক।] সেদিন ছিল স্বাধীনতার জন্ম দিন। দুটি ভাগে ফালাফালা হল আমার দেশ। এবং রাতের চাঁদটাও সাক্ষী রইলো কি করে আমরা ভিকিরি হলাম।   
১৯৪৭ এর ১৪ই আগস্টের আগে অবিভক্ত ভারতবর্ষের একেবারে শেষের সারিতে থাকা আম আদমির দল কি জানত যে দেশ ভাগ হয়ে যাচ্ছে। তারা ইংরেজদের গোলামি মুখ বুঝে সহ্য করেছিল ঠিকই কিন্তু দেশের এই পরিণতির জন্য কি তারা তৈরি ছিল ? 
বহু বছর আগের কথা। স্কুলে রাষ্ট্রবিজ্ঞানের ক্লাস। একাদশ শ্রেণীর সদ্য ছাত্র আমি। বিষয়টা কিছুদিনের মধ্যেই আমার মনে বিরক্তির সূচনা করে দিল। দেশ তথা বিশ্বের গুরু গম্ভীর রাজনীতি এবং সমাজ নীতির বোকা ক্লাসের চেয়ে ক্লাসকে অফ পিরিয়ড বানিয়ে গাছের তলায় বন্ধুদের সাথে আড্ডা দেওয়াকেই বেশি প্রেফার করতাম। তবুও আর কিছু শিখেছি আর নাই বা শিখেছি এটা জেনেছিলাম যে, একটি পূর্ণাঙ্গ রাষ্ট্র হিসেবে স্বীকৃতি পেতে গেলে চারটি জিনিষের খুব প্রয়োজন হয়। তা হল – 
নিদৃষ্ট ভূখণ্ড 
সরকার 
সার্বভৌমত্ব 
সংবিধান 
পরে আরও জেনেছি যে রাষ্ট্রের পরিকাঠামোর জন্য,  একটা জাতীয় পতাকা এবং স্বাধীন বিদেশ নীতিরও বেশ প্রয়োজনীয়তা আছে। এই বার কথা হল কেন এই কথাগুলো বলা। 
১৯৪৭, আগস্ট ১৪   :   স্বাধীন পাকিস্তান 
১৯৪৭, আগস্ট ১৫   :  স্বাধীন ভারত 
১৯৭১, মার্চ ২৬       :  স্বাধীন বাংলাদেশ 
এই তিনটি রাষ্ট্র স্বাধীন। দ্যা ওয়ার্ড এন্ড দ্যা টার্ম ইজ ‘স্বাধীন’। আর এই শব্দটাতেই আমার চরম আপত্তি। দেশভাগের বিশাল ক্ষত নিয়ে এই রাষ্ট্রগুলির  আভ্যন্তরীণ প্রিকাঠামোর নিরিখে একটা বিশ্লেষণ প্রয়োজন। 
ভারত, বাংলাদেশ এবং পাকিস্তান। যেহেতু তিনটি রাষ্ট্রই একে অপর থেকে বিচ্ছিন্ন হয়ে তিনটি পৃথক রাষ্ট্রের সৃষ্টি হয়েছে ফলে এদের মধ্যে একটা দাগ টেনে দেওয়া হয়েছে। কাশ্মীরের সেই সমস্যা, অর্থাৎ ভারত এবং পাকিস্তানের মধ্যে কাশ্মীর নিয়ে ভাগাভাগির সমস্যার আজও সমাধান হয়নি। ভবিষ্যতেও এর কোনো সঠিক সমাধানের পথের আলো দেখা যাচ্ছেনা। সুতরাং নিদৃষ্ট ভুখন্ডের অস্তিত্ব এই দুটি রাষ্ট্রের ক্ষেত্রেই অস্বীকার করা যায়। তাছাড়া পাঞ্জাবের কিছু অংশ নিয়েও সমস্যা আছে। তারপর আরেকটা বিরাট সমস্যা অরুনাচলপ্রদেশকে নিয়ে চলছে তো চলছেই। ১৯৬২  এর পর থেকে দুদিন অন্তর অন্তর চিনের লাল ফৌজ রাজ্যের সিমানায় ঢুকে চিনের নাম লিখে দিয়ে চলে যায়। তারপর বাকি রইলো বাংলাদেশ। উত্তর পূর্বের সিমান্তবর্তী কিছু অঞ্চল, আসামের করিমগঞ্জ এই সমস্ত সীমানাকে ঘিরে বিবাদ রয়েই গেছে। বিশাল এলাকা জুড়ে নো মেনস ল্যান্ড। আফগানিস্তান – পাকিস্তানের সীমান্তবর্তী এলাকা এখন তালিবানিদের দখলে।  এই সমস্ত সমস্যা তিনটি দেশের। সুতরাং ‘নিদৃষ্ট ভূখণ্ড’ তিনটি রাষ্ট্রের নেই। অর্থাৎ তিনটি রাষ্ট্রই একেবারে খাঁটি ভাবে বলতে পারবে না, - ঠিক এই জায়গাটা থেকে শুরু করে ঠিক ওই জায়গা পর্যন্ত আমাদের ভূখণ্ড। 
সরকার। আছে। তিনটি রাষ্ট্রেই জনগণ এর দ্বারা নির্বাচিত সরকার আছেন। কিন্তু ওরা – স র কা র; সরকার নন। কারণ তারা মানুষের জন্য গদিতে বসেন না। দিনের শেষে তাদের প্রথম এবং শেষ কাজ আমলা তোষণ। 
সার্বভৌমত্ব। তিনটি রাষ্ট্রই গণতান্ত্রিক। গণ-তন্ত্র। জনগণের অধিকার নিয়ে কথা বলে যে শাসন চলে তাই গণতন্ত্র। বিশ্বের অন্যতম বৃহৎ গণতান্ত্রিক রাষ্ট্র ভারত। কোরাপশনের কোন বীজ বাকি আছে যা এখানে প্রোথিত হয়নি। এখানে জনগণ নয় আমলা এবং নেতরাই শেষ কথা বলে। রাজ্যস্তরে আঞ্চলিক দলের আধিপত্য এবং কেন্দ্রীয় স্তরে হাজার হাজার হাজার কেলেঙ্কারি। সাউথ ইন্ডিয়ার মানুরাতো নিজেদের ভারতীয় হিসবেই ভাবেনা। বিশেষত তামিলরা। সোপ্রিম কোর্ট থেকে শুরু করে আমাদের গলির পান দোকানটা পর্যন্ত – প্রতিটি জায়গায় কোরাপশান। বাংলাদেশের সরকার সাধারণের ন্যূনতম প্রয়োজনটুকু পূরণে ব্যার্থ। একের পর এক দুর্নীতি, শোষণ আর স্বজনপোষণ নীতি অব্যাহত আছে। দেশ এগুচ্ছেনা কিন্তু গণতন্ত্রের ধ্বজা কাঁধে নিয়ে নেতারা এগিয়ে যাচ্ছে। এবং পাকিস্তান – একে গণতান্ত্রিক রাষ্ট্র বলতেই আমার ইচ্ছে করেনা। কোথায় আছে গণতন্ত্র। যা ছিল এবং যা আছে বা ভবিষ্যতেও যা থাকবে তা হল সন্ত্রাসতন্ত্র। স্বাধীনতার পর থেকে আজ অবধি স্বৈরাচারী শাসন অব্যাহত। ওখানে যা ঘটছে তা সারা বিশ্ব জানে তাই বিস্তারিত আলোচনার আর দরকার নেই। তাই বলা চলে না কি এই তিনটি রাষ্ট্রের সার্বভৌমত্ব অসার এবং মৃত। 
সংবিধান। আছে। ভারতেরটা আবার আকারে বিশ্বের সর্ব বৃহৎ। এখানে আর কিছুই বলতে চাইনা। কেননা সংবিধান যে এই তিনটি রাষ্ট্রের বিধান করেনা, তা আর বলার অপেক্ষা রাখেনা।  কেননা যদি সংবিধান অনুযায়ীই রাষ্ট্র পরিচালনা হতো তাহলে অনন্ত মৌলিক অধিকার থেকে মানুষ বঞ্চিত হতোনা। অবশ্য যাদের প্রয়োজন হয় তারা সময় মতো গুরুত্বপূর্ণ পরিবর্তন করে নেন, এই আর বিশেষ কি!! 
আর  স্বাধীন বিদেশনীতি। পাকিস্তানের কোনো বিদেশ নীতি আছে কিনা অন্তত আমার জানা নেই। তাদের তো একটাই নীতি! আর তাদের দোসর এবং পরিত্রাতা চিন এবং আমেরিকা। কানে ধরে উঠায় আর বসায়।   
বাংলাদেশ। এই তো, বিএনপি থাকলে চিন, এবং আওয়ামী লিগ থাকলে ভারত এবং আমেরিকা। 
ভারত, এক এবং অদ্বিতীয় আমেরিকা। নিউক ডিল থেকে শুরু করে বিশ্ব মন্দার বাজারে নিজ রাষ্ট্রের পুঁজিতে আঘাত হেনে রাষ্ট্রের স্থানীয় বাজারের বারোটা বাজিয়ে দিয়ে আমেরিকার জন্য বানিজ্যের রাস্তা তৈরি করে দেওয়ার মধ্যেই সমস্ত প্রশ্নের উত্তর রয়েছে। 
আর হ্যাঁ। বাকি রইলো জাতীয় পতাকা। আছে মানে। তিনটি রাষ্ট্রেরই আছে। এই তো রাষ্ট্রের গুরুত্বপূর্ণ কার্যালয় গুলোতে পতপত করে উড়তে দেখা যায়। যেখানে বসে সমস্ত অকাম কুকাম গুলি করা হয়। তারপর স্বাধীনতা দিবসে আমরা জাতীয় পতাকার নিচে সামিল হয়ে সগর্বে বুক ফুলাই। আর কখনো কখনো জাতীয় পতাকাকে উলটো ঝুলাই। এই ক্ষেত্রে আর কিছুই বলার নেই। জাতীয় পতাকা আমাদের আছে।
এর পর হলাম আমরা    স্বা......ধী......ন।  
২
১৯৪৩, বরিশাল 
তিনি ভাটি গাঙে ভেসেছেন যৌবনের তরঙ্গে। আজ বহু দিন পর কর্তামশায় বাড়ি ফিরছেন। বোম্বে থেকে খুড়তুতো ভাই এর মৃত্যু সংবাদ পেয়ে চলছেন দেশের পথে। স্টিমারে স্ত্রী মিরা দেবী সহ অন্যান্য পারিষদরা। বরিশালের ফেরিঘাটে এসে থামল স্টিমার। কর্তামশায় নামলেন নৌকা থেকে। প্রাণ ভরে শ্বাস নিলেন গানের এই মহারথী। কিছু খাবার দাবারের ব্যবস্থা হল। সব শেষে আবার ফেরিতে চরবেন এমন সময় ঘটল ছোট্ট একটা ঘটনা, যার নিরিখেই জন্ম নিল বাংলা গানের সেই বিখ্যাত কথাকলি।
একটি কিশোরী নদীর ঘাটে দাঁড়িয়ে আছে। হঠাত এক মাঝিকে উদ্দেশ্য করে সে চিৎকার করল – ও মাঝি, আমার ভাইকে বল আমাকে যেন এসে নিয়ে যায়। এভাবে যত নৌকা ঘাট ছেড়ে যাচ্ছিল তাদের প্রত্যেকের উদ্দেশ্যেই মেয়েটি ঐ একই কথা গুলো বারবার চিৎকার করে বলে যাচ্ছিল। কোনো নৌকা দূরে চলে গেলে সে হতাশ হয়ে ফিরে এসে আবার পরবর্তী নৌকার উদ্দেশ্যে বারবার...
এই অবাক করা পাগলামি ফেরিতে বসে দেখছিলেন শচীন দেববর্মণ, সকলের পরিচিত দেশের উঠতি সঙ্গীত পরিচালক এস ডি বর্মণ বরিশালের ফেরিঘাটে বসে আছেন। আর দেখছেন সেই সজীব কিশোরীকে। তিনি মন্ত্রমুগ্ধের মতো তাকিয়ে রইলেন। তারপর... একাত্ম মনে কিছুক্ষণ ভাবলেন। এরপরই সৃষ্টি হল – তোরা কে যাসরে ভাটি গাঙ বাইয়া, আমার ভাই ধনরে কইও নাইয়োর নিতো বইলা......
উপরের কাহিনিটা আমি অনেক ভাবে শুনেছি। বই এ পড়েছি। কিন্তু অঙ্কুর বাবু যখন এই কথা গুলি একেবারে সামনে থেকে বললেন। তখন মনটা কেমন জানি হয়ে গেলো। একটা অনুভূতি।  শত হলেও এক রক্ত। হ্যাঁ, অঙ্কুর দেববর্মণ। সচীন কর্তার ভাতুস্পুত্র। তার মুখ থেকেই গত কয়েকদিন আগে আমি এই কথা শুনছিলাম। 
-  জানো কাকা যখন দেশে আসতেন তার মুখে কত উচ্ছ্বাস লুকিয়ে থাকতো। কিন্তু ৪৭ এর পর কাকার যে কেমন হয়ে গেলেন। দেশ নিয়ে অনেক বড়াই করতেন। জীবনের প্রথম ২১ বছর তিনি তো ওপারেই কাটালেন। কত স্মৃতি। গ্রাম বংলার এমন কোন গ্রাম নেই যেখানে তিনি ঘুরেন নি। গ্রাম বাংলার সোঁদা মাটির গন্ধ, আউল বাউলদের সুর, মাঝি মাল্লাদের সোচ্চার অভিলাষ সবই ছিল তাঁর অহংকার। কিন্তু সবই একদিন বদলে গেলো। কাকাও আর কোনো দিন সহজ হতে পারেন নি। হয়তো তাই তিনি বলতেন – তোমরা যে শচীন কর্তাকে জানতে তার মৃত্যু হয়েছে।   
সেদিন আরও অনেক কথাই হয়েছিল। থাক আর নাই বা বললাম। কেমন যেন একটা অনুভূতি আসছে মনে আর মনের অলিন্দে ঘুরছে কুমিল্লার শৈশবের স্মৃতি মেদুরতা।  আমি যেন দেখতে পাই ফেরিঘাটে একাকাশ ভর্তি অভিমান নিয়ে এগিয়ে যায় সওয়ারি। আর পেছেনে পড়ে থাকে বাংলা গানের ইতিহাসের বিখ্যাত ১৩১’টা সুরের সৃষ্টিকর্তা। যে গানে মিশে আছে বাংলার গন্ধ। 
১৯৪৭, গুজরাট
কি রকম একটা ধোঁয়াশায় পেয়ে বসেছে মানুষটিকে। যার এক হাতের ইশারাই সমস্ত দেশের মানুষের জনকণ্ঠ তিনি আজকাল কেমন জানি হতাশায় ভুগেন। একটা অনিশ্চিয়তা; এই বুঝি কিছু হারিয়ে গেলো। সকালের স্নিগ্ধ আলোহাওয়া আশ্রমের কানায় কানায় ছড়িয়ে দিচ্ছিল শান্তির অমৃত সুধা। তবুও শান্তি নেই তাঁর মনে। দপুরে দিল্লি থেকে নেহেরুরা  আসছেন। আশ্রমের একজনকে ডেকে বাপু বললেন দুপুরে দিল্লি থেকে নেহেরু বল্লভরা আসছেন, তাদের জন্য দুপুরের খাবারের ব্যবস্থা হোক। তারপর ভাবতে বসলেন। কোথায় থেকে শুরু আর কোথায় তার শেষ। 
ঠিক তাই হল। ওরা চলে গেছে সন্ধ্যে নাগাদ। আমেদাবাদ পার্টি অফিসে কাজ আছে। পরের দিন ওরা আবার দিল্লি ফিরবে। কেন এসেছিল ওরা। শুধু জানান দিয়ে যেতে। তাকে এখন শুধু নিয়ামক বানিয়া দেওয়া হয়েছে স্পষ্ট টের পেলেন বাপু। এরপর আর কি করতে পারবেন তিনি। ভাবছেন। কিন্তু কোন কূলকিনারা পাচ্ছেন না। তিনি জাতির উদ্দেশ্যে বলেছিলেন -  দেশ ভাগ হলে তা হবে আমার মৃতদেহের উপর দিয়ে। তবে আজ নেহেরুরা যা শুনিয়ে গেলো তারপর... 
২০০৩, কোলকাতা
বাবা। আমি ঠিক করে ফেলেছি। বিকেলে বারান্দায় বসে চা খাচ্ছিলেন সেন মশাই। পাশের চেয়ারে বসে তার স্ত্রী। তিনি ছেলের দিকে তাকিয়ে হাসি ভরা মুখে জিজ্ঞাসা করলেন – কি ঠিক করে ফেলেছিস।
বাবা তুমি আবার দেশে ফিরে যাবে। ছেলের মুখের দিকে কিছুক্ষণ তাকিয়ে রইলেন সেন মশায়। তারপর বললেন, সে কি আর হয়। আজ কাল করে করে তো পাঁচটা দশক চলে গেলো। এর পর আর কি কিছু। 
না বাবা তুমি যাবে। আমিও যাবো, মা যাবে। আমরা সবাই যাবো বাবা। আমি আমার দেশকে দেখতে চাই। তুমি আর একটি বারের জন্য নিজের দেশকে দেখবে না বাবা। আর কিছুই বলতে পারলেন না সেন মশাই। স্ত্রীর দিকে তাকিয়ে দেখলেন আঁচল দিয়ে চোখের জল মুছচ্ছে। দেশের কথা উঠলেই এই মানুষটা কেঁদে ফেলেন। আর সেনবাবুরও কি আজ কাঁদতে ইচ্ছে করছে না। কেমন আছে তার দেশ। আগের মতোই শ্যামলা বাংলাদেশ। সেই যৌবনে ফেলে আসা গ্রাম। বরিশাল ডাকছে তাকে। সেই তরুণ প্রাণ যেন আবারও ফিরে পাচ্ছেন ছেলের হাত ধরে।  কেমন আছে তার স্মৃতির গভীরে সযত্নে লুকিয়ে রাখা ব্রজমোহন কলেজ। স্যারের কণ্ঠস্বর। লাজুক সেই লোকটা...... জীবনানন্দ দাশ...                          

ক্রসব্যাক :   
নাইন্টিন ফোরটি সেভেন, আগস্ট ফিফটিন  -  পৃথিবীর সবচেয়ে ঘনবসতির টেরেটোরিকে তিন টুকরো করার বন্দোবস্ত করে কাগুজে স্বাধীনতা দিয়ে বিদায় নিল সাদা মানুষেরা।    

{-ক্রমশঃ-} 
তথ্য : 
সেন বাবুর প্রসঙ্গ :  ডকুমেন্টরি way back home  থেকে নেওয়া। [ পুরোপুরি নয়, কাহিনির সাথে যুক্ত হয়েছে উপকাহিনি, একটা বিনির্মাণ (Deconstruction) ভাবনার প্রকাশ ] 
পর্ব - ১  পর্ব - ২  পর্ব - ৩ 
=================================
তাপস শর্মা 
আমার শহর
নভেম্বর, ০৩। ২০১১
[/justify]


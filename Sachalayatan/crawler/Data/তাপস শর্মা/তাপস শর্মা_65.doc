তৃতীয় বিশ্বে যৌবনের অপচয় 




নিয়ত স্বপ্নগুলো ঠেলাঠেলি করে দমবন্ধ করা বাসে কিংবা বাদুড়ঝোলা ট্রেনে ভবিষ্যৎ ফেরি করে বেড়ায়। দিনদুপুরে মাথায় সূর্য নিয়ে পিচ গলা রাস্তায় লক্ষ্ কোটি স্বপ্ন দাফন হয়। আর অবনত শিরের অনাহুত আত্মচিৎকারে বিবর্ণ রঙে গোধূলির অন্তিম দীর্ঘশ্বাস নেমে আসে। হৃদয় চিৎকার করে আপোষের কাছে। কেমন যেন অনুভূতিহীনতার একটা কায়ক্লেশে আমার হৃদপিণ্ড ঝাঁঝরা হয়ে যায়। ‘নেই’ আর ‘নেই’। যৌবন হার মানে পরাগাছার সামনে। 
হ্যাঁ। ডলারের মূল্য কমলে আমদের দর বদলায়। আমি তৃতীয় বিশ্বের নাগরিক। আমি বিশ্বেরে দ্বিতীয় জনবহুল দেশের নাগরিক। একটু বৃহত্তর ভাবে চিন্তা করলে আমি একজন এশিয়ান। এশিয়ান বলার কারণ দুয়েকটি দেশকে বাদ দিলে বাকি সব রাষ্ট্র গুলিই 3rd World  এর মুকুট পরে বসে আছে। আমার পার্শ্ববর্তী মানে একেবারে কাছের দুটি রাষ্ট্রের কথাই উদাহারনে টানলাম- বাংলাদেশ এবং পাকিস্তান, ওরাও তৃতীয় বিশ্ব নামধারীর অতিপ্রিয় সন্তান। 
আমি ভারতীয়। একশ বিশ কোটির একজন আমি। যে দেশের প্রায় অর্ধেক মানুষ দারিদ্রসীমার নিচে বাস করে। যে দেশ বিশ্বের সর্ববৃহৎ গণতান্ত্রিক দেশ। যে দেশের সংবিধান বিশ্বের সর্ববৃহৎ সংবিধান। আর এই সংবিধানের মৌলিক অধিকারের তালিকায় আম আদমির(সাধারনের) তথাকথিত বাক স্বাধীনতার অধিকার আছে(অর্থাৎ মোটামুটি যা খুশি মত প্রকাশ করতে পারেন, যে কোনো ভাবে) !! কিন্তু এই বাক স্বাধীনতা ব্যবহার করে ভাত চাইবার  অধিকার নেই? বেকারের কাজ চাইবার অধিকার নেই? এই দেশের খাদ্য গুদামে যথেষ্ট পরিমাণে খাদ্য মজুদ অথচ শত শত হত দরিদ্র মানুষ না খেয়ে ভুখা মরে। এই দেশের কৃষকেরা ফসলের ফলন না হলে আত্মহত্যা করে, ফসলের ফলন ভালো হলেও আত্মহত্যা করে। এই দেশের আর্থিক পরিকাঠামোর ভিত গত দশ বছরে বিশেষ উন্নত হয়েছে, বিশ্বের চতুর্থ রিচেস্ট কান্ট্রি। এই দেশ দিয়েছে কয়েক ডজন বিলিয়নার। কিন্তু সাধারণের জীবনের মান নেমেছে। সন্ত্রাসবাদ দু’দিন অন্তর অন্তর দেশকে ধাক্কা দিয়ে যায়, অথচ গোয়েন্দা দফতর- টু বি কন্টিনিউড......... 
এই দেশের লিগ্যাল সিস্টেম লাফটার ক্লাবে পরিণত। টাকা থাকলেই যেকোনো অপরাধ করে পার পাওয়া যায়। রাজনৈতিক নেতা হলে তো- রাম নাম সত্য হে!! সবচেয়ে বড় ব্যাপার এই দেশে অপহৃত যৌবনের তরঙ্গ।
এই দেশে সরকারি চাকরির হাল ভয়ানক। হায় সরকার! আর তাদের চাকরি! নিয়মনীতির বালাই নেই! যোগ্যতা চুলোয় যাক। ধাপ্পাবাজি আর ধান্দাবাজিতে একাকার রাষ্ট্রনীতি। এদিকে সবাই তো আর হাইলি প্রফেশনাল হতে পারেনা। অতএব বেসরকারি চাকরির দরজাও সবার জন্য উন্মুক্ত নয়। সুতরাং ডুব মারতে হয় সেকেন্ডারি সোর্স গুলির দিকে। আর এখানেই আসল কারবার। তিরিশ দিনের শ্রম নিংড়ে যা দেওয়া হয় তাতে আর যাই হোক সুস্থ ভাবে বাঁচা অ- স- ম- ভ- ব : অসম্ভব। মালিক পক্ষ কামায় কোটি কোটি টাকা, আর প্রতিদানের ভাঁড়ার শূন্য। 
যৌবনের কলতান প্রথম ধাক্কার অভিঘাতেই শেষ হয়ে যায়।
মণিময় ভট্টাচার্য। ২৬ বছরের তরতাজা যুবক। আরও দশটা সাধারণ ছেলের মতো সেও স্বপ্ন দেখে একটা উজ্জ্বল ভবিষ্যতের। একটা সাধারণ চাকরি, তারপর মা, বাবা, ছোট ভাইকে নিয়ে সংসারে ভাল ভাবে বাঁচার স্বপ্ন। বাবা খুব কষ্ট করে পড়ালেখা করিয়েছে তাকে। সে ভালো ছাত্র। আমার সাথে তার বিশেষ পরিচয় আছে। মণিময় নিউক্লিয়ার ফিজিক্স নিয়ে পড়তে চেয়েছিল। হয়নি। ইউনিভার্সিটি থেকে সাধারণ মাস্টার ডিগ্রী নিয়েয়েই শেষ পর্যন্ত তাকে সন্তুষ্ট হতে হয়েছে। তারপর কাজের সন্ধান। একটা বেসরকারি প্রিন্টিং গ্রুপ এ শেষ পর্যন্ত সে চাকরি নেয়। বেতনের টাকায় তার অফিসে যাওয়া আসার খরচ বাদ দিয়ে যা থাকে তাতে পান্থা থাক দূরের কথা নুন আনা যায় না। মণিময় দিনের পর দিন ফ্রাসস্টেটেড হতে থাকে। সে ভাবে, তার জীবনটা কি করে যাবে। কি তার যোগ্যতা? কি তার পরিচয়? সে একটা স্বাধীন দেশের নাগরিক হয়ে সুস্থ ভাবে বাঁচার অধিকারটুকু পেতে পারে না ?
একদিন মণিময় এসে খুব সংকোচ করছে আমার সামনে, বললাম- যা বলার বল। সে প্রমে পরেছে। তাকে বুঝাতে  পারলাম না হতভাগা তোর প্রেমিকা দু’দিন বাদেই পালাবে। তাই হল। মণিময় কাঁদল, আড়ালে খানিকটা মদও খেল। তারপর থোড় বড়ি খাড়া...... ।      
২০১০ এর ডিসেম্বর রাত প্রায় দশটা বাজে। মণিময়ের ফোন – হ্যালো দাদা। বলেই সে কাঁদছে। ভাবলাম কোন প্রবলেম হয়েছে, অফিসে কিংবা অন্য কোনভাবে। না, তখনো জানতাম না, মণিময় তার ভাড়াবাড়ির বিছানায় পয়জন নিয়ে বসে আছে আত্মহত্যা করার জন্য। সে শুধু এতটুকুই বলল- দাদা আর পারছিনা আমি। জবাবে আমি তাকে কিছু বললাম।
না। মণিময় আত্মহত্যা করেনি। সে বেঁচে আছে। কি জন্য বেঁচে আছে সে নিজেই জানেনা। এভাবেই বেঁচে আছে কল সেন্টারে কাজ করা নিলাদ্রি কিংবা সাহানারা, কাজের শেষে উৎকট ফুর্তিতে তারা তাদের জীবনকে ভুলে থাকে। এভাবেই বেঁচে আছে পাব্লিক মাল্টিন্যাশন্যাল কোম্পানিতে কাজ করা অতুল দাশগুপ্ত, দিনের শেষটা হয় রাত এগারো বারোটার পর বাড়িতে বৌ পেটানোর মধ্যে দিয়ে, অথচ এই অতুল একদিন কবিতা লিখত।  এভাবেই বেঁচে আছে দীপক, জোসেফ, হায়দার, ললিত, পিণ্টু, নিলাক্ষি, শতরূপা, সঙ্গীতা, নিরঞ্জন, আলোক, পারিজাত, কিশোর – এরা সবাই। এদের আমি চিনি। ওরা কেউ লেখক হতে চেয়েছিল, কেউ ক্রিকেটার হতে চেয়েছিল, কেউ ডাক্তার, কেউ নিজস্ব বিজনেস, কেউ ফ্যাশন ডিজাইনার, কেউ শিক্ষক, কেউ ফটোগ্রাফার, কেউ ফিল্ম নিয়ে কাজ করতে চেয়েছিল। না, হয়নি। তার বদলে ছন্নছাড়া যৌবনে তারা রগড়াচ্ছে। এমন হাজারো তরতাজা সবুজ প্রাণ এভাবেই হারিয়ে যায় বাস্তবের অভিঘাতে। স্কুলে মাস্টারমশাই বলতেন, এখন বুঝবিনা জীবনটা কি জিনিষ, পরে ঠিকই বুঝবি। জি, হ্যাঁ স্যার, বুঝেছি। এই দেশ আমাদের জীবনের উপযুক্ত প্রাপ্যটুকু দেয়নি। তার বদলে মিলেছে শোষণ। এই দেশে আমাদের থেকে শ্রম নিতে শিখেছে দিতে শেখেনি। এই দেশ আমাদের যোগ্যতা আর প্রতিভার মূল্যায়ন করেনি। এটাকে যদি প্রতারণা বলি তাহলে কি অন্যায় হবে? রাষ্ট্রশক্তি কি রিয়েলাইজ করে প্রতিটি প্রাণ কিভাবে ছটফট করছে প্রতিনিয়ত। এই জীবন শেষ পর্যন্ত একটা অপচয় হয়েই থেকে যায়। না, শেষটা এখনো দেখা হয়নি। কারণ এখনো আমাদের মৃত্যু হয়নি। 
আমি সারা বিশ্বের হাল হকিকত বাতলাতে বসিনি। তারপরও কাছের দু’জনের কথা বলি। এখন যারা ‘ওরা’ মাত্র ৬৪ বছর আগেও সবাই ‘আমরা’ ছিলাম। বাংলাদেশের আর্থিক, সামাজিক, রাষ্ট্রনীতিক, পররাষ্ট্রীয় পরিমণ্ডল যে গভীর ধোঁয়াশাচ্ছন্ন একথা নতুন করে বলে দিতে হয়না। এদেশের যুব সমাজ কতটা পেয়েছে তাদের ভিত ও ভিত্তি? এই দেশেও দলতন্ত্রই শেষ কথা। নেতা মন্ত্রীরা ছাড়া এই দেশে আর কারো জীবেনে নিরাপদ আর নিরাপত্তা শব্দের অস্তিত্ব নেই। রাষ্ট্রদণ্ড আস্ফালন করে আর সাধারণ মানুষ কুঁকড়ে মরে। মেয়েদের অধিকার এখনো সুরক্ষিত হয়নি, গণ প্রজাতন্ত্র কখনো কখনো ইসলামতন্ত্রে পর্যবসিত হয়!!  ছাত্রদেরও এই দেশে ডাকাত ভাবা হয়!! যুবরক্ত বিলীন হয়ে যায় সবুজের আকাশে।
আর পাকিস্তান- হায় আমার অভাগিনী সন্ত্রাসমাতা । এই দেশে সামরিক বুলেট মানুষের শোষণ করে বেড়ায়। মসজিদে বোমা পড়ে। ঘাতকের হাত মানুষের হাত বেয়ে গর্দন পর্যন্ত প্রসারিত। ৩৬৫ দিনের গড় হিসেব টানলে এমন একটি দিনও বাদ নেই যেদিন পাকিস্তানের কোনো একটি ঘরে সন্ত্রাসের ত্রাস নেমে আসেনা। আর যুব শক্তির বিরাট একটা অংশ সব ছেড়ে ‘কাসব’দের খাতায় নাম লেখায়! আল্লার নাম দিয়ে রক্তমাখা এই বেলেল্লাপনাই নাকি জন্নত প্রাপ্তির পথ???
সিস্টেমের বিরুদ্ধে প্রতিবাদ করলে সিস্টেম আমাকেই পাল্টে দেয়। এক অদ্ভুত সংকরায়নে আমি দুমড়ে মুচড়ে ছাই হয়ে যাই... 
তাই আমার অপ্রাপ্তির খাতা আজও অপূর্ণ, অসমাপ্ত। আরও অত্যাচার বাকি আছে......... 
সেপ্টেম্বর, ১৮, ২০১১
আগরতলা

ছবি: 


 




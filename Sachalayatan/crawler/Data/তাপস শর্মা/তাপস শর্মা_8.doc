'মুক্তার লোভে কে হায় ডুবুরি ঝিনুকের মালা খোলে' 



নির্ঘুম রাতগুলি আমাকে অতীতের কাছাকাছি নিয়ে যেতে পারেনা। আবার আমি হতে পারি না বাস্তবমুখী। কিংবা 'আলাদা' কিছু করে দেখানোর রুচিও নেই আজকাল। তাহলে ? বিশ্বাস এবং অবিশ্বাস এই দুই এর পরের কোন যায়গা আছে কি? থাকবে নিশ্চয়ই; আপাতত সেই যায়গাই আমার জন্যে বরাদ্দ থাকুক। ভয়, সংশয়, আঁধারের পর আলোর জন্য প্রতীক্ষা করা ছেড়েছি সে বহুদিন আগে। তবে আলো এবং আঁধারের মাঝেও তো কিছু থাকতে পারে? থাকবে নিশ্চয়ই; আপাতত সেই বস্তুটাই বরাদ্দ থাকুক আমার জন্যে। হাসি আর কান্না এই দুই মিলেই সব পার্থিব সুখ। কিন্তু হাসি ও কান্নার মাঝেও কোন কিছু থাকতে পারে? থাকবে নিশ্চয়ই; সেই কাঙ্খিত সত্ত্বাই আমার জন্যে বরাদ্দ থাকুক। ভালোবাসা যেমন আছে, ঠিক ঘৃণাও আছে। তবে এমনও তো হতে পারে ঘৃণা ও ভালোবাসা এই দুই এর পরেও কোন অনুভূতি আছে? থাকবে নিশ্চয়ই; শেষমেশ সেই অনুভূতিই আমার কাছে ধরা দিক। মৃত্যু তো আসবেই; আসতে হবেই। তবে যেদিন আসবে সেদিন তো আমার আর বলার মতো কিছুই থাকবে না। তাই সেই ভয়ের আগে আমি আরেকটু জানতে চাই জীবনকে... .. .
আপাতত সঞ্জীব চৌধুরি কটা শব্দে সব বলে দিচ্ছে -
''একজন ডাকে দূরবর্তীকে মাস্তুল খানি দোলে
মুক্তার লোভে কে হায় ডুবুরি ঝিনুকের মালা খোলে
কে হায় বসিয়া অঙ্গ ভরিয়া গোধূলির মায়া মাখো
আজও ডানা ভাঙা একটি শালিখ হৃদয়ের দাবি রাখো।''
কখনো কখনো মনে হয় একটা লম্বা ঘুম এর ব্যাবস্থা থাকা অন্তত দরকার ছিল। যদি পারতাম কয়েক মাসের জন্যে ঘুমিয়ে যেতে তাহলে কিছুই দেখতে হত না, সহ্য করতে হত না। এত্ত এত্ত জটিলতা নিয়ে বহু কিছুই একটা সময় অসহ্যের মাত্রারও বাইরে চলে যায়। কফিনে বন্দী কিছু দুঃস্বপ্ন নিয়ে সাঁতরে পার হই ছাই-এর কোলাজে ঢাকা শ্মশানের অনুর্বর ভূমি। এবং ছাইয়ের বাতাস বুকে মেখে গোমতীর মেঘে ঢাকা পথে স্বপ্নগুলিকে কবরে ঠেলে দিতে মন্দ লাগে না...
যেখানে আমাকে থামতে হবে সেই পথ অনেক আগেই অপচয় হয়ে গেছে
তাই উথাল পাথাল আবেগে নষ্ট স্বপ্ন বুনে জটিল উপত্যকায় দাঁড়িয়ে গেছি
বৃষ্টির স্পন্দন যেখানে মাটিকে চুমু খেয়ে একটা সুবাস ছড়ায়
আজকের পর আমাকে সেখানেই থামতে হবে...
আমি হয়তো একদিন ছায়া হয়ে যাবো স্বপ্ন দেখতে দেখতে। রোজ স্বপ্নের খাম তৈরি করি আমি। কিন্তু চিঠি লেখার সাহস হয়না! পোস্ট অফিসটা অনেক দূরে। তবুও আমি যাই, দেখি, কত মানুষ ডাকঘরে আসে যায়। আমি দেখি। বারবার দেখি। মনে করার চেষ্টা করি - সেই চিঠিগুলিতেই বোঝাই হয় স্বপ্ন। যদিও দাঁড়িপাল্লায় মাপতে গিয়ে আমার দিকের বাটখারা স্বপ্নের চেয়ে ভারী হয়ে গেছে। অতঃপর, নির্জনে স্বপ্নের টুকলি তৈরি করি চুরি করে। হয়তো কোন একজামিনেশনে চোথা মারার কাজে লাগতেও পারে
এইবার সময় হয়েছে। সময় আমাকে টানতে টানতে জর্জরিত করার আগে একটু বিশ্রাম চাই। তাই 'আগুনের কথা বন্ধুকে বলি'
০২

Everlasting liberty | Flickr

ছায়াপথে নির্মিত প্রতিবিম্ব... | Flickr

শান্ত নদীটি পটে আঁকা... | Flickr

Verdurous wandering | Flickr

Cloud Shadow  | Flickr

Twilight | Flickr

Cosmos and gloom | Flickr

Insatiate pitfall | Flickr

lonesome Journal  | Flickr

Stagnant Sunset   | Flickr
------------- 
২৩। ০৪। ১৩


একটি পরিকল্পিত হত্যা 



মেয়েটি মরেছে। শেষ পর্যন্ত মেয়েটি মরেছে। হয়তো তার মরার কথাই ছিল। এই লেখাটা কিভাবে লিখব ভাবছিলাম। কোথায় থেকে শুরু করব তাই ভাবছিলাম। কিন্তু পারছি না। কিছুতেই কোন কিছু মিলিয়ে উঠতে পারছি না । কারণ ঘটনাটি ঘটেছে আমার থেকে কয়েক হাজার মাইল দূরে। আমি শুধু শুনেছি। ওই মেয়েটিকে আমি দেখিনি কখনো। কিন্তু প্রশ্ন হল তার মৃত্যুর জন্য দায়ী কে? সুসাইড নোট জাতীয় কিছু লিখে যায়নি সে...  ঘটনাটা আমি সত্যিই বলার মতো পজিশনে ছিলাম না, আমার কিই বা বলার আছে। কিন্তু গতকাল অপর একটি মেয়ের কিছু কথা শুনে আর নিজেকে আটকাতে পারলাম না। বাংলাদেশে মেয়েদের প্রকৃত অবস্থানটা কোন জায়গায় ?  


ওই বন্ধুটিকে প্রশ্ন করেছিলামঃ আপনারা সত্যিই ভালো আছেন। এই যে এত ব্যাভিচার এবং  চাপিয়ে দেওয়া হচ্ছে নানা মিথ্যাচার, ধর্মের মোড়ক। তারপরও আপনারা চুপ কেন? 

উত্তরঃ জানিনা। তবে অনেক কিছুই না বলা থেকে যায়। 

আমিঃ দেয়ালটা ভেঙে দিন,  প্রাচীরটা ভেঙে দিন........................ সব, সব ...

উত্তরঃ ভেঙ্গে দিলেই সব সমাধান নয়, গড়ার জন্য যে ভালোবাসা আর বড় মানসিকতার দরকার তা আমাদের অনেকেরই নেই।

আমিঃ ইংরেজীতে একটা কথা আছে - প্রিভেনশ্যন  ইজ বেটার দেন কিওর। আপনারা বসে বসে নিরাময়ের চিন্তা করেন, প্রতিরোধ করেন না। ৫২ সময় যে মেয়েরা রাস্তায় নেমেছিল কিংবা ৭১ এর যে মেয়েরা নিজের অস্তিত্বকে লুটিয়ে দিয়েছিল। তাদের রক্ত যদি আপনার মধ্যে থাকে তাহলে আপনি এই কথা বলতে পারেন না?

আপনাদের এই পিছুটান এবং ভীরুতাই অসৎদের হাতিয়ার হয়ে উঠে। তাহলে ঘাতক কে ? আপনিই সেই ঘাতককে সহায়তা করছেন না তো ?

আর কবে ভাববেন ? ভেবে দেখার সময় আর কবে হবে? আর কতদিন...

এবার বন্ধুর উত্তর এলো প্রায় ধমকের সুরে। খুবই ভালো লাগল সেই উত্তরঃ  এখনও বাংলাদেশের মেয়েরা প্রতিবাদ করে,  জেনে রাখবেন। 

এবার একটু অন্যভাবে আমি বললামঃ তাই যেন হয়। তাই হোক। কিন্তু উদাহারণ পাইনা। 

বন্ধুর উত্তরঃ আপনি যদি ৫২,৭১ দিয়ে কমপেয়ার করেন তাহলে হবে না। 

আমি অবাক হলাম। একটু আগে যে মেয়ে প্রতিবাদের কথা বলল, সে এখন কি বলছে। আমি বললামঃ আলবাত করব । কেন করব না ? ঐ দিন যদি হয়, আজ হবেনা কেন ? ওরা তো একটা বিশাল শক্তির বিরুদ্ধে করেছিল । আর আপনারা নিজেদের পরিবর্তন করতে পারেন না । নিজের ভেতর আগে প্রতিবাদ শুরু করুন । আগে নিজেদের বদলান । দেশের মেয়েদের অবস্থান জানেন নিশ্চয়ই? এর জন্য দায়ী কে?  জাফর ইকবাল স্যারকে পর্যন্ত বলতে হয়ঃ ৫২ এর কোন ছবিতে কোন মেয়েকে হিজাব বা বোরকা পড়তে দেখিনি । আজ যখন একজন ভার্সিটি পড়ুয়া মেয়েকে এগুলি করতে দেখি..., তখন ইকবাল স্যারের মতো মানুষও বাকরুদ্ধ হন । তাই তিনি বলেন - এদের নিয়ে কি করে স্বপ্ন দেখব । 

আর পরিবর্তন কোথায় থেকে শুরু করতে হবে তা একবার ভাবুন। ৫২ কিংবা ৭১ এর মেয়েদের মধ্যে কোন অতিমানবীয় কিংবা কোনো অলৌকিক শক্তি ছিলনা নিশ্চয়ই ... 

উত্তর এলোঃ আমি তর্ক করতে চাই না। হিজাব না পরলেই দেশের পরিবর্তন হবে আপনি কিভাবে বুঝলেন? আর মেয়েরা নিজ নিজ জায়গা থেকে অনেক প্রতিবাদী। দয়া করে তথ্য যেনে রাখবেন। আজ মাফ চাচ্ছি। ধারনা করা কথার পিঠে আমার কোনো যুক্তি নেই। মাঝে মাঝে বাংলাদেশের পত্রিকা গুলো পড়বেন। দূর থেকে আপনি সবটা দেখছেন না। 

এতটাই খারাপ লাগল যে বলার মতো ভাষা পাচ্ছিলাম না। আমি বললাম কি আর ও বলে কি? মেজাজটা খুব বিগরে গেল। একটু কড়া ভাবেই বললামঃ জানতাম এটাই বলবেন। একটা উদাহারণ দিয়েছিলাম মাত্র। আর প্লিজ আমাকে পত্রিকার ব্যাপারে কিছু বলবেন না । কারণটা আপনি হয়তো জানেন । ওটা গুলিয়েই আমি ভাত খাই(বলতে হচ্ছে )।
হিজাব নিয়ে আমি শুধু একটা উদাহারণ দিয়েছিলাম । 'দয়া' করব কেন?  নিজেদের দয়ার পাত্র ভাবা আগে বন্ধ করেন। তর্কের জন্য নয়, নিজের জন্য বদলান । আর কে কি প্রতিবাদ করে আমার জানা আছে বুঝলেন। জড়তা আগে কাটান। ইউনিভার্সাল ভাবে ভাবতে শুরু করুন ।
আর আমার কথায় কি মনে হচ্ছে আমি নোংরা কথা বলছি । ধারণা নয় ম্যাডাম - আমার বস্তব থেকে বলা সব কথা । দেশের মধ্যে মেয়েদের অবস্থানটা আপনি ভালো করেই জানেন নিশ্চয়ই । আমার চেয়ে আরও ভালো জানার কথা । তারপরও যদি চোখ বন্ধ করে দেখতে থাকেন তাহলে আমার আর কিছুই বলার নাই । আমার সাথে তর্ক করতে হবেনা । আগে নিজেদের নিয়ে ভাবুন। আমার লাভ কিংবা ক্ষতি কিছুই নেই। জীবনটা আপনাদের ।

এরপরের উত্তর শুনে আমি স্তব্ধ হয়ে তাকিয়ে রইলাম। সত্যি জাফর স্যার, আপনি কি করে এদের নিয়ে স্বপ্ন দেখবেন ?  উত্তরটা এই রকমঃ হ্যালো প্রব্লেম কী আপনার। এতো আগ্রাসী কেন?  ভালোতো আপনি সব জানেন। দিয়ে যান না এসে পরিবর্তন করে। বড় বড় কথা খুব বলা যায়। আমার বদলাতে হলে বদলাব। আপনি একটু বেশি অবাঞ্ছিত কথা বলেন। কীসের মধ্যে কী নিয়ে এসেছেন। উফ। আমার কোথায় জড়তা আপনি কী জানেন নাকি ???

আর বলার মতো আমার কাছে কোন কথাই অবশিষ্ট ছিলনা। প্রথমে বলছিল নিজেদের ‘মানসিকতা’র অভাবের কথা,  শেষে এসে আমাকেই ভিলেন বানিয়ে দিল। তাই বিদায় নিলাম। জানালাম একটা ধন্যবাদ। ইচ্ছে হচ্ছিল এই মেয়েটিকে দশ তলার ফ্ল্যাট থেকে টেনে নিয়ে দেখাই, হোয়াট ইজ রিয়েলিটি। কিন্তু আমি অসহায়, কি করব। তাই আজ বলব সেই মেয়েটির কথা। যে এক সপ্তাহ আগে ফাঁসির দড়িতে নিশ্চিত করেছে নিজের ভবিষ্যৎ। কি বলব। কাকেই বলব। এই দেশ গত চল্লিশ বছর ধরে আমার নয়। আমার পূর্বপুরুষরা এখান থেকে বিতারিত। তবুও এমন কিছু দেখলে মনটা প্রচণ্ড বিচলিত হয়, বারবার......

মেয়েটির ভালো নাম আমি জানিনা। ডাক নাম বোধ হয় মুন্নি। মুন্নির জন্ম বাংলাদেশের এক অখ্যাত গ্রামে। বাবা হাঁড়ি-পাতিল বানায়। তিন মেয়ের মধ্যে বড় মুন্নি। ছোটবেলা থেকেই দারিদ্রের সাথে লড়াই করাটা ওর সহজাত হয়ে গেছিল। মনের মধ্যে যদি অদম্য বিশ্বাস থাকে আর মনে যদি পরিশ্রম করার মতো মানসিকতা থাকে তাহলে সব কিছু একদিন সহজ হয়ে আসে। মুন্নির ক্ষেত্রেও তাই হয়েছিল। প্রচণ্ড পরিশ্রম এবং মেহনতের দ্বারা ও নিজেকে একটা জায়গায় নিয়ে যেতে পেরেছিল। স্কুলে পড়ার সময় থেকে শুরু করে টিউশনের টাকায় নিজের পড়ার খরচ চালানো শুরু এবং পরিপূর্ণতা পায় ইংরেজি সাহিত্যে মাস্টার ডিগ্রী নিয়ে। কিন্তু মুন্নির জীবনে সবটা ভালো হয়নি। অন্য পাঁচটা মানুষের মত ওরও মন আছে। সেই মন চঞ্চল হয়, ভালোবাসে। সে ভালোবেসে ফেলেছিল একটি ছেলেকে। ছেলেটি মুসলিম আর মুন্নি হিন্দু। কিন্তু সিনেমার প্রাণবন্ত এক্সপ্রেশনের মতোই ওদের ভালোবাসা সব স্রোত ভেঙে দেয়। ওরা বিয়ে করে ফেলে। নিয়তির যা বিধান তাই হয়েছে। মুন্নির পরিবার এই বিয়ে কখনো মেনে নেয়নি।  বাবা মুন্নির শ্রাদ্ধ করল হিন্দু মতে, মানে মুন্নি ওদের কাছে মৃত। যে মেয়ে তার চোখের সামনে এত বড় হল সেই মেয়েকেই এক মুহূর্তে মৃত বলে ঘোষণা করল তার বাপ। জাত গেছে মেয়ের। কোন দিক দিয়ে গেছে তা অবশ্য উনি বলেন নি। 

তারপর ওরা সুখে সংসার করতে লাগল। এখানে এসে হয়তো কাহিনীটা থেমে যেতে পারত। আর আমার এই ব্লগও লিখতে হতো না। কিন্তু তা হয়নি। বিয়ের এক বছর পর ছেলেটি উচ্চ শিক্ষার জন্য ইংল্যান্ড চলে গেলো। তারপর আর দুই বছর মুন্নি তার কোন খবর পায়নি। এভাবেও মানুষ প্রতারক হয়। ছেলের পরিবার থেকে শুরু হয় মুন্নির উপর শারীরিক এবং মানসিক নির্যাতন। তাকে বারবার শুনতে হয় – সে একটা পিশাচ, অসভ্য মেয়ে। কারণ একটাই সে একজন হিন্দু মেয়ে। তার অপরাধ সে বিয়ে করেছে ভালোবাসা দিয়ে, মন দিয়ে ‘ধর্ম’ দিয়ে নয়। সে তার স্বামীর সাথে যোগাযোগ করার চেষ্টা করে, কিন্তু সে কোন উত্তর দেয়না। এদিকে অত্যাচারের মাত্রা বাড়তেই থাকে। মুন্নি তবুও আঁকড়ে ধরে রাখতে চায়, কিন্তু পারেনা। সব অপমান, গঞ্জনা মাথায় নিয়ে প্রতিবাদ স্বরূপ দুই বছরের মাথায় ও শ্বশুর বাড়ি থেকে বেড়িয়ে আসে শূন্য হাতে। 

এখানে এসেও কাহিনীটি শেষ হয়ে যেতে পারত। কেননা মেয়েটির উপযুক্ত পড়াশুনা আছে, মানসিকতা আছে। সে একা লড়াই করেই জীবনটা কাটিয়ে দিতে পারত। কিন্তু তা হয়নি। শ্বশুর বাড়ি ছাড়ার পর ও মেয়েদের একটি নিবাসে আশ্রয় নেয়। তারপর কাজের সন্ধান করতে শুরু করে। সে সংকল্প নেয় যে করেই হোক তাকে বাঁচতেই হবে। সংসারে মায়া মমতা বলে কিছু কথা হয়তো এখনো আছে। তাই ওর মা ওর সাথে দেখা করতে শুরু করে বাবার অগোচরে। মা নাকি তার সন্তানকে কখনো ভুলতে পারেনা। মা নিয়মিত তার সাথে দেখা করত। ততদিনে মুন্নি নিজেকে অনেকটাই সামলে নিয়েছে। চাকরির জন্য ট্রাই করে যাচ্ছে প্রতিনিয়ত। কিন্তু হচ্ছেনা। এদিকে ওর সাথে দেখা করতে এসে ওর মা কি করছে? ওকে মানসিক শান্তি দেওয়ার বদলে ঢুকিয়ে দিচ্ছে আরও চরম অশান্তির বীজ। বারবার উনি তাকে এটা বলে যান যে ও একটা অধার্মিকের মতো কাজ করেছে। ওর বেঁচে থাকার ফলে সমাজে ওরা এখনো মুখ দেখাতে পারছেনা। ওর জন্য ওদের চরম ক্ষতি হয়েছে। মুন্নি শুনে কোন উত্তর দেয়না, নির্লিপ্ত থাকার চেষ্টা করে। কিন্তু পারেনা। মা আবার আসে, আবার রোজ রোজ একই কথা শুনিয়ে যায়, সাথে বুক চাপরে কাঁদে। মুন্নি তবুও নির্লিপ্ত থাকার চেষ্টা করে। কিন্তু শেষ পর্যন্ত পারেনা। অনেক চাকরির সন্ধান করেও সে একটা চাকরি জুটাতে পারেনা। জানিনা গত সাত দিন আগে এক রাতে ও যখন পাখার সাথে ওর শাড়িটা জড়িয়ে লটকে যাচ্ছিল, তখন ওর মনে কি জিনিষ কাজ করছিল। কি ভেবেছিল সে তখন। কিন্তু ও মরে গেলো, নিজেকে মেরে ফেলতে ওর বোধ হয় একটুও কষ্ট হয়নি। হওয়ার কথাও নয়। কেননা এটি আত্মহত্যা নয়, এটি একটি পরিকল্পিত হত্যা। 

কে দায়ী? কারা দায়ী? এই প্রশ্ন আমি তুলবো না। এটা নিয়ে জল ঘোলা করে আবজাব কিংবা গুরুগম্ভীর আলোচনার ইচ্ছেও আমার নাই। আমার মনে হয়েছে এটি একটি পরিকল্পিত হত্যা। যে হত্যাকাণ্ডে অভিযুক্ত হলেন বাংলাদেশের ১৬ কোটি মানুষ। আর প্রধান হোতা হলেন বাংলাদেশের পর্দানশীন মেয়েরা, যারা এখনও প্রতিবাদ করতে শুরু করলনা। আমাকে প্রশ্ন করা হতে পারে আমি এই দেশের সামাজিক বুনিয়াদ কতটা জানি। উত্তর আমার সম্পূর্ণ বই এবং পত্রিকা এবং অবশ্যই আমার পরিচিত কিছু মানুষের সাথে কথা বলার মধ্যেই সীমিত। 

কিন্তু আমি জানি এটা বলা সম্পূর্ণই বৃথা। কেননা টোয়েণ্টি ফাস্ট সেঞ্চুয়ারির এক দশক পেরিয়ে যদি আমরা নিজেদের এই বোধটুকুর মধ্যে আনতে না পারি যে ধর্ম যদি হয় তাহলে তা হওয়া উচিৎ ধারণ করার জন্য, নাকি চাপিয়ে উন্মত্ত ধর্মাচার করার জন্য – তাহলে আমার আর কিছুই বলার নেই।  প্লিজ সমাজকে, সভ্যতাকে কেউ দোষারোপ করবেন না। সমাজ কিংবা সভ্যতার দোহাই বহুত হয়েছে। আর সমাজ কিংবা সভ্যতা জল-হাওয়া আর মাটি দিয়ে তৈরি হয়না। উপরের আমার সাথে কথা বলা মেয়েটি কিন্তু উচ্চ শিক্ষিতা, তার কথা এবং মানসিকতাও আমি দেখলাম। হয়তো সবাইকে এক কাঠগড়ায় দাঁর করানোটা বাড়াবাড়ি হয়ে যাচ্ছে। কিন্তু প্রশ্নটা সকলের কাছে। এই মৃত্যুর জন্য নিশ্চয়ই কোন ধর্মীয় মৌলবাদী সংস্থা দায়ী নয়। কিন্তু এই মৃত্যুর জন্য দায়ী মৌলবাদ, ধর্মীয় মৌলবাদ। আর এখানে কারা মৌলবাদী? মৌলবাদের উৎসটা কোথায়? পরিবর্তন কার দরকার, কোথায় দরকার? মুন্নির মতো এমন হাজার মুন্নি কিংবা অপর পৃষ্ঠায় সালমা খাতুন’রা রোজ মরছে। সেই খবর কেউ রাখেনা। আমরা রাখার প্রয়োজনও বোধ করিনা। কখনো কখনো একটু সহানুভূতি প্রকাশ করি ব্যস। সিনেমার ক্লাইম্যাক্সের মতো মুন্নির জীবনের ক্লাইম্যাক্সটায় হিরো কিংবা কোন ফেরেস্তা এসে ওকে উদ্ধার করেনি। কিন্তু পরেরদিন দুপুরে একটি কাগজ এসেছিল। কাগজটি বাংলাদেশ সরকারের কোন এক দপ্তর থেকে এসেছিল। কাগজটিতে লেখা ছিল, মুন্নি চাকরির জন্য মনোনীত হয়েছে।   

================================ 

আমার শহর
জানুয়ারি । ১০ । ২০১২






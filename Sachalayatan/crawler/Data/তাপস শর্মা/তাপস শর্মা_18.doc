নাট্যচর্চা। মাহবুব লীলেন এর ‘অরক্ষিতা’ – সময়ের পালাবদলের সোপান এবং ফিরে দেখা মহাকাব্যের ভিন্ন আখ্যান  



নাটক! সাহিত্যের নন্দতত্ব থেকে একটা প্রক্ষিপ্ত আস্ফালন যদি কোন কিছুকে দেউলিয়া করে দিয়ে থাকে, মন-মনন-ভাষা-আকৃতি-পরিধী-বিস্তার এর গাঁট বেঁধে থাকে, বুদ্ধিদীপ্ত মারপ্যাঁচ থেকে শুরু করে ‘ছোটলোকের’ চিৎকার এর সাযুজ্য এনে থাকে, কথাযুক্ত অবয়বকে সাকার করে থাকে, নিছক চিত্রকল্পকে ঘোর বাস্তবের দাঁড়ি পাল্লায় কিংবা মলিন প্যারামিটারের আকৃতি দিয়ে থাকে – তা হল  নাটক। 
সাহিত্যের ইতিহাসের বিচারে নাটকের গতি প্রকৃতির ধাঁচ ধরা খুব একটা সহজ কাজ নয়। প্রাচীন গ্রিক সভ্যতার ইতিহাসে অ্যারিস্টটলীয় নাট্য চর্চার ধারা  থেকে শুরু করে শেক্সপিয়র এর অন্ধকূপ পর্যন্ত, কিংবা কয়েক প্রজন্মের দোর গোড়ায় পৌঁছে দিয়ে এলিয়ট এর বিস্তৃত বালিয়াড়ি... শুরু করে শেষ করা দুঃসাধ্য ব্যাপার। বাংলায় নাট্য চর্চার ধারায় অদল বদল ঘটেছে মূলত বিংশ শতাব্দীর ষাটের দশকের পর। রবীন্দ্রানুসারী যুগেও নাটক মূলত পাঠ ও স্থবিরতার সীমা ছাড়িয়ে বৃহত্তর মঞ্চায়নের পরিসীমায় পৌছাতে পারেনি। বর্তমানে একবিংশ শতকের শূন্যের দশক পেরিয়ে সেই বিংশ শতকের ষাটের দশক পরবর্তী গণনাট্য আন্দোলনের ধারা একেবারেই ফিকে পড়ে গেছে এই কথা নিঃসন্দেহে বলা যায়। বাংলা আরেকটা গিরীশ ঘোষ কিংবা শম্ভু মিত্র দিতে পারেনি। তবুও শেষটা কিন্তু এত সঙ্গিন নয়, বাদল সরকার নামে একজন দিকপালকে আমরা পেয়ে যাই সেই অনাহূত নির্মাণ ধারার মাঝেই। আসলে এই সময়ের প্রেক্ষাপটে ধীরে ধীরে মঞ্চ স্থবির হতে শুরু করে, পরিধি বাড়লেও বিস্তার কিন্তু হয়না। তবুও একটা শ্রেণী সব সময় থেকে যায়, সেই শ্রেণীর হাত ধরেই জন্ম নেয় নতুন নাট্য নির্মাণ কিংবা ‘নয়া থিয়েটার’ এর ডামাডোল। এভাবেই নাটক এগিয়ে যায়, এগিয়ে যায় মঞ্চধারা।
নাটকের সাথে আমার সম্পর্ক সেই বারো বছর বয়েস থেকেই। হঠাত করেই গ্রুপ থিয়েটারের সাথে জড়িত হয়ে যাওয়া এবং সেই সৌভাগ্যের কারণে কিছু পেয়েছি না নাই বা পেয়েছি তবে দেখেছি কিছু মানুষকে, অনুভব করেছি নাটকের স্পৃহা, নাটকের আবেগ এবং তার সাথে সম্পৃক্ত কিছু মানুষের উম্মুক্ত আস্ফালন। নাটকের জন্য জীবন লিখে দিতে দেখেছি কিছু মানুষকে। তখন মনে হয়েছে হয়তো – সব কিছু এখনো ফুরিয়ে যায়নি জেনারেশন – এক্স এর ড্যাশিং অ্যাটিটিউড এর আড়ালে। এঁদের হাত ধরেই জন্ম নেয় নাটকের নয়া আঙ্গিক, জন্ম নেয় নাটকের বোধ। নয়া থিয়েটার এভাবেই গড়ে উঠে পাড়ায় পাড়ায়। বলতে গেলে নয়া থিয়েটার বলতে আমি একজনের নামই স্মরণ করতে চাই – তিনি হাবিব তনবীর। উনার নাটকের কাছে একজন নাট্যকর্মী হিসেবে আমি পেয়েছি এক অফুরন্ত খ্যাপাটে চেতনা এবং জিজ্ঞাসার খোলা জানালা। ‘চরণদাস চোর’ দেখতে দেখতে মনে হয়েছিল একে স্পর্শ করা যায়।  সেই জানালা এগিয়েছে রুদ্রপ্রসাদ সেনগুপ্তর ‘নানা রঙের দিনগুলি’ বেয়ে হেইচস্নান কানহাইয়া লাল এর বিচিত্র কলাক্ষেত্রের একেকটা ক্লাসিক সৃষ্টিতে। ভারতের উত্তর পূর্বাঞ্চল এর আদলে নাটককে সাজিয়েছেন এই মানুষটি। রবীন্দ্রনাথ এর ‘ডাকঘর’কে যখন বাক্য ছাড়া  শব্দ এবং শারীরিক মিথসক্রিয়ায় মঞ্চে ঢেলে দেন তখন মনে হয় নাট্য সৃষ্টি এবং তার ধারা এখনো আবহমান কাল এর কাছে নূতন বার্তা শুনায়... 
০২। সূচনা । 
মাহবুব লীলেন। এই মানুষটির সাথে আমার পরিচিতি আমার নিজের কাছেই ধোয়াশাচ্ছন্ন। সামনাসামনি তো নয়ই, হয়েছে কবিতা দিয়ে। সে এক আলাদা গল্প। সময় এগিয়ে তাঁর অন্য সৃষ্টির সাথে যথারীতি পরিচয় ঘটে। প্রথমবারের মতো যখন মুঠোফোনে কথা হয় সেদিন তিনি জানিয়েছিলেন উনি মহাভারত নিয়ে কিছু একটা লিখছেন। ততদিনে ‘কথাকলি’র দৌলতে জেনে গেছি যে এই মানুষটা কবিতা, গল্প কিংবা অন্য কোন গদ্য-পদ্যের বাইরে নাটক নিয়ে কতটা প্যাশানেট। সেই নাট্য চঞ্চলতার হাত ধরে উনার নূতন নাটকের নাম – ‘অরক্ষিতা’।  
প্লট – 
মহাভারত। বিশ্ব ইতিহাসের আদি মহা গাঁথার একটি। বলা হয়ে থাকে ‘যা নাই ভারতে তা নাই ভারতে’ – অর্থাৎ মহাভারতে যা নেই ভূ-ভারতে তা নেই। মহাভারত ভারতীয় উপমহাদেশের বিচিত্র সব কথা বহন করে নিজের মধ্যে সেই অনাদিকাল থেকে ধরে রেখেছে উপমহাদেশের ভাবধারা। মহাভারতের আদি পর্ব। সেখান থেকে এক টুকরো অংশ নেওয়া হয়েছে ‘অরক্ষিতা’র জন্যে। দৈত্যগুরু শুক্রাচার্যের মৃত  সঞ্জীবনী মন্ত্র হারানোর আখ্যান। মহাভারতে আছে কিভাবে দেবগুরু বৃহস্পতি পুত্রের কাছে নিজের মৃত সঞ্জীবনী মন্ত্র সঁপে দিয়েছিলেন শুক্রাচার্য। 
দেবতা ও অসুরদের ভিতর যুদ্ধ শুরু হলে, শুক্রাচার্য মৃতসঞ্জীবনী বিদ্যার প্রভাবে নিহত অসুরদের জীবিত করতেন, কিন্তু এই মন্ত্র বৃহস্পতির জানা ছিল না বলে দেবতাপক্ষের মৃত সৈনিকদের তিনি বাঁচতে পারতেন না। এই জন্য দেবতারা দেবগুরু বৃহস্পতি পুত্রকে পাঠালেন ভৃগুপুত্র শুক্রাচার্যের আশ্রমে। এরপর কচ নিজ গুণে শুক্রাচার্য ও দেবযানীর প্রিয়পাত্র হয়ে উঠেন এবং শেষ পর্যন্ত মৃতসঞ্জীবনী বিদ্যা লাভ করতে সমর্থ হন। -  আপাত দৃষ্টিতে বিশাল মহাভারতের প্রেক্ষাপটে এটি একটি কোন বিশাল ঘটনা নয়। দেবতা ও দানবের লড়াই-এ তথাকথিত ‘খারাপ’ ও ‘নষ্ট’ দানবের পরাজয় হবে এটাই হল মূল বিষয়। তা যেকোন প্রকারেই হোক না কেন। মহাভারতের মূল সুর অনুসরণ করে সত্যিকারের বীরদের অমর্যাদা দিয়ে যেভাবে ধর্মের জয় ও অধর্মের পরাজয় হয়েছে এবং বলি হতে হয়েছে বীর শ্রেষ্ঠদের  ঠিক সেই ভাবেই এখানেও ধর্মের জয় হয়েছে। অর্থাৎ বৃহৎ শক্তি কখনোই অনার্যদের হাতে থাকতে পারবেনা। থাকবে তথাকথিত আর্যদের ( এখানে দেবতা ) হাতে। এবং লড়াই ওরাই জিতবে, কেননা বিপক্ষ থাকবে কমজোর, অসহায় এবং শক্তিহীন। ফলশ্রুতি যুদ্ধে পরাজয়। সমগ্র মহাভারত জুড়ে অসংখ্য সব যুদ্ধ বিগ্রহ এর ঘটনা থেকে শুক্রাচার্যের এই মন্ত্র হারানোর অংশটাকেই তুলে নিয়েছেন নাট্যকার মাহবুব লীলেন। 
০৩। নূতন পাঠ ও প্লট এর বিস্তৃতি। 
নাটকের শুরুতে নাট্যকার মাহবুব লীলেন জানাচ্ছেন -  
“হাজার চারেক বছর আগে তাজিকিস্তানে যে দুটো জাতিকে আর্যসেনাপতি ইন্দ্র উচ্ছেদ করেন; শ’দুয়েক বছর পর তারই একটা; পশুরজনের স্পিতামা গোত্রে জন্ম নিয়ে আর্যবিরোধী দ্বীপায়নদের যুদ্ধগুর হন মহাভারতের শুক্রাচার্য। মৃতদেহে প্রাণদানের ক্ষমতাসম্পন্ন শুক্রের ছিল বিবেচনাহীন কন্যাস্নেহ আর মাদকাসক্তি; যার সুযোগে শত্রুসন্তান কচ চুরি করে শুক্রাচার্যের ব্রহ্মাস্ত্র আর দ্বীপায়নদের সার্বভৌমত্বের প্রতীক মৃতসঞ্জীবনী মন্ত্র...
বহিরাগতদের স্বাগত জানিয়ে রেড ইন্ডিয়ান এবং ফিলিস্তিনিদের স্বদেশ হারানো; জাহানারার আরোগ্যে শাহজাহানের দেয়া বিশেষ সুবিধায় ভারতে ব্রিটিশ উপনিবেশের ভিত্তি রচনা কিংবা ভারতকে বিশ্বাস করে সিকিমের স্বাধীনতা হারানো; বিশ্বরাজনীতির অনেক কিছুই অদূরদর্শিতায় মন্ত্রহীন শুক্রউপাখ্যানের সাথে মিলে যায়; আর তখনই আশঙ্কা হয় - আমরাও কি কোনো কচকে প্রশ্রয় দিচ্ছি কোথাও?” 
- নাটকের শুরুতেই এইভাবে প্লটকে ব্যাখ্যা করেছেন লীলেন। মূলত ঔপনিবেশিক শাসনের রূপরেখা ভেদ করে নূতন করে ভোরের আলো দেখা একটা অঞ্চল এর শক্তি এবং রক্ষকের অবয়ব গড়ে তুলেছেন তিনি। এখানে যুদ্ধ মানেই এক পক্ষীয় নয়। হিংসা মানেই নৃশংস নয়।  
হত্যা, ধ্বংস, হাহাকার এবং স্বপ্ন বিলাস ছেড়ে এখন পাখির চোখে নিউক্লিয়ার ওয়ার আমাদের ললাট বেয়ে নেমে এসেছে। কৌঞ্চবৃত্তির সাবপ্লট এখন বহু দূর। নিয়ম ভাঙার ডাক তবুও আসে, আসে মননের মিথস্ক্রিয়া। বহু শতাব্দী আগে এক মানুষের জীবনলীপি মনে আসে তার নাম – ‘সিসিফাস’। সমাজটা এখন এক অদ্ভুত সিসিফাস এর আদলে গড়িয়ে গড়িয়ে চলছে। তাই পাথর খন্ড গড়িয়ে গড়িয়ে উঠছে আবার নামছে এরপর আমাদের মুখ এবং মুখোশকে ছিঁড়ে ফুঁড়ে ছাচ্ছে বিজাতীয় শকুন এবং তার মুরিদরা। তবু শূন্য হাতের লড়াই অব্যাহত আছে। এখানে শুক্রাচার্য’রা সেই শূন্য হাতের প্রতীক। কিন্তু সেই কথাটার মতোই যে – বিশাল ক্ষমতা আপনাকে বিশাল দায়িত্বের বোঝা চাপিয়ে দেয় এবং তার সাথেই আসে বোধ এর প্রসঙ্গ। সেখানেই মার খায় ‘শুক্রাচার্য’রা। কোন না কোন ‘কচ’ পাশেই থাকে সুযোগের সন্ধানে। একটু ঢিল দিতেই খপ করে বিষ নখ বসিয়ে দেয়। আর ফলশ্রুতিতে বিশাল বিপর্যয় এবং ফিরে পাওয়া সিসিফাসীয় জীবন বোধ। শক্ত না হওয়া যে কত বড় অভিশাপ তার খতিয়ান দেখতে পাওয়া যায় যখন হারানো বিষ নিজেকেই দংশন করে এবং পড়ে থাকে বীর্যহীন একটা অশৌচ স্থবির জিনিষ আর ক্ষয়িষ্ণু ছেঁড়া সেন্ডেল। 
তবুও আরেকবার বাঁচার জন্য, জীবন জিজ্ঞাসার টানে উপনিবেশের সর্বহারা মানুষদের উঠে দাঁড়াতেই হয়। এই লড়াই সিসিফাসীয় বোধে আক্রান্ত শুক্র’দের একার নয়...
এভাবেই শুরু হয় মাহবুব লীলেন এর নাটক ‘অরক্ষিতা’। নাট্যকারের ভাষায় – “মহাভারতের শুক্রাচার্যের মন্ত্র হারানো আখ্যানের ভিন্নপাঠ।’’ 
[ ক্রমশ ] 
----------------------  
জুলাই। ০৭। ২০১২ ।


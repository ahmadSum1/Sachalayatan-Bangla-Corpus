১৯৫০ এর বরিশাল থেকে ২০০২ গুজরাট,জীবন্ত চোখের উপাখ্যান(১) 



“ওরা আমার কথা শুনছে না।” 
-এই ছোট উত্তরটি করেছিলেন এই উপমহাদেশের এক মহান নেতা। প্রশ্নকর্তা নেতাজী সুভাষ বোসের দাদা শরত বোস। সময় ১৯৪৭ এর প্রথমার্ধ। 
ঠিক কি ছিল প্রশ্নটায়। কাদের উদ্দেশ্য করে বলা হয়েছিল কথা গুলো? অর্থাৎ ‘ওরা’ কারা? এর উত্তর খোঁজার আগে একবার একবিংশ শতাব্দীতে টার্ন করি।

ফেব্রুয়ারি, ২০০২- গুজরাট 
জ্বলছে গুজরাট। পুড়ছে ভারত। ভয়ার্ত মানবতা। শ্লোগানে মুখরিত বাতাস, “ জন্মভূমি রাম কা হে”( জন্মভুমি রামের)। তারপর রাশিরাশি দেহের স্থান লাশকাটা ঘরে। যারা মরল তাদের বেশীর ভাগই সংখ্যালঘু মুসলিম। রেশ টানল মধ্যপ্রদেশ, পাঞ্জাব, খানিকটা পশ্চিম বঙ্গে। কিছু পরিমাণে হিন্দু কাটাও সম্পন্ন হল। রাজ্যগুলির সরকার নিরব দর্শক! টিভিতে সেই সব মর্মান্তিক দৃশ্য, গর্ভবতী মায়ের পেট চিরে ৬ মাসের বাচ্চাকে নিক্ষেপ করা হল আগুনে !! হিন্দু নরখাদকেরা দাপিয়ে বেড়াচ্ছে গুজরাটের রাজপথে। আর থাকতে পারলেন না সেন মশায়, সাথে তার গৃহিণী । হ্যাঁ। যাদের কথা বলার জন্য এই লেখার অবতারণা তারা হল এই সেন দম্পতি। আমি তাদের এই নামেই জানি। তাদের নাম আমার জানা নেই। তাই লেখায় তাদের সেন মশায় এবং সেন গৃহিণী বলেই সম্বোধন করব। এই মর্মান্তিক দৃশ্য তাদের নিয়ে গেল আবারো ৫০ বছর পেছনের দিকে। তারপর জন্মভূমির বিচ্ছেদ তাড়নায় দুটি প্রাণের আকুল হাহাকার, আর চোখের জল।

২০০৩, ঢাকা 
বন্দরে দাঁড়িয়ে দুটি বৃদ্ধ মুখ। একজনের বয়স প্রায় আশি, অন্যজনের প্রায় সাড়ে তিন কুড়ি। সাথে তাদের ছেলে, ছেলে বউ, তাদের বন্ধুরা। অপেক্ষা, কখন ছাড়বে নৌযান। তারপরই তারা পৌঁছুবে তাদের মায়ের কোলে।

১৯৫০, বরিশাল 
বিকেলে শান্তি মিটিং সেরে সন্ধ্যায় বাসায় ফিরলেন সেন মশায়। চারিদিকের অবস্থা ভাল নয়। বাবা বারন করেছিল বোরোনোর জন্য। কিন্তু ২৫ বছরের তাজা তরুণ কি দেশের মধ্যে, নিজের গাঁয়ের মধ্যে ভাই-ভাইয়ের লড়াই দেখতে পারে? তাই সব কিছু উড়িয়ে দিয়ে শান্তি মিটিং এর উদ্দেশ্যে যাওয়া। মিটিং এ আশেপাশের এলাকার সমস্ত অংশের মানুষরা একত্রিত হয়ে শপথ নিলেন, না আমারা হিন্দু-মুসলিম এক। জাতপাতের নামে আমরা হিংসা হতে দেব না। এসেছিলেন কলেজের স্টুডেন্ট সেক্রেটারি মহিউদ্দিন। তার সাথে বেশ কিছুক্ষণ আলোচনাও করলেন সেন মশাই। বাড়ির সবাই বলছেন, পার্টিশনের পর না গিয়ে কি ভুলটাই না করেছে তারা! সেন মশাই ভাবতে লাগলেন, ৪৭’এর স্বাধীনতা কি ভয়ঙ্কর রঙে রাঙ্গানো। ৪৬’এর ১৬’ই আগস্ট মুসলিম লিগ দাবি করল পৃথক পাকিস্তানের। তারপর? ইতিহাস সবারই জানা। হাজার হাজার লাশ আর লাশ! কলকাতার বদলা নোয়াখালিতে, নোয়াখালির বদলা পাঞ্জাবে... তারপর চলতেই থাকল, চলতেই থাকল ...। ৪৮’এ হত্যা করা হল গান্ধীকে। তারপর আর মানুষের ভরসা রইল না। দলে দলে বাংলাদেশি হিন্দুরা ভিটে মাটি ছেড়ে, নিজেদের সর্বস্ব পেছনে ফেলে পাড়ি জমালেন ভারতের দিকে। সেটাই নাকি তাদের দেশ? অথচ এই বাংলার মাটি ছাড়া তাদের আর কিছুই চেনা নাই। কিন্তু তারপরেও বরিশালের এই সেন পরিবার নিজেদের ভিটে ছেড়ে কোথাও যান নি। 
১৯৫০, মার্চ এর সেই ভয়ঙ্কর রাত। কিছুতেই ভুলতে পারেন নি সেন মশাই, কোন দিনও ভুলতে পারেন নি। রাত তখন বেশি নয়। সবাই চুপচাপ, নিঝুম রাতের বুক চিরে হঠাত শোরগোল শোনা গেল। কিসের এই শোরগোল?
না, বলতে হল না। সমবেত শ্লোগান তা বুঝিয়ে দিল- আল্লাহ আকবর -   আল্লাহ আকবর  - আল্লাহ আকবর। একটু আগে যারা শান্তি মিটিং থেকে ভাই বন্ধু বলে বেরিয়ে গিয়েছিল তারাই বেরিয়েছে হিন্দু কাটতে!! তাদের নেতৃত্বে সেই ছাত্র নেতা মহিউদ্দিন। মাইকে প্রবল হুঙ্কার দেওয়া হচ্ছে, এই দেশ ইসলামীদের দেশ, হিন্দুদের নয়। তাড়াতাড়ি পালাও নইলে............ । ঠিক কি হয়েছিল। মহিউদ্দিনই মাইকে জানিয়ে গেলেন, কলকাতায় আমাদের ভাইদের কাটা হয়েছে, এইবার চুলোয় যাক শান্তি মিটিং, এর বদলা চাই। নিজের বাসায় বসে সেন মশাই চিন্তা করতে লাগলেন। কোথায় কোলকাতায় কি হল, কারা কাকে কাটল? এর খেসারত দিতে হবে তাদের? তারপর এভাবেই কেটে গেল কিছুদিন। রাত হলেই হায়নার দল শিকারে বের হয়। আর বাড়ি গুলিতে মানুষগুলো এই ভেবে বেঁচে থাকে, এই বুঝি প্রানটা গেল। রাতের বেলা জেগে পাহারা দিতে হল হিন্দু বাড়ির পুরুষদের, তখন পাশে ছিল কিছু কাছের মুসলিম বন্ধুরাও।
আর থাকা গেলনা। কতদিন এইভাবে ভয়ে ভয়ে থাকা যায়? 
১৯৫০ এর ৩১’মার্চ শেষবারের মত নিজের বাড়িটিকে একবারের জন্য দেখে নিলেন সেন মশাই। কিছুই বুঝতে পারলেন না, শুধু বুঝতে পারলেন বুকটা তার ভীষণ ভাবে ভারি হয়ে গেছে। তারপর খুলনা থেকে ট্রেন সফর। পথের অভিজ্ঞতা ভয়াবহ। অবশেষে নামলেন শেয়ালদা স্টেশনে। কি সেই অমানবিক দৃশ্য! এইগুলি মানুষ না গরু ছাগলের দল। কাতারে কাতারে মানুষ ছুটছে। সব উঠে এসেছে ওপার থেকে। সম্বল বলতে নিজের প্রাণটা। সবার মুখে শ্লোগান – বন্দেমাতরম। তারপরের ইতিহাসও সবার জানা। এই সব প্রাণ হাতে নিয়ে বেঁচে আসা মানুষ গুলিকে স্বাধীন ভারত বরণ করে নেয়নি। মিলেছে সরকারী অবহেলা, রিফিউজির লাঞ্ছনা, নরক ভোগ। হারিয়ে গেল তাদের নিজস্ব ভাষা, কৃষ্টি, সভ্যতা।......তারপর দীর্ঘ ৫০ বছর ধরে দহন চলছে... সেন মশাই এর চোখে জল। 
- ঐদিন শেয়ালদা স্টেশনে আরেকটি কিশোরীও নেমেছিল, তার বাবার হাত ধরে। এত ভিড়ের মধ্যে সে খেই হারিয়ে ডুকরে কেঁদে উঠল। এবং না মা, না বাবা, না দাদা, না বোন, - সে ডেকে উঠল কমলা’দি...............
{-ক্রমশঃ-} 

 ক্রসব্যাক :   

নাইন্টিন ফোরটি সেভেন, আগস্ট ফিফটিন  -  পৃথিবীর সবচেয়ে ঘনবসতির টেরেটোরিকে তিন টুকরো করার বন্দোবস্ত করে কাগুজে স্বাধীনতা দিয়ে বিদায় নিল সাদা মানুষেরা।   
-------------------------------------------------------
- তাপস শর্মা
সেপ্টেম্বর, ১০,(২.০৩ এ.এম)
আগরতলা


একটি নোংরা চলচ্চিত্রঃ রিভিও – দ্য ডার্টি পিকচার 



চমকে উঠলাম। ছবির দ্বিতীয় দৃশ্যটা দেখেই। যেমন চমকে উঠেছিলাম তিলোত্তমা মজুমদারের ‘শামুকখোল’ উপন্যাসটা পড়ে। জীবনটাই একটা পরিহাস। প্রথম থেকে শেষ পর্যন্ত কি বেঁচে থাকে? একটা শূন্যতা, একটা অমলিন বোধ কিংবা একটা অলিখিত প্রত্যয়। সেই বোধ নিয়েই নির্মিত হয় একটা নোংরা মেয়ের জীবনের ভাঙা গড়ার ইতিহাস। 

একটা মানুষ কি করে তার আত্মপ্রত্যয় জাগিয়ে তুলতে পারে, আবার কি করে সব কিছুর আলেখ্য হয়ে দিয়ে যেতে পারে একটা পরাবাস্তবের খতিয়ান! দেখলাম 'দ্য ডার্টি পিকচার' । কেন জানিনা বারবার তিলোত্তমা মজুমদারের 'শামুকখোল' উপন্যাসটা এসে তীব্র গতিতে আছড়ে পড়ছে। সিনেমাটার সাথে এই উপন্যাসের কোন যোগাযোগ নেই। কিন্তু সিনেমার  সেই ডার্টি গার্ল এর সাথে উপন্যাসের শুভদীপের কি আশ্চর্য মিল...!! যদিও দুজনের মধ্যে আকাশ পাতাল ফারাক। শেষ বিন্দুতে গিয়ে একটা আগুন ঝড়ে.........
সিনেমার নায়িকা সিল্ক এর জীবনে এটাই শেষ পর্যন্ত সত্য হয়ে আসে, মৃত্যু। সে খ্যাতির চূড়ায় পৌঁছেছিল আর  তারপরই জেগে উঠে অন্ধকারের শেষ বার্তা। তিলোত্তমার উপন্যাসের শুভদীপের মতোই সে যেন ভাষা হারিয়ে ফেলে। আর কিছু প্রশ্নের সামনে দাঁড়িয়ে সে নিজেই হেরে যায়। তার শেষ চিঠিটা এই রকম – “জীবনটা যখন উসাসীন হয় তখনই অনুভব করা যায় তাকে। তখন এমন এমন প্রশ্ন সামনে চলে আসে যার জবাব কোন গ্রন্থেই পাওয়া যায়না। মা দরজা খোলার পর কেন জড়িয়ে ধরল না, বুকে টেনে নিলনা। এই কথাটা কেন বুঝিনি একজন স্টারকে ভালোলাগা এবং তাকে ভালোবাসার মধ্যে অনেক পার্থক্য। যাকে তুমি লড়াই করতে শিখিয়েছিলে, সে শেষ পর্যন্ত তোমার জন্য কেন লড়াই করল না। প্রত্যেকেই কোমড়ে হাত দেওয়ার জন্য লোলুপ হয়ে থাকত, কিন্তু কেউ মাথায় হাত কেন রাখল না। নিরবতাতেও একটা ভাষা থাকে। কেননা সাইলেন্স জোন-এও কেউ না কেউ হর্ন বাজায়। কিন্তু  হাততালির শব্দ শোনা কানের মধ্যে যখন গালির শব্দও আর আসেনা, তখন জীবনটা একটা খালি থিয়েটার এর মত হয়ে যায়।”  যেমন বলছেন তিলোত্তমার গল্পের শুভদীপ। তিলোত্তমার উপন্যাসটা শুরু হয় এই লাইন দিয়ে – “অতএব মৃত্যুকেই মনস্থ করলাম একসময়। জীবনের পীড়ন থেকে মুক্তি পেয়ে যা কিছু সম্ভাব্য উপায়ের কথা তার স্মরণে এসেছিল তারমধ্যে মৃত্যুই ছিল সর্বশ্রেষ্ঠ এবং মহান। যদিও মৃত্যুকে একমাত্র কল্পনা দ্বারাই অনুভব করা যায়। কেন না মৃত্যুর আগমন সঙ্কেত কখনো পৌঁছলেই সেই মুহূর্তে মানুষকে আদ্যন্ত যা আলোড়িত করে, তার নাম জীবন। এমনকী মানুষ ছাড়া অন্যান্য প্রানী সমূহ, একেবারে কীটানুকীট পর্যন্ত এই বোধের অন্তর্গত। সকলকেই ত্রস্ত করে জীবন থেকে বিচ্ছিন্ন হওয়ার আশঙ্কা।” সিনেমার একেবারে শেষে গিয়ে মৃত সিল্ক(বিদ্যা বালান) এর চিঠি পড়ার দৃশ্যের সাথে কি অদ্ভুত মিল।    
আজকের সমাজ ব্যবস্থার মধ্যে দাঁড়িয়ে আমরা মেয়েদের কোন চোখে দেখি? কয়েক শতাব্দী পূর্বে মনু যা বলে গিয়েছিল তাই কি আজকের সমাজেও সত্য নয়? নারীকে কি এখনও একটা ভোগ্য পণ্য করে রাখা হচ্ছেনা? রাস্তায় একটি মেয়েকে শট স্কাট পড়ে যেতে দেখে এই সভ্য সমাজ গালমন্দ দেয়, কিন্তু রাতের বেলায় ফ্যাশান টিভিতে মিড নাইট হট দেখতে দেখতে শেষ...।  যে জায়গায় দরকার সেই জায়গায়ও ওরা আছে, আবার যেখানে দরকার নেই সেখানেও আছে। বিউটি প্রোডাক্ট এর একটা এড এ সুন্দরী লাস্যময়ী একটা মেয়েকে দেখা গেল, তারপর গুটকা এবং সিগারেটের বিজ্ঞাপনেও দেখা গেলো। এবং শেষ পর্যন্ত ছেলেদের ইনার এর বিজ্ঞাপন, এমন কি হাগু করার কমোড এর বিজ্ঞাপনেও মেয়ের আবির্ভাব! মেয়েদের প্রোডাক্ট বানানোর পরও তথাকথিত শালীনতার ভেদটা আসলে কি -  তার সংজ্ঞা খুঁজে যাচ্ছি? ৮০-র দশকের  দক্ষিণ ভারতের নায়িকা সিল্ক স্মিতার জীবনী অবলম্বনে পরিচালক মিলন লুথরিয়ার ‘দ্য ডার্টি পিকচার’ এ শেষে সেই জবাবটা কিছুটা পেলাম বলা চলে। আর তাই গোটা ছবিটাই আমার কাছে একটা প্রতিবাদই বলা চলে। সেই প্রতিবাদ এই সমাজ ব্যাবস্থার মুখে উপর। প্রতিবাদ যৌনতার তথাকথিত সংজ্ঞার উপর। তিলোত্তমা মজুমদারের শামুকখোল উপন্যাসটার প্রতিক্রিয়ায় সাহিত্যিক সমরেশ মজুমদার তিলোত্তমাকে ‘পশারিনী’ বলেছিলেন। কেননা উপন্যাসটাতে সরাসরি ভাবে প্রচুর সেক্স এর কথা বলা আছে। আর যেহেতু একজন মেয়ে হয়ে তিলোত্তমা এই কাজ করেছেন তাই তিনি পশারিনী! দ্য ডার্টি পিকচার – সিনেমাতেও অভিনেত্রী সিল্ক একজন পশারিনী। যদিও তার ভাষা আলাদা। 
এই নোংরা ছবি (দ্য ডার্টি পিকচার) নিয়ে গত কয়েকমাস ধরেই গোটা বলিউড তোলপাড়। এর কারণ ছবিটির বিষয়বস্তু। একজন নোংরা মেয়ের জীবন কাহিনী। সে সমাজের সভ্য মানুষদের চোখে নোংরা, কিন্তু ফিল্মস্টার সেই নোংরা মেয়ের সিনেমায় তার নোংরা দৃশ্য গুলোই সেই সভ্য মানুষরাই তাদের সভ্য চোখ দিয়ে অসভ্য হয়ে দেখে বারবার। আর সে কথা সিল্ক জোর গলায় বলে সে নোংরা। সে বলে পাব্লিক দেখে বলেই আমি কাপড় খুলি... 
ছবিটির বিষয় জুরেই প্রচন্ড বিতর্ক। প্রথমত যার জীবনী নিয়ে ছবিটি গড়ে উঠেছে তিনিই ছিলেন প্রচন্ড বিতর্কিত। তবে এই বিষয়টিকেই চলচ্চিত্রের ভাষায় যথার্থ রূপ দিতে পেরেছেন পরিচালক মিলন লুথরিয়া। সিল্ক এর চরিত্রে অভিনেত্রী বিদ্যা বালান অসাধারণ। এই ছবিতে তিনি একাই একশ। চরিত্রের সঠিক রসায়ন কাকে বলে তাই করে দেখিয়েছেন তিনি। আর সত্যি কথা বলতে ছবিতে অন্যান্যদের ভূমিকা তাতেই গৌন হয়ে পড়েছে। 
ছবির গল্পটি মোটামোটি এই রকম- ছোটবেলা থেকেই সিনেমার প্রতি ঝোঁক রেশ্মার। কিন্তু গ্রামের পরিধি তার স্বপ্নের পথে প্রথম বাধা। সে বাধা কাটিয়ে উঠতেই রেশ্মা পাড়ি জমায় শহরে। না খেয়ে থেকেও সে অভিনেত্রী হবার স্বপ্ন দেখে। কিন্তু সুযোগ পায়না। শেষ পর্যন্ত একটা সিনেমার নাচের দৃশ্যে কয়েক মিনিটের জন্য অভিনয় করার সুযোগ পেয়েই সে মাত করে দেয়। তার শরীরের সেই দোলা দেখার জন্য সমস্ত দর্শক হামলে পড়ে। তার শরীর এর ভাষাকে আবিস্কার করে প্রযোজক সিলভা গণেশ এবং তাকে তার ছবিতে কাজ করার অফার করে। নতুন নাম পায়।  রেশ্মা হয়ে যায় সিল্ক।  তারপর আর তাকে পেছনে ফিরে তাকাতে হয়নি। একের পর এক সুপার হিট সিমেমা। তাকে ঘিরে তৈরি হতে থাকে যাবতীয় বিতর্ক। তাকে অসভ্য, বেশ্যা, নগ্ননারী বলা শুরু হয়, তার ছবি হয়ে উঠে নোংরা। কিন্তু আশ্চর্যের বিষয়, তার সিনেমা রিলিজ করার পরই হিট হয়ে যায়... তাহলে কারা দেখে তার সিনেমা! যারা ওর নিন্দায় পঞ্চমুখ ওরাই ওর সিমেমা দেখে। নিজেকে প্রতিষ্ঠিত করতে সে জনপ্রিয় নায়ক সূর্যকান্ত (নাসিরুদ্দিন শাহ) এর আশ্রয় নেয়। গড়ে উঠে একটা পরকীয়া সম্পর্ক। এদিকে জ্বলতেই  থাকে সিল্ক এর রঙমশাল। কারণ ডিরেক্টর বলে – “আমাকে পাব্লিককে উত্তেজিত করতে হবে, তাদের ঘুম পাড়াতে চাই না ।” এই দৃশ্যটা স্মরণীয় হয়ে থাকবে যখন সিল্ক বলে – “ ফিল্ম শুধু তিনটি জিনিষের জন্য চলে – এন্টারটেনমেন্ট - এন্টারটেনমেন্ট -  এন্টারটেনমেন্ট। আর আমি একটা এন্টারটেনমেন্ট।”
কিন্তু সব কিছুতেই একদিন ফাটল ধরে। সূর্যকান্তকে ছেড়ে তার ছোট ভাই চন্দ্রকান্ত এর সঙ্গে প্রেম,  সিল্ক এর উত্তাল রঙিন জীবন এবং সিল্ক এর শত্রু আব্রাহাম। দীর্ঘদিন ধরে একই শরীর দেখে ক্লান্ত হয়ে পড়ে দর্শক, সেই শরীর এর জায়গায় নতুন শরীর চায়... আর সিল্ক হয়ে পড়ে বাতিল, ফ্লপ। আর তাই ভালোবাসার সন্ধান থেকে চিরবঞ্চিত সেই মেয়েটিকে যখন আব্রাহাম জিজ্ঞাসা করে ভালোবাসার কথা তখন সে বলে “পেয়ার জো বিস্তর পে লে যায়ে হ্যাঁ, পেয়ার জো নিন্দ উড়া দে নেহি ( ভালোবাসা যা বিছানায় নিয়ে যায়, হ্যাঁ; ভালোবাসা যা ঘুম উড়িয়ে দেয়,  তা হয়নি)।"  একটা নিরাশার কালো চাদরে ঢেকে যায় তার জীবন। শেষে আব্রাহাম এর ভালোবাসাও তার কাছে নিজের সাথে প্রতারণা বলে মনে হয়। আর সব কিছুকে পেছনে ফেলে নিঃস্ব, রিক্ত হয়ে মসৃণ পথ বেয়ে আসে মৃত্যু। 
ছবিটি মূলত সত্য ঘটনার উপর আধারিত। ছবির প্রমোশনে যা যা করা দরকার সবই করেছেন প্রযোজক একতা কাপুর। এমন কি পার্লামেন্টে গিয়েও প্রচার সেরেছিলেন ছবির কুশীলবরা! ডিসেম্বর এর ২ তারিখ মুক্তিপ্রাপ্ত এই চলচ্চিত্রটি এই পর্যন্ত বক্সঅফিস কালশানে বাজিমাত করে দিয়েছে। অভিনয় নিয়ে আলাদা ভাবে কিছু বলার নেই। নাসিরুদ্দিন শাহ্‌, ইমরান হাশমি, তুষার কাপুর প্রত্যেকেই দুর্দান্ত। নিজেকেই ছাপিয়ে গেছেন বিদ্যা বালান। সঙ্গীত পরিচালনায় বিশাল-শেখর, আশির দশকের ছোঁয়া লাগিয়েছেন, বিশেষ করে ‘ওলা লা লা’ গানটি বাপ্পি লাহিড়ি এবং শ্রেয়া ঘোষালের কন্ঠে ব্যাপক জনপ্রিয় হয়েছে। ছবিটি সম্পর্কে বলতে গিয়ে বিদ্যা বালান বলেছেন – “নারীকে এ ছবিতে দৃষ্টিকটুভাবে উপস্থাপন করা হয়নি৷ বরং পুরুষতান্ত্রিক সমাজে নারীরা যেভাবে তাঁদের বুদ্ধি ব্যবহার করে নিজেদের অবস্থান গড়ে তুলেছেন – সেটাই দেখানো হয়েছে।” 
মিলন লুথিয়া দেখাতে পেরেছেন। কাহিনিতে খুব নতুনত্ব না থাকলেও এই ছবিটিতে কিছু একটা ভাষা আছে যা বারবার ভাবায়।  ভাবায় এই সমাজকে, ভাবায় এই সভ্যতাকে। আসল কিংবা নকল কি? আর সভ্যতার এই ডামাডোল সংকীর্তনে মুখের আড়ালে কাদের মুখোশ বারবার আঘাত হানে? প্রকৃত নোংরা কারা? 
*** 
ছবি – দ্য ডার্টি পিকচার
প্রযোজক – একতা কাপুর
নির্দেশক – মিলন লুথিয়া
সঙ্গীত – বিশাল-শেখর
অভিনয় – বিদ্যা বালান, নাসিরুদ্দিন শাহ্‌, ইমরান হাশমি, তুষার কাপুর। 
==========================================================
আমার শহর
ডিসেম্বর, ২৩, ২০১১।


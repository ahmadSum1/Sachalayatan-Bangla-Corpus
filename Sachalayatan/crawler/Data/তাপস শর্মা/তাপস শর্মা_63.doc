১৯৫০ এর বরিশাল থেকে ২০০২ গুজরাট,জীবন্ত চোখের উপাখ্যান(৩) 




দেশের পরিস্থিতি খুবই ভয়াবহ। দাঙ্গা, বিদ্রোহ, হত্যা, লাশ সবমিলিয়ে উত্তাল গোটা দেশ। এইদিকে আবার একটা নূতন হুজুগ উঠেছে, এই হুজুগের নাম- পাকিস্তান, যার হোতা জিন্নাহ। কাজে-কর্মে, পারিবারিক স্টেটাসে,  লেখাপড়ায়, সভ্য-বিনিত অতিমাত্রায় ধর্মীয় লিবারেল মানুষটা হটাত করে মৌলবাদের ছত্রছায়ায় চলে গেলেন!!   এদিকে দেশের প্রথম সারির এক অহিংস নেতা বলছেন, আর অপেক্ষা করা যাবেনা, এইবার পূর্ণ স্বাধীনতা চাই। 
না। কিছুতেই থামানো যাচ্ছেনা রক্তপাত। বুড়ো মানুসষটা দেশের একপ্রান্ত হতে অপর প্রান্তে ছুটছেন। আর বলছেন,  রক্তে আর কত রাঙাবে তোমদের হাত? তারপরও একটা চিঠি তাকে প্রচন্ড ভাবে নাড়া দিচ্ছে। কি দেবেন উনি এই প্রশ্নের উত্তর। 
সুভাষের আজাদ হিন্দ ফৌজ ভেঙে গেছে। চারিদিকে ধরপাকড় করা হচ্ছে সেনানীদের। আর বাতাসে ছড়িয়ে পড়েছে একটা ভয়ানক বার্তা, সুভাষ বোস ইজ ডেড। কলকাতার বাড়িতে বসে একটা মানুষ ভাবছেন, সত্যটিই কি তাই হয়েছে? তার দেশপ্রেমও কোন অংশে কম নয়। তাই ছোট ভাই এর হারিয়ে যাবার রটনা তাকে ভয়ানক ভাবে ব্যাথিত করলেও তিনি দেশের প্রতি আত্ম নিমগ্ন। তিনি শরৎ বোস। বাতসে খবর, খুব বেশি দেরি নেই, ইংরেজ ভারত ছেড়ে চলে যাবার জন্য পথ খুঁজছে। আর তার সম্ভাব্য পরিণতি ভারত ভাগ। কিছুতেই মানতে পারছেন না শরত বাবু। তার প্রশ্ন বাপু থাকতে এসব কি করে হচ্ছে। তাই তিনি বাপুকে উদ্দেশ্য করে এই অচলাবস্থার কারণ জানতে চেয়ে চিঠি লিখলেন। ঠিক কি লেখা ছিল সেই চিঠিটায়? লেখা ছিল এই রাজনৈতিক প্রেক্ষাপটের পরিবর্তন দেশের বুকে কোন পরিবর্তন আনতে চলেছে। এই পরিবর্তন কাদের ভবিষ্যৎ? বাপু আপনি কেন নিঃশ্চুপ?
কিছুদিন পর কোলকাতার বাড়িতে বসেই চিঠির উত্তর পেলেন শরত বোস। একটা ক্ষুদ্র এবং সংক্ষিপ্ত অকৃত্তিম স্বীকারোক্তি – ওরা আমার কথা শুনছে না। চিঠিটা পড়ে স্তব্ধ হয়ে গেলেন মিঃ বোস। তার আর কিছুই বলার নাই। কি আর বলবেন উনি? শুধু একটাই প্রশ্ন, একটাই ধাঁধাঁ খেলা করছে উনার মনে- ইতিহাস মহাত্মা গান্ধিকে ক্ষমা করবে তো।
না। ইতিহাস মোহন দাস করমচাঁদ গান্ধিকে ক্ষমা করেনি। কে ছিল তারা যাদেরকে মহাত্মা ‘ওরা’ বলে সম্বোধন করেছিলেন? আসলে কি করেছিল ওরা, যার জন্য নষ্ট হয়ে গিয়েছিল গান্ধির ভাবমূর্তি? কেন ইতিহাস মহাত্মা গান্ধির সবচেয়ে দুর্বল দিকটার অপর পৃষ্ঠার মূল্যায়ন করেনি? এই প্রশ্ন বাকি আছে...............
স্বাধীন ভারতে স্বপ্নের ঘুম কোনদিনও ঘুমুতে পারলেন না এই মহান মানুষটি? 

১৯৪৬, বরিশাল 

রোগির অবস্থা বেশি ভালো নয়। যেতেই হবে ডাক্তার বাবুকে। আর তাছাড়া উপায় নাই। কিন্তু এই দাঙ্গার বাজারে? এই বিপদে? তার উপর নিজের গাঁও ছেড়ে অন্য জায়গায়।  এই অঞ্চলে তিনি খ্যাপা ডাক্তার বলে সুপরিচিত। গোটা বাংলাদেশের নানা প্রান্ত হতেই রোগীরা আসেন এই পাগলা ডাক্তারের কাছে। তাদেরই একজন বরিশালের রমজান মিয়াঁ। সকাল থেকে এসে বসে আছে সে, ডাক্তার বাবুকে না নিয়ে সে যাবেনা। কিন্তু এই পরিস্থিতিতে কি করে? রোগি রমজানের বউ। এর আগেও গত মাসে দু’বার তাকে দেখে ওষুধ দিয়ে এসেছেন ডাক্তার বাবু। রোগটাই এমন যে রোগীকে  বিছানা থেকেই তুলে আনা অসম্ভব। এই পরিস্থিতিতে এখন কি করা যায়,- ভাবছেন ডাক্তার বাবু। এদিকে রমজান কান্নায় ভেঙে পড়েছেন – আমনে না গেলে বৌডারে বাঁচাইতাম পারতাম না ডাক্তার বাবু, পোলা-মাইয়াডির কি গতি অইব ডাক্তার বাবু। এদিকে হিরণ্ময়ী বারবার বলছেন, এই পরিস্থিতিতে তুমি কি করে যাবে? একদিকে মৃত্যু পথযাত্রী রোগী, পেশার প্রতি সুবিচার করার ডাক অন্যদিকে গৃহিণীর আকুলতা। সব মিলিয়ে দ্বিধান্বিত ডাক্তার বাবু।  
তবে শেষ পর্যন্ত আটকে রাখা গেলোনা ব্রাহ্মণবাড়িয়ার জনপ্রিয় ইন্দ্র ডাক্তারকে............  
আজ থেকে বিশ বছর আগে আমি এই ঘটনা শুনেছিলাম। বক্তা, ডাক্তার বাবুর গৃহিণী হিরণ্ময়ী। ভালোভাবে মনে নেই। তখন ছোট ছিলাম। তাই সবটা বুঝতেও পারিনি। তবে সেদিনের কথা বলতে বলতে শাড়ির আঁচল দিয়ে চোখ মুছছিলেন তিনি। কেননা ঐ রাতে যে লোকটা নিজের প্রাণটা কোনরকমে হাতে নিয়ে ঘড়ে ফিরেছিল সে তার স্বামী, রক্তাক্ত তার শরীর। হামলাকারীরা তার ডান হাতের একটা অংশে কোপ মেরেছে। গ্রামবাসীদের সহায়তায় কোনরকমে পালিয়ে বাঁচতে সক্ষম হয়েছিলেন ডাক্তার বাবু। তবে থেমে যায়নি সেই রোগিণীর চিকিৎসা। সেই দিনের পর আরও বহুবার প্রচন্ড জেদে ঐ গ্রামে ছুটে গেছেন তিনি। রোগির চিকিৎসায় কোনো রকম ত্রুটি রাখেননি। শেষ পর্যন্ত ছয় মাসের অক্লান্ত পরিশ্রমের পর বাঁচানো গিয়েছিল তাকে। রমজান মিয়াঁ ডাক্তারের পা ছুঁয়ে কেঁদে বলে উঠেছিলেন – আপনি আল্লা। তার প্রতিউত্তরে ছোট্ট হাসি হেসে ডাক্তার বাবু বলেছিলেন, নারে রমজান আমি মানুষ, দোষ-গুণ সমন্বিত একটা মানুষ, বেশি ভালো হলে ভগবান হয়ে যেতাম আর বেশি খারাপ হলে শয়তান। 
যে রোগীটাকে রমজান ছাড়া তার বাসার অন্য কেউ ছুঁতেন না, সেই রোগির চিকিৎসার জন্যই নিজের প্রাণ বাজি রেখেছিলেন ইন্দ্র ডাক্তার। 
কি রোগ ছিল? 
উত্তরে ঠাম্মা বললেন – কুষ্ঠ! হ্যাঁ, আমার ঠাকুমার কাছ থেকেই এই ঘটনাটা শুনেছি ছেলেবেলায়। হিরণ্ময়ী দেবী আমার ঠাকুমা, আর ডাক্তার মানুষটি আমার আদরের, আমার জীবনের সবচেয়ে ভালোলাগার মানুষ – আমার দাদুভাই। 
আজ ওরা কেউ আর নেই...   
সেন মশায়দের যেমন ১৯৫০-এ বরিশাল ছেড়ে চলে আসতে হয়েছিল। ঠিক তেমন ভাবে ৫০-এ নয়, ৭১ –এ দাদুভাইকে ব্রাহ্মণবাড়িয়া ছেড়ে ত্রিপুরায় চলে আসতে হয়। নিজের ভিটেমাটি থেকে উচ্ছেদ হয়ে এই দীর্ঘদেহী সৌম্য পুরুষটি কেমন যেন আত্মহারা হয়ে গিয়েছিল। আর হবেই না কেন, এই দেশে এসে শেষ পর্যন্ত তাকে তার পৈত্রিক পদবীটা পর্যন্ত বদলে ফেলতে হয়েছিল চোরের মতো, শুধু বাঁচার জন্য, পরিবারকে বাঁচানোর জন্য, ভালো থাকার জন্য............   

১৭ থেকে ১৯ সেপ্টেম্বর, গুজরাট 

মঞ্চস্থ হল এই বছরের সবচেয়ে সফল নাটক। কাহিনি, চিত্রনাট্য, সংলাপ, আবহ সঙ্গীত, মঞ্চ পরিকল্পনা, পোশাক, আলো, প্রযোজনা, নির্দেশনা এবং অভিনয়ে মহামহিম জনাব নরেন্দ্র মোদী। 
এই এক আরামদায়ক এবং বিশাল বাজেটের প্রযোজনা। গত ১২ সেপ্টেম্বর, উচ্চ আদালতের রায়ে ২০০২ গুজরাট দাঙ্গার রক্তাক্ত দায়ভার থেকে প্রায় অব্যাহতি পাওয়ার পরই মোদী ঘোষণা দেন, গুজরাটের শান্তি- সম্প্রীতি- ঐক্যের জন্য তার সদ-ভাবনা অনশনের কথা। অর্থাৎ নাটকের শিরনাম হল – সদ্ভাবনা অনশন !!
১৭, সেপ্টেম্বর - শুরু হল সংখ্যালঘু  তোষণের নতুন হালখাতা ।জাতীয় স্তরে বিজেপি দলের কেন্দ্রীয় স্তরে সর্বোচ্চ নেতৃত্বে যে শূন্যতা তৈরি হয়েছে মোদী তারই সুযোগ নিতে বদ্ধপরিকর। তাই শুরু হল তিন দিন ব্যাপী অনশন। 
১৮,সেপ্টেম্বর - নাটক চলছে......... হিন্দু মৌলবাদের ধ্বজাধারীরাও কেউ কেউ সামিল হলেন।
১৯, সেপ্টেম্বর- শেষ হল গুজরাট প্রধানের ৩ দিনের সদ্ভাবনা অনশন। সোমবার বিকেল সাড়ে ৫টায়। কোথায় সেই অনশন স্থল? গুজরাট বিশ্ববিদ্যালয়ের ঝকঝকে, শীততাপ নিয়ন্ত্রিত কনভেনশন হল, সাথে প্রাচীরসম নিরাপত্তা ব্যবস্থা। হায় অনশনের মহিমা!!
ক্লাইমেক্স সিন ১ – অনশন ভাঙছেন মোদী। বিজেপি হাইকমান্ড, গেরুয়াধারী ধর্ম গুরুদের পাশাপাশি কয়েকজন মৌলবি এবং বোরখা পরা মুসলিম মহিলাকে এনে মোদী বার্তা দিলেন, আমরা এক, সবাই এক, একজাতি একপ্রাণ! – বোকাবাক্সে বেজে উঠল রাম সঙ্গীত, সাথে আল্লা হো আকবর...
ক্লাইমেক্স সিন ২ – মোদীর অনশনকে সদ ভেবে তাকে বরণ করে নিতে এসেছেন স্থানীয় এক দরগার পির সাহেব সৈয়দ ইমাম শাহি সৈয়দ। সাথে এনেছেন একটি টুপি। তিনি তা মোদীকে পড়িয়ে দিয়ে চাইলেন ।
তারপর...... জাতপাত ধর্ম বর্ণের উপরে উঠে শান্তির দূত স্ব-ঘোষিত লিবারেল মোদী বললেন – ইমাম সাহেব, টুপি নয়, আমি টুপি পরতে পারবনা। আমাকে বরং একটা শাল দিন!!
ইমামের ছোট্ট উত্তর – আপনি আমাকে নয়, ইসলামকে অপমান করেছেন!! 
বাহ। কেয়া বাত হে মোদি সাহাব। আপনি কেন সেই টুপি পরলেন না, তা আমাকে বলতে হবে কি? সেদিন আপনি সেই টুপি পরলে আপনার জাত ভাইয়েরা আপনাকে আস্ত রাখত কি? কি ভাবত আপনার বাপের বাড়ির, থুড়ি রাষ্ট্রীয় স্বয়ং সেবক সঙ্ঘের (আর এস এস) মহাবাপেরা। 
এই হল আপনার সদ ভাবনা। স্বাগতম ভাবী পিএম অফ ইন্ডিয়া।................................. 

১৯৯৯, কলকাতা

জন্মের পর থেকেই মা-বাবার কাছে কত কথাই না শুনেছে সুপ্রিয়। সেই ভাবনা, সেই গ্রাম, সবুজের লালিত স্বপ্ন তার মনে অহর্নিশ দোলা খায়। বাবা শক্ত মানুষ। কিন্তু মা, বাংলাদেশের কথা উঠলেই কেঁদে ফেলেন। ভাবে সে, কি সেই মাটির টান, কি সেই মনমিলনের সুর। সংবাদপত্রে কাজ করে সুপ্রিয়। মাথায় ফিল্মের ভূত। ডকুমেন্টারি তাকে টানে। সাথে আছেন বন্ধুরা। কিন্তু একটা চিন্তা তার মনে ইতিমধ্যে দোলা খাচ্ছে। কেমন হয় যদি বাবা-মায়ের স্মৃতি কথা নিয়ে একটা কিছু করা যায়। এই ভাবনার রঙমিশেলে কলকাতার বাড়ির ছাদে পায়চারি করছেন সুপ্রিয় সেন............ 
   ক্রসব্যাক :   
নাইন্টিন ফোরটি সেভেন, আগস্ট ফিফটিন  -  পৃথিবীর সবচেয়ে ঘনবসতির টেরেটোরিকে তিন টুকরো করার বন্দোবস্ত করে কাগুজে স্বাধীনতা দিয়ে বিদায় নিল সাদা মানুষেরা। 
{-ক্রমশঃ-} 
সেপ্টেম্বর, ২৭,(৪.২৪ পি.এম)   
আগরতলা। 
---  উপাখ্যান ১ , উপাখ্যান  ২ 
[অটঃ শরীরটা ভীষণ খারাপ যাচ্ছে। তাই পরের পর্ব কবে নাগাদ পোস্ট করতে পারব জানিনা। এই পোষ্টটা দিতেও আমার খুব চাপ হয়েছে। ইচ্ছে থাকলেও মন চাইলেও হেলথ আমায় পারমিট দিচ্ছেনা।] 


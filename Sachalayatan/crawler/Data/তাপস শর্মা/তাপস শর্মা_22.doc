নীলকন্ঠ পাখির খোঁজে




এমন হয়না। সহজে হয়না। এমনভাবে ক্ষতবিক্ষত করে দেওয়া কথা শোনা হয়নি বহুকাল...
প্রথম সূচনা হয়েছিল ‘পথের পাঁচালি’ দিয়ে তারপর সেই পথে আগুন ধরিয়ে দিয়েছিলো ‘গৃহদাহ’, এরপর ‘তিতাস একটি নদীর নাম’ এবং শেষটা ছিল ‘সূর্য দীঘল বাড়ি’... এরপর বহুদিন। বহু সময় গড়িয়ে গেছে কিন্তু সেই স্পর্শের বিহ্বলতা, হৃদয়ের পোড়াস্থানে আন্দোলন উঠেনি বহুদিন। 

তবে সবকিছুকেই নাড়িয়ে দিয়ে গেলেন তিনি এক ধাক্কায়। এখন কোথাও ছুটে পালাতে পারলে যেন বাঁচি। এই উপন্যাসটা মনে হয় আমার সবচে বেশী সময় ধরে পড়া গদ্য। প্রায় একমাস লাগল। কারণ পারছিলাম না, কয়েক পাতা আবার কখনো কয়েক লাইন পড়ার পরই আর পড়তে পারছিলাম না অনেক চেষ্টা করেও। এই করে অনেক বার মুখ ফিরিয়ে নিয়েছি। আবার বইটা হাতে নিয়েই আবার, আবার, ...... বারবার...
বাংলা ভাষায় রচিত এই উপন্যাসটি এযাবৎ ভারতের বারোটি আঞ্চলিক ভাষায় অনুবাদ করেছে ন্যাশানাল বুক ট্রাস্ট অফ ইণ্ডিয়া। এই উপন্যাসের জন্য লেখক পেয়েছেন অজস্ত্র সাহিত্য পুরস্কার, এরমধ্যে রয়েছে আই আই পি এম কর্তৃক একটি আন্তর্জাতিক সাহিত্য সম্মান। সারা ভারতের গুটিকয় ক্লাসিকস এর সাথে বাংলা ভাষায় এটাই একমাত্র সৃষ্টিশীল লেখা যা সর্বভারতীয় সাহিত্যে অনুবাদের মাধ্যমে সুলভ সংস্করণের জন্য নির্বাচিত। কথিত হয়ে থাকে  উপন্যাসটি উপমহাদেশের বিবেক। 
অবশেষে শেষ করলাম এই ক্লাসিক। চোখের সামনে এখনো রূপকথার  গল্পের মতো ভাসছে বাংলাদেশ! যার মুখ এখনো আমার দেখা হয়ে উঠেনি। শুধু সাদা পাতাতেই আমি হাতড়ে বেড়াই ঘাতকের ষড়যন্ত্রে বিচ্যুত আমার ভাষাকে, মাটিকে... ... তবে কি একটু বেশী বলে ফেললাম! হুম! আবেগ বড্ড খারাপ জিনিষ!  
'নীলকন্ঠ পাখির খোঁজে' – অতীন বন্দ্যোপাধ্যায় এর এই উপন্যাসটি প্রকাশিত হয় -এপ্রিল, ১৯৭১। উপন্যাসটিকে যদি কয়েক লাইনে সারসংক্ষেপ করা হয় তাহলে এই দাঁড়ায় -  বিপুল বাংলাদেশের ছোট্ট একটি গ্রামের কথা। আর সেই ছোট্ট গ্রামটির মধ্যে দিয়েই গোটা বংগদেশকে এঁকেছেন লেখক। প্লট স্বাধীনতার আগে থেকে শুরু। আছে রায়টের ক্ষুদ্র প্রচ্ছদ, মুসলিম লীগের তৎপরতার কথা। আর সেই সাথে ধানের শীষে আর নদীর বহমানতায় বাঙালির জীবন, বৃহৎ অর্থে বাংলাদেশের জীবন এবং তার রঙ। 
কি বলছেন সাহিত্য বোদ্ধারা। দেখে নেওয়া যাক - 


সমরেশ মজুমদার এর ভাষায় – ‘নীলকণ্ঠ পাখির খোঁজে’ এই সময়ের শ্রেষ্ঠ উপন্যাস।  
সাহিত্যিক সৈয়দ মুস্তফা সিরাজ লিখেছেন – “দুই বাংলার সাহিত্যিক ঐতিহ্যের ঐক্যে বিশ্বাসী বলে আমার জানাতে দ্বিধা নেই যে, অতীনের এই রচনা এযাবৎকালের নজিরের বাইরে। ভাবতে গর্ব অনুভব করছি যে, আমার সমকালে এক তাজা তেজস্বী খাঁটি লেখকের আবির্ভাব ঘটেছে।আজ হয়ত তিনি নিঃসঙ্গ যাত্রী। কিন্তু বিশ্বাস করি, একদা আমাদের বংশধরগণ তাঁর নিঃসঙ্গ যন্ত্রণা অনুভব করে পিতৃপুরুষদের উদ্দেশে তিরস্কার বর্ষণ করবে। ‘পথের পাঁচালীর পর এই হচ্ছে দ্বিতীয় উপন্যাস যা বাঙলা সাহিত্যের মূল সুরকে অনুসরণ করেছে।" 


জীবন, জিজ্ঞাসা, সময়, মানুষ সব একসময় ধোঁয়াশা মনে হয়। তবুও মনে হয় বেঁচে আছি....
সাথে বেঁচে আছে মৃত গদ্য, টলটলে কালির আঁচর, খসখসে খাতা এবং আমি... বেঁচে আছি। 
আবার হয়তো বেড়িয়ে যাবো ‘নীলকণ্ঠ পাখির খোঁজে’... … সেই কবে থেকে যেন খুঁজছি । এইবার আবার পাড়ি দিতে হবে কোন গভীর অরণ্যে! যেখানে কবরে শুয়ে আছে চির দুঃখিনী জালালি, যেখানে সামসুদ্দিন আর রঞ্জিত মালতীকে নিয়ে ছুটছে ধানের শীষ কুড়াতে, যেখানে দুর্গাপুজোর দিনে অমলা আর কমলা পরী সেজে ঘোড়ার গাড়িতে ঘুরে বেড়ায়, যেখানে বড় বৌমণি ঠাকুর বাড়িতে সন্ধ্যায় ধুপ দেয় আর ধন বৌ গেছেন রান্নার আয়োজনে। এখনো হয়তো কাঁঠাল গাছটঠালনীচে অপেক্ষা করছে ফতিমা তার প্রিয় সোনা ঠাকুর আসবে বলে, তারপর ওরা ছুটবে ধান খেতের আল ধরে। সেখানে হয়তো স্থির হয়ে আছে ফকিরসাবের কিংবদন্তি বনে যাওয়া দেহটা, জুটন বসে আছে চুপচাপ, নরেন দাস এখনো বেঁচে আছে একটা শূন্য দৃষ্টি নিয়ে, আবেদালি এখনো কাঁদে তার কুলাঙ্গার ছেলের অসভ্য নষ্ট কাজের জন্য, আন্নুকে এখনো সন্দেহ করে ফেলু আর তার পঙ্গু হাতটা নিয়ে বিড়বিড় করে বলে  উঠে – হালার কাউয়া... সেই মাঠ, পাটক্ষেত, চারিদিকে সবুজ ধান আর নদীর জীবনে মানুষগুলির জীবন সংগ্রাম। সোনা জোড়ে জোড়ে পড়ছে – পাতায় পাতায় পরে নিশির শিশির। 
চলে যাবো সেই পথ ধরে... 
পথেই দেখা হয়ে যাবে পাগলা ঠাকুরের সাথে, উনার সাথে আমি পলিন'কে খুঁজতে বেরুব কিংবা সোনালি বালির চরে হারিয়ে  যাবো রোদ দেখতে দেখতে, আর তারপর গল্পের খাতার বাইরে এসে উল্টো সুরে আমাদের পথ দেখাবে ছোট্ট সোনা আর তার পাশে পায়ে পায়ে হাঁটবে আশ্বিনের কুকুর । ঘাটে তখন পাটাতনের উপর অপেক্ষা করছে ঈশম, চলো এবার সোনালি বালির নদীর তলে হারিয়ে যাই, হারিয়ে যাই রূপকথার নৌকা তুলে আনার জন্য। বিশাল দৈত্যের হাত থেকে উদ্ধার করলেই ভেসে উঠবে সোনার নৌকা, রুপার বৈঠা, এবং ভেসে বেরাতে বেরাতে অনেক দূরের খোয়াই দেখা যাবে আর উপরে নীল আকাশ, উড়ছে হাজার হাজার নীলকণ্ঠ পাখি।
আর, অতীন বন্দ্যোপাধ্যায়কে একটা কথা বলার আছে, এর পর আপনার সৃষ্ট ‘মানুষের ঘরবাড়ি’ দেখতে যাব, সেখান থেকে চড়ব ‘অলৌকিক জলযান’-এ এবং শেষে ‘ঈশ্বরের বাগান’-এ ঢুকে যাবো। আর আপনাকে একটা কথা কানে কানে বলে যাই, ঐ যে মাত্র একটা কথাই সেই পাগল মানুষটা বলতে পারে... সেই এক শব্দ, যাতে করে  পাগল ঠাকুর সব কিছু বলে দিয়ে যায়, সেই এক শব্দ – ‘গ্যাৎচোরেৎশালা’! 
-----------------------------------------
• নীলকন্ঠ পাখির খোঁজে ( অখন্ড সংস্করণ) 
• অতীন বন্দ্যোপাধ্যায়।  
•  করুণা প্রকাশনী।


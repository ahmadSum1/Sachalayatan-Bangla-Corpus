এইতো জীবনঃ – ১ 



এই একটা নতুন পর্ব শুরু করলাম।  জীবনের অভিজ্ঞতা খুবই সংক্ষিপ্ত।  তবু এই সীমিত ভান্ডারের মধ্যে থেকে যাই পারি তুলে ধরার চেষ্টা করব কিছু ভাল লাগার কথা আর কিছু খারাপ লাগার কথকতা।  তবে এই সীমিত সময়ে যা দেখেছি তা দিয়েই কিছু বলার চেষ্টা করব। জানিনা কোথায় বা কোন পোস্টে কোন ধরণের অভিজ্ঞতা শেয়ার করব। 
২'রা অক্টোবর - এই দিনটি মহান সেই জাতির পিতাকে স্মরণ করার দিন। তাঁকে স্মরণ করেই বলি , মোহন দাস করমচাঁদ গান্ধি, একটা অহিংসার নাম। যে মানুষটা সারাটা জীবন অহিংসা অহিংসা করে গেলেন, মৃত্যুর পর তাঁকে আমরা এমন একটা জায়গায় বসিয়ে দিলাম যা হিংসার মূল কারণ। কি হল কনফিঊজ হলেন! একটু ভেবে দেখবেন বাপুর মুখটা এমন কোন জায়গায় বসানো আছে যেখানে হিংসা বিরাজ করে?
১'লা অক্টোবর - দিনটিও আমার মনে ভীষণ দাগ কাটে। আজ থেকে ১০৫ বছর আগে কুমিল্লায় জন্ম নিয়েছিলেন এমন একজন সুরকন্ঠি যার হাত ধরে বাংলার পল্লির গন্ধ পৌছে গিয়েছিল বিশ্বের দরবারে। তিনি কুমার শচীন দেববর্মণ। তখন কুমিল্লা ছিল ত্রিপুরা রাজ্যের অন্তর্গত রাজন্য শাসিত অঞ্চল। এই দিন গুলির কথা আমার বলার কারণ, আমি আমার শেকড় আঁকরে ধরে রাখতে চাই। কিন্তু সময়, সমাজ, সভ্যতা কতটা ইনক্রিজ করেছে তাদের অবদানের ফলকে হাতিয়ার করে। আমি জানিনা কুমিল্লার মানুষ শচীন কর্তাকে কতটা মনে রেখেছেন। কিন্তু এই রাজ্যে বসে কি জানি একটা গভীর চোরাবালি আটকে আছে আমার হৃদয় জুড়ে। হয়তো তাই ‘আমি সব ভুলে যাই তাও ভুলিনা বাংলামায়ের কোল’। 
সিনেমা আমার কাছে প্রমিকার মতো। আমার প্রথম ভালোবাসা। এই ভালোবাসার জন্মের কারণ আমি বহুবার খুঁজেছি, পাইনি। তবে গ্রুপ থিয়েটারের সেই পাগলামোর দিনগুলি থেকেই বোধহয় সেই ভালোলাগার সৃষ্টি। সত্যি বলতে এখনও ভয়ানক ভাবে মিস করে নাটকের মহড়ার সেই চঞ্চল দিনগুলিকে। কতগুলি বছর মাঝখানে চলে গেছে। আর আমিও তার মাঝে বয়ে চলছি।
এই বছরের ফেব্রুয়ারিতে ডিপার্টমেন্ট থেকে আমাকে জানানো হয় ডুম্বুর ভ্যালীতে গিয়ে সেখানকার ওয়াইল্ড লাইফ প্রোজেক্ট এবং জল বিদ্যুৎ প্রকল্প নিয়ে একটা স্টোরি করতে হবে। আমার মাথার ভেতর একটা আলোর তরঙ্গ ভেসে গেলো। ডুম্বুর ভ্যালী আর গোমতী। একটা বিশাল অভ্যারণ্য আর তার মাঝে শুধুই জলের বিস্তার।  গোমতীর সরল জলরাশিকে ভেদ করে এই সফর আমার জন্য এক নতুন সকালের সন্ধান নিয়ে এল। গোমতী ত্রিপুরা রাজ্যের সবচেয়ে বৃহত্তর নদী, খরস্রোতাও বটে। আমি এর উৎস স্থলে যাচ্ছি.........  







 সফর গোমতীর পথে। 
------------------------------------  
আগরতলা
২’রা অক্টোবর, ২০১১


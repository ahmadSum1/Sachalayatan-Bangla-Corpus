ধর্ম ধর্ষণ।  ষষ্ঠ পর্ব



মিথ্যে কথা বলব না। স্বীকার করছি আমিও একসময় নিজেকে হিন্দু মনে করতাম! এবং হিন্দুধর্মাচার পালনও করতাম! সেই সময়ের কথা বলছি যখন আমি সদ্য কিশোর। এগুলি পরিবারতন্ত্রের দ্বারাই আমাদের মাঝে গেঁথে দেওয়া হয়। আজ জীবনের কিছু বছর পেছনে ফেলে এসে একটা জিনিষ বারবার ধাক্কা দেয় – যে সংস্কৃতি নিজের আচরণে সভ্যতাকে পর্যন্ত কলঙ্কিত করতে পারে তাকে ধারণ করা কী অমানবিকতার নামান্তর নয়? এখানে একটা কথা বলে রাখা প্রয়োজন সংস্কৃতি আমাদের গ্রাস করে নাকি আমরা সংস্কৃতিকে লালন করি?- এই দ্বন্দ্বটা চিরন্তন। কিন্তু সংস্কৃতি যখন কোন একটা বিশেষ সত্তার( ব্যাপক অর্থে ধর্মের) দালালি করতে শুরু করে তখন তার অবস্থানটা কোথায় থাকে? 


ছেলেবেলা থেকেই শুনে আসছি, আমার দেশ মহান। ছাব্বিশে জানুয়ারি, ১৫ই আগস্ট প্রত্যেকের সাথে আমিও জোর গলায় চিৎকার করতাম। এটা একটা জাতীয় চেতনা। কিন্তু এখন একটা জায়গায় এসে খটকা লাগে যখন দেখা যায় জাতীয় চেতনাকে ধর্মের সাথে গুলে দেওয়া হচ্ছে।  সেই ব্যাপারটা আদৌ বুঝতাম না। একটু বড় হয়ে শুনতাম নিজের সংস্কৃতি এবং ঐতিহ্যের কথা। আমাদের সংস্কৃতি পৃথিবীতে সর্বশ্রেষ্ঠ। আমাদের কালচারে যা আছে তা পৃথিবীর কোত্থাও নেই। ইদানিং সবকিছুকে কানা বোবা হয়ে মেনে নেইনা বলে মমিনরা বেশী আলোচনা করতে আগ্রহী হয়না। কেননা এখানে কালচার ইকুয়েল টু ধর্মের পোশাক পড়ানো হচ্ছে। এখানেই মূল দ্বন্দ্বের সূত্রপাত। 

ঈশ্বর নামক একটা সত্তা নিয়েই যাবতীয় লড়াই। একটা সহজ প্রশ্নের উত্তর কেউ দিতে নারাজ। প্রশ্নটা খুব সহজ – ঈশ্বর কোথায়? কিন্তু এর উত্তরগুলো ভীষণ জটিল হয়?  

দেশের বিভিন্ন প্রান্তের ধর্মীয় মৌলবাদের আখড়াগুলিতে মূলত রাজনীতির চর্চাই হয়। কিন্তু তাতে এক ধরণের প্লাস্টিক চাপা দেওয়া থাকে। এটা ঠিক যে ‘নানা জাতি নানা মত নানা পরিধান’ সমাহার নিয়ে আমাদের দেশ অনেক উদারতার পরিচয় দেয়। কিন্তু সেই উদারতার পেছনেও যে অনেক নষ্টাচার লুকিয়ে আছে তার পরিচয় কোথায়? বিশেষত দেশের প্রায় সত্তর শতাংশ মানুষ যখন একটা বিশেষ ধর্মের প্রতি আনুগত্য দেখায় তখন বাকিদের কি অবস্থা হয়? আর সেই বিশেষ ধর্মেই যখন লুকিয়ে থাকে ধর্মের মানে নিষ্ঠুর নানা প্রথার ব্যাভিচার তখন অবস্থানটা কোথায় দাঁড়ায়?

ভারতের কর্ণাটক রাজ্যের দক্ষিণ কন্নাদ জেলায় প্রতি বছর নভেম্বর এবং ডিসেম্বর-এ কুক্কে সুব্রামানয়া মন্দিরে চম্পা ষষ্ঠী উৎসব পালিত হয়। তিন ধরে এই উৎসব চলে। উৎসব চলাকালীন সময়ে মন্দির চত্বরে শিওয়ালি ব্রাহ্মণদের জন্য ভুরি ভোজের ব্যবস্থা করা হয়। খাবার পরিবেশন করা হয় কলা পাতায়। ব্রাহ্মণদের খাওয়া শেষ হলে  ওদের কলা পাতাগুলি ফেলে দেওয়া  হয় না। ওই এঁটো কলাপাতার ওপরই তখন স্থানীয় দলিত এবং  মালেকুদিয়া আদিবাসিদের গড়াগড়ি দিতে হয়। এমন একটা বিশ্বাস চাপিয়ে দেওয়া হয়েছে যে, নিম্ন বর্ণের মানুষ যদি  ব্রাহ্মণদের এঁটো পাতের ওপর গড়াগড়ি দেয় তবে তাদের  পূণ্য অর্জনই  হয়!  চর্ম রোগও নিরাময় হয়। সন্তান লাভ হয় সন্তানহীনদের। প্রতি বছরই হাজার হাজার দলিত এবং আদিবাসী সম্প্রদায় এতে অংশ নেয়। তুলু এবং কন্নাদ ভাষায় একে বলা হয় ‘মাদে স্নান’ এবং  ব্রাহ্মণদের  দাবী এই ‘মাদে স্নান’ প্রথা  নতুন কিছু  নয় । গত চারশো বছর  ধরে চলে আসছে এই প্রথা। আশ্চর্যের বিষয় হল, হিন্দু শাস্ত্রের কোথাও কিন্তু  চারশো বছর ধরে চলে আসা এই প্রথার বিষয়ে বিন্দুমাত্র উল্লেখ্য নেই!  


এই হল সেই কুখ্যাত মাদে স্নান।




এটা শুধু একটা উদাহারণ মাত্র। উত্তর ভারতের যেখানে সেখানে এই ধরণের কু-প্রথা দেখা যায় আকছার। কোথাও কোথাও বাবাজীদের তান্ডব, তো কোথাও তান্ত্রিক হুজ্জুতি। মন্দিরে মন্দিরে চরণামৃত খাওয়ার খতিয়ান। এইবার কথা হল ‘মাদে স্নান’ এর  মত প্রথাগুলিকে লালন করছে কারা? এগুলিকে ঠিক অর্থে বলতে গেলে ‘প্রোমোট’ করছে কারা? এবং এর পেছনের উদ্দেশ্যগুলি কি? বর্ণ ভিত্তিক হিন্দু সমাজ  ব্যবস্থায় বৈষম্যকে বজায় রাখার জন্য মাদে স্নানের মতো অমানবিক প্রথা চালু করেছে ওই উচ্চ বর্ণের শাসকেরাই। এক শ্রেণীর আনুগত্য অর্জন এবং দাবিয়ে রাখার মনোভাব যে এখনো বর্ণবাদী সমাজে কায়েম তার প্রমাণ আকছার পাওয়া যায়। যেখানে সরকার নিজে এর বিরোধিতা করেনা উল্টো দেখা যায় সরকারের তরফ থেকে এই উৎসবের ঠিকঠাক উদযাপনের জন্য পুলিশ মোতায়েন করা হয়- তখন বুঝতে অসুবিধা হয়না এর গভীরতা কতটুকু। এই নির্মম প্রথার জন্য আসল মুখ কারা এর অনুমান সহজেই পাওয়া যায় যখন কর্ণাটকের  উচ্চ শিক্ষা মন্ত্রী ডঃ ভি এস আচার্য বলেন -  ‘‘দীর্ঘ দিন ধরে চলে আসা এই প্রথা বন্ধ করে দিলে  জন সাধারণের ‘বিশ্বাস’কে আহত করা হবে।  সুতরাং ‘মাদে স্নান’এর মতো প্রথা চলতে থাকুক। এতে কারোর কিছু ক্ষতি হবে না।’’ এখানে বলে রাখা প্রয়োজন ডঃ ভি এস আচার্য একজন ডাক্তার! এর পর আর বলার অপেক্ষা রাখেনা যে এর মূল বীজ কোথায় প্রোথিত। 





কট্টর দক্ষিণপন্থী  হিন্দু মৌলবাদী  সংগঠন ‘আর এস এস’এর  সঙ্গে যে এই সমস্ত আঞ্চলিক মানুষগুলির খুবই অন্তরঙ্গ যোগাযোগ আছে তা আর বলার অপেক্ষা রাখেনা। কারণ এরাই আজ অবধি সব বর্ণবাদী কট্টর হিন্দু সমাজ ব্যাবস্থাকে প্রোমোট করে গেছে। এদের অনেক নেতার মুখে আজও নানা জায়গায় বলতে শোনা যায় বাল্য বিবাহ প্রথা কিংবা সতীদাহ প্রথার স্বপক্ষে সাফাই... ডাইনি প্রথার নামে এখনো চলে সীমাহীন শোষণ।  

যদিও আজকাল অনেক প্রতিবাদ শুরু হয়েছে। তবুও কোথাও এসে খটকা লাগে যখন দেখা যায় ধর্মকে যারা উত্তরণ এর পথ বলে ওরাই কি করে মৌলবাদের বীজ বুনে দিয়ে যান। আর আম আদমির দল ঈশ্বরের হুজুগে গা ভাসিয়ে দিয়ে যায় চিরকাল... 

তবুও একটা সময় আসে যখন অনেক সময় ধরে নির্যাতিত মানুষরা আওয়াজ তুলেন। মধ্য ভারতের দলিত এবং আদিবাসি সম্প্রদায়ের  মধ্যে   অতি বামপন্থা আন্দোলন  দানা বেঁধে উঠেছে।  এদেশে আজও বিভিন্ন স্থানে দলিত বা আদিবাসিদের অস্পৃষ্য   করে রাখা হয়, কিছু মন্দিরে ওদের ঢুকতে পর্যন্ত দেওয়া হয় না,  এই ‘নরেগা’র  সময়েও উচ্চবর্ণের মানুষেরা  তাদের  খেতি জমিনে প্রায় বিনে মজুরীতে দলিত বা আদিবাসিদের দিয়ে  খাটিয়ে নেয় (কারণ, নরেগা’র  পরিদর্শক বা ব্যবস্থাপনায় যে থাকে সে নিজেও উচ্চবর্ণের সম্প্রদায়ভুক্ত), সামান্য অজুহাতে  ওদের নারীদের নগ্ন করে রাস্তায় ঘোরানো হয়।  একবিংশ শতাব্দীর শূন্যের দশক পেরিয়েও যখন মাদে স্নান এর মত বর্বর প্রথা সমাজের আস্তাকুড়ে ঠাই পায়, তখন অনুমান করতে অসুবিধা হয়না মানুষ এখনো কতটা নিকৃষ্ট, ধর্ম কতটা নৃশংস। মাদে স্নান নিয়েও অনবরত প্রতিবাদ শুরু হয়ে গেছে অনেকদিন ধরেই। তথাকথিত দলিত এবং আদিবাসী অংশের মানুষরাও এখন প্রতিবাদে সোচ্চার হচ্ছেন। 

এই সংক্রান্ত কিছু খবর--- 

১। এখানে 

২। এখানে
৩। এখানে 

..............................

আরও খবর ( ভিডিও) 

আরও খবর ( ভিডিও -০২ ) 

STOP "made Snana" -একটা ফেইসবুক ইভেন্ট 

সরকার চাপে আছেন। মানবাধিকার সংগঠনের মানুষরা এগিয়ে আসছেন। মানুষ সোচ্চার হচ্ছেন। সরকার পক্ষ থেকে আমতা আমতা করে ‘ব্যান’ শব্দটা উচ্চারন করতেও শোনা গেছে। কিন্তু এখনো সঠিক পদক্ষেপ নেওয়া হয়নি। কারণটা অনুমান করতে সমস্যা হয়না যে কট্টরপন্থী হিন্দুবাদী এবং ধর্মীয় মৌলবাদী রাজনীতির এই বিষ কতটুকু গেঁথে আছে রাজনীতির অলিন্দে। বিজেপি শাসিত রাজ্যেও এখন সংকটে আছেন মমিনরা... তবে কি পাল্টে যাওয়া শিখে গেছে মানুষ?  দেখা যাক...... 

ছবি এবং ভিডিও সূত্রঃ ইন্টারনেট।
ধর্ম ধর্ষণ - এর অন্য পর্ব এখানে
=========================================
আমার শহর
মার্চ। ২৭। ২০১২





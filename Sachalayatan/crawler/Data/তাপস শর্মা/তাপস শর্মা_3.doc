খান্ডবদহন : অমৌলিক 





It is good to be true…
নেপোলিয়ন একবার লাপ্লাস'কে হঠাত জিজ্ঞাসা করেছিলেন যে, কী কারণে তিনি তাঁর সিলেস্টিয়াল মেকানিক্স-এর কোথায়ও একবারের জন্যেও সৃষ্টিকর্তা কিংবা ঈশ্বরের অস্তিত্বের সংযোজন করেন নি। জবাবে লাপ্লাস বলেছিলেন, তাঁর আকাশ-সংক্রান্ত বলবিদ্যার জন্যে কোথায়ও ঈশ্বরীয় হাইপথিসিস এর প্রয়োজন হয়নি। ...যেখানে বিশ্বাস প্রতিষ্ঠিত হয় অবাঞ্ছিত ঘূর্ণাবর্তের তরল সমীকরণে সেখানে আর যাই থাকুক শ্বাস থাকেনা। আমি যদি প্রকৃতিকে মানি তার মানে এই না যে আমি কোন অশরীরী স্বয়ম্ভু ধারণার উদ্ভট চিন্তার-সংকলনে দাঁড়িয়ে নিরাকারকে স্বীকার করি। বিশ্বাস কিংবা অবিশ্বাস এর দ্বৈত সেতু বোধ হয় সাধারণের দিকচিহ্ন এঁকে দেয়। সত্যিই কী এই দুই এর বাইরে কিছু নেই? বিশ্বাস এবং অবিশ্বাস... নিরাকার নয়, কিন্তু এই দুই তত্বের যোগান কেউ দিয়ে গিয়েছিল এবং প্রজন্ম থেকে প্রজন্মান্তরে সেই যৌথ-কারফিও অব্যাহত...
গতকাল রাতের পর অবশিষ্ট কথাসায়রের অপূর্ণতা আমাকে সেই দুই চিরপ্রবহমান ধারার বাইরে ঠেলে নিয়ে গেল। আমি ভুল ছিলাম ঠিকই, কিন্তু আমার ইনটেনশান মোটেও তেমন ছিল না। সেখানে না ছিল বিশ্বাস না ছিল অবিশ্বাস। কল্পনায় টানিনি ছাই রঙ কিংবা কর্পূর-বিবর্ণতা। কবিতার মাহবুব লীলেন বলেন - ''নতজানু হও জীবনে করে আসা স্বপ্নীল ভুলগুলো এই জীবনে আর করা যাবে না বলে''... মনে আছে লাইনগুলি? এক রাত আগে তোকে শুনিয়েছি কথাগুলো। ... তোর কাছে করা আমার সমস্ত ভুলগুলি স্বপ্নিল। সেখানে নেই কোন বিশ্বাস, নেই কোন অবিশ্বাস। শুধু শাশ্বত। তোকে ব্যাখ্যা করতে তাই আমার কোনো হাইপথিসিস-এর প্রয়োজন হয়না। হয় শুধু আত্মদংশন। রক্তপাত হয় শিলালিপির ভাঁজে ভাঁজে, ক্রুসবিদ্ধ করে রাখে যাবতীয় জরাজীর্ণ অব্যর্থতা। আমি বারবার নতজানু হই...

মাহবুব লীলেন  ।  কবিতা : কৃষ্ণ উল্লাস । কাব্যগ্রন্থ : কবন্ধ জিরাফ । সাউন্ডক্লাউড  
০২
বহুদিন বাদে কালো মেঘের আনাগোনা শুরু হলেই বুঝতে হবে সে এসে গেছে। পড়ন্ত দুপুরে হুট করে মন উড়নচণ্ডী হয়ে উঠলে আবার হঠাত বিমর্ষ হয়ে গেলে, কিংবা আদুরে হয়ে উঠলে, চিবুক বেয়ে নেমে আসলে শ্যামলিমা...বুঝতে হবে সে এসে গেছে। চানঘর থেকে জল মুছে কক্ষে ফিরেই যদি দেখা যায় ভিজে গামছাটা শুকিয়ে গেছে, বুঝতে হবে সে এসে গেছে। ...হুমম, বসন্ত এসে গেছে
মাঝে মাঝে কবিতার মত রাত জাগে, পাশাপাশি আমি জাগি তোর শিয়রে... আমি কবিতা বুঝিনা। কিন্তু তুই বুঝিস। তোর মধ্যে আমি বুঝে নেয়ার চেষ্টা করি... মাঝেমাঝে কবিতা আমাকে পোড়ায় তোর শোনার স্পৃহা হয়ে। আমি গোঁয়ারের খোঁয়াড়, সেখানে আজ অবধি যৌথ খামার গড়ে উঠেনি... তার মাঝে তুই এলি, ঝড় এলো। এখন আমাদের যৌথ-খামারের রোজনামচা। সামান্য বিচ্যুতিতেই মেঘ-মল্লার রাগ বয়... ফাগুণের উত্তপ্ততা আজ সারাটা দিন বসন্তকে দিয়ে গেল পোড়া হাওয়া, উড়ছে পাতা, ঝরছে বিবর্ণতা। বিপন্ন কোনো এক অনামি বিপ্লব আমাকে টেনে ফেলে দিয়ে যায় অনুশোচনার চিরহরিৎ কায়ানাদে, তুই শুধু বর্ণহীন দীর্ঘশ্বাসে নিজেকে আড়াল করে নিস। কবিতা আমাকে মাফ করে দিস, কবিতা আমি বুঝিনি, কবিতা ক্লান্ত পাহাড়ে গোমতী হয়ে থাক, কবিতা আমি অবোধ। একরোখা, অদম্য, ক্লিষ্ট যাপিত সংশোধনে এখন স্রোতহীন আর্তনাদ, নীরবে...
এবং চিরঅভ্যাস মাহবুব লীলেন সকল দীর্ণতার কবিতায় ক্লান্ত অথচ রঙবেদনার গাঁথা শোনায় :
'' আমার জন্য কি ফাল্গুন আছে? আছে বাসন্তী রং?
শাড়িতে চমৎকার সেজে তুই
মুহূর্তেই হয়ে গেলি ফুটন্ত ফুল
আমি? আমি কোথায় যাব বল?
আমারতো সারাটা জীবনই এক চৈত্র ফাঁটল
দে না মেয়ে
আমার চৈতী ঋতুর জন্য একটা রং ঠিক করে দে
দে
আমাকে চৈত্র মাসের ধুলোবালির মতো একটা
উজ্জ্বল কষ্টের রং এঁকে দে ''...

মাহবুব লীলেন  ।  কবিতা : মনোগ্রাম ।  কাব্যগ্রন্থ : কবন্ধ জিরাফ ।    সাউন্ডক্লাউড
---------------------
[ এই দুনিয়ার অন্যতম কর্কশ কন্ঠের গর্বিত মালিক আমি।  তবুও মাঝেমাঝে পাবলিক্যালি চেঁচাই।  আবৃত্তি আসেনা আমার, হয় না, আমি জানিও না কীভাবে করতে হয়।  তবে মাঝেমাঝে কবিতা পড়ি। কবিতা বলি।  বলতে ভাল লাগে ] 
২০১৪. ০২. ২৭. 



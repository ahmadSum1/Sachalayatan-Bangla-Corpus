এইতো জীবন। পর্ব – ০৭




সময় বদলে যায়। ইতিহাস বয়ে চলে তার আপন গতি এবং বিস্তার নিয়ে। হয়তো কোনো কিছু আমরা চাই, পেয়ে যাই। আবার কালের জন্য আঁকড়ে ধরে রাখতে চাই স্রোত।

জীবনে আমার চাওয়া পাওয়া বলতে বিশেষ কিছু নেই। হয়তো মহান কথা বলে ফেললাম। কিন্তু সত্যি করে বলছি আজ অবধি যত টুকু দরকার তার চেয়ে বেশী চাইনি, চাইনি জীবন থেকে। হয়তো তাই বারবার প্রতারণার শিকার হতে হয়। 


ডুম্বুরভ্যালীতে আমার দ্বিতীয় দিন খুবই ব্যাস্ততার মধ্যে কেটেছে। সারাদিন শুটিং সেরে ফিরতে ফিরতে সন্ধ্যা হয়ে গিয়েছিল। মন্দিরঘাট থেকে প্রায় দেড় ঘণ্টার জলপথে নারিকেলকুঞ্জের(আইল্যান্ড) সফরে আমি যা খুঁজে পেয়েছি তা ভাষায় প্রকাশ করা দুর্লভ। প্রকৃতির ভাষা যে এত সজীব হয়ে কথা বলে তা আমার জানা ছিলানা। প্রায় চল্লিশ থেকে পঞ্চাশটা ছোট বড় আইল্যান্ড আছে নারিকেলকুঞ্জ জুড়ে। প্রকৃতির হেঁয়ালির শিকার হয়েছি বারবার। কখনো রোদ তো আবার কখনো বৃষ্টি। সব মিলিয়ে একটা অনাবিল আনন্দ। আর আনন্দের অন্যতম কারণ অবশ্যই ছিল আমার ডকুমেন্টারির নির্মাণ পর্ব। অনেক আশা বুকে বেধে নিয়েছিলাম। অসফল হয়নি। মোট ৬০০ এর উপর শট নিয়েছিলাম। প্রকৃতির রংবেদনা, মানুষের হাহাকার, মনের শান্ত পরশ সব নিয়ে আমি ফিরে এসেছি পরের দিন। তিন দিনের সফর শেষে। এই সফরে আমি অনেকের সহযোগিতা পেয়েছি। বিশেষ করে ওখানকার স্থানীয় জেলেদের। এবং অবশ্যই গোমতী জলবিদ্যুৎ প্রকল্পের কিছু কর্মীর। যাদের সহযোগিতা ছাড়া আমি আমার কাজ করতে পারতাম না। 
স্পন্দন ডুম্বুরভ্যালীর হৃদয় জুড়ে 













সফর গোমতীর পথে 

মন্দাক্রান্তা বৃষ্টি নামায় নিশানা উড়িয়ে দেয় দহনে...

যাযাবর তরুলতায় অস্থির বিসর্জনের গীত রচে যায় বাউল ফকির

ললাট বেয়ে একটা পরিপূর্ণতা নেমে আসে

আগরতলায় ফিরে এসে অন্য কাজ নিয়ে ডুবে গেলাম। ডিপার্টমেন্টের প্রোজেক্ট সাবমিশন সংক্রান্ত অনেক ঝামেলা সামলাতে সামলাতে জুন মাসটাও কেটে গেলো। কিন্তু ডকুমেন্টারির পোস্ট প্রোডাকশানের কাজ কিছুই করা হয়নি। তারপরেই জুলাই মাসের প্রথম দিকে এমন একটা ঘটনা ঘটল যার জেরে আমার জীবনটাই পাল্টে গেলো। যার কিছু কথা আমি এই সিরিজের দ্বিতীয় পর্বে কিছুটা বলেছি। অনেক সময় লেগেছে এই সময়টা কাটিয়ে উঠতে। যদিও এখনও ভালো ভাবে সামলে উঠতে পারিনি। তবে সুমনের গানের মতো এখনো দিবা স্বপ্ন দেখি। কাজকর্ম ছেড়ে দিয়ে বাউন্ডুলে জীবন কাটাতে আর কারই বা ভালো লাগে। তাই আবারও উঠে দাঁড়াতে চাই। একটা নতুন কিছুর আশায়। কিছুদিন আগেও স্তিভ জোবস এর মৃত্যুর পর ওনার একটা স্পিচ দেখছিলাম, যতবার দেখি ততবারই মুগ্ধ হয়ে যাই। জীবনে সব কিছু – ভালো খারাপ, সব কিছুর মধ্যেই লোকটা কি করে একটা দিশার সন্ধান খুঁজতেন। তাই তাঁর ভাষায় – ততদিন খুঁজতে থাকো, যতদিন না সন্ধান সম্পূর্ণ হয়। এই সফর বোধ হয় জারি থাকবে জীবন জুড়ে। তাই এইমাসের প্রথম দিকে আবারও শুরু করেছি ফিল্মটার এডিটিং এর কাজ। জানিনা কত সময় লাগবে। কেননা উন্নত প্রযুক্তির কোনো ল্যাবে আমার পক্ষে খরচ করে কাজটা করা সম্ভব নয়। তাই নিজেই চেষ্টা চালিয়ে যাচ্ছি। সফল – অসফল, কি পাবো – কি হারাবো, জানিনা। জানিনা এর পরিণতি কোথায় লুকিয়ে আছে। কিংবা আমার পরিণতি কোন জায়গায়। জানিনা জীবন কি দেখাবে আবার নতুন করে। শুধু এতটুকু জানি লাইফ এগিয়ে যাবে। তাই আমার খোঁজও অব্যাহত থাকবে। ‘স্টে হাংরি স্টে ফুলিশ’।  
আমার ডকুমেন্টারির নাম দিয়েছি – সফর গোমতীর পথে। যে সফর আমার জীবনের একটা মাইল স্টোন হয়ে থাকবে। হয়তো কিছুই থাকবে না। কিন্তু থাকবে কিছু ধূসর স্মৃতি। 
ডুম্বুরভ্যালীতে বসেই লিখেছিলাম দু’টো লাইন। আজ অনেকদিন পর খাতা থেকে তুলে দিলাম : তোমার ইতিহাসে আমি পরাবাস্তব হয়ে পারি। কিন্তু ইতিহাসের খাতায় আমরা ব্রাত্য হয়েই থেকে গেলাম। কেননা যুগ যুগ ধরে আমাদের মতো হতচ্ছাড়ারাই বয়ে চলছে পৃথিবীর মৃতদেহের স্তূপ।

---------------*----------------
এবং আমিঃ এইতো জীবন। পর্ব – ১
এবং আমিঃ এইতো জীবন। পর্ব – ২
এবং আমিঃ এইতো জীবন। পর্ব – ৩
এবং আমিঃ এইতো জীবন। পর্ব – ৪
এবং আমিঃ এইতো জীবন। পর্ব – ৫
এবং আমিঃ এইতো জীবন। পর্ব – ৬ 
===============================
আমার শহর
নভেম্বর. ২১. ২০১১.



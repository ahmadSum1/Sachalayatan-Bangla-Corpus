১৯'শে মে ১৯৬১। একটি রক্তাক্ত দিন। ভাষার জন্য... 



আজ ১৯শে মে । আজ থেকে প্রায় ৫১ বছর আগে এমনি একটা দিনে ভাষার জন্য রক্ত ঝরেছিল। সেই ভাষা আমার বাংলা ভাষা।  
বাংলা ভাষার কথা আসলেই ৫২'র সেই রক্তিম পুষ্পাঞ্জলির কথা মনে পড়ে। কিন্তু এই ভাষার জন্যই যে আরেকটা বৃহৎ আন্দোলন হয়ে গিয়েছিল তার খবর কেউ রাখেনা। ইতিহাসের খাতাতেও এই আন্দোলন চিরকাল ব্রাত্য। 


আজ সেই রক্তঝরা ১৯শে মে। ১৯৬১ সালে এই দিনটিতেই বাংলা ভাষাকে রাজ্য ভাষা কারার দাবীতে আন্দোলনরত মানুষদের উপর আসাম সরকারের কেহের নেমে আসে। ১১ জন সত্যাগ্রহী নাগরিককে আসামের মুখ্যমন্ত্রীর গোপন নির্দেশে শিলচর রেল স্টেশনে গুলি করে নির্মম ভাবে হত্যা করা হয়। সরকারের প্রত্যক্ষ মদতে আসাম পুলিশ এই বর্বর হত্যাযজ্ঞের প্ল্যান করে। আহত হন আরও অজস্ত্র মানুষ। 

আজ সেই ১৯শে মে। আজকের দিনেই বাংলা ভাষা কন্ঠে জড়িয়ে শহিদ হয়েছিলেন - কমলা ভট্টাচার্য, চন্ডীচরণ সূত্রধর, হিতেশ বিশ্বাস, শচীন্দ্র পাল, কুমুদরঞ্জন দাস, সুনীল সরকার, বীরেন্দ্র সূত্রধর, তরণী দেবনাথ, সত্যেন্দ্র দেব, কানাইলাল নিয়োগী, সুকোমল পুরকায়স্থ’রা...  

সেইদিন নির্মম প্রশাসন ভাষার জন্য মানুষকে মেরেছিল। কেউ এগিয়ে আসেনি। সেই দিন আসাম রাজ্যেই ( তৎকালীন আসামের রাজধানী শিলং ) উপস্থিত ছিলেন ভারতের প্রধানমন্ত্রী জওহরলাল নেহেরু। একটা টু শব্দও তিনি করেন নি। পরে দিল্লি ফিরে গিয়ে নাম কে ওয়াস্তে যে কমিশন বানিয়েছিলেন তার রিপোর্ট এখনো সঠিকভাবে সামনে আসেন নি। স্বাধীন ভারতের বুকে এই গণহত্যার বিচার আজ অবধি হল না। এখনো সেই ভাষা সৈনিকরা বিচার পাননি।  যদিও এই হত্যাযজ্ঞের পর আসাম সরকার কেন্দ্রীয় সরকারের মধ্যস্থতায় বাংলা ভাষাকে আসামের দ্বিতীয় ভাষা হিসেবে সরকারী স্বীকৃতি দিতে বাধ্য হয়। 

...... এই ইতিহাস এখানে শেষ হয়ে যায়নি। এরপরও ১৯৭২-এ কিংবা ৮৬'তেও ভাষার জন্য রক্ত ঝরেছে। এর বিচার এখনো হয়নি। হয়তো কেউ জানেনও না ৭২’এর ১৪ আগস্ট রাস্তায় লুটিয়ে পরা সেই যুবক বিজন চক্রবর্তীর নাম। কি করেছিল আসাম সরকার? অসমীয়া ভাষাকে জোর করে চাপিয়ে দিতে চেয়েছিল বাঙালিদের মুখে। শিখতেই হবে অসমীয়া ভাষা, শিক্ষা দেওয়া হবে কেবলমাত্র অসমীয়া ভাষায়।প্রতিবাদে হত্যা! গণতন্ত্রের বুকে বিচারের বাণী নীরবে কাঁদে...

ভারতের উত্তর পূর্বাঞ্চলের বাংলা ভাষা, মানুষ, সাহিত্য - সব সময় উপেক্ষিত। বাংলার দুই বলয় ( পশ্চিমবঙ্গ, বাংলাদেশ ) যথাক্রমে প্রথম ও দ্বিতীয় ভুবন এর বাইরেও যে একটা বৃহৎ বাঙালি বলয় আছে তার খবর কেউ রাখেন না। বরং দেখা যায় আমাদের প্রতি একটা অবমাননার কিংবা অবহেলার রূপরেখা। পশ্চিমবাংলার তথাকথিত সাহিত্য বোদ্ধারা এদিকের সাহিত্য কিংবা ভাষার মানুষদের প্রতি বরাবরই অবজ্ঞা এবং তাচ্ছিল্য মনোভাব পোষণ করে এসেছেন! অথচ বাংলা ভাষার এই তৃতীয় ভুবন ভাষার চর্চায় কিংবা সাহিত্যের আঙিনায় যথেষ্ট বলিষ্ঠ। এখানে এখনো পাহাড়ের গায়ে ভাষার গুঞ্জন শোনা যায়। কর্পোরেট জগতের কালি এখনো এখানকার ভাষার গর্ভে নিক্ষেপ হয়নি। এক অদ্ভুত সরলতা নিয়ে ভাষার গতিপথ বরাক ভ্যালির বালুচরে কিংবা মণিপুরের ঘন অরণ্যে অথবা ত্রিপুরার লংতড়াই পাহাড়ে চম্প্রেং এর মিহি ছন্দে বেজেই যাচ্ছে। কবিতা, গল্প, উপন্যাস কিংবা নানা গবেষণার ব্যাপ্তি নিয়ে একটা নিজস্বতা অনেক আগেই তৈরি হয়েছে। আর মানুষের প্রকাশে একটা ভাষা যাকে কেন্দ্র করেই গড়ে উঠেছে এই তৃতীয় ভুবন। তথাকথিত বুদ্ধিজীবী, সাহিত্যের মাতব্বর কিংবা উচ্চে অবস্থানকারীরা আমাদের গেঁয়ো বলে তিরস্কার করতেও পিছুপা হন না। 

তবুও থেমে নেই আমার মায়ের ভাষা, আমার মুখের ভাষা। ভাষার বুকে যখনই আঁচর পড়েছে নিজের রক্তে তার মলিনতা ধুয়ে দিয়েছে পাহাড়ের বাঙালিরা। 

সেই ভাষার শ্রমিকদের সালাম। ভাষার সৈনিকদের সালাম। সেই ভাষার শহিদদের লাল সালাম।

----------------------------------

এখানে বিস্তারিত ইতিহাস লিপিবদ্ধ আছে। 






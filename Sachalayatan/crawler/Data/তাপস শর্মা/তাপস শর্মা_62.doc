পাশাপাশি দুই 



১
প্রবল তরঙ্গে আমি ভেসে যাই
নির্লিপ্ততার পিছুটানে হতবাক
কোথায় যেন তলানিতে ঠেকেছে প্রাপ্তির 
ঘোলা জল।
হিসেবের খাতাঘরে চিরকাল ঘ্যানরঘ্যানর
 দ্বিধাযুক্ত সমান্তরাল রেখার টানে চুপ করে 
শুনতে থাকি চূড়ায় থাকা ছায়াদের 
দম্ভকথন।
অনেক দিন আগের কথা
বুবুন বলেছিল তুই আমায় ভালোবাসিস 
ঊন্মোক্ত নিবিড় ছায়াতলে দাঁড়িয়ে ভেবেছিলাম
প্রথম স্বীকৃতির সুখ।
তারপর কেটে গেছে সময়
দুই হাতের ফাঁকে জমে উঠেছে বিষাদরেখা
চিরমালঞ্চের সন্ধানে বয়ে চলছে নদী
পাশাপাশি আমি।
দৃষ্টির নিবন্ধে ভারাক্রান্ত চোখ
গোচরে আনতে গিয়ে নিস্তব্ধতার মুখোমুখি
গভীর টানাপোড়েনের ইতিবৃত্তে পারদ এখন
নিম্নমুখী।
          
ফতুর হয়ে গেছে কোমরের নিচের দৈনতা... 
২
বেলা বয়ে যায় তুহিন পরানের খঞ্জনী বাজায় 
অভ্র পত্র পল্লবে লাল বেদনার রাঙা স্বপ্ন সাজায়
যেন আকাশ মেঘ ক্লান্ত স্রোত তুমি পাগল হাওয়া 
একাকীত্ব পাঁজরের মলিন ছাই লালনের কাছে যাওয়া 
শূন্য বাস্তব অচিরে প্রাণ নিয়ত চঞ্চল নগ্ন স্বপ্ন প্রতিদিনের সুখ 
অফিস লাইন অটোর ধোঁয়া, সিগারেটের প্রতিবিম্বে প্রেমিকার মুখ 
আমার স্লোগান খিস্তির ভাষা গলির রক ফেলে আসা জীবন রঙিন 
উষ্ণ হীনবোধের ব্যস্ততা রৌদ্র ঝিলিক,মাছির টানাটানি সারাদিন 
তরুলতা আমি,মন তোমার জীবন উদ্দেশ্যহীন পারাপার 
আর বলোনা স্বপ্ন বেচোনা, মলাট লিখনের কি দরকার 
কত কবি কত কবিতা কত কথকতা কোথায় কারা 
আমার জনম আমার মরণ কবিতার মুক্তিপথে আত্মহারা


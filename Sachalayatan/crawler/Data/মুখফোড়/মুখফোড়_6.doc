আদমচরিত ০৫৩



আদম গলা খাঁকরাইয়া কহিল, আমার কোন প্রকার দোষ নাই। সব দোষ ঈভের।
কারাগারের বাহিরে দাঁড়াইয়া গিবরিল বিষণ্ন বদনে কান চুলকাইতেছিল, সে কহিল, তোমাকে তো বমাল ধরা হইয়াছে আদম। একেবারে হাতেনাতে ধরা পড়িয়াছ। দোষ নাই বলিয়া কি পার পাইবে?
আদম গরাদ মুষ্ঠিতে ধরিয়া কহিল, ঈভ আমাকে ফুসলি না দিলে আমি জ্ঞানবৃক্ষের ফলে দন্ত ফুটাইবার পর্যায়ে যাইতে পারিতাম না হে মর্কট গিবরিল। ঈশ্বর হতভাগা এইরূপ ইষ্টিং অপারেশন ফাঁদিয়া আমায় ফাঁসাইবে, জানিলে জ্ঞানবৃক্ষের ফল ত দূরের কথা, আমি বাদামবুটও মুখে দিতাম না।
গিবরিল কহিল, ঈশ্বরের কাছে সকলই প্রমাণাদি আছে। তিন চান্দ্রমাস পূর্বে তুমি ঈভকে গিয়া বলিয়াছিলে, তুমি স্বর্গে আসিয়াছ জ্ঞানবৃক্ষের ফল ভক্ষণ করিয়া বংশবিস্তার করিতে।
আদম কহিল, ডাঁহা মিথ্যা কথা। বরঞ্চ ঈভই আমার বংশদণ্ডটি দেখাইয়া কহিয়াছিল, ইহাকে বিস্তৃত করিতে জ্ঞানবৃক্ষের ফল ভক্ষণ আবশ্যক। সে আমাকে সরল পাইয়া ফুসলি দিয়াছিল।
গিবরিল কহিল, তুমি দুই চান্দ্রমাস পূর্বে একটি সিঁদকাটি ও একটি মই সংগ্রহ করিয়া ঈভকে বলিয়াছিলে, সিঁদ কাটিয়া নিষিদ্ধ বৃক্ষের বাগানে ঢুকিয়া তুমি কীরূপে মই বাহিয়া জ্ঞানবৃক্ষের শাখায় চড়িয়া জ্ঞানবৃক্ষের ফল পাড়িবে।
আদম কহিল, ডাঁহা মিথ্যা কথা। বরঞ্চ ঈভই আমাকে কামারশালা হইতে সিঁদকাটি আর করাতশালা হইতে মই কিনিয়া দিয়া বলিয়াছিল, বংশ বিস্তৃত হইলে রাত্রিকালে আসিও আমার ঘরে। সে আমাকে নাজুক পাইয়া ফুসলি দিয়াছিল।
গিবরিল কহিল, তুমি এক চান্দ্রমাস পূর্বে নিষিদ্ধ বাগানের নকশা, মুদ্গরধারী রক্ষীদের টহলের তফশিল, বাগানের বেড়ার চতুর্পার্শ্বের সয়েল টেস্ট প্রতিবেদন ও জ্ঞানবৃক্ষের দৈর্ঘ্য প্রস্থ উচ্চতার স্পেক শিট সংগ্রহ করিয়া ঈভকে বলিয়াছিলে, তেড়েমেড়ে ডাণ্ডা করে দিব ঠাণ্ডা।
আদম কহিল, ডাঁহা মিথ্যা কথা। ঈভই ঐসব দলিল দস্তাবেজ বোন্দায় বাঁধিয়া আমার হাতে তুলিয়া দিয়া কহিয়াছিল, তীরহারা এই ঢেউয়ের সাগর পাড়ি দিবি রে। সে আমাকে কচি পাইয়া ফুসলি দিয়াছিল।
গিবরিল কহিল, গতকল্য তুমি রাত্রি দ্বিপ্রহরে চুপেচাপে নিষিদ্ধ বাগানে সিঁদ কাটিয়া ঢুকিয়া বৃক্ষের গায়ে মই লাগাইয়া জ্ঞানবৃক্ষের ফল পাড়িতে উপরে উঠিয়াছিলে। তারপর জ্ঞানবৃক্ষের ফল পাড়িয়া গাছে বসিয়াই ভক্ষণকালে আড়ালে ওঁত পাতিয়া থাকা রক্ষী এফবিয়াইল তোমাকে বমাল গেরেফতার করে। 
আদম কহিল, ঈভ আমাকে বৃক্ষে তুলিয়া মই লইয়া চম্পট দিয়াছিল। আর আমি কদাপি জ্ঞানবৃক্ষের ফল পাড়িয়া খাইতে পারি নাই, উহা ছিল একটি কাঁঠাল। কাঁঠাল খাইলে বংশদণ্ড বিস্তৃত হয় না, বরং পেটটি ফাঁপিয়া বংশদণ্ড দৃষ্টিসীমার আড়ালে চলিয়া যায়। আমি দিনে পাঁচবার ঈশ্বরপ্রণাম করি, তাহার লিখিত অকথ্য বটতলার উপন্যাসগুলি পাঠ করি। মহল্লায় সকলেই আমাকে ভাল যুবক বলিয়া জানে। ঈভ একটি ছলনাময়ী ইষ্টিং এজেন্ট। সে আমায় পরহেজগার পাইয়া ফুসলি দিয়াছিল।
গিবরিল কহিল, হাঁ হাঁ এইসব ঈশ্বরকে গিয়া বলিও। শুনিয়াছি তিনি তোমায় কানে ধরিয়া স্বর্গ হইতে খেদাইয়া মর্ত্যে পাঠাইবেন।
আদম গিবরিলের সঙ্গে তর্ক জুড়িয়া দিল। গিবরিলও গামছা রশ্মিনির্মিত কটিদেশে বাঁধিয়া তর্জনী নাড়াইয়া গর্জন করিতে লাগিল।
এমন সময় সাপ্তাহিক চান্দের আলোর কৃতী সাংবাদিক, ঔপন্যাসিক, কবি, নাট্যকার ও আরারাত পর্বতারোহী চক্রের সভাপতি আনিসাইল কারাগারের সম্মুখে আসিয়া মধুর দীর্ঘশ্বাস ছাড়িয়া কহিল, আহারে আদমটা। গরিব মায়ের গরিব ছেলেটা। ঈভ কি উহার উত্থানোদ্যত বংশদণ্ডটি দেখামাত্র একটু মৌখিক কাউন্সেলিং করিতে পারিত না? আহারে কচিটা। আহারে দুষ্টুটা।


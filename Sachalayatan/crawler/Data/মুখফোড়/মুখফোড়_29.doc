ভোদাইচরিতমানস ০৭



সতীনাথ ভাদুড়ীর ঢোঁড়াই চরিত মানসের কোন খণ্ডের সাথে এই কাহিনীর কোন মিল নাই। কাজেই খোঁচ ধরিয়া সময় বরবাদ করিবেন না। প্রাপ্তবয়স্কদের জন্য লিখিত কিঞ্চিৎ অশালীন পোস্ট, শিশুরা দূরে গিয়া খেলো। 
ভোদাই একগাল হাসিয়া কহিল, "ঐ পাতলা পাতলা পুস্তকগুলি ম্যাডামের হইতেই পারে না!"
আমি গলা খাঁকরাইয়া কহিলাম, "তা বটে!"
ভোদাই কহিল, "উহা কোনো বিদেশী অপশক্তির কর্ম।"
আমি সায় দিলাম, "হইতেই পারে!"
ভোদাই কহিল, "কিয়ৎকাল পূর্বে চীনদেশের রাষ্ট্রপতি দেশে সফরে আসিয়াছিলেন কি আসেন নাই?"
আমি ভাবিয়া উত্তর করিলাম, "আসিয়াছিলেন।"
ভোদাই কহিল, "পুস্তকগুলিও চীনদেশে ছাপা।"
আমি কহিলাম, "তো?"
ভোদাই কহিল, "আমার ধারণা সেই পগেয়া পাজি রাষ্ট্রপতি হতভাগাটিই বগলে বোন্দা বান্ধিয়া এইসব দুষ্ট মেগাজিন আনিয়াছে!"
আমি কহিলাম, "ম্যাডামের তোরঙ্গে দুষ্ট মেগাজিন স্থাপন করিয়া চীনদেশের রাষ্ট্রপতির কী লাভ?"
ভোদাই অট্টহাস্য মারিয়া কহিল, "তুমি তো দেখি বিপণনশাস্ত্র সম্পর্কে পুরাই অজ্ঞ! গোটা জাতি টেলিভিশনে দেখিয়াছে এই দৃশ্য। স্বয়ং ম্যাডামকে এই মেগাজিনের অনুরাগী পাঠিকা সাজাইয়া বিজ্ঞাপন মারিলে কাটতি কীরূপে বাড়িবে ভাবিয়া দেখ! চৈনিক বণিকেরা বড়ই ধুরন্ধর! বাণিজ্য সম্প্রসারণের ব্যাপারে তাহারা উদ্যোগী। তাই সন্দেহ করিতেছি তাহারাই দুষ্ট চর লাগাইয়া ম্যাডামের খালি তোরঙ্গে এইসব পুস্তক গুঁজিয়া দিয়াছে!"
আমি কহিলাম, "তাহলে তোরঙ্গে কী ছিলো?"
ভোদাই কহিল, "পবিত্র গ্রন্থ, আবার কী? ম্যাডাম উহা হাতে হাতে লইয়া গিয়াছেন। আর পিছনে পড়িয়া থাকা শূন্যস্থানটি হতভাগারা এইসব আজেবাজে জিনিস দ্বারা পূর্ণ করিয়াছে ম্যাডামের বদনাম করিবার জন্য! এক লোষ্ট্রে দুই পক্ষী!"
আমি কহিলাম, "তাই বলিয়া চীনা রাষ্ট্রপতি ... ?"
ভোদাই চটিয়া কহিল, "কেন রে বাপু? চীনদেশের রাষ্ট্রপতি কি অথর্ব নাকি? সে জ্যাকি চ্যানের দেশের লোক, আর বগলে করিয়া এক বোন্দা পাতলা পুস্তক আনিতে পারিবে না?"
আমি মিনমিন করিয়া কহিলাম, "তা বটে!"
ভোদাই গদগদ কণ্ঠে কহিল, "পুস্তকগুলির প্রচ্ছদ বড় চিত্তাকর্ষক! দেখিলেই চিত্ত চুলবুল করে। তোমার ভাবীর কথা চিন্তা করিয়া এক কপি কিনিব ভাবিতেছি। আজকাল লেখাপড়া না করিলে সহজে কিছু হয় না।"


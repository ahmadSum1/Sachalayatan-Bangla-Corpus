আদমচরিত ০৩৯



বিজ্ঞাপন দেখিয়া দরখাস্ত করিতে না করিতেই আদমের চাকরি জুটিয়া গেল।
বিজ্ঞাপনে বলা ছিল, প্রার্থীকে অক্ষরজ্ঞানসম্পন্ন হইতে হইবে। শিক্ষাদীক্ষার পরিমাণ তেমন একটা না হইলেও চলে। কিন্তু প্রার্থীকে টিকিয়া থাকিবার ব্যাপারে পারদর্শী হইতে হইবে। তাহার চামড়াটি কিঞ্চিৎ পুরু হইলে ভাল। সর্বোপরি, গুরুজনের কথা মান্য করিতে হইবে। তনখা আলোচনাসাপেক্ষ।
আদম গিবরিলের সহিত শলা করিয়া দরখাস্ত করিবার পরদিনই তাহার ডাক পড়িল।
গিবরিল অবশ্য বলিয়াছিল, "ভাই আদম, এইখানে চাকরি করিলে কিন্তু তোমাকে প্রচুর গালি খাইতে হইবে। অচিরেই লোকে তোমাকে শাপান্ত বাপান্ত করিয়া আর কিছু অবশিষ্ট রাখিবে না। পথেঘাটে ধরিয়া চড়চটকনাও মারিয়া বসিতে পারে। ভাবিয়া দেখ।"
আদম টুশকি মারিয়া এইসব উড়াইয়া দিয়া কহিল, "বলিলেই হইল?"
সাক্ষাৎকারের ডাক আসিবার পর আদম তাহার সর্বাপেক্ষা উৎকৃষ্ট আপেলপত্রটি ইস্ত্রি করিয়া পরিধান করিল। অতঃপর ঊর্ধ্বাঙ্গে একটি টাই গ্রন্থি মারিয়া সে তাহার হবু কর্মস্থলের উদ্দেশ্যে যাত্রা করিল।
কার্যালয়টি ছিমছাম। যে বিভাগে সে দরখাস্ত করিয়াছে, সে বিভাগের প্রধান আবলুশকৃষ্ণ এক স্বর্গদূত। 
নিজের শিক্ষাদীক্ষার বিবরণ দিতে আদমের বেশি সময় লাগিল না। সে হিয়েরোগ্লিফিক্স লিখিতে ও পড়িতে পারে। মাঝেমধ্যে বানান ভুল হয়, এই কথা আদম চাপিয়া গেল।
পৃথিবী গোল নাকি সমতল, নন্দন কাননে নদী কয়টি, হঠাৎ মহাপ্লাবন দেখা দিলে কার সহিত যোগাযোগ করিতে হইবে, ইত্যাদি মামুলি প্রশ্নের উত্তর সঠিকভাবে প্রদানের পর তাহার সাক্ষাৎকর্তা হস্ত বাড়াইয়া কহিলেন, "অভিনন্দন, আগামীকল্য হইতেই কাজ শুরু কর।"
আদম কহিল, "কাজটি কী?"
সাক্ষাৎকর্তা কহিলেন, "কাজ অতি সহজ। আমাদের বিভাগে আমরা শুধু দুইজন ক্রীড়াবিদকে লইয়া বৎসরভর মাতিয়া থাকি। আফ্রিদিল ও আশরাফিল। আফ্রিদিলকে আমি ডিল করিব, তুমি আশরাফিলকে দেখ।"
আদম কহিল, "আশরাফিলকে লইয়া কী করিতে হইবে?"
সাক্ষাৎকর্তা হাসিয়া কহিলেন, "বেশি কিছু নহে। সে যদি দলে থাকে, তাহলে অবধারিতভাবেই সে দুই তিন রান করিয়া প্যাভিলিয়নে ফিরিবে। এইসব চাপিয়া গিয়া তাহার অতীত বীরত্ব লইয়া তোমাকে লিখিতে হইবে। গত শতাব্দীতে সে কবে এক বিষ্যুদবার ছক্কা হাঁকাইয়াছিল, তাহার মর্মান্তিক একটি বিবরণের চোথা ফাইলে আছে, উহাই ঘুরাইয়া ফিরিয়া কপি মারিবে। আর যদি সে দলে না থাকে, তাহা হইলে তোমার খাটনি বাড়িবে। তখন কেন সে দলে নাই, ইহা লইয়া কাঁদিয়া মাটিতে গড়াগড়ি দিয়া প্রবন্ধ ফাঁদিতে হইবে। সেইসাথে দলের ভিতরে তাহার সম্ভাব্য প্রতিদ্বন্দ্বী যাহারা আছে, তাহাদের পোন্দাইয়া ছত্রাখান করিতে হইবে। বিশেষ করিয়া রকিবিল আর সাকিবিল, এই দুই পাপিষ্ঠের পশ্চাদ্দেশ একেবারে ছিটমহল বানাইয়া ছাড়িতে হইবে।"
আদম কহিল, "আফ্রিদিলকে পোন্দাইব না?"'
সাক্ষাৎকর্তা মধুর হাসিয়া কহিলেন, "আফ্রিদিলের সহিত পোন্দাপুন্দির ব্যাপারখানা আমিই সামলাইব, তুমি আশরাফিলে মনোনিবেশ কর।"
আদম কহিল, "তথাস্তু, উটপোঁদশুভ্রিলদা!" 

আদমচরিতের একটি ফেসবুক পৃষ্ঠা খুলিয়াছি। পাঠকেরা দলে দলে যোগদান মারুন। 




আদমচরিত ০০৮



পুরাতন লোডশেডিং নতুন বোতলে। তাই পুরাতন গল্প নতুন লেবেলে।
আদমের হঠাৎ ঘুম ভাঙিয়া গেলো গরমে। গায়ে জবজব ঘাম। পাশের খাটে শায়িতা ঈভ। বেলাল্লা বেটি, গাত্রে জামাকাপড়ের ঠিকঠাক নাই, নিঃশ্বাসের তালে তালে তাহার বক্ষ উঠিতেছে আর নামিতেছে। আদম মুগ্ধলোচনে চাহিয়া থাকিয়া গুনগুনাইয়া ওঠে, তোমার বুকের ফুলদানিতে ফুল হবো বধূ আমিইইইইইইইই ...।
ঈভের নিদ্রা ভাঙিয়া যায়, সে ধড়ফড়াইয়া উঠিয়া দুই হস্তে বক্ষ আবৃত করে। নিষিদ্ধ ফলের পশ্চাতে ঘুরিয়া ঘুরিয়া আদমের অবস্থা কাহিল, ফল চাখিয়া না দেখিলেও শুঁকিয়া সে দেখিয়াছে বিস্তর। ঘ্রাণম অর্ধভোজনম, তাই আদ্ধেকটা আছর পড়িয়াছে আদমের ওপর। আজকাল সে নানা কদর্থক ইঙ্গিত করে, ফুলটুল আনিয়া দিয়া ঈভের অঙ্গে আনমনে হস্তক্ষেপ করিতে চায় ... অবস্থা খারাপ।
ঈভ খ্যাঁক করিয়া ওঠে, "ঘুমাও না ক্যান?"
আদমের মেজাজ চটিয়া যায়। সে দন্তে দন্তে প্রবল ঘর্ষণ করিয়া বলে, "ঘুমাই ক্যামনে? কারেন্ট নাই!"
ঈভ চাহিয়া দেখে, আসলেই, ভ্যাপসা গরম। ফ্যান নাই। স্বর্গে কয়েকদিন ধরেই ঘন ঘন লোডশেডিং চলছে।
আদম রাগে গরগর করিতে থাকে, তারপর খাটিয়ার তলদেশ হইতে একটি খর্বকায় লাঠি লইয়া বাহির হয়। 
পরদিন দৈনিক স্বর্গবার্তায় বিরাট বড় হেডলাইন ছাপা হয়:
আদমজীর লঙ্কাকান্ড! 
ছবিতে দেখা যায়, উন্মত্ত আদম লাঠি দ্বারা পিটাইয়া বৃক্ষগুল্মতৃণ স্বর্গদূত পুষ্পকানন সব তছনছ করিতেছে। ইনসেটে আহত গুটি কতক প্রহরী স্বর্গদূতের পট্টিবন্দী মস্তকের ছবি। তাহাদের মুখচ্ছবি বিষণ্ণ।
ঈশ্বর আদমকে ডাকিয়া পাঠান। আদম গোমড়াবদনে গিয়া দরবারে হাজির হয়। 
ঈশ্বর গম্ভীর মুখে বলেন, "আদম, তুমি যে পাপ করেছো, তার শাস্তি কী, তা জানো?"
আদম ডুকরিয়া উঠিয়া বলে, "খালি শাস্তির ভয় দ্যাখান! আর ঐদিকে যে রাত্রে কারেন্ট থাকে না, ঘুমাতে পারি না ... সেটার কী হবে?"
ঈশ্বর বিরক্ত হইয়া বলেন, "আশ্চর্য কথা! একটু খোলা বাতাসে বেরিয়ে হেঁটে চলে আসবে। এখন স্বর্গে শরৎকাল, মৃদুমন্দ বাতাস চালায়, তার ওপর আকাশে কত বড় চাঁদ, অতি বড় পাষন্ডও এই পরিবেশে রসগ্রস্ত হয়, আর তুমি কি না দাঙ্গা ফ্যাসাদ করলে? স্বর্গের শান্তিশৃঙ্খলাউন্নয়নের কথা ভাবলে না? এসব নাশকতামূলককাজ করলে চলবে?"
আদম ক্ষেপিয়া গিয়া কহিলো, "রসগ্রস্ত হয়ে লাভ কী? ঈভের কাছে গেলেই সে আমাকে ধাক্কা দেয়, ঐদিন নেংটুতে হাঁটু দিয়ে গুঁতা দিছে, ব্যথা পাইছি ... ই ই ই ...।" আদম নেংটুর বেদনা স্মরণ করিয়া কাঁদিয়া ফেলে।
ঈশ্বর একটু বিব্রত হন। কিন্তু তবুও কঠোর মুখে বলেন, "আমি লক্ষ্য করেছি, তুমি খালি দাঙ্গাহাঙ্গামার দিকে যাও। আইনের শাসনের প্রতি তোমার কোন শ্রদ্ধা নাই। এরপর যদি এমন করো তাহলে কিন্তু খুব কড়া স্বর্গদূতের হাতে তোমাকে সমর্পণ করা হবে। কোহিনূর স্বর্গদূত নূরের তৈরি হলেও তার হাতের মার বড় কড়া ... তখন চিকিৎসার জন্য স্বর্গের বাইরেও যেতে হতে পারে ... হুঁশিয়ার!"
আদম খুব ক্ষেপিয়া ওঠে, বলে, "খালি স্বর্গ থেকে বাইর করার হুমকি দ্যান ক্যান, হুমকি দ্যান ক্যান? এইরকম করলে কিন্তু আমি নিজেই বালবাচ্চা নিয়া যামুগা, হ! থাকুম না স্বর্গে। স্বর্গের মায়রে বাপ। আমি দুনিয়াতে যামুগা ঈভরে লইয়া।"
ঈশ্বর বড় বিচলিত হইয়া পড়েন।
আদম বকিয়া চলে, "হ, পদত্যাগ করুম। সবাইরে গিয়া কমু, আপনে খালি পার্শিয়ালিটি করেন। দুর্নীতি করেন। তখন বুইঝেন কইলাম।"
এই বলিয়া সে দুপদাপ পা ফেলিয়া নিষ্ক্রান্ত হয়।
ঈশ্বর চিন্তিত হইয়া পড়েন। তারপর খানিক ভাবিয়া তাঁহার লিপিকার স্বর্গদূতকে বলেন, "পবিত্র মহাগ্রন্থে আদমের শ্লোকগুলোতে একটু পরিবর্তন হবে। লেখো এইভাবে ...
নিষিদ্ধ ফলের তরে জিভে তার লালা ঝরে
চুরি করি খাইয়া আদম
বমাল পড়িলো ধরা শাস্তি হইলো কড়া
যাবজ্জীবন ও সশ্রম
কারাদন্ড দুনিয়াতে ঈভও গেলো তার সাথে
তার পাপও ছিলো না তো কম
সে-ই গিয়া সাধি সাধি করাইলো পাপ আদি
দুইজনে গিলিলো গন্ধম।
আদমকে নিষিদ্ধ ফল ভক্ষণের অপরাধে পৃথিবীতে যাবজ্জীবন সশ্রম কারাদন্ড দেয়া হয়েছিলো। ওকে?"
লিপিকার স্বর্গদূত একটু ভ্যাবাচ্যাকা খাইয়া কহিলো, "বস, মিথ্যা কথা লিখবো?"
ঈশ্বর মহা চটিলেন। বলিলেন, "মিথ্যা হবে কেন, এমনটাই ঘটবে! আদম যদি পদত্যাগ করে, আমার মান সম্মান কিছু থাকবে? ওকে আমি স্বর্গ থেকে ... অব্যাহতি দেবো!"
বি.দ্র. আনোয়ার তালুকদারের পদচ্যুতি, যাহাকে উনি পদত্যাগ আর প্রধানমন্ত্রীর অফিস অব্যাহতি বলিতেছে, তাহার সহিত এই গল্পের কোন সম্পর্ক নাই।    


আদমচরিত ০১৭



ইতোপূর্বে আদমচরিতের পর্বগুলি পাঠ করিয়া আমরা জানি, জ্ঞানবৃক্ষের ফল ভক্ষণ আদমের জন্য নিষিদ্ধ। 
কিন্তু জ্ঞানবৃক্ষের ফলের অভাবে আদমের প্রস্তুতি ঘটিতেছে না। ফলে ঈভও আদমকে সম্যক পাত্তা দিতেছে না। ফলে আদম ব্যাপক পেরেশানিতে ভুগিতেছে।
তাই আদম ব্যাপক ফুঁসিতে ফুঁসিতে ঈশ্বরের দরবারে প্রবেশ করিয়া যারপরনাই হইচই করিতে লাগিল।
"ঈভ আমাকে প্রতি রাত্রিতে গঞ্জনা দেয়!" আদম হাপুস নয়নে কাঁদিতে লাগিল। "আপনি আমাকে জ্ঞানবৃক্ষের ফল ভক্ষণের আদেশ দেন নাই। নিষেধ করিয়াছেন। আমি ভালোবাসা করিতে পারিতেছিনা। ঘরের বউকে যদি ভালোবাসিতেই না পারি, তাহা হইলে এই বউ আমার দরকার নাই। ঈভকে লিজ দিয়া দ্যান।"
ঈশ্বর আমতা আমতা করিয়া যতই আদমকে বুঝাইতে যান, সে ততই চটিয়া ওঠে। 
"আপনার স্বর্গদূতেরা আমাকে লইয়া মশকরা করে। কী দিয়াছেন আপনি আমাকে যে তাহারা আমাকে লইয়া মশকরা করে?"
ঈশ্বর আমতা আমতা করিতে লাগিলেন। উপস্থিত স্বর্গদূতেরা "ইয়েস" "নো" "পয়েন্ট" প্রভৃতি শোরগোল তুলিল।
পরদিন স্বর্গের আকাশে বাতাসে রটিয়া গেল, আদম ঈশ্বরকে দরবারের দ্বার রুদ্ধ করিয়া ব্যাপক তুলা ধুনিয়াছে। 
স্বর্গদূত গিবরিল আসিয়া ঈশ্বরের কানে চুকলি কাটিল।
"জাঁহাপনা! আকাশে বাতাসে রটিয়া গিয়াছে, মৃত্তিকাসম্ভূত আদম নাকি আপনাকে বকিয়া লাট করিয়াছে।"
ঈশ্বর গভীর দুশ্চিন্তায় মগ্ন হইলেন। তাহার পর ব্যবস্থা লইলেন।
লোকে জানিলো, স্বর্গের ঐক্য ও সংহতি রক্ষার নিমিত্তে যথাক্রমে আকাশ ও বাতাসকে ব্লক করা হইয়াছে।
[নিতান্তই কাল্পনিক গল্প। বাস্তবের সহিত সাদৃশ্য খুঁজিয়া হয়রান হইলে লেখক দায়ী নহে।] 


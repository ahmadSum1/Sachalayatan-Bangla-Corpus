প্রাঙ্গণে মোর শিরীষশাখায়



 প্রাঙ্গণে মোর শিরীষশাখায় ফাগুন মাসে
                   কী উচ্ছ্বাসে
          ক্লান্তিবিহীন ফুল ফোটানোর খেলা।
              ক্ষান্তকূজন শান্তবিজন সন্ধ্যাবেলা
প্রত্যহ সেই ফুল্ল শিরীষ প্রশ্ন শুধায় আমায় দেখি
              'এসেছে কি-- এসেছে কি।'
          আর বছরেই এমনি দিনেই ফাগুন মাসে
                   কী উচ্ছ্বাসে
              নাচের মাতন লাগল শিরীষ-ডালে
                   স্বর্গপুরের কোন্‌ নূপুরের তালে।
প্রত্যহ সেই চঞ্চল প্রাণ শুধিয়েছিল, 'শুনাও দেখি
                   আসে নি কি-- আসে নি কি।'
          আবার কখন এমনি দিনেই ফাগুন মাসে
                   কী আশ্বাসে
          ডালগুলি তার রইবে শ্রবণ পেতে
              অলখ জনের চরণ-শব্দে মেতে।
প্রত্যহ তার মর্মরস্বর বলবে আমায় কী বিশ্বাসে,
              'সে কি আসে-- সে কি আসে।'
          প্রশ্ন জানাই পুষ্পবিভোর ফাগুন মাসে
                   কী আশ্বাসে,
          'হায় গো, আমার ভাগ্য-রাতের তারা,
              নিমেষ-গণন হয় নি কি মোর সারা।'
প্রত্যহ বয় প্রাঙ্গণময় বনের বাতাস এলোমেলো--
              'সে কি এল-- সে কি এল।'

তিনি আমাদের সচলায়তনের একজন নহেন, কিন্তু সচলায়তন জুড়িয়া আছেন। ক্লান্তিবিহীন ফুল ফুটাইয়া গিয়াছেন বহু বহু বৎসর। প্রত্যহ তাঁহার ফুল্ল শিরীষগুলিকে দেখি ঘরে ও বাহিরে।
অলখ জনের চরণ-শব্দে মুখরিত চারিদিক, কিন্তু বনের বাতাস আসিয়া প্রশ্নে প্রশ্নে তাঁহার রচিত পুষ্পগুলির কথাই স্মরণ করাইয়া দেয়। ক্রোধে প্রেমে বিষাদে হর্ষে আপন পিতার ন্যায় হৃদয়ের কন্দরস্থল হইতে জাগরিত হইয়া অস্তিত্বের কথা প্রত্যহ মর্মরস্বরে জানাইয়া যাইতেছেন এই চিরযুবা চিরজীবী বৃদ্ধ। 
বন্ধু নহেন, কিন্তু বন্ধু হইতেও নিকট তিনি। তাহার গান, তাহার গল্প, তাহার কবিতা গ্রাস করিয়া রাখিয়াছে আমাদের হৃদয়াকাশকে। জন্মদিনে এই পরম বান্ধবকে জানাই শতকোটি শুভাশিসরাগরঞ্জিত প্রণাম। 
রবি করে জ্বালাতন, আছি ত সবাই!


আদমচরিত ০৪৭



হ্রদের তীরে একটি মন্দসমীরণপুষ্পবিভূষণকোকিলকূজিত কুঞ্জের কোণে কদম্বতরুর দিকে চাহিয়া ঈশ্বর উলু দিয়া উঠিয়া কহিলেন,  "কেউ কি একটি বাঁশি যোগাড় করিতে পার?"
আদম গিবরিলের পঞ্জরে কনুই দ্বারা খোঁচা মারিয়া কহিল, "যাও হে দূত, তোমার ফরমায়েশ খাটিবার ওয়াক্ত নজদিক।"
গিবরিল বিরস কণ্ঠে কহিল, "আমি শুধু বার্তা বহন করি ওহে আদম! বাঁশি সংগ্রহের কর্ম সে আমার নহে।"
আদম আশেপাশে দৃকপাত করিয়া কহিল, "একটি পেল্লায় জ্ঞানবৃক্ষ আমার নাগালের বাহিরে রাখিয়া জ্ঞানলভ্যার্থে কেন ঈশ্বর আমাকে চীন দেশে লইয়া আসিলেন, বুঝিতেছি না। চীন দেশে কী এত জ্ঞান আছে শুনি?"
কে এক স্বর্গদূত হাঁপাইতে হাঁপাইতে ঈশ্বরের স্যুটকেস হইতে একটি শিঙা বাহির করিয়া আনিয়া হাজির করিল।
ঈশ্বর শিঙা হস্তে লইয়া বেজার হইয়া কহিলেন, "চাহিলাম বাঁশি, আনিলি শিঙা?"
স্বর্গদূত মস্তক নমিত করিয়া কহিল, "বাঁশি তো নাই জাঁহাপন।"
ঈশ্বর শিঙা হস্তে লইয়া উৎফুল্ল কণ্ঠে কহিলেন, "কই গিবরিল, কই আবুলিল, তোমরা নিকটে আইস। একটি দৌড় প্রতিযোগিতা হইয়া যাক। যে জিতিবে তাহাকে আমি মন্ত্রী বানাইব।"
আদম গিবরিলের পিঠ চাপড়াইয়া দিয়া কহিল, "যাও হে গিবরিল, দেখ এ যাত্রা তোমার ললাটে মন্ত্রীত্বের শিকা ছিঁড়ে কি না।"
আরেক প্রান্ত হইতে আবুলিল সহাস্যবদনে ভুঁড়ি দুলাইয়া আসিয়া হাজির হইল।
ঈশ্বর কহিলেন, "আমি শিঙা বাজাইলেই তোমরা দুইজন দৌড় শুরু করিবে। যে সর্বাগ্রে ঐ কদম্বতরুটি হইতে একটি কদম আনিয়া আমার হস্তে সমর্পণ করিতে পারিবে, তাহাকে মন্ত্রী করিব।"
গিবরিল গোমড়া মুখে কহিল, "আপনি ইস্রাফিলের শিঙা লইয়া কী করিতেছেন?"
ঈশ্বর চমকাইয়া উঠিয়া শিঙাটি সাভিনিবেশে পরখ করিয়া কহিলেন, "বিষ্ঠা! ইস্রাফিলের শিঙাটি আমার লাগেজে পুরিয়াছে কোন মর্কট?"
আদম ঊর্ধ্বনেত্র হইয়া শিস বাজাইতে লাগিল।
ঈশ্বর সন্তর্পণে শিঙাটি বগলস্থ করিয়া কহিলেন, "বেশ, আমি হুইসেল বাজাইলেই দৌড় শুরু কর।"
ঈশ্বর জিহ্বার নিচে অঙ্গুলি পুরিয়া শিস বাজাইতেই গিবরিল আর আবুলিল দৌড় শুরু করিল। আবুলিলের বিদ্যুৎগতি দেখিয়া সকলেই হতবাক হইয়া পড়িল। গিবরিলকে পশ্চাতে ফেলিয়া সে চক্ষের নিমেষে একটি কদম আনিয়া ঈশ্বরের হস্তে সমর্পণ করিল।
গিবরিল হাঁপাইতে হাঁপাইতে ফিরিয়া আসিল, তাহার ললাটে স্বেদ।
আদম তাজ্জব হইয়া কহিল, "এ কী করিয়া সম্ভব? তুমি না রশ্মি দ্বারা নির্মিত? তুমি আবুলিলের নিকট হারিয়া গেলে?"
গিবরিল কহিল, "ঐ শ্যালক নিউট্রিনো দ্বারা নির্মিত। কিঞ্চিৎ ভারি হইলেও সে আমার ফোটনগুলিকে হারাইয়া দিয়াছে।"
ঈশ্বর আবুলিলের কণ্ঠে মন্ত্রীমাল্য পরাইয়া দিলেন।
আদম কহিল, "যাহ সালা, মজাই মাটি। ভাবিলাম ঈশ্বর বুড়বাকটি ইস্রাফিলের শিঙা বাজাইয়া দিলে বেশ একখানা প্রলয় দেখিতে পাইব, সেই সুযোগও পণ্ড হইল। ঐদিকে আবুলিলও মন্ত্রী হইল।"
গিবরিল আবুলিলের পানে চাহিয়া উদাস কণ্ঠে কহিল, "প্রলয় কি শুধু শিঙা বাজাইলেই ঘটে রে আদম?"


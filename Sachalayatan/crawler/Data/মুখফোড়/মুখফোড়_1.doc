বিধাতা



বাঘের বড় উপদ্রব। মানুষ অস্থির হইয়া উঠিল। গরু বাছুর, শেষে মানুষ পর্যন্ত বাঘের কবলে মারা পড়িতে লাগিলো। সকলে তখন লাঠি সড়কি বর্শা বাহির করিয়া বাঘটাকে মারিল। একটা বাঘ গেল- কিন্তু আরেকটা আসিল। শেষে মানুষ বিধাতার নিকট আবেদন করিল- "ভগবান, বাঘের হাত হইতে আমাদের বাঁচাও।"
বিধাতা কহিলেন- আচ্ছা।
কিছু পরেই বাঘরা আসিয়া বিধাতার দরবারে নালিশ জানাইলো- " আমরা মানুষের জ্বালায় অস্থির হইয়াছি। বন হইতে বনান্তরে পলাইয়া ফিরিতেছি। কিন্তু শিকারী কিছুতেই আমাদের শান্তিতে থাকিতে দেয় না। ইহার একটা ব্যবস্থা করুন। "
বিধাতা কহিলেন, - " আচ্ছা।"
সুশীল পরীক্ষা দিবে। সে রোজ বিধাতাকে বলে, "ঠাকুর, পাশ করিয়ে দাও।" আজ সে বলিল, "ঠাকুর, যদি স্কলারশিপ পাইয়ে দিতে পার, পাঁচ টাকা খরচ করে হরির লুট দেব।"
বিধাতা কহিলেন, - "আচ্ছা।"
হরেন পুরকায়স্থ ডিস্ট্রিক্ট বোর্ডের চেয়ারম্যান হইতে চায়। কালী পুরোহিতের মারফত সে বিধাতাকে ধরিয়া বসিল- এগারোটা ভোট আমার চাই। কালী পুরোহিত মোটা রকম দক্ষিণা খাইয়া ভুল সংস্কৃত মন্ত্রের চোটে বিধাতাকে অস্থির করিয়া তুলিল। ভোটং দেহি-- ভোটং দেহি--।
বিধাতা কহিলেন, আচ্ছা, আচ্ছা--।
কৃষক দুই হাত তুলিয়া কহিল, "দেবতা, জল দাও --।"
বিধাতা কহিলেন, আচ্ছা।
দার্শনিক কহিলেন- "হে বিধাতা, তোমাকে বুঝিতে চাই।"
বিধাতা কহিলেন, - "আচ্ছা"
চীন দেশ হইতে চীৎকার আসিল, "জাপানীদের হাত হইতে বাঁচাও প্রভু!"
বিধাতা কহিলেন, - "আচ্ছা।"
একটু ফাঁক পড়িতেই বিধাতা পার্শ্বোপবিষ্ট ব্রহ্মাকে জিজ্ঞাসা করিলেন, " আপনার বাসায় খাঁটি ফার্নেস অয়েল আছে?"
ব্রহ্মা কহিলেন, "আছে, কেন বলুনতো?"
বিধাতা কহিলেন, "আমার একটু দরকার। দেবেন কি?"
ব্রহ্মা (পঞ্চমুখে), "অবশ্য, অবশ্য।"
ব্রহ্মার বাসা হইতে ভাল ফার্নেস অয়েল আসিল। বিধাতা তৎক্ষণাৎ তাহা সারা গায়ে মাখিতে মাখিতে নৌপরিবহন মন্ত্রী শাজাহান খানকে বিনয়ের সঙ্গে কহিলেন, "ওহে শাজাহান, তুমি যে বলিয়াছিলে, ফার্নেস অয়েলে তেমন ক্ষয়ক্ষতি হইবে না, তোমার ভরসাতেই ফার্নেস অয়েল অঙ্গে মাখিয়া ডুব দিতেছি। ভক্তদের জ্বালায় আর পারা যাইতেছে না। একটু খেয়াল রাখিও।"
শাজাহান কহিল, "আচ্ছা।"
...
[বনফুলের বিখ্যাত 'বিধাতা' গল্পটিতে সামান্য সংযোজনপূর্বক]


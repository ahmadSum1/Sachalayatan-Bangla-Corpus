রহস্যগল্প ০১১



গাব্রিয়েল মগাদিশু চৌরাসিয়া কৌচে বসিয়া ভোগান্তির বোতলের ছিপি মোচড় মারিয়া খুলিতে যাইতেছিলেন, তখনই সিনে সাংবাদিক পমি রহমান আসিয়া হাঁফাইতে হাঁফাইতে উপস্থিত।
মগাদিশু চৌরাসিয়া তাহাকে ভুরু কুঁচকাইয়া পর্যবেক্ষণ করিলেন কিয়ৎক্ষণ, তাহার পর কহিলেন, "আমি জানি আপনি কী বলবেন।"
পমি রহমান হাঁফাইতেই লাগিলো।
চৌরাসিয়া মৃদুহাস্যসহযোগে কহিলেন, "কার্বন মাঝি সম্প্রতি রহস্যময়ভাবে চুপ করে গেছে। জানালায় কালো মোটা পর্দা ঝুলিয়েছে, ওপাশে আলো জ্বলে কি না বোঝার উপায় নেই। তবে তার বারান্দায় সেদিন পেটিকোট শুকাতে দেখা গেছে।"
পমি রহমান তবুও হাঁফাইতে লাগিলো, কিছু কহিলো না।
চৌরাসিয়া কহিলেন, "পাশের ফ্ল্যাটের মিস মঞ্জুময়ূরীও সম্প্রতি সন্ধ্যাবেলা হাফপ্যান্ট পরে বারান্দায় বসে যোগাসন করেন। আমি জানি। আপনার বারান্দা থেকে দেখা না গেলেও আমার বারান্দা থেকে দেখা যায়।"
পমি রহমান হাত নাড়িয়া নেতিবাচক ভঙ্গিই করিলো শুধু, কোন উত্তর করিলো না।
চৌরাসিয় বোতল হইতে খানিকটা পানীয় গেলাসে ঢালিতে ঢালিতে কহিলেন, "উল্টোদিকে ফ্ল্যাটের মিসেস অর্ধকুমারীর বাড়িতে ইদানীং সন্ধ্যার দিকে কে এক রহস্যপুরুষ আনাগোনা করেন, আমার বারান্দা থেকে বিলক্ষণ দেখা যায় অনেককিছু।"
পমি রহমান এতক্ষণে ঝাঁঝাইয়া উঠিলো, "আরে সেসব কিছু নয়!"
চৌরাসিয়া গম্ভীর হইয়া কহিলেন, "এলিমেন্টারি, মাই ডিয়ার পমি! তবে কী?"
পমি রহমান আরেকটি কৌচে ধপ করিয়া বসিয়া পড়িয়া কহিলো, "হ্যাপি বার্থডে!"

আজ সচল শোহেইল মতাহির চৌধুরীর জন্মদিন। তাঁহার সহিত আমার অম্লমধুর সম্পর্ক বিদ্যমান। বহুকাল পূর্বে, বাংলা ব্লগিং যখন অন্যত্র সবেমাত্র অঙ্কুরাবস্থায় ছিলো, তখন আমরা একত্রে ব্লগিং করিয়াছি। কার্বন মাঝি, মঞ্জুময়ূরী, মিসেস অর্ধকুমারী সেই যুগের চরিত্র। তখন আমরা বহু শৃগাল পিটাইয়াছি, বহু ছাগলকে পদাঘাতে ঠান্ডা রাখিয়াছি। সচলায়তনে শৃগাল বা ছাগল নাই বলিয়া আজ আমি আর চৌধুরী, দুইজনেই কম লিখিয়া থাকি। কিন্তু তাঁহার প্রতি আমার বন্ধুভাব বিন্দুমাত্র কমে নাই। জন্মদিনে তাই এই গল্পটি তাঁহাকে উৎসর্গ করিলাম।
Happy birthday to dear old Big C!


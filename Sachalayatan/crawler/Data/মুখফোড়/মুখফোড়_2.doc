কাবিলের বিচার



ঈশ্বর জলদগম্ভীর স্বরে বলিলেন, কাবিল, তোমার বিরুদ্ধে ভাতৃহত্যার অভিযোগ প্রমাণিত হইয়াছে। গত শতকে যৌবনকালে তুমি তোমার সহোদর হাবিলকে চাপাতি দ্বারা কোপাইয়া হত্যা করিয়াছিলে।
বৃদ্ধ কাবিল মিটিমিটি হাসিল শুধু।
ঈশ্বর কহিলেন, হাবিলকে হত্যা করিয়া তুমি তাহার বাটী গমনপূর্বক তাহার স্ত্রীকে ধর্ষণ করিয়াছিলে, এই অভিযোগও প্রমাণিত।
বৃদ্ধ কাবিল পরম তৃপ্তিতে চক্ষু মুদিল।
ঈশ্বর কহিলেন, হাবিলের শ্বশুরবাড়িতে তুমি অগ্নিসংযোগ করিয়াছিলে, এই অভিযোগও প্রমাণিত।
বৃদ্ধ কাবিল কহিল, হিহিহি।
ঈশ্বর কহিলেন, তাই তোমাকে আমি স্বচ্ছ, নিরপেক্ষ ও আন্তর্জাতিক মানের দণ্ড দিতেছি ...।
হাবিলের পরিজন উৎকর্ণ হইয়া শুনিতে লাগিল।
ঈশ্বর কহিলেন, ... হাবিলের নাতিদের গোয়ালে তুমি বন্দী থাকিবে। তিনবেলা হাবিলের নাতিরা তোমাকে খাদ্য সরবরাহ করিবে। অসুখ হইলে চিকিৎসা করিবে। জার লাগিলে কম্বল দিবে। টিভিতে শাবানা-রাজ্জাকের চলচ্চিত্র ছাড়িলে গোশালার বেড়ার ফাঁক দিয়া অবলোকন করিতে দিবে। তাহাদের গাভীদিগের সহিত তুমি যৌনক্রিয়ায় লিপ্ত হইলে বাধা না দিয়া বড়জোর আপত্তিসূচক শব্দ করিবে।
বৃদ্ধ কাবিল দুই অঙ্গুলি উত্তোলন করিয়া ভি দেখাইয়া কহিল, হিহিহি।
হাবিলের পৌত্র দৌহিত্র সকলেই স্তব্ধ হইয়া রহিল। কাবিল ঈশ্বরের দরবার হইতে বাহির হইয়া নিম্নস্বরে কহিল, ঈশ্বর আলো দিয়া তৈরি। আমি জানিতাম, তাহার বিচি বলিয়া কিছু নাই।


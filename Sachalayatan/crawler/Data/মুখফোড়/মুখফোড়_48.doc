মুখফোড়ের ফ্লাডুপনাঃ লুঙ্গি পরা এত সহজ!




লুঙ্গি পরা কোন কঠিন কাজ নয়। তবে ভাইসব, লুঙ্গি পরা কোন সহজ কাজও নয়। অং সান সু চি লুঙ্গি পরেন, আপনিও পরবেন। তবে সহজ কিছু বিজ্ঞানসম্মত পন্থা অবলম্বন করলে লুঙ্গি পরিধানের আপাত দুরূহ কাজটি জলবত্তরলম হয়ে যাবে।
প্রথম ধাপঃ
একটি লুঙ্গি সংগ্রহ করুন। ধারকর্জ নয়, নতুন একটি লুঙ্গি কিনে ফেলুন (অন্যের পরা লুঙ্গি না পরাই শ্রেয়)। লুঙ্গি কেনার সময় অভিজ্ঞ লুঙ্গিপরুয়াদের পরামর্শ নিতে পারেন। 
দ্বিতীয় ধাপঃ
কেনা লুঙ্গিটি উত্তমরূপে মাড় দিয়ে ধুয়ে বারান্দায় মেলে দিন। সচ্ছল লুঙ্গিপরিধানেচ্ছুগণ লুঙ্গি ড্রায়ারে শুকিয়ে নিতে পারেন।
তৃতীয় ধাপঃ
এবার শুকানো লুঙ্গিটি নিয়ে তাতে প্রথমে এক পা, পরে আরেক পা ঢোকান। দুই পা ঢোকানো হয়ে গেলে লুঙ্গি টেনে কোমর বরাবর আনুন। তবে অনেকে লুঙ্গিকে মাথার ওপর দিয়ে গলিয়েও পরেন।
চতুর্থ ধাপঃ
এবার লুঙ্গির কোমরের কাছের ঘের ধরে গুটিয়ে একটা গিঁট মারুন। গিঁটটি মজবুত ও টেকসই হওয়া চাই। তবে এমন গিঁট মারবেন না যা আপনি পরবর্তীতে নিজে বা স্ত্রী/শালী/বান্ধবী/পাশেরবাড়িরভাবি প্রভৃতির সহায়তায় খুলতে অপারগ হবেন। অনেক মফিজ বেলট দিয়ে লুঙ্গি পরে, আপনিও চাইলে পরতে পারেন।
পঞ্চম ধাপঃ
এবার লুঙ্গি পরে কিছুক্ষণ হাঁটাহাঁটি করে রোড টেস্ট করে নিন। টেবিল ফ্যান ফুল স্পিডে ছেড়ে দিয়ে টর্নেডো সারভাইভাল টেস্ট করতে পারেন। যদি আপনি মনে করেন যে হাঁটাহাঁটির ফলে গিট্টু খুলে যাবে না, এবং প্রবল বাতাসে লুঙ্গির নিম্নাংশ উড়ে মেরিলিন মনরোর মতো আপনাকে উদোম করে দেবে না, তাহলে ষষ্ঠ ধাপে যান। আর তা না হলে গিট্টু চেক করুন এবং প্রবল বাতাস এড়িয়ে চলুন।
ষষ্ঠ ধাপ
এবার নিশ্চিন্ত মনে লুঙ্গি পরে কম্পিউটারের সামনে বসে পড়ুন। ব্লগে ঢুকে এক পশলা ফ্লাডিং করে ফেলতে পারেন।
কী, এবার আত্মবিশ্বাস অনেক বেড়ে গেছে না? যান, লুঙ্গিটি পরে পাশের বাড়ির ভাবির হাতে বানানো এক কাপ চা খেয়ে আসুন। বিশ্বাসে মিলায় বস্তু তর্কে বহুদূর।


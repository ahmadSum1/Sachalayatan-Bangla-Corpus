আদমচরিত ০১৩





ঈশ্বর কুরসিতে হেলান দিয়ে ঝিমাইতেছিলেন। বয়স হইয়াছে, ইদানীং দ্বিপ্রহরে আহারের পর পরই ঠেলিয়া নিদ্রা আসে। 
তন্দ্রার ঘোরে তাঁহার মনে হইতে লাগিলো, দরবারের বাহিরে কে বা কাহারা যেন গুজগুজ ফুসফুস করিতেছে। তিনি পাত্তা দিলেন না। সম্ভবত ইহা স্বপ্ন। এর অর্থ, নিদ্রা চাগাইয়া উঠিয়াছে। ঈশ্বর মনস্থির করিলেন, ঘুমাইয়া পড়িবেন। বিকালে উঠিয়া এক কাপ গরম চা পান করিবেন ফ্রেশ পাত্তি যোগ করিয়া, তাহলেই চলিবে।
কিন্তু নিদ্রা ঘনীভূত হইবার সুযোগ মিলিলো না, দরবারের দরজায় কে বা কাহারা যেন দমাদম কিল ঠুকিতে লাগিলো।
ঈশ্বর রক্তচক্ষু উন্মীলিত করিয়া উঠিয়া পরিধানের লুঙ্গি আরো সুচারুরুপে আঁটিতে আঁটিতে আসিয়া দরজা খুলিয়া দিলেন। দরজার বাহিরে ইতস্তত অবস্থানরত যত্তসব অর্বাচীন স্বর্গদূত, এবং অবধারিতভাবেই পোঁদপাকা আদম।
ঈশ্বর মনে মনে বেজায় চটিলেন। দিবানিদ্রায় ব্যাঘাত সহ্য করার স্বভাব তাঁহার আয়ত্বে আসে নাই।
কিন্তু তিনি হুঙ্কার দিবার পূর্বেই আদম গলা খাঁকারি দিয়া বলিয়া উঠিলো, "আমাদের একটি আরজি আছে।"
ঈশ্বর বিড়বিড় করিয়া কী যেন বকিতে বকিতে দরবারমহল খুলিয়া দিয়া রিভলভিং আসনটিতে বসিলেন।
আদমসহ কয়েকজন স্বর্গদূত আসিয়া দরবারে দাঁড়াইল। আদম বলিলো, "স্বর্গে গণতন্ত্র ঠিকমতো চর্চ্চিত হচ্ছে না।"
ঈশ্বর হাঁক পাড়িয়া জনৈক স্বর্গদূতকে চা দিতে বলিলেন। তারপর একটি হাই তুলিয়া বলিলেন, "বটে? স্বর্গে গণতন্ত্র চাও?"
আদম বলিলো. "হ্যাঁ। গণতন্ত্র প্রতিষ্ঠা না করলে এখানে ব্যাপক হুজ্জত হবার আশঙ্কা আছে। বিভিন্ন কুচক্রীমহল এখানে কেলো করার জন্যে সবসময় সক্রিয়।"
ঈশ্বর আবারও একটি হাই তুলিয়া তুড়ি মারিতে মারিতে বলিলেন, "তা কিভাবে এ গণতন্ত্র প্রতিষ্ঠিত হবে? ক্যাম্নেকী?"
আদম বলিলো, "আমরা নিজেদের মধ্যে আলাপসালাপ করে স্থির করেছি, আজ থেকে আপনি আজীবন স্বর্গের চেয়ারপারসন হিসেব দায়িত্ব পালন করবেন।"



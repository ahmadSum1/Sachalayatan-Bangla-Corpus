আদমচরিত ০১৪



[গল্পখানি বেশক পুরাতন। আন্ডাবাচ্চা লইয়া প্রবল বিপাকে আছি। জরুরি অবস্থা কাটিলে আবারও নতুন গল্প প্রসব করিবো। মঙ্গলকামনান্তে,
ভবদীয়
মুখফোড়।]
১.
আদমের হঠাৎ‍ নিদ্রা ভাঙিয়া গেল গরমে৷ গায়ে জবজব ঘাম৷ পাশের খাটে শায়িতা ঈভ৷ বেলাল্লা স্ত্রীলোক, গায়ে বেশবাসের ঠিকঠাক নাই, নিঃশ্বাসের তালে তালে তাহার স্ফূরিত বক্ষ উঠিতেছে নামিতেছে৷ আদম মুগ্ধ দৃষ্টিতে চাহিয়া গুনগুনাইয়া, তোমার বুকের ফুলদানিতে ফুল হবো বধূ আমিইইইইইইইই ...।
ঈভের নিদ্রা ভঙ্গ হয় এই নারকী শোরগোলে, সে ধড়ফড়াইয়া উঠিয়া দুই হস্তে বক্ষ আবৃত করে। নিষিদ্ধ ফলের পশ্চাদ্ধাবন করিয়া করিয়া অবস্থা কাহিল, ফল চাখিয়া না দেখিলেও শুঁকিয়া সে দেখিয়াছে বিস্তর৷ ঘ্রাণম অর্ধভোজনম, তাই আদ্ধেকটা আছর আদমের ওপর পড়িয়াছে৷ আজকাল সে নানা বাজে ইঙ্গিত করে, ফুলটুল আনিয়া ঈভের গায়ে আনমনে হাত দিতে চায় ... অবস্থা খারাপ৷
ঈভ খ্যাঁক করিয়া ওঠে, "ঘুমাও না ক্যান?"
আদমের মেজাজ খারাপ হয়৷ সে দন্তে দন্তে প্রবল ঘর্ষণ করিয়া বলে, "ঘুমাই ক্যামনে? কারেন্ট নাই!"
ঈভ তাকাইয়া দেখে, আসলেই, ভ্যাপসা গরম৷ ফ্যান নাই৷ স্বর্গে কয়েকদিন ব্যাপিয়া ঘন ঘন লোডশেডিং চলিতেছে৷
আদম রাগে গরগর করিতে থাকে, অতঃপর খাটের নিচ থেকে একটা বেঁটে লাঠি লইয়া বাহির হয়৷
২.
পরদিন দৈনিক স্বর্গবার্তায় বিরাট বড় হেডলাইন ছাপা হয়:
আদমজীর লঙ্কাকান্ড! 
ছবিতে দেখা যায়, উন্মত্ত আদম লাঠি দ্বারা পিটাইয়া গাছপালা লতাপাতা স্বর্গদূত ফুলবাগান সব তছনছ করিতেছে৷ ইনসেটে আহত গুটি কতক প্রহরী স্বর্গদূতের পট্টিবন্দী মস্তকের ছবি৷ তাহাদের চেহারা বিষণ্ণ৷
ঈশ্বর আদমকে ডেকে পাঠান৷ আদম গোমড়া মুখে গিয়া দরবারে হাজির হয়৷
ঈশ্বর গম্ভীর মুখে বলেন, "আদম, তুমি যে পাপ করেছো, তার শাস্তি কী, তা জানো?"
আদম ডুকরিয়া কহে, "খালি শাস্তির ভয় দ্যাখান! আর ঐদিকে যে রাত্রে কারেন্ট থাকে না, ঘুমাতে পারি না ... সেটার কী হবে?"
ঈশ্বর বিরক্ত হইয়া কহেন, "আশ্চর্য কথা! একটু খোলা বাতাসে বেরিয়ে হেঁটে চলে আসবে৷ এখন স্বর্গে শরৎ‍কাল, মৃদুমন্দ বাতাস চালায়, তার ওপর আকাশে কত বড় চাঁদ, অতি বড় পাষন্ডও এই পরিবেশে রসগ্রস্ত হয়, আর তুমি কি না দাঙ্গা ফ্যাসাদ করলে? স্বর্গের শান্তিশৃঙ্খলাউন্নয়নের কথা ভাবলে না? এসব নাশকতামূলককাজ করলে চলবে?"
আদম ক্ষেপিয়া গিয়া বলিলো, "রসগ্রস্ত হয়ে লাভ কী? ঈভের কাছে গেলেই সে আমাকে ধাক্কা দেয়, ঐদিন নেংটুতে হাঁটু দিয়ে গুঁতা দিছে, ব্যথা পাইছি ... ই ই ই ...৷" আদম কাঁদিয়া ফেলে৷
ঈশ্বর একটু বিব্রত হন৷ কিন্তু তথপি কঠোর মুখে বলিলেন, "আমি লক্ষ করেছি, তুমি খালি দাঙ্গাহাঙ্গামার দিকে যাও৷ আইনের শাসনের প্রতি তোমার কোন শ্রদ্ধা নাই৷ এরপর যদি এমন করো তাহলে কিন্তু খুব কড়া স্বর্গদূতের হাতে তোমাকে সমর্পণ করা হবে৷ কোহিনূর স্বর্গদূত নূরের তৈরি হলেও তার হাতের মার বড় কড়া ... তখন চিকিৎ‍সার জন্য স্বর্গের বাইরেও যেতে হতে পারে ... হুঁশিয়ার!"
আদম খুব ক্রোধগ্রস্থ হয়, বলে, "খালি স্বর্গ থেকে বাইর করার হুমকি দ্যান ক্যান, হুমকি দ্যান ক্যান? এইরকম করলে কিন্তু আমি নিজেই বালবাচ্চা নিয়া যামুগা, হ! থাকুম না স্বর্গে৷ স্বর্গের মায়রে বাপ৷ আমি দুনিয়াতে যামুগা ঈভরে লইয়া৷"
ঈশ্বর বড় বিচলিত হইয়া পড়েন৷
আদম বকিয়া চলে, "হ, পদত্যাগ করুম৷ সবাইরে গিয়া কমু, আপনে খালি পার্শিয়ালিটি করেন৷ দুর্নীতি করেন৷ তখন বুইঝেন৷"
এই বলিয়া সে দুপদাপ পা ফেলিয়া নিষ্ক্রান্ত হয়।
ঈশ্বর চিন্তিত হইয়া পড়েন৷ তাহারপর খানিক ভাবিয়া তাঁহার লিপিকার স্বর্গদূতকে বলেন, "পবিত্র মহাগ্রন্থে আদমের শ্লোকগুলোতে একটু পরিবর্তন হবে৷ লেখো এইভাবে ...
নিষিদ্ধ ফলের তরে জিভে তার লালা ঝরে
চুরি করি খাইয়া আদম
বমাল পড়িলো ধরা শাস্তি হইলো কড়া
যাবজ্জীবন ও সশ্রম
কারাদন্ড দুনিয়াতে ঈভও গেলো তার সাথে
তার পাপও ছিলো না তো কম
সে-ই গিয়া সাধি সাধি করাইলো পাপ আদি
দুইজনে গিলিলো গন্ধম৷
... আদমকে নিষিদ্ধ ফল ভক্ষণের অপরাধে পৃথিবীতে যাবজ্জীবন সশ্রম কারাদন্ড দেয়া হয়েছিলো৷ OK?"
লিপিকার স্বর্গদূত একটু ভ্যাবাচ্যাকা খাইয়া কহিলো, "বস, মিথ্যা কথা লিখবো?"
ঈশ্বর মহা চটিলেন৷ বলিলেন, "মিথ্যা হবে কেন, এমনটাই ঘটবে! আদম যদি পদত্যাগ করে, আমার মান সম্মান কিছু থাকবে? ওকে আমি স্বর্গ থেকে ... অব্যাহতি দেবো!"
বি.দ্র. আনোয়ার তালুকদারের পদচ্যুতি, যাহাকে উনি পদত্যাগ আর প্রধানমন্ত্রীর অফিস অব্যাহতি বলিতেছে, তাহার সাথে ইহার কোন সম্পর্ক নাই৷ অক্টোবর ১, ২০০৬।


 

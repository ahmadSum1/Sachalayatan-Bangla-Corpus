আদমচরিত ০১৫





আদম এক বিষম দুর্বিপাকে পড়িয়াছে। ঈভের ঘরের দরওয়াজা খুলিতেছে না। ভিতর হইতে বন্ধ। টোকা দিলেও মাগী সাড়া দিতেছে না। হয়তো নাক ডাকিয়া ঘুমাইতেছে। আদম ঘরের বাহিরে বলিয়া তাহাকে রাত্রিকালে নিদ্রায় ব্যাঘাত ঘটাইবারও কেহ নাই।
আদম কয়েকবার গায়ের জোর খাটিয়া দরজা খুলিবার বৃথা চেষ্টা করিয়া হাল ছাড়িয়া দিলো। বাপরে বাপ। ঈশ্বর তাহাদের ঘরের দরজা এত মজবুত করিয়া বানাইয়াছেন কী কারণে? তিনি তো সর্বজ্ঞ। তবে কি তিনি বুঝিয়াছিলেন যে একদিন আদম এইরকম উত্তেজিত আলুথালু হইয়া ঈভের ওপর হামলা করিবে? আর ঈভের নিরাপত্তার কথা ভাবিয়াই তিনি দরজা এত লৌহকপাট করিয়া বানাইয়াছেন? আদম যারপরনাই চটিয়া উঠিলো ঈশ্বরের উপর।
অদূরেই কয়েকজন স্বর্গদূত হাসিমুখে আদমের কান্ড-কারখানা দেখিতেছিলো। তাহাদের একজন আসিয়া হাসিমুখে কহিলো, "ঘটনা কী আদম?"
আদম বিব্রত হইয়া কহিলো, "দরজা খুলিতেছে না।"
স্বর্গদূত অট্টহাস্য দিয়া কহিলো, "দরজা আবার না খুলে কীরূপে?"
আদম ভ্যাবাচ্যাকা খাইয়া কহিলো, "মনে হয় অভ্যন্তরে খিল আঁটিয়া রাখিয়াছে। এ ছাড়া তো কোন কারণ দেখি না।"
স্বর্গদূত চমকাইয়া গিয়া কহিলো, "আরেব্বাস! বলো কী? দরজা ভিতর হইতে বন্ধ?"
চোখের পলকে স্বর্গে রটিয়া গেলো, ঈভের ঘরের দরজা ভিতর হইতে বন্ধ।
স্বর্গদূতের দল আসিয়া আদমকে ঘিরিয়া ধরিলো। কেহ বলিলো, ইহা আদমেরই চাল। দরজা বন্ধ আদমেরই কারসাজি। নাম কামাইবার অপচেষ্টা। কেহ বলিলো, ইহা ঈভের ষড়যন্ত্র, মাগী নির্ঘাত ঘরে কোন মরদ লইয়া খিল দিয়াছে। কিন্তু আদম ছাড়া স্বর্গে মরদই বা কে আছে? আদম অস্থির হইয়া খোঁজ লইতে শুরু করিলো, ঈশ্বর সম্প্রতি দ্বিতীয় কোন পুরুষ নির্মাণ করিয়াছেন কি না।
গিবরিল আসিয়া গলা খাঁকারি দিয়া কহিলো, "ইয়ে, কোন পশুপক্ষী নয় তো?"
আদম কঞ্চি তুলিয়া গিবরিলকে তাড়া করিলো।
স্বর্গে দিন যায়। ঈভের দরজা আর খুলে না। ইতোমধ্যে রশ্মিনির্মিত স্বর্গদূতদের কয়েকজন ঘরের অভ্যন্তরে ঢুকিয়া গিয়া দেখিয়া আসিয়াছে, সত্যই, ৮০ নম্বর খিলটি বন্ধ করা।
আদম কহিলো, "খিলটি কি ঈভ বন্ধ করিয়াছে, নাকি কোন যান্ত্রিক গোলযোগ?"
কেহ সদুত্তর করিলো না, শুধু গোলযোগ করিতে লাগিলো।
স্বর্গদূতদের কয়েকজন ঠিক করিলো তাহারা আন্দোলন করিবে। কিন্তু তাহার পূর্বে আদমকে নাকে খত দিয়া বলিতে হইবে যে ঈভ তাহাকে ব্লক করিয়াছে।
আদম পড়িলো বিষম বিপাকে। ঈভ কি সত্যই তাহাকে ব্লগ করিয়াছে? নাকি ইহা ঈশ্বরের কোন চাল? নাকি খিলে যান্ত্রিক ত্রুটি, গোলযোগের কারণে বিঘ্ন ঘটিয়াছে, অনুগ্রহপূর্বক অপেক্ষা করিতে হইবে?
স্বর্গদূতেরা ক্যাওম্যাও করিতে লাগিলো। তাহারা আদমকে বাগে পাইয়াছে, যতখানি হেনস্থা করিয়া নেওয়া যায় এই সুযোগে, আবার কবে এমন সুযোগ আসিবে কে জানে? হেলায় কিছু হারানো ঠিক নহে।
আদম ফুঁসিতে ফুঁসিতে ঈশ্বরের দরবারে গিয়া হাজির হইলো।
"ঈভের ঘরের দরজা খুলিতেছে না।" অনুযোগ করিলো সে। "কারণ কী?"
ঈশ্বর জিলাপি খাইতেছিলেন, তিনি শুষ্কমুখে অর্ধভুক্ত জিলাপি তস্তুরিতে নামাইয়া লুঙ্গি তুলিয়া মুখ মুছিলেন। তারপর কহিলেন, "নো কমেন্টস!"
আদম ভ্যাবাচ্যাকা খাইয়া কহিলো, "কিছু তো বলিবেন?"
ঈশ্বর ফিসফিস করিয়া কহিলেন, "উপর হইতে হুকুম আসিয়াছে! নো কমেন্টস!"
আদম তব্দা খাইয়া উপরপানে চাহিয়া রহিলো। ওদিকে বাহিরে স্বর্গদূতগণ চ্যাঁ-ভ্যাঁ করিয়া স্বর্গপুরী গরম করিয়া তুলিতেছে।

বহুলোকই আমার আদমচরিতের সহিত পরিচিত নহেন। তাহাদের জ্ঞাতার্থে বলি, ইহা স্বর্গে আদমের কালপঞ্জি। বাস্তব কোন ঘটনার সাথে ইহার মিল নাই। যদি কোন দুষ্ট ব্যক্তি মিল পাইয়া থাকেন, তিনি আসলেই দুষ্ট। তাহাকে পাত্তা দিবেন না।



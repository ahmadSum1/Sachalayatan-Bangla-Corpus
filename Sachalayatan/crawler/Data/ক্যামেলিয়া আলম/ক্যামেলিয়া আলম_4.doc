রাতের গল্প------৩(খ)



২
দুইটা বেনসন কিনতে কিনতে কয়েকটা সুপারী মুখে দিয়ে চিবুতে থাকে আতিক। দিনের রোদ লেগে কিছুটা শান্ত হয়েছে মন ওর। আর আবারও একগাদা ক্লান্তি এসে ভর করেছে শরীরটাতে। রাতের ঘুম না হওয়াতে চোখের পাতাগুলো ফুলে আছে। কেমন যেন মাতাল লাগছে নিজেকে। সুপারীর কষটে ভাব মুখটাকে স্বাদহীন করে দেয়। এই সময়ই একটা সিগারেট ধরিয়ে আয়েশে ছাড়তে ছাড়তে হাঁটতে থাকে আতিক। আজ অফিসেও যেতে ইচ্ছে হচ্ছে না। তবুও হাঁটতে থাকে। একটা সময় বাস স্টপেজে পৌছে যায়। নানা রকমের মানুষ এসে লাইনে দাঁড়িয়ে আছে। দুইজন সরকারের গুষ্টি উদ্ধার করছে। কথা শুনে মনে হচ্ছে, বাস দেরীতে আসাকে  সরকারের অপরাধের সাথে যুক্ত করে মনের ঝাল মিটাচ্ছে অফিসে দেরীতে পৌছাবার সম্ভাব্য দুর্ভাবনায়। হাসি পায় আজ আতিকের। সবাইকেই কেমন প্রাণখোলা মনে হচ্ছে। তিনটি কলেজ ছাত্রী একসাথে দাঁড়িয়ে অনবরত হেসেই যাচ্ছে। ভারী অবাক হয় আতিক মাঝে মাঝে, মেয়েরা হাসির এত খোরাক পায় কি করে? মেয়েগুলো কোন কথা ছাড়াই এভাবে প্রায় দশ মিনিট ধরে হাসছে। আশ্চর্যতো!
শান্তারা ছিল তিনবোন। কান্তা, শান্তা আর অজন্তা। শান্তার সাথে প্রেম করার তিনদিনের মাথাতেই ওর বাড়িতে বাকি দুইবোনের মাঝে হাজির করালো। আর আতিককে চরম বিব্রত করে তিনবোন একযোগে হাসতে লাগল। কোন কথা বা আড্ডার ধারেই এরা গেল না। এমনকি খাবার টেবিলে বসেও একই ভাবে হাসতে থাকলো। প্লেট আর মুখের দূরত্ব যে কত বড় সেদিন টের পেল আতিক। এরপর বিয়ে হবার আগে আর কোনদিনও আতিককে ওর বাড়ির ত্রিসীমানায় নিতে পারেনি শান্তা।  বিয়ের পর শুনলো এরা সেদিন হাসি থামাতে না পেরে টেবিলের নীচে বসেও নাকি হেসে আবার চেয়ার ঠিকঠাক করে বসেছে। আতিকের অবস্থা তখন এত জড় পদার্থের মত যে সামনের সমস্ত পৃথিবীকে সেদিন বায়বীয় মনে হয়েছিল। কখন চেয়ারে বসেছে আর কখন টেবিলের নীচে বসেছে কিছুই ওর চোখে ধরা পড়েনি। আরও শুনল শান্তার বড় বোনের নিপাট ভদ্রলোক স্বামীটিরও নাকি প্রথম দিকে এমন নাকাল হতে হত। কারণ শান্তার মাও নাকি মেয়ে জামাইয়ের সামনে এসে পিট পিট করে হাসতো আর হাসি চেক করার চেষ্টা করত। সৌম শান্ত দুলাভাই বেশ বিরক্ত নিয়ে চুপিচুপি আতিককে জানাল।
একটা সময় বাস এল। ঠিক তখনই মন হাঁসফাস করতে লাগলো আরেকটা সিগারেট জ্বালাবার। কষ্টে সংবরন করে শরীরটাকে টেনে হিচড়ে বাসে তুলল। উঠেই ধমকের শব্দ শুনলো। সেই তিনমেয়ে এক লোককে সমান তালে ধমকে যাচ্ছে। হাসির লেশ মাত্রও নেই ওদের মুখে। ধমক খাবার ভয়ে ওদের দিকে তাঁকাতেও ভয় লাগলো আতিকের। বাসে সিট না পেলেও ভাল একটা জায়গায় দাঁড়াতে পারল সে। জানালা দিয়ে ফুরফুরে বাতাসটা এসে আবারও মন ভাল করে দিল। মাঝে মাঝে পৃথিবীটাকে বড় বেশি ভাল লাগে। অন্তত আজ তার মনে হচ্ছে।


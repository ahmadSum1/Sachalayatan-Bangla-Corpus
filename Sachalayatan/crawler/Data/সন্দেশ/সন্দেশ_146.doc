সচলায়তন সংকলন ২০০৮ [মহাআপডেট ২!]



প্রিয় সচল, অতিথি ও পাঠকবৃন্দ,
সচলায়তনে ২০০৮ সালে প্রকাশিত নানা লেখা থেকে বাছাই করে একটি ব্লগ সংকলন প্রকাশিত হবে ২০০৯ এর অমর একুশে গ্রন্থমেলায়। এ উদ্দেশ্যে তিন সদস্য বিশিষ্ট একটি আন্ডারগ্রাউন্ড জঙ্গি সংকলক গ্রুপ (যারা ওয়াকিবহাল মহলে থ্রি বিস্কুটিয়ার্স নামে পরিচিত) তৎপরতা শুরু করেছে বলে আশঙ্কা প্রকাশ করা হচ্ছে।
নভেম্বরের প্রথম সপ্তাহের মধ্যে বাছাইকৃত লেখার লেখকদের কাছে অনুমতি চেয়ে prakashayatan অ্যাট gmail ডট কম ঠিকানা থেকে হুমকি মেইল পাঠানোর দৃঢ় অঙ্গীকার ব্যক্ত করেছে থ্রি বিস্কুটিয়ার্স। সেই মেইলে প্রকাশনার বিভিন্ন শর্ত উল্লেখপূর্বক লেখকদের কাছে অনুমতি চাওয়া হবে।
থ্রি বিস্কুটিয়ার্স জানিয়েছে, চেষ্টা করা হবে প্রায় সকল সচলের লেখা সংকলনে অন্তর্ভুক্ত করার জন্যে। লেখার মানের পাশাপাশি আরেকটি বিষয়কে সংকলনে প্রাধান্য দেয়া হচ্ছে বলে জানাই জঙ্গি সংকলক গ্রুপটি। সেটি হচ্ছে, যেসব লেখা কেবল সচলে প্রকাশিত হয়েছে, এবং অন্যান্য কমিউনিটি ব্লগে লেখকরা তা পুনর্প্রকাশ করেননি, কেবল সেগুলোকেই সংকলনে অন্তর্ভুক্ত করা হবে।
সংকলনের বিস্তারিত জানতে গেলে থ্রি বিস্কুটিয়ার্স উত্তেজিত হয়ে পড়ে, এবং এক পর্যায়ে সাক্ষাৎকার স্থগিত করে। আমাদের প্রতিনিধি জানিয়েছেন, জঙ্গি সংকলক গ্রুপটি পরবর্তীতে কোথায় কিভাবে আঘাত হানবে তা নিয়ে বিশেষজ্ঞ মহলে প্রবল তোলপাড় চলছে, কিন্তু কেউ নিশ্চিত করে কিছু বলতে পারছেন না।
আপনাদের সবাইকে মনোযোগের জন্যে ধন্যবাদ।

আপডেট, ২৯শে অক্টোবর
কিছুক্ষণ আগে একটি বার্তায় থ্রি বিস্কুটিয়ার্স সচল সদস্য, অতিথি ও পাঠকদের জন্যে একটি হুমকি পাঠিয়েছে।
প্রকাশিতব্য ব্লগ সংকলনের প্রচ্ছদ নিয়ে এই জঙ্গি সংকলক গ্রুপটি একটি প্রতিযোগিতার আহ্বান করেছে। সকল আগ্রহী প্রচ্ছদকারী(ণী)দের contact অ্যাট sachalayatan ডট com ঠিকানায় তাদের করা প্রচ্ছদ পাঠাতে বলা হচ্ছে। তিন সদস্য বিশিষ্ট আরেকটি জঙ্গি প্রচ্ছদ মনোনয়ন গ্রুপ "মেন ইন দ্য আয়রন মাস্ক" এই প্রচ্ছদ বাছাই করবেন। নির্বাচিত প্রচ্ছদের শিল্পীর জন্যে রয়েছে ছোটখাটো সান্ত্বনা পুরস্কারের পাশাপাশি বড়সড় স্বীকৃতি। 
তাই আর দেরি নয়। ব্লগ সংকলনের জন্যে উপযোগী প্রচ্ছদের একটি লো-রেজোলিউশন সংস্করণ পাঠিয়ে দিন উপরোক্ত ঠিকানায়। 
ধন্যবাদ।

আপডেট, ৯ নভেম্বর
থ্রি বিস্কুটিয়ার্সের একটি সাম্প্রতিক হুমকি চিঠি থেকে জানা গেছে, সংকলনের কাজ সম্পন্ন হতে আরো কয়েকদিন সময় লাগবে। তাই লেখকদের কাছে পরবর্তী হুমকিচিঠিগুলি পৌঁছাতে কিছু বিলম্ব হবে। তারা আরো বলেছে, মুহাহাহাহাহাহাহাহাহা।


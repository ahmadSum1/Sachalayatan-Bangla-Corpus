সচলায়তনে নারী সপ্তাহ এবং প্রাসঙ্গিক বিষয়ে লেখার আহ্বান (আপডেট ৫/৫/১৫)



ক্লারিফিকেশন: ১৩ তারিখ শেষ পর্যন্ত সময়সীমা আছে। সবচেয়ে পশ্চিমের সময় প্যাসিফিক টাইম জোন অনুযায়ী ১৩ তারিখ রাত ১২ পর্যন্ত লেখা নেয়া হবে। অর্থাৎ ঢাকা সময় ১৪ তারিখ দুপুর একটা পর্যন্ত লেখা জমা দেয়া যাবে। যারা লিখছি লিখব করে সময় করে উঠতে পারেননি, তারা এই বেলা লিখে ফেলুন। লেখা জমা হয়েছে ৪৬টি। আসুন আমরা এটিকে পঞ্চাশ অতিক্রম করতে সাহায্য করি।
==== ==== ==== ==== ====
আপডেট: নারী সপ্তাহ নিয়ে সচলায়তনের এই আয়োজনে আমরা প্রচুর সাড়া পেয়েছি। অনেকে জানিয়েছেন সময়াভাবে তারা লিখতে পারছেন না। তাছাড়া তথ্যসমৃদ্ধ বিষয়গুলো প্রস্তুত করতেও সময় লেগেছে অনেকের। এই আলোচনা যেনো চালু থাকে এবং আরো বিভিন্ন দৃষ্টিভঙ্গী থেকে যেনো লেখা আসতে পারে সেজন্য নারী সপ্তাহের লেখার সময় বাড়িয়ে ১৩ই মে পর্যন্ত করা হলো। আলোচনা চলুক এবং লেখা আসতে থাকুক। বছর জুড়েই যুদ্ধ চলতে থাকুক নারী সপ্তাহ শেষ হয়ে গেলেও।
==========================================================
প্রিয় সচল,
পহেলা বৈশাখ ১৪২২ এ ঢাকা বিশ্ববিদ্যালয় এবং অন্যান্য স্বনামধন্য শিক্ষাপ্রতিষ্ঠান সমূহে নারীদের প্রতি পূর্বপরিকল্পিত ও দলবদ্ধ যৌন আক্রমন সম্পর্কে আপনারা অবগত আছেন। যখন এই ব্যাপারে রাষ্ট্রীয় পর্যায়ে প্রতিবাদ হওয়া উচিত ছিল, তখন তা না হয়ে এর প্রতিক্রিয়ায় উল্টো নারীদের দোষারোপ করে কিছু ব্যাক্তি ও দল এগিয়ে এসেছেন তাদের উপর আরো অবমাননাকর ধর্মীয় ও সামাজিক বিধান চাপিয়ে দেয়ার অসুস্থ্য আবদার নিয়ে।
এই কদিনে আমরা নতুন করে জানতে পারছি নারী নির্যাতন আসলে শুধু বইয়ে কিংবা পত্রিকায় পাতায় পড়া কিছু খবরে সীমাবদ্ধ নয়। ছোটবেলা থেকেই বিভিন্ন প্রতিকূল অভিজ্ঞতার মধ্য দিয়েই যেতে হয় নারীকে। কখনো কখনো এমনকি নিজেদের পরিবারের মধ্যেও নিরাপদ নন তারা।
সামগ্রিক ভাবে বাংলাদেশে নারীদের প্রতি সমাজ ও রাষ্ট্রের দৃষ্টিভঙ্গি এবং পহেলা বৈশাখে নারীদের ওপর নির্যাতনের প্রতিবাদে সচলায়তন থেকে আজ ২৯শে এপ্রিল ২০১৫ - ০৬ই মে ২০১৫, এই এক সপ্তাহের জন্য "নারী সপ্তাহ" ঘোষনা করা হল। 
এই সপ্তাহে নারীরা তাদের অভিজ্ঞতার কথা বলবেন, কষ্টের কথা বলবেন। তাদের ওপর হওয়া যৌন বা অন্যান্য নির্যাতন এবং নানা প্রতিকুলতা ভেদ করে উঠে আসার গল্প বলবেন। আমরা আশা করবো শুধু নারী নয় পুরুষেরাও এগিয়ে আসবেন তাদের মতামত এবং অভিজ্ঞতা নিয়ে। পরবর্তীতে এইগুলো থেকে বাছাই করা কিছু লেখা নিয়ে একটা ইবুক প্রকাশ করা হবে।
এ বিষয়ে আপনাদের নিরাপত্তার বিষয়টি মাথায় রাখবেন সর্বাগ্রে। অসুবিধা মনে করলে বেনামে বা অন্য কোন নিক নিয়ে লেখা দেয়া যাবে। প্রয়োজনে অতিথি লেখক একাউন্ট থেকে পরিচিতি ছাড়া লেখা প্রকাশ করতে পারেন। অতিথি লেখক হিসেবে লেখা প্রকাশ করতে চাইলে সদস্য নাম: guest_writer এবং পাসওয়ার্ড guest ব্যবহার করতে পারেন।
প্রতিবাদ শুরু হোক বাড়িতে বাড়িতে, রাস্তা ঘাটে, অফিস আদালতে, স্কুল কলেজ বিশ্ববিদ্যালয়ে, লেখার পাতায় এবং অনলাইনে। নারী আবদ্ধ হলে আবদ্ধ হবে বাংলাদেশ।


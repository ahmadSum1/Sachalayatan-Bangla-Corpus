মুহম্মদ জুবায়ের: পেয়েছি ছুটি



 (মুহম্মদ জুবায়েরের মৃত্যুর পর তাঁর ল্যাপটপে এই লেখাটি পাওয়া যায়।) 

রোগের নাম Pulmonary Fibrosis। ফুসফুসের ক্ষত, যার প্রতিক্রিয়ায় টিস্যুগুলি ক্রমাগত ক্ষতিগ্রস্ত হতে থাকে। লক্ষণগুলি সবই আছে পুরোমাত্রায় – শ্বাসকষ্ট, দমকা কাশি এবং ক্লান্তিবোধ। এক্সরে এবং সিটি-স্ক্যান করে নিশ্চিত হওয়া গেছে, এই আমার রোগ।
উপশম আবিষ্কৃত হয়নি, যেহেতু আজও পর্যন্ত নির্ণয় করা সম্ভব হয়নি মানুষ কেন এই রোগে আক্রান্ত হয়। কোনো বিশেষ কেমিক্যালের সংস্পর্শে এলে অথবা রেডিয়েশন থেকে এর উৎপত্তি হতে পারে বলে অনুমান করা হয়, তবে তার কোনো নিশ্চিত তথ্য-প্রমাণ নেই। ধূমপানের সঙ্গেও এর সম্পর্ক আবিষ্কারের চেষ্টা হয়েছে, তা-ও অপ্রমাণিত। 
আরোগ্য যেহেতু নেই, সাময়িক কিছু উপশমের ব্যবস্থা ছাড়া চিকিৎসকদের করণীয় খুব বেশি কিছু নেই। ফুসফুসের ক্ষত সারানোর উপায় নেই বলে রোগীর অবস্থার ক্রমাবনতি হতেই থাকবে। রোগটি মারাত্মক, আক্রান্ত হওয়ার পর রোগীর অবশিষ্ট গড় আয়ু বড়োজোর পাঁচ বছর।
যেতে হবে, সবাইকেই হয়। আমার তা নিয়ে বিশেষ ভাবনা, দুশ্চিন্তা, ভয় কিছুই নেই। জানার পর থেকে একটি বিষয়ে নিজেকে সংকটাপন্ন মনে হচ্ছে – বাড়ির সবাইকে, বিশেষ করে ছেলেমেয়েদের কাছে, কীভাবে খবরটা প্রকাশ করবো? অনেকটা যেন দিনতারিখ বলে দেওয়া, কবে যাবো!
আজ সন্ধ্যায় বলে ফেলবো ভাবছিলাম। হয়নি। তখন বাড়িতে ছোটোখাটো একটা আনন্দের আবহ। ডোরা-অর্ণব তাদের মায়ের সঙ্গে মলে গিয়েছিলো বিকেলে। আমার জন্যে পারফিউম-আফটার শেভ ইত্যাদির একটা সেট কিনে এনেছে। নটিকা। আমার পছন্দ হয়েছে জেনে খুব খুশি তারা। দুই ছেলেমেয়েকে দুই হাতে জড়িয়ে ধরে চুমু খেলাম। ওরা জানে না, আমি জানি, এই ভাগ্য আর খুব বেশিদিন আমার হবে না। তবু এই মুহূর্তটা স্থায়ী হোক, যতোটা সম্ভব। 
দু’দিন আগে ডোরা তার মায়ের জন্যে গোপনে ডায়মন্ডের একজোড়া কানের দুল কিনে আমার কাছে গচ্ছিত রেখেছিলো, তা বের করে দেওয়া হলো। কী এক আনন্দময় সময়, আমি ভেতরে ভেতরে নিদারুণ ও ভয়ংকর একটা গোপন কথা বয়ে নিয়ে বেড়াচ্ছি। এখন বলা যায় না, এই মুহূর্তটি থাক, দীর্ঘায়িত হোক। আমি তো আর কালই যাচ্ছি না!
তবু একসময় বলতে হবে। কীভাবে জানি না। কতো অসমাপ্ত কাজ আছে, থেকে যাবে। সেগুলি তেমন মনেও পড়ে না। কতো যে সাধ ছিলো, অপূর্ণ থেকে যাবে। থাক, কিছু এসে যায় না। শুধু ছেলেমেয়ে দুটির মুখের দিকে অপলক তাকিয়ে থাকি, আমার ভেতরটা ভেঙে পড়তে চায়।
নভেম্বর ১৭, ২০০৭

আজ বিকেলে সবাই যখন বাইরে ছিলো, আমি আমার যাবতীয় লেখালেখির ফাইলগুলো এক ফ্ল্যাশ ড্রাইভ থেকে অন্য একটাতে স্থানান্তর করছিলাম। কীভাবে কী হলো জানি না, সবগুলো ফাইল উধাও। ক্ষয়ক্ষতি খুব বেশি না হলেও খুব কমও নয়। প্রকাশিত লেখাগুলির ব্যাকআপ কপিগুলি আছে, বেশিরভাগই ব্লগে তোলা আছে। যা হারালো তা খুব সাম্প্রতিক কিছু লেখা আর টুকে রাখা সব ভাবনা, পরিকল্পনার নোটগুলি। 
প্রতীকী মনে হলো খুব। আমি নিজে অস্তমিত হয়ে যাচ্ছি, লেখাগুলি হারালে কী আর এমন ক্ষতি?
নভেম্বর ১৭, ২০০৭

দুপুরে অফিসের নির্ধারিত ধূমপানের জায়গায় গিয়ে দেখি জটলা অন্যদিনের তুলনায় কিছু কমই। তবু বড়ো বেশি কোলাহলময় মনে হলো। এক ভদ্রমহিলা উচ্চকণ্ঠে তার কাহিনী শোনাচ্ছে কয়েকজন সহকর্মীকে। কী নিয়ে কথা, মনোযোগ দিয়ে শুনিনি। খুব বিরক্ত লাগছিলো। উচ্চকণ্ঠের কথা আমার কোনো কালে ভালো লাগে না, কান এবং মন দুই-ই খুব পীড়িত হয়। হঠাৎ মনে হলো, কিছু দিন পরে মানুষের কণ্ঠস্বর আর আমার কানে পৌঁছবে না। তখন শুধু চিরনৈঃশব্দ, ক্রমশ, তার নিকটবর্তী হচ্ছি!
নভেম্বর ১৯, ২০০৭

 * লেখায় রেটিং না দেয়ার অনুরোধ রইলো। 


নিবন্ধিত বন্ধুদের উদ্দেশে




সদস্যের সংখ্যা বিচারে সচলায়তনের স্ফীতি অত্যন্ত মন্থর হলেও, এর পাঠকবর্গ পুষ্ট হয়েছে নিয়মিত দ্রুত গতিতে। কিছুদিন আগে আমরা এক লক্ষ অ্যাবসলিউট ইউনিক ভিজিটরের ক্রমযোজিত সমাগম উপলক্ষে একটি পোস্টে তা জানিয়েছিলাম।
পাঠকরা অনেকেই সচলায়তনকে এক নজর (বা একাধিক নজর) দেখে পছন্দ করেন, এবং এর অংশ হয়ে ওঠার জন্যে নিবন্ধন করেন। শুরুর দিকে সচলে নিবন্ধনের হার অনেক বেশি ছিল, কিন্তু সদস্য হওয়ার প্রক্রিয়াটি কঠোর ও দীর্ঘ বলে সময়ের সাথে নিবন্ধনের হারেও ভাটা পড়েছে। নিচের স্তম্ভলেখে জুলাই, ২০০৯ এ দিনপিছু নিবন্ধিতের সংখ্যা উপস্থাপন করা হয়েছে।


সচলায়তনে গত চার সপ্তাহে নিবন্ধনের স্তম্ভলেখ

উল্লেখ্য, এই বিপুল সংখ্যক আগ্রহী নিবন্ধনকারীর মধ্যে অতিথি হিসেবে সচল করা হয়েছে চারজনকে।
এই তথ্যটি নিঃসন্দেহে আগ্রহী নিবন্ধিতদের পীড়া দেবে, এবং তাঁরা কিছুটা হতাশ বোধ করতে পারেন। তাঁরা জেনে হয়তো বিস্মিত হবেন যে এ হতাশা আমাদের মনেও সমানভাবেই কাজ করে।
নিবন্ধনে আগ্রহী পাঠকদের জানাই,

 সচলায়তনে কেবল মন্তব্য করার জন্যে আপনাদের অতিথি হিসেবে সচল করা হবে না। নিবন্ধন না করেও আপনি মন্তব্য করে যেতে পারেন। তবে এর ব্যতিক্রম যে নেই, এমন নয়। বৎসরাধিককাল সচলে নিয়মিত মন্তব্য করে অনেকে অতিথি বা পূর্ণ সচল হয়েছেন, এমন উদাহরণ রয়েছে। 
 অতিথিদের জন্যে অবশ্যপাঠ্য কিছু তথ্য পেতে চাইলে পোস্টটি মনোযোগ দিয়ে পড়ুন। এখানে অনেক প্রয়োজনীয় তথ্য এবং জিজ্ঞাস্যের উত্তর পাবেন।
 সচলে অতিথি হতে চাইলে লিখুন। অতিথিদের কাছ থেকে আমরা নিয়মিত প্রাঞ্জল সব লেখা আশা করি, যেসব লেখা মান ও ফ্রিকোয়েন্সিতে সচলদের লেখার মানকে স্পর্শ করবে বা অতিক্রম করবে।
 পূর্ণ সদস্য হতে চাইলে আপনাকে পোস্ট লিখে এবং মন্তব্য করেই হতে হবে, কোন সংক্ষিপ্ত পথ নেই। যদি মনে করেন এই বিলম্বের অবকাশ আপনার নেই, তাহলে আমরা দুঃখিতচিত্তে আপনার অনুপস্থিতির বেদনাকে বুকে নিয়ে এগিয়ে যাবো। আতিথ্যকাল নির্দিষ্ট নয়, এর স্থায়িত্ব আপনার ওপর নির্ভর করবে।
 অন্য কমিউনিটি ব্লগের সংস্কৃতিতে আপনি যদি অভ্যস্ত হয়ে থাকেন, তাহলে আপনার অবগতির জন্যে জানাই, সচলায়তন সচলায়তনের মতো। এটি একটি সংক্ষিপ্ত কিন্তু কঠোর নীতিমালা অনুযায়ী পরিচালিত, এবং আপনার জন্যে সেই পরিচালনায় কোন ব্যতিক্রম সাধিত হবে না। যদি নীতিমালাটি আপনার প্রত্যাশার বিপরীত হয়ে দাঁড়ায়, তাহলে ধরে নিন সচলায়তন আপনার উপস্থিতির উপযুক্ত নয়।

কঠোর সব তথ্য উপস্থাপনের পর আরেকবার আপনাকে স্মরণ করিয়ে দিতে চাই, আমরা আপনার লেখার অপেক্ষায় আছি। যিনি নিয়মিত লেখেন, ভালো লেখেন, অন্যের সাথে সুস্থ মিথষ্ক্রিয়ায় নিজেকে তুলে ধরেন, তাঁকে যত শীঘ্র সম্ভব আমরা এই সচল পরিবারের একজন হিসেবে দেখতে চাই। 
ধন্যবাদ।



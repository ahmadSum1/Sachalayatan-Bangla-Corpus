তরুণ গবেষকদের প্রতি



গত পাঁচ বছরে সচলায়তনের চলার পথে যাঁরা সঙ্গী হয়েছেন, তাঁদের মাঝে তরুণ গবেষকদের উপস্থিতি উল্লেখযোগ্য পরিমাণে বেশি। সারা পৃথিবীতে ছড়িয়ে ছিটিয়ে থাকা এই তরুণেরা নিজেদের উচ্চশিক্ষা ও গবেষণার ফাঁকে ফাঁকে সচলায়তনে সমবেত হয়েছেন, লিখেছেন নানা ধরনের লেখা। 
সচলায়তন এই তরুণ গবেষকদের কাছে একটি নতুন প্রস্তাব রাখতে চায়।
আমরা আপনাদের গবেষণা ও উচ্চশিক্ষার ক্ষেত্র সম্পর্কে লিখতে দেখতে চাই। জার্নাল পেপারের রুক্ষশুষ্ক চুলচেরা সূক্ষ্মমাপের ভাষায় লেখা কঠিন গুরুপাচ্য লেখা নয়, আবার পত্রিকায় সিনেমাকেলেঙ্কারি যে গৎবাঁধা দায়সারা অর্ধশিক্ষিত প্রস্তরযুগীয় ভাষায় প্রকাশিত হয় সেই একই ভাষায় লেখা নয়, সহজ সরল সুপাচ্য চটুল সরস ভঙ্গিতে আপনারা লিখুন আপনাদের গবেষণা নিয়ে, কী করেছিলেন, কী করছেন, কী করতে যাচ্ছেন, কিংবা আপনার সহকর্মীরা কী করছে, সেসব জানান সচলায়তনের পাঠকদের। 
এ ধরনের লেখার প্রয়োজন বহুমাত্রিক। প্রথমত, আমরা জানতে পারবো, সারা পৃথিবীতে এই তরুণ বাংলাভাষীরা জ্ঞানসাধনায় কী ও কতটুকু অবদান রাখছেন, এবং তা জানতে পারবো তাঁদেরই ভাষ্যে। পত্রিকায় যে অর্ধশিক্ষিত প্রদায়ক সিনেমা ও বিজ্ঞানকে একই পাল্লায় ওজন করে শব্দ মেপে লিখে কৃতী স্কলারের কীর্তি ও অভিনেত্রী নাটকের শুটিঙে কয় বাটি হালিম খেলেন  তা একই ভঙ্গিতে আমাদের জানায়, সেই বৃত্তের বাইরে বেরিয়ে এসে আপনাদের কাজ নিয়ে আপনারা নিজেরা লিখুন। আপনাদের লেখা পড়ে পাঠকেরা একই সঙ্গে নতুন সব বিষয়ের সাথে পরিচিত হবেন, তাঁদের মনোদিগন্ত বিস্তৃত হবে, সেইসাথে যে গভীর গোপন হীনমন্যতাবোধে ভুগে আমরা তুচ্ছ স্বল্প ন্যূনকেই দেবতাজ্ঞানে ভক্তি করে চলি, সেই হীনমন্যতাবোধ আপনারা ধুয়ে মুছে নিশ্চিহ্ন করে দিতে পারবেন। আপনাদের নিয়েই তো আমরা গর্ব করতে চাই, আপনারাই এগিয়ে এসে জানান নিজেদের কথা।
দ্বিতীয়ত, সাম্প্রতিক সব গবেষণা সাধারণ মানুষের কাছে তুলে না ধরলে সেই গবেষণার সাথে সমাজের বিপুল অংশের তথ্যগত যোগাযোগ আর হয়ে ওঠে না। এই যোগাযোগের অভাবেই ছত্রাকের মতো বেড়ে ওঠে অপজ্ঞান ও অজ্ঞানতা। হেমন্তের সকালের রোদের মতো এক একটি লেখা দিয়ে পাঠকের মনের জমির আবছায়াটুকু দূর করার দায়িত্ব আপনাদেরই নিতে হবে। আপনাদের অর্জিত ও চর্চিত জ্ঞান শুধু জ্ঞানীদের মহলে কূজিত না হয়ে ছড়িয়ে পড়ুক সাধারণের মাঝেও, তাদের বোধগম্য সরল সরস ভাষায়।
সচলায়তনে লিখতে ভরসা পাচ্ছেন না? ভাবছেন, আপনার লেখার হাত অত ভালো নয়? ভাবছেন, একটু খারাপ হলেই লোকজন এসে ধুয়ে দেবে আপনাকে? ভাবুন দেখি, পাঠক কি আপনার তত্ত্বাবধায়কের চেয়েও বিটকেল? পাঠক কি আপনার পেপারের রিভিউয়ারদের চেয়েও নির্দয়?
না। পাঠক আপনার জন্যে অপেক্ষা করছে, যেভাবে জানালার পাশে রাখা আচারের বোতল অপেক্ষা করে রোদের জন্যে। 
লিখুন, আজ থেকেই। একটু সমালোচনা হবে, সেটা ঠেলে লিখে চলার শক্তি আপনার আছে। 
সচল হয়ে উঠুন। আমরা অপেক্ষায় আছি। ধন্যবাদ।


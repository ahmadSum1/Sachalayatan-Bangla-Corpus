আমাদের এক মায়ের জন্যে



কিছুদিন আগে সচল সাঈদ আহমেদ মুক্তিযোদ্ধা বানু বিবি সম্পর্কে আমাদের জানিয়েছিলেন। এই বৃদ্ধা আমাদের বাংলাদেশের জন্যে যুদ্ধ করেছেন, পাকিস্তানী সেনাবাহিনীর হাতে নির্যাতিত হয়েছেন, হারিয়েছেন তাঁর স্বামীকে। স্বাধীন দেশে স্বয়ং বঙ্গবন্ধু প্রতিশ্রুতি দিয়েছিলেন, তিনি বানু বিবিকে সহায়তা করবেন। বঙ্গবন্ধু তাঁর প্রতিশ্রুতি রক্ষার আগেই নিহত হন।
আমরা টুকরো টুকরো আরো দুঃসংবাদ পাই। নিঃসহায় বানু বিবির এক সন্তান নিহত হয়েছে গার্মেন্টসের দুর্ঘটনায়, তাঁর আরেকটি সন্তান বাড়িতে পড়ে থাকে অসুস্থ অবস্থায়।
এই বৃদ্ধা কার কাছে যাবেন? তাঁর পিতা নেই, স্বামী নেই, সন্তান নেই। তাঁর আছে কেবল ঋণ, যে ঋণ শোধ করার কথা আমাদের। 
বানু বিবি আমাদের আরেকজন মা। এই নির্মম বর্ষায় তাঁর মাথা গোঁজার ঠাঁইটুকুও বিপন্ন। কিছু আশু আর্থিক সাহায্য তাঁর প্রয়োজন। আসুন, আমরা আমাদের এই মায়ের পাশে দাঁড়াই।
যাঁরা তাৎক্ষণিকভাবে বানু বিবিকে সহায়তার জন্যে ঢাকায় কিছু টাকা পাঠাতে পারবেন, তাঁদের জন্যে একটি গুগল ফর্ম যোগ করা হলো। এই কার্যক্রমে আপাতত সচলায়তনের নিবন্ধিত সদস্যদের অংশগ্রহণই কামনা করছি আমরা, তাই ফর্মটি কেবল সচলায়তনের পূর্ণ ও অতিথি সদস্যরা দেখতে পাবেন।
যুদ্ধ আর ভালোবাসার গল্পে যুদ্ধের পর্ব শেষ করেছেন বানু বিবি, ভালোবাসাটুকু আপনাদের কাছ থেকে প্রাপ্য।


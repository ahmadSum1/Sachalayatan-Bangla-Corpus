সেরা সচল প্রচ্ছদ পুরস্কার, ২০১০




প্রিয় সচল, অতিথি ও পাঠকবৃন্দ,
আপনারা অবগত আছেন, ২০১০ সালে অমর একুশে বইমেলায় সচলে সক্রিয় নিবন্ধিত সদস্যদের প্রকাশিত বইয়ের প্রচ্ছদ নিয়ে সচল ও অতিথি সচলদের মত চাওয়া হয়েছিলো এই জরিপটিতে। 
সচলদের বিবেচনায় এ বছরের সেরা সচল প্রচ্ছদ হিসেবে অংশগ্রহণকারী ২২টি বইয়ের মাঝেে বিপুল ভোটে বিজয়ী হয়েছে আকতার আহমেদ ও মৃদুল আহমেদ রচিত রাজনৈতিক ছড়ার বই "রাজাকার ইস্যুতে মানবতা মুছে ফেলো টয়লেট টিস্যুতে"! 

প্রচ্ছদশিল্পী সুজন চৌধুরী এ বছর সচলের সেরা সচল প্রচ্ছদকার হিসেবে পুরস্কার পাচ্ছেন। পুরস্কার হিসেবে আপাতত কোনো অর্থের পরিমাণ ঘোষণা করা যাচ্ছে না ফান্ডের অভাবে, তবে পরবর্তী সময়ে করার পরিকল্পনা সচলায়তনের রয়েছে।
পুরস্কারটির নাম নিয়ে আমাদের প্রাথমিক ভাবনা দেশের রাজনৈতিক নাম্পাল্টান্তিস অপসংস্কৃতি নিরসনের উদ্যোগ থেকে উদ্ভূত। আমরা হয়তো লক্ষ করেছি যে বাংলাদেশ প্রকৃতপক্ষে রহমান বংশীয় শাসনে চলমান। শেখ মুজিবুর রহমান ও জিয়াউর রহমানের সমর্থকরাই এ দেশে গণতন্ত্রের ভারবাহী। বিভিন্ন সময়ে দেশে আবদুর রহমান, হাবিবুর রহমান, লতিফুর রহমান ও জিল্লুর রহমানদের কর্তৃত্বও আমরা লক্ষ করেছি। তাই এ দেশের সব প্রতিষ্ঠান ও স্থাপনার নাম "রহমান" এর নামে হলে সকল পক্ষই সন্তুষ্ট হতো বলে আমরা বিশ্বাস করি। রহমান আন্তর্জাতিক বিমানবন্দর থেকে শুরু করে রহমান জাতীয় বিস্কুট কারখানা, সকলই মানানসই বলে প্রতীয়মান হতো। কিন্তু দুঃখের বিষয়, আমরা নামের গোড়া ধরে টানাটানি করতে ভালোবাসি।
এই পুরস্কারের নামকরণে তাই আমরা এই ঝামেলা দূর করার উদ্যোগ নিয়েছি এভাবে।

অভিনন্দন সুজন চৌধুরী। আপনি ২০১০ সালে সচলায়তনের প্রচ্ছদুর রহমান পুরস্কার বিজয়ী।
আগামী বছরগুলোতে আমরা আরও প্রচ্ছদকারের কাছ থেকে সচলদের বইতে আরো চমৎকার সব প্রচ্ছদ প্রতিযোগিতায় দেখতে চাই।
সচল থাকুন, সচল রাখুন।



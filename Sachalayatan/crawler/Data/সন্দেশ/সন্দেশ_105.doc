সচল সংকলন ২০০৯




প্রিয় সচল, অতিথি ও পাঠকবৃন্দ,
২০০৯ সালে সচলায়তনে প্রকাশিত লেখাগুলো থেকে নির্বাচিত কিছু লেখা নিয়ে ২০১০ এর ফেব্রুয়ারিতে মুদ্রিত গ্রন্থ আকারে অমর একুশে গ্রন্থমেলায় প্রকাশিত হতে যাচ্ছে সচল সংকলন তৃতীয় খণ্ড।
লেখা নির্বাচনের জন্যে এ বছর সংকলক পর্ষদ থ্রি বিস্কুটিয়ার্সে যোগ দিয়েছেন এমন তিনজন সচল, যাঁদের কেউ মডারেশন প্রক্রিয়ার সাথে যুক্ত নন। বিগত দিনে সংকলন প্রকাশে বিভিন্ন ধরনের প্রতিক্রিয়ার প্রেক্ষিতে আমরা সিদ্ধান্তে এসেছি, সচল সংকলনে লেখা নির্বাচনের কাজটি সচলদের মধ্যে থেকে তিনজনের পালন করা শ্রেয়। মডারেটররা বছরভর বিভিন্ন পুলিশি তৎপরতায় নিয়োজিত থাকেন বলে তাঁদের নির্বাচন নির্মোহ না-ও হতে পারে বলে যে সন্দেহ ও আশঙ্কা বিগত দিনে নানা মহলে গুঞ্জরিত হয়েছে, তা থেকে পাঠকবর্গকে মুক্তি দিতেই এ উদ্যোগ নেয়া হয়েছে, যা আগামী দিনগুলোতেও অনুসৃত হবে বলে আমরা মনে করছি।
সঙ্গত কারণে নির্বাচকদের নাম বিগত দিনের মতো এবারও গোপন রাখা হচ্ছে।
সচলায়তনে লেখকের সংখ্যা বাড়ছে, ভালো লেখার পরিমাণও বাড়ছে, কিন্তু সকলের লেখা সংকলনে রাখতে গেলে এর বাণিজ্যিক দিকটি নিয়ে প্রকাশককে বিব্রত হতে হয় বলে এবার আমরা সংকলনের আকার ৫ থেকে ৬ ফর্মার মধ্যে রাখার সিদ্ধান্ত নিয়েছি। পাশাপাশি সচলের পুরনো লেখক ও মডারেটরদের লেখা এ সংকলনে প্রকাশ না করে সীমিত পরিসরটুকু অপেক্ষাকৃত নতুন লেখকদের জন্যে রাখার সিদ্ধান্ত নেয়া হয়েছে। এ সিদ্ধান্ত নির্বাচকমণ্ডলীকে জানানো হয়েছে, এবং তাঁরা তাঁদের নিজস্ব নির্বাচনরীতির সাথে এ সিদ্ধান্তটি যোগ করে নির্বাচনের কাজ সম্পন্ন করেছেন।
সংকলনের নির্বাচনকাজ শেষে তাঁদের পাঠানো বার্তার অংশবিশেষ সকলের জন্যে উপস্থাপন করা হচ্ছে।



প্রিয় মডারেটরবৃন্দ,
প্রথমেই আমরা আপনাদের ধন্যবাদ জানাতে চাই “সচলায়তন সংকলন ২০০৯”-এর নির্বাচক হিসেবে আমাদের কাজ করার সুযোগ দেবার জন্য। লেখা নির্বাচনের কাজটি ১৬ই ডিসেম্বরের মধ্যে শেষ করার ব্যাপারে আপনাদের অনুরোধ থাকলেও আমাদের ব্যক্তিগত ব্যস্ততা এবং কাজটির বিশালতা ও জটিলতার জন্য কিছুটা দেরি হয়েছে। আমরা এরজন্য আন্তরিকভাবে দুঃখিত। তারপরও কাজটি শেষ করতে পেরে আমরা আনন্দিত।
বিগত এক বছরে প্রায় ৩৬৯ জন ব্লগারের সকল লেখা পাঠ শেষে আমরা বেশ কয়েকধাপে চূড়ান্তভাবে নির্বাচিত লেখার তালিকা আপনাদের নিকট পেশ করছি। চূড়ান্তভাবে নির্বাচিত ২৫ টি লেখার মধ্যে ৪ টি কবিতা, ১১ টি গল্প এবং ১০ টি লেখা প্রবন্ধ/নিবন্ধ। চূড়ান্তভাবে নির্বাচিত ২৫ জন ব্লগারের মধ্যে ৫ জন অতিথি সচল। আপাতদৃষ্টিতে অতিথি সচলের সংখ্যা কম মনে হলেও বাস্তবে আমরা অতিথি সচলদের লেখা যথেষ্ঠ সহৃদয়তার সাথে বিচার করার চেষ্টা করেছি। কিন্তু এই সহৃদয় বিবেচনার সাথে আমরা এও বিবেচনা করেছি যে সংকলনটি যেন কোনভাবেই মানের দিক দিয়ে প্রশ্নের মুখে না পড়ে। লেখার মানে ও বৈচিত্র্যে সচলায়তন পাঠকদের যে আস্থা অর্জন করেছে কোন বিবেচনায়ই তা হারানোর অর্থ নেই। সচলায়তন সংকলন সচলায়তনের প্রতিনিধিত্ব করে সুতরাং সেটি স্কুল ম্যাগাজিনের মানের হতে পারে না।
অপেক্ষাকৃত নবীনদের অগ্রাধিকার দেবার জন্য আমরা আপনাদের পরামর্শ অনুযায়ী মডারেটরদের সকলের এবং অপেক্ষাকৃত প্রতিষ্ঠিত লেখকদের কিছু লেখা বাদ দিয়েছি। আমরা তাদের সকল ব্লগ পড়ে সেখান থেকে উচ্চমানের লেখা নির্বাচন করেছিলাম। কিন্তু প্রদত্ত নীতির কারণে সেগুলো আমাদের বাদ দিতে হয়েছে। এই বাদ দেবার বিষয়টি আমাদের জন্য বেদনাদায়ক ছিল।
লেখা নির্বাচনের ক্ষেত্রে লেখার মানকে সর্বোচ্চ স্থান দেয়া হলেও ব্লগারদের মিথষ্ক্রিয়ার ব্যাপারটিও আমরা বিবেচনা করেছি।  বিশেষতঃ অতিথি সচলদের অনেকের ক্ষেত্রেই আমরা দেখেছি তারা উন্নতমানের লেখা দেন সত্য কিন্তু পাঠকের প্রতিক্রিয়া বা অন্য লেখকের ব্লগে মন্তব্যর ব্যাপারে নিস্পৃহ থাকেন। কারো কারো মাঝে সচলায়তনের প্লাটফর্মটিকে নিছক তাদের লেখা প্রকাশের মাধ্যম হিসেবে ব্যবহারের প্রবণতাও লক্ষ করা গেছে। আমরা এই ধরনের ব্লগারদের লেখা উচ্চমানের হলেও বাদ দিয়েছি। বস্তুতঃ তাদের পক্ষে সচলায়তনের কাছ থেকে এর চেয়ে বেশি কিছু আশা করা উচিত নয়। ভবিষ্যতে ব্লগে মিথষ্ক্রিয়ার ব্যাপারে তারা সক্রিয় হলে তাদের ব্যাপারে আমাদের মনোভঙ্গি অবশ্যই ভিন্ন প্রকার হবে।
কবিতা নির্বাচনের ক্ষেত্রে আমরা বিশেষ সতর্কতা অবলম্বন করেছি, যাতে কবিতার সংখ্যা আপনাদের পরামর্শ অনুযায়ী সীমাবদ্ধ রাখা যায়। আমরা লক্ষ করেছি যে খুব স্বল্পসংখ্যক কবি ব্যতীত প্রায় সকল কবি ব্লগে মিথষ্ক্রিয়ার ব্যাপারে উদাসীন। আমরা সচলে শুধু তাদের কবিতাই পড়তে চাইনা, বরং কবিতা নিয়ে এবং অন্যদের ব্লগ নিয়ে তাদের মূল্যবান মতামতও দেখতে চাই। তাই কবিতার উচ্চ মানের পাশাপাশি ব্লগে অপেক্ষাকৃত সক্রিয় কবিদের কবিতাই নির্বাচন করা হয়েছে। 
[অপ্রকাশিত]
আমরা আশা করি সংকলনটি অচিরেই আলোর মুখ দেখতে পাবে। আমরা বিশ্বাস করি প্রকাশিতব্য “সচলায়তন সংকলন ২০০৯” পাঠকপ্রিয়তা পাবে।
আপনাদের সার্বিক মঙ্গল কামনা করছি।
শুভেচ্ছাসহ
থ্রি বিস্কুটিয়ার্স
ডিসেম্বর ৩১, ২০০৯




সংকলনের প্রকাশ, বিতরণ ও প্রচারে আপনাদের সকলের সহযোগিতা কামনা করছি।
সচল থাকুন, সচল রাখুন।



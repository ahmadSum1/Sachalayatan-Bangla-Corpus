নবম বছরে পা রাখলো সচলায়তন



লেখক, পাঠক আর সমালোচকের অবিরাম সক্রিয়তায় নবম বছরে পা রাখলো সচলায়তন।
গত এক বছরে ৮৩১,০৫৭ জন পাঠক সচলায়তনের পোস্টগুলো পড়েছেন ৪,৮৬৩,৮১৫ বার। বিশ্বের ১৮৫টি দেশে ৬,৩২২টি শহর থেকে বাংলাভাষী পাঠকেরা এই এক বছর সচলায়তনের সঙ্গে ছিলেন। তাঁদের মোট পাঠকাল ছিলো ২২ বছর ৮৪ দিন (প্রায়)।
সামগ্রিক বিবেচনায়, ২০১৩ সালের ফেব্রুয়ারি মাসে আন্তর্জাতিক অপরাধ ট্রাইব্যুনালে বিচারাধীন অভিযুক্তদের সর্বোচ্চ শাস্তির দাবিতে উত্তাল শাহবাগ আন্দোলন এবং সে আন্দোলনকে ভণ্ডুল করার চেষ্টা হিসেবে ব্লগ ও ব্লগারদের বিরুদ্ধে চালিত দেশব্যাপী প্রোপাগাণ্ডার শিকার হয়েছে বাংলা ব্লগমণ্ডল। শাহবাগ আন্দোলনের উপজাত হিসেবে অভিমতের পরিসরে নতুন প্রপঞ্চ হিসেবে দেখা দিয়েছে এক ফেসবুকভিত্তিক লাইকলোভী আত্মকেন্দ্রিক-চিন্তাচর্চার উপসর্গ, যা অনেক সম্ভাবনাময় ব্লগারকে ব্লগমণ্ডলে নির্জীব ও নিষ্ক্রিয় করে রেখেছে। উগ্র মৌলবাদীদের হাতে গত দুই বছরে কয়েকজন ব্লগার নিহত হওয়ার পর ব্লগে চিন্তাচর্চার কাজটিও অনেকের জন্য বিপদজনক হয়ে উঠেছে। সব মিলিয়ে ব্লগিং থেকে মুখ ফিরিয়ে নিয়েছেন অনেকেই। এর ছোঁয়াচ সচলায়তনও অনুভব করেছে।
নতুন সচলবর্ষে আমরা তবু অপেক্ষা করবো আপনাদের সুচিন্তিত পোস্টগুলোর জন্যে। আপনার চিন্তাই হয়তো আরো সহস্রজনের মধ্যে সাহস আর সংকল্প সঞ্চারিত করবে, আপনার কল্পনাই বাস্তব হয়ে উঠবে আরেকজনের হাতে। আপনার চিন্তার একটি স্ফূলিঙ্গই হয়তো দারুণ বিস্ফোরণে পাল্টে দেবে বর্তমানকে। হতাশা আর ভয় যেমন সংক্রামক, তেমনি সংক্রামক আশা আর সাহস। আগামীর কঠিন দিনের পথ যেন আপনার লেখায় পল্লবিত চিন্তায় ভর করে সহজে অতিক্রম্য হয়।
কলম চলবে। For this night and all the nights to come.
সবাইকে শুভেচ্ছা।


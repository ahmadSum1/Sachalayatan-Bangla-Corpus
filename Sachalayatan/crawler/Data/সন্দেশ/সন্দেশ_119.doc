সচলদের প্রকাশিত গ্রন্থের ইলেকট্রনিক সংস্করণ সচলায়তনে হোস্ট করা প্রসঙ্গে



সচলায়তনের কয়েকজন সদস্য অতীতে তাঁদের রচিত গ্রন্থের ইলেকট্রনিক সংস্করণ সচলায়তনে হোস্ট করতে চেয়েছিলেন। এ ব্যাপারে সচলায়তনে স্পষ্ট কোন রূপরেখা গৃহীত হয়নি, ফলে একাধিক সচলকে হতাশ করতে হয়েছে। সম্প্রতি আমরা এ ব্যাপারটিকে পুনর্বিবেচনা করছি, এবং নিম্নোক্ত সিদ্ধান্তে উপনীত হয়েছি। সচলায়তন তার নিজস্ব সংকলিত/সম্পাদিত ই-বুকগুলির পাশাপাশি পুস্তকাকারে প্রকাশিত গ্রন্থের ইলেকট্রনিক সংস্করণও হোস্ট করার সময় এ সিদ্ধান্তগুলিকে নীতিমালা হিসেবে অনুসরণ করবে।

 বইটির লেখক বা লেখকগণকে সচলায়তনের পূর্ণ সদস্য হতে হবে।
 বইটির ইলেকট্রনিক সংস্করণের কপিরাইট লেখক বা লেখকগণ ভিন্ন অন্য কোন ব্যক্তি কর্তৃক সংরক্ষিত হওয়া যাবে না।
 হোস্টিঙের সিদ্ধান্ত চূড়ান্ত হবার পর সচলায়তনকে বইটির ইলেকট্রনিক সংস্করণ প্রকাশ ও হোস্টিঙের অনুমোদন দিয়ে লেখক বা লেখকগণকে একটি বিবৃতিমূলক পোস্ট সচলায়তনে দিতে হবে।
 বইটির ইলেকট্রনিক সংস্করণ সচলায়তন ভিন্ন অন্য কোথাও হোস্টেড হতে পারবে না। 
 বইটির ইলেকট্রনিক সংস্করণ হোস্ট করার জন্যে সচলায়তন এবং লেখক বা লেখকগণ পরস্পরের কাছ থেকে কোন অর্থ গ্রহণ করবেন না।
 বইটিতে প্রকাশিত বক্তব্যের দায় একান্ত লেখক বা লেখকগণের, সচলায়তনকে এর জন্যে দায়ী করা চলবে না।
 পুনর্প্রকাশের জন্যে বই নির্বাচনের চূড়ান্ত কর্তৃত্ব সচলায়তন কর্তৃপক্ষ সংরক্ষণ করবেন।

এই নীতিমালা ভবিষ্যতে ঈষৎ পরিবর্ধিত/পরিমার্জিত/পরিবর্তিত হতে পারে। ধন্যবাদ।


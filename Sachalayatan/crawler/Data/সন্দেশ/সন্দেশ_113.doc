প্রকাশনা বিষয়ে সচলায়তনের সাম্প্রতিক উদ্যোগ




আপনারা অবগত আছেন, সচলায়তন নিয়মিতভাবে একটি বার্ষিক সংকলন বই আকারে প্রকাশ করে থাকে। এ ছাড়াও প্রথম বর্ষপূর্তি উপলক্ষ্যে একটি গল্প সংকলন [পূর্ণমুঠি] ও প্রয়াত অগ্রজপ্রতিম লেখক মুহম্মদ জুবায়েরের লেখার একটি সংকলন [সিকি-আধুলি গদ্যগুলি] সচলায়তন ও শুদ্ধস্বরের যৌথ উদ্যোগে প্রকাশিত হয়েছে।
সচলায়তনের লেখক পাঠকেরা পৃথিবীর দেড়শোটি দেশে ছড়িয়ে আছেন। তাঁদের প্রত্যেকের গুরুত্বই আমাদের কাছে অপরিসীম। কিন্তু সচলায়তনের প্রকাশিত গ্রন্থগুলি তাঁদের কাছে পৌঁছাতে গিয়ে আমরা বিদ্যমান বিতরণ ব্যবস্থার দুর্বলতা অনুভব করেছি, এবং ত্রুটিগুলি চিহ্নিত করেছি। জাহাজ বা বিমানে করে প্রবাসে বই পাঠানো এবং তা দীর্ঘ দূরত্বে অবস্থিত সব শহরে বাসরত সচলদের কাছে পৌঁছানো অত্যন্ত ব্যয়বহুল একটি প্রক্রিয়া। আবার ঢাকার বাইরে আমাদের স্থানীয় বিতরণ অবকাঠামোর দুর্বলতার কারণে সেখানকার পাঠকের সাথেও যোগসূত্র স্থাপিত হতে পারছে না। বিশ্লেষণের কাজটি করতে গিয়ে আমরা বিষয়টিকে সম্পূর্ণ ভিন্ন একটি আঙ্গিক থেকে দেখার প্রয়াস পেয়েছি, এবং ফলস্বরূপ একটি বিচিত্র সিদ্ধান্তে উপনীত হয়েছি। 
আমাদের বিশ্লেষণ নিচে বর্ণিত হলো।
১.
বাংলাদেশে একজন নবীন লেখকের জন্যে প্রকাশনা শিল্প আর্থিকভাবে লাভজনক নয়। তার মূল উদ্দেশ্য থাকে নিজস্ব পাঠকবৃত্তের বাইরে বৃহত্তর পাঠকমণ্ডলের কাছে নিজের নাম ও লেখাকে পরিচিত করা, তাই যদি কিছু আর্থিক ও মানসিক ক্ষতির সম্মুখীন সে হয়ও, তা সে লোকসানের খাতায় লেখে না।
নবীন লেখক বেশিরভাগ ক্ষেত্রেই নিজের গাঁটের পয়সায় বই ছাপেন। প্রকাশক তাঁকে কারিগরি সহায়তা এবং বিতরণ ব্যবস্থায় জুড়ে দেন কেবল। যদি প্রকাশক নিজের পয়সায় নবীন লেখকের বই ছাপান, সেক্ষেত্রে লেখক বেচারা বঞ্চিত হন রয়্যালটি থেকে (বই ছাপাইয়া দিলাম, আবার পয়সা চান?!)। হয়তো দেশে দুয়েকজন বিরল সৌভাগ্যবান রয়েছেন, যিনি নবীন লেখক হিসেবেই রয়্যালটির পয়সা পেয়ে লেখক জীবন শুরু করেছেন। অগ্রজপ্রতিম এক লেখক জানালেন, আজ থেকে প্রায় কুড়ি বছর আগে ৯% হারে রয়্যালটি পেতেন তিনি।
তবে কি প্রকাশক নতুন পেয়ে লেখককে হাইকোর্ট দেখাচ্ছেন? ব্যাপারটা তেমন নয়। নবীন লেখক বইয়ের বাজারে নামছেন কোন ধরনের মূল্য সংযোজন ছাড়াই, পাঠকের কাছে তিনি পরীক্ষিত হবেন, তারপর তাঁর মূল্য পরিবর্তিত হবে। মূল্য সংযোজিত না হওয়া পর্যন্ত তিনি লাভজনক নন। অতএব আনকোরা এই মালকে বাজারে ছাড়তে গিয়ে কোন ঝুঁকি নিতে প্রকাশক সম্মত নন। যতদূর সম্ভব কম ঝুঁকিতে নবীন লেখককে নিয়ে ব্যবসা করতে চান তিনি। 
আর এখানেই একটা হালকা বিষচক্র আছে। নবীন লেখকের বই বেশি ছাপিয়ে লোকসানে পড়তে প্রকাশক রাজি নন, আবার বই বেশি কপি ছাপা হয় না বলে এর কপি প্রতি খরচ অনেক বেশি হয়। পাঠককে বেশি টাকা দিয়ে এক এক কপি কিনতে হয় বলে আবার বই বিক্রিও হয় কম। ফলে, লোকে কম কেনে বলে বইয়ের দাম বাড়ে, আবার নবীন লেখকের চড়া দামের বই লোকে কম কেনে।
আর এখানে পাঠকের কথাও চলে আসে। আনকোরা নতুন একজন লেখকের বই তাকে কিনতে হচ্ছে চড়া দামে। মানুষের বই কেনার বাজেট বরাবরই সংকীর্ণ থাকে, ফলে ক্রেতার ঝুড়িতে আর নবীন লেখকের খুব একটা চড়া হয় না। বেশিরভাগ ক্ষেত্রেই ক্রেতার সাধ সাধ্যকে অতিক্রম করতে পারে না।
২.
প্রকাশনা শিল্পে বিতরণ ব্যবস্থার অবস্থাও শোচনীয়। প্রকাশকরা অনেকেই পুরোদস্তুর পেশাদার প্রকাশক নন, এক্স কবি-সাহিত্যিক মানুষ, বিভিন্ন গোষ্ঠীদ্বন্দ্ব দেখে বিরক্ত হয়ে নিজেই প্রকাশক হয়ে এগিয়ে এসেছেন সমমনাদের সাহায্য করার উদ্দেশ্যে। পুরোদস্তুর পেশাদার প্রকাশক তিনি নন বলে এই ব্যবসায় বিতরণ চ্যানেল তিনি প্রসারিত করতে ততটা উদ্যোগী নন। ফলে বইমেলার সিজনে কিছু সক্রিয়তা ছাড়া তাদের বাকিটা সময় মন্দাক্রান্ত। ঢাকা শহরের ভেতরে ও বাইরে যে বিশাল সম্ভাব্য পাঠক সমাজ আছে, তাদের কাছে পণ্য হিসেবে বইকে পৌঁছে দেবার কোন অভিনব উদ্যোগ প্রকাশকদের মধ্যে দেখা যায় না। কোন প্রকাশক কি আছেন, যিনি বাংলাদেশে বিভিন্ন সময়ে ঘুরে ঘুরে বড় স্কুল ও কলেজের সাথে বৈঠক করেছেন নিজের প্রকাশিত বই বিক্রির ব্যাপারে? মফস্বলের বইয়ের দোকানে কি নবীন লেখকের বই পৌঁছাতে পারছে? উদাহরণ চাইলে সেবা প্রকাশনীর দিকে তাকাতে পারেন, বাংলাদেশে এককালে তাদের বিতরণ নেটওয়ার্কের সমকক্ষ বোধহয় আর একটিও ছিলো না।
৩.
সারমর্মে আমরা যা দেখতে পাই, তা হচ্ছে,

 নবীন লেখক আর্থিক লাভের আশায় বই প্রকাশ করেন না। তিনি চান পরিচিতি, খ্যাতি বা নামযশ।
 প্রকাশক নবীন লেখককে নিয়ে কোন বাড়তি ঝুঁকি নিতে রাজি নন। অলওয়েজ ব্যাক দ্য স্ট্রং হর্স, নেভার ব্যাক দ্য রং হর্স নীতিতে তিনি চলেন।
 পাঠককে চড়া দামে নবীন লেখকের বই কিনতে হয়।

তাহলে প্রকাশনায় বিনিয়োজিত টাকা কিভাবে বণ্টিত হচ্ছে? লেখক এবং/অথবা প্রকাশক টাকা খরচ করছেন নিচের খাতগুলিতে।

 সম্পাদনা (প্রুফ, পেজিনেশন, ডিজাইন)
 প্লেট
 কাগজ, কালি ও মুদ্রণ
 বাঁধাই
 প্রচ্ছদ ও অলঙ্করণ
 বিজ্ঞাপন

এই খরচ উঠে আসছে পাঠকের পকেট থেকে, যার কিয়দংশ নবীন লেখকের পকেটে ফিরে যাবার সম্ভাবনা খুবই ক্ষীণ। গোটা ব্যাপারটা দাঁড়াচ্ছে এমন, পাঠক পকেটের পয়সা দিয়ে প্রায় সব ক্ষেত্রে প্রণোদনা দিচ্ছেন বিজ্ঞাপনদাতাকে, প্রচ্ছদচিত্রীকে, বাঁধাইঅলাকে, প্রেসকে, প্লেটমেকারকে, সম্পাদককে এবং এর পর হয়তো প্রকাশককে, কিন্তু নবীন লেখককে কদাচিৎ। 
৪.
এ প্রসঙ্গে বিভিন্ন ব্যক্তির সাথে বিস্তর আলোচনার শেষে এসে আমরা একটি সমান্তরাল ব্যবস্থা গড়ে তোলার প্রয়াস পাই। যেহেতু নবীন লেখকেরও লাভের আশা নেই, আর পাঠকেরও নবীন লেখকের জন্যে বিস্তর পয়সা খরচের ইচ্ছা নেই, আসুন এই দুইয়ের মাঝখান থেকে তুলে দিই প্রায় সকল নোড (সম্পাদনা, প্রচ্ছদ ও অলঙ্করণ বাদে)। প্রবর্তন করি এমন আরো একটি ব্যবস্থার, যেখানে নবীন লেখক বা পাঠককে পয়সা খরচ করতে হয় না, তাদের মধ্যে সম্পর্ক বিক্রেতা আর ক্রেতার হয় না, তাদের মধ্যে সম্পর্ক দাঁড়ায় কুশলী আর সমঝদারের। নবীন লেখক প্রায় বিনামূল্যে পাঠকের কাছে পৌঁছে দেবেন তাঁর বই, পাঠক বিনামূল্যে তাঁর বই পাঠ করবেন, প্রতিক্রিয়া জানাবেন, তাঁকে চিনবেন, জানবেন। এই প্রক্রিয়া তখনই সম্ভব হবে, যখন বই উৎপাদনের খরচ নেমে আসবে শূন্যের কোঠায়। সেটি এখনই সম্ভব, যদি বইটি হয় ইলেকট্রনিক। 
গত দুই বছরে সচলায়তনের সংকলন প্রকাশের অভিজ্ঞতায় আমরা দেখেছি, দেশের বাইরে বইয়ের একটি মোটামুটি চাহিদা বর্তমান, যেটিকে দুর্বল বিতরণ ব্যবস্থার কারণে মেটানো আমাদের পক্ষে সম্ভব নয়। দেশের পোস্টাল সার্ভিসের মুমূর্ষু অবস্থা, এবং সেখান থেকে উত্তর আমেরিকা বা ইউরোপে বই পাঠানো এক ব্যয়বহুল দায় হয়ে দাঁড়িয়েছে। ফলে পাঠকের কাছে মুদ্রিত বই পৌঁছানোর শেষ স্তরটি পাঠকের কাঁধে আরো খরচ চাপিয়ে দিচ্ছে। এই ব্যয় বহনে যাঁরা সম্মত, তাঁরাও অনেক সময় অবকাঠামোগত ত্রুটির কারণে বই হাতে পাচ্ছেন না। অথচ সচলায়তনের বিশাল রিডারশিপের কাছে খুব সহজেই ইলেকট্রনিক বই পৌঁছে দেয়া খুবই সম্ভব।
প্রথমে মনে হতে পারে, এতে করে প্রকাশকরা ক্ষতিগ্রস্ত হবেন। কিন্তু ব্যাপারটি তা নয়, কারণ লেখক যখন পরবর্তীতে বইটির মুদ্রিত সংস্করণ প্রকাশ করবেন, সেটি হবে একটি পিয়ার-রিভিউড, মূল্য-সংযোজিত পণ্য। তাই তাঁরাও ইলেকট্রনিক বইয়ের পাঠকের কাছ থেকে পাওয়া ফিডব্যাকের ভিত্তিতে সিদ্ধান্ত নিতে পারবেন, সেই নবীন লেখকের সাথে তাঁরা ব্যবসা করবেন কি করবেন না। প্রি-প্রেস এডিটিং এবং প্রচ্ছদ-অলঙ্করণের শিল্পীদের জন্যে নতুন একটি দিগন্ত উন্মোচিত হবে ইলেকট্রনিক বইয়ের ক্ষেত্রে। আর নিশ্চিতভাবেই লাভবান হবেন নবীন লেখক ও পাঠক। নবীন লেখক শেষ পর্যন্ত মুদ্রিত বই প্রকাশ করবেনই, যেসব পাঠকের কাছে তিনি এই বই প্রচলিত ব্যবস্থায় পৌঁছে দিতে পারছেন না, তাঁরা আর বঞ্চিত থাকবেন না, এক ক্লিকে ডাউনলোড করে পড়া শুরু করতে পারবেন, পড়া শেষে পাঠ প্রতিক্রিয়া জানাতে পারবেন। তাঁর বইটি পাঠক সমাদৃত হলে এর মুদ্রিত সংস্করণও সংগ্রহে রাখার একটি চাহিদা তৈরি হবে, যা প্রকাশকের জন্যে আশাব্যঞ্জক একটি ঘটনা। তাছাড়া দেশের ভেতরে যেখানে প্রকাশকের নিজস্ব বিতরণ ব্যবস্থা অনুপস্থিত, সেখানেও ইন্টারনেটের কল্যাণে ইলেকট্রনিক বই পৌঁছে যাবে অগণিত পাঠকের কাছে, বিনামূল্যে। 
এ প্রক্রিয়ায় কোন নবীন লেখক যদি চান, তিনি প্রকাশনার ব্যাপারটি ইলেকট্রনিক স্তরেই রেখে দিতে পারেন। অর্থাৎ, মুদ্রণ ব্যবস্থায় প্রবেশ না করেও তিনি পাঠকদের কাছে তাঁর কোন বই পৌঁছে দিতে পারেন। অনলাইনে লেখালেখির সাথে সম্পৃক্ত অনেকেই এই ব্যবস্থাটি সমর্থন করবেন। ডিজিটাল প্রকাশনা কোন কল্পবিজ্ঞানের আলোচ্য বিষয় নয়, এটি বাস্তব, এবং এর ধারাবাহিকতায় আমরা নাম লেখাতে চাই।
৫.
সোজা বাংলায়, আমরা চাই একটি অনলাইন প্রকাশনা ব্যবস্থা, যা ইলেকট্রনিক বই প্রকাশ ও বিতরণ করবে, যেখানে পাঠক গিয়ে ই-বুক ডাউনলোড করে পড়তে পারবেন।
এ প্রত্যাশাকে ঘিরেই গড়ে উঠছে প্রকাশায়তন, আমাদের নতুন অনলাইন প্রকাশনী। এ বছর, ২০০৯ সালের ১৬ই ডিসেম্বর আমরা মহা সমারোহে পালন করবো প্রথম অনলাইন ই-বইমেলা। বিস্তারিত জানবেন শীঘ্রই।
জানান আপনাদের ভাবনা ও দুর্ভাবনার কথাগুলো। আমরা কান পেতে আছি।



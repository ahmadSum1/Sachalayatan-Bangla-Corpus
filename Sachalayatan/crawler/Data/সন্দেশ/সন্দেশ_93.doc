প্রথম পাতায় এক লেখকের একাধিক পোস্ট প্রসঙ্গে




প্রথম পাতায় একাধিক পোস্টের গ্রহণযোগ্যতা
সচলায়তনের নীতিমালার একটি প্রস্তাবিত রীতি দীর্ঘদিন ধরে কিছু সংশয় ও দ্বন্দ্বের জন্ম দিয়ে আসছে। আমরা বলে আসছি, নীড়পাতায় কোনো লেখক যেন দু'টির বেশি পোস্ট না করেন।
সচল লেখকদের ২৪ ঘন্টায় একাধিক পোস্ট করার সুযোগ রাখা হয়েছে, যেন তাঁরা প্রয়োজনে ড্রাফট করে রাখতে পারেন। অতিথিদের ক্ষেত্রে এই সুযোগ আরো সীমিত। 
অতীতে আমরা দেখেছি, নীড়পাতায় দুই বা ততোধিক পোস্ট প্রকাশ নিয়ে মডারেটরদের হস্তক্ষেপ করতে হয়েছে, কোনো কোনো সচল এ নিয়ে মডারেটরদের ওপর ক্ষোভ প্রকাশ ও পোষণ করে এসেছেন, এবং কখনো কখনো এ নিয়ে তর্ক ও বাগবিতণ্ডাও হয়েছে।
আমাদের যুক্তি হচ্ছে, সচলের নীড়পাতার গুরুত্ব অনেক বেশি, এবং লেখকরা যেন এই গুরুত্বপূর্ণ স্পেসটির সদ্ব্যবহার করেন, সহলেখকদের প্রতিও সদয় হন। প্রতিটি পোস্ট নীড়পাতার ৫ শতাংশ স্থান নেয়, এবং কেউ যদি ৫ এর জায়গায় ১০ বা ১৫ শতাংশ নিয়ে নেন কোনো এক সময়, তাহলে বাকি সদস্যদের প্রতি খানিকটা অবিচার করা হয়। সচলের ভিজিট ডেটা থেকে গত চার মাসে ২ লক্ষ ৭৮ হাজার ইউনিক ভিজিটের তথ্য বিশ্লেষণ করে আমরা যা পেয়েছি, তা নিচে স্তম্ভলেখ আকারে উপস্থাপন করা হলো।

সৃজনশীলতার এবং স্বাধীনতার অন্তরায়?
প্রশ্ন জাগতে পারে, যদি কোনো সচল বা অতিথি একটি পোস্ট দেন, এবং সেটির পর আরো কুড়িটি পোস্ট পড়তে অনির্দিষ্টকাল সময় লাগে, তাহলে তিনি কি এ সময়টা না লিখে বসে থাকবেন? লেখালেখির মুড বলেও তো একটা ব্যাপার আছে। কখনো কখনো একসাথে ৪-৫টা লেখার আইডিয়া, মুড, সময়, সুযোগ সব একসাথে চলে আসতে পারে। তখন এই কালাকানুন দিয়ে কি সৃজনশীলতাকেই সমতার স্বার্থে টুঁটি টিপে মারা হচ্ছে না? তাছাড়া বিদ্যুতের গোলযোগ, ব্যক্তিগত ব্যস্ততা, আরো বহু কারণে হয়তো অনেকে চাইতে পারেন একদিনে একাধিক লেখা লিখে আবার একটি দীর্ঘ বিরতি নেয়ার।
সমাধান ১ - ড্রাফট করে রাখুন
আমরা বিনীত অনুরোধ করবো, আপনি লেখাটা লিখে ড্রাফট করুন, তারপর একটু অপেক্ষা করুন। আপনার সহসচল, বন্ধুদের স্বার্থেই। এই সামান্য বিলম্বটুকু আসুন সবাই মিলে ভাগ করে নিই। এতে করে সকলেই নিয়মিত বিরতিতে লিখে যেতে পারেন। খুব ঘন ঘন পোস্ট পাঠকের মনোযোগও খণ্ডিত করে, কারণ একটি পোস্ট নিয়ে চিন্তা একাধিক দিন ধরে চলে, পোস্টে মন্তব্য, বিশ্লেষণ, তর্কবিতর্ক চলে। তাই একদিনে একাধিক লেখা লিখলে পাঠককে দুটি ভিন্ন ধারায় ভাবতে দিয়ে তার মনোযোগকে বিক্ষিপ্ত করাই হয় কেবল।
সমাধান ২ - অটো পোস্ট ব্যবহার করুন
ড্রাফট ছাড়াও অটো পোস্টের একটি অপশন সচলায়তনে রয়েছে। লেখা প্রকাশ করবার সময় "প্রথম পাতায় প্রকাশ" অপশনটি বাছাই করে একটু নিচেই "শিডিউল/স্ক্যাজ্যুল ফর স্টেইট চেইঞ্জ" অপশনটি দেখতে পাবেন। এখানে একটি তারিখ এবং সময় উল্লেখ করে দিলে উক্ত সময়ে পোস্টটি স্বয়ংক্রিয়ভাবে পোস্ট হয়ে যাবে। একদিনে বেশি লিখে ফেললে এই অপশনটি ব্যবহার করতে পারেন।
শিডিউলড অটো পোস্ট অপশন: পোস্টটি ২৫ শে এপ্রিল ২০১০, দুপুর দু'টা ত্রিশে প্রকাশিত হবে
ব্যতিক্রম
আরো প্রশ্ন উঠতে পারে, কারো পোস্টকে যদি স্টিকি করা হয়, তখন কী হবে? কারণ পোস্ট তো লেখকের ইচ্ছায় স্টিকি করা হয় না। এ ব্যাপারে তাই আমরা সিদ্ধান্ত নিয়েছি, স্টিকি পোস্টের ব্যাপারে ব্যতিক্রম অনুসরণ করার। 
আরো ব্যতিক্রম অনুসৃত হবে সন্দেশের বেলায়। সন্দেশ সচলায়তনের বার্তাবাহক, দিনে একাধিক বার্তা তাকে পরিস্থিতিবিশেষে বহন করতে হতে পারে।
অবশিষ্ট সকল সচলের জন্যে এই নিয়মটি প্রযোজ্য হবে।
প্রথম পাতা সবার জন্য
আমরা তাই সিদ্ধান্তে উপনীত হয়েছি, এখন থেকে সচলে কোনো লেখক নীড়পাতায় একটির বেশি পোস্ট প্রদর্শন করতে পারবেন না। তবে দ্বিতীয় পোস্ট বা তৃতীয় পোস্ট তিনি নিজের ব্লগে প্রকাশ করতে পারেন। 
আমরা আশা করবো, উপরের সমাধান দুটির একটি ব্যবহার করে আমরা আমাদের সৃজনশীলতা ও স্বাধীনতা সচল রেখেই প্রথম পাতাটি নিজেদের মধ্যে ভাগ করে নিতে পারব। 
আপনাদের সহযোগিতা একান্তভাবে কাম্য।
সচল থাকুন, সচল রাখুন।
ধন্যবাদ।

 

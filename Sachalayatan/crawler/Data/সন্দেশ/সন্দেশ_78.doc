সচলায়তন থেকে সচলদের লেখা নিয়ে বিনা অনুমতিতে প্রকাশ প্রসঙ্গে (আপডেট: বিচিন্তার ক্ষমা প্রার্থনা)




সম্প্রতি একটি সাপ্তাহিক পত্রিকা নিয়মিতভাবে সচলায়তন থেকে সচলদের লেখা তাদের অনুমতি ছাড়া নিয়ে প্রকাশ করছে। পত্রিকায় প্রকাশিত লেখায় তাদের পরিচয় ত্রুটিপূর্ণভাবে প্রকাশিত হচ্ছে, লেখাগুলো অপ্রাসঙ্গিক বিভাগে ছাপা হচ্ছে। 
পত্রিকাটির নাম বিচিন্তা, এর সম্পাদকের নাম মিনার মাহমুদ।
বিচিন্তা তৃতীয় বারের মত প্রকাশের শুরু থেকেই সচলায়তনের লেখা দিয়ে পত্রিকা ভরে লেখা ছাপিয়েছে। এটি আমাদের গোচরে প্রথমে আসে প্রায় মাসখানেক আগে। সচলায়তনের পক্ষ থেকে একজন মডারেটর এ বিষয়ে যোগাযোগ করলে বিচিন্তা থেকে জানানো হয় তারা লেখা অনুমতি নিয়ে প্রকাশে আগ্রহী, কিন্তু অনুমতির ফ্রেইমওয়ার্ক কি হবে সেটা আমরা সিদ্ধান্ত নিতে পারিনি। বিচিন্তা থেকে লেখায় মন্তব্যের মাধ্যমে অনুমতি চাওয়া শুরু হলে দেখা যায় এতো বেশী লেখায় মন্তব্যটি করা হয়েছে যে সেটা একপ্রকার বিজ্ঞাপনে পরিণত হয়। উপরন্তু এই চর্চাটি সীমিত সংখ্যক লেখার ক্ষেত্রে গ্রহণযোগ্য হলেও পুরো পত্রিকা চালানোর ম্যাটেরিয়াল সংগ্রহটা কতটা গ্রহণযোগ্য, তা প্রশ্নের সম্মুখীন। তাই মন্তব্যের মাধ্যমে লেখা চাইবার পদ্ধতি নিরুৎসাহিত করা হয়।
কিন্তু মিনার মাহমুদ এতে দমে যাননি। প্রতি সংখ্যায় অধিকাংশ লেখাই সচলায়তন থেকে সংগৃহীত। কিন্তু কোথাও সচলায়তনের নাম নেই। কোথাও কোথাও লেখকের নাম ভুল করা হয়েছে। এ পর্যন্ত হিমু, এস এম মাহবুব মুর্শেদ, সুহান রিজওয়ান, কৌস্তভ, শুভাশীষ দাশ, হাসান মুর্শেদ, সচল জাহিদ, তানভীর, অচ্ছুৎ বলাই, মুখফোড় এবং মিথুন কায়সারের লেখা শনাক্ত করা হয়েছে।
ন্যূনতম ভদ্রতাবোধ ও সম্পাদকীয় রীতিজ্ঞান থাকলে কেউ একটি সাপ্তাহিক পত্রিকার সম্পাদনা পর্ষদে বসে এ ধরনের আচরণ করতে পারেন না। এটি শুধু অশিষ্ট আচরণই নয়, সুস্পষ্টভাবে লেখকদের অধিকার লঙ্ঘন। 
একজন লেখকের অজান্তে তার লেখা কোনো পত্রিকায় ছাপা হয়ে যাবে, এমনটি চলতে পারে না।
সচলায়তন এই চৌর্যবৃত্তির তীব্র প্রতিবাদ জানাচ্ছে। সংশ্লিষ্ট লেখকেরা দ্রুত আইনগত ব্যবস্থা নেয়ার প্রস্তুতি নিচ্ছেন।
বিচিন্তার ওয়েসাইটে গত দুই সংখ্যা আপলোড করা হয়েছে। সেখান থেকে নিচের লেখাগুলো শনাক্ত করা হয়েছে।
এছাড়াও যাদের লেখা তাদের অনুমতি ব্যতীত বিচিন্তায় ছাপা হয়েছে, তারা অনুগ্রহ করে সচলায়তনে লেখাটির লিঙ্ক এবং বিচিন্তায় লেখাটির লিঙ্ক মন্তব্যের পাতায় যোগ করে যান।
গতসংখ্যা



পৃষ্ঠা ৬ - শুভাশীষ ও মুর্শেদ





পৃষ্ঠা ১১-১২ মুর্শেদ






পৃষ্ঠা ১৬-১৭ অছ্যুৎ বলাই






পৃষ্ঠা ১৮-১৯ তানভীর






পৃষ্ঠা ২২-২৩ সচল জাহিদ







বর্তমানসংখ্যা



পৃষ্ঠা ১৩-১৪ শুভাশীষ






পৃষ্ঠা ২৩ হাসান মোরশেদ





পৃষ্ঠা ২৪-২৫ মিথুন কায়সার





আপডেট
বিচিন্তার ১৯শে ডিসেম্বর, ২০১০ সংখ্যার সম্পাদকীয়তে সচলায়তন থেকে বিনা অনুমতিতে, বিনা পারিশ্রমিকে কপিরাইটের তোয়াক্কা না করে লেখা তুলে নিয়ে প্রকাশের ব্যাপারে ক্ষমা প্রার্থনা করা হয়েছে। উপরন্তু এই পোস্টটি, বেশ কিছু মন্তব্য সহ প্রকাশ করা হয়েছে।
প্রাথমিক ভাবে ক্ষমা প্রার্থনা এবং সম্মানী প্রদানের বিষয়টিকে স্বাগতম জানালেও প্রকারান্তরে সচলায়তনের সদস্যদের 'মাস্তান' এবং সচলায়তনকে 'আন্তঃজেলা মাস্তান সিন্ডিকেট' বলাটা আমরা সমীচীন মনে করছি না। ভুলটা শুরু থেকেই বিচিন্তার ছিল এবং কোন রকম খোঁচা সচলায়তনের প্রাপ্য নয় বলে আমরা মনে করি।
এই ঘটনা থেকে একটি শিক্ষা আমরা লাভ করেছি। ব্লগের শক্তি কম না হলেও, সব ব্লগ সমন্বয়ে একটি আইনী ব্যবস্থা গড়ে তুলতে না পারলে ভবিষ্যতে এরকম ঘটনা আরও ঘটতে পারে। সচলায়তন থেকে এ ধরনের পরিস্থিতি মোকাবেলার জন্যে একটি উদ্যোগ অচিরেই নেয়া হবে।



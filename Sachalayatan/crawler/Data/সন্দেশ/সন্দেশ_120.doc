"বানানকে বাগ মানান" কর্মসূচী



সম্প্রতি উদ্বেগের সাথে লক্ষ্য করা যাচ্ছে যে সচল ও অতিথিরা বাংলা বানানের প্রতি একটি অবচেতন অবহেলা নিয়ে লিখে চলছেন। পোস্টের মূল উপাদানে তো বটেই, শিরোনামেও প্রায়শ চোখে পড়ছে বানানপ্রমাদ, যা সচলায়তনে লেখার মানকে প্রশ্নবিদ্ধ করে।
এ ব্যাপারে সচলায়তনের পক্ষ থেকে সচলদের কাছে শুদ্ধ বানানের প্রতি মনোযোগী হবার অনুরোধ ছাড়া আর কিছু ছিলো না। অতিথিদের লেখা মডারেশন পার হয়ে আসে বলে নির্বিচার ভুল বানানে কন্টকিত লেখা আটকে দেয়ার সুযোগ রয়েছে, যা কিছুটা শৈথিল্যের সাথে চর্চিত হয়। কিন্তু বানান নিয়ে সচেতনতা তৈরি ও চর্চার জন্যে প্রয়োজন সার্বিক উদ্যোগ। এ উদ্যোগে সব সচলকে অংশীদার করার জন্যে একটি উদ্যোগ নেয়া হয়েছে।
এই পোস্টের পর থেকে "বানানকে বাগ মানান" কর্মসূচীর আওতায় প্রতিটি পোস্ট ও মন্তব্যে বানান ভুল ধরিয়ে দেয়ার একটি শিশুতোষ খেলা শুরু হবে। প্রতি ভুল বানান ধরিয়ে দেবার জন্যে থাকবে +১ পয়েন্ট, যিনি ভুল করবেন, তাঁর জন্যে -১ পয়েন্ট। প্রতিটি ভুল ধরিয়ে দেয়া মন্তব্যের পর মন্তব্যদাতা তাঁর স্কোর আপডেট করবেন। ২৯শে জুন পর্যন্ত এই খেলা চলবে। যিনি সর্বোচ্চ পয়েন্ট অর্জন করবেন, তাঁকে সচলায়তনে "শের-এ-বানান" খেতাবে ভূষিত করা হবে। পুরস্কার হিসেবে থাকবে একটি সরস ক্যারিকেচার। কেবল সচল ও অতিথি সচলরা এই খেলায় অংশ নিতে পারবেন।
কামনা করা হচ্ছে, বানান ভুল ধরিয়ে দেয়ার এই খেলার ছলে শুদ্ধ বানান আমাদের ক্রমশ রপ্ত হয়ে আসবে এবং ইন্টারনেটে ভুল বাংলা বানানে কনটেন্ট যোগ করার কলঙ্ক থেকে আমরা মুক্ত হবো।
সবাইকে আন্তরিক ধন্যবাদ।


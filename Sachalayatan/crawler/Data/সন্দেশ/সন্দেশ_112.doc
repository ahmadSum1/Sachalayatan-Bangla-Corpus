আপনার বই ছড়িয়ে পড়ুক দিগ্বিদিক



প্রকাশায়তনের জন্য পাণ্ডুলিপি আহ্বান 

ই-বই প্রকাশের জন্য সচলায়তনের উদ্যোগ নিয়ে ব্যাপক সাড়া পাওয়া গেছে। সর্বশেষ পোস্টটি হাজার জনেরও বেশি পাঠকের নজর কেড়েছে এবং সচলায়তনের সদস্য, অতিথি, নীরব পাঠকসহ বিভিন্ন পর্যায়ের শুভানুধ্যায়ীরা এ বিষয়ে বিপুল উৎসাহ দেখিয়েছেন। 
নির্ধারিত তারিখ ১৬ ডিসেম্বর আসতে যেহেতু খুব একটা দেরি নাই, সেহেতু এখন আমাদের দ্রুত শুরু করতে হবে মূল কাজ। বই প্রকাশের মত জটিল ও কঠিন কাজকে সহজ করে না দেখতে পারলে এই উদ্যোগ আঁতুড়ঘরে আতংকে আত্মঘাতী হতে পারে। সুতরাং কাজটিকে আমরা সহজ করে দুই পর্বে ভাগ করছি: ক) পাণ্ডুলিপি তৈরি করা ও খ) সম্পাদনার কাজ শেষে বইটি পাঠকের জন্য প্রকাশ করা। 
বাকী ধাপগুলো, আইনি মারপ্যাঁচগুলো, স্বত্ত্ব সংরক্ষণ ও মুনাফা বন্টনের মত বিষয়গুলো আমরা পথ চলতে চলতে সমাধান করে ফেলতে পারবো বলে আশা করি। প্রকাশনার প্রথম বছরেই আমরা প্রতিষ্ঠিত প্রকাশকদের মত সুবিন্যস্ত একটা কাঠামো উপস্থাপন করতে যদি নাও পারি তবু আমাদের আকাঙ্খায়, চেষ্টায় ও উদ্যোগে কোনো ঘাটতি থাকবে না এই আশ্বাস আমরা নিজেরাই নিজেদেরকে দিতে পারি। 
বই লেখা ও বই সম্পাদনা দুই ক্ষেত্রের জন্যই যথেষ্ট দক্ষ ও যোগ্য ব্যক্তিত্ব সচলায়তনে আছেন। আমরা প্রকাশের সকল পর্যায়ে সকল স্তরের দক্ষতার সমাবেশ ঘটাতে চাই এবং সেজন্য আগ্রহী সচলদেরকে স্ব-উদ্যোগে সক্রিয় হওয়ার জন্য আকুল অনুরোধ জানাচ্ছি।
শুরুতেই বলে রাখা ভালো, প্রকাশায়তনকে আমরা একটি স্বতন্ত্র প্রতিষ্ঠান হিসেবে দেখছি। যেহেতু প্রতিষ্ঠান হিসেবে এর চরিত্র একটু ভিন্নরকম, সেজন্য সচলায়তন-সুহৃদ হওয়ার পরও প্রকাশায়তন পরিচালিত হবে সম্পূর্ণ স্বতন্ত্র পরিচয়ে। একারণে সচলায়তন সংশ্লিষ্ট নন বা সচলায়তনে নিবন্ধিত হননি এমন লেখকদের বই প্রকাশেও আগ্রহী ও সচেষ্ট থাকবে প্রকাশায়তন। 
পাণ্ডুলিপি জমাদান প্রক্রিয়া:
পাণ্ডুলিপি জমা দেয়ার শেষ তারিখ ১০ অক্টোবর। কিন্তু যাদের কাছে পাণ্ডুলিপি তৈরি আছে তারা অনুগ্রহ করে এখনই পাণ্ডুলিপি পাঠিয়ে দিন প্রকাশায়তনের ইমেইল ঠিকানায়। 
প্রাথমিক পর্যায়ে পাণ্ডুলিপি যাচাইয়ের জন্য সাধারণভাবে ওয়ার্ডে ইউনিকোড বাংলায় কম্পোজ করা ডকুমেন্ট জমা দিলেই চলবে। তবে শুরুতে রিভিউয়ারের সুবিধার জন্য ১৫০-২০০ শব্দের মধ্যে আপনার বইটি সম্পর্কে একটি সার-সংক্ষেপ দিতে হবে এবং কেন আপনি এটা বই হিসেবে প্রকাশযোগ্য বলে মনে করেন তা উল্লেখ করতে হবে। কী ধরণের বাংলা সফটওয়্যার ব্যবহার করে আপনি এই পাণ্ডুলিপি তৈরি করেছেন তাও উল্লেখ করবেন।
পাণ্ডুলিপির মধ্যে যদি কোনো ছবি থাকে তবে তা মূল পাণ্ডুলিপির শেষে আলাদাভাবে প্রতিটি ছবি আলাদা আলাদা পৃষ্ঠায় পেস্ট করে পাঠাতে হবে।  
যারা এখনও পাণ্ডুলিপি তৈরি করেননি কিন্তু কোনো একটি ভাবনা নিয়ে অগ্রসর হচ্ছেন তারা আপনাদের চিন্তা-ভাবনা বা আইডিয়া ও কিছু নমুনা লেখা (যদি লিখে থাকেন) তা পাঠিয়ে দিন। আপনার আইডিয়াটির বই হিসেবে সম্ভাব্যতা কতুটুকু সে বিষয়ে আমাদের মন্তব্য ও আপনার ধারণাটি বাস্তবায়িত করার বিষয়েও কিছু পরামর্শও আমরা দিতে পারবো।
আমরা আশা করবো লেখক জমা দেয়ার আগে পাণ্ডুলিপিটি আরেকবার পড়বেন বা কাউকে দিয়ে প্রুফ দেখিয়ে নেবেন। বাংলা একাডেমির বাংলা অভিধানে অনুসৃত বাংলা বানান অনুযায়ী আপনার পাণ্ডুলিপির বানান সংশোধন করে নেয়ার জন্যও অনুরোধ করছি। 
কোনো লেখক কোনো পাণ্ডুলিপি জমা দিলে আমরা ধরে নেবো যে এটি একটি ইলেক্ট্রনিক মাধ্যমে অপ্রকাশিত লেখা যা লেখকের নিজস্ব রচনা এবং তিনি একইসাথে এটি অন্য কোথাও প্রকাশের জন্য সরবরাহ করেননি।
পরবর্তী ধাপগুলো:
পাণ্ডুলিপি পাওয়ার দুই সপ্তাহের মধ্যে প্রকাশায়তন পাণ্ডুলিপিটি রিভিউয়ারদের মাধ্যমে যাচাই-বাছাই করে এটি প্রকাশ করতে আগ্রহী কিনা তা লেখককে জানিয়ে দেবে। 
যদি প্রকাশায়তন বইটি প্রকাশে আগ্রহী হয় তবে লেখক পরবর্তী দুই সপ্তাহের মধ্যে চূড়ান্ত কপি এবং একটি যথার্থ প্রচ্ছদ সরবরাহ করবেন। 
অন্যান্য প্রয়োজনীয় বিষয়গুলো সম্পর্কে যথাসময়ে লেখককে অবহিত করা হবে এবং প্রকাশায়তন লেখকের সাথে একটি অনানুষ্ঠানিক আলোচনা করে নেবে। 
ই-বই প্রকাশ বিষয়ে প্রকাশায়তনের সাথে যোগাযোগের ইমেইল হচ্ছে: contact অ্যাট prakashayatan ডট com ।                           
আন্তর্জালে বই প্রকাশের এই উদ্যোগের সাথে সম্পৃক্ত থাকার জন্য আপনাদেরকে অভিনন্দন। আশা করি বাংলা বইয়ের লেখক ও পাঠকদের জন্য এক নতুন দিগন্তের উন্মোচনে আপনার অংশগ্রহণ হবে স্বত:স্ফূর্ত। 



আপগ্রেড সফল, লেখা শুরু হোক (ফেইসবুক কানেক্ট বন্ধ রাখা হয়েছে)



আপডেট:
ফেইসবুক কানেক্ট ব্যবহার করলে ফেইসবুক খোলা থাকা অবস্থায় সচলায়তনে ঢুকলে দুজায়গা থেকেই লগ আউট হয়ে যাচ্ছিল। এই সমস্যার সমাধান হবার আগ পর্যন্ত ফেইসবুক কানেক্ট বন্ধ রাখা হল।  ফেইসবুক কানেক্ট এবং তৎসংক্রান্ত সকল টেম্পোরারী একাউন্ট মুছে ফেলা হয়েছে। অনুগ্রহ করে মন্তব্যের ঘরে নাম, ইমেইল দিয়ে এবং পোস্টের জন্য অতিথি লেখক একাউন্টটি ব্যবহার করুন।
======================================
আপডেট:
অতিথি লেখকের অ্যাকাউন্ট সক্রিয় করা হয়েছে। সাময়িক অসুবিধার জন্য আমরা দুঃখিত।
======================================
প্রিয় সচল, অতিথি ও পাঠকবৃন্দ,
গত সাড়ে তিন বছর যাবত সচলায়তন দ্রুপাল এনজিনের চতুর্থ সংস্করণের ওপর ভর করে চলছিলো। আমাদের নিজস্ব প্রয়োজন মেটাতে আমরা অসংখ্য নিজস্ব ফিচার সংযোজন করেছি, যা দ্রুপালের ডিফল্ট এনজিনে ছিলো না। 
কিন্তু দ্রুপালের চতুর্থ সংস্করণ থেকে ষষ্ঠ সংস্করণে উন্নীত হবার সময় আমরা কিছু জটিল সমস্যার মুখোমুখি হই সচলায়তনের বিপুল ডেটাবেজ নিয়ে। কিছু ত্রুটির কারণে ষষ্ঠ সংস্করণে এই ডেটাবেজ আমরা যোগ করতে পারছিলাম না। দীর্ঘ দুই বছর ধরে একটু একটু করে আমরা এই সমস্যাটি সমাধান করে অবশেষে তল্পিতল্পা নিয়ে ষষ্ঠ সংস্করণের এনজিনে চড়ে বসেছি। এখন পর্যন্ত পরীক্ষা করে আমাদের মনে হয়েছে, আমাদের এই এনজিনান্তর সফল হয়েছে, কোনো ধরনের বিভ্রাট বা ক্ষতি ছাড়াই।
কিন্তু আমাদের সাড়ে তিন বছরব্যাপী যোগ করা কাস্টোমাইজড ফিচারগুলো এখনও যোগ করা বাকি। আমরা আগামী কয়েক সপ্তাহ ধরে একটু একটু করে এই ফিচারগুলো যোগ করবো, আরো অসংখ্য নতুন ফিচারসহ। প্রতিটি ফিচার নিয়েই আমরা আপনাদের মতামত শুনতে উৎসুক। তাই আগামী দিনের সচলায়তন দেখতে কেমন হবে, কী কী সুবিধা তাতে কে কীভাবে পাবেন, তা বহুলাংশে আপনারাই নির্ধারণ করবেন। তবে এই আলোচনার আগে প্রয়োজন হাতেকলমে সব পরখ করে দেখা।
তাই আর দেরি নয়। আপগ্রেডেড সচলায়তনকে ভাসিয়ে দিন লেখার বন্যায়। সাবধানের মার নেই বলে ব্যাকাপ রাখতে ভুলবেন না। আর যে কোনো সমস্যা রিপোর্ট করুন এই পোস্টে।
"অতিথি লেখক" অ্যাকাউন্টটি কিছু বাগ মেরামত করার জন্যে আপাতত চুনকামের আওতায় রয়েছে। আমাদের সম্মানিত অতিথিদের অনুরোধ করবো কিছু সময় ধৈর্য ধরতে। আমরা দ্রুততম সময়ে আপনাদের জন্যে অ্যাকাউন্টটি খুলে দেবো। আপাতত ব্যবহার করুন আমাদের আনকোরা নতুন পরীক্ষাধীন ফিচার "ফেসবুক কানেক্ট"। 
সচল থাকুন, সচল রাখুন।


একটি জরুরি ঘোষণা




সুধী সচল ও অতিথিবৃন্দ,
আপনারা অবগত আছেন যে সচলায়তন একটি লেখক সমাবেশ। দীর্ঘ তিন বছরেরও বেশি সময় ধরে পথ চলায় সচলায়তন একটি লেখক পরিবারের রূপ নিয়েছে। তাই স্বাভাবিক ভাবেই শুধু অনলাইনে নয়, বরং অফলাইনেও সচল ও অতিথি সচলরা নিজেদের মধ্যে যোগাযোগ রক্ষা করছেন ও বন্ধুত্বের বন্ধনকে সুদৃঢ় করছেন।
আমরা অস্বস্তির সঙ্গে জানাচ্ছি, আমাদের আন্তরিক চেষ্টা থাকা সত্ত্বেও সচলায়তনে অতিথি লেখক হিসেবে সক্রিয় সকল নিকের পেছনের ব্যক্তিটিকে পূর্ণাঙ্গভাবে যাচাই করা মডারেশনের পক্ষে সব ক্ষেত্রে সম্ভব নয়। আমরা সচলায়তনে অতিথিদের লেখার মান ও সক্রিয়তার মাত্রা বিবেচনা করে তাঁদের অ্যাকাউন্টটি অতিথি লেখক হিসেবে সক্রিয় করি, যাকে অনেকেই সচলত্বের পথে অর্ধেক যাত্রা হিসেবে বিবেচনা করেন এবং সচলদের অনলাইন ও অফলাইন সমাবেশে সাদরে আমন্ত্রণ জানান। এই চর্চাটির সুযোগ নিয়ে বেশ কিছুদিন ধরে সচলে এমন কিছু ব্যক্তি লেখালেখি করে অতিথি সচল হিসেবে সক্রিয় হবার চেষ্টা করছেন [দুয়েকজন অতীতে সক্রিয়ও হয়েছিলেন], যাদের বেশ কিছু আচরণ সচলায়তনের মূলনীতির পরিপন্থী হিসেবে আমরা শনাক্ত করেছি। 
এদের মধ্যে একজন ফেসবুকে সচল ও অতিথি সচলদের বন্ধু হিসেবে যোগ করেন, এবং একটি শিবিরসংশ্লিষ্ট ওয়েবসাইটে তাদের রিক্রুট করার চেষ্টা করেন। এ সম্পর্কে অনবগত দুয়েকজন অতিথি এ ফাঁদে পা-ও দিয়েছিলেন। এ ছাড়া সচলদের নিজস্ব সমাবেশগুলোতেও এরা যোগদানের ব্যাপারে খুব আগ্রহী। উপরন্তু নারী সচল এবং সচলদের স্ত্রী/বান্ধবীদের উত্যক্ত করার কিছু ঘটনা আমাদের গোচরীভূত হয়েছে।
এ ধরনের আচরণ সরাসরি সচলায়তনে অংশগ্রহণ করে এর মূলনীতি ভঙ্গ করে না, কিন্তু এটি সচলায়তনের সংযোগ ব্যবহার করে সচলায়তনেরই মূলনীতির পরিপন্থী কার্যক্রম চালিয়ে যাওয়ার মতো একটি ব্যাপার।
এ ধরনের পরিস্থিতি কঠোর হাতে নিরসনের চেষ্টা করা হবে বলে সিদ্ধান্ত নেয়া হয়েছে। ছদ্মবেশী কয়েকটি নিককে কিছুক্ষণের মধ্যেই নিষ্ক্রিয় করা হবে। 
সচলায়তনের বাইরে সচলদের জীবনাচরণের ওপর হস্তক্ষেপের কোনো ইচ্ছা আমাদের নেই। কিন্তু সচলায়তনের সাথে এই সংশ্লিষ্টতাকে কাজে লাগিয়ে, কিংবা এর সদস্য ও অতিথিদের কাজে লাগিয়ে কেউ যেন স্বাধীনতাবিরোধী শক্তির পক্ষে কোনো সক্রিয়তায় অংশগ্রহণ করতে না পারে কিংবা ব্যক্তিগত জীবনে অশান্তির কারন না ঘটাতে পারে, সেদিকে লক্ষ রাখা আমাদের কর্তব্যের মধ্যেই পড়ে। সচল সদস্য ও অতিথিদের প্রতি তাই অনুরোধ, আপনারা বিভিন্ন অনলাইন বা অফলাইন সামাজিক সমাবেশে নিজেকে কোনো অচেনা ব্যক্তির বন্ধু হিসেবে পরিচয় দেয়ার সময় স্মরণ করুন, নিজের অজান্তে তাকে অন্যের চোখে গ্রহণযোগ্য করে তুলছেন কি না।  তাছাড়া এরকম কোন অসঙ্গতি চোখে পড়লে নির্দ্বিধায় আমাদের জানাবেন।
সচেতন থাকুন, সচেতন রাখুন।



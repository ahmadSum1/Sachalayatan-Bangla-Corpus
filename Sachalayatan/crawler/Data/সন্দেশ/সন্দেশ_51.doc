কেমন লেখা চাই আমরা?



প্রিয় অতিথি লেখক ও পাঠক,
সচলায়তনে প্রতিদিন বিপুল সংখ্যক লেখা জমা পড়ে, যার মধ্য থেকে সচলের মডারেটররা কিছু পোস্ট প্রকাশ করেন। দুঃখজনক হলেও সত্য, অধিকাংশ পোস্ট মডারেটরদের বিবেচনায় সচলে প্রকাশের অনুপযোগী থেকে যায়। 
সচলায়তন কেবল তার পূর্ণ সদস্যের লেখায় সমৃদ্ধ নয়, অতিথি লেখক ও পাঠকের লেখা আর মন্তব্যও সচলায়তনকে সজ্জিত করে চলেছে প্রতিদিন। লিখতে আগ্রহী অতিথিদের কাছে তাই আমাদের অনুরোধ, সচলে লেখা জমা দেয়ার আগে কয়েকটি বিষয়ের প্রতি সদয় মনোযোগ দেয়ার।
ক. সচলায়তন কাব্যবিমুখ নয়, কিন্তু প্রতিদিন কবিতার যে অকল্পনীয় স্রোত সচলায়তনের মডারেশন কিউতে এসে ঢেউ তোলে, তার মান ও পরিমাণ ধারণে সচলায়তন নিতান্তই অপারগ। তাই কবিতা লিখে সংরক্ষণ করার আগে অতিথি কবির প্রতি অনুরোধ, আপনার কবিতাটি মানোত্তীর্ণ হলো কি না, তা নিজেই একবার যাচাই করুন। প্রয়োজনে একাধিকবার যাচাই করুন।
খ. সচলায়তনের লেখা প্রকাশের নীতিমালাতে স্পষ্ট করেই বলা আছে, অন্যত্র পূর্বপ্রকাশিত লেখা সচলায়তনে প্রকাশ করা হবে না। যেহেতু আগ্রহী অতিথিরা সবসময় নীতিমালা পড়ে দেখার আগ্রহ বোধ করেন না, তাই অন্য কমিউনিটি ব্লগে বা পত্রিকায় প্রকাশিত লেখা প্রতিদিনই সচলায়তনের মডারেশন কিউতে জমা পড়ে। আপনি যদি সচলায়তনে লিখতে চান, আপনার লেখাটি সচলায়তনেই প্রকাশ করুন। যদি অন্য কোথাও সেটি প্রকাশিত হয়ে থাকে, সচলের জন্যে নতুন কিছু লিখুন।
গ. সচলায়তনের পাঠক ও অতিথিবর্গের একটি বড় অংশ বিভিন্ন গবেষণায় নিয়োজিত আছেন। আপনারা নিজেদের ক্ষেত্র নিয়ে সচলায়তনে লিখতে পারেন, যাতে সাধারণ মানুষ আপনাদের গবেষণার প্রকৃতি আর উদ্দেশ্য সম্পর্কে অবহিত হয়। গবেষকগোষ্ঠীর সাথে সাধারণের যোগাযোগ স্থাপনের জন্যে এ ধরনের লেখা বিশেষ ভূমিকা রাখতে পারে। অনুরোধ থাকবে, সহজ ভাষায় সবার বোধগম্য করে লেখার।
ঘ. সমসাময়িক রাজনৈতিক বিশ্লেষণমূলক লেখা সচলায়তনে বরাবরই স্বাগতম। তবে সেটি যদি নিতান্তই কোনো সংবাদের কপিপেস্ট হয়ে থাকে, কিংবা নিজস্ব বিশ্লেষণবিবর্জিত হয়, তাহলে লেখাটির কোনো বাড়তি আবেদন থাকে না, এবং সেটি প্রকাশিত না হওয়ার সম্ভাবনাই বেশি।
ঙ. আলোকচিত্র নিয়ে সচলায়তনে প্রায়শই পোস্ট আসে। এক্ষেত্রে আলোকচিত্রীদের কাছ থেকে আমরা নিছক কয়েকটি ছবিই নয়, বরং সেই ছবির পেছনে তাঁদের ভাবনার কথাও আশা করি। বিভিন্ন ইভেন্টে ছবির মাধ্যমে বলা গল্পও ছবিপোস্টের আরেকটি প্রত্যাশিত আঙ্গিক। ফোটোগ্রাফি নিয়ে আলোকচিত্রীদের ভাবনা, প্রস্তুতি, কারিগরী পরামর্শ, সাফল্য/স্বীকৃতি আর স্মরণীয় অভিজ্ঞতার কথাও আসতে পারে এমন পোস্টে। কিন্তু কেবল কয়েকটি ছবি ... পাঠককে বঞ্চিত করে।
চ. পলিটিক্যাল কার্টুনিস্টদের জন্যে সচলায়তনের দুয়ার বরাবরই উন্মুক্ত। চমৎকার সব ধারালো মর্মভেদী কার্টুনে সচলায়তনকে ভরিয়ে তুলুন।
ছ. ব্যক্তিগত দিনলিপি সচলায়তনে প্রায়শই আসে। কিন্তু এই দিনলিপিতে যদি আপনার কোনো নতুন ভাবনা বা উপলব্ধি পাঠকের কাছে না পৌঁছে, সেটি অপ্রকাশিত থেকে যাবে। 
জ. সাম্প্রতিক কোনো বিশেষ ঘটনা, যা মূলধারার মিডিয়ায় সঠিকভাবে উপস্থাপিত হচ্ছে না বলে আপনি ভাবছেন, গুছিয়ে লিখতে পারেন। এক্ষেত্রে আপনার বর্ণনার সপক্ষে আলোকচিত্র বা ভিডিও উপস্থাপন করতে পারলে ভালো হয়। আপনিই হয়ে উঠতে পারেন আপনার নিজস্ব প্রতিবেদক।
সচলায়তন একটি লেখক সমাবেশ, তাই আপনার লেখাটি যেন পাঠকের মনে নতুন ভাবনা জাগিয়ে তোলে, সেই প্রচেষ্টা আমরা আপনার কাছ থেকে আশা করি। কেবল একটি বিচ্ছিন্ন লেখা লিখে সচলায়তনের সাথে সম্পর্ক চুকিয়ে দেয়ার জন্যে নয়, বরং নিয়মিত লিখে আর মন্তব্যে অংশ নিয়ে সচলায়তন পরিবারের অংশ হয়ে উঠবেন আপনি, এমনই আমাদের কামনা। ধন্যবাদ।
সচল থাকুন, সচল রাখুন।


বিটিআরসির ব্লগার সংক্রান্ত তথ্য অনুসন্ধান বিষয়ে



প্রিয় সচল, অতিথি লেখক এবং পাঠকবৃন্দ,
আপনারা অবগত আছেন যে, বাংলাদেশের বর্তমান পরিস্থিতিতে বিরোধী দলের প্ররোচনায় বর্তমান সরকারের নির্দেশে বিভিন্ন ব্লগে ধর্মীয় অনুভূতিতে আঘাত লাগার অজুহাতে ব্লগ বন্ধ সহ ব্লগাদের তথ্য চেয়ে চিঠি পাঠিয়েছেন বিটিআরসি কর্তৃপক্ষ। খবরটি পাওয়ামাত্র আমরা হতবাক, মর্মাহত এবং ভীষণ হতাশ হয়েছি।
একটি লেখক সমাবেশ হিসেবে সচলায়তনে বক্তব্যের পরিমিতবোধ বজায় রাখার জন্য মডারেশন চালু থাকলেও এবং কিছু বিষয় প্রকাশে নিয়ম প্রণয়ন করে থাকলেও সচলায়তন  বরাবরই  বাকস্বাধীনতার সপক্ষে থেকেছে। সচলায়তন মনে করে একটি প্লাটফরম, দল বা প্রতিষ্ঠান তাদের প্লাটফরমে কী ধরনের বক্তব্য প্রকাশ করবে এরকম সিদ্ধান্ত নিতে পারলেও একটি দেশ তার নাগরিকদের কণ্ঠরোধ করতে পারে না। একটি দেশের এগিয়ে যাবার জন্য সব ধরনের আলোচনার বা মতামত প্রকাশের প্রয়োজন রয়েছে।
দ্বিতীয়ত ধর্মীয় অনুভূতির আঘাতের অজুহাতে যদি এ ধরনের খড়গ নামানো হয় তাহলে অন্য যেকোনো অনুভূতির আঘাতে এরকম বিধিনিষেধ আরোপ করার সুযোগ তৈরি হয়। ফলাফল স্বরূপ বাকস্বাধীনতা প্রকাশে দেশটিতে একটি অস্বাভাবিক ধস নামতে পারে।
সচলায়তনে লেখকদের নাম, ইমেইল অ্যাড্রেস এবং প্রকাশিত পোস্টের আইপি অ্যাড্রেস ছাড়া আর কোনো তথ্য সংরক্ষণ করা হয় না। কিন্তু আমরা লেখক এবং পাঠকসহ সংশ্লিষ্টদের এটুকু আশ্বাস দিতে চাই যে সচলায়তন সংশ্লিষ্ট সকলের ব্যক্তিগত তথ্য খুব গুরুত্বের সাথে সংরক্ষণ করে এবং বেআইনি কোনো অনুরোধ বা হুমকিতে সচলায়তন এই তথ্য উন্মুক্ত করবে না।
তবে, যদিও সচলায়তন বাংলাদেশের বাইরের একটি সার্ভার থেকে পরিচালিত হয়, সচলায়তন বাংলাদেশের আইনের প্রতি শ্রদ্ধাশীল। সচলায়তন এ পর্যন্ত এ ধরনের কোনো নোটিশ না পেলেও, আইনগত নিয়মের মধ্যে থেকে সচলায়তনে যদি এ ধরনের কোনো চিঠি পাঠানো হয় তাহলে সচলায়তন আলোচ্য ব্লগার, সচলায়তনের আইনজ্ঞ এবং সরকারি আইনজ্ঞের সাথে যোগাযোগ করে বিষয়টি সমাধানের ব্যবস্থা করবে।
কিন্তু যদি আইন বহির্ভূত পন্থায় সচলায়তনকে কোনো পোস্ট সরাতে বলা হয় কিংবা ব্লগারের তথ্য জানতে চাওয়া হয় তাহলে সচলায়তন এ ব্যাপারে কোনো সাহায্য করতে সম্মত বা প্রস্তুত নয়। বরং এ ব্যাপারে পাল্টা আইনি ব্যবস্থা আনতে সচলায়তন বাধ‌্য হবে।
মুক্ত চিন্তার জয় হোক। মানুষের মত প্রকাশের ক্ষেত্র মুক্ত থাকুক।
ধন্যবাদ।


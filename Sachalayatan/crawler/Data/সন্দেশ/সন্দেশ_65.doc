সচলায়তন বিশ্বকাপ ফ্যান্টাসি গেম -- রাউন্ড ১



গুটি গুটি পায়ে এগিয়ে আসছে বিশ্বকাপ ক্রিকেট, দেশের মাটিতে প্রথম বৈশ্বিক আসর। অনেক প্রত্যাশা ও প্রতীক্ষার বিশ্বকাপ উপলক্ষ্যে সচলায়তন আপনাদের জন্য নিয়ে এসেছে কিছু আয়োজন।

১.
প্রথম আয়োজন সচলায়তনের নিজস্ব প্রেডিকশন গেম। সচলায়তনের যেকোনো পাঠক নিচের ফর্মটি ব্যবহার করে টুর্নামেন্টের প্রতিটি খেলার ফলাফল অনুমান করতে পারবেন। সাধারণ পাঠকের সুবিধার্থে ইচ্ছাকৃত ভাবেই ব্যাক্তিগত অর্জনের (রান, উইকেট, ক্যাচ) পরিবর্তে দলীয় ফলাফলের উপর জোর দেওয়া হয়েছে। এই সরলতার কারণে দৈনন্দিন ব্যস্ততা সত্বেও যেকোনো পাঠক অংশগ্রহণ করতে পারবেন বলে আমাদের বিশ্বাস।
টুর্নামেন্টের গ্রুপ পর্যায়ের ৪২টি খেলাকে মোট ৬টি রাউন্ডে বিভক্ত করা হয়েছে। প্রতি রাউন্ডে থাকছে ৭টি করে খেলা। অর্থাৎ, প্রতি রাউন্ডে গড়ে প্রতিটি দল একটি করে খেলা খেলবে।
মুখোমুখি হওয়া দুই দলের সামর্থ্যের অসামঞ্জস্য বিবেচনা করে এই খেলাটির স্কোরিং সিস্টেমে একটু যন্তর-মন্তর সংযোগ করা হয়েছে। দুর্বল দলের পক্ষে সঠিক বাজি ধরার পুরষ্কার আনুপাতিক হারে বেশি। এই অনুপাত হিসাব করা হবে ICC-ব্যবহৃত seeding-এর ভিত্তিতে। উদাহরণ হিসাবে ধরা যাক অস্ট্রেলিয়া বনাম জিম্বাবুয়ে খেলার কথা। #১ বনাম #৯-এর খেলায় অস্ট্রেলিয়ার পক্ষে সঠিক বাজি ধরার পুরষ্কার ১/(১+৯) = ০.১ পয়েন্ট। পক্ষান্তরে জিম্বাবুয়ের পক্ষে সঠিক বাজি ধরার পুরষ্কার ৯/(১+৯) = ০.৯ পয়েন্ট। অংকের ভাষায়, x ও y দলের খেলায় x দলের পক্ষে সঠিক বাজি ধরার পুরষ্কার x/(x+y) পয়েন্ট।
প্রথম রাউন্ডের জন্য থাকছে একটি বোনাস প্রশ্ন -- এই রাউন্ডে কোনো খেলা টাই কিংবা পরিত্যাক্ত হবে কি? এই প্রশ্নের জবাব সম্পূর্ণ ঐচ্ছিক। সঠিক জবাবের পুরষ্কার ১ পয়েন্ট, ভুল জবাবের শাস্তি ০.৫ পয়েন্ট জরিমানা। পরবর্তী রাউন্ডেও এ-ধরনের বোনাস প্রশ্ন থাকছে।
সচলায়তনের নিবন্ধিত ও অনিবন্ধিত সকল পাঠকের জন্য খেলাটি উন্মুক্ত হওয়ায় এতে কোনো লগ-ইন/অথেনটিকেশনের সুযোগ রাখা হয়নি। কিছু নির্বাচিত সদস্য পর্দার অন্তরালের কাজ এগিয়ে নেবেন। আপনার ভোট সংশোধন করতে চাইলে পূর্বের নাম ব্যবহার করে পুনরায় ভোট দিতে পারবেন। একাধিক ভোটের ক্ষেত্রে শুধুমাত্র সবচেয়ে সাম্প্রতিক ভোট গণ্য করা হবে।
প্রতি রাউন্ডের খেলা শুরুর ১২ ঘন্টা পূর্ব পর্যন্ত ভোট দেওয়ার সুযোগ থাকবে।
প্রথম রাউন্ডে অংশগ্রহণের জন্য নিচের ফর্মটি পূরণ করুনঃ
Loading...

২.
দ্বিতীয় আয়োজন একটি ফ্যান্টাসি লীগ যা বিশ্বকাপ ক্রিকেট উপলক্ষে ক্রিকইনফো-তে সচলায়তনের পাঠকদের জন্য তৈরি করা হয়েছে। লীগ কোডঃ ৪৩৬৫. সীমিত বাজেটে নিজের পছন্দ অনুযায়ী ১১ জন খেলোয়াড় নির্বাচন করে যোগ দিন টুর্নামেন্টব্যাপী এই লীগটিতেও। এই আয়োজনটিও সচলায়তনের সকল পাঠকের জন্য উন্মুক্ত। নিয়মাবলি জানতে এই লিংক দেখুনঃ http://espncricinfo.fantasyleague.com/
এছাড়া মাঠের খেলা ও গ্যালারির আয়োজন নিয়ে আলোচনার জন্য বিশ্বকাপ জুড়ে আপনাদের জন্য আসছে সচলায়তনের ক্রিকেট কর্নার।
সচল থাকুন, সচল রাখুন।


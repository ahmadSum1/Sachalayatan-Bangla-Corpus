সচলের প্রকাশনা ভাবনা



প্রিয় সচল ও পাঠক,
আপনারা সম্ভবত সকলেই অবগত আছেন যে, পিডিএফ আকারে ব-e প্রকাশের পাশাপাশি ২০০৮ সালের ফেব্রুয়ারি মাসে অমর একুশে বইমেলায় সচলায়তনের প্রথম সংকলন, এবং অগাস্ট মাসে সচলায়তনের প্রথম বর্ষপূর্তি উপলক্ষে প্রথম ছোটগল্প সংকলন মুদ্রিত গ্রন্থ হিসেবে প্রকাশিত হয়েছে।
কৌতূহলী পাঠকদের কাছ থেকে আসা কিছু প্রশ্নের উত্তর দিতেই এই পোস্টের অবতারণা।
সচলায়তনের এই গ্রন্থ প্রকাশের উদ্যোগের উদ্দেশ্য, সচলায়তনের লেখার সাথে নেটসংসর্গহীন পাঠকের পরিচয় করিয়ে দেয়া। প্রকাশনার বাণিজ্যিক উদ্দেশ্য বা অবকাঠামো সচলায়তনের নেই। এই দু'টি প্রকাশনার ব্যয় বহন করেছেন সচলায়তনের কয়েকজন সদস্য, এবং বই বিক্রির টাকা যোগ হচ্ছে সচলায়তনের পরবর্তী প্রকাশনার জন্যে নির্ধারিত ফান্ডে। 
টাকার হিসেবে এই উদ্যোগ অলাভজনক হলেও প্রকাশনার পর আমরা পাঠকদের কাছ থেকে ইতিবাচক সাড়া পেয়েছি। আমরা মনে করি, সচলায়তনে বিভিন্ন সময় প্রকাশিত বিভিন্ন ধরনের লেখা নেটোত্তর পাঠকের কাছে পৌঁছে দেবার এই প্রক্রিয়াটি আমরা আপনাদের সহযোগিতা ও শুভানুধ্যায়ের বলে চালিয়ে যেতে পারবো। 
আপনাদের সবার প্রতি রইলো সকৃতজ্ঞ শুভকামনা।
সচল থাকুন, সচল রাখুন।


দীপন হত্যা এবং রণদীপম, তারেক ও টুটুলের উপর আক্রমণ প্রসঙ্গে




৩১ শে অক্টোবর, ২০১৫ সচলায়তনের ব্লগার রণদীপম বসু, তারেক রহিম এবং শুদ্ধস্বর প্রকাশনীর প্রধান ও সচল আহমেদুর রশীদ  টুটুলের উপর হত্যার উদ্দেশ্যে আক্রমণ করা হয়েছে। এই আক্রমনের কয়েক ঘন্টার মধ্যেই দ্বিতীয় দফার আক্রমণে জাগৃতি প্রকাশনীর প্রধান এবং ব্লগার ফয়সাল আরেফিন দীপনকে হত্যা করা হয়। সর্বশেষ খবর পাওয়া পর্যন্ত আল কায়েদার মিডিয়া উইং গ্লোবাল ইসলামিক মিডিয়া ফ্রন্ট (জিআইএমএফ) হামলার দায়দায়িত্ব স্বীকার করেছে। বর্তমানে রণদীপম, তারেক এবং টুটুল আশংকামুক্ত আছেন। এ বিষয়ে সচলায়তনে হাসিব মাহমুদের পোস্টে লাইভ আপডেট পাবেন।
কয়েক মাসের ব্যবধানে নিয়মিত ব্লগার এবং প্রগতিশীলদের হত্যা চলছে। অথচ এখন পর্যন্ত নামকাওয়াস্তে কিছু গ্রেফতার ছাড়া আর এব্যাপারে কোনো অগ্রগতি হয়নি। ২০১৩ সালে শাহবাগ আন্দোলন শুরুর দশম দিনে ১৫ ফেব্রুয়ারী ২০১৩ তে রাজীব হায়দার হত্যার মাধ্যমে এই ধারাবাহিক হত্যাকাণ্ডের শুরু হয়। সে সময় যুদ্ধাপরাধী রাজনীতিগোষ্ঠীদের মূল লক্ষ্য ছিল শাহবাগ আন্দোলন ভন্ডুল করা। শাহবাগ আন্দোলনের সংগঠকদের মধ্যে সিলেটে জগৎজ্যোতি দাস, ঢাকায় আরিফ রায়হান দীপ ও বগুড়ায় জাকারিয়া বাবুও ২০১৩ সালে নির্মমভাবে চাপাতির কোপে নিহত হন। পরবর্তীতে আল কায়েদার মতো জঙ্গী সংগঠনগুলোর মদদে আওয়ামী সরকারকে বিব্রত করতে, ভবিষ্যৎ মুক্ত আন্দোলনের পথ রোধ করতে এবং আল কায়েদার ঘাঁটি শক্ত করতে একে একে হত্যা করা হয় অভিজিৎ রায়, ওয়াশিকুর রহমান, অনন্ত বিজয় দাস ও নীলাদ্রি চট্টোপাধ্যায়কে। এরই ধারাবাহিকতায় গতকাল হত্যা করা হয়েছে ফয়সাল আরেফিন দীপনকে এবং হত্যার চেষ্টা করা হয় আহমেদুর রশীদ  টুটুল, রণদীপম বসু, তারেক রহিমকে।
প্রতিটি হত্যার পর স্বজন হারনোর বেদনার মধ্যেও বিবৃতি লিখতে লিখতে আমরা ক্লান্ত। রাজীব হত্যার পর আড়াই বছর পার হয়ে গেলো। অথচ আওয়ামী সরকার কিছুই করতে পারলো না। বিচার তো দূরে থাকুক, দায়ী ব্যক্তি এবং এই পরিকল্পনার মূল হোতা কাউকে ধরতে পারে নি তারা। এই দায় যেমন জঙ্গী ধর্ম ভিত্তিক রাজনৈতিক দলগুলোর তেমনি এই ব্যর্থতা আওয়ামী সরকারেরও। বিশেষ করে আমাদের মাননীয় প্রধানমন্ত্রী স্বজন হারানোর বেদনার সাথে অপরিচিত নন। এমনকি মাননীয় প্রধানমন্ত্রীর সন্তান ও প্রধানমন্ত্রী আইসিটি পরামর্শক সজীব ওয়াজেদ জয়ও এক সময় ব্লগ লিখতেন। এই দোষে জঙ্গী সংগঠনগুলো তার ক্ষতি করে ফেললেও কি মাননীয় প্রধানমন্ত্রী নিশ্চুপ থাকবেন? এই সবকিছু বিবেচনায় এ বিষয়ে সরকার প্রধানের নির্লিপ্ততা ভীষণ পীড়াদায়ক।
আমরা দীপন হত্যাসহ এই ছয় হত্যাকাণ্ড এবং টুটুল, রণদীপম এবং তারেক হত্যা প্রচেষ্টার তীব্র প্রতিবাদ জানাই। যারা দেশের বাইরে আছেন তারা তাদের স্থানীয় সিনেটর এবং কংগ্রেসম্যানকে ফোন দিয়ে এবং চিঠি দিয়ে বাকস্বাধীনতার উপর এই আক্রমণের প্রতিবাদ জানাতে পারেন। আমরা চিঠির একটি টেমপ্লেট এবং যোগাযোগের উপায় নিয়ে শীঘ্রই একটি পোস্ট দেবো। তাছাড়া ব্যক্তিগত পর্যায়ে রাজনৈতিক নেতৃত্বদের সাথে যোগাযোগের উপায় থাকলে তাদের আপনার উদ্বেগের কথা জানান। এই বিষয়ে আরো কর্মপন্থা আপনার জানা থাকলে আমাদের সাথে শেয়ার করুন।
অনলাইনে এবং অফলাইনে এই আন্দোলনগুলোর পাশাপাশি নিজেদের নিরাপত্তার জন্য ব্যবস্থা গ্রহণ করুন। সন্দেহজনক গতিবিধি টের পেলে আইন সংস্থাকে জানান এবং বন্ধুদের সাহায্যের অনুরোধ করুন। প্রয়োজনে আত্মরক্ষার জন্য অস্ত্র প্রশিক্ষণসহ অস্ত্র সাথে রাখার ব্যবস্থা করুন। মনে রাখবেন আক্রমণের প্রাথমিক পর্যায়ে সঙ্গে থাকা অস্ত্রই সবচেয়ে বেশি কাজে আসবে।
আমাদের প্রতিবাদ চলবে। সেই সাথে চলবে আত্মরক্ষার লড়াই। ভালো থাকুন।


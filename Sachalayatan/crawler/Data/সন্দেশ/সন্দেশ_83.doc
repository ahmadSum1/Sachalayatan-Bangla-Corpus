প্রাইভেসি পলিসি বা গোপনীয়তার নীতি - খসড়া




সচলায়তনের স্বচ্ছতা বৃদ্ধির লক্ষ্যে এবং সচলায়তনে সদস্যদের পক্ষ থেকে গৃহীত তথ্য সংরক্ষণে দৃঢ় প্রত্যয় ব্যক্ত করতে প্রাইভেসি পলিসি প্রণয়ন করার চিন্তা ভাবনা করা হচ্ছে। আপনাদের কাছে এর খসড়া উপস্থাপন করা হল। মন্তব্যের মাধ্যমে এর পরিমার্জন এবং পরিবর্ধন আলোচনা করতে পারেন।
===========================
গোপনীয়তার নীতি
সচলায়তন আপনার তথ্যের গোপনীয়তা রক্ষার্থে দৃঢ় প্রতিজ্ঞ। স্বেচ্ছায় প্রদত্ত তথ্যের বাইরে কোনো ব্যক্তিগত তথ্য আপনার কাছ থেকে সংগ্রহ বা বিতরণ করা হবে না। সচলায়তনে সংগৃহীত তথ্যের সার্বিক মালিকানা আমাদের। নিম্নউল্লেখিত বিষয়গুলো ব্যতীত কোন উপায়ে আমরা অন্য কারো কাছে এই তথ্য বিক্রি, আদান-প্রদান, কিংবা ভাড়া দেই না।
কুকি (Cookies)
অন্যান্য অনেক ওয়েব সাইটের মতো সচলায়তন কুকি ব্যবহার করে সদস্যদের কীবোর্ড পছন্দ সংরক্ষণ করে থাকে। আপনি ব্রাউজারের কুকি সেটিংস বন্ধ করে এই তথ্য সংগ্রহ বন্ধ রাখতে পারেন। এক্ষেত্রে প্রতিবার আপনাকে নিজেকে কীবোর্ড বাছাই করতে হবে।
তৃতীয় পক্ষ (Third parties)
সচলায়তনের সমন্বিত পরিসংখ্যান, ব্যবহারবিধি, ও ওয়েবসাইটের প্রাসঙ্গিক তথ্যাবলি গুগল এনালাইটিক্সের সাথে বিভিন্ন সময়ে আদান-প্রদান করা হয়ে থাকে। এটি একক ব্যবহারকারীর তথ্য নয়, বরং বহু ব্যবহারকারীর সম্মিলিত পছন্দ-অপছন্দের প্রতিফলক। এই তথ্য ব্যবহার করে আপনাকে এককভাবে চিহ্নিত করা সম্ভব নয়। প্রতি মাসে সংগৃহীত এই তথ্যের সাহায্যে সচলায়তনে কী জনপ্রিয়, লেখক-পাঠকেরা কী নিয়ে বেশি আলোচনা করছেন, সামগ্রিক পছন্দের বিবর্তন, ইত্যাদি নিরূপণ করা হয়। এ ব্যাপারে গুগল এনালাইটিক্সের টার্মস এন্ড কন্ডিশনস এবং প্রাইভেসি পলিসি দেখতে পারেন।
তৃতীয় পক্ষ এই তথ্য কোনো ভাবে কাজে লাগালে (ব্যবসা, বিজ্ঞাপন, ইত্যাদি) তার জন্য সচলায়তন দায়ী নয়।
আইপি (IP)
অন্যান্য অনেক ওয়েব সাইটের মতো সচলায়তনে ব্রাউজ করলে আইপি তথ্য সংগৃহীত হয়। উপরে উল্লেখিত তৃতীয় পক্ষ ছাড়াও সচলায়তনে প্রতিটা পোস্ট কতজন পড়লেন এই হিসাব রাখতে প্রতিটা পোস্টের সাথে এক সপ্তাহের জন্য আইপি সংরক্ষণ করা হয়।
সক পাপেটিং ঠেকাতে প্রতিটা মন্তব্যের উৎস হিসেবে আইপি তথ্য সংরক্ষিত হয়। শুধুমাত্র সক পাপেটিং করা হচ্ছে এইরকম সন্দেহের প্রেক্ষিতে আইপি দেখে তা নির্ণয় করা হয়। তাছাড়া অন্য কোন উদ্দেশ্যে বা অন্য কোন ভাবে এই তথ্য ব্যবহৃত হয় না।
এছাড়া অতিথিদের রেটিং এবং ভোটের সুবিধার্থে সচলায়তনের রেটিং সিস্টেম প্রতিটা রেটিংয়ের এবং ভোটের সাথে আইপি সংরক্ষণ করে (ড্রুপাল স্ট্যার্ন্ডাড)। কিন্তু যেহেতু সচলায়তনে অতিথিদের রেটিং সুবিধাটি দেয়া হয় না তাই এই তথ্য কোন কাজে ব্যবহৃত হয় না। রেটিং অ্যবিউজের প্রশ্ন উত্থাপিত হলে শুধুমাত্র সচলদের নামের প্রেক্ষিতে রেটিং প্যাটার্ন দেখা হয়। এটি কদাচিৎ করা হয় (সুনির্দিষ্ট অভিযোগের প্রেক্ষিতে গত তিন বছরে সর্বমোট চারবার এটি করা হয়েছে) এবং এই তথ্য শুধুমাত্র মডারেটররা জানতে পারেন। 
যোগাযোগ (Communication)
সচলায়তন থেকে যোগাযোগের মাধ্যম হিসেবে একটি কার্যকর ইমেইল প্রদান করা বাধ্যতামূলক। এই ইমেইল ঠিকানাটি কারো সাথে শেয়ার করা হয় না  এবং শুধুমাত্র আপনার সাথে যোগাযোগের জন্য মডারেটরদের দ্বারা কিংবা সচলায়তনে ব্যবহৃত ড্রুপাল দ্বারা ইমেইল (যেমন: প্রাইভেট মেসেজ নোটিফিকেশন) পাঠাতে ব্যবহৃত হতে পারে। সচলায়তন কখনও আপনার কাছে পাসওয়ার্ড চেয়ে বা অন্য কোন ভাবে তথ্য চেয়ে ইমেইল করবে না। সন্দেহজনক কিছু হলে সচলায়তন কর্তৃপক্ষের সাথে যোগাযোগ করে নিতে ভুলবেন না।
এছাড়া আপনি চাইলে আপনার আসল নাম, ঠিকানা এবং সচলদের সাথে যোগাযোগের জন্য একটি পাবলিক ইমেইল ঠিকানা আপনার প্রোফাইলে রাখতে পারেন। এই তথ্য সমূহ সর্বসাধারণের জন্যে উন্মুক্ত এবং সম্পূর্ণ ঐচ্ছিক। আপনি চাইলে এই তথ্যসমূহ নাও দিতে পারেন কিংবা পরবর্তীতে সরিয়ে দিতে পারেন। তাছাড়া আপনার ইমেইল ঠিকানা শুধুমাত্র পূর্ণ সচলদের কাছে উন্মুক্ত থাকে।
প্রাইভেট মেসেজ (Private Message)
সচলায়তনে এক বা একাধিক ব্যক্তির মধ্যে ব্যক্তিগত মেসেজ আদান প্রদান করা সম্ভব। এই ব্যক্তিগত মেসেজটি সচলায়তনের ডাটাবেইজে সংরক্ষিত থাকে এবং মেসেজ আদান প্রদানকারী ব্যক্তিবর্গের মধ্যে কেউ প্রকাশ না করলে সেটা প্রকাশ হবার সম্ভাবনা নেই। মডারেটরদের কেউ কোন অবস্থাতেই এই তথ্য অ্যাকসেস করতে পারেন না। শুধুমাত্র ডাটাবেইজ এক্সেস করতে পারেন এমন একজনমাত্র ডেভলপার এটা এক্সেস করতে পারলেও সেটা কখনই করা হয়না। প্রয়োজনবোধে প্রাইভেট মেসেজ ব্যবহার না করে, সদস্যের ব্যক্তিগত ইমেইল ঠিকানা ব্যবহার করুন।
সম্মতি (Consent)
সচলায়তনের সদস্যপদ গ্রহণের মাধ্যমে আপনি আমাদের অনুমতি দিচ্ছেন আপনার পঠিত ওয়েবপেইজগুলো সম্পর্কে উপরোল্লেখিত তথ্য সংগ্রহের। এই তথ্য অজ্ঞাত ভাবে গৃহীত হবে, এবং কোনো ভাবেই এই তথ্য থেকে আপনার পরিচয় নিরূপণ করা যাবে না। সংগৃহীত তথ্য শুধুই ওয়েবসাইট-সংশ্লিষ্ট প্রাসঙ্গিক পরিসংখ্যান তৈরিতে ব্যবহৃত হবে।
সচলায়তনের প্রতিটি সদস্যকে এই গোপনীয়তা নীতিতে সম্মতি জ্ঞাপন করতে হবে।
আপনি ইতিমধ্যেই সচলায়তনের সদস্যপদ পেয়ে থাকলেও আপনাকে এই নীতিতে সম্মতি জ্ঞাপন করতে হবে। সময়ের প্রয়োজনে এই নীতিতে পরিবর্তন আনা হতে পারে। সেক্ষেত্রে সংশোধিত গোপনীয়তার নীতিতে আপনাকে পুনরায় সম্মতি জ্ঞাপন করতে হবে।
আপনাকে সহযোগিতার জন্য ধন্যবাদ।
===========================



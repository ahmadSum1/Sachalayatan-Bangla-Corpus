নীতিমালায় পরিমার্জনা




সচলায়তনের নীতিমালায় দু'টি পরিবর্তন আনা হয়েছে। দীর্ঘদিন ধরে রীতি হিসেবে কিছু চর্চা নীতিমালায় অলিখিত থেকেও প্রতিষ্ঠিত ছিলো। সচলায়তনে নবাগত পাঠক ও অতিথি লেখকদের সুবিধার জন্যে নীতিমালার দ্বিতীয় ধারাটি কিছুটা পরিমার্জিত হলো।
ধারাটির পরিবর্তিত রূপ হচ্ছে এমন,
২. সচলায়তনে প্রকাশিত লেখাগুলি ৭২ ঘন্টার জন্যে অনন্য থাকতে হবে, এবং অন্য কোন কমিউনিটি ব্লগে, মুদ্রিত মাধ্যমে বা মুদ্রিত মাধ্যমের অনলাইন সংস্করণে  প্রকাশিত হতে পারবে না। বিচ্ছিন্ন ব্যক্তিগত ব্লগে প্রকাশের ক্ষেত্রে এ নিয়মটি প্রযোজ্য নয়। 
১.
এর আগে আমরা মুদ্রিত মাধ্যমে প্রকাশিত লেখার জন্যে ঈষৎ শৈথিল্য অবলম্বন করেছি। এর উদ্দেশ্য ছিলো, মূলত সচল সদস্যদের কোনো লেখা যদি মুদ্রিত মাধ্যমে প্রকাশিত হয়, তাহলে তাকে পুনরায় সচলে প্রকাশ করার সুবিধা রাখা। অতিথিদের জন্যে এ সুবিধাটি বন্ধ ছিলো।
কিন্তু আমরা মনে করি, সচলায়তনের নীতিমালার এ ধারাটিতে সচলদের প্রতি পৃথকভাবে শৈথিল্য প্রকাশের অবকাশ নেই, এবং এ শৈথিল্যের যুক্তি ধরে অতিথিদেরও পূর্বে কোনো মুদ্রিত মাধ্যমে প্রকাশিত লেখা সচলে প্রকাশের সুযোগ দেয়া অনুচিত।
কারণ আমরা চাই, সচলে প্রকাশিত লেখাগুলো সচলায়তনকে প্রাধিকার দিয়েই লিখিত হোক, সচল অন্যত্র প্রকাশিত লেখার ডাম্প হিসেবে ব্যবহৃত না হোক।
২.
এর আগে আমরা অন্য কোনো কমিউনিটি ব্লগে সুদূর অতীতে প্রকাশিত কোনো লেখা সচলে পুনর্প্রকাশের সুযোগ রেখেছিলাম, প্রাসঙ্গিক আলোচনার সুবিধার জন্যে। এ নিয়মটি রদ করা হলো। সচলায়তনে অন্য কোন কমিউনিটি ব্লগে পূর্বপ্রকাশিত কোনো লেখাই এখন থেকে আর প্রকাশিত হবে না। 

আপনাদের সদয় মনোযোগের জন্যে ধন্যবাদ। আপনাদের অপূর্ব সব নতুন লেখায়, রেখায়, শব্দে, চলচ্ছবিতে সচল মুখরিত হোক।
সচল থাকুন, সচল রাখুন।



অনামা পোস্ট ও মন্তব্য সচলে প্রকাশিত হবে না



প্রিয় সচল, অতিথি ও পাঠকবৃন্দ,
যদিও সচলায়তনের যাবতীয় সুযোগ এর পূর্ণ ও অতিথি সদস্যদের জন্যে নিবেদিত, আলোচনার বিস্তার ও মিথষ্ক্রিয়ার বৈচিত্র্যের কথা ভেবে আমরা সচলায়তনের দীর্ঘ পরিক্রমায় বরাবরই অসদস্যদের অংশগ্রহণকে উৎসাহিত করেছি। এর ধারাবাহিকতায় আমরা অসদস্যদের জন্যে "অতিথি লেখক" নামে একটি উন্মুক্ত অ্যাকাউন্ট তৈরি করেছি, এবং কোনো ধরনের নিবন্ধন ছাড়াই সচলে মন্তব্যের সুযোগ রেখেছি।
সচলের সদস্যরা তাঁদের নিজ পরিচয় নিয়েই সচলায়তনে লেখেন। তাঁদের লেখা প্রায়ই বিভিন্ন মহল থেকে প্রতিক্রিয়া আকর্ষণ করে। দুঃখজনক হলেও সত্য যে এই প্রতিকর্তাদের অনেকেই নিজ পরিচয় প্রকাশে আগ্রহী কিংবা সাহসী নন। তবে পরিচয়হীনতার আড়ালের সুযোগ নিয়ে তাঁদের অনেককেই অত্যুৎসাহী আচরণ করতে দেখি আমরা। আমরা মনে করি, সচলায়তনে কোনো কিছুর সপক্ষে বা বিপক্ষে কথা বলার জন্যে পরিচয় গোপনের কোনো প্রয়োজন নেই। যদি প্রয়োজন দেখা দেয়, মডারেটরদের সঙ্গে আলোচনা সাপেক্ষে সে সুযোগ সীমিতভাবে প্রদান করা যেতে পারে। কিন্তু নামহীন বা অসত‌্য পরিচয়ে সচলায়তনে আলোচনার সুযোগ আমরা রহিত করতে চাই। সে সাথে আমরা এ-ও পরিষ্কার করতে চাই, সচলায়তনে নিবন্ধিত নিককে আমরা নামহীন বা অসত্য পরিচয় বিবেচনা করছি না। একটি সুনির্দিষ্ট পরিচয় (সেটি নাম বা নিককেন্দ্রিক হতে পারে) এবং একটি কার্যক্ষম ইমেইল ঠিকানার বিপরীতে একজন বাস্তব ব্যক্তির অস্তিত্ব আমরা নিশ্চিত করতে চাই শুধু।
এখন থেকে সচলায়তনে কোনো অনামা মন্তব্য বা লেখা প্রকাশিত হবে না। অনামা মন্তব্য প্রকাশের প্রবণতা রোধ করার জন্য "অতিথি লেখক" অ্যাকাউন্টে মন্তব্যের সুযোগ রহিত করা হলো। কোনো অ্যাকাউন্টে লগ-ইন না করেই সচলায়তনে মন্তব্য করা সম্ভব, সেই সুযোগটি সকল অসদস্যদে গ্রহণ করার অনুরোধ করা হচ্ছে।
অসদস্য ও পাঠকদের কাছ থেকে আমরা বরাবরই স্বতস্ফূর্ত, পরিচ্ছন্ন ও যুক্তিসিদ্ধ অংশগ্রহণ চাই, আর তা নিশ্চিত করতে এই পদক্ষেপটি উপযোগী হবে বলে আমরা বিশ্বাস করি।
সচল থাকুন, সচল রাখুন।


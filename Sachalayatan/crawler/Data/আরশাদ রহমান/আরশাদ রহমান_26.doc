একলা পাখি



রাত দুপুরে একটি পাখি
উঠলো জেগে হঠাৎ করে,
ভাবলো পাখি ভোর হয়েছে
উঠতে হবে ঘুমটি ছেড়ে।
একলা পাখি অবাক হয়ে
প্রশ্ন করে ব্যাপারটা কি?
আমিই শুধু একলা জেগে
অন্যেরা সব দিচ্ছে ফাঁকি!
বাইরে এসে ভাবে পাখি
কোথায় গেলো ভোরের আলো,
সূর্য ছাড়া অন্ধকারে
কেমন করে রাত পোহালো।
ভাবতে গিয়ে কূল না পেয়ে
করলো শুরু ডাকা ডাকি
ঘুম চোখেতে সবাই জেগে
ধমকে বলে হচ্ছেটা কি?
বললো পাখি রাত পোহালো
কোথায় গেলো সূয্যিমামা?
শুনছিনাতো মিস্টি সুরে
খুকির গাওয়া সারেগামা।
বললো সবাই বোকার বোকা
সূয্যিমামা কোথায় পাবে,
রাত দুপুরে মিস্টি সুরে
কেইবা তোমায় গান শোনাবে।
ঘুম চোখেতে সব পাখিরা
ফিরলো যে যার আপন নীড়ে ,
একলা পাখি না ঘুমিয়ে
বসলো গিয়ে নদীর তীরে।
নদীর জলে চাঁদের আলোয়
মাছেরা সব করে খেলা,
থোকায় থোকায় জোনাক জ্বলে
আকাশ ভরা তারার মেলা।
পূর্ণিমারই চাঁদের আলোয়
সবুজ সজীব ধানের খেতে
জোছনা দিয়ে মখমলেরই
রেখেছে হায় চাদর পেতে।
হাসনুহানা জুঁই বকুলে
উঠলো বাতাস গন্ধে ভরে,
সাথীহারা একলা পাখির
মনটা উঠে কেমন করে!
বুঝলো পাখি মানুষ কেন
সাথীর সনে রাত্রি জাগে,
আনন্দিত একলা পাখি
জানলো বলে সবার আগে। 


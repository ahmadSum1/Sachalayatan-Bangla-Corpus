রমজানের এই রোজার মাস



রমজানের এই রোজার মাসে আনন্দেরই বন্যা বয়
ইফতারীতে শাহী খাবার পাগল করা গন্ধ হয়।
সংযমেরই রোজার মাসে রসনা পূজার বাদ্দি বাজে
ইফতারীটা খাবার লাগি মন বসেনা মোটেও কাজে।
খাবার পরে নামাজ পরে রাত্তি বেলা আবার খাবো
রাত পোহাবার আগেই জেগে আরেকটি বার খাবার পাবো।
কিন্তু যারা গরিব তাঁরা যেমন ছিলো তেমন রয়
সংযমেরই মাসে দেখো খরচটা বেশ ভালই হয়।
পাপ কমেনা রোজার মাসেও দাম কমেনা বেড়েই যায়
অত্যচারী শোষক শ্রেনী গরিবেরটাও কেড়ে খায়।
অপচয়ের পরিমাণটা অনেক যেন বেড়েই যায়
খোদার নামে খাবার দাবার সবাই যেন বেশিই খায়।
কিন্তু যদি এমন হতো রোজার মাসে খেয়ে কম
সাহায্যটা পেতো গরিব নিঠুর ক্ষুধা যাদের যম।
খোদার কথা ভেবে যদি ঘুষ গ্রহীতা ঘুষনা নিতো
সাধ্যমত সবাই যদি সাহায্যের হাত বাড়িয়ে দিতো।
অভুক্ত সব গরিব মানুষ দুবেলা ভাত খেতে পেতো।
ঈদের দিনে সবাই হতাম সত্যিকারের আনন্দিত।


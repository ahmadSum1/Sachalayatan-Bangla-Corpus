আমাদের ভাষা আমাদের সংস্কৃতি - পর্ব ২



রাষ্ট্র থেকে ধর্ম আলাদা রেখে জনগণ যদি ধর্মপরায়ণ হয় তাতে কোন সমস্যা নেই। কিন্তু ধর্মান্ধতা অশিক্ষা এবং অসচেতনতা আমাদেরকে অনেক সময় অনেক অমানবিক, অযৌক্তিক এবং বর্বরোচিত কাজে জড়াতে পারে। ১৯৪৭ এ ভারত ভেঙে বাঙালি পাকিস্তানী হওয়ার পেছনে যেমন ছিল ধর্ম, অশিক্ষা এবং অসচেতনতা, একাত্তরের স্বাধীনতার সময় রাজাকার-আলবদর হওয়ার পেছনেও ছিল তাই। তেমনি স্বাধীনতার এতদিন পরেও ধর্মান্ধতা অশিক্ষা এবং অসচেতনতা বাঙালির অস্তিত্বে আঘাত হানছে। আপাতদৃষ্টিতে মনে হবে বাংলাদেশ যেহেতু মুসলিম সংখ্যাগরিষ্ঠ দেশ আর আমি যদি মনে করি জনগোষ্ঠীর সিংহভাগ ধর্মান্ধ তাহলে হিন্দির আগ্রাসন নিয়ে এত দুশ্চিন্তার কি আছে? কেননা হিন্দিতো বিধর্মীদের ভাষা! কিন্তু আমাদেরকে আরো গভীর ভাবে চিন্তা করতে হবে। আজকের এই রাজনৈতিক অস্থিরতা, নেতৃত্বের শূন্যতা এবং জনগণের অসহায়তার কারণ আমাদের ধর্মান্ধতা অশিক্ষা এবং অসচেতনতা। হিন্দির প্রসারে বাংলার অস্তিত্ব যে হুমকির মুখে তার পেছনেও এই তিন কারণ মুখ্য ভূমিকা রাখছে। আমরা প্রশ্ন করতে পারি ধর্মান্ধতার সাথে ভাষার কি সম্পর্ক? আমি বাংলাদেশের অনেক ধর্মান্ধকে দেখেছি আরবি শব্দের অযথা প্রয়োগ করতে। একজন ধর্মান্ধ রাজনীতিবিদ কিংবা উচ্চ পর্যায়ের কোন সরকারী কর্মচারী রবীনদ্রনাথ কিংবা আমাদের জাতীয় সংগীত নিয়ে কটুক্তি করলেও পত্রিকায় দুকলম লেখা ছাড়া আর কিছুই হয়না। আজকের এই ধর্মীয় উগ্রবাদের কারণও আমদের ধর্মান্ধতা। একটি ধর্ষণের কিংবা অন্যায় অত্যাচারের খবর পড়ে একজন যুবকের চোখে যে ক্রোধের আগুন আমি দেখেছি তা কিছুটা হলেও নিসপ্রভ হয়ে যেতে দেখেছি শুধু এইটুকু জেনে যে সেই অত্যাচারিত তাঁর ধর্মের কেউ নয়।
বাংলাদেশের বর্তমান এই অবস্থা বাংলার অস্থিত্বের জন্য হুমকি সরুপ। একটি ফরাশি কিংবা জাপানি শিশুকে যদি নোয়াখালী কিংবা চিটাগাং এর আঞ্চলিক ভাষায় কথোপকথন করে এমন পরিবারে লালন পালন করা হয় তবে তাঁর দৈহিক গড়ন যাই হোকনা কেন সে কিন্তু নোয়াখালী কিংবা চিটাগাং এর ভাষাতেই কথা বলবে। যে শিশু প্রতিনিয়ত হিন্দি ছায়াছবি, নাচ-গান আর নাটকের মাঝে বড় হচ্ছে তাঁর ভাষা হবে ভবিষ্যত প্রজন্মের কোন এক ভাষা যা আমদের এই বাংলা নয় যে ভাষার জন্য রক্ত দিয়েছে রফিক সালমা বরকতেরা। বাংলাদেশের জনগণের দৈনন্দিন জীবনে প্রতিটি ক্ষেত্রে হিন্দি কতটা প্রসার লাভ করেছে তা নিশ্চয়ই বুঝিয়ে বলার অপেক্ষা রাখেনা। যে শিশু বড় হচ্ছে এমন এক পরিবেশে তাঁর জীবনে হিন্দির প্রভাব পড়বেনা তা মনে করা চরম অসচেতনতা ছাড়া আর কি হতে পারে?
পাশ্চাত্যের অনুকরণে ভারতীয় অনুষ্ঠান গুলো যখন বাংলাদেশে প্রচার করা হচ্ছে তখন আমাদের বাংলাদেশের বাঙালিদের বুক যেন গর্বে ভরে ওঠে! আমার এই ধারণা অভিজ্ঞতা প্রসূত। আমি পর্যবেক্ষণ করে দেখেছি আমরা দিনে দিনে বাংলা শিল্প সংস্কৃতি থেকে অনেক দূরে সরে যাচ্ছি। হিন্দির প্রভাব থেকে আমার কাছের লোকজনও মুক্ত নয়। আমাদের আড্ডার বিষয় চাল চলন সব কিছুতেই এর প্রভাব পড়ছে। জরিপ করলে দেখা যাবে সবাই এক বাক্যে স্বীকার করবে যে আমাদের রাজনৈতিক নেতা-নেত্রী, সরকারী-বেসরকারী কর্মচারী এবং বিভিন্ন মহলের নীতি নির্ধারকদের সিংহভাগ দূর্নীতিপরায়ণ। সবাই বলবে বাংলাদেশের চলচ্চিত্র যাচ্ছেতাই রকমের অরুচিকর। বলবে নাটকের মান আগের মত নেই। বলবে বাংলায় কিছু দেখা বা শোনার মত নেই বলেইতো হিন্দি দেখছি হিন্দি শুনছি। কিন্তু আমরা যে ভাবে হিন্দি চর্চা করছি তাতে তো মনে হয়না আমাদের উপর জোর করে এই হিন্দির বোঝা চাপিয়ে দিয়েছে। আমি স্বীকার করছি এর শুরুটা হয়েছে আমাদের অনিচ্ছায় কিন্তু আমরা কি কখনো কোন ভাবে প্রকাশ করেছি যে আমরা নিতান্তই বাধ্য হয়ে হিন্দি চর্চা করছি? বরং আমি দেখেছি এর মধ্যে এক ধরনের স্বতঃস্ফুর্ততা আছে। ইতিমধেই হিন্দিকে আমরা অনেক আপন করে নিয়েছি এবং আমাদের কথা বার্তা চালচলনে হিন্দির প্রভাব লক্ষ্য করা যায়। প্রতিদিনের স্বাভাবিক জীবনয যাত্রায় হিন্দির অবাধ বিচরণ। বিয়ে কিংবা জন্মদিনের অনুষ্ঠান হিন্দি গান ছাড়া হতে পারে এ যেন কল্পনাতীত। এমনকি একুশ কিংবা পহেলা বৈশাখ উৎযাপনও হিন্দি প্রভাব মুক্ত নয়।
(আগামী পর্বে শেষ হবে) 


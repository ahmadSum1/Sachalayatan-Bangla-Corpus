নতুন ওয়াজিব ও অন্যান্য



১. 

"কিছু মানুষ আছে আমার শুভাকাঙ্ক্ষী যারা কখনোই কাছাকাছি হয়না। দূরত্ব বজায় রেখে সহানুভূতি প্রকাশ করতে চায়। সমস্যা হলো আমি সহানুভূতি গ্রহণ করিনা; নিজ সমস্যাগুলো আমি নিজেই মোকাবেলা করবার চেষ্টা করি। আমার পরিস্থিতির কারনে কেউ আমাকে বন্ধু হিসেবে গ্রহণ করতে না পারলে সমস্যা নেই এবং সহানুভূতি দেখানোর প্রয়োজন নেই। I hate sympathy." -- ওয়াশিকুর বাবু, ২২ মার্চ ২০১৫। 

নৃশংসভাবে মানুষ হত্যা আর চিন্তা-বিবেক-বাকস্বাধীনতা নিয়ে বাংলাদেশের লোকের যে নানামতের বিশাল চিন্তারাশি পেটের মধ্যে লুকিয়ে থাকে তা এমনিতে বুঝবার উপায় নেই। ব্লগারদের একেকজনকে মারবার পর এসব তারা উগড়ে দিয়ে ফেসবুকে সুনামি ঘটিয়ে ফেলেন। ঢেউয়ের ব্যাপকতা দেখে আকাশ থেকে বা অন্য যেখান থেকে পড়েননা কেন শুধু খুননা, খুনকে সহীহ করতে পরবর্তী এসব অনলাইন কর্মকান্ডও পূর্বপরিকল্পনার অংশ। 
রাজীব হায়দার মারা যাবার পর নিউজ সাইটগুলোর কমেন্টে ক্লিক করা ছাড়া এসব অবশ্য আমার সেভাবে দেখতে হয়না। কারন কঠিন অভিজ্ঞতার মধ্য দিয়ে যেয়ে আমাকে সিলেক্টিভ হয়ে যেতে হয়েছে। এবার দেখতে হলো সেই সিলেক্টেডদের অনেককে ওয়াশিকুরের জন্যে সহানুভূতি ভিক্ষে করে বেড়াতে হচ্ছে।

"আপনি এখন কেন একের পর এক এতো ছবিটবি আপলোড করে যাচ্ছেন? পরে করা যেতোনা? প্লিজ।"
"ছেলেটাকে কেবল মারা হয়েছে, মনে যাই থাকুক পরে  বললে হয় না?" 
"যুক্তিটুক্তি না দেখিয়ে একবারে বলে দেন না কেন যে খুশি হয়েছি?"
"দয়া করে  ধর্ম, ধর্ম অপব্যাখ্যা ইত্যাদি টেনে আনবেননা হত্যা জায়েজ করবার জন্যে।" 

নৃশংসভাবে কোপানো একজন মানুষের প্রাণহীন দেহ পড়ে ছিলো তখন সবার মনিটরে। এমন যদি হতো কেউ একটু সহানুভূতির হাত বাড়িয়ে দিলে ওয়াশিকুর ফিরে আসতো তবুও যে এদেশের লোকজন আসতো না সেটারও একরকম প্রমাণ হয়ে গেছে। মানুষের দুর্দিনে অমানুষ এর পরিচয় মীমাংসাকরণ সহজ হয়ে যায়। সুসময় হোক আর দুঃসময় হোক অমানুষের সংস্পর্শে যেয়ে মানুষরে অপমান ছাড়া তেমন কিছু করা হয়না আসলে। 
২. 
বলতে বলতে আরেক ক্লিশে শোনায় 'বিচার চাই' বলাটাও। রাজাকারের বিচার করবে বলে বিশাল ম্যান্ডেট নিয়ে দীর্ঘদিন ক্ষমতায় আছে এক শক্তিধর সরকার। বিচার করতে যেয়ে সরকার প্রমাণ করেছে এই বিচার এক গরীবের ঘোড়া রোগ ছাড়া তেমন কিছু নয়, পাশাপাশি রোগের মেডিসিন দেখে কোনটায় কতোটা সন্তুষ্ট হতে হবে তাও উনারা বাতলে দেন। বিচারের বাইপ্রোডাক্ট হিসেবে অগণিত তরুণের ঘাড়ের উপর চাপাতি অপেক্ষা করছে আজ। এসব ছেলেমেয়েরা ছাগলের কতো নম্বর বাচ্চা গুণে ইয়ত্তা না পেয়ে নাহয় চোখেই দেখলো না কিন্তু সত্যিকারে যার পরিবারের লোকজন মারা গেছে সে যখন জীবনঝুঁকি নিয়ে বিচার চেয়ে সাক্ষ্য দিতে যায় তার নিরাপত্তার জন্যে কি করেছে সরকার? 
ওয়াশিকুরের বোন এখনও বুঝে উঠতে পারছেননা মানুষকে কীভাবে লেখালেখির কারনে হত্যা করা হতে পারে। সে বিচার চাইছেন। তার স্বামী মামলা করেছেন। সরকার আর তার পুলিশ পড়ে গেছে বিপাকে। জনতা এবার খুনী ধরিয়ে দিয়েছে হাতেনাতে। অনেক মানুষ তদন্তের উন্নতির কথা শুনতে উৎসুক। মাঝখানে খুনীরা জনসম্মুখে সব স্বীকারও করে ফেলেছে। বিচার করতে গেলে আস্ত আস্তিক কয়েকটারে ফাঁসি দিতে হবে। ওয়াশিকুরের মামলায় তার পক্ষে জড়িতরা কি আগেভাগেই তবে বড় মৃত্যু ঝুঁকিতে পড়ে গেলেন? 
কে মৃত্যু ঝুঁকিতে পড়লো তাতে কার কী আসা যায়। অনেকের মিলেমিশে থেকে থেকে অল্প সময়ের জন্যে এটা ওটার দাবী হাঁক দিয়ে তুলে দৈনন্দিন জীবনছন্দে ছোটখাটো কন্ট্রাস্ট আনাটা হয়। অথচ প্রতিবার অন্ধকার আরো গাঢ় হতে থাকে। যে অবস্থায় চলছে তার চেয়ে 'আল্লাহর দেশ', প্রধানমন্ত্রীর দেশ মদীনা সনদ অনুযায়ী চললে কেমন হতো ভাবছি। তাহলে ওয়াশিকুররা অন্তত জানতো যে তার দেশে মত প্রকাশের স্বাধীনতা নেই, বুঝেশুনে আরো প্রস্তুত হয়ে এগোনর পথটা বের করতো। মাঝামাঝি অবস্থান বাদ দিয়ে সরকার বা আওয়ামী লীগের কাছ থেকে সোজাসোজি একটা উত্তর জানতে চাওয়া কি খুব বেশি চাওয়া হয়ে যাবে?  
৩. 
ইসলামের শরীয়তে ইজমা-কিয়াস ইত্যাদি আছে যার দ্বারা জামানার ইসলামের নেতারা দিকনির্দেশনা দিতে পারেন। মাওলানা শফি হুজুর তার দায়িত্ব পালন করেছেন। বলেছেন নাস্তিকদের কতল করা প্রয়োজন এবং এটা ওয়াজিব। ধর্মটার অন্যান্য নেতৃস্থানীয় জায়গা থেকে তেমন কোন প্রতিবাদ না আসায় ধরে নেওয়া যায় এখন এটা ইসলামী বিধি। যতদিন আপনার ধর্মীয় মতাদর্শ (বা অন্য যেকোন মতাদর্শ) অন্যের মতাদর্শের চেয়ে ভালো তুলনাটা পাবলিকলি কোথাও কোনভাবে ধ্বনিত হবে ততদিন আপনি চাপাতি দিয়ে এগোন আর গোলাপ ফুল নিয়ে এগোন ভালো-মন্দ সমালোচনা বন্ধ করতে পারবেননা। এই সহজ সত্যটা বুঝে ধর্মপ্রাণ কেউ কি মানুষ কতলের এই অমানুষিক বিধির ব্যত্যয় ঘটাতে পারবেন? সম্ভবত সে শক্তি তারা অনেক আগেই হারিয়ে ফেলেছে। 
আমি অনেকদিন ধরে বাড়ি থেকে দূরে থাকি। যেমনটা হয়তো ওয়াশিকুর রহমানও থাকতেন। যেখানেই থাকি না কেন ঈদের সময় মা-বাবার সাথে ঈদ করতে বাড়িতে যাবার চেষ্টা করি। ঈদ আসার কয়েকদিন আগ থেকে আশাপাশের সবাইকে জিজ্ঞেস করি কে কোথায় কিভাবে ঈদ করতে যাচ্ছে। টিকিট পাওয়া গেলো কিনা। ঈদ করে আসবার পর আবার নানা কথা হয়। বাড়ির সবাই কেমন আছে? বাড়ি থেকে ফিরতে পথে জ্যাম পোহাতে হলো কিনা? এই ঈদের দুরাকাত নামাজ হলো ওয়াজিব নামাজ। এই নামাজ পড়ে ঘরে ঘরে আনন্দ বয়ে যায়। রাস্তাঘাটের সমস্যার কারনে যাদের বাড়ি ফিরতে দেরি হয় তারা পথে পড়ে নেন,  কাউকে কাউকে লঞ্চের ছাঁদে পড়তে হয়। বলিউডের কোন কোন নায়ক কষ্ট করে ঘুম থেকে উঠে চতুর্থ জামাতটাতে এটেন্ড করে হলেও এই ওয়াজিব বাদ দেননা শুনি। আনন্দ আর ঈদের ওয়াজিব আদায় ভালো চলে একসাথে। অন্যদিকে মাওলানা শফির নাস্তিক কতল করে ওয়াজিব পালনের নির্দেশনাও যে বিপুল আনন্দ সহযোগে অব্যর্থভাবে এগোচ্ছে বুঝা যায় সদ্য নাস্তিক কতল করে আসা দুই যুবকের কথা শুনলে।
সিদ্ধান্ত নিয়েছি আগে যেমন বছরের দুটো সময়ে মানুষের ঈদ কাটানোর খবরাখবর নিতাম তেমনি এখন থেকে আমার সঙ্গে কোন ধার্মিকের কথা হলে খোঁজখবর নেওয়ার চেষ্টা করবো যে তার নতুন ওয়াজিব আদায় কেমন এগোচ্ছে? কতদিন পরপর আদায় করতে হয় এটা? বছরে না মাসে? আদায়ের পর রক্তাক্ত রাস্তাঘাট কি বেহেশতের বাগানের মতো লাগে? আচ্ছা কেমন আনন্দ হয়? কুপিয়ে এসে সন্তানরে ভালোবাসায় জড়িয়ে ধরেন? কতলসুখে বাড়ির সবাই মিলে ভালো খাওয়াদাওয়া হয়? খুব..?  
তারপর সেসব খোঁজখবরের গল্প হয়তো কোথাও লিখে যাবো, ভালোমন্দ নাকি ফেরেশতারাও লিখে। অল্প কিছুদিন পরেই এমন দিন আসবে যে ভিন্নমতের লোক সব মেরে ধার্মিকরা আর এই নতুন ঈবাদাতটা আদায় করবার সুযোগ পাবেনা অথবা ধরুন এমন হলো যে সব পাল্টে গিয়ে ওয়াশিকুরের মতো কাউকে এভাবে  মরতে হলোনা। মানুষের লেখা কই আর যাবে? সেসব সময়ের জন্যে বা তারও অনেক পরের জন্যে কিছু লেখা মানুষরূপীদের চিনিয়ে দেবার জন্যে থেকে যাবে।


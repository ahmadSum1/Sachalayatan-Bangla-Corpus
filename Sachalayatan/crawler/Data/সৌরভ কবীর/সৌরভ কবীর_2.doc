আসেন শক্তিটা দেখিয়ে দিই



অভিজিৎ রায় বিজ্ঞান ও যুক্তি বিষয়ক লেখক। তার অপরাধ হলো তিনি তার লেখা দিয়ে মানুষকে চিন্তা করাতে পারেন, জাগাতে পারেন। যারা তাকে হত্যা করেছেন চেয়েছেন যে এসব চিন্তা করানো, ভাবানো বন্ধ হোক। এমন চাওয়া থেকেই কিছুদিন আগে রকমারি.কমের তালিকা থেকে তার বই বাদ দেওয়ানো হয়। 
এখন প্রশ্ন হলো, আমাদের কি করবার আছে? কার কাছে যাওয়া যায়? কার কাছে বিচার চাওয়া যায়? কার সাথে রাস্তায় নামা যায়? কে প্রতিবাদের ইভেন্ট খুললে গোয়িং বলা যায়? কয়জনের কুৎসিত প্রতিক্রিয়ার উত্তর দেয়া যায়? আমতা আমতা করে বলা অব্যয় বহর কতো সহ্য করা যায়? হঠাত মনে হতে পারে উত্তর সহজ, আবার পরক্ষণে দুর্বিষহ কঠিনও লাগতে পারে।
মানুষের চিন্তা করানোর জায়গাটা, ভাবানোর জায়গাটা প্রসারিত করা গেলে সেটা হতে পারে শত্রুদেরকে দেওয়া অর্থপূর্ণ প্রত্যুত্তর। প্রত্যেকে প্রতিমাসে নিয়ম করে আশপাশের শত্রু বা মিত্র অন্তত একজনকে একটা বিজ্ঞান ও  যুক্তি বিষয়ক নির্বাচিত বই পড়তে দিতে পারি। কিনে না দিতে পারলে ধাঁর দিতে পারি। 
অভিজিৎ রায় যে বাংলাদেশে নিরাপদ সেই বাংলাদেশ শুধু নিজের পাঠচর্চায় বা এগোনোয় গড়ে তোলা সম্ভব নয়। দেশ তাকে চাপাতির কোপে মৃত্যু উপহার দিলে তিনি শরীরটাও দেশের জন্যে মেডিকেলে দিয়ে গেলেন। এখন আমাকে আপনাকে আশপাশের অনেককে নিয়েই বুঝিয়ে দিতে হবে তরবারি-চাপাতি-অস্ত্রের চেয়ে অক্ষর-কলম-কী বোর্ড-বই-মানুষ মূল্যবান।  
কোন বইগুলো নির্বাচন করবেন এটা নিয়ে ভাবা যেতে পারে। যে কথা আর কেউ বলছেনা সেটা যে সুন্দর করে বলে সে গুণীলেখক, এই সংজ্ঞাটা আমার জানা। সে বিচারে অভিজিৎ রায়কে বেশ ভালো বললে কম বলা হবে। তার বইগুলো নাহয় আপনার তালিকার প্রথমেই থাক। [url=https://www.goodreads.com/author/show/6971615._ ]মানুষ জাগবে তবেই কাটবে অন্ধকারের ঘোর। [/url]


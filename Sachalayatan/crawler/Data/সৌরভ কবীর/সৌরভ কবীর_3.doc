শুনতে কি পাও



‘শুনতে কি পাও’ দেখলাম। একেবারেই আমাদের কাদামাটির চলচ্চিত্র। আমাদের কতশত সমস্যা আছে। দুর্যোগ এসে বারবার হানা দেয় তবুও জীবন থেকে প্রাণশক্তি টলাতে পারেনা। বিপত্তি আসে, বিচিত্রতা আসে ঘুরে দাঁড়াবার প্রত্যয় আর রসবোধ অমলিন থেকে যায়। ‘Beasts of the Southern Wild’ এর মতো সিনেমার কালে পৃথিবীর এই অংশের মানুষের জীবনসংগ্রামকে প্রতিনিধিত্ব করবার জন্যে এই প্রামাণ্যচিত্রের চেয়ে যোগ্যতর উপস্থাপন আর কী হতে পারতো!
‘শুনতে কি পাও’ প্রমাণ করেছে এই প্রতিনিধিত্ব করবার জন্যে বাঙ্গালির কল্পনাপ্রবণ হয়ে সাহিত্য, রূপকথা বা দুর্যোগগাঁথা সৃষ্টির দরকার নেই। করুণা, দাক্ষিণ্য চেয়ে বেড়ানো নয় বরং সাধারণ বাঙ্গালির বছরের পর বছর ধরে করা লড়াই তার বড় পরিচয়। চিরাচরিত ফিল্মের নায়কনায়িকারা ফিল্মেরই আসলে, জীবন থেকে দূরে। আইলা’র মতো দুর্যোগের কবলে পড়ে প্রতিদিন জয়ী হওয়া রাখী-সৌমেনদের কাছে ওসব সাজানো কল্পিতরা নিতান্তই মামুলী যেন।
দেখতে বসলে প্রথমে যে জিনিসটা নির্মাতার প্রতি আপনাকে কৃতজ্ঞ করে তুলবে তা হলো সিনেমাটোগ্রাফী। প্রতিকূলতা ও সংগ্রামকে প্রতিকূল অবস্থার মধ্যে এত শৈল্পিকভাবে চিত্রায়ন অবশ্যই মনে রাখার মতো ব্যাপার। বৃষ্টি, মানুষ, নদী, ইশকুল, শিশুর দৌড়াদৌড়ি থেকে শুরু করে দুর্যোগ, কাদা, কোদাল, মাটি সরানো, জমায়েত সব স্বরূপে দারুণ মূর্ত ও প্রামাণ্য হতে পেরেছে।
রেডিওতে জলবায়ু নিয়ে আন্তর্জাতিক খবর থেকে শুরু করে সমস্যা সমাধানের প্রায়োগিক ও দীর্ঘস্থায়ী দিক নিয়ে নিজেদেরই এগিয়ে আসা, ভারত মানেই ভালো ধারণা থেকে বেরিয়ে আসার আকুতি, গানের ব্যবহারসহ ছবিটি জুড়ে নানা বিষয় তুলে আনবার মধ্যে পরিমিতবোধের উপস্থিতি আমার ভালো লেগেছে। বাংলা সাবটাইটেল যুক্তকরায় চলচ্চিত্রটার সাথে যোগাযোগ স্থাপন সহজ হয়েছে।
আমাদের অনেক কথিত ভালো চলচ্চিত্রেরও বড় সমস্যা হলো নারীকে তার প্রাপ্য সম্মানটুকু দেওয়া হয়না। জীবনযুদ্ধে তার অবদানকে, মানুষ হিসেবে তার স্বাধীন স্বত্বার উপস্থিতিকে ছোট করে দেখানো হয়। ‘শুনতে কি পাও’-এ নারীদের উপস্থাপন সে গৎবাঁধা ফ্রেমে না।
যে কথা গুরুত্বপূর্ণ তা হলো দেশের ছবি ভালো হবার কিছুটা সম্ভাবনা আছে জানলেই সেটা হলে যেয়ে দেখা উচিৎ। ভালো ছবি এসে হল ঘুরে চলে যাবে আর আপনি দেখতে না যেয়ে পরে এখানেওখানে কান্নাকাটি করে বেড়াবেন যে আমাদের দেশে কেন অমুক সিনেমার মতো যুদ্ধের সিনেমা হয়না, তমুক সিনেমার মতো বাস্তবধর্মী সিনেমা আসেনা... তা বেমানান ঠেকবে।


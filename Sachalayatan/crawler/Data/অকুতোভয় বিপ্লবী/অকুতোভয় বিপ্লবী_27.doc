উটকা দুধ



ভারতভ্রমণে গিয়েছিলাম ২০০৬ সালে। আমি যেখানে পড়েছি সেখানকার একটা রেওয়াজ হল তৃতীয় বর্ষের পড়াশুনা শেষ করে সবাই মিলে ভারতভ্রমণে যাওয়া। এই উপমহাদেশের মধ্যে ভারত হচ্ছে এমন একটা দেশ যেখানকার স্থাপত্যকলা আর স্থাপত্য ইতিহাস নিয়ে আমরা বিস্তর পড়াশোনা করেছি আর তার কারণ হল ভারত বিভিন্ন সময়ে বিভিন্ন প্রেক্ষাপটে নানাভাবে স্থাপত্যসম্পদে সমৃদ্ধ হয়েছে। সেটা দক্ষিণ এশিয়ার সব এলাকার জন্যে সত্যি হলেও ভারত বরাবরই স্থাপত্যের ছাত্রছাত্রীদের কাছে আগ্রহের বিষয় তার বিশাল আকার আর সেকারণে সেখানে বিভিন্ন রীতির স্থাপত্যসম্পদের প্রাচুর্য। কয়েক শতকের স্থাপত্যসম্পদকে এক ট্যুরে অবলোকন করার এই সুযোগ সাধারণত কেউ হাতছাড়া করে না।
আমাদের একমাসের ট্যুরের যাত্রাপথ ছিলো এমন - কলকাতা-দিল্লী-চণ্ডীগড়-আগ্রা-জয়পুর-জয়সলমীর-আহমেদাবাদ-আওরঙ্গাবাদ-কলকাতা। আমরা চেষ্টা করেছিলাম কুল্লু-মানালী এবং গোয়া এই সূচীতে রাখার জন্য। কিন্তু টার্ম ফাইনাল শেষ হওয়ার পর নতুন টার্ম শুরু হবার আগ পর্যন্ত যে সময় পাওয়া গিয়েছিল তাতে এই দুই বিশেষ আকর্ষণকে অন্তর্ভুক্ত করা যায়নি।
লম্বা ভূমিকা দিয়ে ফেললাম। কারণ প্রেক্ষাপটটা পরিস্কার না হলে ধোঁয়াটে লাগতে পারে। এবার আসল কথায় আসি। ঘটনাস্থল আগ্রা। তাজমহলের কাছে তারকাখচিত হোটেল ওবেরয় এর পাশে একটা মোটিমুটি মানের গেস্ট হাউসে উঠেছিলো আমাদের সাঁইত্রিশ জনের বিশাল দলটি। নাম ছিল হোটেল রেশমী। সামনে একটা মাঝারি আকারের সাইনবোর্ডে বিশেষভাবে লেখা ছিল যে এই গেস্ট হাউসটির নাম লোনলি প্ল্যানেটে উল্লেখিত আছে। তিনতলাবিশিষ্ট এই হোটেলটির তৃতীয়তলায় ছিল বড় একটা টেরাস, যেখান থেকে তাজের চূড়া দেখা যেত।
তো আমাদের দলে যারা ছিল তাদের মধ্যে সংখ্যায় মেয়েরা বেশি। এমনিতেই আমাদের ক্লাসে মেয়ে ছিল ২৯ জন, আর ছেলে মোটে ১৯, ট্যুরে তো মেয়ে বেশি হবেই। মেয়েরা কেন জানি হিন্দি ভাল বুঝে এবং বলতে পারে। কাজেই আমার মতন যে কয়জন ছিল হিন্দি-বলতে-গেলে-আলজিভ-বের হয়ে যাবার মতন অবস্থা, তারা একটু ভরসা করতাম সহপাঠীনীদের উপর।
এক বন্ধুর নাম ছিল তপন। ওর স্থান হিন্দি-বলতে-গিয়ে-দাঁতভাঙা গোষ্ঠীতে হলেও আশ্চর্যরকম আত্মবিশ্বাসের সাথে সে ভুলভাল হিন্দি-বাংলা-ইংরেজি আর সেসাথে হাত-পা-মাথার বিচিত্র নড়ন-চড়ন দিয়ে বেশ ভালই কাজ চালাচ্ছিল। স্বভাবতই সেটা বেশ মজার খোরাক জুটিয়ে যাচ্ছিল।
এক বিকেলে তপনসহ আমরা কয়েকটা ছেলে বসেছিলাম হোটেলের টেরাসে। গল্প করতে করতে দেখছিলাম রাস্তা দিয়ে গদাই লস্করী চালে যাচ্ছে উটে টানা গাড়ী। হঠাৎ তপন পিঠসোজা করে উঠে বলল - উটের দুধ খাওয়ার ব্যবস্থা করা যায় না? আমরা বাকি ক’জন একসাথে বললাম - আলবাৎ যায়। উট থাকলে উটের দুধও থাকবে, আর সেটা খাওয়াও সম্ভব। আমি বললাম - এখন তো বিকেল, উটের দুধে চা হলে কেমন হয়? দেশে গিয়ে মজাসে গফ্ মারা যাবে যে উটের দুধে চা খাইসিলাম  শুনে সবাই লাফিয়ে উঠল - উটের দুধে চা খাওয়া চাই 
আমরা যেমন দেশে বয়-বেয়ারাদের মায়ের ভাই বানিয়ে দিয়ে মামা বলে ডেকে ফেলি, ভারতের হিন্দি ভাষাভাষী অঞ্চলের রেওয়াজ হল “ভাইসাব” (সাব=Sab) বলে ডাকা। যতদিন ছিলাম, মনটা খালি আঁকুপাকু করত মামা বলে হাঁক দেবার জন্যে। ভাইসাব ভাইসাব করতে করতে জিভ খসে পড়ার দশা 
তো যাইহোক, সমার্ট বয় তপন “য়ে ভাইসাব” বলে বছর তিরিশেক বয়সের এক বেয়ারাকে কাছে ডাকল। ডেকে জিজ্ঞেস করল, “ভাইসাব, ইধার উটকা দুধ দিয়া চা মিলেগা?”
বেয়ারা বলল, “অ্যাঁ!”
তপন বিন্দুমাত্র অপ্রতিভ না হয়ে আবার জিগেস করল, “আপ কি পাস উটকা দুধ দিয়া চা মিলেগা?”
বেয়ারা এক মূহুর্ত কী যেন ভেবে ভারতীয় কায়দায় মাথা নেড়ে (এই কায়দায় মাথা নাড়লে মনে হবে সে না বলছে, কিন্তু আসলে হ্যাঁ ধরে নিতে হবে) বললো, “হাঁ হাঁ জরুর মিলেগা”।
তপন বেশ খুশি হয়ে সবকয়টা দাঁত বের করে বলল, “আমাদের পাঁচজন কে লিয়ে পাঁচ কাপ লিয়ে আসেন”।
বেয়ারা মাথা ঝুঁকিয়ে চলে গেল।
আমরা অধীর আগ্রহে অপেক্ষা করছি, উটের দুধে চা খাব বলে ... আহ্ ! কী অভিজ্ঞতাটাই না হবে! দলের মধ্যেও এই মজাটা সবাই পাবেও না ভাবতেই বুকের ছাতি ফুলে উঠছিল 
দীর্ঘ দশ-বারোটি মিনিট অপেক্ষা করার পর একটা ট্রেতে পাঁচটি কাপ নিয়ে ভাইসাব হাজির হলেন। আমরা নড়েচড়ে বসলাম। একে একে পাঁচজন পাঁচটি কাপা হাতে নিলাম। কাপের দিকে তাকিয়ে দেখলাম - কালো কুচকুচে রঙের তরল দিয়ে কাপভর্তি। সবাই ভাবলাম - আজব এক প্রাণী এই উট, সর্বক্ষণ একইসাথে ঢেঁকুর আর বাতকর্ম চলতেই থাকে তার, চেহারা সর্বদা হাস্যোজ্জ্বল, ক্যাবলামার্কা একটা হাসি ঠোঁটে ঝুলেই থাকে, শরীরের গঠনটাও বিচিত্র, সবকিছু অদ্ভুত বলেই হয়ত তার দুধের রঙও কালো, যে কারণে চা-টা কালো হয়ে গেছে। 
চায়ের মিষ্টি একটা ভুরভুরে গন্ধ ভেসে আসছে কাপ থেকে।
উটের দুধের চা খাব - এই আনন্দে সবাই চীয়ার্স করলাম।
প্রথম চুমুক। মনে হল অমৃত - আহা !
সবাই একযোগে বলে উঠলাম - এমন ভালো চা জীবনে খাইনি।
কেউ কোন কথা না বলে মন দিয়ে চা খাই। পিনপতন নিরবতার মাঝে শুধু সুড়ুৎ সুড়ুৎ শব্দ।
একসময় সবার চেহারা আস্তে আস্তে কুঁচকাতে শুরু করলো। আমি জিগেস করলাম - এই চায়ে কি আসলেই উটের দুধ দেয়া হয়েছে? এটাকে তো লাগছে মোতাব্বীরের কাগুর লাল ছায়ের মত। কাহিনীটা কী?
অন্য সবাই আস্তে আস্তে বলতে শুরু করল - আসলেই তো, এটা তো আসলে রংচার মত লাগে, কালা-চায়ের মত লাগে ইত্যাদি ইত্যাদি ...
তপনের দিকে চোখ গেল, সে মহা বিরক্ত। বললাম ডেকে জিগেস করতে ব্যাপার কি? ও ডাকল “ভাইসাব” কে।
   -	এর মধ্যে উটকা দুধ দিয়ে আপনে ?
   -	অ্যাঁ ?
   -	মে বোলতাহুঁ এই চা তে উটকা দুধ নেহি দিয়ে আপনে ?
   -	(এখানে বেয়ারা যা বলেছিল তার মানে হল - আমি আপনার কথা বুঝতেসি
        না)
-	(একটু সামলে নিয়ে) এই চা তে ক্যামেল’স মিল্ক নেহি দিয়ে আপনে?
        ক্যামেল’স মিল্ক নেহি মিলা আপকি পাস?
-	নেহি নেহি সাব, ক্যামেল’স মিল্ক নেহি মিলেগা, নেহি মিলেগা ...
আমরা বজ্রাহতের মত কিছুক্ষণ তাকিয়ে থাকলাম, একে অপরের মুখ চাওয়াচাওয়ি করতে লাগলাম, একটু পর টেরাস ফাটিয়ে গড়াগড়ি খেয়ে হাসতে লাগলাম সবাই 
এখনো মাঝে মাঝে আড্ডায় এই প্রসঙ্গ উঠলে খুব একচোট হাসাহাসি হয় - ধন্য তপন, ধন্য তপনের হিন্দি বলার ইস্মার্টনেস 


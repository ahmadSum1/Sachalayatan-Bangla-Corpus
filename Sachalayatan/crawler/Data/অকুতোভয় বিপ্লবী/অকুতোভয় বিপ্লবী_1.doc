চিত্ত যেথা ভয়শূন্য উচ্চ যেথা শির...



৭ ডিসেম্বর, সময় সন্ধ্যা ৬টা।
স্থান মতিঝিল জীবন বীমা ভবন এলাকা।
তথাকথিত বিরোধীদলীয় জোটের ডাকা টানা 'অবরোধের' একটি দিন।
খেটে খাওয়া সাধারণ মানুষের বিরক্তি চরমে পৌঁছেছে। কাঁহাতক আর সহ্য হয় এইসব বেহুদা স্টান্টবাজি!
যদিও বিএনপি-জামাতের সন্ত্রাসীরা মরিয়া হয়ে রাস্তাঘাটে গ্যাঞ্জাম করছে, চোখের পলকে পেট্রোল ঢেলে আগুন দিচ্ছে গাড়িতে, এমনকি জীবন্ত নিরীহ মানুষকে আগুনে পুড়িয়ে মারছে, ককটেল মেরে ছিন্নবিচ্ছিন্ন করে দিচ্ছে যা চোখের সামনে পড়ছে তাই, উদ্দেশ্য একটাই - আন্দোলনের মৌলিক অধিকারের নামে অরাজকতা সৃষ্টি করে দিনশেষে যুদ্ধাপরাধী তথা রাজাকার-আলবদর-আলশামসদের বিচার বানচাল করা; তবু সাধারণ মানুষ নিতান্ত পেটের দায়েই জীবনের ঝুঁকি নিয়ে কাজে যেতে বাধ্য হচ্ছে।
সারাদিন অফিসে কাজ করার পর সন্ধ্যায় বের হয়েছেন জনৈক ভদ্রলোক।
তার নাম ধরে নিই 'তুষার'। পেশায় তিনি একজন প্রোগ্রামার, নেটওয়ার্কিঙেও তার বেশ ভাল দখল বলে সংশ্লিষ্ট মহলে বেশ কদর রয়েছে তার।
জটিল একটি প্রজেক্ট নিয়ে কাজ করতে করতে গত কয়েকটা দিন আহারনিদ্রা ত্যাগ করার দশা তার। স্বাভাবিকভাবেই সন্ধ্যের দিকে রীতিমত চোখেমুখে সর্ষেফুল দেখতে লাগলেন তুষার। তাই বের হলেন কিছুক্ষণের জন্য। উদ্দেশ্য আয়েশ করে এককাপ চা আর একটা সিগারেট খেয়ে একটু ফ্রেশ হওয়া।
চা খেতে খেতে নানান বিক্ষিপ্ত চিন্তা ঘুরছে মাথায়। ছবির হাটের দশ বছর পূর্তি উপলক্ষে এক্সিবিশন চলছে। দেখতে যাওয়া দরকার। চা-টা শেষ করে আবার গিয়ে কাজে বসতে হবে। আজকে নয়টার আগে বের হওয়ার উপায় নেই।
হঠাৎ ধুম ধুম করে কয়েকবার বিকট শব্দ হল, সামনে দশ হাতের মধ্যেই ককটেল ফুটেছে!
ধোঁয়ায় আচ্ছন্ন হয়ে গেল চারদিক কয়েক সেকেন্ডের জন্য।
পর মুহূর্তেই তার পাশ দিয়ে হুশ করে ছুটে যেতে লাগল একটা বাইক। বাইক আরোহী কিছুক্ষণ আগে ককটেল ছোঁড়ার অপকর্মটি করে ছুটে পালাচ্ছে।
তুষারের মাথায় মুহূর্তের মধ্যে বিদ্যুৎ খেলে গেল। চোখের সামনে বোমা হামলাকারীকে ছুটে যেতে দেখে তিনি হাতের চায়ের কাপটি ছুঁড়ে মারলেন তিনি সজোরে বাইক আরোহীকে লক্ষ্য করে। কাপটি গিয়ে আঘাত করল তার পায়ে।
আচমকা আঘাত পেয়ে হার্ডব্রেক করে থেমে গেল বাইকটি, আরোহী কিঞ্চিৎ হতভম্ব হয়ে এদিকওদিক তাকাতে লাগল...
তার চোখ গিয়ে আটকাল কাপ ছুঁড়ে মারা ভদ্রলোকের দিকে। ভ্যাবাচ্যাকা খেয়ে চোয়াল ঝুলে গেছিল তার...
থামাটাই তার কাল হল। পিছু পিছু ধাওয়া করে আসা একজন দাঙ্গা পুলিশ ঝট করে ধরে ফেলল তাকে।
ধরা পড়ে যাওয়ার পর তার হুঁশ ফিরল।
সে শুরু করল ধস্তাধস্তি, এক পর্যায়ে সে দাঙ্গা পুলিশের শটগান নিয়ে টানাহেঁচড়া করতে লাগল।
কাপ ছুঁড়ে মারার পরের এই আধ মিনিটের মাথায় আবার পুলিশের শটগান নিয়ে টানাটানির দৃশ্য দেখে তুষারের চোয়াল শক্ত হয়ে উঠল।
তিনি এবার একটু এগিয়ে গিয়ে শরীরের সমস্ত শক্তি একত্র করে বোমা হামলাকারীর ঘাড়ে লাগালেন একটা ঘুষি!
ঘুষিটি খেয়ে সে একেবারে মিইয়ে পড়ল এবার।
ইতোমধ্যে আরও পাঁচজন দাঙ্গা পুলিশ ছুটে এসেছে।
নিস্তেজ হয়ে পরা অপরাধীকে এবার পুলিশ ভালমতন পাকড়াও করে নিয়ে গেল।
তুষার সাহেব বিধ্বস্ত অবস্থায় নেমে এসেছিলেন চা খেতে।
এখন তার মনে হচ্ছে সারাদিনের ক্লান্তি যেন এক নিমেষেই উধাও হয়ে গেছে কোথাও!
ফুরফুরে মন নিয়ে আবার তিনি ফেরত গেলেন অফিসে।
কাজে বসতে হবে আবার।
নয়টার সময় বের হয়ে যেতে হবে শাহবাগ, এক্সিবিশন দেখতে ...
উপরের ঘটনাটি একটি সত্য ঘটনা। ঘটনার স্থান ও কাল সবকিছুই ঠিক আছে। সঙ্গত কারণেই ব্যক্তির ছদ্মনাম ব্যবহার করা হয়েছে।
এই ঘটনাটি গল্প আকারে লেখার উদ্দেশ্য একটাই - সন্ত্রাসী বোমাবাজদের ভয়ে আমরা যেন গুটিয়ে না যাই। নব্য রাজাকার এইসব সন্ত্রাসীদের সাহস ততক্ষণই থাকে যতক্ষণ কেউ রুখে না দাঁড়ায়।
আমরা সবাই যদি নিজেদের মত করে এইসব সন্ত্রাসীদের মোকাবেলায় এগিয়ে আসি তাহলে এরা আর অরাজকতা সৃষ্টির পাঁয়তারা করতে পারবে না।
আসুন সবাই মিলে জামাত-শিবির-রাজাকার-সন্ত্রাসীদের প্রতিহত করি।
চিত্ত যেথা ভয়শূন্য উচ্চ যেথা শির,
বাংলা মোদের পুণ্যভূমি, আমরা সবাই বীর।
জয় বাংলা।


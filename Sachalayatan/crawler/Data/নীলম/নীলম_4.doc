মেঘের দেশে




প্রথম পর্ব 
লেখা শুরু করে শেষ না করার বদভ্যাস থেকে বেরিয়েই আসতে পারছি না। যার ফলাফল হিসেবে আগের ভ্রমণের গল্প শেষ না করতেই আরেক দফা ঘুরান্টিস দিয়ে ফেললাম। এবার ছিল মিশন বান্দরবান। গত জুন মাসে একবার বান্দরবান যাওয়ার ব্যর্থ চেষ্টা চালিয়েছিলাম আমরা। যাওয়ার দিন সন্ধ্যায় নানাবিধ কারণে ট্যুর ক্যান্সেল হয়ে গিয়েছিল। তাই এবার যখন একবার বান্দরবান যাওয়ার চিন্তা মাথায় এলো তখন একেবারে যাকে বলে ডেসপারেট হয়ে উঠলাম আমরা। চারজন স্থায়ী সদস্য নিয়ে নেমে পড়লাম দল বিবর্ধীকরণে। গতবারের নয়জনের দলের অনেকেরই পরীক্ষা থাকায় বেশ সমস্যায় পড়তে হল এবার। যাওয়ার আগের সাতদিনে দলের সদস্য বনাম সময়ের গ্রাফটিকে সাইন কার্ভের মত আকৃতি ধারণ করিয়ে অবশেষে ৫ অক্টোবর রাত দশটায় আমরা ৬ বান্ধবী বাসষ্ট্যান্ডের উদ্দেশ্যে রওনা হলাম। 
রাত পৌনে বারোটার শ্যামলী বাস। আমরা উঠবো পান্থপথ থেকে। হলের গেট বন্ধ হয়ে যাওয়ায় রাত দশটায় হল থেকে রওনা হয়ে পান্থপথ গিয়ে বসে আছি। গতবারের সিলেট ট্যুরের শেষ দিনে সুনামগঞ্জে দেখা হয়েছিল আমাদের বাংলার পর্যটক তারেক অণুর সাথে। আর এবারের ভ্রমণের শুরুতেই তার সাথে দেখা পান্থপথে। বুঝলাম বাংলার পথে (দেশের বাইরে যাইনি বলে সেখানে কি অবস্থা জানি না!) বের হলে উনাকে এড়ানো সম্ভব না। দেখা হবেই। ওনার গন্তব্য ছিল রাজশাহী। সৌজন্য সাক্ষাৎ শেষে ভাইয়া চড়ে বসলেন রাজশাহীর বাসে আর আমরা শুরু করলাম বাসের অপেক্ষা। রাত পৌনে বারোটায় আমাদেরকে একটি বাসে তোলা হল যার সামনে লেখা ঢাকা-সিলেট এবং যাত্রীদের অধিকাংশই সিলেটই যাবেন। আমাদেরকে বলা হল বান্দরবানের যাত্রীদেরকে সায়েদাবাদ পর্যন্ত নিয়ে গিয়ে সেখান থেকে বান্দরবানের বাসে তোলা হবে। ঠিক আছে, গেলাম সায়েদাবাদ। বাস থেকে নামিয়ে রাস্তা পার করিয়ে অন্য পাশে নিয়ে গিয়ে বলা হল বান্দরবানের বাস সায়েদাবাদ ছেড়ে গিয়েছে বেশ খানিকক্ষণ আগে। নয়-দশজন যাত্রীকে ছেড়ে বাস কিভাবে ছেড়ে যায় তা আমাদের ঠিক বোধগম্য হল না।

যাই হোক, সেই বাসে ফোন করে যাত্রাবাড়ীতে দাঁড় করিয়ে রাখা হল। আমরা আবার সিলেটের বাসে চেপে যাত্রাবাড়ী গিয়ে আসল বাসে উঠতে সক্ষম হলাম। কাউন্টার থেকে বলা হয়েছিল সকাল ছয়টা-সাতটার মধ্যে নাকি আমরা বান্দরবান পৌঁছে যাবো। বন্ধুবান্ধব বলেছিল আটটা-সাড়ে আটটা বাজবে। এদিকে সকাল সাড়ে ছয়টায় বহদ্দারহাট পার হওয়ার পর থেকে বাসের কোন এক সমস্যার কারণে সেটা কিছুদূর পরপর থেমে যেতে লাগলো। ফলাফল হিসেবে সকাল নয়টায় আমরা নিজেদেরকে আবিষ্কার করলাম  সাতকানিয়া-বান্দরবান-থানচির লোকাল বাসে। বান্দরবান পৌঁছলাম দশটায়। এতকিছুর পরেও আমরা কোন এক বিচিত্র কারণে নেমেই ৯ তারিখে ফেরার টিকেট কাটলাম সেই শ্যমলী বাসেই। এবং যথারীতি ফেরার অভিজ্ঞতাও তেমন সুখকর হয়নি। তাই বান্দরবানের ভবিষ্যৎ যাত্রীদেরকে শ্যামলী বাস এড়িয়ে চলারই পরামর্শ দেয়া হল।

বাসষ্ট্যান্ডেই একটা হোটেলে সকালের নাস্তা সেরে নিয়ে অটোতে উঠে চলে গেলাম রুমা বাসষ্ট্যান্ডে। পথেই শুরু হল বৃষ্টি। এর মাঝেই টিকেট কেটে চেপে বসলাম সাড়ে এগারোটার রুমার বাসে। বাস চলতে শুরু করার কিছুক্ষণের মধ্যেই আমরা ঢুকে গেলাম মেঘের রাজ্যে। সামনে এঁকেবেঁকে চলা পাহাড়ি রাস্তা, চারপাশে-উপরে-নীচে বৃষ্টিভেজা সবুজ পাহাড়ের সারি। 

তারা আবার দাঁড়িয়ে রয়েছে রুপালী মেঘের চাদর গায়ে জড়িয়ে। এই কি তবে ইন্দ্রজাল? কল্পনাতেও কি কখনো এর চেয়ে সুন্দর কোন দৃশ্য সাজাতে পেরেছি? মনে পড়ে না। আমরা বসেছিলাম ইঞ্জিনের পাশে গ্যালারি সীটে। মন্ত্রমুগ্ধের মত নিজের অজান্তেই কোনদিক থেকে কোনদিকে ঘাড় ঘুরিয়ে চলেছি নিজেই বুঝতে পারছিলাম না। আহা! স্কুলে কতই না মুখস্থ করে, কখনোবা বানিয়ে বানিয়ে এ জার্নি বাই বাস রচনা লিখেছি। আজ এত বছর পরে কিনা বুঝলাম জীবনের সেরা বাসভ্রমণ বলে যদি কিছু হতেই হয় তাহলে সেটা এমনই হওয়া উচিৎ। 
আড়াই ঘন্টা পরে পৌঁছে গেলাম রুমা। এবার সাঙ্গু নদীতে একটি সংক্ষিপ্ত নৌকাভ্রমণ সেরে নিয়ে পৌঁছতে হবে রুমা বাজারে। সেখানেই আমাদের জন্য অপেক্ষা করছেন আমাদের গাইড কাজলদা। আগে থেকেই ফোনে কথা বলে রেখেছি উনার সাথে। তখনও বুঝিনি আর দুইদিন পরেই, যাদের প্রতি আমি সারাজীবনের জন্য কৃতজ্ঞ সেসব মানুষের তালিকায় এই মানুষটি উঠে যাবেন। যাই হোক, বৃষ্টি-কাদায় ছয়জন মিলে গোটা তিন চারেক আছাড় খেয়ে তবেই নৌকায় উঠতে সক্ষম হলাম। নৌকার ছইয়ের একদম ভেতরে ঢুকে যাওয়ায় বাইরের প্রকৃতি দেখতে একটু সমস্যা হচ্ছিল। তাই নৌকার ভেতরের মানুষদেরকেই পর্যবেক্ষণ করছিলাম। সত্যি বলতে কি এত পাহাড়ি মানুষ আগে একসাথে কখনো দেখিনি কিনা তাই বেশ কৌতূহল হচ্ছিল। তারা কেমন, কে কোন ভাষায় কথা বলছে, কার গন্তব্য কোথায় এসব লক্ষ্য করার চেষ্টা করছিলাম। আমার সামনে বসেছিলেন স্কুলের দু’জন শিক্ষক-শিক্ষিকা। বাংলাতেই কথা বলছিলেন। একজন ফিরছেন বান্দরবান থেকে। ওখানেই পরিবার থাকে আর একজন ফিরছেন দুইদিনের ট্রেনিং শেষ করে। 
দেখতে দেখতে আধা ঘন্টার মধ্যেই আমাদের নৌকা রুমা বাজারে পৌঁছে গেল। কাজলদা ঘাটেই অপেক্ষা করছিলেন আমাদের জন্য। গাইড নেয়ার আনুষ্ঠানিকতা সেরে আমরা গেলাম ভালো গ্রিপওয়ালা স্যান্ডেল কিনতে। ট্রেকিং এর অত্যন্ত গুরুত্বপূর্ণ অনুসঙ্গ এই স্যান্ডেল। ঢাকা থেকে যেহেতু কিনিনি তাই সেখানকার বাজার সম্পর্কে ধারণা নেই। তবে পারলে ঢাকাতেও খুঁজে দেখতে পারেন। রুমা বাজারে অনেক খুঁজেপেতে আমরা মাত্র এক ধরণের স্ট্র্যাপওয়ালা স্যান্ডেল পেয়েছিলাম যেটা পরার কারণে অন্য সবদিক থেকে ভালো সার্ভিস পেলেও পা ছিলে গিয়েছিল বেশ ক’জায়গায়। সেক্ষেত্রে অবশ্য মোজা পরা যেতে পারে। তবে পায়ে একটু  ছেঁড়া-কাটা না হলে আর কিসের ট্রেকিং! 
অনেকটা পথ চলে এসেছি। এবার চাঁদের গাড়ি নিয়ে কমলাবাজার। সেখান থেকে শুরু হবে বগালেকের উদ্দেশ্যে হাঁটা। রুমা বাজার থেকে চাঁদের গাড়ির ভাড়া ২২০০ টাকা। দলের সদস্য কমতে কমতে যেহেতু আমরা মাত্র ছয়জন হয়ে গিয়েছি তাই খরচের ব্যাপারে পুরা ট্যুরেই আমাদের বেশ সজাগ থাকতে হয়েছে। সেকারণেই কাজলদাকে জানালাম আমরা চাঁদের গাড়িতে শেয়ারে যেতে আগ্রহী। আর কেউ বগালেকের উদ্দেশ্যে রওনা হচ্ছে কিনা। উনি জানালেন আরো তিনজনের একটা দলও এখনই রওনা হচ্ছে। তো ঠিক হয়ে গেল আমরা নয়জন আর দুই দলের দুইজন গাইডসহ মোট এগারোজন চাঁদের গাড়ি নিয়ে রওনা হচ্ছি। ভাইয়াদের সাথে পরিচিত হতে গিয়ে দেখা গেল তাদের মধ্যে একজন আমার প্রতিবেশী এবং আরেকজন ভাইয়া আমাদের দলের অপর এক সদস্য হৃদির প্রতিবেশী। দু’জনের বাড়িই বগুড়ায়। সুদূর বান্দরবানে এসে বগুড়ার প্রতিবেশী পেয়ে আমরা বেশ খুশি হয়ে গেলাম। এই কম ঘনত্বের জনপদে এসেও বুঝতে বাকি রইলো না যে আমাদের দেশ একটি কম আয়তনের ঘনবসতিপূর্ণ দেশ। 
সবই ঠিকঠাক, কিন্তু আমাদের চাঁদের গাড়ি কোথায়? জানা গেল বৃষ্টির জন্য রাস্তা খারাপ থাকায় আমাদেরকে কিছুদূর হেঁটে গিয়ে গাড়িতে চড়তে হবে। শুরু হলো হাঁটা। কিছুদূর যেতে না যেতেই দেখি আমাদেরকে এখনই প্রমাণ দিতে হবে এই অ্যাডভেঞ্চারের জন্য আমরা কতখানি প্রস্তুত। হাত দশেকের মত একটা পাহাড়ের ঢাল পার হতে হবে। যার নিচ দিয়েই আবার বয়ে চলেছে নদী। মানে ডান পা-টা কোনভাবে একটু ফসকালেই হল, সোজা গিয়ে পড়তে হবে সাঙ্গুর বুকে। কোনমতে দু’হাতে পাহাড় ধরে, একবারো নিচের দিকে না তাকিয়ে, দম প্রায় বন্ধ করে পাড়ি দিয়ে ফেললাম সেই দুর্গম পথ। এবার আর্মি ক্যাম্পে রিপোর্ট করে গাড়িতে উঠতে হবে। যাত্রার শুরু থেকে যথারীতি বহুবার “আপনারা একা এসেছেন?”, “না, মানে কোন ছেলে নেই সাথে?” শুনতে শুনতেই এতদূর এসেছি। রিপোর্ট করার সময় আবার এটা নিয়ে কোন ঝামেলা হয় কিনা তা নিয়ে একটু চিন্তিত ছিলাম। তবে এখানেই এটা নিয়ে বিন্দুমাত্র  জবাবদিহিতার প্রয়োজন পড়েনি। 
নির্ঝঞ্ঝাট উঠে পড়লাম চাঁদের গাড়ীতে। তো আমরা যাচ্ছি। প্রথম দুয়েক মিনিট মৃদু ঝাঁকুনি খেয়ে পেছনে তাকিয়ে দেখি বিশাল এক ঢালু জায়গা পার হয়ে এসেছি। সামনে তাকিয়ে দেখি এবার উঠতে হবে অনেক উঁচুতে। কিছু বুঝে ওঠার আগেই দেখি আমরা সীট ছেড়ে কই যেন উঠে যাচ্ছি। এবং আরো কিছুক্ষণ পরে বুঝলাম বিভিন্ন বিষয়ে বিভিন্ন জ্ঞান নিয়ে এলেও চাঁদের গাড়ি সম্পর্কে আমরা কাউকে কিছু জিজ্ঞেসও করিনি এবং কেউ আমাদেরকে এটার ধরণ-ধারণ সম্পর্কে তেমন কিছু বলেওনি। একটা উদাহরণ দিলেই যারা একবার হলেও এই গাড়ীতে উঠেছেন তারা আমাদের এ বিষয়ে অজ্ঞতা সম্পর্কে ধারণা পাবেন। বড় পানির বোতল বহন করতে সমস্যা হওয়ায় আমাদের সবার কাছে কয়েকটা ছোট ছোট পানির বোতল ছিল। আমরা বিভিন্ন জায়গা থেকে বড় বোতল কিনে পানি সবার ছোট বোতলে ভাগ করে নিচ্ছিলাম। রুমা বাজারে পানির বোতল কেনার পরে আমাদের মধ্যে একজন বলে উঠলো দেরি হয়ে যাচ্ছে, চল রওনা হয়ে পড়ি। আমরা বরং গাড়িতে বসে পানি ছোট বোতলে নিয়ে নেব! আমরা কয়েকজন রাজি হয়েছিলাম! পরে আমাদের সেই পানির বোতলকে চাঁদের গাড়ীর মেঝেতে গড়াগড়ি করতে দেখা গিয়েছে। যাই হোক, আগে থেকে ধারণা না থাকায় চাঁদের গাড়িতে যাত্রার শুরুটা একটু ভয়ঙ্কর অভিজ্ঞতাই মনে হচ্ছিল। পরে আবিষ্কার করলাম সামনের দিকে না তাকালে অতটা ভয় লাগছে না। তাই বাকি রাস্তা ওভাবেই পাড়ি দিলাম। সন্ধ্যার একদম আগে আগে চারদিকের প্রাকৃতিক সৌন্দর্যও আমাদের ভয় কাটাতে অনেক সাহায্য করেছিল। 
প্রায় দেড় ঘন্টা পরে একসময় শেষ হল আমাদের চান্দের গাড়ির যাত্রা। এরপর থেকে আগামী কয়েকদিনের জন্য সাথী শুধুই নিজেদের দু’টি পা। রুমা বাজার থেকে কেনা স্যান্ডেল পায়ে দিয়ে এবং কাজলদা’র যোগাড় করে দেয়া লাঠি নিয়ে শুরু হল আমাদের ট্রেকিং। 

তখন প্রায় সন্ধ্যা। চারিদিক অন্ধকার হয়ে না গেলেও সূর্য ডুবেছে বেশ কিছুক্ষণ আগেই। দুই দলের গাইডই পা চালানোর তাগাদা দিলেন। 

জানালেন আমাদের অনভস্ত্য পায়ে অন্ধকারে হাঁটাটা খুব একটা নিরাপদ হবে না। হাঁটতে শুরু করার পরে দেখা গেল আমাদের মধ্যে চাঁদের গাড়িতে সবচেয়ে বেশি ভয় পেয়ে দোয়া-দরুদ পড়তে থাকা হৃদি এবং ঢাকার রাস্তায় সবচেয়ে কম এবং ধীর গতিতে হাঁটার জন্য পরিচিত রুহানা রয়েছে সবার সামনে। অন্যদিকে সকাল আটটার ক্লাস শুরু হওয়ার নির্ধারিত সময়ের দু-এক মিনিট পরে হল থেকে বেরিয়ে স্যারের আগে ক্লাসে পৌঁছানোর মত হাঁটার গতি নিয়ে আমি এবং সুচেতা পড়ে রয়েছি সবার পিছে। বন্ধু কামরুল অবশ্য আগেই সাবধান করে দিয়েছিল যে সারাদিনের জার্নি শেষে খাড়া ঢাল বেয়ে বগালেকে উঠতেই একতু বেশি কষ্ট হবে। আমরা যেন হতাশ হয়ে না পড়ি। একটু সময় নিয়ে উঠাই ভালো। তবে সন্ধ্যা হয়ে যাওয়ায় তাড়াহুড়ো করতে গিয়ে আমরা বেশ ঝামেলায়ই পড়ে যাচ্ছিলাম। এই অবস্থায় মোটামুটি পয়তাল্লিশ মিনিট বা তার চেয়ে কিছুটা বেশি সময় লাগিয়ে আমরা পৌঁছে গেলাম বগালেক। 
সেই মূহুর্তে কি যে স্বস্তি পেয়েছিলাম তা লিখে বোঝাতে পারলাম না! তবে অন্ধকার হয়ে যাওয়ায় লেক দেখতে না পারায় মনের মধ্যে একটু খচখচানি থেকেই গেল। সিয়াম দিদির কটেজের দোতলায় কোনরকম ব্যাগগুলো রেখেই ছুট দিলাম লেকের পাড়ে। উদ্দেশ্য সাঁতার কাটা। তবে ঐ অন্ধকারে পানিতে নেমে সুইমিং পুলে সাঁতারের অভিজ্ঞতা নিয়ে আর সাঁতরানোর সাহস হয়নি। একজন-দুইজন করে পানিতে নামছি তখন হঠাৎ আবিষ্কৃত হল হাতে-পায়ে নয় আমাদের মধ্যে একজনকে জোঁক ধরেছে কুচকিতে। এই অদ্ভূত জায়গা থেকেই শুরু হল আমাদের দলের প্রথম জোঁক দ্বারা আক্রান্ত হওয়া। আমরা ভাবলাম এ আর এমনকি! জোঁক ধরবে, রক্ত পড়বে, রক্ত বন্ধ হয়ে যাবে, ব্যস! কিন্ত পরে বুঝলাম ঘটনা এতোটাও সরল নয়। সেসব গল্পে আবার ফিরে আসবো। আপাতত সাঁতার কাটতে না পেরে পানিতে গলা ডুবিয়ে শুয়ে থাকা অবস্থায় সুচেতার কথা শুনে উপরে তাকিয়ে দেখলাম এক অপার্থিব দৃশ্য। লক্ষ লক্ষ তারা জ্বলজ্বল করছে ঠিক আমাদের উপরেই। শহুরে চোখে প্রথমে এটাকে মনে হল ঠিক কোন এক পরাবাস্তব জগতের দৃশ্য। একটু ধাতস্থ হতেই এই বিশালতার নিচে নিজেকে দেখে কেমন একটা বুক কেমন করা অনুভূতি হল। সেই চারদিনে আরো অনেক সময়েই এমন অনুভূতি হয়েছে। সেই ক’দিনেই বুঝেছি প্রতিটি ইন্দ্রিয় দিয়ে জীবনকে উপভোগ করা বুঝি একেই বলে। কেওক্রাডং, জাদিপাই ঝর্ণা হয়ে আবারো এই যান্ত্রিক শহরে ফিরে আসার আরো অনেক গল্প নিয়ে আসছি পরের পর্বেই। 
(ক্যামেরায় যথারীতি উপস্থিত ছিলেন সুচেতা শেগুফতা)


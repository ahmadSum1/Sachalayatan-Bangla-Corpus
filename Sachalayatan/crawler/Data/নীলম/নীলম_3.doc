মেঘের দেশে - শেষ পর্ব




যে সুনসান নীরবতাকে সঙ্গী করে নিয়ে আস্তে আস্তে পাহাড়ের গভীরে ঢুকে পড়ছিলাম আমরা, বগালেকে আসতেই তাতে ছেদ পড়ে গেল। আমরা ছাড়াও সেদিন সেখানে আরো তিনটা-চারটা বড় দল ছিল। তারা গিটার বাজিয়ে, গান গেয়ে সেখানে বেশ শোরগোল তুলে ফেলেছিল। শোরগোল বলাটা হয়তো ঠিক হচ্ছে না। তবে আমরা প্রকৃতির কাছে যাই তার নীরবতা উপভোগ করতে। এই ব্যস্ততা, হৈ-চৈ, কোলাহল থেকে দূরে গিয়ে একটু অন্যরকম করে সময় কাটাতে। সেকারণে বগালেকে এমন সুর-ঝংকারময় আবহ ঠিক আমাদের মনে ধরছিল না। কি আর করা! এর মাঝেই ফ্রেশ হয়ে, গল্পগুজব করে, রাতের খাবার সেরে নিয়ে তাড়াতাড়ি ঘুমিয়ে পড়লাম সবাই। সকালে উঠেই শুরু হবে মিশন কেওক্রাডং।
আমাদের প্রাথমিক পরিকল্পনা ছিল সকালে কেওক্রাডং হয়ে জাদিপাই ঘুরে এসে কেওক্রাডং এ রাত কাটানো। তবে নিজেদের উপর খুব একটা আত্মবিশ্বাস না থাকায় ধরে রেখেছিলাম যতদূর পারি ঘুরে আসবো। প্ল্যান পুরোপুরি সফল না হলেও ক্ষতি নেই। মানে জয় নয়, অংশগ্রহণই বড় কথা টাইপ ভাবসাব নিয়ে শুরু হল আমাদের কেওক্রাডং এর উদ্দেশ্যে যাত্রা। এক্ষেত্রে জানিয়ে রাখি সাথের ব্যাগের কারণে সমস্যা হতে পারে মনে হলে আপনি ব্যাগ সিয়াম দিদির কটেজে রেখেও যেতে পারেন। আমরা প্রয়োজনীয় জিনিসপত্র দু’টি ব্যাগে নিয়ে কেবল ওগুলোই সাথে নিয়েছিলাম। এরকম হাসি হাসি মুখ বানিয়ে ছবি উঠে শুরু করে দিলাম হাঁটা। 

পথে প্রথমে পড়লো সাদা ঝর্ণা। প্রথমবারের যাত্রী, যা দেখছি তাতেই খুশি হয়ে উঠছি। চোখের সামনে এমন একটা পাহাড়ি ঝর্ণা দেখে বেশ একটা ফটোসেশনের প্রস্তুতি নিতেই কাজলদা জানালেন সামনেই বড় ঝর্ণা। তখন সব হবে। এখানে তিনি তেমন একটা ছবি-টবি তোলার সুযোগ দিলেন না। জো হুকুম বলে দিলাম হাঁটা। কিছুক্ষণ পরই পেয়ে গেলাম চিংড়ি ঝর্ণা। এই অধম এর আগে ঝর্ণা বলতে দেখেছে হিমছড়ি (ঝর্ণা বলা যায় কিনা তা নিয়ে সন্দিহান) আর সীতাকুন্ড ইকো পার্কের সহস্রধারা। সেসবের তুলনায় চিংড়ি ঝর্ণা একদমই আলাদা। বেশ একটা বুনো ভাব আছে এতে। 

যদিও, আমাদের হাঁটার গতিতে শঙ্কিত হয়েই হয়তো, কাজলদা এখানেও আমাদেরকে বেশিক্ষণ থাকতে দিলেন না এবং ঝর্ণার একদম উপর পর্যন্ত যাওয়া হলো না। এবার আবার শুরু হলো ঢাল বেয়ে উপরে ওঠা। কখনো ছোট ছোট নুরি পাথর বিছানো রাস্তা, কখনো লাল মাটি, কখনোবা কাঠের ব্রীজ পেরিয়ে কেবল উপরেই উঠে চলেছি আমরা। সাথে সাথে চলছে একটু আধটু ছবি ওঠা। আর কাজলদা শোনাচ্ছেন বিভিন্ন গল্প। সেগুলো ভবিষ্যতে যারা যাবেন তারাও আবার শুনবেন। তাই এখানে বলে আর পুরনো করতে চাইছি না। 
চিংড়ি ঝর্ণা পর্যন্ত কিছুদূর পরপরই উঠানামা দুটোই করতে হচ্ছিল। সেক্ষেত্রে তেমন কোন সমস্যা অনুভব করিনি। তবে এরপরে যখন কেবল ঢাল বেয়ে উপরে উঠতে হচ্ছিল তখন দেখলাম আমি কেবলই বাকিদের থেকে পিছিয়ে পড়ছি। প্রথমে আবিষ্কার করলাম মাংসপেশীতে টান লাগায় ডান পা তুলতে বেশ বেগ পেতে হচ্ছে। তখন এভাবেই মাঝে মাঝে দাঁড়িয়ে বিশ্রাম নিয়ে আর চারপাশের সৌন্দর্য উপভোগ করতে করতে আস্তে আস্তে উঠতে থাকলাম। 

প্রকৃতিতে আমার সবচেয়ে প্রিয় জিনিসগুলোর একটা হল শরতের আকাশ। এমনকি ঢাকা শহরের তীব্র জ্যামে রিকশায় বসে বসে শরতের তুলোময় আকাশের দিকে আমি সবকিছু ভুলে মুগ্ধ নয়নে তাকিয়ে থাকতে পারি। সেই আমি যখন সমতল থেকে কয়েকশ’ ফিট উপরে দাঁড়িয়ে এই দৃশ্য দেখেছি তখন সবকিছু ভুলে আবার হাঁটতে শুরু করেছি। 

এভাবেই একসময় পৌঁছে গেলাম দার্জিলিং পাড়ায়। বেশ  আরাম করে বসে একটু চা খাচ্ছি। হঠাৎ দেখি প্যান্টের বাঁ পায়ের হাঁটুর জায়গাটা কেমন কালো হয়ে উঠেছে। জোঁক ধরেছে বুঝতে বাকি রইলো না। বের করে দেখি সে এক বৃহদাকার, গায়ে ডোরাকাটা জোঁক। কাজলদা বললেন এটা টাইগার জোঁক। বেশ অনেকক্ষণ রক্ত পড়বে। তখন আমরা বুঝলাম আগেরদিন সন্ধ্যায় আরেকজনকে ধরা জোঁকটাও টাইগার জোঁকই ছিল। কারণ সেখান থেকেও এখনো রক্ত পড়ে চলেছে। কাজলদার কথা মত নী ক্যাপ দিয়ে হাঁটুতে এক অভিনব ব্যান্ডেজ করে আবার রওনা হলাম। কাজলদা বলেছিলেন আর পনের মিনিট। তবে আমরা আরো ঘন্টাখানেক লাগিয়ে অবশেষে দেখা পেলাম কেওক্রাডং এর। সেই মূহুর্তে আমাদের মধ্যে কাউকে কাউকে এমন উল্লসিতভাবে

আবার কাউকে কাউকে এমন বিধ্বস্ত অবস্থায় কেওক্রাডং এ আরোহণ করতে দেখা গিয়েছে! 

যথারীতি সবার শেষে পাহাড়ের চূড়ায় উঠে আমার ধাতস্থ হতে কিছুক্ষণ সময় লেগেছিল। তারপর থেকে কেবল মুগ্ধ হয়ে তাকিয়ে থাকা।
 
বান্দরবান যাবার আগে কয়েকদিন ধরে শুধু এর ওর বান্দরবানের অ্যালবামের ছবি দেখে কাটিয়েছি। পরে নিজের চোখে দেখে এই সিদ্ধান্তে উপনীত হয়েছিলাম যে, কোন কৃত্রিম লেন্সের সাধ্য নেই এর সৌন্দর্যকে পুরোপুরি ধারণ করার। আজ লিখতে বসে আবার মনে হচ্ছে পাহাড়-আকাশের মিলেমিশে একাকার হয়ে যাওয়া বা আকাশের ক্ষণে ক্ষণে রঙ বদলের যে চিত্র দেখে এসেছি তাকে ভাষারূপ দেবার সাধ্য অন্তত আমার নেই। নিজের অক্ষমতার জন্য ক্ষমা চেয়ে নিয়ে এবেলায় তাই সুচেতার তোলা কিছু ছবিরই শরণাপন্ন হচ্ছি। 


কেওক্রাডং এর চূড়ায় যখন পৌঁছেছি তখন বেলা প্রায় বারোটা। সেই মূহুর্তে জাদিপাই গিয়ে ফিরে আসা সম্ভব হবে কিনা বিশেষ করে আমাকে নিয়ে তা নিয়ে বেশ কিছুক্ষণ আলোচনা করে সিদ্ধান্ত নেয়া হলো যে কেওক্রাডং এ রাত কাটিয়ে পরদিন ভোরে রওনা হবো জাদিপাইয়ের উদ্দেশ্যে। তবে শর্ত হল যদি বৃষ্টি না নামে তাহলে। জাদিপাই ঘুরে এসে সেদিনই চলে যাবো বগালেকে। বান্দরবান শহরে একরাত থেকে ঘোরাফেরা করার কথা ছিল সেটা বাতিল করে দিলাম। পাহাড়ি মুরগি দিয়ে বেশ আরাম করে খেয়ে বিকেলবেলা মন্ত্রমুগ্ধের মত আবারো মেঘেদের ষ্টেশন বদল দেখতে বসে গেলাম।

কখনো এ পাড়ার মেঘ যাচ্ছে ওপাড়ায়, তো কখনো ও পাড়ার মেঘ ওপাড়ায়।

কৈশোরে একবার হুমায়ূন আহমেদের উপন্যাসে পড়েছিলাম নায়ক-নায়িকাকে নেপালের পাহাড়ে মেঘ আবৃত করে ফেলেছে। সেই থেকে মেঘের ভেতরে ঢুকে যাওয়া নিয়ে আমার কৌতূহলের শেষ নেই। এমনকি হওয়া সম্ভব যে আমার পা দেখা যাচ্ছে অথচ শরীরে উপরের অংশ ঢুকে গিয়েছে মেঘের ভেতরে? এমন ভাবনা সেসব দিনে বহু ভেবেছি। অবশেষে এতদিন পরের এক বিকেলে আমরা  নিজেদেরকেই আবিষ্কার করলাম মেঘের ভেতরে। আহা, সে কী অদ্ভূত এক অনুভূতি! 

বৃষ্টি নেমে পড়ায় ফিরে আসতে হলো আমাদের থাকার জায়গা লালমুন থন বমের বাড়িতে। সন্ধ্যাবেলায় কেওক্রাডং এর চূড়ায় বসে চা খাওয়ার নিমন্ত্রণ দিয়েছিলেন সেখানকার আর্মি ক্যাম্পের সেনারা। আমাদের মধ্যে চারজনের বাড়ি উত্তরবঙ্গের হওয়ায় এই বিশেষ আতিথেয়তা। তাদের সাথে গল্প করতে করতেই আমাদের সেই প্রতিবেশী ভাইয়াদের দল জাদিপাই থেকে ঘুরে এলেন। মনে যাওবা শঙ্কা ছিল পরদিন জাদিপাই যাওয়া নিয়ে ভাইয়াদের কাছে জাদিপাইয়ের গল্প শুনে আর ছবি দেখে তার কিছুই আর অবশিষ্ট রইলো না। লালমুন থন বমের কাছে তাদের পূর্ব পুরুষদের গল্প শুনে আর পরদিন জাদিপাই যাওয়ার উত্তেজনা নিয়ে তাড়াতাড়ি ঘুমিয়ে পড়লাম সবাই।
ভোরে উঠে গায়ে কম্বল জড়িয়ে প্রাকৃতিক কর্ম সম্পাদনের উদ্দেশ্যে ঘর থেকে বের হতেই চক্ষু চড়কগাছ। একি! এ কোথায় আমি, কি দেখছি এসব! ভিনদেশী কোন বরফ সাগর নাকি রূপকথার তুলোর জগতের আকাশ? 


এক আকাশের উপরে দাঁড়িয়ে আরেক আকাশে সূর্য ওঠা দেখছি। মনে হল এভাবেই তাহলে একের পর এক আকাশের স্তর দিয়ে সপ্তম আসমানের সৃষ্টি হয়েছে।

মুগ্ধতা কাটিয়ে রওনা দিলাম জাদিপাইয়ের পথে। জাদিপাই যেতে বেশ খাড়াভাবে নিচে নামতে হয়। পাসিং পাড়া, জাদিপাই পাড়া পেরিয়ে যাওয়ার পর থেকেই ঝর্ণার শব্দ শুনতে পাচ্ছিলাম। কি যে ভালো লাগছিল সেই শব্দ! আরো বেশ খানিকক্ষণ পরেও ঝর্ণার দেখা না পাওয়ায় বুঝলাম সেটা অন্য কোন ঝর্ণা। এর মাঝে একটা ঝিরিতে পা ভিজিয়ে হাতে-পায়ে মেখে নিলাম গুল। জোঁক থেকে সুরক্ষা পেতে। এটা বেশ কাজে দিয়েছিল। এরপরে আর কোন বড়সড় জোঁকের কবলে পড়তে হয়নি। প্রায় দেড় ঘন্টার মত হেঁটে অবশেষে আমরা দাঁড়ালাম প্রায় ৮০ ডিগ্রী খাড়া ঢালের মুখে। প্রথম দেখাতে একটা জিনিসই মনে হল, এদিক দিকে নামাও কি সম্ভব? সম্ভব অবশ্যই। এতদূর এসে থেমে যাওয়ারতো কোন সুযোগ নেই। শুরু করে দিলাম নামা। জেরিন-রুহানা-হৃদি বেশ সাহস নিয়ে আগে আগে পথ দেখিয়ে নেমে যাচ্ছিলো। এরপরে আমি, সুচেতা আর মালিহা। আমার স্যান্ডেল এখানে এসেই গেল ছিঁড়ে। যার কারণে পায়ের ব্যালান্স ঠিক রাখতে বেশ হিমশিম খেতে হচ্ছিল। কোনরকমে গাছের গুঁড়ি ধরে, কখনো বা বসে বসে শরীরের ব্যালান্স রক্ষা করে আমরা নামতে থাকলাম। এভাবেই প্রায় ১৫-২০ মিনিট নামার পরে দেখা মিললো বর্ষার অপরূপ জাদিপাইয়ের। 

রোদ থাকায় সাথে বোনাস হিসেবে ছিল রংধনু। 

পানিতে ক্যামেরা ভিজে যাওয়ায় ছবি তোলা যায়নি তেমন একটা। তবে এটুকু বলতে পারি পথের দুঃখ-কষ্ট-ক্লান্তি সবই তুচ্ছ মনে হচ্ছিল ঝর্ণার সামনে দাঁড়িয়ে। প্রকৃতি কি তীব্র শক্তশালী আর এই ক্ষুদ্র আমাদের শুধু নিজেদের অস্তিত্ব নিয়েই কত বড়াই, কত ভণিতা। কেমন একটা বিনয়াবনত দৃষ্টিতে দেখতে থাকলাম এই প্রমত্তা ঝর্ণাকে। আহা! এক জীবনে এমন একটা ঝর্ণার সামনে দাঁড়াতে পারলে আর খুব বেশি কিছু কি লাগে? 
এবার আবার ফেরার পালা। ঝর্ণার শেষের পথটুকু নামতে যতটা ভয় পেয়েছিলাম সবাই, ওঠার সময় খেয়াল করলাম ঠিক ততটা ভয় লাগছে না। আসলে নামার সময় পায়ের নিচ থেকে মাটি সরে পিছলে যাবার ভয়টাই বেশি ছিল। উঠে আসার সময় খেয়াল করলাম মাংসপেশীর টানের চেয়েও বেশি সমস্যা হচ্ছে আসলে আমার দমে। খুব তাড়াতাড়িই দম ফুরিয়ে যাচ্ছে। জাদিপাই থেকে খাড়া ঢাল বেয়ে উপরে উঠতে বেশ কষ্ট হচ্ছিল আমার। দলের অন্যরা বেশ এগিয়ে গিয়েছে। কাজলদার সাথে আমি আস্তে ধীরে অনেক সময় নিয়ে উঠছিলাম আর ভাবছিলাম আমার এত বাজে পারফর্মেন্সের কারণ কি হতে পারে। অনেক ভেবে বের করলাম দশম শ্রেণীতে পড়ার সময় জানতে পেরেছিলাম বাবার কাছ থেকে একটা থ্যালাসেমিয়ার জিন পেয়েছি আমি। ডাক্তার আঙ্কেলের মতে এটা কোন ব্যাপার না তবে মাঝে মাঝে দম ফুরিয়ে যাওয়া, একটু দুর্বল লাগা এসব হতে পারে। এরপরে এতদিনের স্বাভাবিক জীবনযাপনে এসবের কথা বেমালুম ভুলে গিয়েছি। এটা মনে হওয়ার পরে দেখলাম হাঁটার গতি আরো বেশ খানিকটা কমে গিয়েছে! এদিকে গতকালের জোঁক ধরা জায়গা থেকে এখনো অবিরাম রক্ত ঝরছে এবং যে ব্যান্ডেজ করে এসেছিলাম তা অনেক আগেই অকার্যকর হয়ে গিয়েছে। সব মিলিয়ে বেশ বিতিকিচ্ছিরি একটা অবস্থা। এ সময়টাতে বিন্দুমাত্র অধৈর্য্য না হয়ে সবসময় পাশে থেকে উৎসাহ দিয়েছেন কাজলদা।  আমি যতবারই বলেছি আর কতদূর? সবসময় উত্তর এসেছে ‘দশ মিনিট’! যদিও একই পথে কিছুক্ষণ আগেই গিয়েছি তাই নিজের ধারণা থেকে সবসময় তার কথা বিশ্বাস করিনি তারপরেও প্রতিবার তার দশ মিনিট শোনার পরে আমি আবার সর্বশক্তি দিয়ে আরেকটু জোরে হাঁটার চেষ্টা করছিলাম। আগের পর্বেই বলেছি ওনার প্রতি আমার কৃতজ্ঞতার কথা। আমার এখনো মনে হয় উনি সাথে না থাকলে আমার পক্ষে এই পথটুকু পাড়ি দেয়া বেশ কঠিন হত।
অবশেষে সবার চেয়ে প্রায় ঘন্টাখানেক পরে বেলা একটার দিকে ফিরে এলাম কেওক্রাডং এ। আমাকে দেখে নাকি মনে হচ্ছিল গুলিবিদ্ধ কোন এক যোদ্ধা! সে যাই হোক, পাহাড়ি মানুষের সারল্যে আর অন্যকে সহযোগীতা করার তৎপরতা দেখে এমনিতেই মুগ্ধ ছিলাম এ ক’দিন। সেদিন আরো বেশি করে তাদের আন্তরিকতা টের পেলাম। সেখানে হঠাৎ দেখা পেলাম সাঙ্গু নদীতে নৌকায় দেখা হওয়া সেই স্কুলশিক্ষিকাকে। এক কাজে যাবেন পাসিং পাড়ায়। আমার পা থেকে ওভাবে রক্ত পড়তে দেখে সাথে সাথে প্রয়োজনীয় জিনিসপত্র যোগাড় করে লেগে গেলেন ড্রেসিং করতে। এদিকে লালমুন থন বমকেও বেশ চিন্তিত দেখা গেল। ঐ অবস্থায় তিনি আমাদেরকে কিছুতেই বগালেকের উদ্দেশ্যে রওনা হতে দেবেন না। কোথায় থেকে যেন নিয়ে এলেন কিছু ভেষজ পাতা নিজেই সেটা লাগিয়ে ব্যান্ডেজ করে দিলেন। এতে নাকি কিছুক্ষণের মধ্যেই রক্ত পড়া বন্ধ হয়ে যাবে। হলোও তাই। 
এদিকে ঝমঝমিয়ে নেমে পড়লো বৃষ্টি। আমাদের বগালেকে ফেরার আর কোন উপায়ই রইলো না। গায়ে কম্বল জড়িয়ে লালমুন থন বমের বাড়ির বারান্দায় বসে উপভোগ করতে থাকলাম পাহাড়ি বৃষ্টি। সেই বৃষ্টির রাতে গায়ে দু’টো কম্বল জড়িয়ে যে আরামের একটা ঘুম দিয়েছিলাম সেটা বাকিজীবন আরামে কাটানো সময়ের একটা মানদন্ড হয়ে থাকবে। পরদিন সকালে উঠে বগালেক-রুমাবাজার-রুমা হয়ে বিকেলবেলা আবার পৌঁছে গেলাম বান্দরবানে। ফেরার পথে দেখলাম জোঁকে ধরা দল হিসেবে আমরা বেশ একটা স্বীকৃতি পেয়ে গেছি। সিয়ামদিদি থেকে শুরু করে নতুন আসা টুরিষ্টরা পর্যন্ত আমাদেরকে জোঁক সম্পর্কে জিজ্ঞেস করতে ভুললেন না। 
বান্দরবান একটা অভিজ্ঞতা হবে জানতাম। কিন্তু তার রেশ এত তীব্র হবে বুঝিনি। মাত্র চারদিনে এত বিচিত্র অভিজ্ঞতা আর অনুভূতিতে নিজেদের ঝুলি ভরে উঠেছে যে এখন ভাবলে বেশ অবাকই লাগে। কিছু কিছু অনুভূতি হয়তো এ জীবনে আর কখনো ফিরে আসবে না। যেমন, জাদিপাই ঝর্ণার সামনে দাঁড়িয়ে ভয়-আনন্দের মিশেলে সৃষ্ট অদ্ভূত অনুভূতি অথবা কেওক্রাডং এর উপরে প্রথমবারের মত দাঁড়ানোর অনুভূতি। নিজের ভেতরে এখন বেশ একটা পরিবর্তন টের পাই। হঠাৎ-ই মাঝে মাঝে পাহাড়ের কথা মনে হলে খুব ব্যাকুল লাগে। মনে হয় এখনই আবার ছুট দিই। কে জানে! হয়তো অচিরেই আবার একদিন সত্যিই ছুটে যাবো। 
( *কেওক্রাডং এর পথে যাত্রার প্রাক্কালে আমাদের দলীয় ছবিটি তুলে দিয়েছেন আবদুল্লাহ লিজু ভাইয়া।
  * অন্য সব ছবিই তুলেছে সুচেতা। তবে ক্ষেত্রবিশেষে আমাদের গাইড কাজলদার হাতেও ক্যামেরা উঠেছে।)


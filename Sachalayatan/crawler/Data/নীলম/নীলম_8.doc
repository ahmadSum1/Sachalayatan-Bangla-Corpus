দেখা হইলো চক্ষু মেলিয়া-১



বিশ্ববিদ্যালয়ে ভর্তি হবার পর থেকে লম্বা লম্বা টার্ম ফাইনালগুলো একটাই আশায় বুক বেঁধে শেষ করি। পরীক্ষা শেষ হলেই ঘুরতে যাবো! শেষ পরীক্ষা এগিয়ে আসতে থাকে আর চলতে থাকে ভ্রমণের প্ল্যানিং, সাথে সাথে বাড়তে থাকে উত্তেজনা। এর ফলে শেষ পরীক্ষার আগের দিনটা আমার এখনও স্কুলের বার্ষিক পরীক্ষা শেষ হওয়ার আগের দিনের মত ছটফট করেই কাটে। এবছর একটা সেমিস্টার শেষ করতে হল দশ মাসে, অস্থিরতা এমন পর্যায়ে গিয়ে ঠেকলো যে পরীক্ষা শুরুর আগেই ঘুরতে যাওয়ার প্ল্যানটা শুরু করে দিলাম। 
ঠিক হল টাঙ্গুয়ার হাওড় দেখতে যাওয়া হবে এই শীতে। সেই সাথে শীতের পাখি দেখাটাও হয়ে যাবে। শুরু হলো বাকিসব সিদ্ধান্ত নেয়ার পালা। এ পর্যন্ত সর্বনিম্ন চার সদস্যের দল থেকে শুরু করে সর্বোচ্চ সত্তর সদস্যের দলের সাথেও ঘুরেছি আমরা। চারজন স্থায়ী সদস্য তাই জুটে গেলাম কোন ঝামেলা ছাড়াই। তবে কিছুদিন আগেও যেখানে চারজন মিলে ঘুরে বেড়ানো কোন ব্যাপারই ছিল না সেখানে আজকাল চারপাশের পরিস্থিতি দেখে নৌকা নিয়ে ঘুরে বেড়ানোর জন্য চারজন মেয়ের সংখ্যাটা বেশ ছোট মনে হল। শুরু হল সদস্য সংগ্রহ অভিযান। শেষ পর্যন্ত পরীক্ষা শেষ হওয়ার এক সপ্তাহ আগে গিয়ে দশজন মেয়ের বেশ বড়সড় একটা দলের জন্য ট্রেনের টিকেট কেটে নিয়ে ফিরলাম। 
সিলেট যখন যাচ্ছিই চল এটা দেখি, ওটা দেখি করতে করতে ঘোরাঘুরির লাইন আপটা হয়ে গেলো এরকম ঢাকা-শ্রীমঙ্গল-লাউয়াছড়া-মাধবপুর লেক-সিলেট-জাফলং-লালাখাল-শাবিপ্রবি-সুনামগঞ্জ-টাঙ্গুয়ার হাওড়-ঢাকা! একটু লম্বা হয়ে গেলো, কিন্তু কি আর করা? দশ মাসের টার্ম শেষ হচ্ছে একটু বিশাল ট্যুর না দিলে হয় নাকি? তবে এর মাঝে প্রবল শৈত্যপ্রবাহ যেভাবে পুরো দেশকে কাঁপিয়ে দিয়ে গেল তাতে আমাদের পরিকল্পনারও কিছু কিছু দিক কেঁপে যেতে থাকলো। সুনামগঞ্জের হোটেলে কি এতোজনের কম্বলের ব্যবস্থা থাকবে? শ্রীমঙ্গলের রেস্টহাউসে কি গরম পানি পাওয়া যাবে? ভোর ছয়টা চল্লিশের ট্রেন কি সবাই ধরতে পারবে? এসব প্রশ্নের আনাগোনা চলতেই থাকলো।
অবশেষে ১৬ জানুয়ারী ভোর সাড়ে ছয়টায় আমাদের নয়জনকে নয়টি ব্যাগ, একটি বারবিকিউ চুলা আর একটি ট্রাইপডসহ কমলাপুর স্টেশনের প্ল্যাটফর্মে পাওয়া গেল। সব ট্যুরেই শেষ পর্যন্ত কাউকে না কাউকে ফেলে আসতে হয়, তাই এবারো অসুস্থতার কারণে একজনকে ছেড়েই আমরা চেপে বসলাম পারাবত এক্সপ্রেসে। গন্তব্য শ্রীমঙ্গল। থাকবো পল্লী উন্নয়ন বোর্ডের রেস্টহাউসে। তখনো জানি না এই অপরিচিত রেস্টহাউসের রান্নাঘরেই আজ রাতে আমাদের মধ্যে কয়েকজনের রান্নায় হাতেখড়ি হতে যাচ্ছে! সেই গল্পে আসছি একটু পরে। 
রেস্টহাউসে পৌঁছে একটু ফ্রেশ হয়ে নিয়েই রওনা হলাম বাজারের উদ্দেশ্যে। বারবিকিউ করার জন্য মুরগী এবং আরো কিছু প্রয়োজনীয় জিনিসপত্র কিনতে হবে। রেস্টহাউসের কেয়ারটেকার জানালেন শ্রীমঙ্গলে টক দই পাওয়া যাবে না। এটা কিনতে অবশ্যই মৌলভীবাজার যেতে হবে। আমরা সিদ্দিকা কবীরের বই থেকে উপকরণ মুখস্ত করে আসা পাবলিক আমাদের টক দই চাই-ই চাই। প্রথমেই টক দই অভিযান। বেশ কয়েকটি দোকানের পরে শ্রীমঙ্গলের মুখ উজ্জ্বল করে অবশেষে এক মিষ্টির দোকানী জানালেন তারা টক দই বিক্রি করেন, তবে এক কেজির কমে না। অগত্যা তাই নিলাম। এরপরে আর কোন উপকরণে তেমন কোন ঝামেলা হয়নি।
বাজার শেষে দুপুরের খাবারের পালা। গিয়ে ঢুকলাম কুটুমবাড়ি নামক এক রেঁস্তোরায় যার স্থাপত্যশৈলী ছিল বড়ই মনোমুগ্ধকর। তবে লক্ষ্য করলাম যারা বসে আছেন তাদের কারো সামনেই খাবার নেই, আমরা ভেবে নিলাম সবাই বুঝি একসাথেই ঢুকেছি। আসল ঘটনা আবিষ্কৃত হল নিজেরা খাবার অর্ডার করার পরে। লোকবলের অভাবে খাবার পরিবেশিত হল প্রায় ত্রিশ-চল্লিশ মিনিট পরে। পরে অবশ্য বুঝেছি এসব এলাকায় খাবার একটু দেরীতেই পাওয়া যায়। যেহেতু ঢাকার রেস্টুরেন্টগুলোর মত এগুলো সবসময়ই লোকে লোকারণ্য থাকে না তাই সবকিছু সাথে সাথেই পাওয়া যায় না। প্রিপারেশনে এখানে কিছুটা সময় লাগে। খাবারের মান ভালো ছিল। তবে শ্রীমঙ্গলে গিয়ে আপনি কুটুমবাড়িতে না খেয়ে ফিরে এলেও খুব একটা ক্ষতি হবে না।
খাওয়া-দাওয়া শেষে রওনা হলাম চাবাগানের উদ্দেশ্যে। রাস্তায় ধূলো ছুটিয়ে এগিয়ে চলছিল আমাদের পিক-আপ। রাস্তার দুপাশে শ্রমিকদের ঘরবাড়ি। বাংলাদেশ চা গবেষণা ইনষ্টিটিউট দেখে আমরা ঢুকে গেলাম ফিনলে’র চা বাগানে। সবুজ গালিচা বিছানো চা বাগান। যদিও শীতকালে সেই বিস্ময়কর সবুজের দেখা পাওয়া গেল না। তবুও যা ছিল তাই ঢাকাবাসী আমাদের চোখ জুড়ানোর জন্য যথেষ্ট ছিল। 

কিছুক্ষণ ফটোসেশন চললো। তারপরে কেউ কেউ হারিয়ে গেল সবুজে। দুইজন বাচ্চা ছেলেকে ঘুড়ি উড়াতে দেখে আমি আর আরেক বান্ধবী গেলাম তাদের কাছে ঘুড়ি উড়ানো শিখতে। আমাদের চেহারায় চোর চোর ভাব ছিল কিনা কে জানে, আমাদেরকে দেখেই একজন তার যাবতীয় সম্পত্তি নিয়ে দে ছুট! অন্যজন অবশ্য বেশ তার তুলনায় বেশ ধৈর্য্যের পরিচয় দিল। 
তারপরে একটি লাফাঙ্গা ফটোসেশন শেষে রওনা হলাম সাত লেয়ারের চা দেখতে (পান করা আর হয়নি)! গাড়িতেই আমাদের ড্রাইভার চাচা সাত লেয়ার তৈরীর রহস্য উদঘাটন করে দিলেন এবং জানিয়ে দিলেন এটা স্বাস্থ্যের জন্য অত্যন্ত ক্ষতিকারক। আমাদের মোটেও এটা খাওয়া উচিৎ হবে না। বাড়িতে ফিরে অবশ্য এখনো এক্সপেরিমেন্টটা করা হয়ে ওঠেনি। তাই ড্রাইভার চাচার বর্ণিত রহস্যের সত্যতা এখনো প্রশ্নবিদ্ধ আছে। 

আমরা সবাই সাধারণ চা-ই নিলাম এবং এক কাপ সাত লেয়ারের চা নেয়া হলো চেখে দেখার জন্য। চেখে দেখার অভিজ্ঞতা আমাদের জন্য তেমন একটা সুখকর ছিল না। আপনাদের ভিন্ন কোন অভিজ্ঞতা থাকলে জানাবেন। চা খেয়ে ফেরার পথে গেলাম মণিপুরী পাড়ায়। তাদের তৈরী শিল্পকর্ম দেখে আমরা যারপরনাই মুগ্ধ। প্রায় সবকিছুই পছন্দ হয়ে যাচ্ছিলো। সবাই কিছু না কিছু কেনাকাটা করে ফিরে এলাম রেস্ট হাউসে।
রাত আটটার দিকে মেরিনেট করে রাখা মুরগীগুলো নিয়ে বেরিয়ে এলাম রেস্টহাউসের বাইরে। উদ্দেশ্য বারবিকিউ করা। তবে নয়জনের মধ্যে কারোরই এর আগে এই কাজ করার অভিজ্ঞতা নেই। সবাই দর্শক হিসেবে বিভিন্ন বারবিকিউ পার্টিতে উপস্থিত থেকেছে। তবে উৎসাহে কারোরই কমতি ছিল না। এর ফলাফল হিসেবে দু’ঘন্টা পরে পাঁচ টুকরো আধাপোড়া মুরগী পাওয়া গেলো এবং আমাদের কয়লা গেল ফুরিয়ে। এখন কি করা যায়? রেস্টহাউসের রান্নাঘর তন্নতন্ন করে খুঁজে বের করা হল কড়াই-খুন্তি। এরপর মিশন চিকেন ফ্রাই। আমাদের সবার জন্যই রান্না করতে না পারলে খাওয়া হবে না এ ধরণের পরিস্থিতি জীবনে এই প্রথম। যার যা জ্ঞান ছিল সব নিয়ে ঢুকে পড়লাম রান্নাঘরে। এরপরে কি হয়েছিল তা বিস্তারিত না জানানোই ভালো। শুধু এটুকু জানিয়ে রাখি। তিনদফা রান্না করে আমরা সেদিন রাতে খাওয়া সম্পন্ন করতে পেরেছিলাম! 
পরদিন সকালে নাস্তা সেরে বেরিয়ে পড়লাম লাউয়াছড়ার উদ্দেশ্যে। ১২৫০ হেক্টর জায়গা নিয়ে গড়ে উঠেছে আমাদের লাউয়াছড়া জাতীয় উদ্যান। অফিসিয়ালি যেখানে রয়েছে প্রায় চল্লিশ প্রজাতির উদ্ভিদ এবং ত্রিশ-পঁয়ত্রিশ প্রজাতির বন্যপ্রাণী। যেসব প্রানীর মধ্যে শুধু কিছু প্রজাপতি আর বনমোরগ ছাড়া আমাদের এই অন্ধের দল আর কিছুই দেখে নাই। আর কিছু পাখির ডাক শুনেছি মাত্র। খুব ইচ্ছা ছিল উল্লুক আর লজ্জাবতী বানর দেখার। সে ইচ্ছা অপূর্ণই থেকে গেলো। তবে আমরা কিছু না দেখলেও রেললাইনের উপর বাঁদরামি ফটোসেশনের সময় কয়েকজন বিদেশী সাংবাদিক আমাদের দেখে ফেললেন। বন্যপ্রানী ভেবেই কিনা বেশ আগ্রহ নিয়ে আমাদের ট্রেন সাজার ছবি তুললেন।

গাছগাছালী দেখলাম অবশ্য প্রাণভরে। গাইড চাচা আবার আমাদের পরীক্ষাও নিলেন। পাশ করতে পারিনি অবশ্য। মায়ের মুখে শুনেছি তাদের গ্রামের বাড়ির পেছনে বেত বাগান ছিল। আর সেই বেত গাছ আমার চিনে আসতে হল লাউয়াছড়ার জাতীয় উদ্যানে গিয়ে। 

যাই হোক, বনের ভেতর দিয়েই চলে গেলাম খাসিয়া পল্লীতে। সেখানে চলছিল পান বাছাই এবং ধোয়ার কাজ। বাচ্চারা স্কুল থেকে ফিরে খেলায় ব্যস্ত। তাদেরকে আর বিরক্ত না করে চলে এলাম।
লাউয়াছড়া থেকে বেরিয়ে রওনা হলাম মাধবপুর লেকের উদ্দেশ্যে। গিয়ে দেখলাম সেটা বেশ পিকনিক স্পটের মত করে গড়ে উঠেছে। চারপাশে টিলা আর মাঝখানে বিশাল লেক। বেশ সুন্দর। সিলেটভর্তি এবার দেখলাম শাপলা ফুল। শীতকালেও এতো শাপলা ফুল দেখবো ভাবিনি। ভ্রমণের প্রথম শাপলা ফুল দেখলাম এই মাধবপুর লেকেই। 

তবে আমরা অসচেতন বাঙ্গালীরা সব জায়গায়ই যা করে থাকি আরকি। চিপসের প্যাকেট, সিগারেটের প্যাকেটে লেকের অবস্থা শোচনীয়। যদিও কিছুদূর পরপরই ডাস্টবিনের ব্যবস্থা আছে। আমরা লেকের পাশ দিয়ে হাঁটতে হাঁটতে উঠে গেলাম একটা টিলায়। উপর থেকে লেকের দৃশ্য অতিশয় মনোরম। 

লেক দেখা শেষে আবার ফিরে এলাম শ্রীমঙ্গলে। আজকে দুপুরের খাবার খেতে ঢুকলাম নূর ফুডসে। তারা জানালেন তারা আমাদেরকে ভালো হাওড়ের মাছ খাওয়াতে পারবেন। আজকেও খাবারের জন্য অপেক্ষা। তবে এদিন অপেক্ষা করে যা পেলাম তা ছিল সম্পূর্ণ আশাতীত। এতো সুস্বাদু মাছ আজ পর্যন্ত আমরা অন্তত কোন হোটেলে খাইনি। কৈ মাছ, টেংরা মাছ  আর রুই মাছের সেই অপূর্ব স্বাদের কথা এখনো ভুলিনি। এবং আপ্যায়নে তাদের আন্তরিকতাও ছিল প্রশংসনীয়। তাই আমাদের সাজেশন থাকবে শ্রীমঙ্গলে গেলে অবশ্যই একবার নূর ফুডসের মাছ খেয়ে আসবেন।
খেয়ে এসে ব্যাগ গুছিয়েই পিক-আপে চড়ে বসলাম। এবার সিলেটের পথে। এভাবেই কেটে গেলো আমাদের প্রথম দু’টি দিন। ঘোরাঘুরি, খাওয়া-দাওয়া, ছবি তোলার সাথে চলছে গল্পগুজব, হৈ-হুল্লোড়, হাসি-ঠাট্টা। বাকি দিনগুলোর গল্প-ছবি নিয়ে লিখবো আরেকদিন।
( * সুনামগঞ্জে গিয়ে দেখা হয়ে গেল আমাদের তারেকাণুর সাথে। তিনি উৎসাহ দিয়ে বললেন নয়জনের মধ্যে অন্তত দু-একজন যেন এই ভ্রমণ নিয়ে কিছু একটা লিখে ফেলি। তাকে ধন্যবাদ। তিনি না বললে হয়তো ঘুরে এসে ভুলে যেতাম, লেখা আর হতো না। আমরা শুধু লাফালাফিতেই পারদর্শী, লেখালেখিতে তেমন একটা নই। 
   * সব ছবি তুলেছে বান্ধবী সুচেতা সেগুফতা।)


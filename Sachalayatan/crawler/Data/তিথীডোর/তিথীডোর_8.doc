ডুবসাঁতার




“You say you're 'depressed' - all i see is resilience. 
You are allowed to feel messed up and inside out. 
It doesn't mean you're defective - it just means you're human.”
― David Mitchell : Cloud Atlas
_________________________________________
দেশ ছাড়ার বছর ঘুরতে চললো প্রায়। জানুয়ারি থেকে জানুয়ারি, ২০১৪ টু ১৫। পাক্কা ৩৬৫ দিন। নির্বাসনের একটি বছর।
২০১১র দিকে মোটামুটি সিরিয়াস গোছের পেমে পড়ার পর টের পেয়েছিলাম আমি অস্বাভাবিক লেভেলের পজেসিভ, মতান্তরে ছোট মনের মানুষ। এত গদ্যপদ্য পড়ে ভাবের ইমেজ বানানোর পরও মানসিক ঐ কৃচ্ছতা নিজেকেই ঈষৎ পীড়া দিতো। এখনো দেয়।
আমার সারাজীবন কেটেছে একই শহরে, ছোট্ট একটা গণ্ডিতে। সেখান থেকে ১৩,৪১১ কিলোমিটার দূরের বিশাল একটা দ্যাশে এসে পড়ে মনটন কিঞ্চিৎ প্রশস্থ হওয়ার আশা করাটা স্বাভাবিক ছিল। দেখা গেলো সে আশায় গুড়ে বালি। আমার কঠিন কুটিল মন সেই হাফ ইঞ্চি ব্যাসার্ধেই এখনো ঘুরপাক খাচ্ছে। এ জীবনে বোধহয় আর জাতে ওঠা হলো না।
সব ছেড়ে দূরে এলে কী কী মিস করে মানুষ? আমি নিজে কী কী মিস করি আসলে? 
বড়সড় ইস্যুগুলো বাদ দিয়ে কী অদ্ভুত অদ্ভুত সব জিনিসের জন্য মন খারাপ হয় মাঝেমাঝে! সকালে উঠে সিঁড়ির গোড়ায় পড়ে থাকা আনকোরা খবরের কাগজ,বিডিআর মাঠের কোনে দাঁড়ানো ঠেলাওয়ালার ফুচকা, ইফতারে কিংবা ছুটির দিনের সন্ধ্যায় আম্মুর বানানো পৃথিবীর বেস্ট ছোলা-পেঁয়াজু, আমার অতি শখে সাজানো ছাদের বাগান, একমাত্র বোনের প্রথম অ্যাপ্রোন চাপিয়ে  কলেজে যাওয়া চোখে দেখতে না পাওয়াকে ছাপিয়ে হঠাৎ হঠাৎ মনে হয় ডাইনিঙের গ্রিলে ঝোলানো পটের ছোট্ট গাছটার কথা। জোহরা আপুর সঙ্গে খুলশিতে দেখা হলো যেবার, উনি গিফট করেছিলেন। কতবড় হলো গাছটা? পানিটানি পায় তো ঠিকমতো?
কত উৎসব চলে গেল এক বছরে, পরিচিত অনেকেই বিয়ে করলেন, অনাহুত বা রবাহুত হয়ে একবেলা ভালমন্দ খাবার সুযোগ মিস করলাম। আগামি সময়টাতে আরো খাওয়া দাওয়া হবে, মিস হবে সেগুলোও। 
সব ধাঁচের ভূরিভোজন ছাপিয়ে মিস করি সকালের নাশতাটা। ময়দার রুটি আর প্রেসার কুকারে রাঁধা ডুমোডুমো বেহেশতি আলুভাজি। কোথায় লাগে তার কাছে বারবিকিউ করা হাতিসদৃশ আম্রিকান কুক্কুটের ঠ্যাঙ  কিংবা চারপেয়ে গরুর ভুনাফুনা! 
হেহ!
ইদানিং প্রায়ই মনে হয় জীবন যত বিশাল, আমরা মানুষ হিসেবে সে তুলনায় অনেক ছোট।  সেজন্য আমাদের চাওয়া-পাওয়া ঘোরে ক্ষুদ্রাতিক্ষুদ্র বিষয়কে কেন্দ্র করে। সর্ম্পকগুলোও তৈরি হয় খুঁটিনাটি ভিত আর ভাল লাগার ওপর ভর করে। বিশাল ধাক্কাগুলোতে আমরা পাথর হয়ে যাই, অল্প শোকে কাতর হতে আমাদের জুড়ি নেই। সবকিছুতে টপ ব্র্যান্ডেড প্রসাধনী ব্যবহার করা বালিকার ওয়াশরুমে ফ্ল্যাশ টেনে না আসার প্রায় নিয়মিত অভদ্রতা মাথা থেকে তাড়াতে আমার অন্তত দীর্ঘসময় লাগে।
ডিসেম্বরে অবশ্য বাড়ি যাওয়ার ইচ্ছে ছিলো। ছুটি, টিকেটের টাকা-- সবকিছু মিলিয়ে ব্যাটে বলে হয়নি। ধারদেনা করে একবার ঘুরে আসাটাই ভাল ছিল বোধহয়। যত বুড়ো হচ্ছি কঠিনতম স্বভাব গলে তরলতম পদার্থ হয়ে যাচ্ছে দিনদিন। ফ্যাঁচফ্যাঁচে, ছিঁচকাঁদুনে মেয়েমানুষের মতো তুচ্ছতম কারণে চোখে পানি চলে আসে। কমেডি মুভি দেখেও কান্দি, পীর সাহেবের ব্লগরব্লগর পড়েও চোখ ভেজা ভেজা লাগে। একমাস শীতবিরতির পর ইস্কুল খুললো আজ। ব্যাকপ্যাক চাপিয়ে রাস্তা পেরোনোর সময় পাশের দোকানের কাচে নিজের ছায়ায় চোখ পড়ে। তখন আবার ইচ্ছে করে গলা ছেড়ে কাঁদি বরং কিছুক্ষণ। 
এ জীবন চেয়েছিলে খুকি? 
জীবন মানে এরকম আরো অনেক, অ-নেকগুলো ৩৬৫ দিন... 
যতবার মনে পড়ে সেটা, ততবার ক্লান্ত লাগে! 
সেটা সমেতই যা-খুশি-তাই লিখে সংরক্ষণে ক্লিক করি, তারপর রুমমেটের ঘুম ভেঙে দেওয়া ভলিউমে গান ছেড়ে কিচেনের ক্যাবিনেট খুলে চায়ের দুধ-চিনি নামাই। 
'এলাইভ' বাটন বন্ধ করে দেয়ার মতো সাহস যেহেতু নেই, চালিয়ে নেওয়া আর উপায় কী? 



'জয় বাবা ফেলুনাথ'!





‘মুড়ো হয় বুড়ো গাছ, হাত গোন ভাত পাঁচ… দিক পাও ঠিক ঠিক জবাবে
ফাল্গুন তাল জোড়, দুই মাঝে ভুঁই ফোড়.. সন্ধানে ধন্দায় নবাবে’
অংশীদারী কারবারের ‘অসীম দায়’ বৈশিষ্ট্যখানা নিয়ে পড়তে হয়েছে কখনো? আমার স্বভাবে দোষের ভাগটা আনলিমিটেড!   
এরই মধ্যে একটা হচ্ছে—ছিপছিপে, দীর্ঘদেহী কোন ‘ভদ্দরলোক’কে দেখলেই চট করে এক গোয়েন্দাকে মনে করে বসি। গোয়েন্দা গল্পে আমার দখল অবশ্য একেবারেই শোচনীয়! সত্যি কবুল করে বলতে হয়, একেবারে কচিকাঁচাবেলায় রকিব হাসানের ‘তিন গোয়েন্দা’ আর আরেকটু বুড়িয়ে ‘শার্লক হোমস অমনিবাস’ ছাড়া আর তেমন কিছুই আমি পড়িনি। 
তবে TM (টানা মুখস্ত) করেছি বটে ‘ফেলু মিত্তির’কে, যাঁর পোশাকি নাম প্রদোষচন্দ্র মিত্তির কিংবা প্রদোষ.সি. মিটার।
 লীলা মজুমদার যাঁকে আদর করে ডাকতেন ‘ফেলুচাঁদ’ বলে। যদিও ধূমপায়ী লুকজন আমার চারচোখের বিষ, তবু যখন তখন ফস্ করে চারমিনার ধরালেও ফেলুচাঁদকে তো ক্ষমা করে দেওয়া যেতেই পারে।   
গোয়েন্দা ফেলুদার গল্প -উপন্যাসগুলো লেখা হয়েছে তাঁর সহকারী শ্রীমান ‘তপেশরঞ্জন মিত্রে’র জবানীতে। ডাকনাম তপেশ হলেও ফেলুদার ঠোঁটে সেটা ‘তোপসে।’ একচিমটিতে তপেশের মুখে ফেলুদার বর্ণনা পাওয়া যায় এভাবে---
 “ফেলুদা আমার মাসতুতো দাদা। আমার বয়স চোদ্দো আর ওর সাতাশ। ওকে কেউ কেউ বলে আধপাগলা, কেউ কেউ বলে খামখেয়ালি, আবার কেউ কেউ বলে কুঁড়ে। আমি কিন্তু জানি ওই বয়সে ফেলুদার মতো বুদ্ধি খুব কম লোকের হয় আর ওর মনের মতো কাজ পেলে ওর মতো খাটতে খুব কম লোকে পারে।
তাছাড়া ও ভাল ক্রিকেট জানে, প্রায় একশো রকম ইনডোর গেম বা ঘরে বসে খেলা জানে, তাসের ম্যাজিক জানে, একটু একটু হিপনটিজম্ জানে, ডান হাত আর বাঁ হাত দুহাতেই লিখতে জানে। আর ও যখন স্কুলে পড়তো তখনই ওর মেমরি এত ভাল ছিল যে, দুবার রিডিং পড়েই পুরো ‘দেবতার গ্রাস’ মুখস্ত করেছিলো। 
কিন্তু ফেলুদার যেটা সবচেয়ে আশ্চর্য ক্ষমতা, সেটি হলো ও বিলিতি বই পড়ে আর নিজের বুদ্ধিতে দারুণ ডিটেকটিভের কাজ শিখে নিয়েছে। তার মানে অবশ্য এই নয় যে, চোর ডাকাত খুনি এইসব ধরার জন্য পুলিশ ফেলুদাকে ডাকে।
ও হলো-- যাকে বলে শখের ডিটেকটিভ।”
এই শখের গোয়েন্দার তুখোড় কাহিনিগুলো লেখা একেবারেই আটপৌরে ভাষায় আর বাহুল্যহীন জমজমাট ভঙ্গিমায়। পড়তে গিয়ে ঠিক সিনেমার মতো চোখের সামনে ভেসে উঠবেই। আর এমন টান টান উত্তেজনা পুরো গল্পের আগাপাশতলা জুড়ে, যে শেষ না করে বইয়ের পাতা মুড়ে রাখাই দায়! খোদ সত্যজিৎ তোফা একখানা শব্দ যুগিয়ে গেছেন-- 'আনপুটডাউনেবল'!   
এই রে, মহামূল্যবান একজন মানুষ বাদ পড়ে গেলো যে!
গোয়েন্দা ফেলুদার অ্যাডভেঞ্চারে যিনি অপরিহার্য-- ‘রক্তবরণ মুগ্দ্ধকরণ নদীপাশে যাহা বিঁধিলে মরণ’ =লালমোহন গাঙ্গুলী। রহস্যরোমাঞ্চ সিরিজের জগতে 'জটায়ু' ছদ্মনামেই যাঁর খ্যাতি। 'পড়েছেন নাকি তাঁর দু -একটা বই-- সাহারায় শিহরণ, দুর্ধর্ষ দুশমন... আমাদের স্কুলের লাইব্রেরি থেকে নিয়ে?'
'সোনার কেল্লা' উপন্যাসে পরিচয়ের পর থেকে এই ত্রিমূর্তি চষে বেড়িয়েছেন পুরো ভারতবর্ষ। এমনকি নেপাল, হংকং, লণ্ডনও...
তাই দেশভ্রমণ আর সেসব জায়গাগুলোর নিখুঁত বর্ণনা ফেলুদার কাহিনির স্বাদ বাড়ায় বহুগুণে!
''হত্যাপুরী, গোলকধাম রহস্য, যত কাণ্ড কাঠমাণ্ডুতে, নেপোলিয়ানের চিঠি, টিনটোরেটোর যীশু, অম্বরসেন অর্ন্তধান রহস্য, জাহাঙ্গীরের স্বর্ণমুদ্রা, বোসপুকুরের খুনখারাপি, এবার কাণ্ড কেদারনাথে, দার্জিলিং জমজমাট, ভূস্বর্গ ভয়ঙ্কর, ইন্দ্রজাল রহস্য, অপ্সরা থিয়েটারের মামলা, শকুন্তলার কন্ঠহার, ডাঃ মুনসীর ডায়রি, লণ্ডনে ফেলুদা, গোলাপী মুক্তা রহস্য, রবার্টসনের রুবি, নয়ন রহস্য, বাক্স রহস্য, রয়েল বেঙ্গল রহস্য, গ্যাংটকে গণ্ডগোল, জয় বাবা ফেলুনাথ, বাদশাহী আংটি, ফেলুদার গোয়েন্দাগিরি, কৈলাস চৌধুরীর পাথর, শেয়াল দেবতা রহস্য, সোনার কেল্লা, সমাদ্দারের চাবি, কৈলাসে কেলেঙ্কারী, ঘুরঘুটিয়ার ঘটনা, বোম্বাইয়ের বোম্বেটে, গোঁসাইপুর সরগরম, গোরস্থানে সাবধান, ছিন্নমস্তার অভিশাপ''---- সব মিলিয়ে ৩৫ খানা উপন্যাস মিলবে দুখণ্ডের ফেলুদা সমগ্রে।
ফেলুদার উপন্যাসগুলোর মধ্যে শ্রেষ্ঠত্বের তকমা অনেকেই পরান ‘বাদশাহী আংটি’কে। খোদ সত্যজিতের মতে ‘ছিন্নমস্তার অভিশাপ’।
আমার কিন্তু বেজায় প্রিয় ‘টিনটোরেটোর যীশু।’
যদি পড়ে না থাকেন এই বেলা হাতে নিন ‘ফেলুদা সমগ্র'... নয়তো বিস্তর ঠকবেন!   
শেষে জুড়ে দিলাম একটা কাঁচা স্কেচ, দেখিয়া গাল পাড়িবেন না পিলিজ!   
#উত্‍সর্গ: ফেলু মিত্তিরের মহা ভক্ত সহোদরা ‘দ্যুতি’কে।


ছবি: 


 




অহেতুক





ঘুম তাড়ানোর টোটকা হিসেবে ১৫ মিনিটের মধ্যে ঝড়ের বেগে লেখা। গালমন্দ বেশি খেলে হয়তো আবার ঝড়ের বেগে মুছেও দিতে পারি। 
কী আছে জীবনে, কন?  
___________________________________

'Death really did not matter to him but life did,
 and therefore the sensation he felt when they gave their decision 
was not a feeling of fear but of nostalgia...'
__________________________________________________________
আমরা যখন বিদায় নিলাম, তখন বৃষ্টি হচ্ছিল। মানে গুঁড়িগুঁড়ি কিছু জলকণা ঝরে পড়ছিল আমাদের ঘামে ভেজা কপালে। বৃষ্টি পড়ছিল কবিতায়, শূন্য শব্দে, ছেলেবেলার বাসি হয়ে যাওয়া পুরোনো অভিমানে, তার চাইতেও পুরোনো রেস্তোরার পর্দা সরানো আধময়লা জানালায়। সন্ধ্যায় মেঘের রঙ হয়ে উঠেছিল অন্ধকার। তারপর যখন ঝুম বৃষ্টি নামলো শহরের উঠোনে, তখন বাসস্টপে শুধু ঠুকঠুক শব্দ, ঘরফেরতা মানুষের ভিড়, পায়ের তলায় আধখাওয়া সিগারেট, মোবাইলের বিচ্ছিরি রিংটোন, এলোমেলো চুল.. তখন তুমি একটু ঝুঁকে খামটা বের করলে।
অনেকগুলো শব্দ আটকে ছিল খামটার ভিতরে। অনেক ক'টা কথা।  খামটা ছিল বাদামি, খামটা ছিল শক্ত করে বন্ধ করা। যাতে ঐ হাতে আঁকা শব্দগুলো আর কারো চোখের জানালায় বেখেয়ালে না পৌঁছায়। তারপর যখন কফির কাপের পাশ ঘেঁষে থাকতে থাকতে খামটা গাঢ় বাদামি হতে শুরু করলো, তখন হাত বাড়িয়ে আমি খামটা খুলে ফেললাম। আমার মন খারাপ হলো না একটু, আমি অবাকও হইনি তখন ঠিক। চিঠিটা পড়া শেষ হতেই আমার মনে হলো বোধহয় একটা শতাব্দী ধরে আমরা এমন জানালার কাঁচ ঘেঁষা চেয়ারে মুখোমুখি বসে আছি। 
আমার একটুও মায়া হলো না, বোধহয় আমি একটা ভীষণ রকম শক্ত মনের মানুষ। 
অথবা মন বলে কিছু ছিলোই না আমার কখনো। 
কিন্তু আর কোন অজুহাত ছিলো না সময়টাকে সেখানে থামিয়ে রাখার মতো। সেজন্য ঘড়িটা এগিয়ে গেল, সবসময় যেভাবে এগোয়। শহরজুড়ে আর কোন গল্প বাকি ছিল না, ছিলো না তোমাকে দেয়ার মতো আধখাওয়া পেয়ারার মতো কোন আধচিলতে গল্পও। আমাদের পায়ে ঠিক আগের মাপের জুতোই ছিলো, কিন্তু ঐ যে.. ঐ বিচ্ছিরি চিঠিটা জানিয়ে দিচ্ছিল পথিকদের গন্তব্য এখন থেকে একদম আলাদা। 
আমার তাও কেন যেন মনে হচ্ছিল পুরো চিঠিটা আসলে ভুল।
 মনে হচ্ছিলো করিডোরের অন্যপাশে আরেকটা গল্প আছে, সে গল্পটা ঝকঝকে হলুদ, সে গল্পটা আলাদা, সে গল্পটা অ-নেক বেশি রঙিন। 
কিন্তু সাবানের বুদবুদের মতো ঐ করিডোরটা হঠাৎ মিলিয়ে গেলো নিঃশ্বাসে। আমি দেখলাম চারপাশটায় তাকিয়ে, কোনায় টেবিলে শুধু একটা মানুষ বসে। মানুষটা একা, মানুষটার সামনের কাপে আইসক্রিম আর টেবিলজুড়ে পুরো দিনটার হারিয়ে যাওয়ার চিহ্ন।
সব ওলোটপালোট দিন আর ভুলে যাওয়া অস্তিত্বটুকু নিয়ে আমরা শেষবারের মতো পাশাপাশি দাঁড়ালাম, তারপর জানালাম ফিরতে হবে। অনেক দেরি হয়ে গেছে এর মধ্যেই। একটা বিশাল শূন্য প্রান্তরের ছবি মাথায় নিয়ে দু'জন যখন দু'দিকে হেঁটে যাচ্ছি  আর হিজিবিজি স্বপ্নগুলো ছেঁড়া টিস্যুর মতো পালিয়ে যাচ্ছে একা একা... তখন আমি ভাবছিলাম হয়তো এরকম থেমে থাকা কোন পথের শেষটাতেই ছিল সিন্দুকে ভরা চুনিপান্নার স্তুপ। 
নাহ, দুজনের সেই চুপকথাটা আর রূপকথার গল্পের মতো হলো না।
অথচ কী চমৎকার একটা জীবন-ই না আমাদের হতে পারতো!



শঙ্খনীল কারাগারে..





তেতলার চিলেকোঠা বরাবর জানালা, মুখোমুখি ছাদ।
ছাদের এক কোনে ভাঙা বালতিতে গজানো আমের চারাগাছ, জোরালো সবুজ পাতা।
গোড়ায় দু-চারটে ঘাস, রোদে পোড়া, লালচে। একটা নোংরা টিস্যুপেপার, বাতাসে উড়ে এসেছে হয়তো।
নিরিবিলি চিলেকোঠাটা আসলে রিডিংরুম।
ছেলেটার সামনে ফাইনাল, তাই রাতজাগা।
আবার সাতসকালে ওঠা।
গীতবিতান, পাড়ার গানের ইশকুল।
বাবার শখে মেয়ের শেখা, ছোটবেলা থেকেই।
সকালের রেওয়াজটা ছাদে, মাদুর পেতে। 'তোমায় নতুন করে পাব বলে', কিংবা  'পুরানো সেই দিনের কথা'…♫♪
ঐ সময়টায় রসায়নের সূত্র মনে আনার চেষ্টা বৃথা। জোর খাটানোর উপায় নেই, মন সরে যাবেই ওদিকটায়।
কি মিষ্টি গলা!
মালতীবালা বালিকা বিদ্যালয়। ডে শিফট, ক্লাস টেন। শাদা সালোয়ার-কামিজ, নৌ-নীল বেল্টে বন্দী ওড়না।
নত চোখ। আধভেজা চুলে ঝোলানো লম্বা বেণি।
কলেজের রুটিন কখনো মেলে, কখনো মেলে না।
পাড়ার রাস্তায় কদাচিৎ মুখোমুখি। দ্রুত পাশ কাটিয়ে যাওয়া।
দুটো বাড়ি, দুটো মানুষ, দুটো আলাদা জীবন।
মৈত্রী কেবল সকালের গোটাকয় একলা মুহূর্তে…
...তোমায় নূতন করে পাবো বলে... 

__________________________________________________________________
       ব্যক্তিগত ব্লগে পূর্বপ্রকাশিত লেখাটি সহসচল সুরঞ্জনার জন্য। 


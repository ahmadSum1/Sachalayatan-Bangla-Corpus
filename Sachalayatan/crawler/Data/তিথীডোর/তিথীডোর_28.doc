যদি আজ ডাকে তার চিঠি পাই/ দেরি হোক যায়নি সময়...



ম্যালাদিন পর আস্ত একটা দিন ছুটি পেয়ে গার্ডেন গার্ডেন মনে লাফঝাঁপ দিচ্ছিলাম-- হ্যান করেঙ্গা, ত্যান করেঙ্গা। আর দিন দশেক পর ফৈক্ষা, পুলাপান নাকি ইশটাডি করে করে ফাটিয়ে ফেলছে। আমিই শুধু দলছুট। 
সাতসকালে ঘুম ভাঙল ঠিকই, হুদাই মেজাজটা গেল খিঁচড়ে। মুড সারাতে এখন প্যান্ডোরার বাক্স ঘাঁটি। 
নামটা মজা করে দেওয়া। দেয়াল আলমারির উঁচুতম তাকে থাকে এটা, পেটে নিয়ে কপালগুণে পেয়ে যাওয়া (মেহেরজানের মত ডাউনলোডেবেল না কিন্ত ) মেডেল থেকে প্রিয় স্যারের দেওয়া চকলেটের মোড়ক অবধি। উচ্ছঙ্খৃল স্মৃতিকণার দলে জমিয়ে রাখা একপ্রস্থ জোছনাপাড়ের ঘ্রাণ।
সে অনেক অনেক কাল আগের কথা, যখন আরবের পথে প্রান্তরে উট চরিতো, চিঠি লিখতাম আমরা স্বজন কিংবা বন্ধুদের।  খামের গায়ে লাগানো ডাকটিকেট জলে ভিজিয়ে ছাড়িয়ে নেয়ার খেলা আর চিঠি বিনিময়ের পালাও চুকে গেলো একই সময়ে প্রায়। বাড়ি বাড়ি দূরাভাষের সুবিধে পৌঁছে গেছে যে!
তারপরও আমি আর রূম্পা চিঠি বিনিময় করতাম। সারাদিন ইশকুলে একইসঙ্গে, তবু কত ছেলেমানুষি লাইন জমে থাকা! তাই বিদায়ঘন্টায় চিরকুট হাতবদল। জমতে জমতে পাহাড়ই হতো হয়তো একসময়। জননী একদিন 'তেইল্যাচুরার বংশ, করে দেব ধংস' হুঙ্কার দিতে দিতে তাকের ওপর অতি গোপনীয়তার লুকিয়ে রাখা চিঠিভর্তি বাক্সটা না বুঝেই পাঠিয়ে দিলেন আস্তাকুঁড়ে। মামলা খতম!
ছোটখালার কিশোরী গৃহপরিচারিকাটি প্রেম মানে না কোন ব্যবধান এই (ভুয়া) নীতিতে বিশ্বাস করে ধরা খেয়েছিল বাড়িওয়ালার পুত্রকে চিঠি লিখে। বাপস, পুরো আশির দশকের বাংলা ছিনেমা। 'একটি গাছে দুইটি গোলাপ, একটি গোলাপ লাল/ তোমার আমার ভালবাসা থাকবে চিরকাল'। কি একেক লাইন! 
গোলাপ দেখলেই এখনো আমার মাঝেমাঝে ঐ চিঠিটার কথা মনে পড়ে। 

এতটা বয়স চলে গেলো, তবু কি আশ্চর্য, আজো কী জানলাম
গোলাপ নিজেই কেন এত কীট, এত মলিনতা নিয়ে তবুও গোলাপ?


আবুল হাসান কি আর সাধে লিখে গেছেন? 
আবাল্যসঙ্গী তরী খুব সুন্দর একটা চিঠি পেতে চেয়েছিল। 'মাধুকরী' থেকেই নিয়েছিলাম বেশিরভাগ লাইন। ধরতেই পারেনি! পড়ুয়া মেয়ের প্রেমে পড়ে আর কয়জনে? ধূসর জলছবিকে ধরে পেটানো দরকার আসলে! 
পিচ্চি কাজিনের একটা চিঠিও আছে, ল্যামিনেট করে রাখা। তখন সবে লিখতে শিখছে তো, একেকটা বর্ণ দেড় হাত লম্বা! 
ই-চিঠিতেই থেকে যায় এখনকার খুশিখুশি কিংবা উদাস মুহূর্তগুলোর ছাপ। ফ্লিকারে অ্যাকাউন্ট খুলেছিলাম নেহায়েত ঝোঁকেই, ছবি তোলার আমি জানি কচুপোড়া। 
এক ব্লগার (সচল নন) ইতিহাসপাতিহাঁস আকারের মেইল দিতে শুরু করেছিলেন। সাবজেক্ট মারহাবা--- 'এখানে তিথীডোর আছে, তিথীডোরে মাধবীলতার একান্ত ছায়া।'
কী আজব, এখানে মাধবীলতা এল কী করে। আমি কি বোটানিতে মার্স্টাস করেছি?  
মুঠোফোনে টুংটাং শব্দে সুমিমা আপুর এসেমেস আসে---

..ভুলে গিয়ে ভুল করে একখানি চিঠি দিও খামে...
কিছুই লেখার নেই তবু লিখো একটি পাখির শিস, একটি ফুলের ছোট নাম,
টুকিটাকি হয়তো হারিয়ে গেছে কিছু হয়তো পাওনি খুঁজে, সেইসব চুপচাপ কোন দুপুরবেলার গল্প।
খুব মেঘ করে এলে কখনো কখনো বড় একা লাগে, তাই লিখো...
মিথ্যা করে হলেও বলো, ভালবাসি।

পড়েটড়ে সারাদিনের কামলাখাটার ক্লান্তির পর বাসের সিটে গা এলিয়ে দিই। পাশেই দাঁড়ানো সিনিয়র ম্যানেজমেন্টের ঝকঝকে কোস্টারগুলোতে চোখ পড়ে। 'দেখিস, একদিন আমরাও'-- এ জাতীয়  পার্থিব উচ্চাশায় এখনো অভ্যস্ত হতে পারিনি। সবাইকে দিয়ে সবকিছু হয় না আসলে।
হতাশা আর পরাজয়ের প্যানপ্যানানি ছাড়া এখন আর তাই দিনপঞ্জিতে কিছুই লেখা হয় না....



বাবার সাথে যাওয়া...





'এইভাবে সবকিছু একদিন গল্প হয়ে যায়।
জামার পকেটে একটা ফিতে, ফিতেয় চুলের গন্ধ, 
যে গন্ধে অনেক দুঃখ, যে দুঃখে অনেক ভালবাসা, যে ভালবাসায় অনেক ছেলেবেলা...'
#কালো বরফ : মাহমুদুল হক।
___________________________________________________________
'শীতের সন্ধ্যাগুলো একটু অন্যরকম। বুকের ভেতর কেমন একটা চাপ তৈরি করে। বিষন্নতার ভার, অদ্ভুত হাহাকারের ঘুঙুরধ্বনি। পাঁচটা বাজতেই হানাদারের মতো নেমে আসে কুয়াশার দল, ঘোলাটে আলোয় ঢাকা পড়ে ব্যস্ত কিংবা চুপচাপ শুয়ে থাকা রাস্তাগুলোর কালিঝুলো মাখা ভোঁতা হাতমুখ। অনেক, অনে-ক আগের প্রায় চাপা পড়ে যাওয়া দুঃখগুলো মনের দেয়ালে সুড়সুড় করে ওঠে।'
এইটুকু কোনমতে পড়েই বইটা চাপা দিয়ে রাখে মৃদুল, ঠিক যেখানটায় ছিল, সেখানটায়। দূর, কী সব কঠিন বই যে পড়ে রিফাত আপ্পি। তারপর আবার মন খারাপি চেহারা করে ভাবে বসে বসে। 
মৃদুলেরও অবশ্য সারাবছর-ই নানা কারণে মন খারাপ হয়। কখনো ইশকুলের হোমটাস্কের ভারে, কখনো জোর করে আম্মুর গেলানো ঝাল আলুমাখা ভাতের শেষ লোকমার ঘ্রাণে... মেধা আপ্পি যখন 'রাগ করেছে রাগুনি' বলে খেপায়, তখনো মৃদুলের মন খারাপ লাগে ভারি। ছোটদের কি কখনো অমন করে রাগাতে আছে? 
আজ অবশ্য মৃদুলের মন একটু বেশি বেশি-ই খারাপ। ওর বাবা বাড়ি নেই যে। অফিসে নয়, জরুরি কাজ নিয়ে ঢাকা কিংবা খুলনাতেও নয়। বাবা গেছে সিঙ্গাপুরে, পুরো দু-সপ্তাহের জন্য। কত্তোগুলো দিন...
অবশ্য বাবার সঙ্গে ওর রোজ-ই কথা হবে। ফোন তো আছেই আর স্কাইপেতেও তো মৃদুল নিজেই ঢুকতে পারে। ল্যাপিতে বসে একা একা কার্টুন আর গেমস নামাতে গিয়ে আরো কতকিছু শিখে নিয়েছে ও। আর বড় খালামনি নাকি ঠিকমতো টাইপও করতে পারে না এখনো! হিঃহিঃ।
এতদিন শুধু জিহান ভাইয়ার সঙ্গে কথা হতো ওর। ভাইয়া অবশ্য ওর সব কথা ঠিকমতো শুনতে পায় না সবসময়। দেখা যায়, ও কথা বলে যাচ্ছে তো যাচ্ছেই.. কিন্তু ও দিক থেকে টুঁ শব্দটাও নেই। আচ্ছা, অ্যামেরিকা কি অনেক দূর? এত দূর যে কথাও পৌঁছায় না সবসময়..
দুপুরে খাওয়াদাওয়ার পর সব গুছিয়েটুছিয়ে আম্মু বসলো কী একটা আচার বানাতে। আজ কোচিং নেই বলে সেই সুযোগে মেধাপু তো ঘুমিয়ে পড়েছে সেই কখন।
ছুটির দিনে ওরা দু-বোন অবশ্য বাবার সঙ্গেই ঘুমায় বেশিরভাগ সময়। বিকেল ঘনিয়ে এলে বাইরে কোথাও যায়, পাড়ার ছোট্ট ধূলোমাখা পার্কটাতে নয়তো আইসক্রিম খেতে। আজ আম্মু কি নিয়ে যাবে কোথাও? উঁহু, মনে তো হচ্ছে না।
আর কিছু না পেয়ে শেষমেশ মৃদুল ওর আঁকিবুকির খাতা নিয়ে বসে। ড্রইং শিখতে হপ্তায় দুদিন যায় ও রূপনা মিসের বাড়িতে। ছবি আঁকতে ওর ভীষণ ভাল লাগে ঠিকই, তবে সেটা নিজের মনে, নিজের খুশির মতো করে। মিস যখন চোখ পাকিয়ে বলে-- আরে, এটা কী রং দিলে মেহরিন? বেড়াল কি অমন টকটকে লাল হয় কখনো? তখন কি আর রঙপেনসিল নিয়ে খেলতে ভাল লাগে? লালনীল বেড়াল, সবুজ আকাশ কিংবা বেগুনী গাছ ও নাহয় আঁকলোই বা, এমনিতে-ই.. কী এমন ক্ষতি তাতে?
মাঝখান থেকে ধবধবে একটা পাতা ছিঁড়ে নেয় মৃদুল। তারপর টু বি পেন্সিলটা শার্প করতে বসে। দু- দুবার ভেঙে যায় যদিও।
একটা ছোট্ট মেয়ে আঁকে ও, পাশে একটা লোক। ঠিকঠাক না হলেও বুঝে নিতে হবে এটা কে, কারণ ঠিক এরকম একটা বাদামি শার্ট তো মৃদুলের বাবার আছেই। আর এই ঈদে দাদুমনি যে ফ্রকটা পাঠিয়েছিল, সেটাও তো গোলাপি সাদা বুটিদার, ছবির মেয়েটার গায়ের জামাটা যেমন.. তেমনি।
ছবিটার ওপরের দিকে একটা বেলুন, সুতো ছেঁড়া.. লাল রঙের। হাত ফসকে উড়ে যাচ্ছে হয়তো।
মৃদুলকে কি ওর বাবা এরকম বেলুন কিনে দিয়েছিলো কখনো? কে জানে।
হয়তো ছবির মেয়েটা মৃদুলের মতো হয়নি একটুকুও।
ছবিতে আঁকা লোকটাও হয়তো মোটেই মৃদুলের বাবার মতো নয়।
তাতে কী?
বাবাকে মিস করছে বলেই তো ও ছবিটা আঁকতে বসেছিল, তাই না?  



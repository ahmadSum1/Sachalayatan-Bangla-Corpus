...শুধু স্নানের জলে লিখেছি ডাকনাম! ♪♫




''Why do beautiful songs make you sad? Because they aren't true.
 Nothing is beautiful and true.''
#Jonathan Safran Foer
______________________
এখনকার কাচ্চাবাচ্চারা দেখি সাড়ে তিন না ছুঁতেই থপথপিয়ে ইশকুলে যায়। ৯২তে প্লে, নার্সারি কোনকিছু না টপকে আমি যখন ঘুম ঘুম ক্লাসরুমে বন্দী, তখন বয়স পাক্কা পাঁচ তারায়। খালারা ত্রিরত্ন তখন কলেজ এবং ইউনিতে। বাড়ির অতি আদরের পয়লা শিশুটি বড় হয়ে যাচ্ছে সেই আনন্দে ফেরার পথে কেউ রিক্সাভাড়া জমিয়ে লাল টুকটুকে ফ্লাস্ক কেনেন, কেউ নীল চ্যাপ্টা ইরেজার আর পেনসিল। সাধ্য ছাপিয়ে যাওয়া ভালবাসা।
অবাক লাগে এখন। আমি অকৃতি অধম বলেও তো কিছু কম করে মোরে দাওনি... 
 ফাইনাল টার্মে সেকেন্ড হয়ে একটা বই পেয়েছিলাম সে বছর। 'ইনু মামার কমলালেবু'। আছে এখনো। সন্ধ্যায় ফেরার পথে রাস্তায় ফলের দোকানটোকানগুলোর দিকে চোখ পড়লে হঠাৎ হঠাৎ মনে পড়ে নামটা।
 'সে কি জানিত না যতবড় রাজধানী, তত বিখ্যাত নয় এ হৃদয়পুর?
সে কি জানিত না আমি তারে যত জানি, আনখ সমুদ্দুর!'
মনে পড়া একটা ফাউল ব্যারাম। আলট্রাসোনোগ্রাফে ধরা পড়ে না, অ্যাপোলোতে দু-দশ দফা চেকআপ কিংবা থেরাপিতেও নয়। যার অতীতে আমি নেই,যার স্মৃতিতে আমি নেই,  যার কোথাও আমি নেই... এমন মানুষজনকে মনে করিয়ে দেয়। বারবার।
এক্কেরে অযথাই।
সবচেয়ে ভয়ংকর Gun হলো প্রিয় গানগুলো। যখন ঘড়িতে সাড়ে ছয়টা বাজে, আমার আর কিচ্ছু ভাল্লাগে না। পাশের কিংবা কোনাকুনি বসে থাকা যে বালিকাটির সঙ্গে সেই সকাল থেকে আছি, দুপুরে ডেস্ক পালিয়ে গেছি কফি খেতে, তাকেও না। আমি শুধু অস্থির হয়ে কবজিতে ঝোলানো ছোট্ট ঘড়িটাতে তাকাই, আর কতো দেরি! বাস আসে না ক্যান?
...আমার একলা লাগে ভারি! ♪♫
চারপাশে দাঁড়িয়ে থাকা মুখগুলোর ইনক্রিমেন্ট, প্রমোশন, নুতন স্যান্ডেল কিংবা বাচ্চার ইসকুলের অ্যাডমিশন কাহিনি এড়াতে একটা তারের সাঁকো বেয়ে তখন চন্দ্রবিন্দুতে পৌঁছাই। দু'কানের ফুটোয় গোঁজা ছিপিতে টুংটাং করে একটার পর একটা গান বাজে। শুদ্ধু  আমার  গান।
 যদি গাইতে জানতাম, তাহলে হয়তো গাইতাম স্বর তুলে। গলা সাধার অভ্যাস নেই বলে চুপিচুপি গাই এখন। টিউশনি শেষে একা বাড়ি ফেরার গান, প্রিয় বন্ধুটির জন্য খেলা ভোলার গান, অন্ধকার ভোর সওয়া কোমলপাথরে স্পর্শ করা টুপটাপ তারায় টুপটাপ তারায় ঝিলমিল রাতের গান, ভিড়ের আড়ালে লুকিয়ে রাখা মধ্যবিত্ত ভীরু প্রেমের গান....
 
আম্মুও ক্লান্ত, ফিরেছেন একটু আগে। তবু নিজ হাতে চা করে দেন। সঙ্গে ঝাল বড়া। প্লেটে সস মাখিয়ে নেটে গ্যাঁজাতে বসি। এ দেয়াল থেকে ও দেয়াল। নতুন কেনা অনুবাদ কিংবা কবিতার বইগুলো ধুলোলাগা চেনা বইসবের পাশে পড়েই থাকে। মন লাগাতে পারি না আসলে আগের মতো আর।
দুম করে টিভির আওয়াজ থামে। লোডশেডিং, অ্যাজ ইউজুয়ালি। অকুলান ঘাসকুঠুরি কিংবা বোবা ইমারতগুলোতে জোনাকপোকাও জ্বলে ওঠে দু-মিনিটেই। আইপিএসের খেল।
আধছায়ার আরশিমহল, কাকে পোড়ায়? কেন এমন, কবে হঠাৎ, কিসের হাওয়ায়..?
চুপিসারে জাগে রাত, জাগে রাত, জাগে রাত, জাগে রাত, জাগে রাত|
সেসব বলা বারণ।
বলা বারণ।
দূরদেশে ফিকে হওয়া রাত ডাক পাঠায় একসময়। দূরে, অন্ধকারে শহরটা দেখা যায়। জোনাকির রঙ বুকে নিয়ে চুপ করে তুমি ঘুমিয়ে যাও। আমিও।
মুহূর্তরা মুহূর্তদের কাছে যতটা ঋণী, কেউ কেউ তারচেয়েও কম।
রোদসায়রে জল খেলা করতে শুরু করার আগেই আবার তারা ছোটে।
বসে রয় হদ্দ বোকা দুচোখে তোমার ছবি নিয়ে। কিংবা কোন ভুল ডাকনাম।
ব্রহ্মা কি জানেন কী কারণে?
হয়তো অযথাই....

জানো, আমার খুব ইচ্ছে করে কোন একটা ভোরে কুয়াশাগুলো সব জমিয়ে আমি একটা কাঁচের জারে আটকে রাখব। যাতে খুব বেশি কড়া সূর্যের দিনে ছোট্ট একটা মেঘ বানানো যায়। ওখানে বিষাদের রঙতুলি থাকবে, ছেঁড়া কাগজ থাকবে যেটা দিয়ে নৌকোও হবে বেশ। ছেঁড়া মেঘ আর ছেঁড়া নৌকো। ডানাভাঙা একলা কাকের আদরের নৌকো। 

একটা ছোট্ট গল্প। শব্দ আর বাক্য। বাক্য আর বর্ণ, হরফ আর শব্দ, শব্দ আর শব্দ। অনেক অনেকগুলো শব্দ আর বাক্য। ছোট ছোট বাক্য।  বিরতিচিহ্নহীন আর বিরতিচিহ্নমাখা বাক্য।
 এইসব রূপকথা শুনে শুনে একসময় আবারো ঘুম পেয়ে যায়, আর আমি সাঁঝবাতি নিভিয়ে দেই....
বাক্য আর বর্ণ নিয়ে ব্যথার আদরে অবুঝ আঙুলে আমার আর লুকোচুরি খেলা হয় না।



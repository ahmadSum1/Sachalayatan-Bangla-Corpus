অন্ধকারের তবু আছে সীমানা..




'At night I dream that you and I are two plants...
that grew together, roots entwined,
and that you know the earth and the rain like my mouth,
since we are made of earth and rain...'
#Pablo Neruda
-----------------------------------------------------------------------------------------
দুপুরে এক শাখা অফিসে সদ্য যোগদানকৃত মেশিনগান মানে এঞ্জিনিয়ারদের পরিচিতি ও প্রশিক্ষণমূলক সভা ছিল আজ। [ভাইরে ভাই, বাংলা একটা কঠিন ভাষা, আসলেই!] আমি এবং আমরা ক'জন আদার ব্যাপারি, ঠ্যালা খেয়ে জাহাজের খবর নিতে গেলাম সেখানটায়। ঘন্টা তিনেক কাগুজে কচকচি শুনে ফেরার পথে হঠাৎ আকাশের দিকে তাকিয়ে মাথা পুরো আউলে গেল! 
কনে দেখা আলো আছে না, প্রহর শেষে দেখানো সর্বনাশা আলো? ঐ (প্রায়) অপার্থিব ধাঁচের কোমল ওমওম রঙটা পুরো আকাশ জুড়ে।


'দূরে কোথাও বৃষ্টিভেজা ঘর…/ টিনের চালে বিটোফেনের চিঠি
কোথাও একটা জানলা খুলে রাখা, কোথাও একটা কাঁকনপরা হাত
কোথাও একটা উড়ে যাবার সাধ!
দাঁড়িয়ে ছিল কেমন-করা মন, মনের তলে মনের তলদেশ…
তার অতলে হঠাৎ কারও মুখ।
হঠাৎ কারও রাত্রিচেরা ডাক...'
কত, কতদিন দেখা হয় না আর, এইসব। সকালে তেতো মুখে গোয়ালে ঢুকি.. কোনদিকে যে গড়ায় সন্ধ্যা, ঠাহর করাও হয় না আর! আধরাতে ফেরার পথে ভ্যানভ্যান করে মাথায় একটা গান বাজে শুধু—কখন বাসায় যাব, কখন?
নির্মোহভাবে দেখতে পারলে এসব কিছুই না আসলে। সকাল হলে সন্ধ্যা তো হবেই একসময়। আকাশের মেঘ রঙ বদলাবে, সব পাখি ফিরবে ঘরে...
আমার মতো নামি বিদেশি ব্যাঙ্কের অ্যাকাউন্ট তারও নেই না হয়, তারপরও সব নদীকেও জানি ফুরোতেই হয় জীবনের সব লেনদেন। 
তো একটু একটু করে দেউটি নিবিয়ে বসা কিংবা শুকতারা জ্বলে ওঠা নীলসিয়া আসমানের জন্য অতো খেদ কেন বাপু? ভাব?? হুঁহ!
সহকামলা উর্মিদি এমনিই কাল বলছিলেন—এই মেয়েটারে নিয়ে তো আর পারা গেল না। সব সরল টপিককে টেনেটুনে জ্ঞানের দিকে নিয়ে যায় কেন? (বিব্রত ইমো)
'তারপরও কথা থাকে;
বৃষ্টি হয়ে গেলে পর ভিজে ঠাণ্ডা বাতাসের মাটি-মাখা গন্ধের মতন
আবছায়া মেঘ মেঘ কথা;
কে জানে তা কথা কিংবা কেঁপে ওঠা রঙিন স্তব্ধতা।'
অসামাজিক এবং ঈষৎ আত্মকেন্দ্রিক মানুষেরা শ্রোতা হিসেবে যাচ্ছেতাই। আমি নিজেও বলতেই ভালবাসি। তবে অনাকাঙ্খিত মুখ, অযাচিত শব্দের ভার আজকাল খুব বেশি ভারি লাগে। একটা নাগালের বাইরের মানুষকে ছুঁতে চাওয়ার মুর্হূত যতটা ভারবাহী, তার চাইতেও ঢের বেশি। 
তবে আজকালকার স্যোশ্যাল মানুষ কি না আমরা। খোমাখাতায় মুখ দেখি নিয়মিত, নিজেও দেখাই। ফটোশপিত মুখ। বাতিঘর/ প্রথমা থেকে নুতন বই কিনে ছবি আপলোডাই আমি, কেউ ছবি দেন গয়নার বাক্সের। যার জানলা যতটুকু মাপের, ততটুকু আকাশ দেখা আর কী। 
ফাঁকতালে হৃদয়ঘটিত সম্পর্কের আনুষ্ঠানিক ঘোষণা আসে ফেসবুকে। কৌতুহলী তৃতীয় পক্ষ/শ্রোতার প্রথম এবং প্রধান প্রশ্নটিই হয়-- মেয়েটা দেখতে কেমন? সুশীল সেজে লাভ নেই, আমিও সেই দলেই...
সম্পর্ক আর সৌন্দর্য --- এই দুটো শব্দ নিয়ে বছরদিনমাস পেরিয়ে মাথা ঘামিয়ে আসছি। তবু অনেকবার কষেও ফৈক্ষার হলে না মেলাতে পারা ক্যালকুলাসের মতো বারবার মনে হয়-- দাদা, অঙ্ক কী কঠিন! 
ছেলেবেলায় ভাবতাম, চশমা পরা লুকজনকে-- বিয়াপক গিয়ানি। চশমিশ পুলাপানের প্রতি ক্ষীণ আর ডাগরনয়নাদের প্রতি প্রবল মোহের ত্যানাও কি আর কম পেঁচিয়েছি আজ অবদি? প্রথম যেদিন চোখ দেখাতে গেলাম, ইচ্ছে করে ক কে ঞ আর ষ কে ঊ বলেও চশমায় পাওয়ার জুটল +.২৫। এই ধ্যাড়েঙ্গা বয়সে এসে সেটা সবে +.৫০ এর ইঁট ছুঁয়েছে। তাইতে ডাগদর থুতনি নেড়ে নেড়ে বলছিলেন—তোমার তো মা দৃষ্টিশক্তি বেশ ভাল। মাশাল্লাহ। 
তবে চোখটা এত পোড়ায় কেন খামোখাই? সমুদ্রে যাওয়ার লোভে? 


সব মানুষ বুড়ো হয় না। বুড়ো হওয়ার কোন ফিক্সড এজ আসলে নেই। জন্মবুড়োরা বয়সের তোয়াক্কা না করেই বুড়িয়ে যায়। আর জন্মছোঁড়ারা কিছুতেই বুড়ো হয়ে উঠতে টাইম পায় না। অথচ এও একেবারে ঠিক, পাঁজির বয়স-ই সবসময় আমাদের আসলবয়স নয়। দুটো সবসময় এক না-ও হতে পারে। মূল বুঝেছি বয়সের সঙ্গে লড়াই করে পারবে না, মূল হাসিটি সে হেসেই আছে। 
ব্যস এই? তাহলে এতো কথার কী মানে হলো?
মানে হলো যে, যদিও জানি ক্ষণে ক্ষণে মৃত্যু আমাদের দিকে এগিয়ে আসছে..আয়ু আমাদের হাতে নেই, কিন্তু ভাল করে বাঁচা অনেকখানিই আমাদের হাতে।
#নবনীতা দেবসেন

একটাই তো জীবন। জীবনবাবু হয়তো হাঁস হয়ে আবার ফিরে আসতেও পারেন। আমি অন্তত কখনো মানুষ হতে চাইনি।
 স্বেচ্ছামৃত্যুর সাহস না থাকলে টেনেটুনে যতদিন এক্সাপায়ারি ডেট টেকে, পূর্বে ঝাঁকিয়ে নিয়ে ভালমত ব্যবহার করাটাই (বোধহয়) ভালু।
বৈরাগ্যসাধনে মুক্তি, সে আমার নয়। 
[এটা তাসনীম ভাইয়ার জন্য, দুর্দান্তিস লেখাটা দিয়ে মন ভাল করে দেয়ার শাস্তি।  ]


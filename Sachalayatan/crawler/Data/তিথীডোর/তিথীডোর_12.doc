দেখা না -দেখা





আরাফ ছেলেটা ছোট-ই, বয়স এগার। 
ও অবশ্য একটু কায়দা করে বলে-- সাড়ে এগার। 
কিংবা কেউ বয়স জানতে চাইলে বাবার মতো গটমটে গলার স্বর বানানোর চেষ্টা করে বলে-- আম ইলেভেন প্লাস নাও। 
অবশ্য ছোটকা আশেপাশে থাকলে এরকম বলার চেষ্টা না করাই ভাল আসলে। কানে গেলেই পিত্তি জ্বালানো হাসি দিয়ে বলবে-- আই সি। ইলেভেন প্লাস? ম্যাথের উইকলি টেস্টে তো ফি বার কমপ্লেইন নোটসহ খাতা ফেরত আসছে। তায় আবার প্লাস লাগানো হচ্ছে!
আচ্ছা, নাহয় ও অঙ্কে একটু উইক-ই। তা সেটা হাটেমাঠে সবসময় মনে করিয়ে দিতেই হবে!
ছোটকা অবশ্য ওরকমই। দিদানি বলতেন-- খামোখা এঁড়ে তক্কো না করলে ও ছোঁড়ার পেটের ভাত হজম হয় না। 
একবার তো, ও তখন আরেকটু ছোট ছিল-- দাদাভাইয়ের সঙ্গে সে কী ঝগড়া! কী না, উনি বিদেশে চলে যাবেন, এক্কেবারে! এ দেশে নাকি কিচ্ছু হতে নেই, হয় না, হবেও না কখনো। দেশটার কাঠামোর আগাগোড়ায় ঘুন ধরে গেছে একেবারে! 
বড়দের যত শক্ত শক্ত কথা। কাঠামোটা আবার কী জিনিস? আর ঘুণ? ও তো ক্যামন যেন পোকা একটা, কাঠের আসবাবে ধরে আর কুরে কুরে খেয়ে ফেলে ভেতরের সবটুকু। দিদানির শখের দেরাজটাতে ঘুণ ধরেছিল, রোজ ময়লাটে কাঠের গুঁড়ো পড়ত ঝরে ঝরে। ঘর ঝাঁট দিতে গিয়ে জাকিয়ার মা বুয়ার সে কী গজগজানি! তারপর তো একদিকটা ভেঙে পড়েই গেল একদিন। দাদাভাই মন খারাপ করেছিল বেশ, চুপচাপ ছিল সারাদিন। গতবছর দিদানি মারা যাওয়ার পর অবশ্য দাদাভাই অনেক চুপচাপ হয়ে গেছে এমনিতেই। 
আচ্ছা, বিদেশ কেন যেতে চায় ছোটকা? 
বড় খাম্মুরা থাকে বিদেশে, মানে অস্ট্রেলিয়ায়। পার্থে। ও যখন প্রথম শোনে, তখন ভেবেছিল আর্থ। পৃথিবী। 
তিয়ানাপু আর উৎস ভাইয়া-- খাম্মুর ছেলেমেয়ে। অনেক মজা করে ওরা, ছবিও দেয় সেসবের। হ্যালোইনের কুমড়ো ভূত, ক্রিসমাসে তারাজ্বলা আর খেলনায় সাজানো গাছ ,বরফে স্কেটিং। ছবির মতোই ঝকঝকে সাজানো জায়গায় তোলা ছবিগুলো সব। বাবা ডেকে দেখায় মামনিকে।
আরাফের তো আর ফেসবুক অ্যাকাউন্ট নেই, ও মামনির পাশে বসেই দেখে, চোখটোখ সব বড়বড় করে। 
কিন্তু ঈদ? এখানে ঈদে কত্তো মজা, কত্তো মানুষ, কত্তো মেহমান। 
এইটুকুনি যে মানুষটা, আদৃতা --ওর পুতলা ছোট বোনটা, তার জন্যেই কেনা হয় কতগুলো ফ্রক। চাঁদরাতে বড়মা ওদের সবার পছন্দের খাবারগুলো নিজ হাতে বানিয়ে পাঠান ক্যারিয়ারে থাকথাক সাজিয়ে। বাবার বন্ধুরা আসেন বেড়াতে। মামনির কলিগরাও।
 তিনদিন পেরিয়ে গেলেও ফকির এলে নাশতা খেয়ে যায়, নিদেনপক্ষে একটা মিষ্টি। বলা আছে দারোয়ান চাচাকে।
আর ওদের? ওদেশে তো ছুটিই নেই ঈদে। ইস্কুল, অফিস--সব থাকে খোলা! 
খাম্মু বলছিলেন মামনিকে--বুঝলি বিপাশা, বাংলাদেশ ছাড়া আসলে কোথাও ঈদ হয় না। 
তার মানে ঈদীও পায় না উৎস ভাইয়া। 
আহারে!
এমনিতে তো কক্ষনো নগদ টাকা দেওয়া হয় না ওর হাতে। ঈদীর টাকাগুলোও অবশ্য বাবাকে দিয়ে দিতে হয় রাত্তিরের মধ্যেই। যখন অনেক বড় হয়ে যাবে আরাফ, তখন আবার পাবে হাতে। ইচ্ছেমতো খরচ করার জন্য।
আরাফ খুব জলদি বড় হতে চায়। 
শুভ ভাইয়ার মতো সব সাবজেক্টে এ পাবার মতো বড়, যাতে প্রগ্রেস রিপোর্ট দেখে মামনির মুখ অন্ধকার না হয় আর। 
ছোটকার মতো বড়, যাতে অনেক দেরিতে বাড়ি ফেরা যায়, রাত জেগে টিভিতে ফুটবল ম্যাচ দেখা যায়, ইচ্ছেমতো গেমস খেলা যায় ঘন্টা  পেরিয়ে। 
কেউ কিস্যু বলতে পারবে না। 
কিন্তু বড় হয়ে বিদেশ যেতে চায় না ও মোটেই। এই তো এখানেই আছে সবাই-- জেঠু, রাঙামা, অভিমামা, ইউশা ফুপ্পি। 
আর আদৃতা।
 কেমন গুটি গুটি পায়ে হাঁটতে শিখছে কেবল ফোকলা পিচ্চিটা, ওকে রেখে অত্তদূরে চলে যাবে আরাফ? পাগল!
এহহে, টিভিতে কার্টুন শুরু হবে এখুনি। দুদ্দাড় পায়ে সেদিকে ছোটে আরাফ। বড়রা কেউ টের পাওয়ার আগেই রিমোটটা দখল করতে হবে তো! ছোট হওয়ার অনেক ঝামেলা, আসলেই! 
এজন্যেই তো এত্ত বড় হবার শখ ওর।
আরাফ জানে না, বড় হবারও অনেক কষ্ট। বড় হয়ে গেলেও ঝামেলা থাকে অনেকই। 
ও আসলেই ছোট্ট-ই এখনো।
সেজন্যেই জানে না, ছোটবেলার স্বপ্ন আর ভাবনাগুলো বড় হতে হতে কত বদলায়। 
ছোটকার মতো করে একদিন হয়তো বদলে যাবে ও নিজেও। 



ড্রাফটিমিটি



..It is not the length of life, but the depth.
― Ralph Waldo Emerson
______________________________
বাড়ি ফিরেছি ক'দিন আগে, লম্বা ছুটিতে। ক'দিন মানে, অলরেডি অবশ্য মাস-ই গড়াতে চললো প্রায়। 
ফেরার পথে নিউ ইর্য়কে, যেচে আতিথেয়তা নিয়েছিলাম অনিদার বাড়ি। ভদ্রলোক নিপাট ভালমানুষের মতো দেড় ঘন্টা ড্রাইভ করে এয়ারপোর্টে এসে অ্যায়সা ভারি বোঁচকাসমেত আমাকে স্বগৃহে নিয়ে গিয়ে, ভাবিকে খামোখাই খাটিয়ে এটাওটা বানিয়ে, খাইয়ে, বিনিময়ে দমবিহীন মুডে যখন যা মুখে আসে তা বলে গালিগালাজ করে গেলেন। বিদায়বেলায় আবার গাল শক্ত করে বললেনও, শোন-- তোকে নানা আজেবাজে কথা হয়তো বলেছি। কিছু মনে করিস না, যা যা বলেছি সব মিন করেই বলেছি। বোঝো! 
অবশ্য দু-চারটে ছবি জমেছে মেমরি কার্ডে, বিগ অ্যাপলে একা একা এদিক-ওদিক ঘুরে বেড়ানোর ফাঁকে নেওয়া। ঐটুকুই কমপেনসেশান আর কী। দেখাই দু-একটা? 
ক। শহরে নয়া 'মেয়েমানুষ'

খ) সবাই বিজিইইই!

গ) এরাও বিজিইইইইইই!

ঘ) মেলা..মেলা..মেলা!

ঙ) এনওয়াই ভালু পাই।

চ। হাঁপিয়ে গেছি, জিরায়া লই। এরপর বাইত যামু গা।

ওয়েল, স্বদেশে সাময়িক প্রত্যাবর্তন পরবর্তী প্রতিক্রিয়া একই সঙ্গে বিস্ময় এবং বিষাদ মাখানো। তিন-চারদিন গেলো জেট ল্যাগ আর গরমের সঙ্গে তাল মিলিয়ে নিতে। নিজে থেকেই ফোন করে চমকে দিলেন অনেকজনা, মিললো নেহায়েত না জানার ঢঙে আরেএএ, তুই/তুমি/আপনি দেশে নাকি, কবে এলি/এলে/এলেন জাতীয় ভাণের দেখাশোনাও। দুটোই তৃপ্তিদায়ক, একার্থে। 
আছি অবশ্য  আপাতত মহা আরামে। খাইদাইঘুমাই আর বগল বাজাই। ল্যাপটপসমেত বিছানায় গড়াচ্ছি, শীতলপাটিসমেত মেঝেতে গড়াচ্ছি, আম্মু সক্কালে উঠেই ব্লেন্ডারে এক জগ আমের শরবত গুলে দিয়ে তারপর অফিসে যাচ্ছে, একবার হাঁক দিলেই দ্যুতি চা বানিয়ে দিয়ে যাচ্ছে, মুভি দেখি, সচল পড়ি, ফ্লিকার ঘাঁটি, গুডরিডস গুঁতাই...
ফল টার্ম ফান্ডিঙের সিদ্ধান্তজনিত একটি প্রত্যাখ্যানপত্র পেয়ে গভীর জলে পড়ার ভয়াবহ আতঙ্ক ছাড়া 'ছুটি ছুটি রে' জীবনে আপাতত কোথাও কোন ক্যাঁচাল নেই। অল কোয়াইট অন দ্য ইস্টার্ন ফ্রন্ট। হে হে।
বড়খালার কলেজ খোলা, পরীক্ষার ডিউটি, দেখতে আসতে পারেনি তাই। কাজিন সাকিবকে জানানো হলো তিথী আপ্পি এসেছে। ভদ্রলোকের বয়স সাড়ে পাঁচ।
: ওহ, আপি কি আবার চলে যাবে?
হ্যাঁ।
: আবার আসবে?
হ্যাঁ, আবার আসবে।
: বারবার এভাবে আসবে আর যাবে?
এরকম প্রশ্নগুলো, অন্যরকম যত্নগুলো মনে করিয়ে দেয় তুমি এখন আর এখানকার নও। এই বাড়তি আদর অতিথি হিসেবে। আবার ফিরে বা আপাতত আর না ফিরে শেষমেষ আসলে ঠিক কীভাবে, কখন, কোথায় ফিরতে চাই-- দগদগে প্রশ্ন ক'টার মুখোমুখি অযথাই হতে হয় তখন, অনেকবার।
কাছের স্বজনদের সময় দেয়ার ফাঁকে ফাঁকে ইচ্ছে ছিলো কয়েকটা জায়গায় ঘুরে ঘুরে ছবি তোলার। সিআরবি, নেভাল, শিল্পকলা একাডেমি, সার্সন রোড। পরিচিত পথগুলোর মানচিত্র কতটুকু বদলেছে মাপার। ও হরি! একদিন সদলবলে বেরিয়ে লেন্সফেন্স বের করার আগেই এমন বখাট্য টিজ খেলাম, একা এলে কী হতো কে জানে।  
এরপর থেকে ফটুকগিরির আলগা তেল ঝেড়ে ফেলেছি। দেশে এমনিই কোবি আর ডিএসএলআরধারীদের সংখ্যা আশঙ্কাজনক। খামোখা ভিড় বাড়ানোর দরকার কী? তারচেয়ে পুস্তক পাঠ প্রশস্থ পন্থা। 
বই কেনার প্রিয়তম জায়গা ছিলো শহরতুতো বইবিপণী বাতিঘর। আল মাহমুদকে দাওয়াতে ডেকে এনে সে হতভাগা মুখ তেতো করে দিয়েছে। হাতে টেকাকড়িও ঠনাঠনাঠন, আপাতত পুরোনো প্রিয় বইগুলো পড়ি।
বই পড়া হলো অবশ্য অনেক, এ কদিনে। বিভূতির প্রায় সবগুলো উপন্যাস, আবারো। আহ, অপরাজিত! আর সঙ্গে, মানিক, মাহমুদুল হক, তারাশঙ্করের উপন্যাস সমগ্র, লীলা মজুমদার রচনাসমগ্র... 
অদ্ভুতভাবে লক্ষ্য করলাম পাঠক হিসেবে আমি বদলেছি বেশ খানিকটা। মহাবিরক্ত লেগেছে 'গর্ভধারিণী' পড়তে গিয়ে। ইন ফ্যাক্ট সমরেশের লেখাই অসহ্য লাগে এখন। 'নাগিনী কন্যা' শেষ করতে কষ্ট-ই হয়েছে এবার, টু বি ভেরি অনেস্ট, অ্যাবসার্ড লাগছিলো পড়তে। লারা পড়তে গিয়ে অনেক লাইন মনে হয়েছে ইনফো গুঁজে দেওয়া। কর্ণেল তাহের যে লেখিকার মায়ের মামাত ভাই, কিঞ্চিৎ অপ্রাসঙ্গিকভাবেই সেলিনা সেটা জানিয়েছেন স্বপ্ন দেখার ছুতোয়।  যদিও শেষ দুটো পাতায় চোখ শুকনো রাখা মুশকিল, কিন্তু ওভারঅল রেটিঙে এবার একটা তারা কমিয়ে দেবো আই গেস। সেলিনা হোসেনের লেখার ধরন আমার আদতেই ঠিক পছন্দের ছিলো না, তা বটে। কিন্তু লারা ছিলো পছন্দের বই।
তারপর এখন আবার আউট বই পড়ার মাঝেও টি ব্রেক লাগে, কানে ইয়ারফোন লাগে, ফেসবুকের নোটিফিকেশনে চোখ-কানপাতা লাগে। পাঠকের মৃত্যু না হোক এ যাত্রায়, বাঁ-দিকটায় প্যারালাইসিস হয়েছে আংশিক। 
ও দিকটাতেই তো হৃদয়, না? 
এখন হাতে সুখী মানুষের চাদর কেনার গল্প, The Art of Happiness। দালাই লামার জবানীতে, সম্মতিতে, হাওয়ার্ড কাটলারের লেখা। ৩৩৬ পাতার বই, পাঁচটা ভাগ আর ১৫টা চ্যাপ্টার। পড়ার সাজেশন দিয়েছেন তাসনীম ভাইয়া, পৌঁছেছি কেবল ৯০ পৃষ্ঠায়। মোটামুটি যা বোঝা গেল, তার এককথায় প্রকাশ ডোরা জোবায়েরের সেই লেখাটার শিরোনাম---  Happiness is a state of mind। 
আমি নিম্নবুদ্ধিমত্তার মানুষ, বারবার অকপটে বলি সেটা। ক্রিটিক্যাল রিজনিং পারি না, এক জিনিয়াস বড়ে ধুমধামসে সে চোটপাট শুনিয়েছিলেন মাস আড়াই কী তিন আগে। কহেন যাহা গুণীজনে, তাহাই শিরোধার্য ইত্যাদি ইত্যাদি। আল্লার দুনিয়ায় লোকে কী সে যে হেফি হয় বা হেফিনেস আসলে ঠিক কী, খায় না মাথায় দেয় সেটাও বুঝতে পারি না তাও সত্যি। কেউ ভাসাভির শাড়ি পেয়েই খুশি, কোন উজবুক চদরি সাড়ে ছয় হাজার ডলার দিয়ে গাড়ি কিনে সে গল্প চিবিয়ে চিবিয়ে শুনিয়ে খুশি, কেউ খুশি হবে অনাঘ্রাতা (শারিরীক ও মানসিক) জীবনসঙ্গিনী পেয়ে, কারো তৃপ্তি দুনিয়া কাঁপানো ইউনিতে পোস্টডকের অফার পেয়ে। তৃপ্তিই তো সুখের রি-অ্যাকশন, নাকি?
মানবজমিনের প্রীতমের মতো আসলে ধরতে পারি না সাব কনশাস মাইন্ডে পার্থিব কী খুঁজি আমি সুখী হতে চেয়ে। কিংবা জাগতিক ঠিক কোন বস্তুটা পেলে মনে হবে আম অন দ্য টপ অফ দ্য ওয়ার্ল্ড, অ্যাট লিস্ট সেই মোমেন্টটার জন্যে।  
এবং ইহাই হলো গেবনের মূল প্রবলেমাটিক সমস্যা। 
বোজলেন? 
এনএমে বাংলাদেশি ছাত্রসমাজের দেশি জিনিসপাতি কেনার উৎস আলবুকার্কির একমাত্র ভারতীয় দোকান। খুব ভালো চাপাতা পাওয়া যায় না আসলে, কফিতে জুত পাই না বলে চড়া দামে ওই পাতাই কিনি। কিন্তু আরামটা হয় না ঠিক।
এখনকার সকালগুলোতে হাত-মুখ ধুয়ে নাশতার টেবিলে বসার আগে চায়ের মিষ্টি যে সুবাসটা ছড়িয়ে পড়ে পুরো ঘরে কিংবা ছাদের টবে বেলীর মোটকা কলিসমেত ডালটায় থ্যাবড়া নাকটা চেপে ধরলে কলজে পর্যন্ত যে ভুরভুরে গন্ধটা দুম করে আটকে যায়, ঐ মুর্হূতগুলোতে হঠাৎ হঠাৎ মনে হয় লাইফ ইজ বিউটিফুল। যারা বলেন, তারা মিথ্যে বলেন না। 
এই যে সুখ বা হ্যানত্যান নিয়ে এতো ঘ্যানঘ্যান, তার পুরোটাই হয়তো একটা মিথ্যে রূপকথা, একটা বিষণ্নতা বিলাস। হয়তো এরকম পুরোপুরি উত্তরহীন চুপকথাময় জীবনও খুব একটা খারাপ না। অন্তত মিথ্যে কিছুর অপেক্ষা নিয়ে দিন পার করার চেয়ে। 
জীবন জিনিসটা যাপন কিংবা বহনের, মানুষভেদে। কিন্তু হরেদরেকাশ্যপগোত্রে জীবন-ই তো, সব মিলিয়ে। 


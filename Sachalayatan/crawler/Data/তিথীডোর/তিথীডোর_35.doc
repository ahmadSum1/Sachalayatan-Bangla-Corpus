মেঘপিয়নের  চিঠি 





ছেলেবেলায় ছোড়দার নেশা ছিল ডাক টিকেটে।
বড়মামা তখন বিলেতে থাকতেন। কী যেন পড়তেন সেখানে, আফিসিফিয়াস--বলতে গিয়ে আমি গুলিয়ে ফেলতাম। 
ফি মাসে দুটো চিঠি আসত সেখান থেকে। এক খামে দুটো চিঠি, একটা মার..আমার অন্যটা। আমার চিঠিতে কী থাকবে সেটা আমি চোখ বন্ধ করেই দেখতে পেতাম। নরম গোলাপি কাগজে নীল জরিদার কলমে আঁকা একটা পরী মেয়ে। তার মাথায় রাঙতা মুকুট, হাতে জাদু ছড়ি আর পায়ের কাছে ঝুড়িতে রাশি রাশি ফুল! এক কোনে লেখা-- পুতুল পুতুল ‘তুতুলসোনা’কে অনেক অ-নেক আদর!  
ব্যস, এইটুকুতেই শেষ। বড়মামা কী যে ভাল ছবি আঁকতেন! এক টানে রবীন্দ্রনাথ।
আর ছোড়দা? 
ছ্যাঃ, ও ব্যাঙ আঁকতে গেলে সেটা বাঁদর হয়ে যায়।   
মামার পাঠানো সব খামের ডাকটিকেট গুলো পেত ছোড়দা।
কখনো যদি এক-আধটা নিতে চেয়েছি...বাপস, কী মেজাজ! বাম হাতে কিল দেখিয়ে ডান হাতে খামটা ছিনিয়েই দে দৌড়! 
তারপর জলে ভিজিয়ে, কাঁচি দিয়ে, কত কায়দা খাটিয়ে যে ও টিকেটগুলো ছাড়িয়ে নিত খাম থেকে.. বাব্বাহ!
আমি নালিশ করতাম বাবার কাছে। মাকে বলে লাভ কী? উনি তো ছেলে বলতেই অজ্ঞান। বাবা কিন্তু আমার দলে। ছোড়দা তাই বকুনি খেত। 
ও তাও দিতো না, একটাও না। আমি জিব ভেঙচে বলতাম-- 'পেটে তোমার পিলে হবে'! মা হাসতেন, বাবাও। 
ছোড়দা সুযোগ বুঝে কান টেনে দিতো। 
আমি ফের কাঁদতে বসতাম।
মাঝেমাঝে ওর যখন খুব মন ভাল থাকত.. হয়তো জ্যামিতি বক্স পেয়েছে স্কুলের কুইজে, নয়তো ও পাড়ার সনেট ভাইদের হারিয়েছে খেলায়। তখন সান্তনা দিতো…
শোন-- বড় হয়ে আমি যখন মামার মতো বাইরে পড়তে যাব, তখন প্রত্যেক সপ্তায় তোকে চিঠি লিখবো। তখন নে না টিকেট, কত চাস!
আমি গাল ফোলাতাম। 
--সত্যি? তিন সত্যি।
--বিদ্যা? বিদ্যা।
--টিকটিকির ডিম? টিকটিকির ডিম।
আমারো মন ভাল হয়ে যেত।
ছোড়দার শখ এখন ফটোগ্রাফি। জাম্বো একটা ক্যামেরা কিনেছে, সুযোগ পেলেই নাকি সেটা কাঁধে বেরিয়ে পড়ে। ফ্লিকারে ওর ছবিগুলো আমি মন দিয়ে দেখি। মাঝে মাঝে বন্ধুদেরও দেখাই। আর প্রশংসা শুনে গর্ব গর্ব চোখে তাকাই। হুঁ হুঁ বাবা..দেখতে হবে না, ভাইটা কার?
প্রায় রোজই ঘুমুতে যাওয়ার আগে স্কাইপেতে কথা হয়। এই পাজিটাও এখন গম্ভীর মুখে উপদেশ দিতে শিখেছে। শুনেটুনে রাগে ইচ্ছে করে ছোটবেলার মতো কষে ভেঙচি কাটি!
জন্মদিনে সব্বার আগে এসে পৌঁছায় ছোড়দার উপহার। কত্তো বড় হয়েছি আমি, এখন কি আর পুতুল নিয়ে খেলার বয়স আছে? হাঁদারামটা তবু তাই পাঠাবে। 
ছোড়দা কিন্তু এখনো আমাকে একটা চিঠিও লেখেনি!
আমার আর ডাকটিকেট জমানো হলো না...
#উৎসর্গ: হাচল 'অপছন্দনীয়'



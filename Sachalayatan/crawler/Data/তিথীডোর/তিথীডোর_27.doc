যে জীবন ফড়িঙের, দোয়েলের..





বৃহস্পতিবার বেলা বারোটা থেকেই আমার এক ধরনের পৈশাচিক আনন্দ হয়। বিকজ ফেরাইডে বিকনস মি বেইবি।   
ব্যাপারটা অনেকটা ঈদুল ফিতরের সকালে উঠে 'ইয়াহু, আর রোজা রাখতে হবে না'র মতো। অবশ্য সিয়াম সাধনা খুব কঠিন কিছু নয়। খাই খাই খালিদ  দ্য মাথামোটার বোন হলেও খেতে আমার মোটেই ভাল্লাগে না। শুধু সক্কালে এক মগ গরম চায়ের জন্য জান আঁকুপাঁকু করে। 
ফাইনাল ফৈক্ষা চলছে, ভুগছি স্বভাবসুলভ অস্থিরতায়। রাতে ঘুমটুম হয় না, সারাদিন মেজাজ ফায়ার ব্রিগেড হয়ে থাকে। আর আম-কলা-লিচু, মিঃ টুইস্ট, ললিপপ, ক্যাডবেরি, সাফারি, পুংলিঙ্গ, স্ত্রীলিঙ্গ--- তাবৎ দুইন্যার জন্য পেট পোড়ে। 
পঁচিশটা চৈত্র পেরিয়ে পেছনে তাকাতে ভয় হয় এখন। জীবনে কী হতে চেয়েছিলাম, কোন তেলাপোকার ডিম হয়েছি আর আদৌ কখনো দু ঠ্যাঙের মানুষ হতে পারব কি না-- এইই সব। মা ভীষণভাবে চান তাঁর মতো ব্যাঙ্কার হই। কিছুই হতে না চাওয়ার ব্যারামের দাওয়াই মুই কই পামু? 
কাজিন ফাহিম সেদিন গল্প শোনাচ্ছিল। পড়ে কলেজিয়েটে, ক্লাস সেভেনে। ফুলকি থেকে ওদের ইশকুলে এসেছিল নাটকের টিম। রবি ঠাকুরের জুতা আবিষ্কারের জন্য র্যান্ডম কুশীলব নির্বাচনের এক পর্যায়ে ও পেল চর্মকারের ভূমিকা। ভজঘটটা বাঁধল ড্রেস রিহার্সালের সময়। মূল ভূমিকায় যে ছোটখাট বালকটিকে বাছাই করা হয়েছে তার চাইতে রাজা হবুচন্দ্রের জন্য নির্ধারিত আলখাল্লাটি অন্তত চারহাত লম্বা! 
তৎক্ষণাৎ সবচেয়ে দীর্ঘকায় কিশোর হিসেবে রাজার ভূমিকায় প্রতিস্থাপিত হলো ফাহিম। ও নিজেই হাসছিল-- আপ্পি, আমার কিন্ত কোনো ক্রেডিট নেই। ঐ আলখাল্লারই যতো কেরামতি। ছিলাম রুমাল, হয়ে গেলাম একটা বেড়াল।  
এমন অপ্রত্যাশিত মিনিপ্যাক প্রাপ্তিগুলো আনন্দের বৈকি। 
তবে সবচেয়ে মজার কিংবা সবচেয়ে দুঃখের ব্যাপার হচ্ছে ঠিক সেই মানুষ/ মানুষদের কাছ থেকে কখনোই সেই মনোযোগটুকু পাওয়া যায় না, যাদের কাছ থেকে যৌক্তিক অথবা [নেহায়েতই] অযৌক্তিকভাবে খানিকটা প্রত্যাশা করি। [উদাস ইমো]
অপ্রত্যাশিত কোনো কোনো প্রাপ্তিতেও অবশ্য কিঞ্চিৎ অস্বস্তিতে ভুগি। না চাহিতে যারে পাওয়া যায়, তার দাম মেটানোটা বোধহয় আরো ঢের কঠিন!
স্মৃতিশক্তি দুর্দান্ত হলেও সে ব্যাটা পাঠ্যপুস্তকের বেলায় টপ রেটেড সার্ভিস দেয়নি কখনো। OBতে পড়া একটা থিওরির অংশবিশেষ তবু মনে পড়ে প্রায়ই---
'People have much in common, (they become excited by an achievement, are grieved by the loss of a loved one) but each person in the world is also individually different.'
যে কারখানায় কামলা দিই, তিনটে ইউনিটের কর্মীশ্রমিক মিলিয়ে প্রায় হাজার পঁয়ত্রিশ লোক তাতে হাত-পা আর মুখ চালায়। আমার জায়গা এইচআরে, কাজই মানুষ ঘাঁটা। সকালসন্ধ্যে মানুষ দেখতে দেখতে... মাঝেমাঝে মনে হয়--
'এর চেয়ে অন্ধকারে ডুবে যাওয়া ভাল!
এই খানে, পৃথিবীর এই ক্লান্ত, অশান্ত কিনারের দেশে...
এখানে আশ্চর্য সব মানুষ রয়েছে।'
#এইসব দিনরাত্রি : জীবনানন্দ দাশ।
বিজ্ঞান আমার আগ্রহের ক্ষেত্র নয়। তবে জরুরি মনে হয়, কিছুটা হলেও মনোবিজ্ঞান জানা। একটা জ্বলজ্যান্ত মানুষের চেয়ে রহস্যময় আর কী আছে পৃথিবীতে?
প্রায় সবারই তো প্রায় একই রকম চোখনাকদাঁতশরীর-- তবু দুটো মানুষ একে অপরের চাইতে কত আলাদা! কত কত আলাদা!
ফড়িঙ কিংবা দোয়েলের জীবনের সঙ্গে নাকি মানুষের দেখা হয় না কখনোই।
এই দেখা -না দেখার মনুষ্যজন্ম বড় যাতনার!



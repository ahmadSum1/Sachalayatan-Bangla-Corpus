 সচলের বাড্ডে, বাকি সব বাদ দে..



সচলের জন্মদিন ছিল আজ। মনে ছিলো না তারিখটা আসলে।
দিন-তারিখ মনে থাকেও না ইদানিং। দেশে তেল নাই, গ্যাস নাই,  একটু বৃষ্টি হলেই চট্টগ্রাম শহর জুড়ে থইথই পানি-- সেসবের কোন প্রতিকার নাই, ব্যক্তিগত বেতাবেদনার সীমা- পরিসীমা নাই। প্রায় হাজার চারেক ডলারের টেনশন ঝুলছে মাথায়। কাজকাম কিছুই যেহেতু করি না, করতে ইচ্ছেও করে না... সমস্যা সমাধানের একমাত্র উপায় হলো টবে মানিপ্ল্যান্টের চারা পোঁতা। 
শেষমেশ সেটাই করতে হবে মনে হয়। 
দুপুরে গিয়েছিলাম বাজারে। খাঁ খাঁ রোদের মধ্যে বাসে চেপে ঐ দূর দূরান্তে, বন বনান্তের গ্রোসারিতে গিয়ে সদাইপাতি সেরে ক্যাম্পাসে ফিরে শাটল ধরলাম, ওমা.. দিলো এক স্টপ আগে, রিসার্চ সেন্টারের সামনে নামিয়ে। কয়-- পরের ট্রিপটা হুঁশটেলে (মানে হোস্টেল) যাবে, তুমি বরং এইখানে বসে এট্টু ওয়েট করো। চুপচাপ বসে থাকা গত জীবনভর শিখতে পারিনি, এখন তো পা অলরেডি কবরে ঢুকানোর সময় হয়ে গেছে। হাত-পা নেড়ে হলদেপানা একমুঠো ক্ষুদে ঘাসফুল শটশট করে ছিঁড়ে ফেললাম। যাকে বলে পুষ্পহন্তারক। মুহুহুহু। 

ঘরে ফিরে সেই ফুলে ফুলে ঢলে ঢলে.. (বাড়িয়ে বললাম, মোট্টেও ঢলাঢলি করিনি) মানে ফুলের গোছাসমেত ফটুসেশান করা হলো আর কী। তারপর দশ মিনিটে ব্লগ লিখে পোস্ট করে দিলুম। 


রঙিন রাখা যেতো বটে, তবে আনাড়ির বেলায় রঙহীন ছবিতেই তাপ্পি মারতে সুবিধে। তাছাড়া রংচঙা ছবি দিলেই পরিচিত যেসব 'রিদয়'বান লুকজন দুষ্টু দুষ্টু কথা বলে, এটা তাদের অকথ্য মিথ্যাচারের প্রতিবাদ। [খুব ভাব ধরে মৃদু মৃদু ঘাড় নাড়ানোর ইমো]

ছবি তুলতে পারি না আসলে। আইএসও, ফোকাস, অ্যাপারচার, ডেপথ অফ ফিল্ড -- এইসব কারিগরি টার্ম দু-একদিন মাথায় ঢোকানোর চেষ্টা করে হাল ছেড়ে দিয়েছি। ফটুশপে লোকে ক্যামন ঝটপট মুখের দাগ, থুতনির জড়ুল, চউখের নিচের কালি সরিয়ে ফেলে! হেইয়াও পারি না। তাও শাটার টিপি। আমার এত্তগুলা সাহস! 
আরো কত কিছু হওয়া হয়নি জীবনে... করা হয়নি কত কাজ...
গণিতে বুৎপত্তি তো দূর, পাশমার্ক তুলতে ঘাম ছুটে গেছে বারবারই। ছবি আঁকতে পারিনা জেনেও আঁকিয়ে হবার খায়েশ ছিল, হয়নি। 
অথচ অদ্ভুত, লিখতে পারি না জেনেও লিখছি কতগুলো বছর ধরে, নীড়পাতা জুড়ে। শুধু তোমায় নিয়ে কোন গান লেখা হয়নি, চেষ্টা করেছি বহুবার...

ছবিগুলো সচলের জন্য, বাড্ডে গিফট। এইসব আউলফাউল পোস্টও আজকাল সচলে আসে সেটা দেখে, সেটা ভেবে, সেই ক্ষোভেও যদি দু-একজন সুপ্রাচীন সচল গাল দিতে লগ ইন করেন, সেও মন্দ কী? 
 
শুভ জন্মদিন  প্রিয় সচলায়তন।



নিঃসঙ্গতার একশ বছর..





ঠিক দুক্কুর বেলা ভূতে মারে ঢেলা।
আচ্ছা, দুপুরের রঙটা কেমন?
ফিকে হলুদ.. মনে হয় আরাফের। যেনো ইশকুলের পেছনদিকটার গেটে দাঁড়ানো গোলা আইসক্রিমওলার কাঠের হাতায় জমানো গুঁড়ি গুঁড়ি জলজ হলুদ।
কিংবা ভর পহরে, বাবুনীদের পাঁচিল ঘেঁষা শিরিষ গাছদুটোয়.. ভোঁতা দাঁড়কাকগুলো যখন ডাকতেও ভুলে যায়। তখন বুড়ো মালি হাতেম খাঁ কানাগলিটার শেষ মাথায় হাঁটু মুড়ে বসে বাতাস খায় ছেঁড়া গামছাটা নাড়িয়ে। ওরকমই হলুদ দুপুরগুলো। নিরিবিলি, চুপচাপ।
সন্ধ্যার রঙ যেমন গাঢ় বাদামি।
এইরকম সময়ে ছুট পায়ে ছাতে যেতে ইচ্ছে করে। নীচু রেলিং ঘেরা ছাদ। শ্যাওলা জমে জমে পিচ্ছিল হয়ে থাকে বর্ষায়। একটুশখানি পা হড়কালেই, ব্যস-- ধপাশ!
মা বারণ করেন। অসময়ে একা ছাদে যেতে নেই।
বাবাও।
ওসময় একটু অঙ্ক কষলেও তো পারো। টেস্টে ফি বার সোশ্যাল সায়েন্সে এমন পুওর মার্কস তোমার-- কেন?
মেকানো সেট নিয়ে বসে আরাফ। ব্রিজ বানায় একটা.. হেইইই লম্বা। নদী পেরিয়ে সাগর জোড়া দেওয়া দৈত্য সেতু। ইটের পরে ইট, মাঝে মানুষ কীট...
বিতিকিচ্ছিরি!
দুশশশ, ছাই.. ভাল্লাগে না। সেতু গুঁড়িয়ে যায় হাতের এক ঝটকায়।
কাঁচের জারে চোখ সরায় ও। দুটো গোল্ডফিশ একটাতে, ওটা ছোট। বড়টাতে ধূসর গোলবুটি দেওয়া কচ্ছপের ছানা। মাহদি মামা এনে দিয়েছিল, রঙবেরঙের মারবেল আর নুড়িপাথর সুদ্ধ।
কিংবা টিনটিন। ক্যাবলাকান্ত প্যালারাম। সেরিওজার নীলাভ সাইকেল। উপোসি দানিলা। সারাফান আর রুমাল নেড়ে ঘুরতে থাকা নাচুনে ফেদিউনকা। ফি-ই-ই-ট! ই-উ-উ--উ.....
মা আর বাবা। দুটো আলাদা মানুষ, জানে আরাফ। এক হয়ে থেকেও।
বড় তাড়াতাড়ি বুঝে গেছে ও। বুঝেছে বৈশাখের রঙহীন রঙে, বিকেলের ভিন ডিজাইনের চায়ের কাপের দানায়, জন্মদিনে পাওয়া দু- মেরুর উপহারের বাক্সে, অন্ধকার ঘরে আধঘুমে শুনে ফেলা হিসহিসে স্বরের চাপা বাকবিতণ্ডায়।
 
ক্লাসের ঐ মোটকা রুদাব ছেলেটা কেন যেনো একটুও দেখতে পারে না ওকে। সুযোগ পেলেই ইরেজার কেড়ে নেবে নয়তো মেঝেতে ঠুকে ভেঙে দেবে কলমের নিব। আর মিসকে বললেই, বাহ, কেমন ভালমানুষটি! যেনো কিস্যুটি জানেই না।
আরাফ এড়িয়ে চলে ওকে। দরকার ছাড়া কথাও বলে না। কবে যে এই টার্মটা শেষ হবে আর অন্য সেকশনে যাবে ও।
তখন আর পা ফেলতেই রুদাবের মুখোমুখি হতে হবে না। এই, আর মাসখানেক-ই তো দেরি।  

যদিও একটা সহজ জিনিস এখনো ঠিক বুঝতে পারে না ও।
কেউ কাউকে সহ্য করতে না পেরেও একসঙ্গে কী করে, কেন থাকে বছরের পর বছর?



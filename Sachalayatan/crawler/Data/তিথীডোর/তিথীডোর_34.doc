‘দাসেরে করিও ক্ষমা’





'শেষ রোদ এখন মাঠের পরে খেলা করে, নেভে।
ঝাউফল ঝরে ঘাসে...
সেইসব বাসনার দিনগুলো, ঘাস রোদ শিশিরের কণা..
নক্ষত্ররা চুরি করে নিয়ে গেছে, ফিরিয়ে দেবে না তাকে আর।'
#জীবনানন্দ দাশ
______________________________________________
এই অর্থহীন দিনপঞ্জির শুরুটা হতে পারে মধ্যরাতে টেবিলের ওপর রাখা ছোট্ট ঘড়ির দিকে তাকিয়ে, যেখানে ছোট কাঁটাটা গিয়ে ঠেকেছে তিনের ঘরে। স্বাভাবিকভাবেই পরদিন সকালে উঠতে দেরি হয়ে যাওয়ার ভয় থেকে তাড়াহুড়োয় থামিয়ে দেওয়া নেটালাপের শেষ সংলাপের ঘরে বসে 'শুভ রাত্রি'। কিংবা সকাল থেকেও শুরু করা যেতে পারে, যখন রাস্তায় জমে থাকা কাদার ছিটে বাঁচিয়ে ছুটছি মহার্ঘ স্কুটারের আশায়... সিগারেটের কদর্য গন্ধ এড়াতে বাঁ হাতে নাকে রুমাল চাপা দিতেই হচ্ছে বারবার। 
তবে দিনপঞ্জির চৌম্বক অংশ এটা নয়। সেটা মধ্যাহ্ন ভোজনের বিরতিতে, সাততলার ক্যাফেটারিয়ায়। যেখান থেকে জানালায় চোখ পাতলেই হুইই দেখা যায় নীলচে সমুদ্দুর। 
বিসমিল্লার পাগলা সানাইয়ের মতো চেটেপুটে নেওয়া এই একটি সময়েই আমার চিরবিষাদময় ভোঁতা মুখে শৈশবের খুশিয়ালি রঙ ফিরে আসে। কেউ শুনে ফেলার আগেই বিড়বিড় করে প্রার্থনা পর্ব সেরে নিই— 
হে ঈশ্বর, পরের জন্মে যেন গাঙচিল হয়ে জন্মাই। অবশ্য সোনালি ডানার চিল হলেও চলবে...
জীবনবাবুর চিল।
শুধু এরকম ধোঁয়াধোঁয়া কথাই দিনলিপির তাবৎ পাতা জুড়ে নিলে নেহায়েত মন্দ হতো না বটে। তবে নিচে নামতে নামতেই স্যাণ্ড ব্লাস্ট অথবা ওয়াশিং সেকশনে পৌঁছুলে ওইসব ভাব উড়ে যায়.. লাইন বি অথবা ডিতে বসে বা দাঁড়িয়ে যেখানে বস্ত্রবালিকারা যন্ত্রের মতো কাজ করে চলেছে। সেখানে মহাদেব সাহার কবিতা নেই.. উঁকি দেওয়ার অনুমতি নেই লোপামুদ্রা মিত্রের। ওখানে সারি সারি খাতা আছে ঘন্টা প্রতি উৎপাদন লিখে জমিয়ে রাখবে বলে। 
''লিপি দাশ, টার্গেট ছুঁতে পারোনি? বড় পাপ হে! 
এইবার আসো সুনা, কারণ দর্শাও।''
 
এরকম করে কোন কোন দিনের দিনলিপিতে তাই চলেও আসতে পারে রুবি আক্তার অথবা কহিনূর বেগমের নাম। আজ হাফ ডে ছুটি নিয়ে গেছে দু-জনেই। ছোট বাচ্চাটার গায়ে নাকি বেশ জ্বর ছিলো… দেখাশুনার কেউ নেই ঘরে। এতোক্ষণে জ্বর আরো বেড়েছে হয় তো। 
শুধু প্রস্থান নয়, থাকে আগমনের খবরও। যেমন দু-হপ্তার ছুটি কাটিয়ে ফেরা লঙ্কান ম্যানেজার জনাব বান্দ্রার বিলানো  দশাসই সব ক্যাডবেরির প্যাকেট। 
আমার ভাগখানা 'দ্যুতি'র জন্যে ব্যাগে পুরে নেই। 
বোনটাকে না দিয়ে তক্কেট খেতে পারি না যে। 

এই সমীকরণ অনুযায়ী লেখায় আসার দাবি রাখে দ্বিপ্রাহরিক একটি ফোনকল। জননী নিয়মিত শত ব্যস্ততার মাঝেও একহাতে লাঞ্চবক্স খুলতে খুলতে অন্য হাতে আমার খোঁজ নেন। স্নেহ নিম্নগামী.. সুতরাং অফুরন্ত অবসরের দিনেও এই দায়িত্বটি আমি সযতনে এড়াই। 
আমি এড়িয়ে যাই রুমানা মঞ্জুরের ঘটনায় আরো অনেকের মতোই সর্ম্পক শব্দটির প্রতি বীতশ্রদ্ধ এবং ভীত হয়ে ওঠা সুকনিষ্ঠেসু কোন বন্ধুর প্রশ্নকে।
আমার চোখ সচেতনে এড়িয়ে যায় সাংসদ শামীম ওসমান এবং কবরীর মধ্যে হয়ে যাওয়া পঁচাগলা বাকবিতণ্ডার গরম নিউজটিও।
ডায়েরির পাতায় আমি টুকে রাখি 'ছুটির দিনে'র কোনে খুঁজে পাওয়া কোন পদ্যের টুকুনাংশ, মুগ্দ্ধ হয়ে সাম্প্রতিক পড়া নুতন কিংবা পুরোনো কোনো বই। 'পুষ্প, বৃক্ষ এবং বিহঙ্গপুরাণ', 'হাঁসুলীবাঁকের উপকথা' কিংবা টিনটিনের 'কালো সোনার দেশে'।
খুব জরুরি একটা হিসেব কিন্তু আমার গোপন খাতাতেও লেখা হয়না কখনোই-- আজ সারাদিন নিজের কাছে নিজে কতো, মোট কতোবার হেরে গেছি!
টুকটুক করে কখনো হয়তো আমি এঁকে বসি লালচে সিঁদুরে রাঙা সিঁথির কোনো তরুণীর প্রতিকৃতি।
সুমনই তো শিখিয়ে গেছেন— 'এঁকো না কখনো স্বদেশের মুখ.. তোবড়ানো গাল, ভেঙে যাওয়া বুক।'
ওসব আমরা ভুলেই থাকি, থাকতে হয়।
পালিয়ে বাঁচার জায়গা খুঁজে নিতে একসময় মনে হয় ঘুমিয়ে পড়াটাই একমাত্র পথ।
‘তখন খুব আস্তে, ফিসফিস করে, প্রায় নিজেরই কানে-কানে বলি---
একটা মানুষ জন্ম পাওয়া গেল, নেহাৎ অ-জটিল কাটলো না!’



বুবুনের পাহাড় দেখা।





বুবুনের ঘরের জানালা দিয়ে একটা পাহাড় দেখা যায়।
একটা গোলগাল নীলচে মতো কাঠখোট্টা পাহাড়। শীতের বেলায় পুরো পাহাড়টা ঘোলাটে কুয়াশায় ঢাকা পড়ে।
দুপুরে মা ভাতঘুমে কাবু হয়ে পড়েন, বুবুন দখিনের ব্যালকনিতে পুরোনো ইজিচেয়ারটার হাতলে বসে দাদাভাইকে খবরের কাগজ পড়ে শোনায়।
বার বার ওর চোখ চলে যায় পাহাড়টার দিকে....
রোদ-রং মাখা বিতিকিচ্ছিরি একটা পাহাড়, কেমন গম্ভীর হয়ে দাঁড়িয়ে থাকে সারাক্ষণ..
একদম একা একা!
দাদাভাই বুবুনের গাল ছুঁয়ে বলেন, কী হলো দাদুভাই.. কী দেখছে বুবুনসোনা অমন করে?
বুবুন বলে-- পাহাড়টা এখান থেকে কতো দূরে দাদাভাই? চলো না তুমি আর আমি একদিন ঘুরে আসি...
দাদাভাই হাসেন।
--দূর বোকা, ওটা তো অনেক অনেক দূরে! আর আমি তো বুড়ো মানুষ, এখন কি আর পাহাড় ছোঁয়ার বয়স আছে?
--কত দূরে? আবুধাবির চাইতেও বেশি??
বুবুনের বাবা থাকেন আবুধাবি, তাই দূরত্ব মাপতে হলে ওই মাপটাই ওর সবার আগে মনে পড়ে।
এবার দাদাভাইয়ের মুখটা একটু গম্ভীর দেখায়।
--বাবার কথা মনে পড়ছে বুঝি?
--হুমম.. বাবা কেন অত দূরে থাকে দাদাভাই? ওই পাহাড়টার মতো.. আমাদের ছেড়ে.. একা একা.. ওখানে তো বাবার কেউ নেই।
--সব মানুষই আসলে একা রে দাদুভাই। ভেতরে ভেতরে সবাই আসলে একা..
খবরের কাগজটা টিপয়ে রেখে দাদাভাই বুবুনের এলোমেলো চুলে হাত বুলিয়ে দেন..
চুপটি করে বসে বুবুন কেবল একলা পাহাড়টার শরীরে চোখ পেতে থাকে।।



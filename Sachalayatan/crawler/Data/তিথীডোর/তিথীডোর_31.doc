'হেথাক তুকে  মানাইছে নাই গ, ইক্কেবারে মানাইছে  নাই গ'♪♫





বাড়ির সবার ছোট বলে একমাত্র ভগিনি দ্যুতির আদরটা বাড়াবাড়ি রকমের। ফুলের মধ্যে কাঁটার মতো বড় দুই ভাইবোনের শাসনটাও তাকে হজম করতে হয় বৈকি। আমি নিজে অবশ্য এ ঝক্কি থেকে এক্কেবারে মুক্ত ছিলাম। 
আমার বোনকে এখনো নেহায়েত-ই ছেলেমানুষই বলা চলে, এবার ক্লাস নাইনে উঠেছে সবে। এ বয়সি অনেকেরই এখন ফেসবুকে অবাধ বিচরণ থাকলেও আমার চোখ পাকানোর ভয়ে বেচারি গেমস খেলতে পিসিতে বসার সুযোগও পায় না। নেট ব্রাউজিং তো বহুত দূর কী বাত!
ভাই গতসপ্তাহে রাবি থেকে ছুটিতে ফিরেছে বাসায়, নেটবুক কিনবে বলে লাফঝাঁপ দিচ্ছে। দাদা, দাদা.. [মানে যাতে এক-আধটু ছুঁতেটুতে দেয়, সেজন্য আর কী] বলে দ্যুতি বেগম ঘুরছে আপাতত তার পেছন পেছন। কাকস্য পরিবেদনা। ভাইয়েরও একই মত। আগে বড় হও, তারপর।
আচ্ছা, কতটা বড় হলে তবে সত্যি সত্যি বড় হওয়া যায়?
ছেলেবেলা থেকে খেলাধূলা জিনিসটা আমাকে একেবারেই টানে না। খবরের কাগজের ক্রীড়া বিষয়ক সংবাদগুলো এখনো আমি বলতে গেলে এড়িয়েই চলি। 
ইশকুলে ফাইভে পড়ি যখন, একবার কীভাবে কীভাবে যেন বার্ষিক স্পোর্টসের সময় স্কিপিং এর ফাইনাল রাউন্ডে উঠে গেলাম। উৎসাহের কোন কমতি নেই। রাতদিন প্র্যাকটিস চলছে। ফাস্ট না হই, অন্তত সেকেন্ড প্রাইজ না নিয়ে বাড়ি ফিরবই না। হুঁ হুঁ বাবা।
চূড়ান্ত অনুষ্ঠানের দিন নানাভাই আমাকে পৌঁছে দিয়ে এলেন। সারা মাঠ জুড়ে সাজসাজ রব, যেমন খুশি তেমন সাজোর প্রতিযোগীরা বিচিত্র সব সাজপোশাকে ঘুরে বেড়াচ্ছে। আমার মনোযোগ নেই অন্য কিচ্ছুটিতেই। কী হবে, কী হবে!
একসময় খেলা শুরু হলো। মাঠের ঠিক মাঝখানে চুনের গুঁড়ো দিয়ে আঁকা গোল বৃত্ত ছুঁয়ে দাঁড়িয়ে আমরা জনা দশেক কচিকাঁচা। দিব্যি লাফিয়ে যাচ্ছি। একের পর এক মেয়েরা আউট হয়ে বিদায় নিচ্ছে। আমি, আমরা এখন শেষ চারে।
হঠাৎ বাম পায়ের রগে বেকায়দা টান পড়ল আমার। মাসলপুল? তীব্র ব্যথায় উফফ করে উঠতে না উঠতেই সাঙ্গ হলো খেলা, মানে আমি ডিসকোয়ালিফাইড।
ম্যাডাম আস্তে করে আমাকে একদিকে সরিয়ে কোনে বসিয়ে দিলেন।
বিকেলে আমাকে নিতে আসার কথা ছিল দুই খালার। আগেভাগেই পৌঁছে তারা অপেক্ষা করছিলেন অন্য দিকটায়।
আমার বড়খালা ছিলেন ভয়াবহ কবিতাপ্রেমী। রাতদিন কোবতে আওড়ানোর যে যন্ত্রণাদায়ক বদভ্যাস নিয়ে আমি সচল-অচলদের কাছে গাল খাই, তার গোড়াপত্তন ওখান থেকেই।
বড়খালা কবিতা পড়তেন, দারুণ আবৃত্তি করতেন আর ডায়রি লিখতেন নিয়মিত। অনেক বছর পরে একদিন কেন যেন আমার মন খুব খারাপ ছিল। আন্টি একটা পুরোনো ডায়রি বের করে একাংশ পড়তে দিলেন নিজে থেকেই।


আজ তিথীদের স্পোর্টস ছিল। মেয়েটা খুব আশা নিয়ে ঝকঝকে জুতোজামা পরে ইশকুলে গেল। বিকেলে আমরা গেলাম ওকে আনতে। পৌঁছে দেখি খেলা শুরু হয়ে গেছে। খুব কনফিডেন্ট চেহারা নিয়ে ও খেলছে। হঠাৎ কী যেন হল, হাত থেকে দড়িটা ছেড়ে দিয়ে বসে পড়ল।
একটু পর খেলা শেষ হলে ওদিকে এগিয়ে গেলাম। আমার ফুটফুটে ভাগনিটা, মাথা ভর্তি কোঁকড়াটে চুল আর চোখভর্তি জল নিয়ে ছুটে এসে আমাকে জড়িয়ে ধরল। হাউমাউ করে কাঁদতে কাঁদতে বলল-- আন্টি, আমি পারি নাই।
আমার তখন মনে পড়ছিল হুমায়ূনের 'অমানুষ' বইয়ের ছোট্ট অ্যানির কথা।

তিথী হেরো দলের-ই মানুষ, যাবতীয় র্য্যাট রেসে কেবল পেছনেই পড়ে থাকে...
তবু যখনি কিছুতে নুতন করে হেরে যাই, স-বকিছু ছাপিয়ে প্রথমেই কেন যেন ঐ দিনটার কথাই মনে পড়ে।



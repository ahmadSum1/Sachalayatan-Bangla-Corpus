মনফড়িঙ




'You hail from Dream-land, Dragon-fly? 
A stranger hither? So am I, 
And (sooth to say) I wonder why We either of us came!'
________________________________________
ফিওনার পোষা ফড়িঙের নাম পিনোকিও।
হ্যাঁ হ্যাঁ, ও বেশ জানে পিনোকিও হলো একটা কাঠের পুতুলের নাম। দিব্যি কথা কইয়ে, নাচিয়ে পুতুল। কথা না শুনে দুষ্টুমি করাতে যার নাকখানা ঝুলে হয়েছিল ইয়াব্বড়ো সাইজের। তা নিয়ে পরে কত হৈরৈ কাণ্ড!
কিন্তু এ কেবল ফড়িঙই। কটকটে হলুদ রঙের, লম্বাটে গোছের ধ্যাবড়া দুটো পাখা। রান্নাঘরের পাশ ঘেঁষা ব্যালকনিটাতে রওশনখালা যেখানে টবে চারা পুঁতেছে ধনেপাতা আর পোটকা মরিচের, ঐখানটায় কাল দুপুরে বিনবিন করে উড়ছিল। পা টিপে টিপে পেছনটায় দাঁড়িয়ে আঠা মাখানো পেন্সিলটা এগিয়ে ধরতেই হুশ করে আটকে গেলো তো। তারপর থেকে হরলিক্সের কৌটায় দিব্যি আছেন বাবাজি। খালা বটি দিয়ে গুঁতিয়ে ঢাকনায় একটা ফুটো করে দিয়েছে, নইলে দম আটকে যাবে না?
আচ্ছা, ফড়িঙরা কি হরলিক্স খায়?
ফিওনাকে খেতে হয়, সকাল-রাতে দুই গ্লাস। গ্লাসও নয়, অ্যাই ভোটকা একটা মগে করে। মামণির হুকুম।
মহিলা না বড্ড কড়া! খালি নিয়ম- ধমক- উপদেশ। আর চোখমুখ শক্ত করে যত্ত ভারী আর অলুক্ষুণে কথা। এখন নাকি কাউকে আর বিশ্বাস করতে নেই, ভালবাসতে নেই। 'কোন মানুষকে না, কোন জিনিসকে না...
মানুষ চলে যায়, ভুলে যায়, মরে যায় আর জিনিস ভেঙে যায়, চুরি যায়, হারিয়ে যায়। কী হবে ভালবেসে?' 
ফিওনা ভালবাসে পড়তে আর রাজ্যের সব জিনিসের নাম দিয়ে বেড়াতে। ওর ব্যাগের নাম মুগলি, ইরেজারের নাম মাটিল্ডা, বসার ঘরের শেলফে সাজানো কাচের ঝকঝকে বিল্লিটার নাম গারফিল্ড, স্ট্রবেরি আঁকা টুথব্রাশের নাম টিনটিন, ইস্কুলব্যাগের নাম কাতিয়ানা, ফ্লাস্কের নাম কোয়াসিমাডো আর গলায় লাল ফিতের বো বাঁধা টেডির নাম পুশকিন। নিনকা হলো পড়ার টেবিলের নিচটায় রাখা বাজে কাগজের ঐ লাল ঝুড়িটা।
আর পাশের ফ্ল্যাটের ঝগড়ুটে আন্টির নাম রেখেছে ও ডাইনিবুড়ি বাবা ইয়েগা। এটা এখনো কেউ জানে না অবশ্য। 
মা বকে খালি ওকে। খুব মনটন ভাল থাকলে অবশ্য দুপুরে মাঝেমাঝে পাশে টেনে শুইয়ে গল্পটল্প শোনায়। কতো গল্প যে জানে মামণি! দিদানির চাইতেও বেশি। জানবেই তো, লেখে না? ছবিও আঁকত, অ-নেক আগে। 
আর বাবাই নাকি খুব ভাল গান গাইতো। আচ্ছা, বাবাইয়ের গলা কেমন ছিল?
রেগেও যায় খুব মামণি ইদানীং, বইয়ে মুখ গুঁজে বসে থাকতে দেখলে। খালি বই, বই, বই... যত রাজ্যের কল্পনার খনি সব।  এত ছেলেমানুষ কেন তুমি এখনো ফিওনা? রওশনকে নাকি কাল বলেছ, তোমার দুধের মগের নাম ফেলিয়া আর টিফিনবক্সের নাম চাষীর ছেলে ইভান? মগ, বক্স-- এসবেরও নাম দেয় নাকি মানুষ? মেশো না কারো সঙ্গে ইস্কুলে, বাসায় কেউ এলে দরজা আটকে রাখো নিজের ঘরের।
 কোন দুনিয়ায় থাকো তুমি সারাক্ষণ? শুধু শুধু ফ্যান্টাসি, পাগলামি সব.. আজেবাজে।
চেঁচাতেই জানে কেবল মামণি। 
জানে না ঐ রূপকথার বইগুলোই ঢের ভাল। ঐ জগতটাও। ওখানে বিদঘুটে হোমটাস্ক নেই, ফুপিমার গজগজে কথা নেই, ইয়েমিন মিসের বাঁকা প্রশ্নগুলো নেই। 
: তোমার নামটা কে রেখেছিল ফিওনা? একটু আনকমন, ইউ নো। ওহো, তোমার বাবা- মা দুজনেই তো আবার শিল্পী ছিলেন শুনেছি, সেজন্যই হবে। তুমি তো অনেক ছোট ছিলে বোধহয় সেসময়... ডিভোর্স হয়ে গিয়েছিল, না?
মামণি জানে না আসলে, মিছিমিছি ঐ রূপের ডালি খেলাই তো ঢের ভাল। 
যে পৃথিবীতে ছায়া নেই, মায়া নেই... সেখানটায় কেমন করে বাঁচবে মানুষ, রূপকথা ছাড়া?


অন্ধকারে জলের কোলাহল...





'যদি না জিততে পারো তো জিতো না, কিন্তু তুমি হেরেও যেয়ো না তা বলে....'
#শয়নযান : ভাস্কর চক্রবর্তী।
__________________________________________________
ফেসবুকে বইপড়ুয়া নামে একটা চমৎকার গ্রুপ আছে। যার সদস্যসংখ্যা প্রায় আটশোর কাছাকাছি। ব্যক্তিগতজীবনে চরম অসামাজিক হলেও আমি আবার আন্তর্জালে মেলা সময় দিই। খুব যে ভাবগম্ভীর হয়ে থাকি, তাও নয়। বরং ইয়ার্কি মারতে মারতে এমন ইমেজ বানিয়েছি যে, বছরখানেক চেপে রাখা পরমাণু বোমাটা সেদিন যখন 'ইয়া হাবিবি' বলে দড়াম করে ফাটিয়ে দিলাম– শ্রোতা খুব সন্দিদ্ধস্বরে প্রশ্ন ছুঁড়লেন।
'তিথী– সব ভেবে বলছ, নাকি এটাও তোমার ফাজলামো?'   
যাকগে, বলছিলাম বইপড়ুয়ার কথা। সচল জুয়েরিযাহ মউ যখন এই দলে আমাকে যোগ করল, কুয়োর ব্যাঙ সোজা এসে পড়ল আটলান্টিক মহাসাগরে। কী সর্বনাশ, এত এত বই পড়ে মানুষ! পড়ুয়াদের অনেকেই সচলসুত্রে আধচেনা, অনেকে পুরো অচেনা। চিনপরিচয়ের সুত্র ঐ একটাই! বই।
সেই পাঠের ব্যাপ্তির খাতিরেই দিগন্ত নামের এক খুদে পাঠককে [আমার দশ বছরের ছোট!] আমি খানিকটা সমীহ করে চলি। আবার ঘটকালির বিনিময়ে সজলদার কাছ থেকে আবদুল মান্নান সৈয়দের ইয়া মোটা বই 'শুদ্ধতম কবি' মজুরি হিসেবে পাবার প্রতিশ্রুতিতে হই লোভার্ত‌‌।
দিনে দিনে এমন অবস্থা দাঁড়ায়, এফবিতে ঢুকে [দিনে কতবার যে ঢুকি!] পয়লা নাক গলানো হয় বইপড়ুয়াদের ভিড়ে। চলছিল ভালই। মাঝে বাধ সাধল বইমেলা। নিত্যনুতন রাশিরাশি বইয়ের খবরের ভারে আমি চিঁড়েচ্যাপ্টা হতে শুরু করলাম। ঢাকায় যাওয়ার সুযোগ নেই, চাঁটগাঁ বসে শখ মিটিয়ে (বই কেনার শখ কখনো মেটানো যায়? ) কেনাকাটার মতো পয়সাও নেই। অক্ষম রাগে দিলাম গ্রুপ ছেড়ে।
সৈয়দ মুজতবা আলী বলেছিলেন — আশা ছাড়লে নাকি ভগবানও সমঝে চলেন। সেজন্যই হয়তো এরপর ভাগ্য কিঞ্চিৎ সুপ্রসন্ন হলো। বন্দনা আপু পাঠালেন হিল্লোল দত্ত মানে সচল মহাস্থবির জাতক এর সম্পাদনায় অদিতি কবিরের অনুবাদগ্রন্থ 'প্রফেসর ডয়েলের মস্তক'। সঙ্গে চক্কেটও! 
সুমিমা আপুও দিলেন বেশ কয়েকটা বই। আর অটোগ্রাফসমেত সচল সুমন সুপান্থের গল্পগ্রন্থ ভ্রমান্ধ দৃশ্যের বায়স্কোপ পাঠালেন মউবানু। সঙ্গে অনেকদিন ধরে খুঁজতে থাকা আরেকটা বই।
ভাস্কর চক্রবর্তীর লেখা। শয়নযান।
শয়নযানের প্রকাশক অবশ্য কলকাতার, উর্বী প্রকাশন। ভাস্কর দাসের রূপায়ন ও অলঙ্করণে প্রথম প্রকাশ সেপ্টেম্বর, ১৯৯৮তে।
মূলত আত্মকথামূলক ছোট্ট একটা বই শয়নযান। নিজের সঙ্গে নিজের টুকরো টুকরো কথা বলা। লেখক নিজে ভূমিকায় লিখেছেন এভাবে–


কোনও গল্পও নয়, উপন্যাসও নয়। তবে কি স্মৃতিকথা কোন? জার্নাল? ঐরকমই হবে কিছু একটা। লেখার কথা ছিল কবিতা, লিখে ফেললাম প্রেম আর ছেলেবেলার কথা…

ছেলেবেলা। বাধা আর বিপত্তিহীন, বল্গাহীন স্বপ্ন আর ভালবাসার লালনীলবেগুনি রঙের দিনগুলি। যে রঙে কৃত্তিমতা নেই, ভাল- খারাপের কষ্টিপাথরে যাচাই হওয়ার ভয় নেই। পিছিয়ে পড়ে মুখ লুকোনোর যাতনা নেই, ছিলোও না.. দীর্ঘশ্বাসের উতল হাওয়া। তাই 'মুখ ফিরিয়ে যখনই দেখি, দেখি এক স্থির, নিস্তব্দ্ধ কুয়াশাঘেরা বাল্যকাল-- যেখানে সহজেই সাঁতার দেওয়া যায়।'


আমি ঠিক আমার মতোই। আমার থেকে আমি একটুও ভাল নই, একটু খারাপও নই। ছেলেবেলা থেকেই আমি নিজেকে শুধু নষ্ট হতে দিয়েছি, ভেসে যেতে দিয়েছি উড়িয়ে- পুড়িয়ে দিতে চেয়েছি নিজেকে। দ্বিধা আর শঙ্কা, এই নিয়েই আমি এক বিতিকিচ্ছিরি আমি।

এরকম ধারাবাহিকতাহীন লাইনগুলো… অথচ কী অদ্ভুত একেকটা লাইন! আসলে,

ভাবনা জিনিসটাই বড় অদ্ভুত! কখন যে মাথায় এসে ঢোকে, তুমি তার কিচ্ছুটি বুঝতে পারবে না। এরকম যে দু- একটা বই তুমি ভালবেসে জেনেছিলে একদিন, যে দু-একটা নাম- মুখ তুমি ভালবেসে রেখে দিয়েছিলে জীবনে– ভুলেই তো যাচ্ছ সেসব। আর একবার ফের, ফের খেয়াল রাখো মেঘের দিন আর নীল আকাশের দিন… দেখো তো, মেঘগুলোকে কি ছেলেবেলার সিগারেটের প্যাকেটের রাংতার মতো মনে হচ্ছে না?

দুঃস্বপ্নের ভাষাসমেত চিরনির্লিপ্ত কিছু মুখ আঁকা শয়নযানের পাতায়। যেন এক দোতলা বাড়ির জালে ঘেরা বারান্দা, বেঞ্চি পাতা, যেখানে পাথরে গড়া অদ্ভুত কিছু মানুষ বসে.. যেন একটা অলসযানে কিছু না করেই একটা জীবন কাটিয়ে দেওয়া।
আছে বইয়ের প্রতি নিখাদ নিঃশর্ত ভালবাসার কথাও।

বই থেকে কী না জানা যায়! একদিন পড়ব, এমন ভাবনায়, আমি কত বই যে কিনে এনেছি! সেসবের পড়া হলো না তো কিছুই… 
একটা ভাল বই, আমি যতটুকু বুঝতে পারি, আমাদের ভালবাসতে শেখায়। কিন্তু ‘ভাল‘ বই? সেটা লেখা খুব শক্ত, আবার সহজও বটে! 
আমি যখনই কোন বই স্পর্শ করি, তখনই সেই বইয়ের লেখককেও স্পর্শ করি। স্পর্শ করি তাঁর দেশ, তাঁর সময়কেও…


এইরকম কিছু বই, শুধু বই-ই কি আমাদের ভাবতে শেখায় না-- ভাগ্যিস ঘাসফড়িং কিংবা পানকৌড়ি নই, মানুষ হয়ে জন্মেছি! বলে--

বেঁচে থাকো বাপু, দ্যাখো জীবন কী রহস্যময়..কী অবিশ্বাস্য রকমের আনন্দের!

বেঁচে থাকার জন্য প্রতিদিন যে ট্যাক্স দিতে হয় তার নাম নিঃসঙ্গতা।
সেই নিঃসঙ্গ আমার স্নায়ুকে, কেবল কবিতা-ই বোধহয় শান্ত রাখে (নিজে অবশ্য জীবনেও লেখার সাহস করিনি)। সেজন্যই বোধহয় সবচেয়ে মন টেনেছে কবিতা নিয়ে স্বগতোক্তির অংশটুকু।


কবিতা কি স্তব্দ্ধতার ভাষা? কবিতা কি জানার মাঝে অজানার সন্ধান? জীবন আর মৃত্যুর আলোছায়াময় খেলা? শেষ নেই এমন এক পাহাড়ে অনবরত চড়তে থাকার সঙ্গে কবিতার তুলনা করা যায় কিছুটা। 
আচ্ছা, বলছি আমি। আলোয় ভর্তি একটা পাহাড়, যে আলো শুধুই হাজার মোমবাতির। মোমবাতিগুলো সব জ্বলছে আর পাহাড়টা আস্তে আস্তে ডানা ভাসিয়ে শূন্যে উড়ছে আর ভেসে যাচ্ছে…কবিতা আমার কাছে ঠিক সেইরকম। আলোয় সাজানো একটা পাহাড়ের ভেসে যাওয়ার মতোই। এরথেকে বেশিকিছু আমি এখনো জানি না। শুধু এই একটা ছবিই দেখি, দেখতে পাই।

তবু একেকদিন ক্লান্তি আসে। ক্ষিপ্রতা যায় হারিয়ে। আসে অবসন্নতা। ইচ্ছে করে ভুলে যাই সব, স-ব। ভুলে যাই আমার ডাক-নাম, শিউলিফুল, নদীর পাশের শহরটাকে, আমার গান, সন্ধেবেলা রঙের ফিঙে পাখি..
যদি ভুলে যাই আমি আমার ঘরে ফেরার পথ?

বিখ্যাত এক কবির লেখায় পড়েছিলাম : জীবনে একটা ভুল মানেই হাজার বছর বরফের ওপর হেঁটে বেড়ানো। আমি তো ভুলে ভর্তি এক মানুষ! কত হাজার বছর আমাকে হেঁটে বেড়াতে হবে বরফের ওপর?

সেই আত্মকেন্দ্রিক কাপুরুষতার সহজ সমাধান পাওয়া যায় শয়নযানে। 

শেষ প‌র্যন্ত আমার জীবনে যদি কোন লক্ষ্য থেকে থাকে, তা হলো আত্মহত্যা না করা।
এই মহাশূন্যতা যেমন পৃথিবীটাকে ছুঁয়ে আছে, সেইরকমভাবে কি ছুঁয়ে থাকা যায় না এই জীবনটাকে? 

উৎস‌র্গ : ভ্রাতঃ পরিবর্তনশীল, প্রিয় ব্লগার।



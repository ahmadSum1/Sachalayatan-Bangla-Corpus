কোলাভেরি,থুড়ি কলোরাডো কলিং!




"I prefer winter and fall, when you feel the bone structure in the landscape - the loneliness of it - the dead feeling of winter. Something waits beneath it - the whole story doesn't show."
- Andrew Wyeth 
__________________________________________________________
অনেকদিন কোথাও যাওয়া হচ্ছিলো না।
না মানে, যাওয়া তো হয়-ই, দিনে ক্লাসে, দুপুরে গুরুর গোয়ালে (গালি খেতে, অবভিয়াসলি), বিকেলে অতি কদাচিৎ ছাইকেল চালাতে (শিখে গেছি, মুহাহাহা), সন্ধ্যায় গার্বেজ বিনে ট্র্যাশ ফেলতে, যাওয়ার জায়গার কি আর ভাই অভাব আছে? 
কাহিনি হলো, সেই অক্টোবরে অ্যারিজোনা চরে আসার পর আর কোথাও (ফৈসার অভাবে) বেড়ু করতে যাওয়া হয়নি তো, হাত-পা নিশপিশ করছিলো। 
তো, গিয়েছিলাম সেদিন ইন্টারন্যাশনাল ইশটুডেন অফিসে, হেলথ ইন্স্যুরেন্স সংক্রান্ত ডিউ ক্যাঁচাল মেটাতে। দেখলুম তুষারে আছাড় খাওয়ার দাওয়াতি ইশতেহার বিলাইতেছে। যদিও পকেটে আটআনা-চারআনার বেশি কিছু কোন মাসেই থাকে না.. কিন্তু কঞ্জুসি করে কে কবে বিল গেটস হয়েছে কন! 

বাসায় ফিরে দিলুম পিটিশন করে, মানে সাইন আপ। ফেব্রুয়ারি ২০-২২। যা আছে কপালে।
কিন্তু ঘটনা হলো, সেমিস্টারের মাঝখানে ড্যাঙ ড্যাঙ করে গায়েব হয়ে যাওয়াটা বড় একটা আপ্লুত হওয়ার মতো ইস্যু না। হিসেব করে দেখা গেলো, মোটামুটি তিনটে জিহাদি পতাকা (যেগুলো রোববার রাতে ডিউ) অগ্রিম শিডিউল সেট করে শুক্রবার সকালের মধ্যে ওড়ানোর জন্য জমা দিয়ে যেতে হবে। তায় একটা আবার দলীয় সঙ্গীত, তাতে সঙ্গী একজন পাকি (শালা মহা বদ, যাকে বলে খাটাশ) যিনি কনফারেন্সজনিত কারণে টেনেসিতে গিয়ে বগল বাজাচ্ছেন। আরেকজনের কীরকম এক দাদিমা মারা গিয়েছেন বলে সে শোকসভায় যোগ দিতে দড়াম করে আরকানসাসে গেছে গিয়া। রইলো বাকি কে? কে আবার, এই পেন্সিল! 
যাই হোক, তিন-চারদিন পাগলা দৌড় দিয়ে, সাপব্যাঙ বানিয়ে জমা দিয়ে গেলুম গুরুর দরবারে। 
:: প্রণম্য, অল ওয়ার্কস এন্ড নো প্লে.. ইত্যাদি ইত্যাদি.. হেঁ হেঁ। সারকথা, ছুটিছুটিছুটি দেন, দিতি হবে। বেশি না, এই শুধু শুক্কুরবারটা।
তিনি পৃথিবীর মধুরতম হাসি দিয়ে কহিলেন, রোসো বাছা। তোমার বাস কটায়?
:: আমি (চরম সন্দেহজনক স্বরে ক্যানা চোখে তাকিয়ে) : চারটায় গুরুদেব।
তাহলে আর কী, দুপুর দুটোর দিকে এসে এ সপ্তাহের প্রসাদ নিয়ে যেও। কী বলো?
দেখছেন্নি অবস্থাটা! 
ঝোলাগুড়সমেত চাট্টি চিঁড়েমুড়ি আর গোটা পাঁচ শীতবস্ত্র বাঁধা বেঢপ বোঁচকাসমেত বাসা থেকে বেরিয়ে, শিক্ষকসেবার পালা চুকিয়ে যখন স্টপে পৌঁছলাম তখন ঘড়িতে পৌনে চার। যাই হোক, মানীর মান আল্লায় রাখে। 
চারটা পনেরো, যাত্রা হলো শুরু। ফাইনালি। 
সেই রিপিটেড কাহিনি, বাসভরা উদীয়মান দেশি-বিদেশি (বেশিরভাগই আন্ডারগ্রাড) তরুণ, যারা লিভিং এনার্জি প্যাকের মতো সদাসর্বদা টগবগ কচ্চে। আমি আধবুড়ো ক্লান্ত প্রাণ এক, গাড়ির চাকা গড়াতে শুরু করতেই ঘুমে বেহুঁশ। 
পাগোসায় পৌঁছালাম রাত নটার দিকে। হোটেল সৌন্দর্য, ওয়াইফাই স্পিড কদর্য। তা যা হোক, কোবি, মানে জিপি শিখিয়েছে-- দূরত্ব যতোই হোক, কাছে থাকুন। আমি লেগে গেলাম স্কাইপ আর ফেসবুকিঙে (বুঝেনই তো  ), চৈনিক দুই কক্ষসঙ্গী সেলফিস্টিক সমেত 'চিইইইইজে'। যাহোক, যার যেথা মজে মন। 
তৃতীয়জন ল্যাটিনা, সে সম্ভবত ঈষৎ ক্রীড়ারসিক। বাংলাদেশ শুনেই জিজ্ঞেস করলো-- টেন্ডুলকার কি তোমাদের দেশের? আহা, সাকিবকে কবে এরকম সবাই চিনবে, একদম সবাই! 
চামে একুশে ফেব্রুয়ারির গল্প শুনিয়ে দিলাম-- জানো, আমরা বাংলা বলার জন্য কী করেছিলাম?
এখন পুরো দুনিয়া সেটা মাতৃভাষা দিবস হিসেবে উদযাপন করে। হুঁ হুঁ বাবা!
চেপে গেছি আরেকটা জিনিস, জানো-- আমাদের দেশে এখনো এরকম লোকজন আছে যারা পাকিদের সঙ্গে মোলাকাতকালে সানন্দে উর্দূ আওড়ায়।
থুঃ!
ওয়েল, ঘুমোতে যাওয়ার সময় বোঝা গেল সে শুধু ক্রীড়ারসিক নয়, অসুরিকও। এমন গগনবিদারি সুরে নাক ডাকতে শুরু করলো, চোখের পাতা এক করে কার সাধ্য! দুটো বাইসন আর একটা জিরাফকে এক খাঁচায় পুরে রেখে দিলেও বোধহয় এমন জোরালো কনসার্ট সম্ভব না! একবার ইচ্ছে হয়েছিলো বেটির মুখের ওপর বালিশ চাপা দিয়ে ধরি। পরে নেহায়েত গান্ধীজির কথা মনে করে খ্যামা দিলুম।
বাড়ির পাশের আরশিনগর মানে অগতির গতি ম্যাকডোনাল্ডসে ঢুকে (টাইটসে) প্রাতরাশ সেরে স্কি রিসোর্টে রওনা হতে হলো। মাবুদে ইলাহী, ইশকুল খুইলাছে রে মওলা -- এই অবস্থা। ম্যালা লোকজন! এমনকি এইটুকুনি ছানাপোনাও দেখি দিব্যি সাঁইসাঁই করে পায়ের তলায় সরষে মানে বোর্ড দিয়ে দাপিয়ে বেড়াচ্ছে। 
এতো তেল কই পায় এরা!

আমার কলজের জোর কম। আছাড় খেয়ে হাড় মচকে বিছানায় পড়লে অভাগাকে কেউ দেখতে আসবে না। সুতরাং সঙ্গীসাথী পশুপাখিদের বিগিনার্স লেসনের জায়গায় ছেড়ে, টাটাবাইবাই আবার যেন দেখা পাই বলেটলে স্নো শু নামক এক ধ্যাবড়া জিনিস পায়ে গলিয়ে আমি একাই রওনা হলাম হাইকিং করতে।
জিনিসটা কঠিন কিছু না, ছপাৎ ছপাৎ করে দিব্যি পা চালিয়ে হাঁটা যায়। যদিও গত দেড়মাসে আরো তিন কেজি ওজন কমেছে আমার, তাও গটগট করে পথ ফুরাতে লাগলো। এরপর এক পাইনতরুর গর্তে গটাং করে জুতা গেল আটকে, আর হঠাৎ করে শুরু হলো স্নো পড়া। ঠাণ্ডায় পুরো জমে মরার দশা। আমি ধরে নিয়েছিলাম মেধাবী মনে হয় হয়েই যাচ্ছি আজ। 
যাই হোক, সেখান থেকেও এ যাত্রায় মানে মানে বেঁচে ফিরলুম। আয়ুরেখা বিশাল কিনা! 

ফিরে, সন্ধ্যায় ডিনারশেষে বাকসো পুরে সবাইকে নিয়ে যাওয়া হলো হট স্প্রিংসে।।
নাউজুবিল্লাহ মিন জালেক, সেথায় বালিকাদের পোশাক সৈয়দ মুজতবা আলীর সেই বিখ্যাত মন্তব্যের সমার্থবোধক বলে (আমার একটা টাই দিয়ে তিনটে মেয়ের ইত্যাদি ইত্যাদি) ইতিউতি দু-চারটে ছবিটবি তুললেও সেগুলোকে পুঁতে ফেলতে হলো। মোদ্দা কথা, উজবুকের মতো ঐ টিকেটের পয়সাটা পড়লো পুরো পানিতে। বাকি লোকে কী করলো অতো জানি নে, আমি রিসোর্ট সংলগ্ন কলোরাডো নদীর ধারায় হাঁটু ডুবিয়ে বসে বসে শেয়ালখেদানো গলায় ঐ ওয়াক্তটুকুতে দিব্যি গোটা দশেক বাংলা গান গেয়ে ফেললুম। কে বলতে পারে, বড় হয়ে হয়তো ইভা রহমানই হবো। ইউ নেভার নো। 
তার পরের দিন ফের উলফ ক্রিক। ওরেএএএ, সক্কাল থেকে সে কী স্নো পড়ার ধুম, নিমিষেই দেখি ফিলিপস বাত্তির মতো সব ফকফকা!

 আশায় আশায় ভাবছিলাম আজ হয়তো কেউ যেতেই চাইবে না.. ও হরি, পুলাপানের তেজ তাতে ডাবল হয়ে গেলো। ইট উইল বি  রিয়েল ফান টুডে ব্লা ব্লা ব্লা। হ, কইসে তোরে! 
পাঁচপরত লেয়ারের ওপর ওয়াটারপ্রুফ জ্যাকেট চাপিয়েও আমি কাঁপছি হি হি করে। অ্যালবুকার্কিতে বাতাস আছে, বরফ নাই। পানিই নাই, বরফ জমবে কোথা থেকে। দু-এক কণা তুষারপাত হলেই সেজন্য আমরা ঢঙি বালিকাসমাজ লাল-নীল ওভারকোট সমেত ফটোসেশনে লেগে যাই। সেই জায়গার অতি শীতকাতুরে পাবলিককে যদি হাঁটুসমান এবং ক্রমবর্ধিষ্ণু তুষারশুভ্র প্রান্তরে আধবেলার জন্য ছেড়ে দেওয়া হয়, সে তো কাঁইকুঁই করবেই! নাকি?
আগেরদিন যাও দ্বিপ্রহর পর্যন্ত দাপিয়ে বেড়িয়েছিলাম, আজ চল্লিশ মিনিটের মাথায় গোটা দুই আছাড় খেয়েটেয়ে পুরো ব্যাড়াছাড়া অবস্থা। সঙ্গী 'ইউএট'কে বললাম, ভাইরে..আমার নিজের জানের মায়া দুই পয়সাও নাই। কিন্তু বাপ-মা দুজনেই হার্টের রোগি, মেয়ে বিদেশবিভুঁইয়ে অক্কা পেয়েছে খবর পেলে একসঙ্গে বিছানায় পড়বে। তুমি পর্বতারোহন করো, ম্যায় বাপাস যা রাহি হুঁ...
আস্তালা ভিস্তা বেইবি।
সে বেচারির অবস্থাও ততক্ষণে তথৈবচ, একসঙ্গেই ফিরতি পথ ধল্লুম।
ওহ, ক্রেডিট কার্ড (যেহেতু অধমের ড্রাইর্ভাস লাইলেন্স নেই) বন্ধক রেখে একখানা ইয়ো ইয়ো গগলস ধার করেছিলাম। পৌঁছে, জমা দিতে গিয়ে দেখি সেখানা নেই। গেল কই, গেল কই...? পরে বেরুলো, হুডির বিশাল স্ট্র্যাপে আটকে ঝুলছিলো। যা বাব্বা।
নিজের পাদুকাজোড়া খুলে রেখে গিয়েছিলাম বাসে সিটের তলায়। ফিরে দেখি, নেই। তা হ্যান্ডমাইক নিয়ে ভাঙা গলায়, ভুলভাল আংরেজিতে ঘোষণা দিতে হলো-- মোর বাদামি বুট/ ক্যামনে হইলো লুট? 
পরে সেও বেরুলো। কোন এক ভালমানুষ বাড়তি সর্তকতায় লকারে ঢুকিয়ে রেখেছে। 
যাক বাবা, সব ভাল তার শেষ ভালো। 
এরপর পৃথিবীর কুৎসিততম খাবার (আমার মতে) পিৎজা খেতে খেতে ফিরতি যাত্রা, ফের পুরো পথ আধা ঘুম আর আধা ছবিটবি এডিটিং এ কাটিয়ে রাত সাড়ে দশটায় স্বীয় শহরে প্রত্যাবর্তন। ফ্রম দ্য ল্যান্ড অফ উইন্টার টু দ্য ল্যান্ড অফ (হেভি) উইন্ড। 
তো আর কী, রাত আটটার বাংলা সংবাদের তথা ভ্যাজরভ্যাজরের আপাতত এখানেই পরিসমাপ্তি। 
সকালে ফের কামলাগিরিতে যেতে হবে না? 
______________________________________________________________________
পুনশ্চঃ ১। ছবি জুতের হয়নি বলে মেপে সেরে-হালিতে কম দিলাম। সচল-হাচল যারা অলরেডি দেখে ফেলেছেন, তারা চেপে যান। 
চুপ যা গোপি, ঘুম যা। 
পুনশ্চঃ ২। জনৈক মাথামোটা হাচল দুঁদে কর্পোরেট হবার তাগিদে জীবন এবং (মধ্য) যৌবন (হুদাই) ফানাফানা করে ফেলছে প্রায়। এই প্যাঁচাল তাহার জন্যে ওয়ার্নিং। 
গেট আ লাইফ ম্যান! 


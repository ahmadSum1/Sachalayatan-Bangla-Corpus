মূলতঃ আমি একটা আকাশের কথা বলছি



মূলতঃ আমি একটা আকাশের কথা বলছি
--------------------------------------------
চকচকে মেঝেতে চৌকোনা রোদ্দুর;
মূলতঃ আমি একটা আকাশের কথা বলছি
যেটা জানালাপ্রসূত,
তার পাশে বাসি সর জমা চায়ের কাপে
কিছু মৃত পিঁপড়ে;
একটু দূরে বইয়ের তাক, কিছু গোছানো বই; আর
ধুলো জমা বিষাদমনস্ক শোপিসের কলোনী;
মূলতঃ আমি তোমর জন্মদিনের কথা বলছি;
অথবা তোমর ফিরে আসার সম্ভাবনার কথা ভেবে
গোলাপের টবের নীচে চাবির দাগ -
মূলতঃ আমি তোমাকে আমার অনুপস্থিতির কথা বলছি;
অথবা
তোমার ফিরে আসার সমূহ সম্ভাবনার কথা;
মূলতঃ আমি ফেরা ও না-ফেরার মাঝে একটুকরো স্বপ্নের কথা বলছি -
তোমার পথের কথা বলছি -
যেখানে সবুজ পিষ্টঘাস শুধুই 
ধরে রাখে সবার বাড়ি ফেরার গল্প;
অথবা 
হারিয়ে যাবার।


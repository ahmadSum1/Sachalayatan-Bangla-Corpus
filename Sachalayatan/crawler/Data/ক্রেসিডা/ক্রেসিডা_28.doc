আমি একটি কাঁচপোকা ভালোবেসেছিলাম



আমি একটি কাঁচপোকা ভালোবেসেছিলাম
__________________________________
রঙিন শিকলে আমার শৈশব বাঁধা পড়ে আছে
দামাল উড়ন্ত ঘুড়িতে বাঁধা পড়ে আছে স্নিগ্ধ সুসময়
একদিন আমি খুব আয়োজন করে প্রেমে পড়েছিলাম
একটি কাঁচপোকার;
স্বচ্ছ জলছাপের মতো অথবা চিবুকে জমা আর্দ্র
ঘামের মতো; এই কবিতার প্রতিটি বিচ্ছিন্ন শব্দের মতো
একটি কাঁচপোকা ঢুকে গিয়েছিল আমার ভালোবাসার ঘরে -
তখনো জানতামনা  নারী বা নারী-দেহ ভালোবাসায়
আরো সুখ। আমাকে নির্দ্বিধায় বোকা বলতে পারো
সত্যিই আমি ব্যপক ফলনের মতো
ভালোবেসেছিলাম একটি ছোট্ট কাঁচপোকা।
এরপর অনেকটা সময় পেরিয়ে অথবা কিছুই পেরোয়নি চৌকাঠ
ব্যতিক্রম এই - শিল্পসৃষ্টির জন্য কত কিছুই না বদলাই আমরা
এবং
আমি বিশ্বাস করি ঈশ্বর ও ভালোবাসি।
একদিন একখন্ড মেঘের প্রেমে কাটিয়েছি
দিন-মাস-বছর
মহেঞ্জোদারোর ক্ষত বুকে লুকিয়ে মেঘের অনামিকায়
রূপোলি আঙটিটাকে হিংসে করতে শিখেছি লোকচক্ষুর আড়ালে
অথবা আজো মনে রেখেছি
যখন কিছুই ভালোবাসার ছিল না, একটি মাত্র রঙিন জামা
বাতাসের বিপরীতে উড়িয়ে একফালি রোদ্দুর ভালোবেসেছিলাম।
আহা! আমার ভালোবাসারা!
আমি তোমাদের জন্যে এই কবিতার পরবর্তী দুটি লাইন ফাঁকা রেখে
একটুকরো দ্বীর্ঘশ্বাস উৎসর্গ করছি।
যে সকল নারীদের ভালোবেসে ভুলেছিলাম
একটি কাঁচপোকা
একখন্ড মেঘ
একফালি রোদ্দুর;
আমি ইনসোমনিয়াক ব্যর্থ প্রেমিক এই আঁধারে
আরো একটি রাত কাটাচ্ছি
তোমাদের ও আমার শৈশবকে স্মরন করে।
--------
লেখক: ক্রেসিডা


উইক পয়েন্ট



উইক পয়েন্ট
------------------
শুরুতে তুমি আপনিতেই ছিলে, আমি 
স্রেফ তুমি দিয়েই শুরু করেছিলাম;
তারপর বাকি আট-দশটা সম্পর্কের মতো
প্রিয় গান, প্রিয় ফুল, টুকে নেয়া সেলফোন নাম্বার 
আর বাড়িতে কটা মাথা তা গুনে নেয়া -
মানে স্বাভাবিক আলাপচারিতা ;
এরপর একদিন হঠাৎ করে তুমি জানতে চাইলেঃ
"আচ্ছা, তোমার ভালোলাগা গুলো কি কি?"
আমি ঠিক বুঝিনি, তাই তুমি বল্লে, ইয়ে.. মানে
তোমার উইক পয়েন্ট ..
আমি তখন মৃদু হেসে একটা চেকলিষ্ট দিলাম, তুমি
ব্যস্ত হয়ে পড়লে সেটা মিলাতে; যদিও 
আমার একটা আঙ্গুল তোমার দিকে তোলা ছিল; তুমি
খেয়াল করোনি।
তার কিছুদিন পরে, প্রায়শই
মিসডকলে ভেসে যায় মূক টেলিফোন;
আরো একমাস পরে, তোমার সাথে দেখা
সেম রেস্তোরা, সেম মেনু, সেম
চেয়ার টেবিলে
তুমি অন্য কারো চেকলিষ্টে মিলিয়ে নিচ্ছ
তোমার উইক পয়েন্ট গুলো ।


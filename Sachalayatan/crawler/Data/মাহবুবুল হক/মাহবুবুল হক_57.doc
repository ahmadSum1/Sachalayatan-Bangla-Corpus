মনের পশু কি মরছে ?



চারিদিকে শুরু হয়েছে পশু হত্যার উৎসব। আমি শুনতে পাচ্ছি কী পৈশাচিক উল্লাস ও উন্মাদনায় আবালবৃদ্ধবণিতা পশু হত্যায় মেতে উঠেছে। শুনতে পাচ্ছি ক্ষণে ক্ষণে সোরগোল উঠছে , রোল উঠছে, হৈহৈ-রৈরৈ বোল উঠছে । পশুকে কাবু করতে পারার উত্তেজনা বা আনন্দে, বাগে  না আনতে পারার ক্ষোভ বা হতাশার নানা শব্দও কানে আসছে। আর আসছে অসহায় পশুর রুদ্ধশ্বাস কণ্ঠনালী থেকে ঘরঘর আওয়াজ, তীব্র আর্তস্বর। আমি শুনতে পাচ্ছি মাঝে মাঝে ‘আল্লাহু আকবর’ বলে সমবেত কণ্ঠের গগনবিদারী চিৎকার করে ওঠা ।জানালার ফাঁক দিয়ে মাঝেমধ্যে দেখা যাচ্ছে একদল । আলখাল্লা পরা, হাতে রক্তাক্ত উদ্যত ছোরা (না তরবারী ?) হাতে একদল  মানুষের ঘনঘন ছুটাছুটি- তাদের আলখাল্লাও রক্তে রঞ্জিত যেন মধ্যযুগীয় কোন যুদ্ধক্ষেত্রের সৈনিক। যেন সারা পৃথিবীটাকে সে রক্তে ভাসিয়ে দেবে, রক্তে রক্তে ভরে যাবে দেশটা, রক্তস্নানে শুচি হবে ধরা। যেন তার হত্যার আনন্দের সাথে আল্লাহ নিজে শরীক হয়েছেন। যেন আরো খুন আরো হত্যা আরো রক্তের নেশায় তার হাত নিশপিশ করছে। তার বা তাদের এই ব্যস্ততা আমার চেতনায় গুহাবাসী মানুষের চিত্রকল্পের সাথে বর্বর যুগের মানুষের চিত্রকল্প একাকার করে দেয়।
সকালে ঈদের জামাতে খুদবার মাথামুণ্ডু কিছুই বুঝতে পারিনি তবে  আমি নিশ্চিত যে, তাতে সিডর-দুর্গতদের দুর্দশা লাঘবের কোন প্রসঙ্গ ছিল না। বরঞ্চ কোরবানীর পশুর চামড়া পাড়ার বখাটে ছেলেদের কাছে বিক্রি না করে মাদ্রাসার ছেলেদের কাছে বিক্রি করার নসিহত করলেন ইমাম। কারণ বখাটে ছেলেরা সেই টাকায় নেশা করে, পাপ কাজ করে। আহা কী নসিহত, কী বয়ান, কী উপদেশ !!! কেউ কেউ মাথা ঝুকিয়ে সায়ও দেয়!!! যেন মহা এক সমস্যার সমাধান পেয়ে গেছেন তিনি। ভেবেছিলাম এত বড় জমায়েতে ইমাম একবার হলেও সিডরআক্রান্ত মানুষের প্রতি মানুষের কর্তব্যের কথা তুলবেন, ভেবেছিলাম তিনি কোরবানীর চামড়ার মূল্য ত্রাণ হিসেবে দান করতে বলবেন, তাতে যে কোরবানীর চেয়ে বেশি সওয়াব হবে তা বলবেন। কারণ কিছু মানুষ তো আছে যারা সওয়াব গুনে দান করে, প্রয়োজন বা মানবতার নিরিখে নয়।  তাতে ইমাম করলেনই না  বরং তার  আগে ঈদের কোলাকুলি করার নানা ত্বরিকা সম্পর্কে হাদিস-কোরানের মাসলা মাসায়েল বর্ণনা করলেন ইমাম - ইহা ধর্মীয় রীতিতে কতখানি বিধিমত,  কতটুকু ডানে, ক’বার, ঠিক কোনস্থানে কোলাকুলি রীতিসিদ্ধ তার বর্ণনাও শুনলাম। আমি অবাক, বিমূঢ় হয়ে শুনছিলাম এসব অর্থহীন বকবকানি। বরঞ্চ চার্চের গায়ে ঝোলানো সেই ব্যানারটির আবেদনই ছিল আমার কাছে বেশি যাতে লেখা ছিল- “ সিডর দুর্গতদের পাশে দাঁড়ানোই সকল ধর্মের চেতনা।”
এই লেখা লিখতে লিখতে চারিদিকে পশু হত্যা সম্পন্ন হয়েছে-এবার চলবে আদিম মানুষের মত সমবেত আয়োজনে মৃতপশুর অঙ্গচ্ছেদ ও মাংশকর্তন এবং অতঃপর তা ( রান্না করে ) ভক্ষণ । পার্থক্য হল, আদিম মানুষ জীবনধারণের প্রয়োজনে, ক্ষুধা নিবারণের জন্য তা করতো। আর এ যুগের মানুষ সুমার্জিত সভ্যতার মোড়কে কেবল সামান্য পারলৌকিক সুখভোগের আশায় তা করে। 
কে যেন লিখেছিল - বনের পশুরে নয় মনের পশুরে কর জবাই/ বাঁচুক পশু বাঁচুক সবাই। মুসলমানের কুরবানীর আসল তাৎপর্য তো তা-ই। বনের পশুকে হত্যা করে যদি মনের পশু কে হত্যা করা যেত । তাহলে পৃথিবীটা হত মহামানবের মিলনমেলা বা মানুষ হয়ে যেত ফেরেশতা। 
সারাবিশ্বে আল্লাহর নামে কোটি কোটি পশু জবাই হয়ে যাচ্ছে , মনের পশু কি মরছে ? 


ক্ষুদে শুভেচ্ছা বার্তাটি কার মোবাইলে কড়া নাড়ছিল



ঈদ পরবর্তী অলস সময়ের বিজ্ঞাপন-মুক্ত শুভেচ্ছা
দুপুর থেকে বৃষ্টি হচ্ছে। রাস্তাঘাট ভেসে গেছে পানিতে। একটু বাইরে যাবো ভেবেছিলাম পানির সাথে সেটাও ভেসে গেছে। অগত্যা টিভি চ্যানেলগুলোর দিকে মনোযোগ দিলাম। এতগুলো বাংলা চ্যানেলের ঈদ আয়োজন- কমপিটিটিভ হবে নিশ্চয়ই। কোথায় কী ? আরে ঠারে এ পর্যন্ত যত অনুষ্ঠান দেখেছি তাতে মনে রাখার মত কোন অনুষ্ঠান পেলাম না। বরং আনন্দ আয়োজনে নতুনত্ব আনতে গিয়ে উদ্ভট সব আইডিয়া দিয়ে অনেক নাটক বা অনুষ্ঠান সাজানো হয়েছে।  তার ওপর বিজ্ঞাপন আর খবর গিলতে গিলতে পেটে গ্যাস জমে গেছে, সেমাই-পায়েসের স্বাদ গেছে উবে। মনে হল এবার ক্ষান্ত দেয়া উচিত। সবাইকে ঈদ পরবর্তী অলস সময়ের বিজ্ঞাপন-মুক্ত শুভেচ্ছা। আমাদের সঙ্গেই থাকুন।
পড়াশুনা না থাকলেও দেখাশোনা থেকে রেহাই নেই
ঈদের কটা দিন সরকারি-বিরোধী শুভেচ্ছা আর কপটতা থেকে মুক্ত থাকতে চেয়েছিলাম। পারিনি। আগে যারা শুধু সংবাদপত্রের পাঠক ছিল এসব ছাইপাশ শুধু তাদেরই গিলতে হত। এখন আর সেই শ্রেনিভেদ নেই।  এজন্য অক্ষরজ্ঞান না থাকলেও চলে, শুধু দুচোখই যথেষ্ট। আগে ঈদের কয়েকটা দিন এমনকি সংবাদপত্রও থাকতো না। তখন  ভাবতাম, এতদিন পত্রিকা বন্ধ থাকে কেন ? কিন্তু আজ মনে হয়, কী স্বস্তিদায়কই না ছিল সেইসব ঈদ । তিন চার দিন পর পত্রিকার পাতায় থাকতো একগাদা খবর। কিছু ভাল, কিছু মন্দ। কিছু পড়া হত, কিছু হত না।  তাতে ঈদ আনন্দের কোন ক্ষতি হয় নি।  কিন্তু সেদিনও আর নেই। এখন আমরা সবাই তথ্যজ্ঞ হব। প্রতিমুহুর্তের সংবাদে আমাদের কোষে কোষে পুষ্টি সৃষ্টি হবে, ভিটামিন লাগবে না। তাই ঈদের ছুটিতে পড়াশুনা না থাকলেও দেখাশোনা থেকে রেহাই নেই। 
ক্ষুদে শুভেচ্ছা বার্তাটি কার মোবাইলে কড়া নাড়ছিল
ঈদের শুভেচ্ছা আজকাল মোবাইলের ক্ষুদে বার্তায় বন্দি হয়ে গেছে। সে বার্তাও নিজকে কষ্ট করে লিখতে হচ্ছে না। বার্তা ভাড়া নেয়া যাচ্ছে। তাই আমাদের অনুভূতিগুলো ক্রমশ রূপ নিচ্ছে আবেগহীন আনুষ্ঠানিকতায়। তবে একটা ব্যপার বেশ মজার, ঈদের দিন পাঠানো ক্ষুদে বার্তা র লক্ষ্য ব্যর্থ হওয়ার প্রাপ্তি স্বীকার এসেছে আজ। আর চান রাতে এসএমএস পাঠানোর চ্যালেঞ্জ-এর জবাবে আমার বন্ধু আমাকে স্মরণ করিয়ে দিয়েছে কটার সময় তা পাঠানো হয়েছিল। মাঝপথে ক্ষুদে শুভেচ্ছা বার্তাটি কার মোবাইলে কড়া নাড়ছিল বা কার ঘরে উঁকি দিচ্ছিলো কে জানে ? তবে ক্ষুদে বার্তায় সে লিখেছিল ed mbk  এরপর হয়ত ঈদ মুবারাক  হবে E.M


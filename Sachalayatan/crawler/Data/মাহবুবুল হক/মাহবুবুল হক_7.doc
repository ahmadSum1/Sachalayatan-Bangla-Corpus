ইলেক্ট্রনিক মাধ্যমে বাংলাভাষা-পীড়ন :  অজ্ঞতা নাকি অসচেতনতা ? 



ইলেক্ট্রনিক মাধ্যমে বিজ্ঞাপন চিত্র, অনুষ্ঠান উপস্থাপনা, খবরসহ সকল অনুষ্ঠানে বাংলা ব্যবহারের স্পষ্ট নির্দেশনা থাকা উচিত। এক শ্রেণির উপস্থাপক অযথাই বাংলা-ইংরেজি চটকিয়ে এমন এক অদ্ভূতুড়ে ভাষার জন্ম দেন যা রীতিমত কানের জন্য ক্ষতিকর। বাংলাভাষা থেকে ‘র’ উঠে যাবার অবস্থা হয়েছে ‘ড়’ এর তোড়জোরে। বিশেষ করুণ হাল হয়েছে ‘ফ’ এবং ‘ছ’ এর। আর শব্দের ও বাক্যের মধ্যে বিরতি, টান বা স্বরের ওঠানামা অর্থতত্ত্বের সকল বিধিব্যবস্থা উল্টে ফেলেছে। ইংরেজিতে এই জ্ঞানকে বলে এ্যানোটেশন, কনোটেশন। এর অজ্ঞতার ফলে বাক্যের কী দশা হয় তার একটি উদাহরণ - 
‘আজ মধ্যরাত থেকে কার্যকর হতে যাচ্ছে ভারত-বাংলাদেশ স্থল সীমান্ত চুক্তি। সম্পন্ন হয়েছে এটি বাস্তবায়নের লক্ষ্যে গৃহীত সকল প্রস্তুতি ।’ এই বাক্যের মধ্যে দাড়ি ছাড়াও কোথায় কোথায় বিরতি দিতে হবে তা আমাদের অজানা নয়। কিন্তু আমাদের গণমাধ্যমের উপস্থাপক বা পাঠক যদি এভাবে পড়েন তাহলে ভাষার কী হাল হয় তারা সেটাও তারা বুঝতে অক্ষম-- আজ মধ্যরাত থেকে কার্যকর। হতে যাচ্ছে ভা-রত--বাংলাদেশ। স্থল-সীমান্ত চুক্তি, সম্পন্ন হয়েছে। এটি বাস্তবায়নের লক্ষ্যে। গৃহীত সকল প্রস্তুতি। এর সাথে ‘টেইল ড্রপ’ (মানে শব্দ বা বাক্যের শেষাংশের আওয়াজ বা প্রজেকশান কমে যাওয়া) তো একটা মহামারীতে পরিণত হয়েছে। আরও একটা বিষয় লক্ষণীয়, প্রায় সব উপস্থাপক ও সংবাদ পাঠক একই ধরন-ধারনে কথা বলেন, স্বকীয়তা বা নতুনত্ব নেই বললেই চলে। অবশ্য সবক্ষেত্রেই কিছু ব্যতিক্রম তো আছেই, বেশ চমৎকার পরিবেশকও আছেন। তবে তাদের সংখ্যা হাতে-গোণা।
রান্না বিষয়ক অনুষ্ঠান দেখলে মনে হয়, আমাদের খাবারের তালিকা থেকে পিঁয়াজ, রশুন, আদা, লঙ্কা, ঝোল ইত্যাদি শব্দ তো উঠেই গেছে, আমরা খাচ্ছি আনিয়ন, গার্লিক, জিনজার, পিপার, গ্রেভি ইত্যাদি । ‘এই ডিশের প্রিপারেশনটিতে লাগবে বয়েলড এগ, অল পারপাস ফ্লাওয়ার, সল্ট, ব্লাক পেপার’ ইত্যাদি ধরনের বর্ণনা খুব সাধারণ। তাছাড়া নতুন উৎপাত যোগ হয়েছে ক্রিকেট টকশো বা খেলার সংবাদে দেদার ইংরেজি শব্দ ব্যবহার। খেলার মাঠের বাংলা ধারাভাষ্যের দারুণসব গরম গরম শব্দ আজকাল আর শোনাই যায় না, সোজা ব্যাট-ঘুর্ণিবল-সীমানাছাড়া- দূরপাল্লার শট- বোঝাপড়া- এরকম আরো বহু চালু বাংলা প্রতিশব্দ খেলার ভাষ্য থেকে হারিয়ে গেছে কেবল হাইব্রিড উপস্থাপনার দোষে । সবচেয়ে খারাপ অবস্থা গানের অনুষ্ঠানের উপস্খাপকদের। তারা মুখের ভিতর বাংলা-ইংরেজির মুড়ি-ঝাঁকানির মাধ্যমে এমন সব বাক্যবমি করেন যা দুর্গন্ধ ছড়ায়। 
দুঃখের বিষয় হল, এগুলোর বাংলা ভাষ্য শুনতে হলে আপনাকে কলকাতার চ্যানেল ঘাঁটতে হবে, ঝরঝরে অনাড়ম্বর বাংলায় তারা যেসব অনুষ্ঠান করছে সেগুলোতে ইচ্ছে করলেই তারা ইংরেজি ও হিন্দির হুলুস্থুল বাধিয়ে দিতে পারেন, ওই ভাষাগুলো তারা আমাদের উপস্থাপকদের চেয়ে কম জানেন না। সম্পূর্ণ অপ্রয়োজনে সুন্দর বাংলা শব্দ বাদ দিয়ে ভুলভাল অথবা আধাখেচড়া ইংরেজি চালানোর মধ্যে কী বাহাদুরি আছে আমরা বুঝতে অক্ষম। 
এসব ব্যাপারে অনুষ্ঠানের প্রযোজক-উপস্থাপক নিজে একটু সতর্ক হয়ে এবং অতিথিকে অনুপ্রাণিত করে দেখতে পারেন- ফল খারাপ হবে না।


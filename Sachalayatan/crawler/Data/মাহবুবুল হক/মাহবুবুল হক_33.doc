এ্যাপার্টমেন্ট



এক।
পাহাড়ের গায়ে মেঘের রাবার ঘষে যাচ্ছে এক শিশু
সারিবাধা  জানলায় অর্কিডের নিঃসঙ্গতা
দোল খায়, আর সেই এ্যাপার্টমেন্টের  গ্রাউন্ড ফ্লোরে
ঘুরতে ঘুরতে ক্লান্ত হয়ে পড়ে এক ভিক্ষুক
তার ব্যাগভর্তি ‌'হাঁতি'-কিসমিস-খর্জ্জুর আর গোটাকয়েক চকোলেট
মানিব্যাগের কোণায়  জন্মনিরোধক
প্রহরী বাধা দেয়
তবু এক গুনগুন গানের জন্য অপেক্ষায় থাকে সে অর্কিডের নিচে
দুই।
অনেক দরজা
অনেক জানালা
বারান্দাও অনেক
তবু শুধু এককোণ দৃশ্য
এক চিলতে রোদ
এক দমকা বাতাস
আর কয়েকটা পাখিকেই বেছে নেয়া চলে
এটুকুই সব
সাথে গৃহকর্ত্রীর উচ্ছ্বাস
' আই এ্যাম সো লাকি.. '


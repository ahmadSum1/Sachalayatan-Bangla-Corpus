প্রতিদিনের দর্শন-ছয়



তিন পুরুষ ধরে শহুরে মার্জিত, কেতাদুরস্ত ডাক্তার প্রসঙ্গক্রমে বলছেন- ' নারী স্বাধীনতা ফালতু কথা, সংসার একটা যুদ্ধেক্ষেত্র, এখানে পুরুষের একক কর্তৃত্ব থাকতে হবে; তা না হলে বিপদ অনিবার্য। আর একটা কথা মনে রাখবেন, সংসার ঠিক রাখতে হলে কর্তার রোজগার কর্ত্রীর চেয়ে একটু বেশি থাকা উচিত।' 
আমার বাসার সামনের যে লোকটি ভ্যানচালিয়ে তরকারি বিক্রি করে তার কাছে জানতে চাই- ' আয় কত? সংসার চলে কীভাবে ?' সে উত্তর দেয় -‌' বউ কাজ করে গার্মেন্টসে, দুই ছেলে স্কুলে পড়ে, পড়ানোর অনেক খরচ। এই ভ্যান সে সন্ধ্যার পর পিঠা বিক্রির কাজে লাগায়। বউটা অনেক কষ্ট করে, পড়ালেখা জানে কিছুটা। রাতে ছেলেদের পড়ার খোঁজখবর সে-ই নেয়। দুই ছেলেকে অনেক বড় ডাক্তার বানানোর ইচ্ছা তার।'
আমার মনে পড়ে দুই দিন আগের আড্ডায় সেই ডাক্তার বন্ধুর কথা। এভাবে কোথাও কোন এক অশিক্ষিত মা হয়ত প্রাণান্ত পরিশ্রম করে যাচ্ছেন  তার সন্তান ডাক্তার হবে এই আশায়। আর কোথাও কোনো এক ডাক্তার একইভাবে সেই মায়ের শ্রমকে পরিহাস করছে কর্তৃত্বের কদর্যতায়।


নির্বাচন : জাতীয় দায়িত্ব বনাম একক কৃতিত্বের ঢাকঢোল



প্রথম আলো পত্রিকার ‌'তেলা মাথায় তেল দেওয়া'র স্বভাবটা ক্রমেই বাড়ছে। আর আনন্দবাজার স্টাইলে 'বাক্যের খোয়াড়' বানানোর লেখক গোষ্ঠীও তারা তৈরি করে রেখেছে। তাই আমাদের, মানে যাদের নামের পাশে কবি,বুদ্ধিজীবী, প্রাবন্ধিক, বিশ্ববিদ্যালয়ের অধ্যাপক, শিক্ষাবিদ, সাবেক আমলা ইত্যাদি ওজনদার উপাধি নেই , দুএকটা মৌলিক বা মন্তব্যসূচক লেখা পাঠালেও ঠাঁই হয় না কোথাও। কিন্তু প্রথম আলোয় প্রকাশিত লেখার প্রতিক্রিয়া বা প্রতিবাদ প্রথম আলোতেই না পাঠিয়ে উপায় নেই। সে রকম একটি লেখা পাঠিয়েছিলাম এবং যথারীতি তা ডেস্কের নিচের ডাস্টবিনে চলে গেছে বলেই মনে হচ্ছে। এ নিয়ে সম্ভবত চারটি লেখার এ দশা হল। তবে এখন আর আমি ততটা হতাশ হই না কারণ ' সচলায়তন ' আছে-- সচল পাঠকদের জন্য আমার আরো একটি প্রত্যাখ্যাত লেখা :
নির্বাচন : জাতীয় দায়িত্ব বনাম একক কৃতিত্বের ঢাকঢোল
গত ৮ জানুয়ারি ২০০৯ তারিখে প্রথম আলোর ‘খোলা কলম’ পাতায় ‘প্রশাসনের ম্যাজিস্ট্রেট : নির্বাচনী দায়িত্ব পালনের অনন্য মডেল’ শিরোনামে জনাব মোহাম্মদ মুনীর চৌধুরীর ( সচল পাঠকদের জন্য জানাচ্ছি জনাব মুনীর , এডিসি-বগুড়া , জাতীয় নির্বাচনে বগুড়া জেলার নির্বাচন পরিচালনা কমিটির সমন্বয়ক - ) একটি লেখা প্রকাশিত হয়েছে যা মূলত ৩১ ডিসেম্বর ২০০৮ তারিখে প্রকাশিত জনাব মিজানুর রহমান খানের একটি লেখার প্রতিক্রিয়া। জনাব মুনীর চৌধুরী যা লিখেছেন তা সরকারের একটি বিশেষ ক্যাডারকে মহান ও দক্ষতার প্রতিমূর্তি হিসেবে উপস্থাপনের চেষ্টা । এ লেখায় অসত্য এবং সমর্থনযোগ্য নয় এমন অনেক মন্তব্য রয়েছে। যেমন, জনাব মুনীর চৌধুরী  আরো অনেক কৃতিত্বের পাশাপাশি পরীক্ষায় নকল প্রতিরোধের কৃতিত্বও প্রশাসন ক্যাডারের  দাবি করেছেন। অথচ পরীক্ষার হলে নকল প্রতিরোধের কাজটি সম্পূর্ণভাবে হল পরিদর্শকের এখতিয়ার, যিনি একজন শিক্ষক। পরীক্ষায় নকল প্রতিরোধের নামে প্রশাসনের ম্যাজিস্ট্রেটদের অনাবশ্যক দৌড়-ঝাঁপ শিক্ষার্থী বা শিক্ষককে মনস্তাত্ত্বিকভাবে আইনের কাঠগড়ায় দাঁড় করিয়ে দেয় যা আধুনিক শিক্ষা ব্যবস্থার সাথে মানানসই নয়। উন্নত বিশ্বের কোথাও এ ব্যবস্থা আছে বলে আমার জানা নেই । শিক্ষাবোর্ডগুলোর দুর্বলতা ও উদ্ভাবনী ক্ষমতার অভাব, পাবলিক পরীক্ষা আইন ও পরীক্ষা কেন্দ্রের চারপাশে ১৪৪ ধারা জারি করার মত অতি সাধারণ আইনী গুরুত্বের কারণে এক্ষেত্রে প্রশাসনিক  সম্পৃক্ততা উপেক্ষা করা যাচ্ছে না। কিন্তু আমি মনে করি  এ ধারা থেকে বেরিয়ে আসা সম্ভব এবং তাতে সকল পাবলিক পরীক্ষা আরো সুষ্ঠু ও নিষ্কলুষভাবে অনুষ্ঠিত হতে পারে। নির্বাচনের সময় ভোটকেন্দ্রের প্রিজাইডিং অফিসার ( তিনি যে চাকুরেই হোন না কেন) যেমনভাবে নির্বাচনী আইনের অনেকগুলো ধারা প্রয়োগ করতে পারেন তেমনি ভাবে পরীক্ষা কেন্দ্রের কেন্দ্র সচিবকে (সাধারণত প্রতিষ্ঠান প্রধান) পাবলিক পরীক্ষা অর্ডিন্যান্স প্রয়োগের ক্ষমতার্পণ করলে পরীক্ষা আরো সুষ্ঠুভাবে নেয়া  সম্ভব হয় এবং পরীক্ষা সংক্রান্ত অনেক জটিলতারও অবসান ঘটে। তাছাড়া পরীক্ষার হলে নকল নির্মূলের বিষয়টি একটি রাজনৈতিক সদিচ্ছা এবং সামাজিক সচেতনতা সৃষ্টির ব্যাপার, যার প্রমাণ আমরা ইতোমধ্যে পেয়েছি। জনাব মিজানুর রহমান খান কারো অবদানকে খর্ব করেন নি, নির্বাচনী কাজে মাঠ-পর্যায়ে জুডিশিয়াল ও এগ্জিকিউটিভ ম্যাজিস্ট্রেসির নানা অসঙ্গতির চিত্র তুলে ধরেছিলেন যা যথার্থ এবং প্রামাণ্য। 
নির্বাচনের কাজ একটি জাতীয় দায়িত্ব। কোন ব্যক্তি বিশেষ বা ক্যাডার বিশেষের একক দায়িত্ব যেমন এটি নয় তেমনি সুষ্ঠু নির্বাচনের সাফল্য এককভাবে কোন বিশেষ ক্যাডারের নয়। মাননীয় প্রধান নির্বাচন কমিশনার থেকে শুরু করে ভোটকেন্দ্রের আনসার সদস্য এমনকি এলাকার ভোটাররাও একটি সুষ্ঠু নির্বাচনের সাফল্যের অংশীদার। সরকারি কর্মকর্তা কর্মচারীরা নির্বাচনের প্রতিটি স্তরে যার যার দায়িত্ব পালনের জন্য সচেষ্ট থাকেন। প্রশাসন ক্যাডারের সদস্যদের এ কাজের ব্যবস্থাপনাজনিত অভিজ্ঞতা রয়েছে সত্য কিন্তু এ কাজটি করার জন্য জেলা ও উপজেলা পর্যায়ে স্বাধীন নির্বাচন কমিশনের বেতনভুক্ত কর্মকর্তা কর্মচারীরা রয়েছেন; নির্বাচনের কর্মপরিকল্পনার ‘চাবিকাঠি’টি কেন তাদের হাতে  নেই এটি একটি বড় প্রশ্ন। নির্বাচনের কাজে মাঠ পর্যায়ের কর্মকর্তা-কর্মচারীরা বরং এ ক্ষেত্রে সবচেয়ে গুরুত্বপূর্ণ কাজটি করে থাকেন। ব্যবস্থাপনার  অনেক ত্রুটি-বিচ্যুতি মাঠ পর্যায়ের কর্মীদের সমাধান করতে হয় তাত্ ক্ষণিকভাবে সম্পূর্ণ নিজ উদ্যোগ ও তত্ পরতায় এবং অত্যন্ত দ্রুততার সাথে। মূলত সরকারি বা স্বায়ত্তশাসিত প্রতিষ্ঠান, ব্যাংক-বীমার  প্রথম শ্রেণীর কর্মকর্তাগণ প্রিজাইডিং অফিসার হিসেবে দায়িত্ব পালন করে থাকেন। কিন্তু ভোটের সরঞ্জামাদি  নেয়ার পর থেকে শুরু হয় তাদের এক অনিশ্চিত অভিযাত্রা । হাজার হাজার ভোট কেন্দ্র প্রত্যন্ত এলাকার কোন এক অরক্ষিত বা ভাঙা  স্কুল ঘর যেখানে পাকা সড়ক নেই, একাধিক যানবাহন ব্যবহার করে বা পায়ে হেঁটে কেন্দ্রে পৌঁছতে হয়,  যাতে কোন শয্যা উপকরণ ছাড়া বেঞ্চে বা মেঝেতে রাত কাটানো ছাড়া উপায় নেই, খাবার বা পানীয় জলের ব্যবস্থা করা দুঃসাধ্য। এহেন পরিস্থিতেতেও সবাইকে নিয়ে ভোট গ্রহণ সুষ্ঠুভাবে সম্পন্ন করার কাজ করতে হয় দায়িত্বপ্রাপ্ত কর্মকর্তার। কিন্তু নির্বাচনের দিন ভোট কেন্দ্রে যে ‘চিরায়ত দৃশ্যে’র বর্ণনা জনাব মুনীর দিয়েছেন তার সাথে বাংলাদেশের বিভিন্ন স্থানে আমার ৫টি নির্বাচনী দায়িত্ব পালনের অভিজ্ঞতার মিল খুব সামান্যই। এরকম অনেকগুলো বিষয়ে জনাব মুনীরের লেখাটি চরম পক্ষপাতদুষ্ট, নির্বাচনের কাজে সরকারের অন্যান্য বিভাগের কৃতিত্ব খাটো করার অপচেষ্টা। বর্ণনা বাহুল্য যে, উপজেলা বা জেলা পর্যায়ে প্রশাসনের হাতে গোণা কয়েকজনমাত্র কর্মকর্তা নির্বাচনের কাজে যুক্ত থাকেন। সারা দেশে অধিকাংশ ক্ষেত্রেই এই  দায়িত্বটি পালন করে থাকেন স্কুল-কলেজ-মাদ্রাসার শিক্ষকগণ এবং পুলিশ বাহিনীর সদস্যরা । সে সূত্রে সরকারের শিক্ষা ক্যাডারের সদস্যগণ প্রতিটি নির্বাচনে উজ্জ্বল ভূমিকা রেখে আসছে। একই সাথে উপজেলা বা জেলা পর্যায়ে কর্মরত অন্যান্য ক্যাডারের সদস্যগণও যার যার দায়িত্ব সুচারুভাবে সম্পন্ন করে থাকে বলেই একটি সুষ্ঠু ও অবাধ নির্বাচন অনুষ্ঠান সম্ভব হয়। 


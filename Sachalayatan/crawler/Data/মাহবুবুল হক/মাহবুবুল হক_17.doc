একটি এসএমএস চলে যায় রবীন্দ্রনাথের কাছে



জীবাণু বিস্ফোরণে আছি
আছি দুবেলা দুমুঠো কানামাছি খেলায়
সংসারে এমন অসংখ্য প্রাত্যহিক জীবাণু বেশ সুখে আছে  
খাচ্ছে.. দাচ্ছে.. কেটে যাচ্ছে 
অন্ধকারের বিপরীতে চেনাচেনা ছায়ার ফাঁকে 
শহরের সমস্ত  ঘনীভূত দীর্ঘশ্বাস ভর করে 
মাতাল পূর্ণিমায়
রক্তিম উল্লাসে ফেটে পড়ে চাঁদ
ক্ষুদে বার্তার জন্য আঙুল চেপেচেপে 
অক্ষরগুলো কেটে-ছেঁটে বারবার সাজাই।
শব্দের বনসাই 
দেখে হয়তো অবাক হবেন তিনি
তবুও জানাতে চাই তাকে 
অন্তত একজন এসময় আকাশের মুগ্ধতায়
চোখ রেখে অন্ধ হয়ে আছে
এফ এম রেডিওর বিধ্বংসী এক ফিউশান ফাঁকি দিয়ে
জোস্‌নায় বুভুক্ষু একটি এসএমএস চলে যায় রবীন্দ্রনাথের কাছে।


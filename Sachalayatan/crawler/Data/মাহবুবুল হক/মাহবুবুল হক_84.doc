 'সংস্কৃতির লড়াই কিন্তু অর্থনীতিরও লড়াই'



সাংবাদিক নাট্যকার আনিসুল হক ‌  " বাংরেজি" বা "ইংলা" চর্চা নিয়ে অত্যন্ত যুক্তিসঙ্গত এবং সময়োপযোগী একটি লেখা পড়েছিলাম প্রথম আলো পত্রিকার উপসম্পাদকীয়তে গত ২৫ সেপ্টেম্বর ২০০৭ তারিখে।   অনেক দিন ধরেই ভাবছিলাম বিষয়টি; শুধু বাংরেজি চর্চা নয় , সংবাদ পাঠক এবং রিপোর্টারদের বাংলা উচ্চারণের দুর্বলতার বিষয়টিও ভাবছিলাম। অনেকদিন আগে, যখন একুশেটিভি-চ্যানেল আই-এটিএন বাংলা প্রায় একযোগে সংবাদ প্রচার শুরু করেছিলো, তখন থেকেই বিষয়টি লক্ষ করেছিলাম। সেসময় প্রথম আলো পত্রিকায়  এ নিয়ে একটি লেখাও পাঠিয়েছিলাম। আমি লিখেছিলাম, যারা সংবাদ শাখায় কাজ করছেন (তখন) তাদের অনেকেরই সাংবাদিকতায় ব্যুৎপন্ন নেই তাহলে বাংলাদেশে কি এমন ছেলেমেয়ের আকাল পড়েছে যে শুদ্ধ করে বাংলাটাও বলতে পারবে না ?  যথারীতি আমার সেই লেখা  অমনোনিত হয়ে ডেস্কের নিচে ডাস্টবিনে চলে গেছে। 
বাংরেজি চর্চার বিষয়ে আনিসুল  হকের কয়েকটি গুরুত্বপূর্ণ প্রত্যক্ষণ আছে। তন্মধ্যে আসলটি  হল, বিদেশি বিশেষ করে ভারতীয় বিজ্ঞাপনী সংস্থাগুলোর প্রভাব এবং ভারতীয় টিভি অনুষ্ঠানের ব্যর্থ অনুকরণ। স্মার্টনেস প্রদর্শনীকে আরেকটি কারণ হিসেবে হালকাভাবে উল্লেখ করলেও এটাও কম যায় না, বিশেষ করে তরুনীদের ক্ষেত্রে কথাটা একেবারে ফেলনা নয়। বাংরেজি চর্চার অন্তঃসারশূন্যতা সম্পর্কে আনিসুল হক অকাট্য যুক্তি দিয়েছেন। যেমন, এফ.এম রেডিওর উপস্থাপকদের প্রশিক্ষণ দিয়ে গেছেন ভারতীয় বিশেষজ্ঞরা। কিন্তু আমাদের এফ.এম রেডিওগুলো কি শ্রোতা হিসেবে বাংলাদেশের বাইরের কোন শ্রোতাগোষ্ঠিকে টার্গেট করেছে ? ভারতে দো-আঁশলা ধরণের বাংলা বা হিন্দি চালু আছে কারণ ইংরেজি চর্চা না করে  সেখানে উপায় নেই । কিন্তু আমাদের  পণ্যের বাজারে আমাদের ক্রেতা পটাতে কেন ইংরেজি মিশ্রিত বাংলা লাগবে তার কোন জবাব নেই। অবশ্য যদি এসব কথা জায়গামত পৌঁছায় তবেই  যুক্তির কাট্যতা-অকাট্যতা যাচাইয়ের প্রশ্ন আসে।
বাংরেজি চর্চার পাশাপাশি বাংলা উচ্চারণ এবং পাঠের ক্ষেত্রে অরাজকতা চলছে সন্দেহ নেই। যাদের এক্ষেত্রে সর্বোচ্চ সতর্ক থাকার কথা, ইলেক্ট্রনিক-মিডিয়ার সংবাদপাঠক-উপস্থাপক-রিপোর্টার, তারাই দক্ষতার সাথে বাংলা ভাষার জাতমারার কাজটি করে চলেছেন। আঞ্চলিক উচ্চারণভঙ্গী, ভুল-অস্পষ্ট উচ্চারণ বিশেষ করে বাক্যের শব্দগুলোর মধ্যে কিভাবে কতটুকু বিরতি দিয়ে পড়তে হয় ( যাকে ইংরেজিতে বলে- কনোটেশন) , এরা একদমই জানে না। ধরা যাক একটি বাক্য "সরকার বন্যার্তদের মধ্যে তিন লক্ষ ভিজিএফ কার্ড বিতরণ করবে বলে সিদ্ধান্ত নিয়েছে। ” এখানে 'সরকার কর্তা' 'সিদ্ধান্ত নিয়েছে'  ক্রিয়া, বন্যার্তদের কর্ম। 'সরকার' ও 'বন্যার্তদের' শব্দদুটোর মধ্যে যেমন বিরতি প্রয়োজন তেমনি প্রয়োজন ক্রিয়ার স্পষ্ট উচ্চারণ এবং  'তিন' কে 'তি---ন' না বলা, বা এমনভাবে 'তিন লক্ষ' না বলা যাতে মনে হতে পারে এটি লটারির বিজ্ঞাপন। প্রয়োজন 'র' কে 'ড়' না বলা 'ছ' কে 'ছ' এর মর্যাদা দেয়া, পড়া মুখস্থ করার কায়দায় রিপোর্টিং এর সমাপ্তি না টানা। প্রয়োজন আরো অনেক কিছু। একুশে দিয়ে যাদের হাতেখড়ি , হালে এ লাইনের সিনিয়র হয়ে যারা রীতিমত কোচিং দিয়ে বেড়াচ্ছেন সেই দিমা নেফারতিতি, ডালিম, সামিয়া রহমান/জামান, তুষার-সহ আরো অনেকে মর্মান্তিক  কায়দায় বাংলা পড়েন, 'কনোটেশন' জানেন না, অথবা জানলেও কারো কারো ক্ষেত্রে তা ইংরেজি ভাষার কনোটেশনের মত হয়ে যায়। উচ্চারণের ভুলের কথাতো বাদই দিলাম। 
এ লাইনে হাল আমলের বেশ কিছু গায়ক/গায়িকাও আছেন। এদের নেতা হলেন মেহরিন- তারপর তিশমা সুবর্ণা তাহসান থেকে শুরু করে আরো অনেকে আছেন। তারা বাংলাকে ইংরেজির মত করে বলে আসলে কোন সুর শ্রোতার কানে পৌছাতে চান জানি না। তারা যদি এতই ইংরেজি অন্তঃপ্রাণ তবে ইংরেজিতে গান করেন না কেন ? দেখি জনপ্রিয়তা  কতখানি ? ইংরেজি গানের শ্রোতাও তো দেশে কম নয়। নাকি তাতে থলের বিড়াল বেড়িয়ে পড়ার সম্ভাবনা আছে ? আমাদের জেমস তো বোম্বে যাওয়ার আগে একটা গানও হিন্দিতে গায় নাই বা গাওয়ার চেষ্টায় বাংলার জাত মারে নাই। গান গাইতে গেলে কথাগুলো  যে শুদ্ধ উচ্চারণে গাইতে হয় এ শিক্ষা কি তথাকথিত শিল্পীদের সংগীত গুরু দেন নি ? তবে তাদের শ্রোতা নেহাত কম নয় । এই শিল্পী,শ্রোতা এরা কারা ? ইংলিশ মিডিয়মের লেবেলধারী  ? মিডিয়ার বিভিন্ন অনুষ্ঠানে তাদের আধিপত্য আজকাল। এটা কি কারণে ? তারা বাংলাটাকে ইংরেজির ভেতর দিয়ে মোড়াতে মোড়াতে বলে এজন্য ? নাকি ইংরেজিটাকে দরকারে-বিনাদরকারে ফিট করে দিতে জানে এজন্য। কলকাতার চ্যানেল গুলোতেও এদের আধিপত্য তবে সেখানে একটা ব্যাপার সহ্য করার মত, যখন বাংলা বলে নিখাদ বাংলা বলে যায় শুদ্ধ উচ্চারণে আবার যখন ইংরেজি মেশায় তখনও অত্যন্ত চলতি ইংরেজি বলে তারা। আমাদের উপস্থাপকেরা তাদের প্রদর্শনীটি অনুকরণ করে কিন্তু রত্নটি ফেলে দেয়। 
সংবাদ পাঠকে যে কোন ভাষার উচ্চারণ ও ভাষা শিক্ষার জন্য সর্বাধিক গুরুত্ব দেয়া হয়। ইংরেজি ভাষায় দখল আনতে হলে ভাল করে বিবিসি শুনতে হবে এ পরামর্শ আজো বিদ্বজ্জনেরা দেন। মূলত যে কোন পারফর্মিং আর্ট ফর্মেই ভাষা-উচ্চারণ-প্রজেকশান-থ্রোয়িং অত্যন্ত গুরুত্বপূর্ণ। সেটা সংবাদ পাঠই হোক বা গান-নাটকই হোক। কিন্তু বাংলা ভাষাকে বিশুদ্ধ উচ্চারণে বলা বা পড়া শিখতে গিয়ে কেউ আমাদের মিডিয়াকে অনুকরণ করলে অনুকরণকারী কোন ভাষা শিখবে তা বলা মুশকিল।


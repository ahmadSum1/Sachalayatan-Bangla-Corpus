এ্যানথ্রাক্স, ভূমিকম্প ও সড়ক দুর্ঘটনা-ঈদ ট্রিলজি



গতকাল ফেসবুকে স্ট্যাটাস দিতে চেয়েছিলাম- ' এবারের ঈদের বিশেষ উপহার এ্যানথ্যাক্স এবং ভূমিকম্প'। কিন্তু কম্পুর গোলমালে দেয়া হল না। তবে আজ যদি স্ট্যাটাস দিতাম তাহলে যোগ হত আরো একটি উপহার- সড়ক দুর্ঘটনা।  আজ সকালে ঈদ জামাত শেষে হাজার হাজার  মানুষের সামনে নিরীহ এক বালকের  অপমৃত্যু দেখে খুব মুষড়ে পড়লাম। নাহ্ , নানা কারণে এবারের ঈদের মধ্যে অলক্ষুণে ব্যাপার স্যাপার দেখতে পাচ্ছি। অবশ্য আমার বন্ধু স্মরণ করিয়ে দিলো যে গত বছরের রোজার ঈদের দিনও নাকি ভূমিকম্প হয়েছিলো। বিষয়টা এতটা কাকতালীয় কি করে হল বুঝতে পারছি না।  দুর্ঘটনাটি ঘটলো একবারে ঈদ আনন্দের উদ্বোধন পর্বে। রোকেয়া সরনির কাজিপাড়া বাস স্টান্ডের কাছে কেন্দ্রিয় মসজিদে নামাজ শেষে (রাস্তার একপাশে জামাত হয়) ছেলেটি রাস্তার ওপারে দৌড়ে চলে আসে । আর বিপরীত দিক থেকে বেপরোয়া গতিতে ছুটে আসা গ্রামীন হলারের চালকও ফাকা রাস্তা পেয়ে ভুলে যায় যে সে উল্টো দিকে চালাচেছ। ঘটনা ঘটে যায় সেকেন্ডে। ঈদের আনন্দ নিয়ে যে কিশোর সকালে ঘুম থেকে জেগেছিলো মুহুর্তেই সে লাশ হয়ে যায়। তার বাবামা হয়তো এতক্ষণে জেনে গেছে এটাই তাদের সন্তানের শেষ ঈদ উৎসব, শেষ আনন্দের ভোর ছিল।
ঈদের সকালটা এভাবে শুরু হওয়ায় মনটা ভারি হয়ে আছে সারাদিন।


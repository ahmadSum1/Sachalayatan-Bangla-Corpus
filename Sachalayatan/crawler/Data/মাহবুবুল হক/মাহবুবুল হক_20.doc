এস আই আলম কি পুলিশ বাহিনীর জন্য অপরিহার্য ?



কাল থেকে মনটা ফুরফুরে ছিল বঙ্গোপসাগরের ওপর বাংলাদেশের অধিকার প্রতিষ্ঠার খবরে।  আজ পত্রিকার প্রথম পাতায় এই বিজয়ের খবর বেরিয়েছে লিড নিউজ এ। কিন্তু এস আই আলম, মানে পুলিশের সেই ওসি , সব আনন্দে জল ঢেলে দিল। ঢাকা বিশ্ববিদ্যালয়ের ছাত্র কাদেরকে পাশবিক নির্যাতন, মিথ্যা মামলা হুমকি, তিরস্কার, গালাগালি, মানসিক নিপীড়ন কি করেনি সে ? প্রমানিত হল সবকিছু, কাদের দীর্ঘদিন হাসপাতালে কাটালো, অসহ্য দৈহিক  আর মানসিক যন্ত্রণা নিয়ে দিনের পর দিন রাষ্ট্রের কাছে সুবিচার চাইল । গণমাধ্যম , নাগরিক বিবেক জেগে উঠল বলেই কেবল অপরাধে পারঙ্গম,  দুর্বৃত্ত তোষক,  পরাক্রমশালি পুলিশকে অপরাধ স্বীকার করতে হল।   অথচ আদালতের কি অবাক বিচার ! তাকে মাত্র ১০০০ টাকা জরিমানা করে ছেড়ে দেয়া হল ! কাদেরের ওপর যে অত্যাচার হয়েছে তার নাম হয়ত ধর্ষণ নয়, তবে পুরুষ তান্ত্রিক কোনও শব্দ থাকলে তা সম্ভ্রমহানির সমকক্ষই হত। 
দেশ জুড়ে যে পুলিশের বিরুদ্ধে ধিক্কার আর ঘৃণা উচ্চারিত হল তাকে পুলিশ বাহিনীতে রাখাটা কি খুব দরকার ছিল ? ইয়াসমিনকে ধর্ষণকারী পুলিশদের কি ফাঁসি হয়নি ? তাতে কি পুলিশ বাহিনীর লাভ না ক্ষতি হয়েছে ? 
এস আই আলম কি পুলিশ বাহিনীর জন্য অপরিহার্য ? এর জবাব কে দেবে ?
এ ঘটনা ও রায় থেকে পুলিশ বাহিনীর আলম শ্রেণির সদস্যরা নিশ্চিন্ত হল যে, যা-ই করি না কেন আদালত তো আছেই, চাকরি যাবে না। কাদেরের কষ্ট আরও বারল কিনা জানা হল না, তবে এই আলম যে উর্দি পড়ে আবার কাদেরের ক্ষতি করার রাস্তা খুজবে তাতে কোনও সন্দেহ নেই। এবার হয়ত কোনও প্রমান রাখবে না, আদালত তাকে উরদি ব্যবহার করে সাবধানে অপরাধ করার সুযোগ করে দিয়েছে।


দুঃখিত : শেষ আলোরেখায়



দুঃখিত : শেষ আলোরেখায়
দুঃখিত
বলাটা সহজ
অথচ তোমার দুঃখপ্রকাশের একটু আগেই
বিশাল বৃক্ষের খর্ব ছায়াকে দীর্ঘ হতে হতে
ঘন  অন্ধকারে ডুবে যেতে দেখেছি।
দুঃখিত
বলাটা সহজ
কৈশোরে প্রেমের মত স্বাভাবিক
অথচ ওই একটিমাত্র শব্দের পেছনে
জগতের তাবত্  দুঃখ সারিবদ্ধ হয় বিলীন হয়ে যেতে
যাদুর লাঠি ছুঁয়ে দিলেই উধাও হবে যেন স্বপ্নের শিশু।
তুমি দুঃখিত হওয়ার পর সেই ছায়াকে আমি আর ফেরাতে পারিনি
সূর্যের লাঠি ভর করে কতটা দূরে চলে গেল মানুষ
আমি তার খোঁজ রাখি নি অথচ কতটা সহজে
দুঃখিত বলার পর তুমি অতিক্রম করে যাও দুঃখিত হওয়ার কারণÑ
তুমি দুঃখিত হওয়ার একটু আগেও
প্রতিটি রিকশার আরোহী ছিল তোমারই প্রতিমূর্তি
প্রতিটি ফেরিওয়ালার পসরায়, ধাবমান প্রতিটি যানবাহনের চাকার
গতিতে ছিল আমার খুঁটে দেখার শেষ চিহ্ন।
তুমি দুঃখিত হওয়ার পর
আমি অন্ধকার আর বৃক্ষের মমতাকে ধন্যবাদ জানিয়ে
মেতে উঠেছিলাম ধূলোর উত্ সবে
দূরের দেয়ালে শেষ আলোরেখায় চোখ ঘষতে ঘষতে আমি সময় আঁকি
তবু সে  কাঁটায় বিদ্ধ হতে চাইনি বলে
আমি ফিরে গেছি এক নষ্ট পাথরের কাছে।


‹ একটি সামাজিক প্রতিবেদন
উপরে
দৃশ্য ৬-ই আশ্বিন ›




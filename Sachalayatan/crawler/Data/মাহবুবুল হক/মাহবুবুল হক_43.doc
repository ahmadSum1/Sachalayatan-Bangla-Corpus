'ইসলাম-পশ্চিম সংঘাত ও বাইবেল' : একটি মুক্ত আলোচনা



ইসলাম-পশ্চিম সংঘাত ও বাইবেল । শামসুদ্দোহা শোয়েব। প্রকাশক : শুদ্ধস্বর, আজিজ মার্কেট, শাহবাগ, ঢাকা। 
‘মুসলমানরা ‘ইহুদিবিদ্বেষী’ কেন ? এর পেছনে কি নবী মুহাম্মদ অথবা কুরআন ? মদিনা থেকে ওদের বের করে দেয়া  হয়েছিল ‘বিদ্বেষ’ থেকে, না নবগঠিত রাষ্ট্রটিকে বিশ্বাসঘাতকতার হাত থেকে বাঁচাতে গিয়ে ? ইসলামের নবী যা করেছেন, এছাড়া বিকল্প কিছু ছিল? বিভীষণদের ঘরে রেখে বাইরে লড়াই করা যায় না। যে খেসারত রাবণকে দিতে হয়েছিল, সেই ঝুঁকি মুহাম্মদ নেননি। এর নাম ‘বিদ্বেষ’?’ ( শামসুদ্দোহা শোয়েব, ২০০৮)
বছর খানেক আগের কথা। ‘সামহোয়ারইন’ ব্লগে ইসলাম ধর্মের কয়েকটি বিষয়ে আমার বেয়াড়া কৌতূহল থেকে উদ্ভূত কিছু প্রশ্ন নিয়ে ধারাবাহিকভাবে লিখছিলাম। তাতে আমার অজ্ঞতার প্রতিফলনতো ছিলোই আর ছিলো ব্লগিং এর মাধ্যমে বিষয়গুলো সম্পর্কে স্পষ্ট ধারণা নেয়ার চেষ্টা। বিতর্কিত বিষয়গুলো কেন বিতর্কিত তা একেবারে গোড়া থেকে জানার একটা আগ্রহ ছিলো আরো বেশি। কিন্তু ধর্মীয় বিষয়ে ঐ ব্লগারদের  গোঁড়ামি যে কী মারাত্মক তা কিছুদিনের বাক্য চালাচালিতেই আমি টের পেয়ে যাই। ধর্মীয়ভাবে অননুমোদিত কৌতূহলের জন্য আমাকে নানাভাবে তিরস্কার করা থেকে শুরু করে অভব্য মন্তব্য কোনটাই বাদ যায় নি। আমার বেশ কয়েকটি প্রশ্নের একটি ছিলো , ‘হযরত মুহাম্মদ (সঃ) মক্কা থেকে ইহুদীদেরকে বিতাড়িত করেছিলেন কেন, যখন তাদের সহযোগিতা নিয়েই তিনি মদিনায় অবস্থান করেছিলেন ? সেটা কি কেবল বিশ্বাসঘাতকতা নাকি এর পেছনে আরো কোন কারণ আছে যা রাজনৈতিক কৌশল বা দূরদর্শিতার পর্যায়ে পড়ে ?’  আমার এ প্রশ্নের যথেচ্ছ ব্যবচ্ছেদ শেষে সবাই শুধু এর পেছনে মুরতাদ/ কাফেরের যোগসূত্রের সন্ধান পেয়েছিলেন। কেউ এর প্রকৃত ব্যাখ্যা দিতে পারেন নি বা দিতে চান নি। কিন্তু আপাত সাদাসিধা এই প্রশ্নের আড়ালে যে এত বড় এক ইতিহাস, ইতিহাসের সাথে নৃতাত্ত্বিক ও জাতিগত সংঘাতের মিথ জড়িয়ে আছে  তা আবিষ্কার করলাম শামসুদ্দোহা শোয়েবের বই ‘ইসলাম-পশ্চিম সংঘাত ও বাইবেল’ পড়ার পর।
তার প্রেরণার উৎস আর  আমার সেই নির্বোধ প্রশ্নের গোড়াটা যে একই জায়গায় তা বুঝতে পেরে আমি বিস্মিত হয়েছি।
মানুষের জানা ইতিহাসের সবচেয়ে পুরোনো উদ্বাস্তু জাতির নাম ইহুদি। হয়ত সবচেয়ে নিগৃহিত, ঘৃণিত জনগোষ্ঠির নামও ইহুদি। কিন্তু কেন ? যাত্রাপুস্তকের উদ্ধৃতি দিয়ে শামসুদ্দোহা শোয়েব লিখেছেন -
‘ইহুদিদের প্রতি মানুষের ‘ঘৃণা’ কেন ? গণহত্যার ভীতিই-বা কেন ওদের তাড়া করে ফেরে? কথিত গ্যাস চেম্বার কেন শুধু তাদের জন্যই? মিশর কেন তাদের চাবুক মেরেছিল? বেবিলনীয় শৃঙ্খল কেন তাদেরই ঘাড়ে? আশেরও  কেন ওদের  ধরে নিয়ে গেল? রোম-গ্রিস কোথাও তাদের শান্তি মিলেনি? শিকার-ভূমি আমেরিকায় কেন তৈরি হয় দ্য প্যাশন অব দ্য খ্রাইস্ট-বা এসবেরও আগে যে প্রশ্নটি তাহলো, স্বয়ং জেহোবা কেন ওদের প্রতি ক্রুদ্ধ? চল্লিশ বছর ধরে মরুভূমিতে কেন ঘুরে বেড়াতে হলো যাযাবর হয়ে ? যাত্রার পুরো প্রজন্মকেই বা কেন বিনাশ করে দেয়া হলো? মুসা নিজ জাতির মধ্যে কেন প্রাণশংকায় থাকতেন?.......... যে-ঈশ্বর নিজেই ঘোষণা দিলেন যে ওরা তার বাছাই-করা বান্দা, সেই তিনি নিজেই উদ্যত হলেন সমগ্র জাতটাকে নিশ্চিহ্ন করে দিতে ?’
চারশ বছর মিশরের গোলামি, চল্লিশ বছর উদ্বাস্তু আর সত্তর বছর ব্যাবিলন বন্দিত্ব- সবমিলিয়ে এক অভিশপ্ত জাতির প্রতিরূপ ইহুদি। অথচ সোনার বাছুর, আসমানি কিতাব ও গোত্র পিতার ঐতিহ্য নিয়ে তারা নিয়ন্ত্রণ করছে সারা বিশ্বের পুঁজিবাজার, ব্যবসা-বাণিজ্য, চিন্তা-দর্শনের বিশাল অংশ। ইসরাইল-আরব সংঘর্ষ বা প্যালেস্টাইনিদের স্বাধীনতা আন্দোলন, একবিংশ শতাব্দীর ৯/১১ বা ইরাক আগ্রাসন, বুশ কর্তৃক ক্রুসেড ঘোষণা, ইসলামি জঙ্গি বা ধর্মীয় সন্ত্রাসী আখ্যা দিয়ে তথাকথিত সন্ত্রাসের বিরুদ্ধে যুদ্ধ ঘোষণা - এ সবই ইহুদীবাদী চক্রান্ত বা তার ফল এমন প্রতীতির মধ্যে ধর্মীয় আবেগের প্রাবল্যই মুখ্য বলে মনে হয়। কিন্তু শামসুদ্দোহা শোয়েব নিজকে ইহুদিবিদ্বেষীদের দলভূক্ত করেও প্রাধান্য দিয়েছেন যুক্তি ও ইতিহাসকে। তথ্য-প্রমাণ দিয়ে দেখিয়েছেন এই ঐতিহাসিক দ্বন্দ্বের শিকড় তিনটি শব্দজোড়ের মধ্যে প্রোথিত - ‘বান্দির বাচ্চা’  ‘প্রতিশ্রুত ভূমি’  এবং ‘ পছন্দের গোষ্ঠী’ (chosen people)। তাঁর মতে এগুলো ইহুদিবাদীদের প্রাচীন ষড়যন্ত্র। ‘ইহুদিবাদ ’ বা ‘জায়োনিজম’ সম্পর্কে সংক্ষিপ্ত অথচ সারগর্ভ আলোচনা শেষে লেখক বাইবেল এবং কুরআনের সাথে ইহুদি জাতির ইতিহাস-ঐতিহ্য, বিশ্বাস ও পুরাণ-কে পরীক্ষা করেছেন। মূলত পুরো আলোচনাকে ইহুদি জাতির ইতিহাস ও ইহুদিবাদের স্বরূপ বিশ্লেষণ বললে ভুল বলা হয় না।
আগ্রহী পাঠকের জন্য সূচিপত্রে উল্লিখিত অধ্যায়গুলোর শিরোনাম উপস্থাপন করছি, অবশ্য প্রতিটি অধ্যায় অনেকগুলো উপশিরোনামে বিভক্ত যা এখানে উল্লেখ করা হয় নি-
প্রথম  অধ্যায় : ইহুদিবাদ ও ইতিহাস
দ্বিতীয় অধ্যায় : বাইবেল পরিচিতি
তৃতীয় অধ্যায় : সৃষ্টি-পুরাণ থেকে রাজ্য
চতুর্থ অধ্যায় : গ্রিক ও ইহুদি/ রোম ও ইহুদি
পঞ্চম অধ্যায় : ফিলিস্তিন ও ইতিহাস
ষষ্ঠ অধ্যায়    : পশ্চিম ও ইহুদি
সপ্তম অধ্যায় : ইসলাম ও ইহুদি
অষ্টম থেকে ত্রয়োদশ অধ্যায় : বাইবেল ও ইহুদিবাদ
চতুর্দশ থেকে সপ্তদশ অধ্যায় : কুরআন  ও ইহুদিবাদ
অষ্টাদশ অধ্যায় : পরিশিষ্ট
ঊনবিংশ অধ্যায় : টিকা-ভাষ্য
অধ্যায়গুলোর শিরোনাম থেকে  শোয়েবের আলোচনার ব্যাপকতা ও গভীরতা অনুমান করা যাবে না। কারণ শামসুদ্দোহা শোয়েব কেবল ধর্মগ্রন্থ গুলোতে বর্ণিত কাহিনীতে সীমাবদ্ধ থাকেন নি। যেমন ইব্রাহিম, ফেরাউন, আদম-হাওয়া, হাবিল-কাবিল, খৎনা,  নুহ ও প্লাবন ইত্যাদি চরিত্র-উপাখ্যানগুলোর আসল পরিচয় উদ্ঘাটনে প্রাচীন মিথ ও পুরাণ-বিশ্লেষকদের ব্যাখ্যার আশ্রয় নিয়েছেন তিনি। সুপ্রচলিত প্লাবন ও নুহের নৌকা সম্পর্কে শোয়েব লিখেছেন-
প্লাবন-গল্পটির মূল চরিত্র হচ্ছেন মহাকাব্য জিউসুদ্রার সুমেরীয় রাজা জিউসুদ্রা, যিনি ছিলেন শুরুপাক নামের নগর রাষ্ট্রের (বাগদাদ থেকে একশো পঁচিশ মাইল দক্ষিণ-পূর্বে) প্রধান নির্বাহী; এবং তিনি উত্তরাধিকার ছিলেন পিতা ও সুমেরীয় রাজা শুকুরলামের। আর সময়কালটি ছিল জেমদেত নাসার যুগের শেষ অধ্যায়       ( খ্রি.পূ আনু. ২৯০০)। ............ বন্যা থেকে রক্ষা পেতে জিউসুদ্রা একটি সওদাগরি নৌকায় ওঠেন। সেটি ভসতে ভাসতে পারস্য সাগরের (আরবীয়) মুখে এসে আটকা পড়ে। জিউসুদ্রা বা নুহ নামের  ব্যক্তিটি সেখানকার মাটিতে নেমে একটি ঢিবির ওপরকার মন্দিরে পশুবলি দেন; তবে সে জায়গাটি কোনওক্রমেই কোনও পাহাড় ছিল না। বাইবেল কাহিনীকারের ভুল অনুবাদে ঢিবি ( Hill ) পরিণত হয়েছে পাহাড়ে (Mountain)। প্রকৃতপক্ষে জিউসুদ্রার নৌকাটি বাইবেল উল্লিখিত পাহাড়ের ধারেকাছেও যায়নি। একইরকম আরেকটি ভুল অনুবাদ হচ্ছে ‘নদী’র বদরে ‘সমুদ্র’ শব্দের ব্যবহার। বন্যা শেষে উদ্ধারপ্রাপ্ত আরও অনেকের সঙ্গে নুহের সাক্ষাৎ ঘটেছিল। তাদের মধ্যে যেসব কথাবার্তা হয়েছিল , সেসবই কিংবদন্তি ও পুরাণকাহিনীগুলোর  বিষয়আখ্যান। আর শুরুপাক প্লাবনের মূল কথক হচ্ছে তিনজন।  এদের উক্ত গল্পই ভুল অনূদিত হয়েছে পুরাণকাহিনীগুলোসহ হিব্রু বাইবেলে।
এভাবে, শোয়েব একে একে বর্ণনা করেন  হাবিল-কাবিল, আদম-হাওয়ার কাহিনীর  পৌরাণিক ভিত্তি। শরীয়ত বা ধর্মীয় আইনের উৎস, সৃষ্টিপুরাণ, মুসার সমুদ্র-পুরাণের সাথে কেনানীয় মায়া বা হিন্দু পুরাণের সাদৃশ্য, একেশ্বরবাদিতার উৎস, মহাকাব্যিক রাজা গিলগামেশ, সম্রাট আশুরবনিপালের পাঠাগার এবং  এমন আরো অনেক বিষয় যেগুলো ধর্মগ্রন্থ  বা সেগুলোর ব্যাখ্যা থেকে সামান্যই জানা সম্ভব। 
শামসুদ্দোহা শোয়েবের আলোচনার মূল ক্ষেত্র বাইবেলে বর্ণিত সেমেটিক পুরাণ ও তার বিকৃতি বা বিবর্তন কিন্তু  একাধারে ইঞ্জিল, তাওরাত, সুমেরীয় পুরাণ, ফিনিশীয় পুরাণ, সেমেটিক সংস্কৃতি, দানিকেন, আরব তথা মধ্যপ্রাচ্যের নৃতাত্ত্বিক ও রাজনৈতিক ইতিহাস, পৌরাণিক উপাখ্যান বিশ্লেষণ করে প্রকৃতপক্ষে আরব ভূ-খণ্ডের ধর্মীয় উত্তরাধিকারের ভিত্তিমূলে পৌঁছে যাবার চেষ্টা করেছেন শোয়েব। যেমন বাইবেলের উৎস সম্পর্কে শোয়েব লিখছেন -
“এর পুরোটাই নিকটপ্রাচ্য থেকে আহরিত। হয় সুমেরীয় পুরাণের নকল, নয়তো মিশরীয় পুরাণের । প্লাবন ঋষি উৎনাপিশতিমকে নিয়ে যেমন আছেন গিলগামেশ, তেমনি আছেন হামুরাবি- তার আইনসংহিতা নিয়ে। এরও ওপর আছে পারস্য প্রভাব-আছেন জরস্ত্রুত। আছে গ্রিক-রোমানরাও। আছে কেনানীয়, ফিনিশীয় ঐতিহ্য, শ্রুতি-কিংবদন্তীর সমারোহ। মোয়াবের  বাল পিয়োর পাহাড় তাকে যেভাবে মূর্তি দিয়েছে সেভাবে মাদিয়ানের তুর তাকে দিয়েছে একেশ্বরবাদ। ইতিহাসের নিরেট সত্য হলো : ‘সমগ্র মধ্যপ্রাচ্যজুড়ে এরকম হাজার হাজার পুঁথিগত-মূলপাঠ এবং শিললিপির আবিস্কার ঘটেছে যেসব থেকে পুরাতন নিয়ম বিশেষজ্ঞরা আরও পরিস্কার দেখতে পাচ্ছেন যে, প্রতিবেশী জাতিগোষ্ঠীগুলোর সঙ্গে হিব্রু ধর্ম-দেবতাদের ঘনিষ্ঠ সম্পর্কটির ধরন, যেসব অর্ন্তলীন হয়ে আছে ধর্মতাত্ত্বিকতার গঠন,প্রকাশসহ নানাস্তরে।’
আদি পুস্তকে আমরা পাই ‘বান্দির বাচ্চা’ শব্দদুটো। যেখান থেকে, শোয়েব মনে করেন, যাত্রা শুরু ধর্মীয় সংঘাতের। উদ্ধৃতিটি এরকম-
ছেলেসুদ্ধ ওই বান্দীকে (ইসমাইলজননী-হাজেরা) বের করে দাও। কারণ ওই ছেলে (আরব জনগোষ্ঠীর পূর্বপুরুষ ইসমাইল)  আমার ইসহাকের (ইহুদি-খ্রিস্টানদের পূর্বপুরুষ) সঙ্গে বিষয়সম্পত্তির (ফিলিস্তিনের) ওয়ারিশ হতে পারবে না।           (আদি- ২১:১০)
ইসলাম সম্পর্কে পশ্চিমা বিশ্ব যে বিরূপ মনোভাব পোষণ করে থাকে তার শিকড় নিহিত বাইবেল ও তার ইহুদিবাদী ব্যাখ্যায়। বাইবেলে বর্ণিত ‘বান্দির বাচ্চা’  ‘প্রতিশ্র“ত ভূমি’  এবং ‘ পছন্দের গোষ্ঠী’ (chosen people) এই তিনটি ক্ষেত্রেই কোরআনের ব্যাখ্যা ভিন্ন। কোরআনে হাজেরা সম্পর্কে বিস্তারিত না থাকলেও  ইসমাইলকে নবী হিসেবে উল্লেখ করা হয়েছে, একইভাবে পূর্বাপর সকল একেশ্বরবাদীকে ঈশ্বরের অনুগামী, বিশ্বাসী ও আত্মসমর্পণকারী হিসেবে শ্রদ্ধার সাথে উল্লেখ করা হয়েছে কোরআনে। প্রতিশ্রুত ভূমি সম্পর্কে কোরআন নিশ্চুপ থাকলেও  'পছন্দের গোষ্ঠী' সম্পর্কে কোরআন স্পষ্ট জানায় মুসলমানরাই সেই পছন্দের জাতি ( অর্থাৎ প্রকারান্তরে  মুসলমানগণই সেই ভূমির বৈধ দাবিদার) -
“ তোমরাই শ্রেষ্ঠ উম্মত, মানবজাতির জন্য তোমাদের আবির্ভাব হয়েছে; তোমরা সৎ কাজের নির্দেশ দাও, আর অসৎ কাজ থেকে নিষেধ করো”
                                                               (ইমরা : ১১০)
তাছাড়া বাইবেলে বর্ণিত কুরবানির কাহিনী থেকে ইব্রাহিম-ইসহাক কথোপকথন উদ্ধৃত করে শোয়েব জানাচ্ছেন ইসমাইল ও ইসহাকের বয়সের পার্থক্য এবং বাইবেলের বর্ণনায় ব্যাপক গোঁজামিল ও মিথ্যাচার রয়েছে। বিষয়টি উল্লেখযোগ্য-
‘ ইব্রাহিমের ছিয়াশি বছর বয়সে জন্ম নিয়েছেন ইসমাইল। আর ইসহাকের জন্ম হয় একশ বছর বয়সে। সে অনুযায়ী, ইসহাক ইসমাইলের  চেয়ে চৌদ্দ বছরের ছোট এবং দেখা যায়, কুরবানির নির্দেশকালে ইসহাক সবেমাত্র মায়ের দুধ ছেড়েছেন। তার মানে, ইসহাকের বয়স তখন দু-বছরের কমবেশি। এদিকে ইব্রাহিম নিজের যে সন্তানকে কুরবানগাহে নিয়ে যাচ্ছেন, সে ভালোমন্দ বোঝে। বাপের সঙ্গে ঠিকমতো কথা চালিয়ে যেতে পারে। কাজেকর্মেও পটু এবং বাপকে যথাসাধ্য সাহায্য করছে। প্রশ্ন দাঁড়ায় যে, দু-বছরের ছেলের পক্ষে কি তেমনটি সম্ভব? ’
ইহুদিরা যেখানে যিশুকে ‘জারজ’ আখ্যা দেয়, যিশুকে ক্রুশবিদ্ধ অবস্থায় মৃত হিসেবে উপস্থাপন করে সেখানে কোরআন যিশুর জন্মকে ঈশ্বরের ইচ্ছা এবং পবিত্র বলে ঘোষণা করে, যিশুর ক্রুশবিদ্ধ হওয়াকে নাকচ করে কুরআন। যিশুকে ঈশ্বরের কাছে তুলে নেবার কথা বলে একেশ্বরবাদিতার বিজয় ঘোষণা করে কোরআন। অথচ বাইবেলে বর্ণিত যিশুর বাণী আমাদেরকে পীড়িত ও বিস্মিত করে, এগুলো কোন এক মহাপুরুষের বাণী বলে বিশ্বাস হয় না-
 আমি দুনিয়াতে শান্তি দিতে এসেছি এই কথা মনে করো না। আমি শান্তি দিতে আসিনি বরং মানুষকে মানুষের বিরুদ্ধে দাঁড় করাতে এসেছি; ছেলেকে বাবার বিরুদ্ধে, মেয়েকে মায়ের বিরুদ্ধে, স্ত্রীকে শাশুড়ির বিরুদ্ধে দাঁড়  করাতে এসেছি। একজন মানুষের নিজের পরিবারের লোকেরাই তার শত্রু হবে।                                                                                                                       (মথি  ১০:৩৪-৩৬)  
 কিন্তু বিস্ময় অন্যত্র। শামসুদ্দোহা শোয়েব বিভিন্ন উৎসের  সন্ধান দিয়ে জানিয়েছেন যিশু এক কল্পিত চরিত্র হওয়াও অসম্ভব নয়। যেমন, মুসাও ইতিহাস ও ধর্মগ্রন্থের এক হেঁয়ালি চরিত্র, ইব্রাহিমের পূর্বপুরুষও এক রহস্যাবৃত অধ্যায়। শোয়েব জানাচ্ছেন,
 ‘ মানব জাতির লক্ষ বছরের ইতিহাসকে সামনে রেখে এই দ্বিধাহীন ঘোষণা উচ্চারিত হতে পারে যে, শাম নামের কেউ কখনও ছিলেন না। শামীয় বংশধর বলে কথিত কোনও ইব্রাহিমের কেনান আগমন ঘটেনি।’
আদি, যাত্রা, লেবীয়,ও গণনা পুস্তকের লেখক হিসেবে হযরত মুসা (আ.)এর নামোল্লেখ করে শোয়েব প্রথমে সেগুলোর ইহুদিবাদী ভাষ্য ও পরে নিজস্ব বিশ্লেষণ সংযুক্ত করেছেন। এ পর্যায়ে তিনি ব্যাপক তথ্যসূত্র ও গবেষণার উদ্ধৃতি দিয়ে জানাচ্ছেন প্রকৃতপক্ষে এক প্রতিশ্রুত ভূমিতে ইহুদিদের অধিকারকে প্রতিষ্ঠিত করাই বাইবেল ও তৎপূর্ববর্তী সবগুলো ঐশ্বরিক গ্রন্থের লক্ষ্য, যা করতে গিয়ে অনেক ক্ষেত্রে বাইবেল লেখকগণ তথ্যবিকৃতি ও ধূম্রজালের সৃষ্টি করেছেন। মনগড়া কাহিনী উপস্থাপনও বাদ যায় নি। আসলে বাইবেল আদি পুস্তকের ইহুদিবাদী ভাষ্য।
অন্যদিকে কোরআনের মূল প্রক্ষেপণ একেশ্বরবাদিতার দিকে; ইব্রাহিমের একেশ্বরবাদিতা ও একটি সৎ-ধর্মপরায়ণ পুত্রের জন্য প্রার্থনাই এখানে গুরুত্ব পায়। তাই নুহ থেকে মুহম্মদ (স.) পর্যন্ত সকল একেশ্বরবাদীকে নবী হিসেবে উপস্থাপন করে কোরআন এবং পূর্ববর্তী সকল ধর্মগ্রন্থের অসংগতি ও ত্র“টিগুলো পরিমার্জনা করে নতুন রূপ দেয়।  প্রার্থিত সন্তান হিসেবে হযরত মুহম্মদ (স.) কে প্রতিষ্ঠিত করে কোরআন। যার পূর্বপুরুষ একেশ্বরবাদী নবী ইসমাইল (আ.)। বিরোধ এখানেই। হাজার বছর ধরে ‘বান্দির বাচ্চা’ গাল দেয়া আরবীয় ইসমাইল কোরআনে হয়ে  ওঠেন ঐশ্বরিক ধর্মের আদি পুরুষ। ইহুদিরা যেখানে কেনানকে কণ্টকমুক্ত রাখতে বাইবেলের বিকৃতি ঘটিয়ে ইসহাককেই ইব্রাহিমের একমাত্র উত্তরাধিকার হিসেবে প্রতিষ্ঠিত করতে চেয়েছে এমনকি বংশধরদের চরিত্র হরণেও পিছপা হয়নি সেখানে  কোরআনের মধ্য দিয়ে ইসমাইলের উত্থান ইহুদিবাদীদের কাছে উড়ে এসে জুড়ে বসার মতই ব্যাপার। এভাবে ধর্মগ্রন্থের মাধ্যমে মানুষের মুক্তির বদলে পৃথিবীর সবচে পুরোনো জাতিগত বিদ্বেষের বীজ বপন করা হয়েছিল বলে জানাচ্ছেন শোয়েব। এ কারণেই  মার্কিন প্রেসিডেন্ট বিল ক্লিনটন ইসলাম-পশ্চিম সংঘাতকে ‘ইসহাক ও ইসমাইলের লড়াই’ বলে আখ্যা দিয়েছিলেন (শামসুদ্দোহা শোয়েব অবশ্য এ তথ্যের পক্ষে কোন সূত্র দিতে পারেন নি)। অথচ ইহুদিরা সবচেয়ে বেশি আগ্রাসী ছিলো খ্রিষ্ট ধর্মের অনুসারীদের বিরুদ্ধে। খ্রিষ্ট ধর্মমতে যিশুকে ক্রুশবিদ্ধ করে হত্যা করে ইহুদিরাই। পরবর্তীতে ইহুদিবাদকে নিশ্চিহ্ন  করার যাবতীয় উদ্যোগ ইউরোপ বা পশ্চিমা বিশ্ব থেকেই গৃহিত হয়েছিল যার বিপুল তথ্যসংশ্লেষ রয়েছে আলোচ্য গ্রন্থের  ‘পশ্চিম ও ইহুদি’ অধ্যায়ে ( খ্রিষ্টীয় ৩১৪ থেকে ১৯৩৮ সালের মধ্যে ইউরোপে ইহুদি নির্যাতনের সুনির্দিষ্ট তথ্য-উপাত্ত সংযোজিত হয়েছে এ অধ্যায়ে)। কিন্তু কালক্রমে ইহুদি-খ্রিষ্টান একাট্টা হয়ে যায় মুসলমানদের বিরুদ্ধে। এতে রাজনৈতিক লাভালাভের হিসাব  তো ছিলই, সাথে ছিল জায়োনিজমের সুদূরপ্রসারী পরিকল্পনা- একটি ইহুদিরাষ্ট্রের জন্ম ; সেই প্রতিশ্রুত ভূমির অধিকার। 
ওল্ড টেস্টামেন্ট, তাওরাত বা আবেস্তাঁর পথ ধরে যদি আমরা পেছনের দিকে যেতে থাকি তাহলে মিশরীয় সভ্যতার আদিপিতাদের আমলের ১৮০ খণ্ডের ‘Book of Dead’ নামে প্যাপিরাসে লেখা যে গ্রন্থটির বর্ণনা পাওয়া যায় তাতে পরকাল, বিচার দিন, পাপীর শাস্তিভোগ, নিষ্পাপের স্বর্গবাস  ছাড়াও ভাল ও খারাপ কাজের তালিকা প্রথম পাওয়া যায়।    আবেস্তাঁয় পাওয়া যায় পুল সেরাত, শয়তানের ধারণা। কিন্তু সবক্ষেত্রেই একটা বিষয় ব্যতিক্রমহীন- সবগুলোই ঈশ্বরের প্রত্যাদেশ হিসেবে দাবি করা হয়েছে আর এ কাজটি সম্পন্ন হয়েছে ধর্মীয় পুরোহিত এবং রাজশক্তির ( কিংবা গোত্রপিতা ) যৌথপ্রযোজনায় । কখনো থঠ, কখনো জিহোবা, কখনো গড (সদাপ্রভু) বা ব্রহ্মা নামে সর্বশক্তিমান তাঁর প্রেরিত পুরুষের কাছে পাঠিয়েছেন মানবমুক্তির বাণী। এগুলো রাষ্ট্রব্যবস্থা, সমাজ ও ব্যক্তিজীবনকে নানাভাবে নিয়ন্ত্রণ ও শৃঙ্খলাবদ্ধ করার পথ দেখায়।  ‘Code of Laws’  ( হাম্বুরাবির কাছে সূর্যদেবতা শামাস প্রেরিত অনুশাসন), `Ten Commandments’ (মুসা নবীর কাছে জিহোবা প্রেরিত অনুশাসন) ' Four Gospels’ ( নিউ টেস্টামেন্ট নামে পরিচিত যিশু খ্রিষ্টের জীবনী ও বাণী যা ঈশ্বরের কথা বলে মনে করা হয়) বা ‘মনু সংহিতা’ ( মনুর স্মৃতি বা মনু কর্তৃক নির্দেশিত অনুশাসন যা ভগবান স্বয়ং মনুকে দান করেছিলেন। ভগবতগীতাও শ্রীকৃষ্ণের মুখে উচ্চারিত ভগবানের প্রত্যাদেশ) - সবগুলোই একের পর এক অনুশাসনের কথা বলে যা সর্বশক্তিমান কর্তৃক প্রত্যাদিষ্ট মহাপুরুষের মাধ্যমে নির্দেশিত হয়েছে বলে দাবি করা হয়।  ধর্মের এই সমধর্মিতা যাচাইয়ের ক্ষেত্রে পুরাণই অব্যর্থ আশ্রয়।  কারণ ভাল-মন্দ, ন্যায়-অন্যায়, জীবনজিজ্ঞাসা আর  সৃষ্টি-রহস্য সম্পর্কে প্রাচীন মানুষের স্বনির্মিত কল্পকাহিনীই পুরাণ। পুরাণস্রষ্টা মানুষই প্রকৃতিবাদী দর্শনের জন্মদাতা যার হাত ধরে এগিয়েছে ধর্মদর্শন।  শামসুদ্দোহা শোয়েব বাইবেলের সাথে পুরাণের যোগসূত্র সন্ধানে লক্ষ্যভেদী।  তার আলোচনার সবচেয়ে প্রাণবন্ত দিকই হল এটি। এজন্য তিনি প্রায় একশো পৃষ্ঠাব্যপী টীকাভাষ্য সংযোজন করেছেন, আক্ষরিক অর্থেই যা তার আলোচনার প্রাণ এবং ব্যাপক তথ্য সমাবেশে ঋদ্ধ।
‘ইসলাম-পশ্চিম সংঘাত ও বাইবেল’ বইয়ের আলোচনাকে  যদি দুটো ভাগে ভাগ করা হয় তবে তার এক ভাগে থাকবে আদি পুস্তক-বাইবেল-কোরআনের তুলনামূলক বিশ্লেষণ অন্য ভাগে থাকবে বিশ্লেষণের পৌরাণিক যোগসাজশ বা ভিত্তি। শোয়েব মধ্যপ্রাচ্যকেন্দ্রিক সাম্প্রতিক বিশ্ব-রাজনীতি সম্পর্কে বিক্ষিপ্তভাবে যে ব্যাখ্যা দিয়েছেন তা এই গ্রন্থ সম্পর্কে তার চিন্তার ভিত্তি হলেও আমি মনে করি এ আলোচনা স্বতন্ত্র প্রবন্ধ হিসেবে আরো উল্লেখযোগ্য ও তাৎপর্যপূর্ণ হত। এছাড়া কয়েকটি বিষয় আমার কাছে অসম্পূর্ণ বলে মনে হয়েছে। যেমন-
১.	‘হাজেরা ছিলেন ইব্রাহিমের বৈধ এবং প্রথম স্ত্রী ’ (শোয়েব,২০০৮,পৃ. ২৩) এমন ধারণার পক্ষে কোন ঐতিহাসিক তথ্য প্রমাণ বা যুক্তি লেখক উপস্থাপন করেন নি। টিকাতে কেবল হাজেরার জন্মস্থান সম্পর্কে বিভ্রান্তিকর তথ্যের উদ্ধৃতি দেয়া হয়েছে। তবে হাজেরাকে ‘বান্দি’ হিসেবে প্রতিষ্ঠিত করতে গিয়ে ইব্রাহিমের মিশর অভিগমন ও ফেরাউনের সঙ্গে সাক্ষাত পর্বটি যে ইতিহাস অসমর্থিত বা ব্যাপক গোঁজামিল তা স্পষ্ট।
২.	স্ত্রী সারার প্রতি ইব্রাহিমের আনুগত্যের তিনটি ঘটনা উল্লেখ করার কথা লিখলেও দ্বিতীয় ঘটনাটি কোন কারণে বাদ পড়েছে।
৩.	বাইবেলে অনুপস্থিত কিছু বিষয় যা কুরআনে উল্লেখ আছে সে সম্পর্কে লেখক নিরপেক্ষ থাকতে পারেন নি। কারণ বাইবেল রচনার কাল কুরআনের অনেক আগে। তা ছাড়া লেখক নিজেই যুক্তি দিয়েছেন ব্যাবিলনের বন্দিত্ব যুগেই পুরোহিতদের হাতে বাইবেলের কাহিনীগুলোর ইহুদিকরণ হয়েছিল। সেক্ষেত্রে মুহম্মদের (স.) নবুওত মেনে নেয়ার ক্ষেত্রে বাইবেলের দূরত্ব সৃষ্টির চেষ্টা যুক্তি সমর্থিত হতে পারে না। একজন আরবীয় নবির জন্য পিতা-পুত্রের প্রার্থনা বাইবেলে থাকারও কোন যুক্তি নেই। বরঞ্চ এটি কুরআনে থাকাই যুক্তিসঙ্গত।
৪.	প্রথম অধ্যায়ে মূল আলোচনার শেষ পর্যায়ে এসে আকস্মিকভাবে মধ্যপ্রাচ্য ‘সমাধান কোন পথে?’ , আগামী পঞ্চাশ বছরের অনুমিত বিশ্ব-রাজনীতি (পঞ্চাশ বছর - হ্যাঁ, পঞ্চাশ বছর) আলোচনার  লক্ষ্যের সাথে অসঙ্গতিপূর্ণ মনে হয়েছে, অনেকটা অপ্রাসঙ্গিকভাবেই এ অংশটি সন্নিবেশিত হয়েছে। বিষয়টি একটি স্বতন্ত্র প্রবন্ধে স্থান পেতে পারে।
৫.	‘পরবর্তী  সময়ে ইহুদিরা যখন মুসলিম শাসনাধীনে আসে তখন স্পেন থেকে উত্তর আফ্রিকা পর্যন্ত অঞ্চলে তারা ইসলামি পুরাণেরও সাহচর্য পায়।’            ( শোয়েব ২০০৮, পৃ. ১৬৭) এখানে ইসলামি পুরাণ বলতে লেখক কোন পুরাণের কথা বলছেন স্পষ্ট নয়।
৬.	সমৃদ্ধ টিকা-ভাষ্য থাকলেও সেগুলো সংযোজনের ক্ষেত্রে লেখককে পরবর্তী সংস্করণে আরো যত্নবান হওয়ার অনুরোধ জানাবো। টিকা-ভাষ্যগুলো অধ্যায় শেষে সংযোজন করলে বা পাদটিকা আকারে দিলে মূল পাঠ অনুসরণ করতে যেমন সুবিধা হত, পড়ার প্রতিবন্ধকতাও অনেকটাই দূর হয়ে যেত বলে মনে হয়।
৭.	অসংখ্য পৌরাণিক, ঐতিহাসিক ঘটনা ও চরিত্রের উপস্থিতির কারণে  বইটিতে একটি পরিশিষ্টের (তথ্যসূচী সংবলিত) অপরিহার্যতা বোধ করেছি। বাইবেলীয় বংশলতিকার একটি ছক ( আমি একটি সংযোজন করলাম যা ঠিক বাইবেলীয় না হলেও অনুরূপ) এবং সেসাথে প্রাচীন আরবভূমির মানচিত্র (একটি মানচিত্রের লিংক দেয়া হল) থাকলে অনেক নবীন পাঠক উপকৃত হতেন। 
আশা করবো বইটির পরবর্তী সংস্করণে লেখক উল্লিখিত বিষয়গুলো বিবেচনায় রাখবেন। এমন একটি জটিল ও স্পর্শকাতর বিষয়ে শামসুদ্দোহ শোয়েব যে ব্যাপক পঠন ও গবেষণার স্বাক্ষর রেখেছেন তা প্রশংসাযোগ্য। তবে আমার কাছে কখনো কখনো মনে হয়েছে তিনি আলোচনার ক্ষেত্রে আরো বেশি নিরপেক্ষতা বজায় রাখতে পারতেন তাতে গবেষণামূল্য বাড়ত বৈ কমত না। তার আলোচনার ভাষা থেকে প্রায়ই একজন কট্টর মুসলিম এবং ইহুদিবিদ্বেষীর আক্রোশের ছবি ভেসে আসে। তবে এ গবেষণার জন্য ব্যাপক তথ্য-প্রমাণ ও যুক্তি উপস্থাপনার ক্ষেত্রে লেখকের যে শ্রম ও নিষ্ঠার পরিচয় পাঠক পাবে তা যতটা একজন মুসলিমের তারচেয়ে বেশি একজন অনুসন্ধানী গবেষকের এ কথা নিঃসন্দেহে বলা যায়।  এ বিষয়ে আগ্রহী পাঠকেরা বইটি পড়ে উপকৃত হবেন সন্দেহ নেই। 
এমন একটি ব্যতিক্রমধর্মী বই প্রকাশনায় সাহসী উদ্যোগের জন্য বইটির প্রকাশক শুদ্ধস্বর-কে অভিনন্দন ও ধন্যবাদ। এসব বই প্রকাশের নৈতিক বল আমাদের দেশে খুব কম প্রকাশকেরই আছে।


নিজকে অনুতপ্ত মনে হয়



প্রথম দিনতো সারা দেশে মিডিয়া প্রভাবিত জনমতই ছিল প্রবল । নির্যাতিতের পক্ষে চিরকালের শোষিত বাঙালির হৃদয় কেঁদে উঠেছিল। আমি নিজেও সংশয়ী মন নিয়ে সেই দলেই ছিলাম। কিন্তু রাত গভীর হতে থাকলে যখন পুরো বিষয়টি ধীরে ধীরে স্পষ্ট হতে থাকে তখন মিডিয়ার কাছে মাথা বিক্রির জন্য নিজকে অনুতপ্ত মনে হয়। মনে হয়, ঘটনার আকস্মিকতা ও বিহ্বলতায় অতি-আগ্রহী হয়ে মিডিয়ার 'চ্যাংড়া' আর 'ল্যংড়া ' রিপোর্টারদের সব রিপোর্টই গোগ্রাসে গিলে মহা ভুল করেছি। নিজকে অপরাধী মনে হচ্ছে। বিদ্রোহী সৈনিকদের মোবাইলে বলা কথাগুলো মাইক্রোফোনের মাধ্যমে সারাদেশে ছড়িয়ে দেয়ার ঘৃণ্য কাজটি করেছে পদক পাওয়া বিজ্ঞ সাংবাদিকরা। অথচ সৈনিকদের কথাগুলো দফায় দফায় ফলাও করে  প্রচার করলেও প্রধানমন্ত্রীর ভাষণ উপর্যুপরি প্রচারের প্রয়োজনীয়তার কথা তাদেরকে স্মরণ করিয়ে দিতে হয়েছে  ( রাশেদ খান মেননের বক্তব্য)।  চ্যানেলগুলো  সংবাদ প্রচারের প্রতিযোগিতায় রাষ্ট্রীয়নিরাপত্তা-গোপনীয়তা বা গুরুত্বের  ধার-ধারে নি । কী ঘটছে তা জানার চেষ্টায় বিভোর থেকে উচিত অনুচিত ভুলে গেছি।  ই.মিডিয়ার তথাকথিত সি. রিপোর্টারের মুজিব ভাই, শাকিল ভাই ( যথাক্রমে কর্নেল ও মে.জে )বলে সাক্ষাৎকার নেয়ার ধরণে বিরক্ত হলেও চ্যানেল বদলে অন্যটা দিয়েছি, কিন্তু সেখানেও শিকার হয়েছি হলুদ সাংবাদিকতার। বুঝতে পারি নি। কারণ ঘটনার তীব্রতা এতটাই ছিল যে, কোনটা অতিরঞ্জন, কোনটা যৌক্তিক, কোনটা  প্রকৃতসত্য তা যাচাই করার মত স্থিরতা মাথায় ছিল না। এখন বুঝতে পারছি কোন ই.মিডিয়ার সংবাদ বিভাগই ঘটনার বাণিজ্যিক ও বস্তুনিষ্ঠতাকে তাত্ত্বিকভাবেও আলাদা করতে পারে নি। প্রতিটি ক্ষেত্রেই মনে হয়েছে ( এখন মনে হচ্ছে) এক চরম উত্তেজনাকর ফাইনাল খেলা কাভার করতে এসেছে সাংবাদিকরা। আমি সাংবাদিক নই কিন্তু এটুকু বুঝি যে, সংবাদপত্রে সংবাদ প্রকাশের চেয়ে ই.মিডিয়ায় সংবাদ প্রচার অনেক বেশি সতর্ক থাকতে হয়, কারণ তা প্রচারিত হয় সরাসরি এবং তা যাচাইয়ের সুযোগও সীমিত বা স্বল্প সময়ের কাজ। আমার মনে হয় , এ ঘটনায় মিডিয়ারও অনেক কিছু শেখার আছে। মিডিয়া সাংবাদিকদের অনভিজ্ঞতা ও অপরিপক্কতা  এবং দায়িত্বজ্ঞানহীনতার নজির হয়ে থাকবে এই কাভারেজ। জানি, মিডিয়া সাংবাদিকরাও পাল্টা এ বিষয়ে তাদের মহা-দক্ষতার ঢোলও পিটাতে থাকবেন অনর্গল । কিন্তু আমার মত যারা আত্মদহনে পুড়ছেন বা মিডিয়ার ভেল্কিতে বোকা হয়েছেন তারা কি আর স্বাভাবিকভাবে মিডিয়ার সংবাদকে আস্থায় নেবেন ? 


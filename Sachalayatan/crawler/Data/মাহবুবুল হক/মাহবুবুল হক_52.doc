হাটের মধ্যে বাটে পইরেন না



আজ বাংলা একাডেমির বই মেলা থেকে ফেরার পথে এমন এক ঘটনার মুখোমুখি হলাম যা এতদিন আড্ডার মুখরোচক গল্প হিসেবেই শুনে এসেছি, সিনেমা বা নাটকেই এমন সম্ভব।রাত প্রায় ন’টা বাজে তখন। আমি আর আশরাফ ভাই (নিসর্গ সম্পাদক সরকার আশরাফ) হাঁটতে হাঁটতে জাতীয় যাদুঘরের সামনে দিয়ে যাচ্ছি শাহবাগ বাসস্ট্যান্ডের দিকে। রাস্তার মাঝখানে আইল্যান্ডের সাথে হেলান দিয়ে দাঁড় করানো একটি মটর সাইকেলের ওপর বসে আছে এক তরুণী। সাথে গৌরবর্ণ দীর্ঘকায় এক যুবক, চোখে গ্লাস না সানগ্লাস বোঝা গেল না। আমাদেরকে হতভম্ব করে দিয়ে  কোত্থেকে দুই তরুণী দৌড়ে এসে চড়াও হল যুবকের ওপর। একজন তো মটর সাইকেলে বসা তরুণীর গালে কষে এক চড় কষিয়ে দিলো।
দুই তরুণী তারস্বরে যুবকের উদ্দেশ্যে বলে যাচ্ছে- “ আমাদেরকে বসিয়ে রেখে তুমি এখানে অন্য  মেয়ের সাথে কী করে বেড়াচ্ছ ? তোমার লজ্জা করে না ? আরেকজনের বৌ এর সাথে এসব করে বেড়াও?” দুই তরুণীর কথা প্রায় অভিন্ন। আমি  বিষয়টি আঁচ করতে পেরে চলে যেতে চাইছিলাম কিন্তু আশরাফ ভাই নাছোড়বান্দা। শওকত ওসমানের গল্পের লাইন মনে পড়ল- ‘ অন্যের অপমান দেখার নেশা বড় নেশা।’ সে নেশায় আমাকেও পেয়ে বসলো। ততক্ষণে পরিস্থিতি আরো খারাপ। আশপাশের মানুষ জড়ো হয়েছে। বেশ বড়সড় জটলা  তৈরি হয়েছে সেখানে। তরুণী দুটি যুবককে কিছুদূর টেনে এনে ভীষণ উত্তেজিত এবং আক্রমণাত্মক ভঙ্গিতে অপদস্ত করে চলেছে। পুলিশে দেয়ার ভয়ও দেখালো। মটর সাইকেলে বসা তরুণীকে গার্মেন্টসের মেয়ে বলে ধিক্কার যুবকের লাম্পট্যের ফিরিস্তি দিতে দিতে কেঁদে ফেললো এক তরুণী। দুএকজন জানতে চাইলো, এইলোক আপনার কি হয়? এক তরুণী জবাব দিলো, কিছু হয় না। আমি ভাবছি তবে কি প্রেমিক প্রবর একসাথে তিন মেয়ের সাথে প্রেম করে বেড়াচ্ছিলেন ? এই দুই তরুণী ঘটনা টের পেয়ে ভেতরে ভেতরে একজোট হয়েছে আর মওকা খুঁজছিলো হাতেনাতে ধরার? তাই হবে। না হলে দুজনই একই সুরে কথা বলবে কেন ? এদিকে যখন বিশাল হট্টগোল তখন মটর সাইকেলে বসা তরুণী কিন্তু নির্বিকার বসে আছে সেখানেই। এমন সময় ছেলেটা আরেক কাণ্ড করে বসলো, চড় বসিয়ে দিলো এক তরুণীর গালে। আর যায় কোথায় ! পাবলিকের দুচারটা কিল-ঘুষি যুবকের গায়ে পড়তে লাগলো। আমি তো ভাবলাম এবার বেচারাকে গণপিটুনীর হাত থেকে বাঁচানো যাবে না। কিন্তু কি মনে করে  তরুণী দুজনই মানুষকে শান্ত করলো। সরিয়ে নিয়ে গেল সেই মটর সাইকেলের দিকে। জনতার ভিড় ততক্ষণে আরো বেড়েছে। এমনিতেই ওই এলাকায় চষে বেড়ানোর মানুষের অভাব নেই তার ওপর এমন রসালো ঘটনার মজা কে ছাড়তে চায় ! দুই তরুণী এক হঠাৎ চড়াও হল মটর সইকেলে বসা তরুণীর ওপর । মটর সাইকেল পড়ে গেল। তরুণী মানুষের ভিড়ের মধ্য দিয়েই দৌড়ে পালালো। দুই তরুণীর একজন অনুরোধ করছিলো  সেই  মেয়েকে ধরে দেবার জন্য। এদিকে আরেক তরুণী যুবককে টেনেটুনে নিয়ে যাচ্ছিল থানার দিকে। কেউ একজন এক তরুণীর ক ছে জানতে চাইলো, লোকটা আপনার কি হয়? তরুণী জবাব দিলো, আমার সাথে এনগেজমেন্ট হইছে। কথাটা আমার বিশ্বাস হলো না। আমি আর আশরাফ ভাই বাসস্ট্যান্ডের দিকে হাঁটা শুরু করলাম। দিনেদুপুরে রাজপথে প্রকাশ্যে কেতাদুরস্ত ছেলের গালে কষে চড় বসিয়ে দিয়েছে এক মেয়ে- এমন দৃশ্য আমি দেখেছি, তাও আবার বগুড়া শহরে। কিন্তু এমন ঘটনার সাক্ষী হওয়া সত্যি দুর্লভ সুযোগ। মাত্র তিনজন গোপীকে সামলাতে ব্যর্থ  এই বাঙালি কৃষ্ণের  দুর্দশা দেখে ভাবছিলাম শ্রীকৃষ্ণ কী করে সাতশ গোপীকে সামলাতেন।


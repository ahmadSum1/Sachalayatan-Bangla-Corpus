সৃজনশীল প্রশ্ন প দ্ধতি  শিক্ষার্থীর কাছে ভীতি  নয়, ভীতি অভিভাবকের কাছে



সৃজনশীল প্রশ্ন শিক্ষার্থীদের কাছে কোন ভীতি নয়। ভীতি অভিভাবকদের কাছে আর ফাঁকিবাজ শিক্ষকদের কাছে। শিক্ষার্থীরা এসব প্রশ্নের চমৎকার উত্তর দিতে জানে। আমার অভিজ্ঞতায় আমি দেখেছি যেসব শিক্ষার্থী চিন্তাশীল-সৃজনশীল ও ভাষায় দক্ষ তারা খুব সহজে এর উত্তর দেয়ার কৌশল বুঝে ফেলতে পারে। অর্থাৎ যাদের মধ্যে কোন বিষয়কে সংক্ষেপিত বা বিশ্লেষিত করার দক্ষতা তৈরি হয়েছে বা যারা বিষয়ের সারমর্ম বা মর্মার্থ সহজে উপলব্ধি করতে পারে তারা সৃজনশীল প্রশ্নের যেকোন সমস্যার সমাধান করতে পারে খুব দ্রুত। আমি প্রয়োগ ও উচ্চতর দক্ষতার প্রশ্নের কথা বলছি। প্রথম দুটি, অর্থাৎ জ্ঞান ও অনুধাবনমূলক, সরাসরি পাঠ্যবইয়ের অনুসরণে হয় বিধায় এটি সব মানের শিক্ষার্থীর জন্য একই। কিন্তু সমস্যা হল প্রশ্ন করা নিয়ে। এই প্রশ্নের নির্মাণ কলায় শিক্ষকের মনোযোগ এবং দক্ষতা এতটাই জরুরী যে, বস্তুত এই জাতীয় পরীক্ষাপদ্ধতির সাফল্য নির্ভর করে শিক্ষকের ওপর। সৃজনশীল প্রশ্নের উপযোগী করে শিক্ষার্থীকে তৈরি করার দায়িত্ব শিক্ষকের। শুধু শিক্ষার্থী নয়, শিক্ষকের নিজকেও সেই মানে নিয়ে  যেতে হবে-- ক্লাসরুমে পড়ানোর পদ্ধতিই পাল্টে ফেলতে হবে। প্রশ্ন তৈরির জন্য অনেকটা সময় দিতে হবে। এ জাতীয় প্রশ্ন তৈরি করতে হলে, একই বিষয়ের কয়েকজন শিক্ষককে পারস্পরিক মতবিনিময় অত্যন্ত প্রয়োজন। সেটা করার জন্য যে মানসিক উদারতা বা চর্চা প্রয়োজন তা আমাদের দেশের কতগুলো শিক্ষা প্রতিষ্ঠানে আছে ভেবে দেখা প্রয়োজন । অবশ্য এ ক্ষেত্রে প্রতিষ্ঠান প্রধান উদ্যোগী ভূমিকা নিতে পারেন। কিন্তু বাস্তবতা হল, এই প্রশ্ন করা ও উত্তরপত্র পরীক্ষণের জন্য যে অভিনিবেশ ও সতর্কতা প্রয়োজন, অধিকাংশ শিক্ষকই তা দিতে পারেন না বা দেন না। কারণ কোন প্রতিষ্ঠানই সে অনুযায়ী সম্মানী দেবে না। আগের পদ্ধতিতে একটি প্রশ্ন করলে একজন শিক্ষক যদি ১০০ টাকা (উদাহরণ) পেতেন তো সৃজনশীল প্রশ্নের জন্যও একই বা  কোন ক্ষেত্রে হয়তো সামান্য বেশি পাবেন। কিন্তু এই প্রশ্ন নির্ভুলভাবে সবরকম মান অক্ষুণ্ন রেখে করতে হলে তাকে যে শ্রম ও সময় দিতে হবে তা বহুগুণ বেশি, বলা যায় সেটি আর্থিক মানে নির্ধারণযোগ্য নয়। উত্তরপত্র পরীক্ষণের বেলায়ও একই কথা প্রযোজ‌্য। নৈর্ব্যক্তিক প্রশ্নমালা তৈরি ও তা পরীক্ষা করার জন্য যে সফটওয়্যার ও ডিভাইস রয়েছে তা আমাদের কোন প্রতিষ্ঠান এখনও ব্যবহার করছে বলে শুনিনি। ফলে পুরো চাপটি গিয়ে পড়ছে শিক্ষকের ওপর। তার ওপর শিক্ষকের প্রাইভেট পড়ানো নিয়ে ফৌজদারি ব্যবস্থা নেয়া পর্যন্ত ভাবছে যে রাষ্ট্র সেখানে তো এই শিক্ষক হাতে-ভাতে সবদিকেই মারা যাবে। তাহলে আমরা ধরে নিতে পারি, শ্রেণি শিক্ষকদের অনেকটা নিরাসক্ত ভূমিকার মধ্য দিয়ে চলছে এই পদ্ধতি (এটা অনুমান নয় বাস্তবতা)।  মূ্ল্যায়ণ পদ্ধতির ক্লেশ ও অপ্রতুল সম্মানীও শিক্ষককে মানসিকভাবে নিষ্ক্রিয় করে রাখে । সবমিলিয়ে যে কথাটি এখন ভাববার সময় হয়েছে তাহল, সৃজনশীল প্রশ্নপদ্ধতির প্রয়োগ-জটিলতা দূর করতে হবে দ্রুত। তা না হলে এটি মেধাশূন্য প্রজন্ম তৈরি করতে থাকবে। শিক্ষার্থীরা এটি দ্রুত আয়ত্ত করতে পারবে তাতে কোন সন্দেহ নেই। কিন্তু সাম্প্রতিক ফলাফল-সংকোচনরে জন্য বা নবম-দশম শ্রেণির গণিতের ফলাফলে বিপর্যয়ের ( দৈনিক সমকাল) জন্য পুরো ব্যবস্থাতেই দোষারোপ করা যায় না। এই পদ্ধতিতে মেধাবী ছাত্র-ছাত্রী বাছাই করতে আরো কিছুটা কঠোরতা অবলম্বনের প্রয়োজন আছে, সে বিষয়ে আরেকটি লেখা দেয়ার ইচ্ছে রইল। কিন্তু জিপিএ-৫ পাওয়ানোর জ্বরে আক্রান্ত অভিভাবকের জন্য একমাত্র পরামর্শ সন্তানকে পুরো পাঠ্যবই তন্নতন্ন করে পড়তে বলুন। তার মধ্যে নিজে লেখার ক্ষমতাকে জাগিয়ে তুলুন, ভাষা ব্যবহারে দক্ষ হতে সাহায্য করুন-- এমনিই ভাল ফল হবে। আর একটা কথা বলতেই হচ্ছে, দ্রুত সিজিপিএ-৫ (সবধরণের) -কে ৯৫ শতাংশের উপরে নিয়ে যাওয়া উচিত এবং আবারও প্রবর্তন করা উচিত মেধাস্থান, তবে ২০ জন না করে অন্তত ১০০ জন।


প্রতিদিনের দর্শন । তিন



খবরটা হয়ত আমাদের অনেকেরই দৃষ্টি এড়িয়ে গেছে। একে তো কোর্ট-কাচারির তার ওপর নিজের দেশের রসালো কোনো রাজনৈতিক বিতর্কেরও নয় আবার প্রথম পাতার সংবাদও নয় তাই সময়ের বহু নিরীহ খবরের মত এটাও  ডুবে গেছে বিস্মৃতিতে। খবরটা পরশু দিনের যার সার সংক্ষেপ হল,
' ভারতের সুপ্রিম কোর্টের অন্তবর্তী নির্দেশে প্রকাশ্য রাস্তা দখল করে আর কোন ধর্মীয় উপসনালয় নির্মাণ করা চলবে না। ইতোমধ্যে যেসব রাস্তা দখল করে মন্দির, মসজিদ, গির্জা, গুরুদুয়ারা বা অন্য কোনো ধর্মীয় উপাসনালয় নির্মিত হয়েছে, এগুলোর ব্যপারে সংশ্লিষ্ট রাজ্য সরকার তদন্ত করে প্রয়োজনীয় ব্যবস্থা নেবে। প্রয়োজনে ওই সব উপাসনালয় অন্যত্র সরিয়ে নেয়া যায় কিনা  তা বিবেচনা করবে। খবরে প্রকাশ, ২০০৬ সালে গুজরাটে পৌরসভাগুলোর রাস্তায় অবৈধভাবে নির্মিত বিভিন্ন স্থাপনা ভেঙে ফেলার নির্দেশ দেন। এর আওতায় কিছু উপাসনালয় পড়ায় এর বিরুদ্ধে সুপ্রিম কোর্টে দায়ের করা মামলার প্রেক্ষিতে কোর্ট এ রায় দেন।' -প্রকৃতই একটি গণতান্ত্রিক রাষ্ট্রের প্রতিফলন এ রায়ে পাওয়া যায়; যেখানে জনকল্যাণই প্রাধান্য পাবে, অন্য কিছু নয়।
খবরটি পড়তে পড়তে বাংলাদেশের বাস্তবতায় ফিরে এলাম। মনে পড়লো গত রমজানে দুই শুক্রবার রোকেয়া সরণীতে তালতলার কাছে  প্রায় এক ঘন্টা ধরে যানজটে (?) আটকে থাকার কথা। কারণ ১০০ ফুট রাস্তার অর্ধেকটা বন্ধ করে মুসল্লিরা নামায পড়ছিলেন। সাপ্তাহিক ছুটির দিনে ভর দুপুরে ফাঁকা রাস্তাঘাট থাকা সত্বেও যানজটে পড়ে শতশত যানবাহন। স্থবির দাঁড়িয়ে থাকা ছাড়া গত্যন্তর নেই। অনেক যাত্রী নামাজই পড়তে পারলেন না। অনেকে বাস থেকে নেমে হেঁটে মসজিদ পর্যন্ত এসে নামায ধরলেন। যানজট এড়িয়ে উল্টোদিক দিয়ে যেতে গিয়ে দুর্ঘটায় পড়ে চাকা দুমড়েমুচড়ে গেল একটি রিকশা ও একটি ভ্যানের । দুর্বিষহ কষ্টের মধ্যে পড়ল মহিলা আর শিশুরা।  এটা অবশ্য প্রতি শুক্রবারই ঘটে ।  মহল্লার অলিগলিতো অনেক যায়গাতেই বন্ধ করে দেয়া হয়। জামাতের সময় এমন বিপাকে পড়তে হয় ঢাকা শহরের অনেক এলাকাতেই। বাংলাদেশের পুণ্যার্থী মানুষ সিভিক সেন্সের তোয়াক্কা করে না; পুণ্য আয়ের প্রকাশ্য ও প্রদর্শনযোগ্য উপায় ছাড়া অন্যগুলোতে তাদের তেমন কোনো উৎসাহ নেই। তা না হলে নামাযের সময়কে কর্মঘন্টা ফাঁকি দেয়ার রেওয়াজ গড়ে উঠতো না আর রোজার মাসে ঘুষ খাওয়া নিয়ে সরস কৌতুকও হতো না।
আমার এলাকায় কেবল সিকি বর্গকিলোমিটারের মধ্যে ৭টি মসজিদ । কেবল জুম্মার নামায ছাড়া অন্য ওয়াক্তগুলোতে বিশাল মসজিদগুলোর সামান্য অংশই মুসল্লি থাকে। তারপরও এলাকার রাস্তার ওপর শেড দিয়ে সেটিকে মসজিদের উঠান বানিয়ে ফেলেছে লোকজন। পরিহাসের বিষয় হল, যারা এটাকে অন্যায় মনে করে তারাই দিব্যি সেখানে নামায আদায় করছে। আর জুম্মার সময় বা এরকম কোনো বিশেষ উপাসনালগ্নে উপচে পড়া মুসল্লি অবরুদ্ধ করে ফেলে রাস্তাঘাট- এমনকি শহরের বড় বড় রাস্তাও। ধর্মীয় দৃষ্টিকোণ থেকেও যে বিষয়টি সমর্থনযোগ্য নয় তা এইসব ফাঁপা মুসল্লিদের কে  বোঝাবে; যখন মসজিদের ইমাম বা ধর্মীয় নেতারাই এতে উৎসাহ দেন এবং ‘লাল সালু’র মজিদের মত নিজের ক্ষমতা দেখে পুলকিত বোধ করেন। জনসংখ্যার ঘনত্ব ভেদে একটি এলাকায় দুতিনটি মসজিদ যথেষ্ট যদি সেগুলোকে পর্যাপ্ত জায়গা নিযে করা হয় এবং সবরকম সুযোগ-সুবিধা ও বহুতল করে গড়ে তোলা হয়।বলা বাহুল্য, বাংলাদেশের মানুষের ধর্মীয় সহনশীলতা ও ঔদার্য যে ক্রমশ কমছে, বাড়ছে গোঁড়ামি তা সহজেই বোঝা যায়- গবেষণা প্রয়োজন নেই। হ্যাঁ, এতে আনন্দিত হতো সবাই, দেশও উপকৃত হত যদি দেখা  যেত একই হারে দেশ থেকে দুর্নীতি কমে যাচ্ছে, মানুষ আরো দেশপ্রেমিক হচ্ছে,পরমতসহিষ্ণুতা বাড়ছে, মানবতাবোধ সমৃদ্ধ হচ্ছে, নারীর প্রতি শ্রদ্ধা ও সহযোগিতার মাত্রা বৃদ্ধি পাচ্ছে। কিন্তু ক্রমাগত মসজিদ ও হাজির সংখ্যা বৃদ্ধি সত্বেও মানুষের মানদণ্ডে আমরা যে কেবল নিচেই নামছি তা আর বলার অপেক্ষা রাখেনা।
মসজিদের কারণে এলাকার রাস্তাঘাট প্রশস্ত করা থেমে গেছে এমন উদাহরণ সারা দেশে ভুরি ভুরি। বড় বড় রাস্তাও পার্শ্ববর্তী মসজিদের কারণে বিষমাকৃতি হয়ে আছে এমন উদাহরণও খোদ ঢাকাতেই আছে। তাছাড়া সরকারি জমি বা খাস জমি কিংবা দুর্বলের জমি দখলের জন্য বাংলাদেশে সবচেয়ে কার্যকর পদ্ধতি  যে মসজিদ-মাদ্রাসা বানানো তা সবাই জানে । কিন্তু কেউ কিছু বলতে পারে না। বললেই সেটাকে ইসলামের বিরুদ্ধে দাঁড় করানো হয় এবং প্রতিবাদীকে নাস্তিক বা ইসলামের দুশমন  আখ্যা দেওয়াও অবধারিত। সঙ্গে যদি ক্ষমতাসীন দলের একটু আশীর্বাদ থাকে তাহলে তো কথাই নেই।
সুতরাং আমাদের দেশে ভারতের উদাহরণ সৃষ্টি করা কতটা দুঃসাধ্য এবং কেন তা সহজেই অনুমেয়। কিন্তু ভারতেও মন্দিরের পুরোহিতরা আছেন, আছে শিবসেনা, আছে বালথ্যাকারের মত উগ্র ধর্মীয় গোষ্ঠী বা নেতা। কই তারা তো লাঠিসোটা নিয়ে রাস্তায় নামলো না! গেল কোর্টে। আর কোর্টও মানুষকে, মানুষের অধিকার ও প্রয়োজনকে জনস্বার্থ ও মানবিক তুল্যমূল্যে যাচাই করেই রায় দিল, কোন টুপি বা টিকির দিকে তাকালো না। 


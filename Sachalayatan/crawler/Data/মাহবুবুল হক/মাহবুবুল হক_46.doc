বিবর্তন



করিডোর চলে গেছে শূন্যতায়
নির্জনতা
বিশ্রামে ডুবে গেছে হুইলচেয়ার, ট্রলি, বেঞ্চ
নিরবতা
হঠাত্  বেজে ওঠে টেলিফোন বাজতেই থাকে একনাগাড়ে
সাইরেন
শেষপ্রান্তের স্থির আলোতে আন্দোলন তুলে এদিকে আসছেন জরুরী
ডাক্তার
নড়ে ওঠে দীর্ঘ পথ পেরিয়ে আসা এক রোগী
তেলাপোকা
এই সাম্রাজ্যে তুমিই রাজা হে পথিক কেমন রাজকীয় ভঙ্গীতে
হেঁটে যাচ্ছো লাশ কাটা ঘরের দিকে
অসংখ্য পায়ের ছাপ ঘিরে আছে দরজায়
তোমাকে দেখে পথ ছেড়ে দাঁড়ালো মর্গের মৌমাছিরা
পাশের ওজুখানায় তওবা ব্যবসায়ীদের  আনাগোনা দেখে
উঁকি দিতেই  দেখি সারি সারি মৃতদেহ - সাদা এপ্রন গায়ে, গলায় স্টেথো
একজন রাশভারি আরশোলা গভীর মনোযোগে লিখে যাচ্ছেন
ডেথ সার্টিফিকেট


‹ প্লেটোনিক
উপরে
৩১ ডিসেম্বর ›




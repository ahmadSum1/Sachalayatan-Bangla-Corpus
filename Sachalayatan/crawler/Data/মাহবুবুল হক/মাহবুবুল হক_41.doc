৩১ জানুয়ারি মিরপুর-মুক্ত দিবসে দুটি কথা



কথা-১
সকাল সাড়ে আটটার মধ্যেই আমাদের র‌্যালির দলটি মোটামুটি প্রস্তুত হয়ে গেল ব্যানার আর পুষ্পস্তবক নিয়ে। বিভিন্ন বয়সের জনা ত্রিশেক মিরপুরবাসী  ‘মনন পাঠচক্রের পাঠাগার -এর পক্ষ থেকে মিরপুর মুক্ত দিবসে শ্রদ্ধাঞ্জলি দেয়ার জন্য সমবেত হয়েছি। মিরপুর ২ নং সেকশনের মসজিদ মার্কেটের কাছ থেকে আমরা যাত্রা শুরু করলাম শহীদ বুদ্ধিজীবী স্মৃতিসৌধের উদ্দেশে। মৃদুকণ্ঠে ‘মুক্তির মন্দির সোপানতলে কত প্রাণ হল বলিদান’ গানটি  গাইতে গাইতে আমরা যখন বুদ্ধিজীবী স্মৃতিসৌধের কাছে চলে আসি, দূর থেকে দেখা যাচ্ছিল কালো বেদীর আশেপাশে কিছু লোকের রোদপোহানোর দৃশ্য। কাছাকাছি আসতেই চোখে পড়লো বেদীমঞ্চে ওঠার সিঁড়িটি বাদামের খোসা,কাগজ আর ধুলায় নোংরা হয়ে আছে। আমরা পাদুকা ছেড়ে ওপরে উঠতে থাকায় সেই লোকগুলো কিছুটা সরে গেল ঠিকই তবে তাদের পাদুকা নিয়ে তারা লজ্জিত বলে মনে হল না। কালো পাথরের বেদীটি দৃষ্টিগোচর হওয়া মাত্রই কষ্ট চেপে ধরল বুকটাকে। হায় ! এ কী   অবস্থা ! কালো স্তবক ঢেকে আছে ময়লা আর পোড়া মবিল দিয়ে। হয়ত কেউ এখানে গাড়ির কোন যন্ত্রাংশ ধোয়া-মোছার কাজ করেছে। তেলের দাগ ছড়িয়ে ছিটিয়ে আছে আশেপাশেও। বেদীর এক জায়গায় প্রাণীর বিষ্ঠাও চোখে পড়ল। বুকের ভিতরের কষ্টটা পাক খেতে খেতে বেরিয়ে এলো দীর্ঘশ্বাস হয়ে । এক মিনিট নীরবতা পালনের সময় ভাবছিলাম নিশ্চয়ই সারা বছর এই পবিত্র জায়গাটির এমন চরম অপমান চলতেই থাকে। আমি বিশ্বাস করতে চাইছিলাম না যা দেখেছি তা সত্যি। নিজেকে বোঝালাম, হয়ত কালো পাথর পরিষ্কার করতে এ ভাবে পোড়া মবিলের প্রলেপ দেয়া হয়েছে। কিন্তু বেদীর চারপাশের অবস্থা দেখে তা-ও বিশ্বাস হতে চাইল না। শুকিয়ে যাওয়া বিষ্ঠাই প্রমাণ করে এই পবিত্র জায়গা কার দখলে থাকে। ফিরে আসার সময় চা-এর ফ্লাস্ক আর সিগারেট-টোস্টের প্যাকেট নিয়ে কালো বেদীর পাশে খদ্দেরের অপেক্ষায় বসে থাকা এক প্রৌঢ়কে জিগ্যেস করলাম ‘চাচা চা-বিড়ি বেচতে আপনার এ জায়গাতেই বসা লাগবে ?’ চাচা উত্তর দিলেন- ‘মানুষজন এইহানে বহে তাই...’ তার উত্তর শোনার অপেক্ষা আমার ছিল না। চলে আসার সময় দেখলাম বেদীপ্রাঙ্গন ঝাড় দিচ্ছে দুতিনজন ঝাড়ুদার। তাদের কাজটুকু তারা করছে এটাই বা কম কী ! হয়ত তারা বেদীর সিঁড়ি এবং উপরটাও ঝেড়ে-মুছে সাফ করে দেবে। কিন্তু তারপর সারাদিন এখানে যারা নোংরামির উত্সবে মেতে উঠবে তাদের ঠেকাবে কে ? মনে পড়ে আশির দশকে প্রথমবার আমি যখন এখানে আসি তখন  প্রতিষ্ঠাতার নামফলকটি ছিল না। কে বা কারা সেটি ভেঙ্গে ফেলেছিল। কারণ সেখানে ছিল বঙ্গবন্ধু শেখ মুজিবুর রহমানের নাম। আজ মিরপুর-মুক্ত দিবসে বুদ্ধিজীবী স্মৃতিসৌধে গিয়ে পাশাপাশি দুটি ফলক দেখে ভাবলাম, প্রস্তর ভেঙে ফেললে আবার বসানো যায় কিন্তু আমাদের মনের দীনতা আর আত্মবিধ্বংসী উদাসীনতা  যে সর্বনাশা ভাঙন শুরু করে তা প্রতিরোধ করবো কি ভাবে? 
কথা-২
বাংলাদেশের মহান মুক্তিযুদ্ধ শুরু হয়েছিল ১৯ মার্চ ১৯৭১ আর শেষ হয়েছিল ৩১ জানুয়ারি  ১৯৭২ । অর্থাত্  মোট ১০ মাস ২০ দিন স্থায়ী ছিল এই সশস্ত্র সংগ্রাম।  ২৬ মার্চ’৭১ থেকে ১৬ ডিসেম্বর’৭১ মোট ৮ মাস ২২ দিনের যুদ্ধটি ছিল  আনুষ্ঠানিকভাবে ঘোষিত, যাকে পরবর্তীকালে সাংবিধানিক স্বীকৃতি দেয়া হয়। তথ্যটি অনেকেরই জানা। ১৯ মার্চ জয়দেবপুরে প্রথম সশস্ত্র বিদ্রোহ শুরু হয়। আর ১৬ ডিসেম্বর পাকিস্তানি বাহিনীর আত্মসমর্পণের পরও ঢাকার মিরপুরে চলছিল যুদ্ধ। মিরপুর নিয়ন্ত্রণ করছিল পাকিস্তানি বাহিনীর দোসর অবাঙ্গালি বিহারীরা এবং কিছু সংখ্যক রাজাকার আলবদর। প্রায় এক ব্রিগেড পাকিস্তানি সেনা তাদেরকে সাথে নিয়ে গড়ে তুলেছিল স্বাধীন বাংলাদেশের ভিতর এক পরাধীন বাংলা। এমনকি মিত্রবাহিনীও এ এলাকায় প্রবেশের সাহস করেনি। মুক্তিযোদ্ধারা একাধিকবার মিরপুরে প্রবেশ করতে চাইলেও মিত্রবাহিনী এবং বাংলাদেশ সেনাবাহিনী শত্রুশক্তি অনুমান করে তাদেরকে বিরত রাখে। ৩০ জানুয়ারি ১৯৭২ মিরপুর ম্ক্তু করার পরিকল্পনা চূড়ান্ত হয়। তার আগে অস্ত্র সমর্পণ করতে বলা হয়েছিল শত্রুদের কিন্তু উল্টো তারা মাইকে  ঘোষণারত পুলিশ সদস্যকেই হত্যা করে। শত্রুর অতর্কিত হামলায় শহীদ হন সেনাবাহিনীর লে. সেলিম, পুলিশের এএসপি জিয়াউল হক খান লোদী এবং জহির রায়হান। শুরু হয় প্রচণ্ড যুদ্ধ। ৩১ জানুয়ারি ১৯৭২ । সেনাবহিনী, মিত্রবাহিনী এবং মুক্তিবাহিনীর আক্রমণে এক সময় পরাস্ত হয় শত্রু, মুক্ত হয় বাংলাদেশের শেষ পরাধীন ভূমি। স্বাধীন বাংলাদেশেও শতাধিক শহীদের আত্মবলিদানের মর্মান্তিক ইতিহাসের স্বাক্ষী মিরপুরবাসী। মিরপুর শত্রুমুক্ত হওয়ার পর একে একে বেরিয়ে আসতে থাকে রাজাকার-আলবদর-বিহারীদের পৈশাচিক বিভত্ সতার স্বাক্ষী বধ্যভূমিগুলো। এ পর্যন্ত ১০ টি বধ্যভূমি সনাক্ত করা হয়েছে মিরপুরে । ১৯৯৯ সালে মিরপুরের মুসলিম বাজার বধ্যভূমি আবিষ্কারের পর জহির রায়হান, লে. সেলিমসহ আরো যারা ওই অপারেশনে শহীদ হয়েছিলেন তাদের হত্যারহস্য উদঘাটিত হয়। মুক্তিযুদ্ধের এরকম অনেক অনুদঘাটিত ইতিহাসের স্বাক্ষী মিরপুর। সমগ্র মিরপুর ছিল রাজাকার-আলবদর-বিহারীদের অভয়ারণ্য। অবাধে বাঙালি নির্যাতন আর হত্যার জন্য পুরো মিরপুর ছিল শত্রুর কাছে জল্লাদখানা। অথচ স্বাধীনতা-উত্তর বাংলাদেশে রাজাকার-আলবদররা কিভাবে প্রতিষ্ঠিত হয়েছে আমরা তা জানি। বিগত জোট সরকারের উদ্যোগ ও তত্ পরতায় বিহারীরাও আজ বাংলাদেশের নাগরিক হিসেবে প্রতিষ্ঠা পেয়েছে। গত নির্বাচনে তারা ভোটও দিয়েছে। অথচ আজো তারা পাকিস্তানকেই তাদের মাতৃভূমি মনে করে, পাকিস্তান সরকারের কোন প্রতিনিধি এলে করজোড়ে তাদের পাকিস্তানে নিয়ে যাওয়ার জন্য দেন-দরবার করে। 
মিরপুর-মুক্ত দিবসে আমাদের র‌্যালিটি বুদ্ধিজীবী স্মৃতিস্তবকে পুষ্পার্ঘ্য অর্পণ শেষে রওনা হয় বাঙলা কলেজে। সেখানে ’৭১ এর বধ্যভূমি স্মৃতিফলক প্রতিষ্ঠার আন্দোলনে একাত্মতা ঘোষণা করতেই আমাদের যাত্রা। ফটকের কাছে একটি গাছের নিচে কালো কাপড় বিছানো প্রতীকী বেদীতে পুষ্পার্ঘ্য অর্পিত হল । আরো কয়েকটি সংগঠন এবং কয়েকজন ব্যক্তিও তাতে অংশ নিল। এলেন কাজী রোজী, মুজাহিদুল  ইসলাম সেলিম এলেন, এলেন মুক্তিযুদ্ধ বিষয়ক মন্ত্রণালয়ের প্রতিমন্ত্রীর প্রতিনিধি- মন্ত্রনালয়ের সচিব। সেখানেই পরিচিত হলাম ১৯৭১ এর ১৯ মার্চে জয়দেবপুরের প্রথম সশস্ত্র প্রতিরোধে অংশগ্রহণকারী মুক্তিযোদ্ধা ও সেনা সদস্য ওয়ারেন্ট অফিসার (অব.) মোখলেছুর রহমান চৌধুরীর সাথে যিনি ১৬ ই ডিসেম্বরে ঢাকায় প্রবেশকারী প্রথম দলটিতেও ছিলেন। তার সাথে কথা বলতে বলতে মনে হচ্ছিল মুক্তিযুদ্ধের সময় আমার বয়সটা আরেকটু বেশি হলে কতো ভালো হত! আমিও একজন মুক্তিযোদ্ধা হতে পারতাম ! এবারের মিরপুর মুক্ত দিবস আমার মধ্যে অনেকগুলো নতুন প্রত্যয়ের উদ্বোধন ঘটিয়েছে। আমি দেখেছি তরুণদের মধ্যে স্বাধীনতা নিয়ে মমতাবোধ সৃষ্টি হচ্ছে, মুক্তিযুদ্ধকে জানার চেষ্টা তারা করছে। সারাদিনের অনাড়ম্বর নানা অনুষ্ঠানের কোথাও আত্মপ্রচারের নির্লজ্জতা দেখিনি, পাইনি আনুষ্ঠানিকতার আতিশয্য। তাই মিরপুর মুক্ত দিবসে আমার মনে হল,  রাজাকার-আলবদরের শেষ ঘাঁটি মিরপুরই যুদ্ধাপরাধীদের নৃশংসতার সবচেয়ে বড় প্রমাণ। তাদের বিচারের একটি অংশ এখানে হতে পারে।


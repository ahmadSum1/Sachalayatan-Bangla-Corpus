'থার্টি ফার্স্ট নাইট ' হরতালের সমার্থক



বিগত কয়েক বছর ধরে থার্টি  ফার্স্ট নাইটে ব্যাপক নিরাপত্তা এবং নিয়ন্ত্রণ থাকে ঢাকা শহর জুড়ে। এবারো ৬০০০ পুলিশ-রএ্যাব চষে বেড়াবে পুরো শহর, তাদের ভাষায় উচ্ছৃঙ্খল তরুণ-তরুণীর খোঁজে। বিকেল পাঁচটার পর সকল পানশালা বন্ধ থাকবে।
এ ধারাটি শুরু হয়েছে বছর সাতেক আগে থার্টি ফার্স্ট উদযাপন উপলক্ষে ঢাকা বিশ্ববিদ্যালয়ের টিএসসি তে বাঁধন নামের এক মেয়ে লাঞ্ছিত হওয়ার পর থেকে। সেই ঘটনাটিকে বিভিন্ন পত্রিকা রগড় ভাষায়, সচিত্র প্রতিবেদন ও ফলোআপ দিয়ে এমন হুলুস্থূল বাধিয়ে ফেলেছিল যে এরপর থেকে সরকারকে সাবধান হওয়া ছাড়া উপায় ছিল না। কিন্তু দিনকে দিনকে নববর্ষ  উদযাপনকে কেন্দ্র করে সরকারের নানা সতর্কতামূলক ব্যবস্থা  যে দিকে যাচ্ছে তাতে কেবল মুখ ফুটে থার্টি ফার্স্ট উদযাপন নিষিদ্ধ ঘোষণা দেয়া বাকি। এবার সম্ভবত নজিরবিহীন নিয়ন্ত্রণ ও নিষেধাজ্ঞা আরোপ করা হচ্ছে। তাতে হয়ত কেবল বড়বড় কয়েকটা হোটেল বা ক্লাবে এ রাতটি গুটিকয় মানুষ উদযাপন করতে পারবে।
আমি কখনও সেভাবে থার্টি ফার্স্ট নিয়ে মাতামাতি করি নি। কিন্তু একটা নির্মল আনন্দ লাভের উত্সকে এভাবে গলাটিপে হত্যা করা হচ্ছে দেখতে বড় অশান্তি হয়। রাতটিকে একেক শ্রেনীর মানুষ একেকভাবে উদযাপন করে।  আমাদের এলিট পাড়ায় বড়লোকের বখে যাওয়া সন্তান রাতটিকে যেভাবে উদযাপন করে তাকে সর্বসাধারণের মনে করা ঠিক নয়।  সে কারণে সকলের আনন্দ হরণ করাও গণতান্ত্রিক রাষ্ট্রের সংজ্ঞায় পড়ে না। যেসকল আনন্দ সকল মত-পথের মানুষ, ধনীগরীব নির্বিশেষে ভাগাভাগি করে নিতে পারে সেগুলোই প্রকৃত আনন্দ। থার্টি ফার্স্ট এরকম একটি আনন্দের উত্ স হলেও বিশেষ নিরাপত্তার অজুহাতে উত্ সবটিকে গৃহবন্দি করে ফেলা হচ্ছে বলে মনে হয়। নানারকম নিয়ন্ত্রণের ব্যাপক প্রচার-প্রচারণায় মনে হচ্ছে কাল বিরোধী দল হরতাল ঘোষণা করেছে তাই সরকার এতসব সতর্কতামূলক ব্যবস্থা নিচ্ছে।
আমার কাছে কেবলই মনে হচ্ছে , এখানেও মৌলবাদী থাবা প্রসারিত হচ্ছে। আজ থার্টি ফার্স্ট, কাল পহেলা বৈশাখ, পরশু পহেলা ফাল্গুন এভাবে ধীরে ধীরে তারা এগুচ্ছে। পহেলা বৈশাখের বা ফাল্গুনের সাজসজ্জাকে তো অনেক আগেই তারা ইসলাম বিরুদ্ধ বলে রায় দিয়ে রেখেছে। রমনা বটমূলে বোমা হামলাও ঘটেছে। 


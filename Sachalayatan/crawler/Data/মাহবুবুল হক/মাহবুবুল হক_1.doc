বাংলাদেশ-চীন সম্পর্ক : অতীত ও বর্তমান



  ২০০৫ সালের এপ্রিলে চীনের তৎকালীন প্রধানমন্ত্রী ওয়েন জিয়াবাও বাংলাদেশ সফর করেছিলেন, বিএনপি তখন ক্ষমতায়। চুক্তি হয়েছিল ৫টি, সমঝোতা স্মারক ২টি, বাকিগুলি পরীক্ষা-নিরীক্ষার পর্যায়ে। ফলাও করে ওই সফরের সার্থকতার কথা প্রচার হলেও শেষপর্যন্ত ফলাফল আশাব্যঞ্জক ছিল না । ২০০২, ২০০৮ সালে বাংলাদেশের তরফ থেকেও সফর হয়েছিল। প্রতিবারই বিপুল বাণিজ্য ঘাটতি কমানোর উপায় নিয়ে বাংলাদেশ চীনকে অনুরোধ করেছে, সমাধান হয়নি কিছুই। এমনকি ২০০৮ সালে চীন সরকার এমন প্রতিশ্রুতিও দিয়েছিল যে সরকারি সাহায্য দিয়ে হলেও ব্যাবসায়ীদের আগ্রহ সৃষ্টি করা হবে। তবে সেসব কথা কথাই থেকে গেছে। চীন বারবারই বাংলাদেশে পারমাণবিক শক্তি উৎপাদনে সহযোগিতা দিতে চেয়েছে। বাংলাদেশও বারবার প্রতিশ্রুতি দিয়েছে। শেষ পর্যন্ত অবশ্য বাংলাদেশ সরে গেছে রাশিয়ার পারমাণবিক প্রযুক্তির দিকে। স্পষ্টতই সামরিক নিরাপত্তার ক্ষেত্রে  বাংলাদেশ কৌশলগত কারণে চীন বা রাশিয়ার একক বলয়ে ঢুকতে চায় না। এই পদক্ষেপ নিঃসন্দেহে প্রশংসনীয়। ৭৫-এর ১৫ আগস্ট শেখ মুজিবকে সপরিবার হত্যার পরপরই ৩১ আগস্ট চীন বাংলাদেশকে স্বীকৃতি দেয় যা বাংলাদেশ চীন সম্পর্ক নির্ধারণে গুরুত্বপূর্ণ ঘটনা হিসেবে বিবেচিত হয়েছিল অনেককাল । চীন-বাংলাদেশ কূটনৈতিক সম্পর্ক স্থাপিত হয়েছিল ১৯৭৬ সালের জানুয়ারিতে, সামরিক শাসক জিয়ার মাধ্যমেই তা স্থাপিত হয় একথা সত্য। তবে অর্ধসত্য। কারণ বাংলাদেশ চীন সম্পর্কের তিক্ততা মুক্তিযুদ্ধের সময় যতটুকু হয়েছিল, তা দূর করতে উদ্যোগ নিয়েছিলেন বঙ্গবন্ধু শেখ মুজিবুর রহমান। ১৯৭৫ এর প্রথম দিকে চীনের সাথে বাংলাদেশের চারটি বাণিজ্য চুক্তি হয়েছিল অত্যন্ত গোপনীয়তার সাথে, তৎকালীন বার্মার রেঙ্গুনে বসে। কে এম কায়সার ছিলেন তখনকার পররাষ্ট্র সচিব, ইনাম আহমেদ তাঁর এক লেখায় একথা জানিয়েছেন। সেটি আনুষ্ঠানিক সম্পর্ক না হলেও এর তাৎপর্য অনেক কারণ বঙ্গবন্ধু এজন্য চিলির সালভাদর আলেন্দের কাছেও অনুরোধ করেছিলেন। ১৯৭৫ এর আগস্ট ট্রাডেজির আগেই চীন পরোক্ষে বাংলাদেশের প্রতি নমনীয় হয়ে উঠেছিল, শুধু আন্তর্জাতিক সম্পর্কের মেরুকরণের কারণে সরাসরি ঘোষণা দেয়া থেকে বিরত ছিল। ১৯৭৪ সালে বাংলাদেশ-ভারত-পাকিস্তান চুক্তির পরই চীন বাংলাদেশের ব্যাপারে সরাসরি বিরোধিতা থেকে সরে আসে। তবে বৈশ্বিক রাজনীতি ও সম্পর্কের ওঠানামার মধ্যে এসব এখন অতীত। যেমন অতীত পাকিস্তান-রাশিয়া ভারত-চীন বৈরিতা।
আগেই লিখেছি, বিগত সফরগুলিতে যেসব চুক্তি আর সমঝোতা স্মারক হয়েছিল সেগুলির অধিকাংশই পুরোপুরি বাস্তবায়িত হয়নি, চীনা ব্যাবসায়ীরাও সমঝোতা স্মারক, যেটাকে বাংলাদেশ নাম দিয়েছিল ‘আমব্রেলা এগ্রিমেন্ট’, অনুযায়ী আগ্রহ হারিয়ে ফেলেছিলো বিনিয়োগে, বাংলাদেশেও রাজনৈতিক পটপরিবর্তন ও সংঘাত এমন মাত্রায় পৌঁছেছিল যে এসব কথা ভাবারও সময় ছিল না কারো। তারপরও সবমিলিয়ে অসম্পূর্ণ বা পরিত্যাক্ত চুক্তির তালিকাটি দীর্ঘ, ১৭৭টি । ২০০৫ সালের সেসব এগ্রিমেন্ট, এমওইউ স্বাক্ষরিত হয়েছিল তন্মধ্যে প্রত্যেক জেলা শহর ও সিটি কর্পোরেশনে ডিজিটাল টেলিফোন এক্সচেঞ্জ স্থাপন, পারমাণবিক ‍শক্তির শান্তিপূর্ণ  ব্যাবহারে সহযোগিতা,  আইনশৃংখলা রক্ষাকারী বাহিনী ও জনপ্রশাসনের দক্ষতা বৃদ্ধিতে অর্থ সাহায্য একটি ডাই-ফসফেট সারকারখানা স্থাপন ইত্যাদি বিষয় ছিল। সমুদ্র নিরাপত্তা ও এশিয়ান হাইওয়ের আলোচনাসহ নানা উদ্যোগও তখন নেয়া হয়েছিল দুতরফেই। তখনও বাংলাদেশ ও চীনের পক্ষ থেকে সেই সফরকে ঐতিহাসিক তো বটেই, যুগান্তকারী আখ্যা দেওয়া হয়েছিল। এমনকি ২০০৫ সালকে “বাংলাদেশ-চীন বন্ধুত্বের বৎসর” ঘোষণা দেয়া হয়েছিল। মজার বিষয় হল, এক দশক পর আমরা আবার ঠিক অনুরূপ ঘোষণা পেলাম। আসন্ন ২০১৭ সালকে ‘বাংলাদেশ-চীন বন্ধুত্বের বৎসর’ হিসেবে ঘোষণা দেয়া হল । এবারের বন্ধুত্বটিও যদি প্রতিবেশি একটি দেশকে দেখানো আর শেখানোর ব্যাপার হয় তাহলে বাংলাদেশের কপালে শিকা ছিঁড়তে আরো অপেক্ষা করতে হতে পারে। আরও একটি বিষয়, সেই সময়ও ‘এক চীন’ নীতির প্রতি বাংলাদেশের অবিচল সমর্থনের ঘোষণা ছিল, ভুয়সী প্রশংসা ও কৃতজ্ঞতা ছিল চীনের পক্ষ থেকে। এক যুগ পর অভ্যন্তরীণ রাজনীতির অনেক ওলট পালটের পরও বাংলাদেশ তার চীন-নীতি থেকে একটুও সরে আসেনি - বাংলাদেশের রাজনৈতিক পরিপক্বতার উদাহরণ হিসেবে বিষয়টি ব্যতিক্রমী ও গুরত্বপূর্ণ । তবে  চীনের  সামরিক ও কৃষি সহযোগিতা কিংবা সহযোগিতার প্রতিশ্রুতি বাংলাদেশের সাথে ছিল সবসময় । ২০০৮ সালে বাংলাদেশের প্রথম জাহাজ-বিধ্বংসি মিসাইল স্টেশন স্থাপন এবং উৎক্ষেপনের সফল পরীক্ষা সম্পন্ন হয়েছিল চীনের সহযোগিতায়। বাংলাদেশের অবকাঠামো উন্নয়নেও চীন গুরুত্বপূর্ণ অংশীদার। তবে সব প্রত্যাশা ছাড়িয়ে এবারের সফর অনেকদিক থেকে গুরুত্বপূর্ণ এজন্য যে, এতে সহযোগিতা বাণিজ্য ছাড়িয়ে বহুমাত্রিক রূপ পেয়েছে। শিক্ষা, ভাষা ও সাংস্কৃতিক ক্ষেত্রে সহযোগিতার বিস্তৃতিই প্রমাণ করে চীন সরকার দীর্ঘ মেয়াদে কী ধরণের সম্পর্ক রাখতে চায় বাংলাদেশের সাথে। আরও গুরুত্বপূর্ণ বিষয় হল, সমুদ্র-নিরাপত্তা ও অর্থনীতির দিকে চীনের আগ্রহ ও বাংলাদেশের সতর্ক সম্মতি। এসব বিষয় নিয়ে চূড়ান্ত কথা বলায় সময় এখনও আসেনি, কারণ দক্ষিণ এশিয়ার পারস্পরিক সম্পর্কের পারদ বড়ই অস্থির। তদুপরি যুক্তরাষ্ট্র নিয়ন্ত্রিত বিশ্বব্যাংক-আইএমএফ এর বলয়  থেকে বেরিয়ে আসার লক্ষ্যে নবগঠিত ‘ব্রিকস’ নিয়ে ইঙ্গ-মার্কিন অস্বস্তিও এই সম্পর্কের অন্যতম নিয়ামক হতে পারে। সবই বলবে সময়।


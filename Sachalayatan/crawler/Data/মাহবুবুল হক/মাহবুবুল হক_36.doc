প্রতিদিনের দর্শন । দুই



শিশুরা টিভির বিজ্ঞাপনচিত্র খুব ভালোবাসে। উচ্চ স্বরের দ্রুত কথাবার্তা, জিংগেল আর দৃশ্যের ঘনঘন পরিবর্তন হয়তো তাদের আকৃষ্ট করে রাখে। টিভিতে কার্টুন আর বিজ্ঞাপন চললে দুরন্ত শিশুকেও খাবার খাওয়াতে মায়ের খুব সুবিধা হয়। এমন দৃশ্যের ব্যতিক্রম খুব কম। আমার ৮ বছরের দুরন্ত ছেলেটাও এর ব্যতিক্রম নয়। কিন্তু ইদানিং লক্ষ্য করছি যেসব প্রশ্ন তার এ বয়সে করার কথা নয় বা যেগুলো তার ভাবারই কথা নয় সেগুলো নিয়ে সে বেশ মাথা ঘামাচ্ছে। এমনকি তা নতুন গেমস-এর চেয়ে বেশি। যেমন, ‌'আমাদের গাড়ি নেই কেন ?' কিংবা ' আমার যদি ট্রিলিয়ন ট্রিলিয়ন টাকা থাকতো ?' - এ জাতীয় নানা প্রশ্ন। আমি অবাক হয়ে তার প্রশ্নের উত্তর খুঁজি, পাশ কাটিয়ে যেতে চাই, বিপন্ন বোধ করি। আমাদের অস্তিত্ব আর সত্ত্বার, সেটা ব্যক্তি বা জাতি যাই বলি না কেন, অনেক অংশই চুরি হয়ে গেছে বুঝতে  পারি। শিশুর চারপাশে ক্রমাগত এক অসুস্থ পরিবেশ, অসমভাবে বিন্যাস্ত সমাজ, অনৈতিক চিন্তার ডালপালা বিস্তৃত হচ্ছে। বিবর্তনের নিয়মই হচ্ছে প্রাণী তার পরিবেশের সাথে খাপ খাইয়ে চলবে। তাহলে এ শিশু কোন ভবিষ্যতের দিকে যাচ্ছে? বেশ কয়েকদিন ধরে টিভির বিজ্ঞাপনগুলো লক্ষ্য করে এই জীবাণু অস্ত্রের অন্তত একটা  আবিষ্কার করতে পেরেছি কিন্তু ঐ অস্ত্রের ট্রিগার যাদের হাতে তাদেরকে থামানোর সাধ্য আমার একার নেই। 
আজকাল টিভিতে শিশু-মনস্তত্ব ব্যবহার করে বিজ্ঞাপন চিত্র নির্মাণের মাত্রা ক্রমাগত বাড়ছে।
শিশু সামগ্রী ছাড়াও এমনকি গাড়ি-বাড়ির জন্য ব্যাংক লোন, ফ্ল্যাট ক্রয়, টিভি বা ফ্রিজ এর বিজ্ঞাপন চিত্রে শিশু-মনস্তত্বের ব্যবহার দেখছি যা সম্পূর্ণ অনৈতিক, অনভিপ্রেত এবং শাস্তিযোগ্যও বটে। কিন্তু আমাদের দেশে অনিয়মটাই নিয়ম, নৈতিকতার তোয়াক্কা না করাটাই ধর্ম। ' বাবা আমাদের গাড়ি কবে হবে?' ব্যাংক লোন নিতে শিশুর মুখ থেকে এমন প্রশ্ন অস্ত্র হিসেবে ব্যবহার করা সরাসবি 'ইমোশনাল ব্লাকমেইল'এর পর্যায়ে পড়ে । বা  টিভি দেখতে গেলে ঈর্ষাকাতর শিশুর ঘরের দরজা বা জানলা বন্ধ করে দেয়ার মধ্য দিয়ে সামাজিক বিভাজনের যে দিকে ইঙ্গিত করা হয়েছে তাও কি ইমোশনাল ব্লাকমেইলিং নয়?  এরকম আরো উদাহরণ আছে। মোবাইল এর বিজ্ঞাপনেও এমনটা করা হয়েছে। আমি জানি না যেসব প্রতিষ্ঠান এ জাতীয় বিজ্ঞাপন তৈরি-প্রচার-স্পন্সর করেন  তারা কি সামাজিক দায়বদ্ধতা বা মূল্যবোধের প্রতি সামান্যতম শ্রদ্ধাশীল বা এসব কি তারা আদৌ বোঝেন ? আমাদের সরকার বা রাজনৈতিক নেতৃত্ব না-হয় অথর্ব, দুষ্টবুদ্ধিচালিত, দুবৃত্তলালিত অন্ধ প্রতিষ্ঠান কিন্তু নানা সামাজিক-নাগরিক সংগঠন, তাত্ত্বিক, বুদ্ধিজীবী বা আইনজীবী যারা চ্যানেলগুলোতে টকশোর মধ্যে বকবক করতে ভালোবাসেন তারাই বা কি করছেন ? আমাদের কোর্ট স্বতোপ্রণোদিত হয়ে রুল জারি করার মত উদাহরণ আগে সৃষ্টি করেছেন, অনেক আইনজীবী রিটের পর রিট করে অনেক আইনজীবী বিখ্যাত হয়ে গেছেন কিন্তু সামাজিক অনেক বিষয়ে দায়িত্ব নিয়ে হাইকোর্ট বা সুপ্রিম কোর্টের দ্বারস্থ হতে তাদের দ্বিধা বা অনীহা কেন বুঝতে পারি না। নাকি এমন বিধি-ব্যবস্থা এদেশে গড়ে ওঠে নি। ক্ষতিপূরণ মামলা করা এবং তা আদায় করাই পাশ্চাত্যে অনেক ল-চেম্বারের বড় কাজ। অনেক নাগরিকও তক্কে তক্কে থাকেন প্রতিষ্ঠানগুলোর এ জাতীয় দুর্বলতার সুযোগ নিয়ে জরিমানা আদায় করার। বাংলাদেশের নাগরিক সমাজ এত সচেতন নয় । তবু নাগরিকদের একটা অংশ তা সহজেই করতে পারে জরিমানার টাকা ল-চেম্বার আর নিজের মধ্যে ভাগবাটোয়ারার শর্তে হলেও আমি মনে করি তাতে স্বেচ্ছাচারিতা কমবে। শুরু করেছিলাম শিশু মনস্তত্ব ব্যবহার করে বিজ্ঞাপন চিত্র নির্মাণ প্রসঙ্গে , এমন অনেকগুলো বিষয় নিয়ে আমাদের সামাজিক সচেতনতা সৃষ্টি করা জরুরী-- যেমন , মোবাইল কোম্পানির  বিজ্ঞাপনে বেশি বেশি কথা বলতে মানুষকে উৎসাহিত করা, শিক্ষা প্রতিষ্ঠানের চটকদার বিজ্ঞাপন (টিভিতে) এবং তাতে কিছু অন্যায় দাবি ( সম্পূর্ণ ফ্রি/ মেধা বৃত্তি/ সেরা শিক্ষক )। জানি না শুধু সামাজিক সচেতনতা দিয়ে এসব অস্ত্রের মোকাবিলা করা যাবে কিনা। কারণ এর পেছনে দুর্নীতি বা প্রতারণার মাধ্যমে অর্জিত বিপুল পুঁজির শক্তি আছে যা আমাদের মত দেশের পুরো রাষ্ট্রযন্ত্রটাই কিনে নিতে পারে। কিন্তু আগামি প্রজন্মের কাছে ,নিজের বিবেকের কাছে , এই দেশের অগণিত শহীদের রক্তের কাছে কি জবাব দেব ? নিজের সন্তানের দিকে চেয়ে মনে হয় প্রতিবাদ না করে উপায় নেই।


মানবতা পারে সব সম্প্রদায়কে একসুতায় বাঁধতে



সম্ভবত ১৯৭১ সালের পর বিশ্বের বৃহত্তম শরণার্থী-স্রোত দেখছে পৃথিবীর মানুষ। এই হতভাগ্য মানুষগুলোর প্রায় সবাই মধ্যপ্রাচ্যের ইয়াজিদী, কুর্দী, বাঙালি, আরবীয়, শিয়া, সুন্নী আরও কত সম্প্রদায়ের মুসলিম, অমুসলিম; এক কথায় আদম সন্তান। আরবের রাজনীতি সিরিয়া, ইরাক, লিবিয়া, জর্ডান, তুরস্ক, ইয়েমেনসহ সবদেশকে তছনছ করে দিয়েছে। এতে নতুন মাত্রা যোগ করেছে আইএসের বর্বরতা। তালেবানের মধ্যযুগীয় ইসলামিক রীতিবিরুদ্ধ বিভীষিকাময় শাসনত্রাসন আপাতত শেষ হতে না হতেই আইএসের নির্মমতা সবাইকে হতবাক করেছে। তবে এহেন ক্রুড়াতাও সমর্থন এমনকি প্রয়োজনীয় মনে করার মত মুসলমানের অভাব নেই। আমাদের দেশেই মাদ্রাসা-মসজিদে আইএসের বীরত্বে চোখ চিকচিক করার মত মুসলমান কম নয়। আল শাবাব, বোকো হারাম আফ্রিকার ভূমিপুত্রদেরকে প্রতিদিন যে একইভাবে উৎখাত করছে সেটা অবশ্য বাঙালি মুসলমানের কাছে ততটা রোমান্টিক নয় যতটা আরবের নাম শুনলে তার চিত্তচাঞ্চল্য ঘটে।
প্রতি হজ্জ্বে কমপক্ষে ২৫ বিলিয়ন ডলার কামানো সৌদি আরব অথবা বিশ্বের সবচেয়ে বিলাসী ফুর্তিনগর আরব আমিরাত ‍বুড়ো আঙুল দেখিয়ে চলেছে এ ঘটনায়। আর প্রতি মুহূর্তে বোমা আর উগ্র সাম্প্রদায়িকতার হুমকিতে থাকা ইউরোপের কাছে আমরা মানবতার আশা করছি, এবং দ্বিধাদ্বন্দ্বে থেকেও শেষপর্যন্ত তারা মানবতাকেই ঊর্ধ্বে তুলে ধরেছে। হাঙ্গেরি-জার্মান-অস্ট্রিয়া তিনটি দেশেই উল্লেখযোগ্য ইহুদির বাস। অন্তত আমাদের দেশের গড়পড়তা মুসলমানের কাছে তারা খ্রিস্টান বা ইহুদি বা নাসারা বা কাফের, মানুষতো নয়ই। তারা মুসলমানের শত্রু । আমাদের দেশে ওয়াজ-বয়ান-খুতবাতে তাদের হাত থেকে ইসলামকে রক্ষার মোনাজাত হরহামেশাই শুনি। যে ভয়াবহ অভিজ্ঞতা লক্ষ মানুষকে জীবনের সর্বস্ব ত্যাগ করে, ঘরবাড়ি-মাতৃভূমি-জীবিকা পেছনে ফেলে পালাতে বাধ্য করেছে তার কথা কিন্তু মুসলিম নেতারা বলছেন না। তারা বরং ইউরোপের মানবতার জন্য গলা ফাটাচ্ছেন। সাম্প্রদায়িকতা যখন মানবতাকে গিলে খায় তখন তারা চুপ থাকেন, আর মানবতা যখন অতিধার্মিকের উগ্রতাকে নস্যাৎ করে তখন তারা নিজকে সাম্প্রদায়িক বলতে দ্বিধা করেন না।
মোহাম্মদ কুর্দীর পরিবারের ১১ সদস্যকে জবাই না করলে, তার প্রিয় স্বদেশকে নরকভূমিতে পরিণত না করলে হয়তো আমাদেরকে তিন বছরের ছোট্ট আইলানের লাশ দেখতে হতো না। এই শিশুর লাশ যাদেরকে কাঁদিয়েছে তারা আরব বা আইএসের কাছে আবেদন জানানোর চেয়ে ইউরোপের বিধর্মীদের কাছে মানবতা আশা করাই যুক্তিযুক্ত মনে করেন। কারণ ইতোমধ্যেই বিশ্বের কাছে প্রমাণিত- সাম্প্রদায়িকতা কখনও মানবতাকে রক্ষা করতে পারে না, কিন্তু মানবতা পারে সব সম্প্রদায়কে একসুতায় বাঁধতে।


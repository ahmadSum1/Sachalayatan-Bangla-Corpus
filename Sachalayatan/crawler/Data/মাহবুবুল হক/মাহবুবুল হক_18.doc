ইলিশের ফেরিওয়ালা



গত কয়েকটি দিন ভোর থেকে শুরু করে সন্ধ‌্যা পর্যন্ত ইলিশের ফেরিওয়ালারা পাঁচ মিনিট পরপর হাঁক দিয়ে গেছে । বাতাসে ইলিশের গন্ধ, রাস্তার মোড়ে মোড়ে গলি-ঘুপচিতেও রুপালি ইলিশের হাতছানি। ফেরিওয়ালাকে দাম জিজ্ঞাসা করার সাহস হয় না। তবু মাঝে মাঝে দলবদ্ধ মানুষের উৎসাহে সামিল হয়ে মুখ ফস্কে বেরিয়ে যায় - কত করে কেজি? পরক্ষণেই নিজের ভুল শুধরে নিয়ে জাটকা-অতিক্রান্ত একটা ইলিশের দাম জানার সাহস করে ফেলি। তার আগেই ফেরিওয়ালার মুখ দিয়ে কেজির দর জানতে চাওয়ার উত্তর বেরিয়ে আসে। আমি সমবেত জটলার মধ্যে দাঁড়িয়ে কিছুক্ষণ অস্ফূট আওয়াজ তুলি যেমনটা আমার মত বহু অক্ষম মধ্যবিত্ত তোলে প্রতিমুহুর্তে । আক্ষেপ-আক্রোশকে বুকের বাতাসে ভরে রেখে জিজ্ঞেস করি - ‌কেমন বিক্রি হচ্ছে ?' ফেরিওয়ালার জবাব আসে, - হইতাছে ভালই। দিনে দুইবার মাল আনি। ঠিক একই প্রশ্ন আমি চাকচিক্যময় মিনা বাজারে জিজ্ঞেস করেছিলাম। উত্তর ছিল - ‌'দারুণ' । মুখে ছিল হাসি আর কর্পোরেট অফার। ইলিশের কেজি কত সেখানে তা জিজ্ঞেস করতে হয় না। করাটা অভদ্রতা । আমি কিছুক্ষণ দাঁড়িয়ে ভাবি এতগুলো ইলিশ এখান থেকে আজই বিক্রি হবে, প্রতিটি কেজি খানেক ওজনের ইলিশ এ শহরের অনেকগুলো রান্নাঘরে গৃহিনীর গর্ব আর তৃপ্তির উজ্জ্বলতা ছড়াবে, পাড়ার বিড়ালগুলো জানবে পহেলা বৈশাখ সমাগত। আমি আর রাস্তার বা মিনা বাজারের ইলিশের সামনে দাঁড়াই না। আমার ছায়া তবু দাঁড়িয়ে থাকে। কোন এক অদৃশ্য বিত্তশালী ইলিশ ক্রেতাকে হয়ত দেখে নিতে চায়। এভাবে সংকোচ আর ব্যর্থতার গ্লানি নিয়ে ওই দুবার আমি ইলিশের জন্য মানে পহেলা বৈশাখের ইলিশের জন্য দাঁড়িয়েছিলাম। পহেলা বৈশাখ শেষ হয়ে গেছে তবু আমার মৎসপ্রীতি আমাকে বারবার ইলিশের কথা স্মরণ করিয়ে দেয়। মনে পড়ে ১৯৮৮'র ভয়াবহ বন্যায় সারাদেশ যখন ডুবে আছে, ঢাকার রাস্তায় চলছে নৌকা, আমাদের বাড়িতে বুক সমান পানি। আমি বিশ্ববিদ্যালয়ে পড়ি, বাড়ির সবাই চলে গেছে নানার বাড়ি শাহজাহানপুর। আধডোবা বাড়িঘর দেখে রাখার দায়িত্ব নিয়ে কাছাকাছি চাচার বাড়ির চালের মাচায় আশ্রয় নিয়েছি। একদিন দুপুরে কোমর সমান পানি ভেঙে এক মাছ বিক্রেতা হেঁকে যাচ্ছিল-- ইলিশ!ইলিশ! আমি চালের মাচা থেকে দামদর করে কিনে নিলাম এক হালি ইলিশ ৫০ টাকায়। হায় ইলিশ ! 
আজো আমি ইলিশের ফেরিওয়ালার কাছে দাম জানার আগ্রহ প্রকাশ করি না। কিন্তু আমি জানি, আমার মা বিগত কয়েকদিন ধরে ঘরের কাজের ফাঁকে মাঝেমধ্যে ইলিশের ফেরিওয়ালাকে দরজায় দাঁড়াতে বলেন। কিনতে পারবেন না জানেন, তবু দামদর করেন, যেন দামে বনে গেলেই কিনবেন। ইলিশের ফেরিওয়ালা এটা বোঝে, তাই বেশিক্ষণ দামাদামিতে উৎসাহ বোধ করে না।  মা খাবারের সময়  ইলিশের প্রসঙ্গ তুলে আস্ফালন করে। আর স্মৃতিচারণ করে পুরোনো ইলিশের অতুলনীয় স্বাদ ও গন্ধের । আমার মধ্যে তোলপাড় চলে, মার রান্নার কড়াইয়ে ইলিশ ভাজার শব্দ আর ঘ্রাণ ফিরিয়ে দিতে পারিনা বলে আমি কুঁকড়ে যাই। যে উৎসাহ নিয়ে বাবা মাছের সদাই করতেন তা মনে করে আমি পায়ের আাঙুলে মেঝে ঘষতে থাকি আর বাবার দীর্ঘশ্বাস শোনার আগেই অন্যমনস্ক হওয়ার ভাণ করি। হায় ইলিশ !


বিয়ের দুটি অনুষ্ঠান



গত শতাব্দীর সত্তরের দশকে বাবার সরকারী চাকুরীর সূত্রে আমরা থাকতাম উত্তর জনপদের এক প্রত্যন্ত থানা সদরে। আমি পড়তাম ক্লাস ফাইভে, সহপাঠী/সহপিঠীনিদের প্রায় সবাই রংপুরের আঞ্চলিক ভাষায় কথা বলতো, আমার বেশ অস্বস্তি লাগতো এবং আমার অপরিনত ভাবনায় তাদের মনে হতো অসংস্কৃত জনগোষ্ঠী, শুদ্ধ করে কথা বলতে পারে না। কিন্তু তাই বলে গণযোগাযোগ তো আর থেমে থাকে না, দ্রুতই সহপাঠী/সহপাঠীনিদের বেশ কজনের সাথে বিশেষ অন্তঃরঙ্গতা গড়ে উঠলো। তেমনি একজন বান্ধবী স্বপ্না, তার সাথে নানা জায়গায় ঘুরে বেড়াই, নানা কিছু দেখি আর শিখি। একদিন সকাল বেলা আমাদের বাসায় এসে স্বপ্না জানালো তার "মুক্তা বুজানে'র বিয়াও", গীতের দল এসেছে। বুজান মানে বুবু অর্থাৎ আপা, আর বিয়াও হলো বিবাহ। বিয়ের অনুষ্ঠান তাদের পুরান বাড়ীতে, অর্থাৎ দাদার আমলের বাড়ীতে, স্বপ্নার সাথে ওদের পুরান বাড়ীতে গিয়ে হাজির হলাম বিয়াও এবং "গীতের দল" দেখতে। যেয়ে দেখি বড় একটা ঘরে জলচৌকির উপরে সেজেগুজে বসে আছে মুক্তা আপা, আর পাশে বড় মাদুরের উপরে একজন মধ্যবয়সী মহিলার নেতৃত্বে একদল মেয়ে বিয়ের গীত গাইছে। গানের কথা এবং বিষয়বস্তু তেমন একটা বুঝতে পারি না, কিন্তু সেসব যে খুবই অর্থবহ এবং চিত্তগ্রহী তা বেশ অনুবব করতে পারি। দলনেত্রী যিনি, তিনি আবার মাঝে মাঝে আসন ছেড়ে উঠে দাঁড়িয়ে কোমর দুলিয়ে নাচের মুদ্রাও প্রদর্শন করেন। গানের বিভিন্ন পর্যায়ে ঘর ভর্তি নানা বয়সের মহিলার দল কখনো বাঁধভাঙ্গা হাসিতে ফেটে পড়ে, কখনো বা এ ওর গায়ে ঠেস দিয়ে অর্থপূর্ন দৃষ্টি বিনিময় করে। স্বপ্নার সাহায্যে গীতের মর্মোদ্ধারের চেষ্টা করি, কিন্তু কিছুটা বিব্রত স্বপ্না একটা রহস্যপূর্ন হাসি হেসে আমার সে প্রচেষ্টাকে ধামাচাপা দিয়ে দেয়। অগত্যা বোকা যেমন কোন কিছু না বুঝেই অন্যের হাসি দেখে নিজেও হাসে, আমিও তেমনি ঘরভর্তি নানাবয়সী নারীর স্ফুর্তির জোয়ারে কিছুটা অকারনেই আপ্লুত হই। বিয়ের অন্য কোন আনুষ্ঠানিকতা আমার আর চোখে পড়ে না, কয়েকটা দিন আমি সেই বিয়ের গীত দেখে ও শুনেই কাটিয়ে দেই।
বহুবছর পরে দিনকয়েক আগে সেই মুক্তা আপার মেয়ে কান্তার বিয়ে হয়ে গেল। কালের প্রবাহে মুক্তা আপা এখন ঢাকার বাসিন্দা, আমার সাথে যোগাযোগ আছে, তার বর সচ্ছল ব্যবসায়ী। আমি সাধারনতঃ বিয়ে শাদীর অনুষ্ঠান সচেতনভাবেই এড়িয়ে চলি, কিন্তু এই ক্ষেত্রে এড়িয়ে যেতে পারলাম না। গায়ে হলুদের অনুষ্ঠানে নিতান্ত বাধ্য হয়ে আমাকেও যেতে হলো, সে অনুষ্ঠানের আনুষ্ঠানিকতা একটি সম্পূর্ন নতুন আঙ্গিকে যেন আমাকে আবার ফিরিয়ে নিয়ে গেলো বহু বছর আগের মুক্তা আপার বিয়ের গীতিময়তার সেই যুগে। চমৎকার একটি ষ্টেজ সাজানো হয়েছে, তাতে গর্বিতা ভঙ্গীতে বসে আছে হলুদবরন সাজে সুসজ্জিতা কান্তা। ষ্টেজের সামনে বেশ কিছুটা জায়গা ফাঁকা রেখে আমন্ত্রিত অতিথিদের বসার ব্যবস্থা। ষ্টেজে এবং তার সামনের উন্মুক্ত স্থানে বর্নিল আলোক সম্পাতের ব্যবস্থা হয়েছে, একপার্শ্বে ব্যান্ডের নানা ইন্সট্রুমেন্টের আয়োজন। গায়ে হলুদের সাথে এসবের কি সম্পর্ক সে নিয়ে ভাবতে ভাবতেই হই হই করে বরপক্ষ থেকে লোকজন এসে পড়লো। এবারে বোঝা গেল সেসবের প্রসঙ্গিকতা, শুরু হলো এ যুগের বিয়ের গীত, সেই সঙ্গে নৃত্যও। ব্যান্ডের উদ্যাম ঝংকার সহযোগে একের পর এক গীত হতে থাকলো মোহিনী সব গান, তার সাথে ষ্টেজের সামনের সেই উন্মুক্ত প্রান্তরে জমাট নৃত্য। একটি গানই শুধু বাংলা, "লীলাবালী লীলাবালী বরজবতী সই গো"। বাকী সব চটুল হিন্দী গান, তার কিছু কিছু আমি শুনেছি বা দেখেছি, যেমন চেন্নাই এক্সপ্রেসের লুঙ্গী ড্যান্স। জানতে পারলাম যারা গান গাইছে এবং যারা নাচছে তাদের কেউই প্রফেশনাল কেউ নয়, তবে তাদের প্রায় সবাই প্রাতিষ্ঠানিকভাবে গান কিংবা নাচ শিখেছে বা শিখছে। একজন ডিজে কয়েকদিন ধরে রিহার্সেল দিয়ে সবাইকে আজকের অনুষ্ঠানের জন্য প্রস্তুত করেছে, সেই ডিজে অবশ্য প্রফেশনাল, তাকে ভাল পেমেন্টে কন্ট্রাক্ট করা হয়েছে। সেদিনের মত এদিনও উচ্ছাসের কোন কমতি ছিল না, সেদিন গানের কোন কথা আমি বুঝতে পারি নাই কিন্তু এদিন প্রায় সবই বুঝলাম, সেদিনের শিল্পী-দর্শক-শ্রোতা সবাই ছিল গ্রাম্য ঘরানার,  কিন্তু এদিন সবাই শিক্ষিত মার্জিত ও রুচিবান। কিন্তু ওল্ড ব্যাক ডেটেড আমি কুন্ঠিত হয়ে হৃদয়ঙ্গম করতে থাকি কালের বিবর্তনে আমরা কিভাবে ক্রমশঃ রিক্ত ও নিঃস্ব হয়ে যাচ্ছি।


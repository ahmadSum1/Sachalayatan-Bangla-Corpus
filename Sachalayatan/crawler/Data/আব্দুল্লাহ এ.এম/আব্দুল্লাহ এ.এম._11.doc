অন্য আরেক তারেক অণু




বাঙ্গালীর ঈর্ষাপরায়নতা সুবিদিত। অন্যের গুনাবলী কি আছে সে কথা শুনতে আমাদের মনোকষ্টের অবধি থাকে না, সে সব গুনাবলী মাটিচাপা দেওয়ার জন্য তার দোষের ইতিহাস আমরা খুঁজে খুঁজে বের করি। কোন কিছু খুঁজে না পেলে তার দোষের তত্ব আবিস্কারে আমাদের মেধা সঞ্চালন করি এবং সহজেই অনেক কিছু আবিস্কার করি। তারেক অণু কি করে জিব্রাইল ফেরেস্তার মত এই এখানে তো সেই ওখানে ভ্রমন করে বেড়ায়, পয়সা পাতি কোথায় পায়, তার উপায় আমরা আবিস্কার করে ফেলেছি- সে একজন আন্তর্জাতিক স্মাগলার। কি করে সে গনেশের গতিতে পাতার পর পাতা ব্লগ লিখে চলেছে, সে সমস্যারও আমরা  সমাধান করে ফেলেছি, লেখা ও সম্পাদনার কাজ তার হয়ে হয়ে অন্য কয়েকজন পেইড লোক করে দেয়। গুজব শুনতে আমাদের বড়ই আমোদ লাগে, গুজব বিশ্বাস করে আমাদের মন প্রশান্তিতে ভরে ওঠে। আমিও গুজবের এই অনাবিল আনন্দে সন্তোষের সাথে অবগাহন করতাম, কিন্তু আমার সাথে একদা দেখা হয়েছিল অন্য আর এক তারেক অণু'র। তার কল্যানে জেনেছি কেন এবং কিভাবে মানুষ ইবনে বতুতা হয়ে যায়, তারেক অণু হয়ে ওঠে। 
দু-আড়াই বছর আগে সিএনজি করে মিরপুর এক নম্বরের দিকে একজনের সাথে জরুরী প্রয়োজনে দেখা করতে যাচ্ছি। রাস্তার জ্যাম, প্যাঁ-পোঁ শব্দে মেজাজটা খারাপ হয়ে আছে, উপরন্তু দশ নম্বর গোল চক্করের কাছাকাছি এসে সিএনজি'র ইঞ্জিনে গোলযোগ দেখা দিল। সিএনজি ছেড়ে অগত্যা একটা রিকসা চালককে জিজ্ঞেস করলাম এক নম্বরের দিকে যাবে কি না। যেতে রাজী হলো, ভাড়া কত জিজ্ঞেস করলাম। জবাবে সে অনিশ্চিত সেই উত্তরটি দিল- যা ভাড়া আছে দিয়েন। সামান্য কিছুদূর যাবার পর চালক আমাকে অনুরোধ করে বললো আমি যেন তাকে পথ চিনিয়ে নিয়ে যাই। মনে মনে প্রমাদ গুনলাম, পথঘাট চেনে না, নিশ্চয়ই আনাড়ি চালক, কখন কিসের সাথে ধাক্কা লাগিয়ে দেয় কে জানে। আশংকাগ্রস্থ হয়ে প্রশ্ন করে জানলাম চালক হিসেবে সে আনাড়ি নয়, তবে ঢাকায় নতুন, রাস্তাঘাট তেমন চেনে না। বাড়ী বৃহত্তর রংপুরের গাইবান্ধা অঞ্চলে। ভাবলাম উত্তরবঙ্গের অভাবী অঞ্চলের মানুষ, একটু বেশী উপার্জনের আশায় হয়তো ঢাকায় এসেছে। আমার মনোভাব অনুমান করেই বোধ হয় সে তার ঢাকা আগমনের কারনটি ব্যক্ত করলো- শুনে আমার আক্কেলগুড়ুম। সে ঢাকায় এসেছে রাজধানী শহরটাকে ভাল করে দেখতে। একটা শহর ভাল করে দেখতে হলে সেখানে কিছুদিন থাকা দরকার। কিন্তু সে গরীব মানুষ, পয়সা খরচ করে ঢাকা দেখার সাধ্য নেই, তাই রিক্সা চালায়। ঢাকা দেখাও হলো, জীবিকাও নির্বাহ হলো। ভালভাবে দেখা হয়ে গেলে আবার চলে যাবে অন্য কোন শহরে। কয়েকবছর আগে সমুদ্র দেখার আপাতঃ অসাধ্য সাধ পূরনের জন্য কক্সবাজারে গিয়ে হাজির হয়েছিল, সেই শুরু। ইতোমধ্যেই বাংলাদেশের অর্ধেকের বেশী জেলায় সে এভাবে কিছুদিন করে কাটিয়েছে। বাংলাদেশ দেখা শেষ হলে একই পদ্ধতি ব্যবহার করে ভারত ভ্রমনে বের হবে। তার এক  হিন্দু বাল্যবন্ধু ইন্ডিয়ায় চলে গেছে, এখন শিলিগুড়িতে রিক্সা চালায়, তার সাথে যোগাযোগের চেষ্টা করছে। 
একটা আফসোস জাগলো মনে- তরুন বয়সে যখন কলেজে পড়ি, তখন রাঙ্গামাটি কক্সবাজার যাওয়ার খুব ইচ্ছা হতো, পয়সার অভাবে যেতে পারি নি। তখন যদি এই টেকনিকটা জানা থাকতো! আমার স্বল্প দুরত্বের গন্তব্য খুব বেশী কিছু আর শুনতে দিল না। তা ছাড়া যার সাথে দেখা করতে যাচ্ছি, সে মোবাইলে বার বার তাড়া দিচ্ছে। এভাবেই আমার সাথে দৈবক্রমে সাক্ষাত হওয়া একজন অতি দুর্লভ বাঙালীর সাথে আমার যোগাযোগটা বিচ্ছিন্ন হয়ে গেল চিরতরে। তখন বিষয়টির গুরুত্ব সেভাবে উপলব্ধি করতে পারি নি, উপলব্ধি করেছি এর কিছু পরে যখন সচলায়তনে তারেক অণু নামের অন্য একজন বাঙ্গালীকে দেখেছি। এই প্রসঙ্গটি তারেক অণুর একটি ব্লগে মন্তব্য আকারে প্রকাশ করার পর আমাকে সে প্রশ্ন করেছিল- কোন ছবি আছে কি? তখনই অকস্মাৎ বুঝতে পেরেছিলাম কত বড় নির্বোধ আমি, অসচেতনার বশে কি অসাধারন একজন মানুষের নামটা পর্যন্ত জিজ্ঞেস করি নি। আমার ফটো তোলার তেমন বাই নাই, তাই সংগে কোন ক্যামেরা থাকে না। কিন্তু এখন তো অতি সাধারন মোবাইল সেটেও মোটামুটি চলনসই ছবি তোলা যায়। প্রতিবার তারেকের এক একটি লেখা পড়ি আর কল্পনায় ভাবার চেষ্টা করি সেই মানুষটির প্রতিটি স্থান ভ্রমনের কাহিনী। জানি না এখন সে কোথায় আছে, তার মুখচ্ছবিও এখন আর মনে নাই, কিন্তু তার কথা মনে হলেই তারেক অণুর মুখটি ভেসে ওঠে মানসপটে।
আব্দুল্লাহ এ এম

ছবি: 


 




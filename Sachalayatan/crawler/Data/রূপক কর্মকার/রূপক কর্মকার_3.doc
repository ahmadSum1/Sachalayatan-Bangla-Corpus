 কেন নয় বেঁচে থাকতেই শ্রদ্ধাঞ্জলি?



 মৃত্যুর আগে জীবনানন্দ দাশকে তার প্রাপ্য সম্মান মেটাতে না-পারার জন্য দুঃখপ্রকাশ করে লিখেছিলেন অশোক মিত্র।  ১৯৫৪ সালে। তারপর অর্ধ শতাব্দীরও বেশি সময় গত হয়েছে। এই সময়ে আরও অনেক কবি-লেখক লোকান্তরিত হয়েছেন। শামসুর রাহমানের মতো দু-একজন ভাগ্যবান কবি ছাড়া  খুব কম কবি-লেখককেই আমরা  মৃত্যুর আগে সম্মান জানাতে পেরেছি। আজ আমরা দুঃখভারাক্রান্ত মনে কথাশিল্পী  জুবায়েরকে স্মরণ করছি। বেঁচে থাকতে এর এক কণাও যদি করতাম! কিছুদিন আগে 'জীবন আমার বোন' এর লেখক মাহমুদুল হককেও হারিয়েছে আমরা। এর কিছুদিন আগে কবি অমিতাভ দাশগুপ্ত ও সিদ্ধেশ্বর সেনকে। মৃত্যুতে স্মরণ করা যাবে না; তা বলছি না। তার জন্য দৈনিকগুলোর পশ্চাদপদ  সাহিত্য পাতা আছে। সচলায়তনে জীবিত কবি-লেখকদের সাহিত্যকর্ম নিয়ে বেশি-বেশি আলোচনা থাকলে বেশি সার্থকতা নয় কি? তাতে বেঁচে থাকতেই যোগ্যকে তার প্রাপ্য সম্মান কিছুটা হলেও মেটানো সম্ভব। সচলায়তনের আমি অতিথি সদস্য। লেখালেখির অধিকার সীমিত। তাছাড়া আমি কোনও লেখক নই। একান্তই পাঠক। যাদের ব্লগ আছে, তারা এই কাজটি করলে পাঠচক্রটি আরও ঋদ্ধ হবে বলে ধারণা করি। হাসান মোরশেদ ভাইয়ের সুবাদে অকালপ্রয়াত কবি সুনীল সাইফুল্লাহকে জেনেছি। ঐ ভাবে বিস্মৃতির আড়াল থেকে কবি-লেখকদের তুলে আনাও প্রশংসনীয় কাজ। মোরশেদ ভাইয়ের নজরে কি পড়বে অভাজনের এই লেখা? যদি পড়ে, তাঁর মন্তব্য পেলে ভালো লাগবে খুব। অন্যদেরও। যারা পুরনো সদস্য। 


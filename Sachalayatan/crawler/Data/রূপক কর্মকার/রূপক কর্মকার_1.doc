নগ্নতা ও মগ্নতা



কবি তুষার রায়ের মগ্নতার কথা অনেকেরই জানা। কবিতার খাতায় মগ্ন হতে পেরেছিলেন বলে প্রথম কাব্যগ্রন্থ 'ব্যান্ডমাষ্টার' দিয়েই পাঠককে কাছে টানতে পেরেছিলেন। আবার মেয়েটির উপস্থিতবুদ্ধিরও প্রশংসা করতে হয়। কোন মেয়েটির? তুষার রায়ের 'মেয়েটির বুদ্ধি সম্পর্কে' নামের কবিতার সেই মেয়েটির। 
তুষার রায় মানে তুষার রায়। জন্ম ১৯৩৫, মৃত্যু ১৯৭৭। প্রথম কাব্যগন্থ 'ব্যান্ডমাস্টার'এর আগেও তিনটি বই বেরিয়েছিল তাঁর : একটি গদ্যের (শেষনৌকা), একটি ছড়ার ((গাঁটছড়া), একটি গল্পের (এক্সপেরিমেন্ট)। 'ব্যান্ডমাস্টার'এর পর দ্বিতীয় কাব্যগ্রন্থ 'মরুভূমির আকাশে তারা'। 'মেয়েটির বুদ্ধি সম্পর্কে' কবিতাটি কবির মৃত্যুর পর অপ্রকাশিত পাণ্ডুলিপির মধ্যে পাওয়া গিয়েছিল : 
সে মেয়েটি কাছে এসে বলেছিল
নগ্ন হও,--
তাই শুনে কবি আমি মগ্ন হয়ে গেছি
বিরক্ত সে মেয়ে দেখি তত্ ক্ষণাত্
ছুটে গিয়ে রথীন ও নিমাইকে বলেছিলো
মগ্ন হতে
তাই শুনে হাঃ হাঃ হাঃ ওরা নগ্ন হয়ে দ্যাখো
বসে গেছে পারস্যপ্রথায়  
বিশেষ দ্রষ্টব্য : হাঃ হাঃ হাঃ, লিখতে পারি না বলে কবি আবু হাসান শাহরিয়ারের সাথে মুঠোফোনিক আলাপচারিতা এবং তাঁর কবিতা দিয়ে পোস্ট সাজাই। কবি তুষার রায়ের কবিতা দিয়ে পোস্টের সংখ্যাবৃদ্ধি করি। আমি যে কবি বা লেখক হতে আসিনি, সে কথা জানি। আমার মতো অনেকে আছেন, যারা জানেন না যে, তারাও কবি বা লেখক হতে আসেননি। তবু লিখে যান অবিরত। কেন লেখেন, সেই গল্পও পাঠককে শোনান। বলতে-বলতে তারা এতটাই আত্মপর হয়ে ওঠেন যে, জানেনই না, শ্রোতাহীন বকে যাচ্ছেন, পাঠকহীন লিখে যাচ্ছেন তারা। তবু অনবরত বকেই যান আর লিখেই যান। অনবরত। অনবরত। কবিতাকে সঙ্গে নিয়ে, কবিতার মগ্ন পাঠককে সঙ্গে নিয়ে, ভাষা তখনও আপন গতিতে এগিয়ে যায়। যেমন সে চিরকাল গিয়েছে।  


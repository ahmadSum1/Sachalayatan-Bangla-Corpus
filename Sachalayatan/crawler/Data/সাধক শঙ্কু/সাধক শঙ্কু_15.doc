গাঁজিতা ২২



শঙ্কু বলে, সাধন জ্বলে
সাধক হাওয়ার মাতন জালে,
জাল ধোঁয়াশার শুকনাশালের ভষ্মখড়ে,
হ্রস্বভাবের সূক্ষভ্রমে কূহকজ্বরে
আউলাশোকের ঝাপসারাতে পিনিক ঝরে;
ঝিলিক ঝিলিক মাইট্যা খোলে
টাকডুমাডুম বাদ্য জমে পাঙ্খাবোলে,
বোলের বাদ্যে
খোলের দিব্যচক্ষু রাতে
শুকনাঘোরের আজব ঘোলে-
ঘুলঘুলি পায় ঝাপসারাতে শালকাঠালের
একদুইতিন খেমটা তালে,
দুনিয়ার দ্বীন
দিনদয়ালের পেজগী চালে-
কড়ির ঝিলিক, আজবঘড়ি
চক্রধরের নিদানকালে। 


গুগল ট্রান্সলেটরে যুক্ত হলো আমাদের প্রিয় মাতৃভাষা 




ফেসবুকে এক জুনিয়রের স্ট্যাটাস ছিল এই রকম

try to translate "son of a bitch" from Eng to Bengali.. ha ha.. really cool...

. এই স্ট্যাটাস ধরে এই লিংকে যেয়ে  জানতে পারলাম যে সম্প্রতি গুগল তাদের   ট্রান্সলেটরে  আলফা বা টেস্ট ভাষা হিসেবে  ভারতীয় উপমহাদেশের অন্য চারটি (গুজরাটি,কানাড়া,তামিল এবং তেলেগু) ভাষার সাথে আমাদের প্রাণপ্রিয় বাংলা ভাষাকেও যুক্ত করেছে তাদের ট্রান্সলেটরে। অনেক, অনেক ধন্যবাদ গুগলকে ।
 ২০১০ এর Fall সেমিস্টারে আমাদের (আমার স্ত্রী এবং আমার) NLP (Natural Language Processing) কোর্সটি নেয়ার পেছনে একটি উদ্দেশ্য ছিল ইংরেজি থেকে বাংলা ট্রান্সলেটর বা অনুবাদক তৈরি করা যায় কিনা সেটি চেষ্টা করে দেখা। এর আগে আরও অনেকে এটি নিয়ে কাজ করলেও আমরা ম্যাক্সিম রায়[১] এবং মো: জহুরুল ইসলাম[২]-এর কাজকেই আমাদের মূল রেফারেন্স হিসেবে ব্যবহার করেছিলাম।কোর্স প্রজেক্ট হিসেবে কাজটি করতে যেয়ে  টের পেয়েছি মানসম্পন্ন একটি অনুবাদক তৈরি করার কত কঠিন একটি কাজ ! কাজটি কঠিন এ কারণে নয় যে এটি করার জন্য যে টুলগুলো প্রয়োজন সেগুলো সহজলভ্য নয়, বরং এ কারণে যে এ টুলগুলোতে ব্যবহার করার জন্য ইনপুট হিসেবে যে প্যারালাল ডাটা তথা ইংরেজি বাক্য এবং তার আনুষঙ্গিক বাংলা অনুবাদ দরকার সেগুলোর চরম দুষ্প্রাপ্যতা । মানসম্পন্ন ট্রান্সলেটর তৈরি করার জন্য যেখানে লাখ লাখ বাক্য আর তার আনুষঙ্গিক অনুবাদ দরকার, সেখানে আমরা মাত্র ১১ হাজার এর মত বাক্য ব্যবহার করতে পেরেছিলাম মূলত ম্যাক্সিম রায় [১] তাঁর ব্যবহৃত ডাটাসেটটি আমাদের ব্যবহার করতে দেয়ায় এবং আমাদের কাছের মানুষরা অনুবাদ করে দিয়ে সাহায্য করায়।   
ট্রান্সলেটর কিভাবে কাজ করে? 
মেশিন ট্রান্সলেটরের কাজ করার ধরণকে মোটা দাগে মোটামুটি দুইভাগে ভাগ করা যায়-- 
১. রুল-বেজড অ্যাপ্রোচ এবং ২. স্ট্যাটিসটিকাল অ্যাপ্রোচ .
আমরা ছোটবেলায় স্কুলে যেভাবে ট্রান্সলেশন শিখতাম সেটিকে বলা যায় রুল-বেজড। আমরা বছরের পর বছর ধরে গ্রামারের জটিল সব নিয়মগুলো শিখতাম --তারপর সেগুলো প্রয়োগ করে আমাদের স্মৃতির ভোকাবুলারি বা শব্দসম্ভারের সহায়তা নিয়ে ট্রান্সলেশনগুলো করতাম। কম্পিউটারকে দিয়েও এভাবে ট্রান্সলেশন করানোর চেষ্টা করা যায়; ইনফ্যাক্ট প্রথম দিকে এভাবেই চেষ্টা করা হত । এ প্রক্রিয়ার সমস্যা হচ্ছে-- যিনি ট্রান্সলেটরটি বানাবেন তাকে দুই ভাষাতেই অনেক দক্ষ হতে হবে । কিন্তু এটিও যথেষ্ট নয় । কারণ, প্রতিটি ভাষারই যেমন অজস্র নিয়মকানুন আছে-- তেমনি আছে সে নিয়মের অসংখ্য ব্যতিক্রমও ; এ সবকিছু বিবেচনা করে রুল-বেজড অ্যাপ্রোচে মানসম্পন্ন ট্রান্সলেটর তৈরি করা অসম্ভব রকমের কঠিন একটি কাজ। এ কারণে মেশিন ট্রান্সলেশনের গবেষণার খাতটি প্রায় ৫০ বছরের পুরনো হলেও এতে খুব বেশি অগ্রগতি হচ্ছিল না । 
এ গবেষণায় উল্লেখযোগ্য রকমের অগ্রগতি হওয়া শুরু করল যখন গবেষকরা স্ট্যাটিসটিকাল মেশিন ট্রান্সলেশন(SMT) ব্যবহার করা শুরু  করলেন। স্ট্যাটিসটিকাল মেশিন ট্রান্সলেটর(SMT)কে দিয়ে মানসম্পন্ন কাজ করার জন্য আবার প্রয়োজন প্রচুর পরিমাণে প্যারালাল ডাটা । প্রচুর মানে লাখ লাখ এক ভাষার বাক্য এবং তার অন্য ভাষার অনুবাদ । এ প্যারালাল ডাটা দিয়ে প্রথমে SMT-কে ট্রেইন বা শিক্ষিত করা হয় যাতে সে এক ভাষার Phrase বা অর্থপূর্ণ শব্দাবলির সম্ভাব্য অনুবাদের একটি প্যাটার্ন এবং বাক্যে এসব Phrase-এর তুলনামূলক অবস্থান শিখতে পারে । তখন নতুন কোনো ট্রান্সলেশনের কাজ সে এই প্যাটার্ন ব্যবহার করে করতে পারে । সমগ্র প্রক্রিয়াটি কিভাবে কাজ করে তা এই ভিডিওটায় সুন্দর করে সংক্ষেপে ব্যাখ্যা করা আছে।
আমরা কিভাবে ভূমিকা রাখতে পারি?
 জুনিয়রের কথামত গুগল ট্রান্সলেটরে যেয়ে "son of a bitch" টাইপ করে আমি পেয়েছিলাম "স্ত্রীকুকুর পুত্র"   । জটিল বাক্য কিভাবে অনুবাদ করে এটি পরীক্ষা করার জন্য আমার বউ দিয়েছিল --"তোমাকে আমি ভালোবাসি আবার বাসিও না সেটা কি তুমি বুঝেও বোঝনা " (হা হা হা-- আমাকে কি কিছু বলল নাকি ?)। গুগল ট্রান্সলেটর ওকে দিয়েছে---"I love how you did it again I have not washed bojhana" । বোঝাই যাচ্ছে, মানসম্পন্ন,আস্থা রাখার মত ট্রান্সলেশন দেয়ার জন্য এমনকি গুগল ট্রান্সলেটরকেও বহু দূর যেতে হবে। এ কারণেই ইংরেজি থেকে বাংলা ট্রান্সলেটরটিকে আলফা হিসেবে ট্যাগ করা হয়েছে -- একটি নূন্যতম মান বা BLEU score অর্জিত হওয়ার পর সেটি সাপোর্টেড ভাষার লিস্টে যুক্ত হবে । 
 এ মান অর্জিত হওয়ার প্রক্রিয়াটিকে ত্বরান্বিত করতে আমরা সবাই কিছু না কিছু ভূমিকা রাখতে পারি । আমরা অনেকেই হয়ত বিভিন্ন সময় ট্রান্সলেটরটি নানা কাজে ব্যবহার করব । তখন যদি কোনো অনুবাদ আমাদের মনের মত না হয় এবং আমরা যদি তা ঠিক করে দেই তাহলে গুগল ট্রান্সলেটর কিন্তু সাথে সাথে সেটি গ্রহণ করে নেয় । যেমন,  আপনি যদি এখন "son of a bitch" টাইপ করে দেখেন তাহলে আপনি হয়ত পাবেন "কুকুরের বাচ্চা"।কারণ,এরই মধ্যে "স্ত্রীকুকুর পুত্র"-কে পাল্টে "কুকুরের বাচ্চা" করে দেয়া হয়েছে ।  কোনো অনুবাদ ঠিক করার জন্য ভুল শব্দটিতে ক্লিক করলে একটি লিস্ট দেখাবে, সেখান থেকে সঠিক শব্দটাকে নির্বাচিত করে দেয়া যায় যদি সেটি সেখানে থাকে । আর যদি সেটি না থাকে তাহলে সঠিক শব্দটি টাইপ করে "use" ব্যবহার করে সেটি যুক্তও করে দেয়া যায়। কিবোর্ডের "Shift" চেপে ধরে ড্র্যাগ করে শব্দের ক্রমও ঠিক করে দেয়া যায় ।    
আশা করব, আমাদের সম্মিলিত প্রচেষ্টায় খুব দ্রুত গুগলের ইংরেজি থেকে বাংলা(এবং বাংলা থেকে ইংরেজি )  ট্রান্সলেটরটি একটি মানসম্পন্ন ট্রান্সলেটরে পরিণত হবে এবং আমাদের দেশের জনগণ এটি থেকে উপকৃত হবে ।   
রেফারেন্স:
১. Maxim Roy. 2010. "Approaches to Handle Scarce Resources for Bengali Statistical Machine Translator".Ph D Thesis, Simon Fraser University, Canada.
২.Md. Zahurul Islam. 2009. "English to Bangla Phrase-Based Statistical Machine Translation" . Master Thesis, Saarland University , Germany.
 


এ.টি.এম শামসুজ্জামানের একুশে পদক পাওয়া প্রসঙ্গে



প্রিয়.কমের একটি খবরে দেখলাম এ.টি. এম শামসুজ্জামানের একুশে পদক ২০১৫ পাওয়া নিয়ে নিন্দা জানিয়েছে জাতীয়তাবাদী মুক্তিযোদ্ধা দল। জাতীয়তাবাদী মুক্তিযোদ্ধা দলের পক্ষে বিবৃতিদাতাদের মধ্যে যার নাম প্রথমে উল্লেখিত হয়েছে সেই মেজর(অব) হাফিজ বিএনপি-জামাতের গত টার্মে পানিসম্পদ মন্ত্রী থাকাকালে যুদ্ধাপরাধী দেলওয়ার হোসেন সাইদীর এক সংবর্ধনা অনুষ্ঠানে প্রধান অতিথি ছিলেন -- প্রেসক্লাবের সামনে দিয়ে যাওয়ার সময় সেখানে টানানো ব্যানারে এই তথ্যটি পড়ে সেসময় অনেক দু:খ করেছিলাম। জাতীয়তাবাদী মুক্তিযোদ্ধা দলের বাকি সদস্যরা্‌ও যুদ্ধাপরাধীদের বাঁচানোর জন্য নানা ধরনের চেষ্টা তদবির করে যাচ্ছেন, নিরীহ মানুষ পুড়িয়ে যাচ্ছেন। জাতীয়তাবাদী মুক্তিযোদ্ধা দল তাদের 'মুক্তিযোদ্ধা' পরিচয়কে অনেক আগেই ভুলুণ্ঠিত করে একেবারে ধূলোয় মিশিয়ে দিয়েছেন -- তাই তাদের কথাকে গুরুত্ব দেয়ার কোনো কারণ নেই।
 কিন্তু প্রশ্ন হলো, এ.টি. এম শামসুজ্জামান আসলেই মুক্তিযুদ্ধ বিরোধী ভূমিকা রেখেছেন কিনা? জাতীয়তাবাদী মুক্তিযোদ্ধা দল তাদের রেফারেন্স মেনেছেন ড. আহমদ শরীফ, কর্নেল নূরুজ্জামান এবং শাহরিয়ার কবির সম্পাদিত ‘৭১-এর ঘাতক ও দালালরা কে কোথায়’ বইকে । তাদের ভাষ্যমতে -- ‘৭১-এর ঘাতক ও দালালরা কে কোথায়’ বই-এর ৭ নম্বর অধ্যায়ে লেখা হয়েছে সে সময়ে টেলিভিশন ও রেডিওতে অনুষ্ঠান করে কারা কারা পাকিস্তান সরকারকে সহযোগিতা করেছিলেন। এটিএম শামসুজ্জামান ও নাজমুল হুদা রেডিওতে মামা-ভাগনা নামক অনুষ্ঠানে পাকিস্তানের পক্ষে এবং মুক্তিযুদ্ধের বিপক্ষে কবিতা পাঠ করতেন। ওই বইয়ে তার বিস্তারিত বিবরণ রয়েছে। 
 আমার হাতের কাছে বইটি না থাকায় ফেসবুকে বন্ধুদের এ বিষয়ে জিজ্ঞেস করেছিলাম। দুই বন্ধু নিশ্চিত করলো যে ‘৭১-এর ঘাতক ও দালালরা কে কোথায়’ বইয়ের ২য় সংস্করণে এ সংক্রান্ত কোনো তথ্য নেই -- কিন্তু  ৪র্থ সংস্করণে এ.টি.এম শামসুজ্জামানের নাম উল্লেখিত আছে ! পরিচিতদের মধ্যে খান আতা আর রওশন জামিলের নামও দেখতে পেলাম। 
 এ.টি. এম শামসুজ্জামানের অভিনয় আমার ভালো লাগে, তাকে আমার একজন শক্তিমান অভিনেতা বলেই মনে হয়। বিশেষ করে 'গেরিলা' সিনেমাতে তার অভিনয় আমার দুর্দান্ত লেগেছে। কিন্তু তিনি যদি একাত্তরে মুক্তিযুদ্ধ বিরোধী কোনো ভূমিকা রেখে থাকেন তাহলে তাকে একুশে পদক দেয়া আমি সমীচীন মনে করি না। বাংলাদেশ এমন অন্ধকার সময়ও পাড়ি দিয়ে এসেছে যখন শর্ষিনার পীরের মত একজন স্বাধীনতাবিরোধীও পেয়েছে স্বাধীনতা পদক! সেই ভুলের পুনরাবৃত্তি যেন আমরা না করি। 
ফেসবুক লিংক: url=https://www.facebook.com/photo.php?fbid=10152635139475814&set=p.10152635...


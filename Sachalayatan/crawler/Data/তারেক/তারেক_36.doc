অপারগতা



তোমাকে ভেবে আজকাল কিছুই লেখা হয়না
লাজুক শব্দগুলো যাদের কখনো ছুঁতে পারি না
তারা সবাই এসে জড়ো হয় একে একে
ফুলস্ক্যাপে অসংখ্য অক্ষর অবিন্যস্ত
গাঢ় স্বরে জিজ্ঞেস করে
ঠিক কতটা দীর্ঘ হলে সম্পর্কে বিশ্বস্ততা আসে
যখন প্রতিটি মুহূর্ত অস্তিত্ব হারায় অতীতে
যেখানে পরবর্তী সেকেন্ড বলে কিছু নেই
নিয়ন্ত্রণযোগ্য বর্তমান আছে কেবল এবং
রোমন্থনের অন্তহীন চক্রে লুপ্ত হয়ে যাচ্ছে তাও ...
যে পৃথিবীর মালিকানা আমার
তার সর্বত্র
অদ্ভুত শব্দহীন নৃত্য; বর্ণগুলো ভেঙ্গে যাচ্ছে
আ-কার ই-কার সহ ...
আমাকে উপেক্ষিত রেখে
গ্রাফাইটের পেন্সিল নিজস্ব কবিতা এঁকে যায় হাসিমুখে
প্রেমিকার শুভ্র বুকে ক্ষয়ে  নিঃশেষিত হয় কোনো দুর্বোধ্য ভাষায়
আমি সে ভাষা বুঝি না।


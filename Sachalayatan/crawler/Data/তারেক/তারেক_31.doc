আবু হাসান শাহরিয়ার এর কবিতা



আবু হাসান শাহরিয়ার আমার প্রিয় কবি। এবারের একুশে বইমেলায় প্রকাশিত তাঁর "তোমাদের কাচের শহরে" বই থেকে ভালো লাগা কিছু কবিতা তুলে দিলাম সচলের পাঠকদের জন্য। কিছু পুরনো কবিতাও সূচিবদ্ধ হয়েছে এই বইয়ে। সে যাই হোক, আমার খুবই প্রিয় এই কবিতাগুলো... 
চালাও গুলি, আমরা ও বুকের তুষে চোখের আগুন জ্বালাতে জানি
__________________________
তোমাদের হাতে দেশ
পায়ে কানুনের চাকা
যেভাবে গড়িয়ে নেবে
সেভাবেই বেঁচে থাকা
তার মানে এই নয়, আমাদের অন্য কোনও বেঁচে থাকা নেই
নতুন জমিনে ফের
পুরানো গাঁজার চাষ
তোমাদের সবই ভালো
বাকি সবই মুথা ঘাস
তার মানে এই নয়, তোমরা যা বলবে, সবই মেনে নিতে হবে
তোমরা ক্ষমতাধর
একে ধরো ওকে মারো
ব্যথা পেলে যদি কাঁদি
ছুটে আসে হুঙ্কারও
তার মানে এই নয়, আমাদের কান্না একদিন স্লোগান হবে না
আমাদের বুকে তুষ
চোখে আগুনের শিখা
তোমাদের হাতে ঐ
রাইফেলও মরীচিকা
চালাও গুলি, আমরাও বুকের তুষে চোখের আগুন জ্বালাতে জানি
ফের যদি কড়া নাড়ি
____________________
তোমাকে মানায় ভালো ভয় ও সংকোচহীন আইহনের ঘরে
তবে যে বারান্দা জুড়ে হেঁটেছিল পরকীয়া মেঘ ?
সিড়ি ভেঙে উঠেছিল বেণীবাঁধা হরপ্পার চাঁদ ?
যে-রাতে গুঁজেছ চুলে বেগুনী রিবনবাঁধা ভাঁট
সে-রাতে নরক ও ছিল প্রেমের তল্লাট।
তাতে কী, কানুও জানে, এই রাধা গৃহসন্ন্যাসিনী
একদা সে নদী ছিল, কানু বিনে মজে গেছে জল
এখন কেবলই পলি; কামেও শীতল।
তার মানে এই নয়, নৌকাখন্ড লেখা বারনীয়
ফের যদি কড়া নাড়ি, শীতলতা মুছে সাড়া দিও।
ক্ষমতা ও শীর্ষ
_________________
এক.
শীর্ষে ওঠা কঠিন
শীর্ষে টিকে থাকা কঠিনতর
দুই.
গাছের শীর্ষে থাকে মুকুল 	মুকুল কোমলস্বভাবী
পর্বতের চূড়ায় থাকে তুষার	তুষার কোমলস্বভাবী
কঠিনস্বভাবী ক্ষমতা নিজের ভারেই শীর্ষচ্যূত হয়
নদীর পাশে একা
_________________
আমার জন্য দাঁড়িয়ে ছিল পথ
পথের পাশে নদী
নদীর পাশে নৌকাবাঁধা ঘাট
ঘাটের পাশে শেষপারানির কড়ি
গাছঠাকুরের পূজো
দাঁড়িয়ে ছিল হাজার অমারাত
দেউটি হাতে একলা মাঠের চাঁদ
দূরে কোথাও বৃষ্টিভেজা ঘর
টিনের চালে বিঠোফেনের চিঠি
কোথাও একটা জানলা খুলে রাখা
কোথাও একটা কাঁকনপরা হাত
কোথাও একটা উড়ে একটা যাওয়ার সাধ
দাঁড়িয়ে ছিল কেমন-করা মন
মনের তলে মনের তলদেশ
তার অতলে হঠাৎ কারও মুখ
হঠাৎ কারও রাত্রিচেরা ডাক
হঠাৎ কোনও নারিকেলের পাতা
ঠান্ডা লাগা একজোড়া টনসিল
দাঁড়িয়ে ছিল ভুবনজোড়া মায়া
অষ্টরাণীর মৃত স্বামীর ছবি
শাদা ফ্রকের রিবন-বাঁধা চুল
কোলবদলের ধূসর ছেলেবেলা
অতীত-করা হাজার গতকাল
আষাঢ়-করা শ্রাবণ-করা মন
আমার জন্য দাঁড়িয়ে ছিল পথ
পথের পাশে নদী
নদীর পাশে মানুষ কেন একা?
মানুষ কেন একা?


আমাদের মির্জা গালিব



পিচ্চিকালের ঘটনা। ক্লাস নাইনের শেষদিকে তখন আমরা। স্কুল ছুটির পর একটা কোচিং সেন্টারে পড়তে যাই বন্ধুরা মিলে। সেখানে আমাদের ক্যামেস্ট্রি পড়াতেন কামরুল ভাই। একদিন তিনি ধাতু নিষ্কাশন পড়াচ্ছেন। কথা প্রসঙ্গে বলছিলেন যে, স্বর্ণ-কে অভিজাত ধাতু বলা হয় কারণ এটি বেশ নিষ্ক্রিয়। অন্য ধাতুর সাথে বিক্রিয়া করে না বললেই চলে। আর সেকারণেই খনি থেকে নিষ্কাশনে খুব বেশি খরচ পড়ে না, মোটামুটি বিশুদ্ধ অবস্থায় পাওয়া যায়...ইত্যাদি। 
আমাদের সাথে একটা  ছেলে পড়ত- গালিব নাম। তার মাথায় বিচিত্র সব প্রশ্ন জাগতো বিচিত্র সব সময়ে। এবং খুব কনফিডেন্টলি সে সেই সব প্রশ্ন উগড়ে দিত যখন তখন। উদাহরণ দেই একটা- একবার ফিজিক্স ক্লাসে নিউটনের সূত্র পড়ানোর সময় আমাদের টিউটর আশরাফ ভাইকে সে খুব সিরিয়াস ভঙ্গিতে জিজ্ঞেস করল, "আচ্ছা ভাইয়া! পৃথিবী তো গোল থালার মত চ্যাপ্টা, তাই না? ধরেন, আমি যদি হাঁটতে হাঁটতে একসময় সেই থালার এক মাথায় চলে যাই আর তারপর যদি সেইখান থেকে লাফ দেই তাইলে কী হবে?লাফ দিলে তো আর নিচে মাটি থাকবে না, মাধ্যাকর্ষণও নাই। আমি কি তখন উপরে উঠে যাব নাকি নিচে পড়ে যাবো?"
থালার মত চ্যাপ্টা পৃথিবীর কনসেপ্ট না হয় মেনেই নিলেন! তবু এই উপরে নাকি নিচে যাবেন সেই প্রশ্নের মীমাংসা কীভাবে করবেন? এই গালিবকে আশরাফ ভাই আদর করে ডাকতেন "গা" বলে। "গা" দিয়ে নাকি গাধা হয় আবার গালিব ও হয়।
তো সেই ক্যামেস্ট্রি ক্লাসে গালিব মিয়ার মনোযোগ ছিল না বা সে কিছু একটা করছিলো দেখে কামরুল ভাই পড়ানো থামিয়ে ওর কাছে  জানতে চাইলেন স্বর্ণ নিষ্কাশনে সুবিধা অসুবিধা সম্পর্কে।
গালিব ব্যাটা তো কখনো বিব্রত হয় না, ধরা খেয়ে এবারো হলো না। বরং সময় নিয়ে বেশ ভেবেচিন্তে গম্ভীর মুখে জবাব দিল, "স্বর্ণ তো দোকানেই পাওয়া যায়, নিষ্কাশনের কী দরকার?"


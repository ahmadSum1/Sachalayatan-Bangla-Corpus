মেঘের ময়ূর দিন



সকালগুলো ইচ্ছে করেই যে যার মত। রাঙা প্রজাপতির ডানায় আলতো রোদে মাখামাখি, হালকা হাওয়া শুনছে ভোরের মাতাল করা ডাকাডাকি। আমিও তো জোনাক যেমন, সন্ধ্যে চাঁদের আলতো ছায়ায়, শহর জুড়ে বৃষ্টি চাদর মুড়িয়েছে নরোম মায়ায়।
আজ রাঙা ময়ূর দিন। পেখম  জুড়ে সূর্যরঙ; বিচ্ছুরণ, পুরনো ঢঙে হরবোলা। সকাল থেকেই তা ধিন তিন, তিন ঠ্যাঙুড়ে পাড়ার কুকুর ডাকছে ধরেই রাত্রিদিন।
আজ রাঙা মেঘের দিন। যাত্রী নিয়ে নৌকা তাদের ভিড়ছে নানান বন্দরে, ভিড়ছে নানান সদরে আর আমার মনের অন্দরে। অলিন্দ আর বুলিন্দ্‌ জুড়ে ঢাক গুড়গুড় মেঘের ডাক। বৃষ্টি আসুক, বৃষ্টি আসুক। ভিজুক লাজুক মুখ সবাক।


শঙ্খ ঘোষের কবিতা - হাতেমতাই



ঢাকা আন্তর্জাতিক বইমেলায় গিয়েছিলাম পরশুদিন। পত্রিকায় দে'জ পাবলিশিং হাউজ এসেছে এরকম নিউজ পড়ে ভেবেছিলাম ওদের কিছু বই সস্তায় কেনা যাবে। তাই মেলায় গিয়ে যখন টের পেলাম ওরা আসেনি মনটাই খারাপ হয়ে গেল। নিউজ করবার আগে তো আরেকটু কনফার্মড হয়ে নেওয়া উচিত, তাই না?
যাই হোক ঘোরাঘুরি করে শেষমেষ দুটো বই কিনলাম। তার একটা শঙ্খ ঘোষের লেখা "কবিতার মুহূর্ত।" শঙ্খ ঘোষ আমার প্রিয় কবি ও লেখকদের একজন। বইটাতে তার বেশকিছু কবিতার সূচনাপট নিয়ে চমৎকার ছোট্ট ছোট্ট গল্পের মত কথাবার্তা আর তার সঙ্গে সংশ্লিষ্ট কবিতা জুড়ে দেওয়া। আমি আগ্রহভরে পড়ছি, বইয়ের পাতা উলটে যাচ্ছে একের পর এক। মাঝে একটা লেখাশেষের কবিতাটা পড়ার পর থেকে কথাগুলো মাথায় ঘুরপাক খাচ্ছে... কবিতাটা খুব প্রাসঙ্গিক ও বটে। তাই এখানে তুলে দিলাম সচলবাসীর জন্য।

হাতের কাছে ছিল হাতেমতাই
চূড়োয় বসিয়েছি তাকে
দুহাত জোড় করে বলেছি 'প্রভু
দিয়েছি খত দেখো নাকে।
এবার যদি চাও গলাও দেব
দেখি না বরাতে যা থাকে -
আমার বাঁচামরা তোমারই হাতে
স্মরণে রেখো বান্দাকে!'
ডুমুরপাতা আজও কোমরে ঝোলে
লজ্জা বাকি আছে কিছু
এটাই লজ্জার। এখনও মজ্জার
ভিতরে এত আগুপিছু!
এবার সব খুলে চরণমূলে
ঝাঁপাব ডাঁই করা পাঁকে
এবং মিলে যাব যেমন সহজেই
চৈত্র মেশে বৈশাখে।


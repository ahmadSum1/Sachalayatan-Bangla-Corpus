সেপ্টেম্বর সন্ধ্যায় কথামালা



...তুমি আর কখনো ফিরে তাকাবে না। তখনো হলুদ বাতি না জ্বলা রাস্তার ধারে বয়েসী সন্ধ্যের আলোয় তোমার মুখ আর কথা বলবে না হয়তো... হয়তো বলবে কোনদিন, এখন আর কিছু যায় আসে না। ফুটপাতের নির্জনতার খোঁজে আর কোন সন্ধ্যে তোমার হাতে তুলে দিতে ইচ্ছে করবে না ... অথবা কে জানে, চেনা-অচেনা মুখেদের ভীড়ে তোমার চোখই হয়ত নিভু নিভু তারা হয়ে ঝরে যাবে অন্ধকারে। তবু ভুলে যেতে চাই… আর সবকিছুর মত তীব্র বিষাদে ডুবে যাব কোনদিন... ডুবে যেতে যেতে পায়ে মাটি ঠেকে গেলে... অনেক গভীরে কোথাও …
তবু এখন... রাস্তাগুলো এরকম বিষন্ন থাকে না সবসময়। মাঝে মাঝে তীব্র আনন্দে কষ্টগুলো মেঘ হয়ে উড়ে যায়... উড়তে উড়তে অনেক উঁচুতে উঠে গেলে সবেগে নেমে আসে আবার... সেই একইরকম ফুটপাতের ল্যাম্পপোস্টের ছায়ায় তোমার মুখ বার বার কী ভীষণ বিদ্রূপ হয়ে ফিরে ফিরে আসে !
আমি এখনও ঠিক আগের মতই আকন্ঠ মায়ায় জড়িয়ে আছি, আর নতুন স্বপ্ন আঁকতে ইচ্ছে করে না, এমনকি তোমাকে নিয়েও... তবু জেনো আমি ঠিক এভাবেই বাঁচতে চেয়েছিলাম।


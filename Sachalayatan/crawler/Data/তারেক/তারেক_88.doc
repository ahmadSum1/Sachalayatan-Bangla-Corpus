আকাশের ছবি




আকাশ আমার খুব ভাল লাগে, তার চেয়ে বেশি ভাল লাগে মেঘ। কত রঙ আর আকারের মেঘেরা সকাল সন্ধ্যায় ঘুরে বেড়ায় আকাশপারে। আর তাতেই নিয়ম করে অনিয়মিত রঙে আকাশ সাজে।
কাজকম্মো না থাকলে বেকুবের মত রাস্তায় দাঁড়িয়ে আকাশ দেখা আমার একখান বিশেষ হবি। সাথে ক্যামেরা থাকলে ঝুপঝাপ ছবি তোলা হয়। বেশিরভাগ ছবি খুবই বাজে আসে। অতি সামান্য সঙ্খ্যক ফটুক আসে নিম্ন মধ্যবিত্ত টাইপের। সেরকম কিছু ছবি দিয়ে আপনাদের যন্ত্রণা দেওয়ার সাধু উদ্দেশ্যেই এই পোস্ট। 


সকালের আকাশ স্নিগ্ধ, পবিত্র। গা জুড়ানো বাতাসে গা ভাসিয়ে মেঘেরা ছুটে চলে এপাড়া ওপাড়া। সূর্যের আলোর বিচ্ছুরণ নানা রঙে রাঙিয়ে দেয় মুখচোরা মেঘেদের। গোলাপী থেকে  বেগুনী, লালচে কমলা থেকে আপক্ক রক্তিম মেঘমালা আকাশ আলো করে রাখে। 


সন্ধ্যায় যেনো বিদায়ের বিষন্নতা। দিনশেষের রহস্যময় আলো বিদায়ের বিষাদে কাতর। সেই করুন রঙে মেঘ হয় লাল। আর বিষন্নতা টুকু স্বার্থপরের মত পুরো পশ্চিম আকাশে ছড়িয়ে দিয়ে টুপ করে সূর্যটা হারিয়ে যায় একসময়। 
 

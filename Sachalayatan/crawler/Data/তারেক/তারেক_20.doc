দোলো রাত্রি



আমার অবিশ্বস্ত রাত সন্ধ্যার পরে লুকিয়ে আসে যেন
অভিসারে প্রেয়সী কাকতাড়ুয়া শুধু হাওয়ায় ছড়াতে পারে
উড়ন্ত চুম্বন- খড় গোঁজা ঠোঁটে নিয়ে কাঠকয়লার দাগ;
মাঠের উপরে নিথর আকাশ। অমারাতের নক্ষত্রমালা
নিঝুম খাঁড়ির জলে সবুজ আলো হয়ে পোড়ে
জলজ মুখোশ ছাই হয়ে পোড়ে জলের শব্দে
যুবকের হাতে সেই জল ভেঙ্গে উঠে আসে অজস্র বুদ্বুদ
শিরায় সবুজ রক্ত, বনবিড়ালির মত চকিতে সরে সরে যায়
নৌকা দোলে। সাথে দোলে
সমুদ্র, কেওড়াবনের আকাশ। দোলে সবুজ রাত...
মদিরার স্রোতে দোলে আমার অবিশ্বস্ত রাত।


অন্নপূর্ণার প্রতি



শীতজড়ানো বৈশাখী হাওয়ায় তুমি এলে
ভেজা পায়ে
উঠানে ভেজা কৃষ্ণচূড়া ফুল পড়ে আছে
কিছু ভাঙা ডাল, অজস্র ঝরাপাতা
এলোচুলো তরুনী বৃক্ষের।
ঝড়ের শেষে বিস্রস্ত
তুমি এলে; আমি সকাতর
ভাঙা দুয়ারে।
প্রাশনের ভাতের জন্য
ক্ষুধার্ত জেগেছে সহোদরা রাত
পূজা কি সম্পূর্ণ হয়নি?
অবতার পাওনি যখন, এসো - সমর্পিত হও
পরস্পর করি ভিন্ন লেনদেন
দ্বিবিধ ক্ষুধায় -
ভাতের প্রয়োজন নাই
অন্য জমিনে বাড়ুক জলজ ফসল।


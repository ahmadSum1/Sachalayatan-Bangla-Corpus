কাচের আড়ালে জ্যোৎস্নাপ্রহর



প্রান্তরে লুটেরা জ্যোৎস্না চাঁদের রক্তপাত মুছে নেয় ঘাসে
নক্ষত্রেরা ম্রিয়মান
জোনাকিরা সব লুকিয়েছে ফসলের মাঠে 
মৌনী পাহাড়ের গায়ে দূরের কুয়াশার ঢেউ
ভেঙে পড়ছে... ভেঙে পড়ছে যেমন
মেঘপুঞ্জের রোশনাই রূপোলী ঝিলের জলে
নরোম তরঙ্গের মত ভেঙে পড়ে ধীরে
জনপদ ও বনস্থলীর সন্তানেরা শোনো
আজ ষোড়শী চাঁদের নীরব দস্যুতা হবে
রক্তের ডাক এলে ছুটে এসো প্রান্তরে
শিরায় উপচে উঠুক জ্যোৎস্নার বিষ
মৃত্যু-নীল রঙে
প্রাচীন সড়কে মধ্যরাতের স্বর
দূরগামী বাস ছুটে যাচ্ছে দূরে... দূরে...
পৃথিবী কাচের আড়াল তোমার আমার তাই
অভিমানী চিরকুট বারবার ফিরে যায়


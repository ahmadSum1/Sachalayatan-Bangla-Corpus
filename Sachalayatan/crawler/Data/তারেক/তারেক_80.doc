যবনিকাপাত



আমি বোধহয় মানসিক বিকৃতির একটা পর্যায়ে আটকে আছি... নিজেকে খুঁচিয়ে খুঁচিয়ে এক ধরণের ব্যর্থ আনন্দের খোঁজ নেবার চেষ্টা। এমনিতে আমি ঠান্ডা মাথায় উত্তেজনা চাপা দিয়ে ঘুরি, কেউ বুঝতেও পারে না কী অসম্ভব বিতৃষ্ণা নিয়ে আমার চারপাশ দেখি আমি। কারো সাথে মিশছিও না আপাততঃ.. পালানোর সব আয়োজন সম্পূর্ন করে যখন কিছু লিখতে বসি আর লুকোতে পারি না কিছুই... পুরনো শব্দগুচ্ছেরা প্রবল বিক্রমে ফিরে আসে আর সেই আনন্দযজ্ঞে আমি পুড়ি প্রতিরাতে... আপন মৃত্যুর শ্লোক লিখি। বিশ্বাসঘাতক কীবোর্ড, অনেক অনেক ঘৃণা করি তোমাকে... 
_________
অন্ধকারের নির্লিপ্ত শরীর বেয়ে অশ্রুত নেমে আসে সমস্ত কোলাহল, লৌকিকতার অশালীন আলিঙ্গন ছুঁড়ে। আজ এই সময়, যখন অনেক দূরের চাঁদ সূর্যের মত দিগ-দিগন্তর ছাপিয়ে যাওয়া আলো নিয়ে নির্বিষ ক্রোধে নিজেই কেঁদে কেঁদে ফুরিয়ে যায়, যা কিছু বিশাল কিংবা ক্ষুদ্র, কী এক ভীষণ দূর্লভ মুহূর্তে হারিয়ে যেতে থাকে- সেই সময়ে ঘড়ির কাঁটায় মাঝরাত্তির কিংবা মধ্যদুপুর, ক্রমশ অর্থহীন হয়ে যেতে থাকা লোভী স্মৃতি কিংবা বস্তুসমূহ যখন নিরাকার পেতে থাকে- ঠিক তখন, আপাদমস্তক আমাকে, হাত-পা-মাথা-ধড় বিহীন আমাকে, তীক্ষ্ণ ধারালো ছোরার নিচে শুইয়ে দিলাম। বের হয়ে যাক সমস্ত প্রবাহী তরল, চামড়ার আস্তরণ চিরে... ফোঁটায় ফোঁটায় ঝরে যাক, পেয়ালা উপচে পড়ুক জীবন-নীল-বিষে।


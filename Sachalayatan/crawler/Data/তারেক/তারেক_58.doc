ডায়েরি : আগস্ট ৩০, কাক



সেই কখন থেকে একটা বিমর্ষ কাক ডেকেই যাচ্ছে
মরা পেয়ারা গাছটার ডালে বসে
দীর্ঘ, দীর্ঘ স্বরে উত্তরে, দক্ষিণে
গলা কাঁপিয়ে ডেকে যাচ্ছে
পথচলতি দু'একটা পাখি জবাব দিয়ে যায়
সেও প্রত্যুত্তর করে
এখন সকাল, রাতের বৃষ্টিতে ভেজা ছাদ
সমস্ত জলীয় বাতাস ছুঁয়ে যায় তবু
কাকটা ডেকেই চলেছে
প্রেমিকের মতো?
বাবার মতো?
প্রেমিকার মতো?
মায়ের মতো?
ব্যাকুল আহ্বানের কোন মানে নেই
কেউ ফেরে না, কেউ না
হঠাৎ বৃষ্টি এলে তার ডানা ভিজে যায়
বারান্দায় আশ্রয় নিয়ে নির্নিমেষ বৃষ্টি দেখা
বিষণ্ণ কালো কাক... আমার বারান্দায়


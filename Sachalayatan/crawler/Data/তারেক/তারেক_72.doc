পূর্ণিমার সমুদ্রে ফেরা



সমুদ্র বাড়ি ফেরে না বহুদিন। বুকের গভীরে যে ঢেউয়ের বিস্তৃতি বালুময় সৈকতে তা হয়ত ভাঙে তবু সে বুঝতে পারে না আর। সমুদ্র কাঁদে না। তার চোখে জল দেখে না কেউ। সমস্ত ফুসফুস জুড়ে অপরিচিত হাহাকার। সে কিছু বলে না, কিছু দেখে না। বোবা দৃষ্টি মেলে চেয়ে থাকে শুধু। উদাসীন, মৃত্যুময় তার চোখ। সমুদ্র মরে গেছে। মায়াময় মৃত্যু আসার বহু আগে সে মরেছে। যে পূর্ণিমা এসেছিল ভালাবাসায় তার দুই হাত সে ফিরিয়ে দিয়েছে ভীরুতায়। সেই মেয়ে হারিয়ে গেছে তার অদেখা সন্তান নিয়ে। তার পরিণত গর্ভিনীর ভ্রূণে সমুদ্র’রও সমান অংশীদারী ছিল। অনেকগুলো সকাল-দুপুর-সন্ধ্যা তাদের অস্তিত্বের যৌথতায় রঙিন ছিল। সুখের এক একটা দিন। বিশ্বাস আর নির্ভরতার  দিন। তবু পূর্ণিমাকে ফিরে যেতে হলো প্রত্যাখ্যাত হয়ে। ধর্মের বেড়া ডিঙোনোর সাহস সমুদ্র’র হয়নি। সাহস হয়নি মেয়েটার মুখের দিকে তাকাবারও। সমাজ নামক যে পরিকাঠামো ধর্মের অনুগামী তা মৃত্যু মেনে নেয়, জন্মান্তর নয়। মন্ত্রপূত ভ্রূণ ছাড়া আর সকলেই অনাহূত সেখানে। সমুদ্র সেই সমাজের লোক।
রুপোলী রাত অন্ধকার চিরে বিপুল ঐশ্বর্য নিয়ে ঠিকরে পড়ছিল সমুদ্রের স্রোতে। বৈশাখী হাওয়ায় শিউরে উঠছিল তীরের ঝাউবন। থেকে থেকে ডেকে উঠছিল ঘুমন্ত কাক। অশরীরি প্রেতের মত ছায়ারা দুলছিল বাতাসে। এক টুকরো মেঘ নিঃসঙ্গ আকাশে ছিঁড়ে মিলিয়ে গেল পেঁজা তুলোর মত। স্রোত ভেঙে একজন পূর্ণিমা এগিয়ে যাচ্ছে সমুদ্রের গভীরে গাঢ় নির্ভরতায়। সেই যাওয়া আজও শেষ হয়নি। শুধু সময় থেমে গেছে। 


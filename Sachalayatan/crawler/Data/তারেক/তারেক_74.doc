বিস্মরণ



স্থানিক দিকচিহ্ন ভুলে আমরা এগিয়ে যেতে থাকি পরস্পর। বিস্তীর্ণ প্রান্তরে রোদ্দুর খেলে যায়। বসন্তের গানে আসে ভোর, পুনরায় হিমেল রাত্রি এবং বিস্মৃত সুরে গেয়ে যাওয়া একই পুরনো গান। স্থানিক দিকচিহ্ন ভুলে আমরা... পরস্পর। নাগরিক অনুভূতিসমূহ আমাদের ছেড়ে গেছে বহু আগে। সভ্যতার শেষ আকাশ রয়ে গেছে নক্ষত্রহীন। আমরা পরস্পর তবু হারিয়ে যেতে থাকি...বালুময় সমুদ্র পেরিয়ে যাই, ঊষাহীন দিবস আসে একে একে... দিগন্ত নিঃসঙ্গ;  আমরা সেই রেখা পেরিয়ে যাই। বহু বছর পূর্বে আমাদের মৃত্যু হয়... আরও সহস্র বছর পাড়ি দেই নির্জীবতায়- বীর্য এবং রক্তের অহংকারে... ক্ষুধায় এবং ঘৃণায়। পরস্পর এগিয়ে যেতে থাকি... খুলি ফুঁড়ে বেরিয়ে আসা বর্জ্য আমাদের কপালে লেপ্টে থাকে যাকে বিবেক বলি।


অনুবোধ - যৌথতা



আমরা মুখোমুখি বসে থাকি; চাঁদ সরে যায় প্রান্তে...। বিবিধ যাপনের ক্লেদ আমাদের চোখেমুখে, শরীরে নানান বাস্তবতায় আর্দ্র অতীত। আমরা যারা খুব নিকটে থেকেও বহুদূরে, একাত্ম হয়ে যাই নিমগ্ন সুরে। সুনীল সমুদ্রের হিম অন্ধকার শ্লেটে নিরন্তর জলের ছাপ আঁকে। আমরা ঠায় বসে রই দিনান্তের আলোয়। একসময় গোধূলি আসে, ফিরেও যায়। রাতের ক্রমাগমন মেশে সময়ের স্রোতে। গনগনে কাঠকয়লার ধোঁয়ায় ওড়ে সুস্থিত ভাবনার ক্লেশ। অনেকগুলো জীবনের বেদনা মিলিয়ে যায় তাতে। পড়ে থাকে নিজস্ব ভাগাড় আর পতিত জীবনের লাশ। পুনরায় আঁধার নামে। ক্ষয়িষ্ণু চাঁদের সঙ্গে পাল্লা দিয়ে আমরা ক্ষয়ে যেতে থাকি... চাঁদ সরে যায় প্রান্তে। আটপৌরে আকাশে লুকায় নিথর বিবেক। ফেরারী বালকের দল লুকোচুরি খেলি জোড়া চোখে, আড়ালে রয়ে যায় গোপন বেদনার ভার।
টুপ টুপ পানিতে বালু ভিজে ওঠে... আমাদেরই কেউ কাঁদছে... কিংবা খুব নিকটে খুব অপরিচিত কেউ। অন্ধকার জলের ফোঁটায় নক্ষত্র কেঁপে ওঠে। রাত গাঢ় হয় আরও... সপ্তর্ষীর আলোতে চরাচর ছাপিয়ে ওঠে অলৌকিক বিষণ্ন সুর- অজানা কুহক। তবু পৃথিবীর মাঠে বিনিদ্র আমাদের মুখোমুখি বসে থাকা...  নীরব যৌথতায় শব্দের প্রয়োজন ফুরিয়েছে বহু আগে।


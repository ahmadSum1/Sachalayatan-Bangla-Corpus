এই নিমজ্জন ও ভেসে ওঠা, বারবার



তবু আরেকবার এসো। প্রয়োজন ফুরোনো দিনে মৃত পাখির দেহ ছুঁয়ে যাওয়া রক্তাপ্লুত বাতাসের মতো। ভেঙ্গে যাওয়া হাত ছুঁয়ো না। কপালে ছোট্ট করে এঁকে দিয়ো  তোমার চিহ্ন... তারপর, ভুলে যেয়ো। নার্সেস হোস্টেলের নির্জন রাস্তার পাশে বহু মাংসপিন্ড দেখেছি, গর্ভিনী ফুঁড়ে বেরিয়ে আসা ভবিষ্যত স্বপ্ন...  । কতিপয় ক্ষুধার্ত কুকুর রাতের খাবার সেরে নিচ্ছিলো কাছেই; ঝগড়া চলছিলো প্রাপকের বখরা নিয়ে। বেঁচে থাকাটা ভীষণ দুঃখজনক ব্যাপার... কত কিছুই তো দেখে যেতে হয়... ব্যর্থ অভিযোজনের পরও। এই দাহ্য সময় চায়নি তাই অন্ধ হয়েছে দু'চোখ, ঘোলাটে ধূলো আর তীব্র শব্দময় সময়ে নীরব হয়েছে অক্ষরমালা। আরেক মৃত্যুর পর ভয়ংকর বিষাদে আনত সমস্ত মেঘ নিয়ে দু'চোখের সীমান্তে নিঃস্ব হল জাতিস্মর। ভুলে যেয়ো। জেনো আর কেউ নয়, আমিই তোমাকে দেব অনন্তকাল বেঁচে থাকার যন্ত্রণা... নষ্ট কবিতায়। 


নিজস্ব মৃত্যুর অপেক্ষায়



আমরা বেঁচে আছি, একেকটা ধূলি-ধূসর দিনে...
মায়াবী রাতের প্রহরে, আমাদের যন্ত্রণাময় অস্থির দিনগুলোর ফসিল ভোরে আমরা নিজেদের খুঁজে পাই। পিপাসার্ত রোদ্দুরের মায়াবী মাঠে নিজেদের লুকিয়ে চেয়েছি  ছায়াময় সবুজ আশ্রয়; এই বিপুলা বিস্ময়ের মাঠ, এই বিস্তীর্ন সরিষাক্ষেতের আলে বিবিধ কাল আমাদের ছুঁয়ে গেছে; সহস্র স্মৃতিপুরাণ, তাদের ছেঁড়া ছেঁড়া পাতায় বয়ে এনেছে ইতিহাস- গৌরব এবং ঘৃণার, বিজিত দিনের উপকথা আর কৃতঘ্নতার খুন-রাঙা আত্মপ্রবঞ্চনার খেরোখাতায়। জীর্ণ, হলদে পাতায় লেপ্টে গ্যাছে কালের লিপি... আমাদের প্রস্থান নেই! পালিয়ে যাওয়ার সুযোগ নেই আরেকবার। যাপনের এক দূর্গম অন্ধকার কোণে স্মৃতিদগ্ধ হয়ে আছি নিজস্ব মৃত্যুর অপেক্ষায়।
সন্ধ্যায় নীড়ে ফেরে এক জোড়া শালিক... প্রতিদিন ভোরে চুমু খাবে বলে। আমাদের নীড় কোথায়? আমাদের দিন ও রাত? আমাদের স্বপ্নময় ধূসর আখ্যান- পুরনো সাঁটলিপি?


মাঝরাত্তির পার করে আসা কিছু শব্দ শুনে...



আমি একটি শিশুর কান্নার আওয়াজ শুনতে পাচ্ছি।
বারান্দার আলো চিরে ক্রন্দনরত শিশুটির চিৎকার
কুয়াশার ঘের ভেঙে
একটানা বেসুরো শব্দে ভেসে আসছে...
সাথে যুক্ত হচ্ছে বিভিন্ন ধ্বনি;
শব্দের গোপন উৎসগুলো মিলিত হয়ে
রচনা করছে শর্বরীর আবহসঙ্গীত
            অবিশ্রান্ত বর্ষণের মত।
কান্নার শব্দ কি বলে, মানুষ কেন কাঁদে?
কেমন হয় ক্রন্দনের স্বরলিপি যে খুব আপন না হলে
কেউ বোঝে না তার সুর?
ভাবছি, ভালোবাসা কতটা নরোম হলে কান্নার ভাষান্তর করা যায়।


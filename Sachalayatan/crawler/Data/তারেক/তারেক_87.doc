রাজনৈতিক সিনেকাহিনী



জনসভায়,
ভালমানুষেরা
ভাল ভাল কথা বলে
নেমে গেলে,
আচমকা দূরে কোথাও
দেখি,
বিচ্ছিন্ন গ্রন্থি
আর গ্রন্থ;
বাদবাকি প্রহসন
তদন্ত কমিটি
তদন্ত তদন্ত তদন্ত।
অতঃপর...
ফের কোন জনসভায়
নটরাজ
যাত্রাদলের নায়ক সেজে
ঠা ঠা হাসে।
টুঁটি চেপে হাঁসফাস
টাইয়ের নট
কপালে ঘাম
চিরকুটে পরাজিত ঈশ্বর
নাকি কাম?
এরপর চলে
হেলেদুলে,
সার্কাসের সং
ব্যবহৃত তুলি
মাখে পুরনো রঙ
প্রেমিকার ঠোঁটে।
সস্তা সিনেমার দর্শক
সবশেষে বাড়ি ফিরে যায়।


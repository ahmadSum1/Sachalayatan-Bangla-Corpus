১৯৯২ - ক্লাশ টু



ভীষণ ঠান্ডা পড়েছে আজ। বাইরে কুয়াশার হিম... বিষণ্ণ, বিবর্ণ সকাল বোধহয় স্মৃতি উসকে দেয়। স্মৃতিমেদুর এই লেখাটা জিফরান ভাইয়ের ভাষায় "তীব্র সুনীলীয়"। আমার ও তাই ধারণা।  কিভাবে, কখন যে কার ছায়া এসে ভর করে...  মাঝে মাঝে এইসব প্রেতাক্রান্ততা (!!) উপভোগ করা যাক সদলবলে 
এসো উনিশশো বিরানব্বুই
আট আনা দামের সাদা ভোকাট্টা ঘুড়ি
এসো একলা দুপুরের অভিমান,
ভাঙা নাটাই, ছেঁড়া সুতো, ভেঙে যাওয়া সাতচারা।
পুরনো বাড়ি। পুরনো শত্রুরা।
অজিতের সাইকেল।
তোমাদের কথা খুব মনে পড়ছে...
এসো বারো নম্বর
তোমার কাঠবাদামের গাছে
বাড়িটা বানানোই হল না কখনো
ক্ষমা কোরো সুইস ফ্যামিলি রবিনসন, তুমিও।
রতনদা,
তোমার দোকানে সিগারেটের খালি প্যাকেট
আর চাইবো না।
জানো তো, আমরা আর বানানো টাকায়
জুয়া খেলি না।
ফিরে এসো জাফরী ভাই।
মনে আছে ছোটবেলায়
মা তোমার কাটা-হাতের ভয় দেখিয়ে
আমায় ঘুম পাড়াতো।
শাপলাকুঁড়ি,
প্রিয় বারান্দায় ফের দাঁড়াতে চাই।
মাঠের রোদ্দুরে ফের ছুটে যাওয়া
উদ্দাম হাওয়ায়।
কেমন আছ ঘাসফুল?
তোমার বুকের প্রজাপতি ধরতে পারিনি কখনো
তাই বুঝি প্রতিটি অধরা স্বপ্ন
এক একটি প্রজাপতি হয়ে এখনও আমাকে
সেই কথা মনে করিয়ে দেয়।
ফিরে এসো ক্লাশ টু
ডিকটেশন, স্পেলিং, রাশি রাশি হোমওয়ার্ক
খাতায় গুনে গুনে বুঝে নেওয়া গুড, ভেরি গুড...
তোমাদের সবার কথা আজ খুব মনে পড়ছে...


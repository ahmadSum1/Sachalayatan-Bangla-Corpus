রোমন্থন... দর্পনে হারিয়ে যাওয়া মুখ



ছুঁড়ে ফেলা প্রতিজ্ঞার দুটো টুকরো জানালা গলে ঢুকে পড়েছিল আমার রুমে। ইতস্তত উড়ে বাদামী প্রজাপতির ডানায় চেপে খাটের কিনারায় বসে পড়েছিল শেষে। আমার চোখে তাকিয়ে অদ্ভুত শীতল চোখে চেয়েছিল ... যতক্ষণ না আমি চোখ নামিয়ে নিলাম। এই দুটো টুকরো ভেসে এসেছে হাজার মাইল দূর হতে। সূর্যাস্তের দেশে আমি তাদের ছড়িয়ে দিয়ে এসেছিলাম। হাওয়া ছিল না, ডানায় পালকও ছিল না। তবু আমার অশরীরি স্বত্ত্বার অংশ হয়ে অকৃতজ্ঞ রক্তের শিরায় চেপে ওরা পেরিয়ে এসেছে সময়ের সুদীর্ঘ চোরাপথ। একটুও পুরনো হয়নি, যে টুকু মলিনতা তা কেবল আমাকেই গ্রাস করেছে। 
...তখনও রাত্তির বুড়ো হয়নি, চাঁদের কচি রেখায় তখনও উজ্জ্বল আলোর রেশ... সেই আলোর রেখায় চড়ে বহু পুরনো সন্ধ্যা সেই হলুদ ডানা প্রজাপতির পাশাপাশি বসে পড়ল। আমি ভুলে যেতে চাই,বোকার মত ভুলে যেতে চাই বিশ্বাসঘাতক স্মৃতি। কিন্তু স্মৃতিকে কে কবে নিয়ন্ত্রণ করেছে? কত পুরু প্রাচীর ভেদ করে তার আসা যাওয়া! ভুলে যাওয়ার ইচ্ছেটাই যে মনে করিয়ে দেয়… 
অস্ফুটে জিজ্ঞেস করি, প্রত্যাখ্যাতের কাছে আর কী প্রতিজ্ঞা চাও?


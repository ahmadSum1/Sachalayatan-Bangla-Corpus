সরকারি অফিসে



আমার আর কী ই বা বলার আছে
যখন আকাশের সৌম্যতা নিয়ে বয়োবৃদ্ধ জেদী স্বরে বলেন
এবং ভাবেন যে তিনি ছাড়া আর কেউ কিছু বোঝেন না
আমলাতন্ত্রের আটত্রিশ বছর যিনি এক ঢোঁকে গিলেছেন
তাঁকে নাকি ঠকানো সহজ নয়!
আমি তাঁকে অসুস্থ দেখিনি বহুকাল তবে সম্প্রতি কিছু ওজ়ন হারিয়েছেন।
গদিতে ভারী পশ্চাৎদেশ সেঁটে রাখে কতিপয় শুয়োর
নগদ টাকায় তাদের পিঠ কিনে নেওয়া পাড়াত কুকুর
ও শৃগাল প্রত্যহ আসে সেখানে। চেঁচিয়ে জানিয়ে যায় পথের দাবী।
শুয়োর তা-ই অনুমোদন করে
... দেখে যাওয়া ছাড়া আমার আর কী ই বা করার আছে
সময় বয়ে যায়
শহরের মানচিত্র অপরিবর্তিতই থাকে
রাস্তা ভুল করেও বৃদ্ধ তাই নিয়মিত পৌঁছে যান সঠিক ঠিকানায়
বাহাত্তর বছরের পুরনো চামড়ায় বোকা মানুষটাকে দেখে
অমিতবিক্রম শুয়োরেরা স্মিতহাস্যে বলে, "আপনি কাল আরেকবার আসেন।"
আমি তাঁর চেপে যাওয়া দীর্ঘশ্বাস শুনি। আমার আর কী ই বা শোনার আছে


অর্জিত অপমানের প্রতি



দুটো সাগরের লোনাজল এসে মেশে এইখানে
দু'টো উপকূল তার দু'কিনার।
দু'টো ইতিহাস লেখা হয় যজ্ঞের, ধ্বংসের
পারাপার ভোলে তার হায়েনার।
রক্তের শংকায়, শোণিতের পুরাণে, তোলা থাকে,
ভুলে থাকে জন্মের কষ্টের বেদনা।
আজ পশুদের উল্লাস-
মাথা নিচু শুনে যায়, শুনে যায়-সয়ে যায়,
ভুলে যায়-মেনে নেয় কাপুরুষ অধিকার!

...মাঝে মাঝে নিজের উপর প্রচন্ড ঘৃণা নিয়ে ভাবি এই কাপুরুষ নপুংসক রাষ্ট্রের আমি নাগরিক! আমার উত্তরাধিকার দেয়াল টাঙ্গানো আমার মুখে থুতু মেরে যাবে অবিরাম, এই-ই আমার অর্জিত অধিকার। এই দু'টো হাত, শরীর ভরা নিস্তাপ রক্ত চূড়ান্ত অপমানেও নিঃসাড়। শুধু মাঝে মাঝে অক্ষম ক্রোধ বুকের কাছটায় উঠে এসে ফুসফুস খিঁচড়ে ধরে বুঝিয়ে দেয় এই ভূমের বাতাসে আমার আর কোন দাবী নাই! শকুনের মত খুবলে খাচ্ছি প্রজন্মের ইতিহাস। ধর্ষিত অতীতের দাগ আমার হাতে, মাথায়, চিবুকে, ঠোঁটে লেপ্টে আছে। যে রক্ত আর শরীর আমার অস্তিত্ব বিনির্মানে উৎসর্গ করেছিল আমার পূর্বপুরুষ, তাদের চিবিয়ে আমার  জান্তব  সত্ত্বা বেড়ে উঠছে কালো মেঘের ক্রুরতায়, হিসহিসে কেউটের ফণায়। দু'টাকার বিবেক সস্তা হাটে বিকিয়ে দিয়ে আমি আজ মুন্ডুহীন ধড়।


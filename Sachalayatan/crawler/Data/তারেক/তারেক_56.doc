ডায়েরিঃ সেপ্টেম্বর ৫



মাঝে মাঝে খুব মন খারাপ হয়। গভীর রাতে মৃদু বাতাসে এলোমেলো মেঘ পাখা উড়িয়ে চলে যায়। এই বিশাল শহরের বড় বড় দালানের আলোয় আকাশের ও নিভৃতি জোটে না। রাতের নিজস্ব শব্দসমূহ জেগে ওঠে সন্তর্পণে। স্থান-কাল মুছে দেওয়া এক নিঃসঙ্গতার ভুত আমাকে তাড়া করে বেড়ায়। ঘুমুতে পারি না। দুঃস্বপ্ন দেখার আগেই ঘুম ভেঙ্গে যায়। এই জীবনে অজস্র মানুষের ভালোবাসায় আমার দিন কাটে। ভীষণ স্বার্থপরের মত স্নেহের শেষবিন্দু পর্যন্ত শুষে নিচ্ছি অনবরত। ফিরতি কিছু দেওয়ার সামর্থ্য কখনো ছিলো কি না জানা নাই, তবে চেষ্টা ও তো করিনি। ফেব্রুয়ারির কোন এক বিকেলে ডিসি হিলে হাত ভেঙ্গে গেলো যে বারে, আমার কপাল কেটে দরদর করে রক্ত পড়ছে আর আমি বোকার মত নিচে তাকিয়ে দেখছি ফোঁটাগুলো শুকনো বালিতে জড়িয়ে যাচ্ছে। কালচে রক্ত জমে দলা বেঁধে যাচ্ছে বালিতে। আমাকে আঁকড়ে ধরে থাকা কতগুলো উদ্বিগ্ন হাত, উৎকন্ঠায় বিহ্বল কিছু অতি প্রিয় মুখ...  হাজার বছর বেঁচে থাকলেও ভুলতে পারবো না। 
আমার অন্তর্মুখিতা আমাকে আর কারো জন্য ভাবার ছুটি দেয় না। এক হাভাতে স্বার্থপরতা আমার সারাজীবনে তীব্র বিষাদগ্রস্ততার মতই বিস্তার করে আছে। এই অনুভূতিটুকু আমার একার- খুবই ব্যক্তিগত এবং ভীতিকর। আর কেউ জানে না হয়তো। কিংবা হয়তো অনেকেই জানে। হয়তো প্রত্যেকের নিজের গল্পগুলো একইরকম বিপন্নতার বিষাদে ঢাকা। এইসব ভেবে নিজেতে মগ্ন থাকার প্রবণতাই হয়তো আত্মমুখিতা। জীবন জুড়ে বুনে যেতে থাকা সম্পর্কের গিঁটগুলো কখন যে আলগা হতে শুরু করে তা টেরই পাই না। এক একটা উল্কাপতন হয় নিজস্ব আকাশে আর এক একটা করে গভীর খাদ তৈরি হয় বুকের জমিনে। কোন কোন মাঝরাতে যখন ঘরের বাতি জ্বলে ওঠে, দেয়ালে বসে থাকা টিকটিকি ভীতভাবে ডেকে উঠে শিকার ছেড়ে অন্ধকারে সরে যায়। আমি আলো জ্বালিয়ে বসে থাকি, অন্ধকারে ভয় আমার। আমি আলোতে প্রাণ দেখি। শিকারের আশায় পেতে রাখা মাকড়শার জালে আটকে পড়া পতঙ্গরা আমাকে সঙ্গ দেয়। ভয় কেটে যায়। সামনেই, জানালার বাইরে ঘনায়মান অন্ধকার, দূরের অ্যাপার্টমেন্টের জানালায় নক্ষত্রের আলো। মাঝখানের শূণ্যতাটুকু আমার। অথচ আমি তো কোথাও নাই! ছিলাম কি কখনও?
"কোথাও একটা উড়ে যাওয়ার সাধ/ দাঁড়িয়ে ছিলো কেমন করা মন/ মনের তলে মনের তলদেশ ..." এক জীবনের নিঃসঙ্গতা নিয়ে দূরবর্তী বাতিঘরের দিকে নির্নিমেষ চেয়ে থাকা বুঝি শেষ হতে চায় না।


দ্রোহের মন্ত্রে ভালবাসা



তাদের জানবার দরকার নেই
কতটা আতঙ্কে নির্ঘুম প্রহরায় আছে সকলে
সন্ত্রস্ত চোখে করুন অবিশ্বাস; শুকনো চোখে জল শুকিয়ে গেছে
জ্বলছে ফসলের মাঠ, স্বপ্নরা পুড়ে ঢেকে দিচ্ছে ভরা পূর্নিমা...
ফুলে ওঠা আগুনের খুনরাঙা ধোঁয়ার কুন্ডলী থেকে আর্তি
দ্রোহের ফিনিক্স হয়ে ফিরে এস মানুষ, ফিরে এস বাঁচার জন্য।
ফিরে এল। ফিরে এল অগণিত উদোম শরীর
ফিরে এল ভীত মানুষের দল
পুনরায় মরবার জন্য।
*
বোকা হৃদয় খুঁড়ে খুঁড়ে দেখেছি
কোন দূরের আলোকিত ভোরের প্রত্যাশে
সিঁদুর-দিনের আলিঙ্গন।
চিলেকোঠায়, উপসনালয়ে নৈবেদ্যের ঝুলিভরা শব,
বিচ্ছিন্ন মৃত চাহনি আর ছোপ ছোপ রক্ত
গিলোটিনের পাশে ফেনায়িত পড়ে আছে
তার মাঝে হলুদ মানচিত্রে স্বাধীন স্বদেশ
শিরোনাম কৃতজ্ঞতাঃ মেঘদলের একটা গানের অ্যালবাম আছে এ নামে। শিরোনাম সেখান থেকেই চুরি করা ।


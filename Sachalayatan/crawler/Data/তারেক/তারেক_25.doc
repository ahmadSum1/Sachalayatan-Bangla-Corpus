রিফিউজি ক্যাম্প



প্রতি ভোরে শিউলিরা ঝরে যায় যতটা ভোরে তুমি জাগো না... মঞ্জরীর বিচ্ছেদ দেখে তুমি অভ্যস্ত নও। হঠাৎ কখনো চোখে পড়ে কিভাবে বৃন্তচ্যূতি ঘটে ফুলের... উদ্বাস্তু হয়ে পড়ে থাকে রাস্তায় কিংবা ঘাসের উপর... যদি শিশিরে ভেজা থাকে ঘাস তবে খুব নরম নয়তো কেবলই নিষ্প্রাণ ভেবে পায়ে দলে একাকী কোন কাঠবিড়ালি হেঁটে যাবে এলোমেলো... অথবা তুমি খালি পায়ে ছুঁতে গিয়ে মাড়িয়ে দেবে কিছু রক্তিম বৃন্ত তবু হাতে ছোঁয়া কোমলতায় শিহরণ জাগবে, ভুলে যাবে মথিত ফুলের কথা। ঝরে পড়া ফুল যাদের আর ফিরে যাওয়ার উপায় নেই রিফিউজি ক্যাম্পের মানুষগুলোর মত মৃত আত্মার ভার নিয়ে বারবার মরে... ওরা প্রতি সন্ধ্যায় বীভৎস রাতের আশংকা দূরে রেখে ভোরের স্বপ্ন দেখে অথচ দেখো ভোরে একই নিয়মে ফুল ঝরে... মৃত্যু ও রোগ আসে... পরিহাস তবু ক্ষুধায় খাদ্য জুটে যায় লঙ্গরখানায়
ঝরা শিউলি দেখলে আমার যশোর রোডের কথা মনে পড়ে... কোন ছবি নয়... গীন্‌‌সবার্গের কবিতা মৌসুমীর গলায় বেজে ওঠে... আমি শুনতে পাই ভীত মানুষের বেদনার কথা... একটি যুদ্ধে বৃন্তছেঁড়া মানুষের অসহায়ত্বের কথা... যে যন্ত্রণার মধ্য দিয়ে আমাকে যেতে হয়নি সেই অনাস্বাদিত কষ্টের কথা 
এ নিয়ে কিছু লেখাও কঠিন... কঠিনতর ঐ সময়ের অভিজ্ঞতার ভেতর দিয়ে যাওয়া


প্রায়ান্ধকার



দোহারা চাঁদের রঙ ফিকে হয়ে এলে সন্ধ্যার আঁধারে, স্বপ্নের নানান দুয়ার নরকের এক একটা প্রবেশমুখ হয়ে আরবার ফিরে আসে নিখাদ বাস্তবতায়। যে ছবি মুছে দেওয়ার জন্য প্রাণপাত করেছে অযাচক সময়, যে কল্পনার মায়াবী বিভ্রম আমাদের শূণ্য গহবর গুলো নিষিদ্ধ রঙের আঁচে পুড়িয়েছে দিবারাত্র -আজ আর কোথাও তাদের অস্তিত্ব নেই। রিক্ততা দীর্ঘজীবি হউক! আসন্ন মৃত্যুতে কাঁপুক সকল জীবিত প্রাণ, আমি ধ্বংসের প্রলয় মাতম উপভোগ করি সমস্ত শরীরকণা দিয়ে। ছুঁয়ে যাওয়া শিশিরের মতো অলীক যা কিছু আছে, নিজের বলে কখনো যা ভাবা হয়নি সেসব মুখরা সম্পদ তেপান্তরের ধূলো হয়ে মিশে যাক পৃথিবীর বুকে। অবিশেষ মোহময়তায় নতুন দিন আসুক। আমি পুরনো চিরকুটের মতো আড়াল খুঁজ়ে নেব সময়ের অন্য শরীরে। সবুজ রাতে হব ব্যবহৃত মাতাল সুর, বিকোনো আত্মার প্রায়ান্ধকার - না ফুরোনো শ্লাঘার আত্মবিলাপ। নিমগ্নতা-ই নিয়তি; আমিই চিরবান্ধব আমার।


ভাটির টানে বান্ধা নাও, সরে না



দুপুরে খাওয়ার পর আম্মা সবসময় বকাঝকা করে ঘুমুতে চাই না বলে। এইসব বেয়াড়া স্নেহের বকুনিতে খুব বিরক্ত লাগে আজকাল। একটু রুঢ় হয়েই জবাব দেই, "ঘুম না আসলে কী করব? সবসময় এসব ভাল্লাগে না শুনতে।" আম্মা হয়তো কষ্ট পান তাই কথা বাড়ান না এরপর। আমি আমল দিই না। মা যখন হয়েছেন ছেলের এইসব একগুঁয়েমি সহ্য করে যেতে হবে- এইরকম একটা কিছু ভেবে নিই মনে মনে। স্বার্থপর হয়ে যাচ্ছি খুব টের পাই আমি এবং এই ভাবনাটা তেমন সুখকর নয়। আমরা তিনজন মাত্র মানুষ থাকি বাসায়। তাই আব্বা-আম্মা ঘুমিয়ে গেলে আমি দুপুরের অধিকর্তা। হাঁসফাঁস গরমে কিছুই ভালো লাগে না। জানি না কেন, এইরকম রৌদ্রকরোজ্জ্বল দুপুরে যখন বাসায় থাকি, আমার জানালা দিয়ে বাইরে ঝকঝকে রোদ দেখা যায়- হলদেটে, তীক্ষ্ণ রোদের ফলায় ঘুম মরে যায় যখন, অতীতচারী হয়ে উঠি আমি। 
তখন অনেক ছোট, ক্লাস টু কিংবা থ্রি-তে পড়ি সেই বয়সে একবার টাইফয়েড হয়েছিল আমার। জ্বর সেরে যাবার পরও শরীর দূর্বল, একারণে স্কুলে যেতে দেওয়া হয় না। বিকেলে খেলতে যাওয়াও বন্ধ। সারাদিন ঘরে শুয়ে বসে সময় কাটে। ভাই-বোনদের সবাই যে যার স্কুলে বা কলেজে, আব্বা অফিসে। আম্মা দুপুরের কাজকর্ম সেরে অবসরটুকু ঘুমিয়ে কাজে লাগান যথারীতি। সেই দুপুরগুলোতেও আমি ভীষণ একা! বাইরে যাবার অনুমতি নেই বলে বিছানার লাগোয়া জানালার চওড়া দেয়ালের উপর পা মেলে একপাশের দেয়ালে হেলান দিয়ে আধশোয়া হয়ে রোদের সাথে বন্ধুত্ব করি। কোলের উপর রেখে সেবা’ র অনুবাদ পড়ি – কিডন্যাপড্‌ কিংবা প্রবাল দ্বীপ। মাঝে মাঝে বই হাতে গড়িয়ে নামি বিছানায়। জানালার দিকে মুখ করে উপুড় হয়ে শুয়ে মাথা উঁচিয়ে আকাশ দেখি, বইয়ের সাথে মেঘের ছবি মিলাই। মেলাতে না পারলে নীল আকাশে সাদা মেঘের তুলি চালাই, তাতে নানান ছবি হয়। আজ এত বছর পর সে বইয়ের কিছুই মনে পড়ে না আমার। মনে করতে চাই ও না। তার চেয়ে বরং কিছু ভুলে থাকা হোক চিরকাল, ভুলে যাওয়াটাকেই মনে রাখি। আমি জানি, চেনা পুরনো রাস্তাগুলোয় আমার আর তেমন করে ছুটে বেড়ানো হবে না কোনদিন। কিছু অধ্যায় চাপা পড়ে গেছে পুরোপুরি, কিছু হারিয়ে গেছে। হারায়নি সেই বিকেলের রোদে জানালার আবছায়ায় বসে থাকা দেড় মাসের জ্বরে ভোগা রুগ্ন ছেলেটার স্মৃতি, যার পৃথিবী এঁটে গিয়েছিল ছোট্ট একটা ঘরে, অনেক আগ্রহ নিয়ে প্রতিটি মুহূর্ত যে ছুঁয়ে দেখতো, আকাশে মেঘের ফাঁকে প্রবাল প্রাচীরের সীমানা খুঁজে বেড়াতো, সরকারী কোয়ার্টারের পলেস্তারা উঠে যাওয়া দেওয়ালের নকশায় খুঁজে নিত জলদস্যু জাহাজ। আজ সে অনেক বড় হয়ে গিয়েছে। জানালার গরাদে পা তুলে বসে কিছু পড়ার পাগলামো তার হয় না আর। সেই দুপুর মিলিয়ে গেছে সন্ধ্যায়, সেই সময় ছেড়ে গেছে কবে। 
সেই বোকাসোকা অভিমানী ছেলেটার জন্য এখন এই সুনসান দুপুরে আমার মন খারাপ হয় অকারণে।


চৈত্রের দিনে কুয়াশা মাখা ভোর, মেঘ মেঘ দিন



এক একটা দিন আসে হাওয়ায় ভাসা বৃষ্টির রথে চেপে। আজ সেরকম একটা দিন। পর্দা সরানো থাকলে আমার জানালার ফাঁক দিয়ে আকাশ ঢুকে পড়ে রুমে। রাতে তাতে সমস্যা হয় না কিন্তু ভোরে জেগে যাই সূর্য ভাল করে আকাশে পাখা মেলবার আগেই। আমি এমনিতেই খুব ভোরে উঠি। আজ তবু একটু দেরী হল উঠতে, একটুই... খুব বেশি না। অনেকের কাছেই সকাল তখনও জাগে নি ঠিকমত। ঠান্ডা আলো চারপাশে। সূর্য নেই, মধ্য চৈত্রের সকালে নেমে এসেছে হেমন্তের কুয়াশা। সাথে ঝিরঝির বৃষ্টি।  চাইছিলাম বৃষ্টিটা আজ সারাক্ষন থাকুক। না পূরণের দাবী নিয়ে সন্দিগ্ধ আমার মন হতাশায় ডুবতে খুব বেশি সময় নিল না। মেঘের চাদর সরিয়ে আকাশটা রাঙা সূর্য নিয়ে হেসে উঠল অচিরেই। মেঘ আর কুয়াশার ফাঁকে তীর্যক আলো ধূসর মেঘে কিনার ধারালো করে তুলল। আমি মেঘদলের রাজকণ্যার কাছে খবর পাঠালাম আজ সূর্য চাই না বলে... রাজকণ্যা ইচ্ছে পূরণ করল। হাওয়া এসে ছড়িয়ে দিল মেঘেদের চুল, আকাশের এপার ওপার। সূর্য ঢেকে গেল তাতে।
আমি নিশ্চুপ দেখি বিরহিনী ভোর সরে গেল অভিমানে... দিন এগুতে থাকল। বৃষ্টি তবু আর এল না এখনও।


অরক্ষিত



আমার দেহে নামহীন অলংকারের মত চেপে বসেছে বিলাসী দুঃখের কাহন
শংকিত নির্ঘুম মুহূর্তগুলো বারবার হানা দিয়েছে পলাতক চোখ।
বিছানার চাদর আঁকড়ে মুখ চেপেছি বহুক্ষণ,না সওয়া দুঃখবিলাস পিছু ছাড়েনি তবু।
গভীর রাত্রির জাগরণ আমায় নিস্পৃহ করে নি, দেয়নি উদাসী নির্মোহতা
একতাল মাংসের গভীরে ছোট্ট করে জাগা আমার হৃদপিন্ড
নিজের স্পন্দন শুনতে শুনতে থেমে গেছে ধীরলয়ে...
একসময় স্বপ্নের মত পাড়ি দিয়েছে অন্ধকার নির্জনতা।
সেই পথে
শয়তানি স্বপ্নরা আঠার মত সেঁটে ছিল আমার ভ্রুতে,
দু'চোখের পাতা বন্ধ করলেই অক্ষিপুটে গেঁথে যাচ্ছিল সুঁইয়ের মত।
অদূরে নিশিজাগা কন্ঠ কাক হয়ে ডেকে গেলে
জানালার সামনে শেষরাত আর সোডিয়াম আলোয় মিশে যাওয়া বারান্দায়
অশরীরি ছায়া হাওয়ায় দুলে ওঠে... সংশয় বেঁধে শরীরে
এই মাতাল বাতাস উড়িয়ে নেবে আমাকে,
শার্সিটা ভেঙ্গে গেলেই সম্মুখে দাঁড়াবে গন্তব্য।


সুগভীর মুকুরের প্রতি 



বাসার সামনের অংশটাই আমার সবচেয়ে প্রিয় জায়গা। দরজা খুললে ছোট্ট টিনশেড বারান্দা। তারপর উঠোনের মত একচিলতে ছাদ। তাতে দু'টো চেয়ার পাতা থাকে সবসময়। কিছু করার না থাকলে প্রায়ই ভোরে, সন্ধ্যায় বা বিকেলের মরা রোদে মগভর্তি চা হাতে সেখানটায় এমনি বসে থাকা হয়। কোন একটা বই নিয়ে বসলেও সময় কেটে যায়।
হেমন্তের কোন এক বিকেলে আকাশ জুড়ে রঙের মেলা বসেছিল মেঘেদের... সন্ধ্যের আকাশ এমনিতেই বিষণ্ণ; দলবেঁধে একঝাঁক পাখি উড়ে যায়, নিস্তরঙ্গ আকাশে মৃদু লহরীর মত বিস্তার ভাঙে মেঘেদের। মেঘের উড়াল নাও পেরিয়ে কোথায় ফেরে ওরা? কোথায় ওদের দিনশেষের নীড়?
আমারো ফিরে যেতে ইচ্ছে করে... দূরে কোথাও...
কোথায় আমার ছেলেবেলার সেইসব সন্ধ্যে, বাড়ি ফেরার তাড়া?
সেরকম এক বিকেলে একঝাঁক কাকের সাথে বসে নিচের এটা লেখা হয়েছিল--

দেখো সপ্তডিঙার সাজে মেঘের যাত্রা
উলটো তো কখনও চলে না ওরা
ভাটির দেশের পরী তারা? বাতাসের বোন?
আমাদের বসন্ত কোন উজানে যায়?
শুকনো নদীর কোন চোরাস্রোত
হারায় বলো রুপালী জ্যোৎস্নায়?
সন্ধ্যেয় আজ	বিষাদ ছুঁয়েছে তাই আবীর
সন্ধ্যেয় আজ	একদল কাক আমার পাশের ছাদে
সন্ধ্যেয় আজ	একদল পাখি--
         জিতে গেল উড়াল নাওয়ের সাথে।
মনের মধ্যে ছোট্টকালটা পুষে
আমরা চলি কেন উল্টো পথে?
কেন বড় হই?


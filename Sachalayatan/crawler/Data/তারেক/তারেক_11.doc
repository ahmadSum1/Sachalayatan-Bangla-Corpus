৩০ লক্ষ বাঙালির মৃত্যু পশুদের ঘৃণা করতে শেখায়



( জায়নামাজে বসে অঝোরে কাঁদা বৃদ্ধ মায়ের প্রতি,
মা, তাঁর অপমানিত কন্যা ও শহীদ সন্তানের প্রতি)
পঙ্গপালে ছেয়ে গেছে দশদিক
তবু তার মাঝ দিয়ে এখনো আকাশ দেখা যায়
অপমানে, ঘৃণায় চোখ বুজে আসছে
তবু, মাঝে মাঝে দুহাত উপরে উঠে আসে-
মুঠি পাকানো দূর্বল দুহাত;
শক্ত বুটের লাথি নেমে আসে তার'পর।
আঙুল ভেঙে গুঁড়িয়ে যায়।
রক্তাক্ত শরীর, পা, বুক চিরে বেয়নেট
নিচের মাটিতে গাঁথে।
আরেকটু, আরেকটু বাতাসের জন্য ফুসফুস ফুলে ওঠে
শেষবারের মতন।
পুরোপুরি নিভে যাবার আগে চোখে আগুন জ্বলে উঠে
ছড়িয়ে পড়ে মহল্লায়-বাঁকে-গলিতে
বলে, আমৃত্যু ঘৃণার অহঙ্কারে তুই বেঁচে থাক।
উপরের এই লেখাটা পুরনো। সামহোয়ারইন ব্লগে জুন'২০০৭ এ একটা খুব বাজে সময়ে একজন নোংরা নর্দমার কীটের কিছু বক্তব্যের প্রতিবাদে লেখা...

আমাদের প্রজন্মের জন্ম একটা অন্ধকার সময়ে।তখন দীর্ঘ সামরিক শাসনামলে রাজনৈতিক শূন্যতার সুযোগে বেড়ে উঠছে মৌলবাদ, জনতার রায় এড়িয়ে পুনর্বাসিত হচ্ছে চিহ্নিত যুদ্ধাপরাধীরা। দূর্নীতি, দমন, সংখ্যালঘু নির্যাতন, ধর্মভিত্তিক রাজনীতির প্রবল প্রতাপে সরকারের অংশীদারিত্ব গ্রহণ করছে  নিজামী, মুজাহিদ। 
তবে আজ আমি ভীষণ খুশী। মনে হচ্ছে যুদ্ধাপরাধীদের বিচার চাই -এই দাবী নিয়ে ঐক্যবদ্ধ হবার শপথ নেওয়ার সময় এসেছে। আমাদের ধমনীতে ৩০লক্ষ শহীদের রক্ত, আমরা একটা মুক্তিযুদ্ধের উত্তরপ্রজন্ম। আমাদের দায়িত্ব অনেক।


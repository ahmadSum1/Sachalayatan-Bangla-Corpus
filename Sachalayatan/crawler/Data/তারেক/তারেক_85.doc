সন্তাপ



শীতল সন্ধ্যেগুলোয় মরা মাছের মত ফ্যাকাশে চাঁদ
আমায় বলে গেছে তুমি আসছ
রক্তের প্রতিটি কণায় শুনেছি নিকটবর্তী আগমনের উচ্ছ্বাস।
আরেকটি সন্ধ্যের আলো নিভে গেছে ...
বিমর্ষ পশ্চিমের সিঁদুর মেঘ-বিম্বিত দীঘির জলে
সবুজ শ্যাওলার মত বৃন্তহীন-তুমি ভাসছ।
অগোচরে,
সে জলের গভীরে আমি নিশ্চিত মৃত্যুনাম লিখেছি।
তোমাকে ভেবে আমার আশৈশব আফ্রোদিতি
কবরস্থানে তোমার নাম উৎকীর্ণ ফলকে
তার নিচে ছোট করে লেখা তোমার মৃত্যুদিন
কত দুপুর মিলিয়ে দেখেছি।
...আজ শুধু লৌকিক বিষন্নতা
যখন চেয়েছিলে
অবোধ্য কষ্টের পালকগুলো কখনোই
তোমার আশ্রয় মানেনি।
অবেলায় আজ
এপিটাফে আমার চোখ জীবিত তোমাকে খোঁজে


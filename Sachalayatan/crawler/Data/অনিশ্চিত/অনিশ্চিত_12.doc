বাক স্বাধীনতা ও বকবকানির স্বাধীনতা: দুটি ভিন্ন ব্যাপার



মানুষ স্বাধীন। কিন্তু কতোটুকু? তার নিজ বলয়ের মধ্যে যতোক্ষণ আরেকটি জীবন্ত সত্ত্বা না আসছে, ততোক্ষণ সে পুরোপুরি স্বাধীন। কিন্তু যখনই আরেকটি সপ্রাণ, হোক না সেটি একটি মাছি কিংবা আরশোলা বা আরেকটি মানুষ, ওই মানুষের বলয়ের মধ্যে চলে আসে, তখন তার নিরংকুশ স্বাধীনতার সঙ্গে যুক্ত হয় আরেক স্বাধীনতার ছোঁয়া, যৌথ স্বাধীনতা- ঠিক যেনো এই চিত্রটির গাঢ় অংশের মতো। ওই গাঢ় অংশের যৌথ স্বাধীনতার জন্যই মানুষের প্রাণ ব্যাকুল হয় বারবার। কিন্তু মানুষ বরাবরই স্বাধীনতা ও স্বেচ্ছাচারিতাকে গুলিয়ে ফেলে। ফলে যৌথ স্বাধীনতাকে যেমন বুঝতে পারে না, তেমনি তার অযৌক্তিক ও নির্বোধ আচরণ যৌথ স্বাধীনতাকে করে তুলে দুর্বিসহ। আর মানুষ যেহেতু সামাজিক জীব, তাই সে প্রতিনিয়ত বাস করে যৌথ স্বাধীনতার মধ্যেই- ব্যক্তির নিরংকুশ স্বাধীনতা প্রবল কেবল টয়লেটে ও ব্যাচেলর হলে বিছানায়।
হিন্দুদের দেবী সরস্বতীকে বিদ্যার দেবী বলা হয়। কিন্তু আমরা অনেকেই জানি না, বিদ্যাদেবীর চাইতে সরস্বতীর মূল পরিচয় তিনি বাকদেবী। মানুষের প্রথমে বাক, পরে বিদ্যা। তিনি মানুষকে প্রথমে বাক দেন, পরে দেন বিদ্যা। ঈশ্বর জানতেন, বাকের সাথে বিদ্যার সংযোগ না ঘটলে বাক স্বাধীনতা পরিণত হতে পারে বকবকানির স্বাধীনতায়।
এই পৃথিবীতে আমাদের কারোরই বোধহয় নিরঙ্কুশ বাকস্বাধীনতা নেই; কিন্তু বকবকানির স্বাধীনতা রয়েছে প্রচুর। অবশ্য তাতে কোনো সমস্যা নেই। কিন্তু আমরা অনেকেই যে বকবকানির স্বাধীনতাকে বাকস্বাধীনতা মনে করে বসে আছি- তার কী হবে?


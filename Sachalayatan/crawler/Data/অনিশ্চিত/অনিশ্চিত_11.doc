এক প্রতিযোগিতার খবর



বিশেষ কোনো মুহূর্ত দ্বারা তাড়িত হয়ে প্যান্ট খুলে শীতল দুপুরে স্বল্প পানির পুকুরে ঝাঁপিয়ে পড়ে যে সমুদ্রে ভাসতে চায়, সে তো বটেই; এর বাইরে যারা একজনের পানিভেজা জীবন দেখে মনে করে বিকেলের তেজ হবে দুপুরে চাইতে অনেক তীব্র কিন্তু আনন্দময়, তারাসহ; যারা খেলতে খেলতে লেবুর শরবত দিয়ে মুখ ধুয়ে ডায়াবেটিসজাত টাটকা পানির ধারা ছিটিয়ে নিজেদের নগরফোয়ারার ভায়রা ভাই বলে দাবি, তাদের নিয়ে-
আয়োজন করা হবে বিশাল এক গন্দমচূর্ণ প্রতিযোগিতা।
পিঁপড়েময় দুনিয়ায় ব্যাকটেরিয়ার সংখ্যা বেশি হলেও শ’খানেক পারমাণবিক বোমা এখন রাজত্ব করে এই পৃথিবীতে।
মানুষের মনের ভিতর গন্দমধ্বংসের প্রতিযোগিতায় কে জিতবে- ব্যাকটেরিয়া? বোমা? অথবা পিঁপড়ে? যেই জিতুক, গন্দমের যে ছাইগুলো পড়ে থাকবে রক্তকণায়, সেগুলো মস্তিষ্কে নিয়ে যাবে কোন বার্তাবাহক?
উত্তর জানা না থাকলে আসুন, আমরাও অংশ হই চূর্ণযজ্ঞের।


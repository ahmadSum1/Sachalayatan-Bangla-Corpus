স্বৈরাচার নীপাত যাক...



(প্লিজ সুশীল সমাজ। বানানে ভুল ধরবেন না। এই ভুলচুকে কিছু আসে যায় না। আপনারা গাছের খান, তলারও কুড়ান। আপনারা যেই গণতন্ত্র তত্বকে গতকাল হাওয়াই মিঠাই আর আজ চুকা জলপাই মাখিয়ে পরিবেশন করছেন জনগনকে, তার নেপথ্য কারিগর ওই ভুলভালেই বারুদের স্তুপে দেশলাই দিয়েছিল। এই ভুলেই..)
এ এক বোকা যুবকের গল্প। কিংবা খুব এডভেঞ্চারাস কোনো স্বপ্নবাজ।
দিন বদলের নাকি সমাজ বদলের স্বপ্ন! আহ, মেরুন শার্ট কোমরে বেধে, বুকে পিঠে বর্ণমালার কাফন জড়িয়ে লাশ হবার স্বপ্ন। বোকাটা সত্যি লাশ হয়েছিল। গুলিস্তানে নুর হোসেন চত্বরের কাছে একই নামের বোকাটা গুলি খেয়ে মরে গিয়েছিল। তারপর? তারপর অনেক আগুন জ্বললো। স্বৈরাচার নিপাত গেল। গণতন্ত্র মুক্তি পেয়েছিল (!) বিএনপি এলো। আওয়ামী লিগ এলো। বিএনপি-জামাত এলো। আমরা এখন সার্বিক তত্ত্বাবধানে আছি।
বোকাটার কি হলো? সেই জীবন্ত পোস্টার! তার গুলিবিদ্ধ ভৎর্সনা কেনো আমাকে তাড়িয়ে বেরায়! আমি তার কি ক্ষতি করেছি! কেনো কানের কাছে ভ্যাজর ভ্যাজর- আমি কেবলই লাশ? কেবলি শহীদ? স্রেফ আরেকজন মৃত মানুষ। আজ আমি সত্যি বলব, গলা বড় করেই বলব। হ ব্যাটা, তুই আরেকটা লাশ। তিরিশ লাখ লাশের রক্ত যখন কেবলি লাল রঙ্গা অতীত (তাও গোনাতে ভুলচুক হতে পারে বলে জানা গেছে)। তখন তুই কোন হরিদাস পাল! তোর কথা তোকেই ফিরাই। তুই কেবলি লাশ। কেবলি আরেকজন শহীদ। যার মৃত্যুতে কিছুই এসে যায় না। ভুল স্বপ্ন দেখে বোকা বনা এক জীবন্ত পোস্টারের ছবি।


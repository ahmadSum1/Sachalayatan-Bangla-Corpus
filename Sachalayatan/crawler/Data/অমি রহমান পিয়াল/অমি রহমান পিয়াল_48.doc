লিলুয়া



আমাকে আগে প্রায়ই বোবা ধরত! ব্যাপারটার একটা গ্রহনযোগ্য বৈজ্ঞানিক ব্যাখ্যা আছে বটে। বেকায়দায় শুলে শরীরের কিছু জায়গায় রক্তসরবরাহে বাধা পড়ে, শ্বাস নিতে কষ্ট হয়-- মোটের ওপর অ্যাসফাক্সিয়া জাতীয় কিছু। কিন্তু আমার কাছে তা অতিপ্রাকৃতিক কিছু। মনে হয় কেউ চেপে বসেছে বুকে। আমি চেতন পাই। গলা দিয়ে শ্বাস বের হয় না। সঙ্গে সঙ্গে অটোপ্রোগ্রামিংয়ের মতো মনে মনে আউরাই- আয়াতুল কুরসি, সুরা নাস ও সুরা ফালাক। ভুত সরে যায়।
বহুদিন পর ফের এল। আমি টের পেলাম কে আমার শিয়রে। অদ্ভুত ব্যাপার আমার গলায় সাড়া আছে। এবং আমি ভয় পাচ্ছি না। আমি নড়তে পারছি না যদিও, কিন্তু অনুভব করতে পারছি তার অস্তিত্ব। পিয়া, ভালো আছো বাবা? আমাকে ভুলে গেছো একেবারে? বাবা এসেছে, বাবা!!

কতদিন তার কবর জেয়ারতে যাই না। শুক্রবার জুমার নামাজ শেষে আগে শাহজাহানপুর কবরস্থান নিয়মিত ছিল। নতুন চাকুরিতে ঢোকার পর সে সময়টা হারিয়েছি। যাওয়া হয় না বহুদিন। বাবা কি অভিমান করল। মনে করিয়ে দিতে এলো তার ছেলের এই অবহেলার কথা!! 
ঠাণ্ডা এক ঝলক হাওয়া আমার শরীর জুড়িয়ে দেয়। তীব্র গরমেও তার কবরের পাশে দাঁড়ালে সে বাতাসের পরশ পাই। বেহেশতী হাওয়া, লিলুয়া বাতাস। বাবা আমাকে দেখে গ্যালো।
(ঘটনাটাকে পাঠক যেভাবে খুশী নিতে পারেন, তবে এই অনুভূতির বিন্দুমাত্র মিছে নয়। বাবা দিবসে সচলায়তনে একটা লেখা দিতে চেয়েও পারিনি। সে আক্ষেপ ছিল। এখন নাই। আগামী ২৪ জুলাই বাবার দ্বিতীয় মৃত্যুবার্ষিকী)
http://www.somewhereinblog.net/blog/omipialblog/14406


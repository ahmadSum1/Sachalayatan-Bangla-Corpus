ফয়জুর রহমান : সে এক জটিল কারিগর



শিক্ষকদের ব্যক্তিগত উদ্যোগে ছাত্র পড়ানোটা স্যারের পছন্দ হয়নি। সেটাই বুঝি কাল হয়েছিল ফয়েজ স্যারের। ফয়জুর রহমান। ঘণ্টাখানেক আগে মরহুম হয়েছেন। আমাদের প্রিয় আইডিয়াল হাইস্কুলের প্রাণ পুরুষ। 
ফলাফলের ভিত্তিতে যদি বিচার করা হয়, বাংলাদেশের সেরা স্কুলগুলোর মধ্যে শুরুতেই থাকবে আইডিয়াল হাইস্কুল। আর এর বিবর্তনটা তো নিজের চোখেই দেখা। স্বাধীনতার পর দায়িত্ব নিয়ে স্যার প্রাণপাত করেছেন স্কুলটাকে দাড় করাতে। ১৯৭৮ সালে যখন ভর্তি হই। এখনকার কলাভবনটা শুধুই ফাকা মাঠ। সেখানে গরু-ছাগল চড়ে। আর বিজ্ঞান অনুষদটা একতলা ভবন। আমরা সেকেন্ডারি বৃত্তি পরীক্ষার কোচিং ক্লাশ করেছি বেড়ার ঘরে। ক্লাশ টেনে এসে পাকা দোতলায় ক্লাস করার সুযোগ হয়েছিলো। 
১৯৮৩ সালে ক্যাডেট কলেজগুলোর সঙ্গে পাল্লা দিয়ে উঠে এসেছিলো আইডিয়াল । বিজ্ঞান বিভাগে ২৮জন স্টারমার্ক। স্ট্যান্ড দুজন। কমার্সে প্রথম ১০জনের মধ্যে ৯জন। আর্টসে দুজন। সেটা ছিলো সূচনা। এর চেয়ে খারাপ রেজাল্ট আইডিয়াল স্কুল কখনোই করেনি। অন্যভাবে বললে, পেছনে তাকাতে হয়নি আর। 
আইডিয়াল স্কুল বিখ্যাত, তার মানে স্যারদেরও রমরমা। টিউশনি মানেই লাখ-লাখ। আমি আমার কোনো শিক্ষককে ছোট না করেই বলছি, ফয়েজ স্যার এ ব্যাপারে নিষেধাজ্ঞা জারি করার পর শুরু হয়ে যায় রাজনীতি। আমাদের প্রিয় স্যারকে ছাড়তে হয় আইডিয়াল স্কুল তহবিল তছরুপের মতো অপমানকর গ্লানি নিয়ে। স্যার ভেঙ্গে পড়েননি। তার হাতে গড়ে উঠেছে ফয়জুর রহমান আইডিয়াল স্কুল। খুব ভালো না হলেও গড়পড়তা ভালো রেজাল্ট। 
গত ১ মার্চ একটা প্রাক্তন ছাত্র সম্মেলন হয়েছিলো স্কুলের। সেদিন খুব আবেগ নিয়ে সচলায়তনে একটা লেখা লিখেছিলাম যা কম্পুভূতে খেয়ে নিয়েছিলো। এটা লিখলাম তাৎক্ষণিক এক শোক থেকে।  প্রার্থনা করবেন স্বর্গ বলে সত্যি যদি কিছু থাকে সেখানেই যেন অধিষ্ঠান হয় এই কারিগরের। মানুষ গড়ার এক জটিল কারিগরের। 


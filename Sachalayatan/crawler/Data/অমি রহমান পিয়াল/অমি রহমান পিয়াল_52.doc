কল্পজীবি



বাংলা সিনেমার অতীত খুড়লে আমার মনটা ভীষণ খারাপ হয়ে যায়। কী দারুণ সব থিম নিয়েই না ছবি হতো এক সময়। পোস্ট প্রাসঙ্গিকতায় মনে পড়ছে সূর্যকন্যার কথা। আলমগির কবিরের ছবি। বুলবুল আহমেদ, জয়শ্রী কবির। আমি যে আধারে বন্দিনী- গানটা ক্লাসিকের খাতায় ঢুকে গেছে। গল্পটা মোটামুটি এরকম, বুলবুল ইউটোপিয়ায় মশগুল সারাক্ষণ। সে ভাবছে  পল্টনে বক্তৃমাবাজি করছে, আদপে দ্যাখা গেল হাত পা নাড়ছে আর পাবলিক তাকে নিযে হাসছে। এভাবেই তার বাড়ির এক গ্র্যান্ডফাদার ক্লকে সে আবিষ্কার করে এক রমনীর অস্তিত্ব। যে মাঝ রাতে কায়া পায়। মুক্তি চায়। আর মনে নেই, স্মৃতি হাতড়ে বেরুলো এটুকুই।
অনেককেই দেখি একা একা কথা বলে। হাসে। আমার ছোট বোনটা ছিল এরকম। আমি খেপাতাম- এই তোর উপর কি জ্বীন ভর করে নাকি! লজ্জা পেতো। আমার নিজেরটা কাছাকাছিই। আমি ঘুমাবার জন্য নিজেকে সবসময় বাংলাদেশের ক্রিকেটার বানিয়ে দিতাম। বল করে দশ উইকেট নিচ্ছি, কিংবা রেকর্ড ভাঙা সেঞ্চুরি করছি। মাঝে মাঝে নিজেকে কোটিপতি বানিয়ে ভাবি, কি কি করতাম। লটারির টিকেট লাগলে কি কি করবো। কল্পনাতেই আমি রিচি ব্ল্যাকমোরের মতো গিটার বাজাই, জিম মরিসনের মতো গান গাই, নায়কদের মতো প্রেমে মাতি। কখনো বা ইনভিজিবল ম্যান হয়ে সেক্সুয়াল ফ্যান্টাসির চরমে পৌছাই।
আমার বউ রেডিও টুডের বেশ ভক্ত। শুনালো হ্যাপি কাপল নিয়ে এসএমএস কনটেস্টের কথা। রেজি করলাম, লিখলাম একটা। সোমবার রাতে ফলাফল জানাবে। মারভেলন হ্যাপি কাপলের জন্য রয়েছে কক্সবাজার দু'রাতের হানিমুন এরেঞ্জমেন্ট। খ্যাতুটা ট্রেনে চড়েনি, সাগর দেখেনি। অফিসে কাজের ফাঁকে ব্লগাচ্ছি আর ভাবছি কিভাবে কি করব যদি জিতি। যদি জিতি।


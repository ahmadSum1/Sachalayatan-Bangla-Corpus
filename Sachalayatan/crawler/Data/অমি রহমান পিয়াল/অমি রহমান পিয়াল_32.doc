ইবরাহিমের সঙ্গে আওয়াজ তুলুন : বিচার করো সরকার



সেনাপতি ওসমানির পর এই একজনের গোফজোড়া দেখে সম্ভ্রম জাগে। তবে মেজর জেনারেল ইবরাহিমের গোফের চেয়ে সম্ভ্রমজাগানিয়া তার বচন। বিনয়ের সঙ্গে একজন বীর মুক্তিযোদ্ধা যে শক্তিশালী কথার লড়াইও লড়তে পারেন, তা চেয়ে দেখার মতোই শুধু নয়। শুনে ভাবার মতো। এবং সেটা নিয়ে সমমনাদের সঙ্গে আলোচনার মতো।
জামাতে ইসলামীর ঘাতক-দালালরা গত ক’দিন ধরেই আমাদের স্বাধীনতা, আমাদের প্রাণপ্রিয় মুক্তিযুদ্ধকে ধর্ষণ করে চলেছে। এই প্রলাপের পেছনে আসলে ঠিক কি কলকাঠি নড়ছে, সেটাও ভাবনার। তারা কি কোনো গ্রিন সিগনাল পেয়েছে। সেনাবাহিনীতে এখন কোনো মুক্তিযোদ্ধা অফিসার নেই বলে পরিস্থিতি কি অতি অনুকুল! গত ৩২ বছরে কি তারা এতখানি গুছিয়ে নিয়েছে যে ছোবল দেবার আর তর সইছে না! বাঙালীকে তারা কি আসলে গোনাতেই নিচ্ছে না! টাকা দিয়ে আর ধর্ম দিয়ে সব কেনা হয়ে গেছে!
তাদের এই ঔদ্ধত্যের বিরুদ্ধে কোনো রাজনৈতিক নেতার বিবৃতি আসেনি। গর্জে উঠেছে যাদের সত্যি গায়ে লেগেছে সেই মুক্তিযোদ্ধাদের স্তিমিত থাকা বজ্রকণ্ঠ। গত ২৯ অক্টোবর রিপোর্টার্স ইউনিটি অডিটরিয়ামে ইবরাহিম প্রথম তার তিক্ত প্রতিক্রিয়া জানিয়েছেন সরোষ ধিক্কারে। মুক্তিযোদ্ধা গণপরিষদের ব্যানারে সেদিন সংবাদ সম্মেলন ডেকেছিলেন তারা। সেখানেই ইবরাহিম একটি রূপরেখা দিয়েছেন। তিনি দাবি করেছেন কমিশন গঠন করে যুদ্ধাপরাধীদের বিচার করা হোক। সেই কমিশন হবে সাবেক তিন বিচারপতি, সাবেক তিন সেনা কর্মকর্তা, তিনজন মুক্তিযোদ্ধাকে দিয়ে। সেইসঙ্গে যদি শরিয়তের কোনো ফায়সালা প্রয়োজন হয় তাহলে তিনজন আলেমকেও অন্তর্ভুক্ত করতে। এবং তিনজন বিদেশী আইনজীবিও থাকবেন যাতে পুরো ব্যাপারটা একটা আন্তর্জাতিক রূপ পায়। বিশ্ব দেখো ১৯৭১ সালে এই বাংলাদেশে কি হয়েছে, কারা এতে সহযোগিতা করেছে, তাদের বিচার হচ্ছে তোমরা দেখো। তাদের দাবি গুরুতর অপরাধীদের বিচার করুন। ১০ হাজার নয়, পারলে এক হাজার না পারলে ১০০ জনের করুন। আর এ লক্ষ্য সামনে রেখেই আগামী ৩ ডিসেম্বর ঢাকায় মুক্তিযোদ্ধা মহাসমাবেশ আয়োজিত হতে যাচ্ছে। সেখান থেকেই এই বীর বাঙালীরা দাবি তুলবেন সরকারের কাছে, বিচার করো। কমিশন বসাও।
কিছু প্রতিবৈপ্লবিক সুপারিশ দেখলাম। প্রচলিত আইনে এদের বিরুদ্ধে মামলা করা হোক। জ্বি না জনাব। ধোপে টিকবে না। দুশো বছর আগের ব্রিটিশ আইন বই ফলো করা বাংলাদেশের আদালতে এসব অভিযোগ টিকবে না। কে দেবে ধর্ষণের সাক্ষী? কে লাশ হবার হুমকি এড়িয়ে বলবে ওই রাজাকার আমার পিতার খুনী, আমার ভাইয়ের খুনী, আমার বোনের সম্ভ্রমহরণকারী? বললেই আদালতে প্রমাণ চাইবে, কি দিয়ে প্রমাণ করবেন? আর করলেই বা কি? সে প্রমাণ যে মাননীয় হাকিম যথেষ্ট মনে করবেন তার নিশ্চয়তা কোথায়? বিচার যে আজীবন চলবে না তার গ্যারান্টি দেবে কে? বিচারক যে বিব্রত হবেন না, তারই বা নিশ্চয়তা কই? অত কিছুর দরকার নেই। ১৯৭৩ সালের এক্ট নং- নাইন্টিন দিয়েই সব হবে। আইন নম্বর-১৯ দিয়ে সব যুদ্ধাপরাধীর আন্তর্জাতিক আইনে বিচারের ব্যবস্থা করে দেয়া আছে। এখন সরকারকে শুধু বাদী হতে হবে। তাদের রাজী করাতে হলে চাই জনসমর্থন, জনমত। সেটা গড়ে তুলতে হবে। মুক্তিযোদ্ধাদের সঙ্গে গলা মিলিয়ে পরের প্রজন্মগুলোকেও সোচ্চার হতে হবে। যারা বিদেশে আছেন তারাও পারেন এ ব্যাপারে সংশ্লিষ্ট দেশগুলোতে জনমত গড়তে। মোটের ওপর- সামনে আছে জোর লড়াই, বিপ্লবীদের ঐক্য চাই। এ লড়াই বাঁচার লড়াই, এ লড়াইয়ে জিততে হবে। নইলে সাধের বাংলাদেশ আবার শশ্মান হবে। কারণ জামাত প্রতিপক্ষের কবরে বিশ্বাস করে না।
পুনশ্চ : আশার কথা, গতকাল মুক্তিযুদ্ধের জীবিত সেক্টর কমান্ডাররা এক ঘোষণায় জানিয়েছেন তারা একটি লিগাল কমিটি গঠন করছেন। এই কমিটি যুদ্ধাপরাধীদের বিরুদ্ধে অভিযোগ যাচাই-বাছাই করে মামলা করবেন। জাগো বাঙালী, এই একটি বার ফের জাগো। নয়তো বড্ড দেরি হয়ে যাবে।


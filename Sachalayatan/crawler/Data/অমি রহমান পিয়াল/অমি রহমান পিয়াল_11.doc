কন্যা(দায়)গ্রস্থতা



[-জাহাপনা, থামুন জাহাপনা। আমার এত বড় সর্বনাশ করবেন না হুজুর।
-কে রে বেয়াদপ, বেউকুফ! আমার নিকাহে বাধা দিস!
(ঘাড় ফিরিয়ে) বেগম তুমি! তুমি এখানে কেন এসেছ? কি চাও?
-জাহাপনা, আপনাকে আর নিকাহ করতে হবে না। এই যে আপনার পুত্র সন্তান। আপনার ওয়ারিশ। সিংহাসনের উত্তরাধিকার।
- আমার পুত্র! সত্যি বলছো বেগম! আমি আটকুইড়া না! ওরে কে কোথায় আছিস আমার গাড়ি রেডি কর, আমি মহলে ফিরব। (সামনের মহিলার গলায় হাতের মালা পড়িয়ে) একেও নিয়ে যা, আমার হেরেমখানায় রাখবি]
আল্ট্রাসনো করে বেরুনোর পর তার কালোমুখটাই বলে দিচ্ছিল সব। আমি হাজারবার বলেছি- খবরদার জানতে চাইবি না। যাই হোক, একবারেই জানব। কিন্তু ওর তর সয়নি। এখন মুখ ভার। জিজ্ঞেস করলাম, বলল- মেয়ে। বাবা হবার অনুভূতি কি রকম, সেটা বাবা হবার পরই হয়তো জানব। কিন্তু অন্তর্বর্তী এইসব খবরাখবর আমাকে সুখসাগরে ভাসায়। আমার প্রথম কাজ হয় সোমাকে ফোন করা। মেয়ের জন্য জামাই কনফার্ম করতে হবে। বান্ধবী খুশীতে ফেটে পড়েছে ছেলের বউ পেয়ে। মাকে জানাই, শাশুড়িকে জানাই। দুজনের একই কথা। মন খারাপ করো না। পরের বার ছেলে হবে!
আমি আমাদের বংশের বড় ছেলের বড় ছেলের বড় ছেলে। চতুর্থ পুরুষে এই শেকল ভাঙায় আমার চেয়ে আমার মা-শাশুড়ির বিচলভাবে অবাকই হয়েছি। তাদের সময়  কন্যা সন্তান হওয়াটা একটা ব্যর্থতা বলে মানা হতো মনে হয়। আমার শালা তার তিন বোনের পরে হয়েছে। তারপর আরেক মেয়ে হওয়ায় শ্বশুর সাহেব হয়তো পরিবার পরিকল্পনার মর্ম বুঝেছেন। আমার নানা জান ক্ষ্যামা দিয়েছেন ফুটবল টিম গড়ে। আমার নয় খালা, দুই মামা। মা-সহ তারা দশ বোন।
যাক। এখন একটা নাম খুঁজছি। কাল যখন অরূপকে খবরটা দিলাম সে বলে রাশীদা  রাখেন। আমি বলেছি যে আমার দুই সিস্টার মাশীদ আর রাবাবেব নাম ঢোকাবো আমার মেয়ের নামে। বললাম শুধু মাশীদও রাখতে পারি। সেটার সমাধান হয়েছে অবশেষে। এদিকে আমার মা স্বপ্নে তার নাতনীর নাম পেয়েছেন- বিসমি। অতএব বিসমি রাবিদ রহমান নামটাই ঠিক করেছি। রাবিদে রাবাব-মাশীদ দুজনই আছে। নতুন সমস্যা তৈরি করেছে সাহিবা। কাল থেকে তার একটু কান্নাকাটি। আমার মাকে বলে- বুবু, বড় বেটার বাবু হলে আমাকে আগের মতো আদর করবে তো? নাকি ওকে বেশি?' সবার নিশ্চয়তা পাবার পর সে তার জামা-কাপড় বের করে ঠিক করছে কোনগুলো তার ছোট হয়ে গেছে যা আমার মেয়ে পড়তে পারবে।মাশীদ অবশ্য আগেই গিফট পাঠিয়ে দিয়েছে তার ভাতিজীর জন্য (থ্যাঙ্কু)।
দুই বেয়াই কাথার অর্ডার দিচ্ছে, বুয়া লাগবে তারো। বউ বলেছে যৌতুকের টাকা জমাতে। তার জন্য এই ঈদের ছুটিতে অফিস করছি আর ব্লগাচ্ছি। মনের সুখ যেমন, দুখও আছে। এক প্রাক্তন জানেমান এক পোস্টে আমার জন্য দোয়া করে লিখেছিল- আল্লাহমাবুদ, যে আমারে এত হেনস্থা করে তারে একটা মেয়ে দাও। তারপর তারে মজা বুঝাও। ডার্লিঙ, মাইয়ায় সমস্যা নাই। সমস্যা তার ছিড়লে। দোয়া করি আমার মাইয়া যেন মানসিক সুস্থতায় ভোগে। আপনারাও কন - আমিন


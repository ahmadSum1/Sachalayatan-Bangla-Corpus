সচলায়তনে প্রবেশ



অনেকদিন হল সচলায়তনে এসেছি, নিয়মিত পড়ি সকলের লেখা। খুব ভালো লাগে। কতো সুন্দর সব কবিতা, গল্প, রম্যরচনা...আরো নানান রকম লেখা।
বিভিন্ন বিখ্যাত ব্লগ-হোস্ট (যেমন, ইয়াহু, ব্লগার, ওয়েবস্পেস, মাল্টিপ্লাই, ইত্যাদি) সাইট্‌গুলির তুলনায়, সচলায়তনে বেশ ঘরোয়া বন্ধুত্বপূর্ণ পরিবেশ। একই কথা অন্যান্য বাংলা-ব্লগসাইট্‌গুলির ক্ষেত্রেও বলা যায়। বাঙ্গালীদের নিজেদের বানানো ব্লগসাইট্‌ বলেই, বোধহয়, সদস্যদের মধ্যে এই পারিবারিক ঘরোয়া-আড্ডার মনোভাব দেখা যায়।
তবে, বাংলাভাষা-প্রীতি, ভাষা-অগ্রগতির প্রতি নিষ্ঠা-উদ্যম, এই সব ক্ষেত্রে, আমার মনে হয়, বাংলাদেশের মানুষজন অনেক বেশী আগ্রহী ও উদ্যোগী। অবশ্য, মাতৃভাষা ও রাষ্ট্রভাষা এক হওয়া, এর অন্যতম কারণ। ভাষা, সংস্কৃতি, ধর্ম, জাতি, রাষ্ট্র...সব যেন মিলেমিশে এক হয়ে গেছে।
স্বাভাবিকভাবেই, সচলায়তন অথবা সামহোয়্যারের মতন বাংলা-ব্লগ্‌সাইট্‌গুলির অস্তিত্বের মূল উৎস, কারণ এবং চালিকাশক্তি...বাংলাদেশের মানুষজনের উৎসাহ ও ভাষাপ্রেম।
শুধু ব্লগসাইট নয় ;  সম্ভাব্য পরিসংখ্যানুযায়ী, আলোচনা-ফোরাম, অনলাইন পত্রিকা, তথ্যপ্রদান...সব ক্ষেত্রেই বাংলামাধ্যমিক ওয়েবসাইট্‌ নির্মাণে, বাংলাদেশীয়রা অগ্রণী ভূমিকা নিয়েছেন।
সচলায়তনের মতন ব্লগসাইট্‌গুলি, বাংলাদেশীয় এবং পশ্চিমবঙ্গীয় মানুষদের পারস্পরিক ভাবনাচিন্তা, যুক্তিবোধ, মুক্ত-মানসিকতা, প্রভৃতির মিলনক্ষেত্র হয়ে উঠুক, এই কামনা করি। 


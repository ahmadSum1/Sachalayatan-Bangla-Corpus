কিছু আর বাকি



মলিন এ বেঁচে থাকা ধুসর জীবনসহ
রোজের পথে ঘাটে ব্যস্ত সব মুখ,
যেটুকু পাওয়া যায় রসদ লোটার মোহ
কিছুটা টিঁকে থাকা বাকিটা দেহসুখ ।
ধুসর রঙটাকে দেখেও না-দেখার
ভান করেই চলে অন্য রঙের খোঁজ,
আপ্রাণ খুঁটে-নেওয়া বেরঙিন দুনিয়ার
কিছুটা মাঝে-মাঝে বাকিটা রোজ-রোজ ।
মানুষগুলো শুধু কেমন নির্বিকার
দিব্যি হাসে কাঁদে সবই স্বাভাবিক,
গতানুগতিক ভাবে করছে দিন পার
কিছুটা অনিচ্ছায় বাকিটা ঐচ্ছিক ।
এসেই পরেছি যখন, ভোগ তো করে যাই
এমনি ভাবনার কথাতে বোঝা যায়,
বাঁচার মানেটুকু করেছে দূরছাই
কিছুটা জেনেশুনে বাকিটা নিরুপায় ।
যান্ত্রিক আগাগোড়া জ্যান্ত লোকগুলো
ঘড়ির দাসত্বে নেই তো ভাবলেশ,
এ নিয়ে বললে বলে, কি আর করবো বলো?
কিছুটা ছকবাঁধা বাকিটা অভ্যেস ।
স্বপ্ন যদিও থাকে, কমই ধরা যায়
একলা নি:শ্বাস হয়েই থাকে সেসব,
জমে ওঠে অজুহাত খরচের খাতাটায়
কিছুটা বঞ্চনা, বাকিটা বাস্তব ।
তবুও দাবী বাঁচার লড়াই করে বাঁচা
হারিয়ে যাওয়া মানে স্লোগানে ফিরে পায়,
নতুন আশা পায় খোলা মনের খাঁচা
কিছুটা সাময়িক বাকিটা রয়ে যায় ।
________________
সব সচলকে মহান একুশের প্রীতি ও শুভেচ্ছা 


৫২’র এক উর্দূভাষী ভাষাসৈনিকের কথা





আমি আলীগড় বিশ্ববিদ্যালয়ে ভাষাভিত্তিক সমস্যাগুলো নিয়ে পড়াশোনা করেছি এবং ৪৯’এ যখন ঢাকায় এলাম, দেখতে পেলাম ভাষার ব্যাপারটা এখানেও ঠিকঠাক মতো চলছেনা। সবাই সবার মাতৃভাষাকে ভালোবাসে, ঠিক যেমন আমি আমারটিকে ভালোবাসি। এবং ঠিক একারনেই আমি বাঙালীদের মাতৃভাষার আন্দোলনকে সমর্থন দিয়েছি।




এক স্বাক্ষাতকারে বলছিলেন ডক্টর সৈয়দ ইউসুফ হাসান, একজন উর্দূভাষী ভাষাবিদ এবং সাহিত্যিক। আজ থেকে ঠিক দুই বছর আগে ২০১০ সালের ১০ ফেব্রুয়ারী যাকে ভাষা আন্দোলনের অসামান্য অবদানের স্বীকৃতিস্বরূপ একুশে পদকে ভুষিত করে আমরা তাকে যেমন সন্মানিত করেছি, ঠিক তেমনই নিজেরাও সন্মানিত হয়েছি।

ছোটবেলায় ছোট্ট একটি জেলাশহরের এক শিশু হিসেবে স্বেতবর্ণের মানুষ খুব আগ্রহ নিয়ে দেখতাম। মাথায় সেভাবে আসতো না যে এরা কোনদেশের মানুষ। মনে করতাম এরা সবাই ইংরেজ বা আমেরিকান। আর কালো মানুষগুলোকে সবাইকে মনে হতো আফ্রিকান। গোল গোল চোখ করে অপলকে দেখতাম এই ধবল মানুষগুলোকে। অনেক বড় হওয়া পর্যন্ত কোনও কালোবর্ণের মানুষ দেখিনি টিভিতে রূটস-এ ছাড়া।

মনে আছে, ১৯৭৭ সালের কথা। আমাকে নিয়ে যাওয়া হলো খুলনার সেই সময়কার বিখ্যাত লায়ন্স স্কুলে ভর্তি করতে, ইদানিংকালে যেটা স্কুল এবং কলেজ। তখনকার প্রথা ছিলো নবাগতকে অধ্যক্ষের কক্ষে নিয়ে যাওয়া। লজ্জা মুখে চোরের মত ঢুকলাম তার কক্ষে। দুর থেকে তাকে দেখে একটু ভয়ও পেয়েছিলাম, এ তো দেখি একজন ইংরেজ! আমি এখন কিভাবে তার সাথে কথা বলবো। কিন্তু অবাক হয়ে গেলাম তার কন্ঠের নির্ভেজাল বাংলা শুনে। যদিও সেই বাংলার উচ্চারণটা একটুখানি অন্যরকম ছিলো, কিন্তু ভাষায় কোনও ঘাটতি শুনিনি। সেই তিনিই আমার পরম শ্রদ্ধেয় ডক্টর সৈয়দ ইউসুফ হাসান স্যার। স্যারকে কোনওদিন বেত হাতে নিতে হয়নি বা চপেটাঘাত করতে হয়নি। তেমনই হয়নি কোনওদিন ছাত্রের প্রতি কটুবাক্য বর্ষণ করতে। স্কুলের ছাত্রদের নামে বাইরে থেকে কোনও অভিযোগ এলে স্যারকে দেখেছি শিশুর মতো হাউমাউ করে কাঁদতে। একেক দিন একেক শ্রেণীতে হঠাৎ হঠাৎই উপস্থিত হতেন একবাক্স চকোলেট নিয়ে। এরকম অসংখ্য স্মৃতি আছে স্যারকে ঘিরে যা কখোনো ভোলার নয়। স্যার যতোদিন ছিলেন, ততোদিন শিক্ষকদের মধ্যে কোনওরকম দলাদলি ছিলোনা। সবাইকে ঠিক সময়টাতেই ক্লাসে যেতে হতো এবং যথেচ্ছ টিউশনি করার সূযোগ ছিলোনা। ম্যানেজিং কমিটি কোনওদিন স্যারের মাথার উপর ছড়ি ঘুরিয়ে স্যারকে তাদের আজ্ঞাবহ বানাতে পারেনি।

স্যারের জন্ম ৪ নভেম্বর ১৯২৬ সালে বিহারের পাটনায়। ১৯৪৯ সালে আলীগড় বিশ্ববিদ্যালয় থেকে কলাবিভাগে স্নাতোকোত্তর সনদ অর্জন করেন। এরপর সেই বছরেরই অক্টোবরে স্যার ঢাকায় চলে আসেন। স্যার লিখেছিলেন,

পাকিস্তানে বাংলা-এবং উর্দূর সহাবস্থান থাকা উচিত। এবং সিন্ধিসহ অন্যান্য ক্ষুদ্র জনগোষ্ঠিভিত্তিক ভাষাগুলোর প্রতিও সরকারী পৃষ্ঠপোষকতা থাকা উচিত।

পরে প্রগতিশীল লেখক সংঘের পক্ষ থেকে তিনি লিখেছিলেন,

যদি বাংলাকে রাষ্ট্রভাষার স্বীকৃতি না দেওয়া হয়, তবে তাদের সংঘ বাংলাকে পাকিস্তানের একমাত্র রাষ্টভাষার দাবীতে আন্দোলনে যাবে। এটা কোনও ফাঁকা বুলি ছিলো না, বরঞ্চ এই দাবী ছিলো বৈজ্ঞানিক। কারন গোটা পাকিস্তানের মোট জনগোষ্ঠির ৫৪ শতাংশ বাংলাভাষাভাষী।

বাঙালীর ভাষা আন্দোলনে সক্রিয় অংশগ্রহনের কারনে তাকে ১৯৫২ থেকে ১৯৫৮ পর্যন্ত চারদফায় মোট এক বছরেরও বেশি সময় কারাবাস করতে হয়। যদিও কোনও বারেই তার বিরুদ্ধে কিছু প্রমানিত না হওয়ায় তাকে মুক্তি দিয়ে দিতে হয়। ১৯৫২’র সেপ্টেম্বরে চিনে অনুষ্ঠিত এক শান্তি সমন্মেলনে পূর্ব পাকিস্তান থেকে প্রতিনিধিত্বকারী ৫ জনের দলে স্যার ছিলেন যে দলের নেতৃত্বে ছিলেন শেখ মুজিবুর রহমান। শেখ মুজিবর রহমানের সাথে স্যারের অন্যন্ত সুসম্পর্ক ছিলো।

৭১’এ আমাদের মহান স্বাধীনতার পর বাংলাদেশের বিহারীদের একটা বিরাট অংশ পাকিস্তানে পাড়ি জমালেও স্যার তার আত্মীকৃত মাতৃভূমি বাংলাদেশ ছেড়ে কোথাও যাননি বা যেতে চাননি। তিনি স্বাধীনতা যুদ্ধে সক্রিয় অংশগ্রহন না করলেও সবসময়েই বাংলাদেশের স্বাধীনতা যুদ্ধকে সমর্থন যুগিয়েছেন। যদিও স্বাধীনতার ঠিক পরপরই একটি ট্রাকে চড়ে একদল লোক এসে তার বাড়িঘর তছনছ করে তার যথাস্বর্বস্ব লুট করে নিয়ে যায়। তিনি যানেন না ওরা কারা ছিলো। তিনি কৃতজ্ঞতার সাথে স্বীকার করেছেন যে একজন বিহারী হওয়া স্বত্বেও তিনি বাংলাদেশে কখোনেই কোনওরকম বৈষম্যের স্বীকার হননি, ওই একমাত্র দূর্ঘটনাটি ছাড়া। হানাদার পাকিস্তানীদের নৃসংশতায় অধিকাংশ বিহারীদের প্রত্যক্ষ সহযোগিতার বিষয়টিও স্যার বলেছেন।

স্যারের সাথে দেখা নেই সেই ৮০’র দশকের শুরু থেকে। সুযোগ পেলে একবার দেখা করবো তার সাথে। বয়সের ভারে নিশ্চয়ই নুয়ে পড়েছেন আমার শ্রদ্ধেয় স্যার। তার সুস্থজীবন এবং দীর্ঘায়ু কামনা করছি।

তথ্য এবং ছবিসূত্র




আমি তুমাকে বালোবাসি



ইন্দোনেশিয়া আমার এখন পর্যন্ত দেখা সবচেয়ে বৈচিত্রপূর্ণ দেশ। ৩০ হাজারের উপর দ্বীপ নিয়ে দেশটি গঠিত। এতো বৈচিত্রময় দেশ আসলেই কল্পনা করা যায়না, যেমন সংস্কৃতিতে, তেমনই ভাষায়, পোষাকে, আচরণে, খাদ্যে; আর সবথেকে বেশি বৈচিত্র প্রকৃতিতে। এখকানে আছে সাগর, আছে পাহাড়, আছে বন-জঙ্গল; নেই শুধু মরূ। পশ্চিমা হালফ্যাশনের পোষাক যেমন ইন্দোনেশিয়ানরা পরে তেমনই কিছু কিছু এলাকায় এখনও পর্যন্ত মানুষ নিজস ...ইন্দোনেশিয়া আমার এখন পর্যন্ত দেখা সবচেয়ে বৈচিত্রপূর্ণ দেশ। ৩০ হাজারের উপর দ্বীপ নিয়ে দেশটি গঠিত। এতো বৈচিত্রময় দেশ আসলেই কল্পনা করা যায়না, যেমন সংস্কৃতিতে, তেমনই ভাষায়, পোষাকে, আচরণে, খাদ্যে; আর সবথেকে বেশি বৈচিত্র প্রকৃতিতে। এখকানে আছে সাগর, আছে পাহাড়, আছে বন-জঙ্গল; নেই শুধু মরূ। পশ্চিমা হালফ্যাশনের পোষাক যেমন ইন্দোনেশিয়ানরা পরে তেমনই কিছু কিছু এলাকায় এখনও পর্যন্ত মানুষ নিজস্ব লোকালয়ে মধ্যে বিবস্ত্র থাকতে অভ্যস্ত। লজ্জা নিবারণে তারা শুকনো বুনো ফল, পাতা, বাকল, ইত্যাদি দিয়ে মালা তৈরী করে পরে থাকে। আর ভোজনরসিকদের জন্যে ইন্দোনেশিয়া হচ্ছে স্বর্গ। থাইল্যান্ডের খাদ্য বৈচিত্র বৈশ্বিক আর ইন্দোনেশিয়ারটা হচ্ছে একান্তই তার নিজস্ব।
সময়টা ২০০৫-এর কোনও এক মাসে তবে সেপ্টেম্বরের আগে। আমি তখন ইন্দোনেশিয়ায় থাকি, বেশ বড়সড় (স্ট্যাটাসে বড়সড়, কমপেনসেশনে নয়) একটা চাকরি করি। বাড়ির বাইরে এই আমার প্রথম থাকা। বিশাল বড় ফার্ণিশার্স ও এ্যামিনিটিজ সমৃদ্ধ বাসা, নিজের জন্য ও স্ত্রীর জন্য আলাদা গাড়ি, গৃহকর্মী, সিকিউরিটি, সব মিলিয়ে এলাহী অবস্থা। আমার বসবাস উত্তর সুমাত্রা প্রদেশের রাজধানী মেডান শহরে।
আমি প্রায়শঃই ছুটির দিনগুলোতে বেরিয়ে পড়তাম। অজস্র ঘোরার যায়গা আশেপাশে, দিনের মধ্যেই গিয়ে ফিরে আসা যায়। ইচ্ছে করলে রাতও কাটানো যায়। এমন একটি সুন্দর যায়গার নাম ‘ব্রাস্তাগি’, মেডান থেকে আড়াই ঘন্টার ড্রাইভ। ৪,৫৯৮ ফিট আলটিচিউডে অবস্থিত পাহাড় চূড়া। অসাধারণ সুন্দর একটি যায়গা, হাত দিয়ে মেঘ ছোঁয়া যায়, চোখ ঝলসে যায় পাহাড়ের গায়ে সালফারের আস্তরনে। এখানে ফাইভ ষ্টার হোটেল আছে, সুন্দর রিসর্টস আছে, আর বিশ্বমানের গলফ কোর্স আছে। বড় বড় আন্তর্জাতিক কোম্পানী আর এনজিওগুলো এখানে আসে তাদের এজিএম, রিট্রিট, ইত্যাদি করার জন্য। এখানে বিশাল একটি বাজারও আছে যেখানে অধিকাংশই স্যুভেনির আর আর্ট শপ, বেশ কিছু খাবার দোকান, কাপড়ের, এসব আছে। আর আছে ফুলের দোকান কিছু পেটস্ শপ যেখানে সুন্দর সুন্দর তুলতুলে কুকুরছানা, বেড়ালছানা, খরগোশের ছানা পাওয়া যায়। এই বাজারের এক মহিলা দোকানীর কাছ থেকে পান-শুপারী কিনেছিলাম এবং কথাপ্রসঙ্গে জেনেছিলাম ওই মহিলার দাদা বাংলাদেশী, কুমিল্লার লোক। যদিও ওই পান আর খাওয়া হয়নি, ওগুলো ছিলো ঝাল পান যা আমরা খেতে আমাদের অভ্যেস নেই।
এমনই এক ছুটির দিনে বেরিয়ে পড়লাম ব্রাস্তাগির উদ্দেশ্যে। পথে একটি পার্কে একটু দাড়িয়ে হাতির পিঠে চড়লাম। আমার স্ত্রী তো যথেষ্ঠ নার্ভাস হয়ে পড়েছিলেন হাতি যখন দুলতে দুলতে চলছিলো আর উচু যায়গা থেকে ঢালের দিকে নামছিলো। যদিও হাতির পিঠে ধরে থাকার জন্যে রেলিং দেয়া ছিলো। আমি এক হাতে রেলিং আর অন্য হাতে আমার স্ত্রীকে জড়িয়ে ধরে রেখেছিলাম। আমার অপর দু’জন মেয়ে সহকর্মী, ইরা লিওনোরা কারমিলা দেবী এবং আইনি মুতিয়ারা অন্য একটি হাতির পিঠে বসে তাদের আম্মু’র দুরাবস্থা দেখছিলো আর হেসে গড়িয়ে পড়ছিলো। প্রসঙ্গতঃ বলি, আমার স্ত্রী ছিলেন আমার সকল সহকর্মীর আম্মু।
এরপর ব্রাস্তাগিতে আসা। পাহাড়ের চুড়ায় কিছুক্ষণ দাড়ানো, কিছুক্ষণ হাটাহাটি। চোখ ধাঁধানো সালফরের ঝলকানি দেখা আর অবাক চোখে কিছু ট্র্যাকারের নিপুন দক্ষতায় পাহাড় বাওয়া দেখা। এরপর গেলাম বাজারে। ঘুরলাম, ভেলপুরী আর চা খেলাম, শেষে কিছু কেনার চিন্তা করলাম সঙ্গী ওই মেয়েদুটির জন্যে আর আমার গৃহকর্মীর শিশু ছেলেটির জন্যে। একটি দোকান থেকেই প্রায় সবকিছু কিনলাম। দোকানী মেয়েটি যথেষ্ঠ ভালো ইংরেজি বলে তবে দরকষাকষির সময় আমাদের সঙ্গী মেয়েদুটো ইন্দোনেশিয়ান ভাষায় (বাহাসা ইন্দোনেশিয়া) কথা বলতে লাগলো। ওই ভাষায় আমার সামান্য দখলে বুঝলামে যে ওরা বলছে বিদেশি দেখে বেশি দাম হাঁকালেই হবেনা, ঠিক ঠিক মতো দাম না চাইলে আমরা অন্য দোকানে চলে যাবো। যাহোক, কেনাকাটার শেষ পর্যায়ে যখন দাম দিলাম, দোকানী মেয়েটি জানতে চাইলো আমরা কোন দেশের মানুষ। আমি তাকে বললাম যে আমরা বাংলাদেশী। মেয়েটি তখন আমাকে ও আমার স্ত্রীকে অবাক করে দিয়ে আমার দিকে তাকিয়ে বললো, ‘আমি তুমাকে বালোবাসি’। আমি ও স্ত্রী একবার পরষ্পরের দিকে তাকাই আর একবার মেয়েটির দিকে তাকাই। তারপর আমি তাকে জিজ্ঞেস করলাম যে সে এই কথার মানে কি জানে। সে বললো এই কথার মানে হচ্ছে থ্যাংক য়্যু ভেরি মাচ। তারপর বললো যে সে মালয়েশিয়ায় একটি কোম্পানীতে কিছুদিন কাজ করেছে যেখানে তার অনেক বাংলাদেশী সহকর্মী ছিলো। তাদের কাছ থেকে শিখেছে যে ‘আমি তুমাকে বালোবাসি’ কথাটি বাঙলা ভাষায় ‘থ্যাংক য়্যু ভেরি মাচ’ এর একটি অত্যন্ত বিনম্র প্রকাশ। কথাটি শেখার পর থেকে সে তার সমস্ত বাংলাদেশী সহকর্মীকে থ্যাংকস না দিয়ে এই কথাটিই বলতো। এরপর সে আমাকে জিজ্ঞেস করলো, ‘এনিথিং রং উইথ দিস, স্যর?’ আমি একটু দ্বিধা করছিলাম কিন্তু স্ত্রী বললেন যে সত্যি কথাটা বলে দাও। আমি তারপর ওকে বুঝালাম যে তোমার বাংলাদেশী কলিগরা আসলে খুব ভালোমানুষ এবং ‘ফুল অব সেন্স অব হিউমার’; এই কথাটির মানে হচ্ছে আ’ লভ য়্যু। ফর্সা মেয়েটি লজ্জায় লাল টুকটুকে হয়ে গেলো আর বারবার বলতে লাগলো, ‘এ্যাম রি’লি সরি স্যর; সায়া মিনতা মা’আফ আনডা (আই এ্যাপেলোজাইস)’। আমি তাকে বললাম মাফ তো আমারই চাওয়া উচিত তোমার কাছে যে আমার স্বদেশীদের জন্যে তুমি বিব্রতকর অবস্থায় পড়লে। নানদ্যলেইস, টেইক ইট ইজি। এরপর ওকে বললাম যে কাউকে থ্যাংকস দিতে শুধু ধন্যবাদ কথাটি বললেই চলবে। সে কয়েকবার আউড়ে নিলো ‘দন্নবাদ’ বলে এবং কথাটি ওর নোট বুকে লিখে নিলো।
পরে অক্টোবরের মাঝামাঝি সময়ে মেডান এয়ারপোর্টে দেখা হয়ে গেলো আসগার ভাইয়ের সাথে (মীর আলি আসগার, এখন উনি বৃটিশ রেড ক্রসের বাংলাদেশের কান্ট্রি ডেলিগেট)। আসগার ভাইকেও ব্রাস্তাগিতে নিয়ে গেলাম, কিছুক্ষণ ঘোরাফেরার পর সেই একই দোকানে। মেয়েটি আমাকে একবারেই চিনলো। এবার আর আমাদের সাথে কোনও ইন্দোনেশিয়ান নেই। কিন্তু আসগার ভাই দরকষাকষিতে দারূন পারঙ্গম। কিছু কিনলাম ওই মেয়ের দোকান থেকে। দাম মিটিয়ে দেবার পর আমাদের বিষ্মিত করে মেয়েটি বলে উঠলো ‘দন্নবাদ’।।।


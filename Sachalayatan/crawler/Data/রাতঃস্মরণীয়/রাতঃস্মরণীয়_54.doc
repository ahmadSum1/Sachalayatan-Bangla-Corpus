কয়রা উপজেলাঃ বিপন্ন বারোমাস




আফগানিস্তানে যেতে হবে তাই ভিসা নেওয়া প্রয়োজন। কাবুল থেকে সহকর্মীরা ভিসার জন্যে আবেদনপত্র প্রসেস করে যখন অনুমোদনের রেফারেন্স নাম্বার পাঠিয়ে দিলো, তখন দেখি যে পাসপোর্টে মাত্র ৩টা পৃষ্ঠা খালি আছে। আমি আগের অভিজ্ঞতা থেকে জানি যে আফগানিস্তান এ্যাম্বেসী অন্তত ৬-৭টা পৃষ্ঠা খালি না থাকলে ভিসা দেয় না। এদিকে দেখি নতুন আর এক সিস্টেম চালু করেছে ওরা, সমস্ত এ্যাকাডেমিক সনদপত্র বাংলাদেশের পররাষ্ট্র মন্ত্রনালয় থেকে সত্যায়িত করে ভিসা ফরমের সাথে জমা দিতে হবে। ঢাকার অফিসে বলেছি খোঁজ নিতে। এই ফাঁকে খুলনায় চলে আসলাম নতুন একটা মেশিন রিডেবল পাসপোর্ট নিতে। খুলনায় আসছি শুনে এক সহকর্মী জানালেন যে তিনিও খুলনায় যাচ্ছেন ইউরোপিয়ান ইউনিয়নের একটা এক সদস্যবিশিষ্ঠ মনিটরিং মিশনের সাথে। আমাকেও অনুরোধ করলেন এক দিনের জন্যে তাদের সাথী হতে। গন্তব্য খুলনা জেলার কয়রা উপজেলা।
প্রাকৃতিক প্রতিকূলতায় বাংলাদেশের দক্ষিণাঞ্চলের উপজেলা কয়রা বাংলাদেশের মধ্যে অন্যতম বিপন্ন একটা এলাকা। সর্বশেষ ২০০৯ সালের সাইক্লোন আইলায় নিদারুণভাবে ক্ষতিগ্রস্থ এই উপজেলা। সেই ক্ষতির ধাক্কা আজও কয়রাবাসীরা কাটিয়ে উঠতে পারেনি। উপরন্তু নিত্য বেড়িবাঁধ ভাঙতে থাকায় কৃষিকাজও নিদারূণ হুমকির মুখে। চারিদিকে শুধু পানি আর পানি মাঝখানে দ্বীপের মতো ঘরবাড়িগুলো। এ এমনই পানি যার একটা ফোঁটা পেটে ঢুকলে নিশ্চিত উদরাময়।
ভোরে খুলনা থেকে রওনা করে আড়াই ঘন্টার মতো সড়কপথে জার্নি করে ডুমুরিয়া, তালা, কপিলমুনি, পাইকগাছা অতিক্রম করে, পাইকগাছা নদী ফেরীতে পার হয়ে তারপর কয়রা পৌছলাম। রাস্তাঘাটের অবস্থা সুবিধার না। বসেছি মাইক্রোবাসের এক্কেবারে পিছনের সিটে একটু ঘুমানোর অভিলাষ নিয়ে। কিন্তু সুবিধা করতে পারলাম না। 
কয়রা পৌঁছে প্রকল্প বাস্তবায়নকারী সংস্থার অফিসে বসে এক কাপ চা গিলতে গিলতে সেখানকার ম্যানেজার প্রজেক্টের উপর ব্রিফিং দিলেন। এরপর আমরা বেরিয়ে পড়লাম ফিল্ড ভিজিটের উদ্দেশ্যে। নদীপথে যেতে হবে স্পীডবোটে চড়ে। দুপুরের খাবারের আগে গন্তব্য দুটো এলাকা। দক্ষিণ বেদ্‌কাশী এবং উত্তর বেদ্‌কাশী। স্পীডবোটটা নেওয়া হয়েছে আমাদের আরেকটা প্রকল্প বাস্তবায়নকারী সহযোগি সংস্থা থেকে। চৌকোনা প্লাস্টিক এবং এ্যাক্রেলিক ফাইবারের মিশ্রনে তৈরী বডি সাথে একটা ৪৪ অশ্বশক্তির ইঞ্জিন। বোটেই ৬জন যাত্রী এবং সুকানীর জন্যে ৭টা উন্নতমানের লাইফ জ্যাকেট এবং ৭সেট রেইন কোট রাখা থাকে সব সময়ের জন্যে।
কয়রার মদীনাবাদ লঞ্চঘাট থেকে স্পীডবোটে চড়ে চললাম দক্ষিন বেদ্‌কাশীর উদ্দেশ্যে। প্রায় ৪০ মিনিটের সফর। নদীর তীরে বাধগুলের উপরে এখনও অগণিত ঘরবাড়ি, এমনকি বাঁধের বাইরেও, ঠিক যেমনটা দেখেছিলাম ২০০৯ সালে আইলার পরে ত্রান বিতরণের কাজে এসে। তবে সংখ্যয় এখন একটু কম।


কিছু বাধভাঙা চোখে পড়লো। কিভাবে এই বাধগুলো ভেঙে গ্রামের পর গ্রাম তলিয়ে যায় তা নিজের চোখে না দেখলে বিশ্বাস করা কঠিন।


বিশাল নদী, অপর পারে সাতক্ষীরার শ্যামনগর উপজেলার পদ্মপুকুর এবং গাবুরা ইউনিয়ন যেখানে ২০০৯ সালে কিছু ত্রাণ বিতরণ করেছিলাম ঢাকার কিছু সহৃদয় মানুষের সহায়তায়।
এসে পড়লাম দক্ষিণ বেদ্‌কাশীর একটা গ্রামে। দূর থেকেই দেখতে পাচ্ছি মানুষের সারি, সবাই বেড়িবাঁধ মেরামতের কাজ করে চলেছেন। অধিকাংশই তাদের নারী। 

স্পীডবোট ভিড়লে আমরা কূলে উঠলাম। দুটো কথা বলতে গেলাম উপকারভোগীদের সাথে। এমন সময়ে ঝমঝমিয়ে নামলো বৃষ্টি। রেইনকোট গায়ে চড়ানোর আগেই ভিজে সারা। স্পীডবোটের চালক লিও আমার ওয়ালেট নিয়ে রাখলো তার ওয়াটারপ্রুফ ঝোলার মধ্যে। এই ক্যাশ ফর ওয়ার্ক স্কীমগুলোর মাধ্যমে দুস্থ পরিবারগুলোকে তাদের ফুড বাস্কেটে খাদ্য যোগানোর জন্যে নগদ অর্থসহায়তা দেয়া হচ্ছে রোজ ৬ ঘন্টা কাজের বিনিময়ে ১৫০ টাকা দিয়ে। এই স্কীম গুলোতে আমরা আউটপুট মেজার করলেও মূখ্য উদ্দেশ্য থাকে বেঁচে থাকার জন্যে ক্যাশ সহায়তা। পর্যায়ক্রমে এই পরিবারগুলোর মধ্যে যাদের কিছু কৃষি জমি আছে তাদেরকে কিছু কৃষি সহায়তা দেয়া হচ্ছে। কিছু গবাদী পশুও দেওয়া হবে। নারী উপকারভোগীদের মধ্যে অধিকাংশই বিধবা এবং প্রায় অর্ধেক হচ্ছে বাঘবিধবা। মাহবুব লীলেন ভাই শ্যামনগরের বাঘবিধবাদের  বিষয়ে সচলায়তনে লিখেছেন। তবে কয়রার বাঘবিধবাদের সামাজিক অবস্থান শ্যামনগরের বাঘবিধবাদের থেকে বেশ একটু ভালো। এরা অন্তত পরিবারের সাথে থাকতে পারেন এবং সামাজিকভাবে এদের একঘরে করে দেওয়া হয়না। বাঘবিধবাদের আবার বিয়েও হয়। ছবির সামনের বক্তাসহ পিছনের প্রায় সব নারীই বিধবা এবং অনেকেই বাঘবিধবা।

কথা বলতে বলতে বৃষ্টির আরও জোরে আসতে লাগলো। আমাদের কথা শেষ হতেই ওদের কাজের সময়ও শেষ হয়ে আসলো। আমাদের দাতামহাজন অন্য কয়েকজনের সাথে বেড়িবাধ থেকে নেঁমে একটা স্কুলের বারান্দায় আশ্রয় নিলেও আমি বেড়িবাঁধের উপর বাঁশের তৈরী একটা বেঞ্চে বসে থাকলাম। কিন্তু বৃষ্টি কমার নাম নেই তাই আমরা বৃষ্টি মাথায় নিয়েই যাত্রা শুরু করলাম উত্তর বেদ্‌কাশীর উদ্দেশ্যে। 

ভিড়ানোর মূখে দেখা এক মাঝি চাচামিয়ার সাথে। গোসল সেরে চাচা ভিজে লুঙ্গিটা দিয়েই মুখ মুছছে।

বেড়িবাধ থেকে নামতেই চারিদিকে পানি থৈ থৈ। দ্বীপের মতো ঘরবাড়িগুলো। এক দিকের বাধ মেরামত হতে না হতেই অন্যদিকের বাধ ভেঙে সবকিছু তলিয়ে গেছে। ৩ থেকে ৫ ফিট পানিতে তলানো থাকে গ্রামটা। 




সপ্তাহখানের আগে একটা বাচ্চা এই পনিতে ডুবে মারা গেছে। তার কবরটাও দেখতে পেলাম। কবরের উপর থেকে মোটা পলিথিনে মুড়ে মাটিতে পুঁতে রাখা হয়েছে যাতে কবরের মাটি সরে না যায়। উচু প্লাটফর্মের উপরে বসানো টিউবওয়েলে গ্রামবাসীরা গোসল করছে আর গোসল সেরে হাড়িতে খাবার পানি ভরে ভাসিয়ে নিয়ে চলেছে। 

জীবন কিন্তু থেমে নেই। প্রায় কাজ-কর্মবিহীন এই এলাকায় মানুষকে প্রতিনিয়ত লড়তে হয়। যেমন এই মানুষটা নেমে পড়েছে মাছ ধরতে। হয়তো নিজেরাই খাবে নয়তো বেচে দুটো চাল আর অন্য কিছু কিনবে।

এবার ফেরার পালা। প্যাচপ্যাচে কাদার ভিতরে থেকে অনেক কায়দা কসরত করে, ব্যালান্স করে হেটে এগোতে হচ্ছে আমাদের। ব্যালান্স একটু এদিক ওদিক হলেই ধপাস।

ফিরতে ফিরতে দেখলাম চিংড়িরেণু ধরা। প্রায় সব পরিবারের নারী সদস্যরা এই চিংড়িরেণু ধরার সাথে জড়িত। এটা উপকূলীয় এলাকার গরীব মানুষের অন্যতম পুরোনো এবং নিয়মিত পেশা। দেখতে পেলাম যাত্রী এবং কাঠাল বোঝাই একটা ট্রলার চলেছে গন্তব্যে। দুটো ডিঙি নৌকা হৈ হৈ করতে করতে পানির বুক কেটে এগিয়ে চলেছে। প্রকাণ্ড আকারের ঢেউগুলোর উপরে স্পীডবোটটা আছড়ে আছড়ে চলছে। সেই আছাড়ে পাছা, কোমর, পিঠে খবর হয়ে যেতে লাগলো। সীটের উপর নিতম্ব রাখাই মুশকিল হয়ে উঠলো।
কয়রায় ফিরে দুপুরের খাবার খেয়ে আবার বেরোলাম উল্টোদিকের একটা গন্তব্যে। ওখানে কৃষি সহায়তা বিতরণ চলছিলো। আমরা উপকারভোগীদের সাথে কথা বললাম। তারা এক পাতার একটা বাংলা ফরম্যাটে বিজনেস প্ল্যান তৈরী করেছে। সেই প্ল্যান অনুসারে আমরা নগদ অর্থসহায়তা দিচ্ছি। 

আমি বিতরণ শেষে দাতামহাজনকে তার কিছু প্রশ্নের ব্যাখ্যা করে দিতে লাগলাম। মনে হলো তিনি মাঠের বাস্তবতা বুঝতে পারছেন। 

এভাবেই একটা দিনের শেষে ফিরে চললাম খুলনার পথে। এসে পৌছলাম রাত সাড়ে আটটায়। গোসল করে কাপড় বদলিয়ে আমার ছুটলাম ডিব্রিফিং-এর জন্যে রাত নয়টায়।


ছবি: 


 

 

 

 

 

 

 

 

 

 

 

 

 

 

 

 

 

 

 




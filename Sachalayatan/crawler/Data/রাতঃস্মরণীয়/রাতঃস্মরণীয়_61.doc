আমার পিতাঃ মুক্তিযোদ্ধাত্ব হারানো এক মুক্তিযোদ্ধা




(আমার আম্মার মুক্তিযুদ্ধে সাক্রিয় অংশগ্রহন সম্পর্কে সচলায়তনের অনেক পাঠকই জেনেছেন। এবছর নারী দিবসে মহান মুক্তিযুদ্ধে অসামান্য অবদানের জন্যে তাকে সন্মাননা দেওয়া হয়েছে, তা’ও লিখেছিলাম। আমার পিতাও ৭১এ মুক্তিযুদ্ধ করেছিলেন। তাকে নিয়ে আমি কোথাও লিখিনি। আজ এই মহান স্বাধীনতা ও জাতীয় দিবসে এসে মনে হলো দু’টো কথা তাকে নিয়ে লিখি। তিনি পুরোনো দিনের মানুষ এবং এই ব্লগ কোনওদিনই পড়বেন না। তবুও একজন ভাগ্যহত মুক্তিযোদ্ধা মনে করেও তাকে নিয়ে লেখা যায়।)
তার নামটা না’ই বললাম। বললে হয়তো অনেকই তাকে চিনে ফেলে তার বিড়ম্বনাকে আরও একটুখানি বাড়িয়ে দেবেন। তিনি মহান মুক্তিযুদ্ধের একজন সৈনিক। ৯ নম্বর সেক্টরের অধীনে সুন্দরবন সাব সেক্টরের উপাধিনায়ক (টু-আই-সি) ছিলেন। দোর্দন্ড প্রতাপশালী এক ফিউডাল লর্ডের ছেলে হয়েও কৈশোর থেকেই সাধারণ মানুষের মুক্তির জন্যে লড়েছেন।
ক্লাস সিক্সে পড়াকালীন সময়ে কৃষকদের দূরাবস্থা সহ্য করতে না পেরে বেড়ীবাঁধ কেটে দেওয়ার অপরাধে পাকিস্তানের সামরিক আদালত অনুপস্থিত বিচারে তার মৃত্যুদন্ড এবং দেখামাত্র গুলির নির্দেশ দেয়। ফিউডাল লর্ডের ছেলের পক্ষে সেসময়ে পালিয়ে থাকা খুব সহজ কোন ব্যাপার ছিলো না। তারপরও অনেকদিন পালিয়ে বেড়ানোর পর তিনি গ্রেপ্তার হলে বিচারক এই হাফ প্যান্ট পরা কিশোরকে দেখে দয়াপরাবশ হয়ে মৃত্যুদন্ডাদেশ প্রত্যাহার করে যাবজ্জীবন কারাদন্ডের আদেশ দেয়। সেই থেকে তার কারাজীবন শুরু।
৬৯এর গণঅদ্ভূথ্যানে প্রাণপ্রিয় বন্ধু আসাদকে পাশে দাড়িয়ে থেকে গুলি খেতে দেখেন। পরে প্রথম পুত্র সন্তানের ভালোনাম প্রিয় বন্ধুর নামে রাখেন।
১৯৬২ সালে সরকারী পিসি কলেজের নির্বাচিত জিএস ছিলেন। পূর্ব পাকিস্তান ছাত্র ইউনিয়নের কেন্দ্রীয় কমিটির নেতা ছিলেন। ৭১এর স্বাধীনতা সংগ্রামে জীবন বাজি রেখে ঝাঁপিয়ে পড়েন। তার নেতৃত্বে অসংখ্য যুদ্ধ সংঘটিত হয়েছে। আমি দিনক্ষণ সঠিক বলতে পারবো না তবে বিভিন্ন বইতে তার নেতৃত্বে সংঘটিত কিছু যুদ্ধের বিবরণ পাওয়া যায়। সেরকম দু’টো ঘটনা হচ্ছে-
১। তুষখালি খাদ্য গুদাম রাজাকারদের একটা দূর্ভেদ্য ঘাটি ছিলো। তার নেতৃত্বে মুক্তিযোদ্ধারা সেখানে এক সফল হামলা চালিয়ে সেটা দখল করে নেয়। সেই অভিযানে ধরা পড়া সবগুলো রাজাকারকে তখনই মেরে ফেলা হয়েছিলো।
২। রায়েন্দা বাজারের নাসির মিয়ার দোতলা বিল্ডিং রাজাকাররা দখল করে নিয়ে তাদের ঘাঁটি গেড়েছিলো। খুব সম্ভবত ১৫ ডিসেম্বর ১৯৭১এ, অধিনায়কের প্রচন্ড অসুস্থতার কারণে তিনি রায়েন্দা বাজার দখলের অভিযানে নেতৃত্ব দেন। দীর্ঘ কয়েক ঘন্টার এই যুদ্ধে রায়েন্দা বাজারের পতন ঘটে এবং সেখানে বাংলাদেশের পতাকা ওড়ান তিনি। এই অভিযানে আসাদ, টিপু সুলতান, আলাউদ্দিন, আর বাকী দুজনের নাম এই মুহুর্তে মনে পড়ছেনা, এরা পাঁচজন শহীদ হন। প্রসঙ্গত বলি, নাসির মিয়া প্রয়াত ছাত্রলীগের কেন্দ্রীয় নেতা মনিরুজ্জামান বাদলের পিতা এবং আমার পিতার মামা।
তিনি ব্যাক্তিগতভাবে রাজাকারদের ক্ষমায় বিশ্বাসী ছিলেন না এবং তাদেরকে বন্দী করে রেখে ফাও খাওয়ানোও তার অপছন্দের ছিলো। কুখ্যাত রাজাকার কমান্ডার নান্না মিয়াকে হত্যা করেছিলেন ১৯৭১ সালে এবং তার মুন্ডু নিয়ে এলাকার মানুষ ফুটবল খেলেছিলেন। পরে তার নামে নান্না মিয়া হত্যা মামলা দায়ের করা হয় এর্শাদের সামরিক শাসনামলে। যেদিন এই মামলা আদালতে উঠেছিলো, আমার মনে আছে, খুলনার সমস্ত আইনজীবি সেদিন সেই এজলাসে দলমত নির্বিশেষ উপস্থিত হয়েছিলেন। মুভ করেছিলেন সম্ভবত শেখ রাজ্জাক আলী। রাজনৈতিক মতভিন্নতা থাকলেও সেদিন আওয়ামী লীগ সমর্থক সিনিয়র আইনজীবিরাও তার পক্ষে দাঁড়িয়েছিলেন।
মুক্তিযুদ্ধ চলাকালে রাজাকাররা তার বাড়িঘর জ্বালিয়ে ছাই করে দেয়। তার বড় দুই ভাই যারা মুক্তিযোদ্ধাদের সর্বাত্মক সহায়তা করতেন, তারা গৃহহারা হন এক রাতে।
দেশের স্বাধীনতার সূর্য ঠিকই ছিনিয়ে আনেন তারা। কিন্তু তারপর তার জীবনে নেমে আসে দূর্যোগ। দুই বার রক্ষীবাহিনীর হাতে গ্রেফতার হয়ে অমানবিক দৈহিক নির্যাতন ভোগ করেন যার ব্যাথা আজও তার সারা শরীরে ঘুরে বেড়ায়। কোমরে লোহার বেল্ট পরে থাকতে হয়।
মাওলানা ভাষানীর ফারাক্কা লংমার্চে তিনি ছিলেন সামনের কাতারে। ছয় বছর বয়সের অবুঝ শিশু (রাতঃস্মরণীয়) সেদিন তার সাথে ছিলো ওই লংমার্চে। 
এর্শাদের সামরিক আমলে এসে তাকে বিনা বিচারে জেলে কাটাতে হয়েছে ৪ বছর। তার পরও তিনি নত হননি এর্শাদের কাছে। জাতীয় পার্টির নেতৃত্বের মোহ তাকে কাবু করতে পারেনি।
যে শিক্ষার আলো প্রত্যন্ত এলাকায় ছড়িয়ে দিতে তিনি সদা সচেষ্ট ছিলেন, নিজের পৈত্রিক জমিজমা দান করে, পকেটের পয়সা খরচ করে স্কুল, কলেজ, মাদ্রাসা, মসজিদ, মন্দির প্রতিষ্ঠা করেছেন, অজপাড়াগাঁয়ে কিন্ডারগার্টেন স্কুল প্রতিষ্ঠা করেছেন; গরীব ছাত্রদের জন্যে ফ্রি শিক্ষার পাশাপাশি থাকা-খাওয়ার ব্যবস্থা করে দিয়েছেন; সেই স্কুল-কলেজের ছাউনিতে ব্যবহৃত গোলপাতা চোরাকারবারীর মামলা দিয়ে এর্শাদ তাকে জেল খাটিয়েছে।
আওয়ামী লীগের জনৈক সাবেক মন্ত্রী (এবং তার বাল্যবন্ধু) যখম মুক্তিযোদ্ধাদের ‘চুক্তিযোদ্ধা’ বলে গালি দিয়েছেলো, তখন তিনিই তার প্রতিবাদ করেছিলেন জাতীয় প্রেসক্লাবে। এর ফলে সেসময়ে তাকে তার নিজের দলের কিছু নব্য রাজনীতিবিদের হুমকির স্বীকার হতে হয়েছিলো।
জামাতের এমপির ছেলেদের বন উজাড়ের প্রতিবাদে সুন্দরবণ বাঁচাও আন্দোলন করতে গিয়ে তিনি একধিকবার হামলার স্বীকার হয়েছিলেন। 
মুক্তিযোদ্ধা তালিকায় তার নাম উঠেছে কিন্তু তার কাছে কোনওদিন মুক্তিযোদ্ধা সার্টিফিকেট ছিলো না। যদিও তিনি কিছুদিন বাংলাদেশ মুক্তিযোদ্ধা সংসদ কেন্দ্রীয় কমান্ড কাউন্সিলের যুগ্ম-মহাসচিবের দায়িত্ব পালন করেছিলেন।
তিনি যে রাজনৈতিক দলের কর্মী ছিলেন সেই দলের চেয়ারপারসনের বিরুদ্ধে গঠনতন্ত্রবিরোধী কার্যকলাপের অভিযোগ এনে মামলা দায়ের করলে তিনি ওই দল থেকে বিতাড়িত হন। এর সাথে তার রাজাকারবিরোধী অবস্থানও অন্যতম একটা কারণ ছিলো।
এখন একটু শিরোনামের দিকে ফিরে যাই। প্রশ্ন জাগে, যদিও তিনি মুক্তিযুদ্ধ করেছিলেন, কিন্তু আদৌ কি তিনি একজন মুক্তিযোদ্ধা? ‘নিও-পেট্রিয়টিজম থিওরি’ অনুসারে নির্দিষ্ট কিছু রাজনৈতিক দলের সাথে যারা সংশ্লিষ্ঠ ছিলেন বা আছেন তাদের মুক্তিযোদ্ধাত্ব খারিজ হয়ে যাওয়ার কথা। তিনিও তেমনই একটা দলের সাথে জড়িত ছিলেন দীর্ঘদিন। সুতরাং ধরে নেওয়া যায় যে এই মহান স্বাধীনতা দিবসে তিনি একজন মুক্তিযোদ্ধার সন্মান পাবেন কিনা তা প্রশ্নবোধক।
ফিউডাল লর্ডের ছেলে হলেও নিজে কখোনেই বড়লোক হতে পারেননি। এখনও আর্থিক অনটনের মধ্যে তার দিন কাটছে। তার উপরে নানারকম শারিরীক অসুস্থতা। একসময় নিজের পাতের খাবার তুলে দিতেন অন্যের মুখে, স্ত্রীর সামান্য গহনা তুলে দিতেন কন্যাদায়গ্রস্থ পিতার হাতে; তিনি আজ উত্তরাধিকারসূত্রে প্রাপ্ত ২,০০০ বিঘা জমি থেকে অবশিষ্ঠ কয়েক বিঘা জমির উপর নির্ভর করে বেঁচে আছেন। দেশের কাছে তিনি কখোনেই নিজের জন্যে কিছু চাননি তাই সম্ভবত দেশও তাকে কিছু দেয়নি। সম্পদ-ক্ষমতা-নেতৃত্ব সব হারিয়ে তিনি আজ নিঃস্ব। আজ তার মুক্তিযোদ্ধ পরিচয়ও প্রশ্নবিদ্ধ। তার ঘাড়ের উপর পা রেখে নাচে স্বাধিনতাবিরোধী শক্তি আর নিও-পেট্রিয়টরা। তিনি চায়ের দোকানে বসে শোনেন মেহেরজান সিনেমার কাহিনী। আর রাস্তার পাশে দাঁড়িয়ে ফ্যাল ফ্যাল চোখে তাকিয়ে দেখেন পতাকাশোভিত নিজামীর গাড়ি। দৃষ্টিতে তার শুন্যতা ভর করে। বিড়বিড় করে নিজের সাথে বলতে থাকেন-


একাত্তরে মরে গেলেও অন্তত শহীদ হয়ে থাকতে পারতাম।




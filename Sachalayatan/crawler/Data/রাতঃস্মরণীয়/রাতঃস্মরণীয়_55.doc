তাকে লেখা প্রথম চিঠির পিছনের কথা




আসলে সব দোষ আয়নামতির। তিনি কি মনে করে জাগে সকাল, হাঁকেনা হরকরা, আসেনা চিঠি! লিখলেন আর পুরোনো অনেক কথাগুলো মনে করিয়ে দিলেন। অনেক খেঁটেখুটে তিনি লিখেছেন, পড়লেই বোঝা যায়। খাটুনি কি আমরাও কম খেটেছি সেই স্কুলজীবন থেকে! পত্রমিতালির নেশায় গাইড কিনে বেড়াতাম। দু'একটা মিতালি যে হয়নি, তা'ও কিন্তু না। আস্তে আস্তে উপরের ক্লাসের দিকে উঠতে থাকলাম আর পোঁদটাও একটু একটু করে পাকতে থাকলো। সবিস্তার বর্ণনায় আর না যাই এখন। তবে স্কুলের শেষ দু'টো বছর গ্রামের স্কুলে পড়েছিলাম, নানাবাড়িতে থেকে। তখন আম্মার চিঠির জন্যে পথ চেয়ে থাকতাম যদিও থাকতাম মাত্র ১৫ কিলোমিটারের ব্যবধানে। 
যাকগে আসল কথায় আসি, আয়নামতি হঠাৎ করেই জাগিয়ে দিলেন চিঠি নিয়ে কিছু অনুভূতি। চোখ দুটো একটুক্ষণ বুঁজে থাকলাম, খামখেয়ালী চৌদ্দটা লাইন কখন যে বেরিয়ে আসলো তা টেরও ঠিকমতো পেলাম না। চিরকাব্যভীতু এক ভবঘুরের ভীতির জঠর ছিঁড়ে কাব্য প্রসবের এ এক অপপ্রয়াস মাত্র। সমালোচনা গ্রহনের জন্যে মস্তক অবনত রইলো।
তোমাতে আমাতে চেনাচিনি, জানাজানি-
জেনেছিলো তা কি বাদল দিনের কেয়া?
শুনেছিলো তা কি শ্রাবণ মেঘের দেয়া,
হৃদয়ের কানে হৃদয়ের কানাকানি?
অবলা হৃদয়ে সলাজ সলাজ আঁড়
ভেবেছিলে কভু, শ্রান্ত সাঁঝের কোলে
বুকের গহীনে কথামালাগুলো দোলে;
আছড়ে ভাঙছে হৃদযমুনার পাড়।
সেদিন কথারা ফুল থেকে যেতো ফুলে,
তারায় তারায় ছুটে যেতো আহাজারি।
ছোট দুটো বুকে বাক্যের মহামারী
আমি জানি, তুমি সেকথা যাওনি ভুলে।
সেরাতে প্রথম ছুটলো বুকের বান।
তোমাতে প্রথম চিঠির সম্প্রদান।।
২২ জুন ২০১১; রাত ১১:৩০


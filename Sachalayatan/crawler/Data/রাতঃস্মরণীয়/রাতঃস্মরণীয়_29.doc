নারীর অধিকার ও মানবাধিকার




অনুগল্পের প্রথম পর্বটা এরকমই- সেলিনা পারভীন পেশায় একজন যৌনকর্মী। যৌনসেবাদান তার একমাত্র পেশা। তার স্বামী হাকিম বাংলাদেশের কোনও এক যৌনপল্লীর এক খুদে মুদি দোকানদার। হাকিমের আবার বাংলা মদের বেজায় নেশা। সন্ধ্যের পর পরই শুরু হয় তার পানের সময়। তবে ভালো যে সে বেশি হৈ হল্লা করে না। তবে তার একটা স্বভাব হচ্ছে ছুতোনাতা করে সে সেলিনার পয়সা চুরি করে। আবার সেলিনাকে এটা ওটা বুঝিয়ে পয়সা নেয়। সেলিনা এবং হাকিমের দুটো ফুটফুটে বাচ্চা, বড়টা মেয়ে আর ছোটটা ছেলে। বয়স ওদের যথাক্রমে ছয় এবং সাড়ে চার। সবাই মিলে ওরা যৌনপল্লীর একটা ঘরেই বসবাস করে।
ওদের দুজনেরই ইচ্ছে বাচ্চা দুটোকে স্কুলে দেবে। বড়টাকে অবশ্য ঘরে পড়ানো শুরু করেছিলে আগেই। তো, সেলিনা ওদের নিয়ে নিকটস্থ স্কুলে গেলো। শিক্ষক আনিসুর রহমান তো হতবাক, “বেশ্যার বাচ্চা স্কুলে পড়বো! তুমি পোলাপান স্কুলে দিয়ে কি করবা? বড় হইলে তো মাইয়া তোমার খানকীই হইবে, ওগো স্কুলে দেওয়ার কাম কি? আর পোলাডাওতো বড় হইয়া চোর নাইলে মাগীর দালাল হইবে। যাও ভাগো।”
দ্বিতীয় পর্বটা দেখি- হাকিম শয়তার টাইপের মানুষ, প্রয়োজন না হলেও সেলিনার পয়সা চুরি করে নয়তো এটা ওটা বুঝিয়ে পয়সা নিয়ে নেয়। সেলিনা হাকিমকে বাঁটে ফেলে মাঝেমধ্যে কিছু আদায় করতে ছাড়েনা অবশ্য, তবে তা কদাচিৎ। হাকিমের বড়ো আশা সে পল্লীর বাইরের বাজারে একটা দোকান দেবে। কিছু পয়সা জমেছে। আবার বাজার কমিটির সেক্রেটারী গামা সাহেব সেলিনাকে বেশ পছন্দ করে। প্রতিদিন না হলেও সপ্তাহে ৩-৪ বার এসে সেলিনার ঘরে একটু থেকে যায়। হাকিমের কাছ থেকে সিগারেটও কেনে। সেই আশা নিয়ে হাকিম গিয়ে হাজির হলো গামা সাহেবের কাছে। সব শুনে গামা গম্ভীর স্বরে যা বলে তাতে হাকিমের আশার গুড়ে বালি পড়ে যায়, “তোমারে দোকান দিমু বাজারে, কি যে কও হাকিম, দিন দুপুরে মাল খাইছো নি? তুমি হইলা খানকীর ভাতার, তোমারে বাজারে দোকান দিলে আমার চাকরী নট। আর অন্য দোকানদারেরাও তোমারে পিটাইয়া উঠাইয়া দিবো। শ্যাসম্যাস তোমার আম ছালা, দুইটাই যাইবো। তার চাইতে যেমন আছো, পাড়ায় দোকানদারী করতে থাকে। প্রবলেম হইলে আমারে কইও।”
শেষপর্বে যা থাকছে- এনজিওর কর্মীরা এসে বাচ্চাদুটোকে স্কুলে ভর্তির ব্যবস্থা করে দিলেও পল্লীর বাইরের বাচ্চারা ওদের সাথে ভালোমতো মেশেনা। আর মিশতে চাইলেও টিচারদের চোখ রাঙানীতে তারা থেমে যায়। পাড়ায় মাঝে মধ্যে পুলিশ এসে ঝামেলা করে। এমনই এক ঝামেলার সময় তারা হাকিমকে ধরে রাম প্যাঁদানী দেয় শুধু শুধু। এতে হাকিমের বেজায় বুকে ব্যাথা শুরু হয় এবং সে আর ঠিকমতো দোকানদারী করতে পারেনা। সেই শিক্ষক আনিসুর রহমান অবসরে গিয়ে পেনশনের টাকার জন্যে এজি অফিসে ঘুরতে ঘুরতে হয়রান হয়ে পড়ে, টাকা ছাড়া ফাইল নড়ে না।
এগুলো সবই আমাদের আশপাশের চিত্র। যৌনকর্মীর বাচ্চার শিক্ষার সূযোগে বঞ্ছনা, যৌনকর্মীর উপার্জিত অর্থের উপর স্বামীর  অনধিকার হস্তক্ষেপ, যৌনকর্মীর স্বামীর পেশাগত বঞ্ছনা, আবার শিক্ষকের প্রাপ্য পেনশনের প্রক্রিয়ায় বঞ্ছনা- প্রতিনিয়ত অধিকারহরণের এবং অধিকারবঞ্ছনের কিছু নমুনা। চারপাশে চোখ বুলালে এরকম অনেক কিছুই সবার চোখে পড়বে।
২০০২ সালে ঠিক এই দিনে, ৮ মার্চে আন্তর্জাতিক নারী দিবসের স্লোগান ছিলো “নারীর অধিকার নয়, বলো মানবাধিকার।” মানবাধিকার লঙ্ঘনের ঘনঘটার মধ্যে নারীর অধিকার লঙ্ঘনের বিষয়টা যেন প্রকটভাবে চোখে পড়ে। আর ঠিক সেকারনেই মানবাধিকারকে ছাপিয়ে নারীর অধিকারের বিষয়টি সবাক হয়ে ওঠে। 
সনাতন সমাজব্যবস্থায় নারীর কাজের পরিমান পুরুষদের থেকে অনেক বেশি। বাসর রাতে স্বামীর উত্থিত পুরুষাঙ্গের কাছে নিজেকে সমর্পনের মধ্যে দিয়ে একজন নারীর বহুমূখী কর্মমূখর জীবনের সুচনা। সন্তান জন্মদান ও প্রতিপালন, ঘর-গৃহস্থালীর কাজ, সমাজ-সামাজিকতার কাজ, সেবাদাসীর কাজ, ইত্যাদি কাজের শ্রম এবং সময়বিবেচনায় আর্থিক মূল্যায়ন হলে তা কোনওভাবেই উপার্জক স্বামীর আয় থেকে হয়তো কম হবে না। কিন্তু তার পরও নারী স্বীকৃতি এবং সন্মানবঞ্চিত। আজকাল যদিও এর অনেক পরিবর্তন ঘটেছে, সমাজে প্রগতিশীল মানুষ এবং পরিবার এখন অনেক, কিন্তু পরিবর্তিত পরিস্থিতিগুলো যেন কেবলই শহরকেন্দ্রিক।
মানবাধিকারের বিষয়টা সার্বজনীন- নারী, পুরুষ, শিশু, আদিবাসী, এক্সক্লূডেড, এটা সবার অধিকার। তাহলে নারীর অধিকার নিয়ে আলাদাভাবে কথা বলার কি প্রয়োজন? সার্বজনীন মানবাধিকার নিশ্চিত হলে তো নারীর অধিকারও স্বয়ংক্রিয়ভাবে নিশ্চিত হয়ে যায়! বাট, দ্যাট’স নট দ্য কেস ইন রিয়ালিটি- বঞ্চনা-নিগ্রহের খতিয়ান খুললে দেখা যাবে নারীরাই এর মূল স্বীকার। নারীর অধিকার পরিবারে, সমাজে এবং রাষ্ট্রে নিশ্চিত নয় বলেই নারীর অধিকার নিয়ে জোরালোভাবে কথা বলা প্রয়োজন। তাই আজ আন্তর্জাতিক নারী দিবসে মানবাধিকার নিশ্চিতকরণের দাবীর সাথে সাথে নারীর অধিকারের দাবীগুলো নিয়ে আরও সবাক এবং সোচ্চার হতে হবে, এবং এই দাবী উচ্চারণ একটা দিন-নির্দিষ্ট না করে চলমান প্রক্রিয়ার মধ্যে রাখতে হবে। নারীর অধিকার নিশ্চিতকরণের দায় পরিবার, সমাজ, রাষ্ট্র এবং বিশ্বের। তাই নারীর অধিকার বঞ্ছনার বিষয়গুলো জনসমক্ষে এনে পরিবার, সমাজ, রাষ্ট্র এবং বিশ্বকে দায়াবদ্ধতার শৃঙ্খলে বাঁধতে হবে। আমরা অবশ্যই মানবাধিকারের কথা বলবো কিন্তু দৃষ্টি রাখবো যেনো মানবাধিকারের দাবীর বৃহদায়তনে নারীর অধিকারের দাবিটি ঢাকা পড়ে না যায়। 

।। নারীর প্রতি সকল সহিংসতার অবসান ঘটুক ।।


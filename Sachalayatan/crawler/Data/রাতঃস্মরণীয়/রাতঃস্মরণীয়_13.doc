সিগিরিয়ায় সেদিন- সামিট করা হৈলো না আমার




এবারের শ্রীলঙ্কা সফরটি ছিলো বেশ সংক্ষিপ্ত, মাত্র সাত দিনের এবং এর মধ্যে কাজের জন্যে মাত্র চারটি দিন। বিশেষ জরুরী বিষয় ছিলো বিধায় যেতেই হয়েছিলো। উঠেছিলাম সেই আগেরবারের ইন্ডিয়ান সাগরের পারে গ্লোবাল টাওয়ার হোটেলে এবং গেলোবারের সেই সুন্দরী লাস্যময়ী যমুনা এবং সমুদ্রদের সাথে হোটেল রিসেপশনে দেখা হলো। তাছাড়া আমার ধারনা ছিলো পিম্পরা এক জায়গায় বেশিদিন কাজ করেনা, কিন্তু এই ১৫ মাস পরেও হোটেলের সামনে সেই গতবারে দেখা হওয়া পিম্পকেও দেখলাম। 
সিগিরিয়া বা লায়ন রক, শ্রীলঙ্কার অতিপ্রাচীন একটি ঐতিহাসিক স্থান। এখানে সবুজবেষ্ঠিত পাহাড়, পাহাড়ী দেয়ালে অজন্তার কতো কিছু তৈলচিত্র, আর প্রাচীন স্থাপত্যশৈলীর নিদর্শণ।
খৃষ্টপূর্ব ৫ম শতাব্দী থেকেই এখানে বুদ্ধ সংঘের সেবায়েতরা পর্বতবাস হিসেবে বসবাস শুরু করে এবং তারাই এখানে বেশকিছু গুহা তৈরী করে। মহাভমষার সময়কাল্পঞ্জী মতে রাজা কশ্যপ ৪৭৭ থেকে ৪৯৫ খৃষ্টাব্দ সময়কালে গোটা সিগিরিয়ার যাবতীয় নির্মাণকাজ সম্পন্ন করেন। তার মৃত্যুর পর চতুর্দশ শতাব্দী পর্যন্ত এটি বৌদ্ধদের আবাস হিসেবে ববহৃত হতে থাকে। 
এখানে উঠতে হয় দুই ধাপে- প্রথম ধাপটি হবে গোটা উচ্চতার আনুমানিক ৭০ শতাংশ। এরপর বাকীটুকু হচ্ছে মূল প্রস্তরের বর্ধিতাংশ। আমি মূল সে বর্ধিত প্রস্তরখণ্ডটিতে উঠতে আর পারিনি অসুস্থ হয়ে পড়ায়। সামিট না করেই ফিরে আসতে হয়েছে। 
ভোর সাড়ে পাঁচটায় গাড়ি এলো হোটেলে, গন্তব্য ডাম্বুল্যা, সেখানেই কিস ট্রিপের চুম্বনক্ষেত্র। এসম্পর্কে জানতে কৃষ্ণকলিদের দেশে পড়ুন। পথে নাস্তা করার জন্যে থামলাম ওহালকাদা হেরিটেজ রেস্তোরায়। খাবার-দাবার বেশ দামী কিন্তু অতি সুস্বাদু এবং রেস্তোরার পিছনদিকটায় চমৎকার পরিবেশ। পাউরুটি, ডাল ফ্রাই আর পাতলা ময়দা দিয়ে টুপির মতো বানিয়ে তার মাঝে সানি সাইড আপ এগ ফ্রাই।


নাস্তা সেরে এক কাপ চা নিয়ে একটা বিড়ি ধরিয়ে কিছুক্ষণ দাঁড়িয়ে থাকলাম সেই প্রাকৃতিক পরিবেশে মোড়া বারান্দায়।

এবার গন্তব্য সিগিরিয়া। ডাম্বুল্যা থেকে বেশি দূরে নয়, ১০-১২ কিলোমিটার হবে। সিগিরিয়ার পাদদেশে পৌঁছে একটু দাঁড়িয়ে চা খেয়ে নিলাম। তারপর সঙ্গী জাতিতে তামিল, আমারই টিমের সদস্য বন্ধু সিন্নাথুরাই গোহিলান, আমি আর চালক বন্ধু, তিনজনে চললাম সিগিরিয়ার এন্ট্রি গেটে। গেটে পৌঁছে গোহিলান তামিল ভাষায় কি যেনো কথা বললো তারপর গাড়ি ঘুরিয়ে অন্যদিকে চলা ধরলো। প্রসঙ্গত বলে রাখি, শ্রীলঙ্কায় সিংহলী ও তামিলেরা পষ্পরের সাথে একমাত্র ইংরেজী ভাষায় আলাপচারিতা করে থাকে। সে কারনে গোহিলান এবং চালক বন্ধু ইংরেজীতেই কথাবার্তা বলছিলো। 
বেশ কয়েক কিলোমিটার গিয়ে রাস্তার পাশে গাড়ি রেখে আমরা হাঁটা পথে এগোতে লাগলাম। আশপাশ জুড়ে ধানের খেত তৈরী করে রাখা, পথে বেশ কয়েক জায়গায় সন্ধ্যার পরে হাঁটার ব্যাপারে সতর্কবাণী যেহেতু সেখানে হাতি আসতে পারে।


মূল প্রবেশদ্বারে যাওয়ার আগেই শ্রীলঙ্কার প্রতত্নতাত্বিক অধিদপ্তরের প্রতিষ্ঠাতা মহাপরিচালকের একটি মুর্তি।

টিকেট কাউন্টার থেকে গোহিলান টিকেট কেটে আনার পর আমরা মূল প্রবেশ ফটক অতিক্রম করতে গিয়ে আটকে গেলাম। তারা আমাদের পরিচয়পত্র দেখতে চাইলো। আমি তাদেরকে আমার পরিচয় জানালাম এবং গোহিলান কি যেনো একটা দেখালো। তারা আমাদের দুজনকেই ফরেনার টিকেট কেটে আনতে বললো। বিষয়টা আমি তখনই অনুধাবন করলাম যে গোহিলাম পয়সা বাঁচাতে গিয়ে আমার জন্যে লোকাল টিকেট কেটেছে। এখানে লোকাল টিকেটের দাম ২ ডলারের মতো এবং ফরেনারের দাম ৪০ ডলার। গোহিলানের সাথে তার ন্যাশনাল আইডি না থাকায় সে শ্রীলঙ্কান হওয়া সত্বেও আটকে গেলো। এদিকে গোহিলান মরে গেলেও এক অক্ষর সিংহলী বলবে না। যাই হোক, ওর কাছে যে আইডিটি ছিলো সেটা অনেক পরীক্ষানীরিক্ষা করে ওরা গোহিলানকে লোকাল টিকেট অনুমোদন করলো। এরপর আমরা আমার টিকেট বদলে ফরেনার টিকেট নিলাম, ওরা টিকেটের সাথে একটা সিডিও দিলো। এরপর একটা পরীখা পেরিয়ে আমরা মূল কম্পাউন্ডে ঢুকলাম। 
মূল কম্পাউন্ডের শুরু থেকে পাহাড়ের পাদদেশ পর্যন্ত নয়নাভিরাম প্রাচীন যুগের জলোদ্যান বা ওয়াটার গার্ডেন। সেই যুগে যে এতো আধুনিকমনস্ক ডিজাইন ছিলো ভাবলেও অবাক হতে হয়। বিচিত্র তাদের আকার ও বিশেষত্ব। বেশি বিবরণে না গিয়ে কিছু ছবি দেই।







দেখে মনে হতে পারে এ যেনো সুন্দর একটি গলফ কোর্স কিন্তু এটি আসলে পানি শুকিয়ে যাওয়া একটি জলোদ্যান।


ওয়াটার গার্ডেনের আশপাশ জুড়ে আরও অনেক স্থাপনা ছড়িয়ে ছিটিয়ে আছে। 


ওয়াটার গার্ডেনের শেষে পাহাড়ে ওঠার পালা। নির্মাতারা অনেক যত্ন করে সিড়িগুলো বানিয়েছিলো যাতে অনেক মানুষ হলেও উঠতে অসুবিধা না হয়। কিছুটা ওঠার পর আবার বাঁক যাতে কেউ কেউ একটু জিরিয়ে নিতে পারে, এই যেমন আমি। 





এভাবে উঠতে উঠতে এক পর্যায়ে মজবুত স্টিলের তৈরী রাস্তা। এই রাস্তা পেরিয়ে গিয়েই দেয়ালের গায়ে আর্টগ্যালারী। এখানে কেবলমাত্র কিছু নারীর উন্মুক্তবক্ষা চিত্র বিদ্যমান। এখানে ছবি তোলার অনুমতি আছে কিন্তু কোনও অবস্থাতেই ফ্ল্যাশ ব্যবহার করে যাবেনা- কেনো তা জানি না। 


গ্যালারী থেকে বেরিয়ে ষ্টীলের ঘুর্ণয়মান সিঁড়ি বেয়ে অনেকখানি উপরে উঠে গিয়ে তারপর আবারো পাথুরে সিঁড়ি যেটা গিয়ে মিশেছে সিংহের পায়ের কাছে খানিকটা সমতল, সেখানে। 

আমি ওঠা শুরুর খানিকটা পর থেকেই খারাপ বোধ করছিলাম। কিন্তু সেটাকে পাত্তা বা দিয়ে একটু জিরিয়ে জিরিয়ে উঠছিলাম। কিন্তু সর্বশেষ সিংহের পায়ের কাছে ওঠার আগের সিঁড়িটা অনেক লম্বা এবং খুবই ব্যাস্ত, দাঁড়িয়ে জিরানোর উপায় নেই। ওটা একবারে ভাংতে গিয়ে আমার এবার অবস্থা যায় যায়, দম আটকে আসছিলো বারবার। ওখানে উঠে একটা ফিনফিনে চিকন জলধারা পেয়ে মাথায় এবং গায়ে পানি দিয়ে একটু আরাম বোধ করলাম।
এবার মূল পাথরের চুড়ায় ওঠার পালা, ষ্টীলের সিঁড়ি বেয়ে এক্কেবারে চুড়ায়। কিন্তু আমি আর ঝুঁকি নিতে চাইলাম না। গোহিলানকে বললাম উপর থেকে ঘুরে আসতে কিন্তু সে আমাকে এই অবস্থায় একা রেখে যেতে রাজী হলো না। আমার একটা খারাপ ফিলিং হচ্ছিলো কিন্তু গোহিলান কোনও কথাই শুনলো না।

সেখানে প্রায় আধা ঘন্টা জিরিয়ে এবার নামতে শুরু করলাম। পায়ের পেশীগুলো কাঁপছিল তাই আস্তে আস্তে নামছিলাম। এখানে একটা ব্যাপার বলি, যেখান থেকে আপনি মূল পাথুরে পাহাড়ে চড়ছেন, পাহাড়ের গায়ে বা সিঁড়ির পাথুরে রেলিঙে হাত লাগানো কঠোরভাবে নিষেধ, কেনো ঠিক বুঝতে পারলাম না।  
কম্পিত পায়ে নামতে নামতে পথে কোবরা হুড কেভটা এক নজরে দেখে নিলাম। 

তারপর সেই পরীখা পেরিয়ে জায়গাটা থেকে বেরিয়ে গেলাম। এখানে বিশেষভাবে লক্ষ করলাম যে সেই যুগেও এই সিগিরিয়ার নির্মাতারা ভুমিক্ষয় (ইরোশন) রোধকল্পে পরীখার কিনার ঘেসে দেয়াল বানিয়েছে যাতে এলাকার মুল নকশা এবং পরিকল্পনা কোনোভাবে বদলে না যায়। 

ফেরার পথে সিগিরিয়া থেকে প্রায় ২ কিলোমিটার পর একটা কিছু দেখতে পেলাম কিন্তু সেটা আসলে কি তার কিছুই বোর্ডে লেখা নেই। শুধু লেখা আছে প্রত্নতাত্ত্বিক সম্পদ বিনষ্ট করার শাস্তি কি তাই। 

প্রচণ্ড দুর্বলতা আর ক্লান্তি নিয়ে গাড়িতে শরীর এলিয়ে দিয়ে কিছু দুরে সিআইসি নামে শ্রীলঙ্কার বিশাল একটি কৃষিখামারে গিয়ে দাঁড়িয়ে ফ্রেশ লেবুর শরবত খেলাম আর বাট্টিকালোয়া থেকে আসার পথে থাকা জয়াবর্ধনের অপেক্ষা করতে থাকলাম। জয়াবর্ধনে এলে তারপর আমরা দুজনে কলোম্বোর পরে যাত্রা করলাম আর গোহিলান ছুটলো বাট্টিকালোয়ার পথে।
যেটুকু এই সফরে পেলাম, তা’ই অনেক কিন্তু তারপরও সামিট করতে না পারার অপ্রাপ্তিটাও ছিলো অনেকখানি। দেখি ভবিষ্যতে কি হয়!
[ছবিগুলো আমার ক্যামেরায় তোলা। তবে Sigiriya লিখে গুগল সার্চ দিলে অনেক সুন্দর সুন্দর ছবি, বিশেষ করে পিকের ছবি দেখতে পাবেন।]


লেবার



চুষবে তুমি রক্তচোষা-
রক্ত তুমি চুষবে সস্তা দামে?
ঠোট-জিহ্বা, গালের কশা 
টকটকে লাল রক্ত এবং ঘামে।
পোরশে হাঁকাও মালিক আমার
রক্ত আমার ডলার-পাউন্ড আনে 
রক্ত ডিজেল যন্ত্র খামার
শস্য বিকোয় আম্রিকা-জার্মানে। 
সাত পুরুষের দাস আমি যে
প্রাণ বেধে রয় পেঁয়াজ খোসার ধড়ে
বিবর্ণ সালোয়ার কামিজে
একের পর এক রিপুর প্রলেপ পড়ে। 
একদিন ছিলো রক্তে আগুন 
লাল টকটক বধুর হাতের পলা
একদিন দেহে প্রেমের ফাগুণ
থেতলানো দেহ নরমাংসের দলা।
আমার জীবন-যাপন-মরন
নিয়ন্ত্রণে যে আমার দখল নেই
আমার নাটকে পর্দাপতন
কয়লা কিংবা থেঁতলানো গোস্তেই।


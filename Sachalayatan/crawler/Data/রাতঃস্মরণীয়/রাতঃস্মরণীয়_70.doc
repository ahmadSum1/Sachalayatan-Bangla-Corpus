মারীতে একদিনঃ আকাশ ছুঁতে চায় মন



একটু-আধটু ভ্রমণ পিয়াসি যারা তারা হয়তো নামেই মারীকে চিনবেন। মারী গ্রীষ্মনিবাস হিসেবে বিশ্বখ্যাত। ৭,৫০০ ফিট আলটিচ্যুডে মারীর অবস্থান। মারী পাকিস্তানের পাঞ্জাব প্রদেশের রাওয়ালপিন্ডি জেলার একটা মহকুমা। সরকারীভাবে মহকুমাটার নাম মারী তহশিল। কিন্তু মানুষের মুখ থেকে তহশীল ঝরে পড়ে গেছে অনেক আগেই। তাই মারী হচ্ছে কেবলই মারী। অদ্ভুত সৌন্দর্যের এক তীর্থভূমি। গত উইকএন্ডে ঘুরে আসলাম মারী থেকে।
মারী নামটা আদি উৎস খুঁজতে গেলে দুটো উৎস পাওয়া যায়। প্রথমতঃ জানা যায় এই নাম এসেছে ‘মারিহ’ থেকে যার মানে উচ্চস্থান। আর দ্বিতীয়টা এসেছে যীশুমাতা ‘মেরি’ থেকে। দুটোই যৌক্তিক। মারীর উচ্চতা নিয়ে তো প্রশ্নই নেই। তেমনই মারীতে বসবাস করেন খৃষ্টান সম্প্রদায়ের বিশাল জনগোষ্টী সেই শতবছর ধরে। এখানে অনেক গির্জা, একটার পর একটা। শতবর্ষের প্রাচীন গির্জা থেকে শুরু করে নবনির্মিত গির্জা। তাই যদি যীশুমাতা মেরির নামে এই মারীর নামকরণ হয়ে থাকে তাতেও অবাক হওয়ার মতো কিছু নেই। 
পোংটাকালে একটা লেখা পড়েছিলাম। একসময় করাচি, রাওয়ালপিন্ডি, কোয়েটা, পেশাওয়ার থেকে পাকিস্তানের সব বুড়ো জেনারেলগুলো তাদের বিবি নিয়ে মারীতে যেতেন গ্রীষ্মঅবকাশে। এসময়ে তাদের সার্বক্ষণিক খেদমতে নিয়োজিত থাকতেন ইয়াং ক্যাপ্টেনরা। কাজের চাপের কারণে জেনারেল দাদুরা ২-৩ দিনের বেশি থাকতে পারতেন না। ষ্টেশনে ফিরে আসতে হতো। অবকাশকাল শেষ হওয়ার ২-৩ দিন আগে আবার জেনারেল দাদুরা গিয়ে দাদীকে নিয়ে ফিরে আসতেন। এই মধ্যবর্তকালীন সময়ে দাদীদের সার্বক্ষণিক সর্বরকম খেদমতে নিযুক্ত থাকতেন ওই ইয়াং ক্যাপ্টেনগুলো। দাদীজানেরা ফেরার আগে নাকি ক্যাপ্টেনগুলোকে শেষ বিন্দু রস চিপে নেওয়া আখের ছোবড়ার মতো করে রেখে যেতেন। লেখকের ভাষ্যমতে এটা নাকি পাকিস্তান আর্মির ওপেন সিক্রেট ছিলো।
আমরা পাকিস্তানী বন্ধু জাকারিয়ার ছোট্ট কারে রওয়ানা করলাম। আমরা দুই বাংলাদেশী, একজন নেপালি এবং জাকারিয়া। আমরা প্রায় দুই ঘন্টা গাড়ি চালিয়ে মারীর কাছাকাছি একটা জায়গায় থামলাম; নাম পাত্রিয়াতা মারী। গাড়ি পাকিংএ রেখে এগোলাম চেয়ার লিফটের দিকে। ৩০ মিনিটের রোপওয়ে ভ্রমণ। দলে দলে দেখি মানুষ দুই সিটের চেয়ারগুলোতে বসে রোপ বেয়ে এগিয়ে চলেছে। ছবিটা ওয়েব থেকে নিয়েছি। উইকএন্ড, তাই লোকে লোকারণ্য। 

চেয়ার লিফট কাউন্টারের কাছে যেতেই নেপালি ভাই বেঁকে বসলেন। তিনি ওটাতে চড়বেন না। তিনি আমাদেরকে চড়ার উৎসাহ দিলেও আমাদের মুড অফ্‌ হয়ে গেলো। আমার দেশী বন্ধু বললেন যে তিনি ওটাতে বেশ কয়েকবার চড়েছেন, তাই তার বিশেষ আগ্রহ নেই। জাকারিয়া বললেন যে তার পিসু লেগেছে, তাই তিনি পিসু করতে চলে গেলেন। আমি বিরক্তি চেপে রেখে বললাম যে আমারও ইচ্ছে করছে না। বলতে চেয়েছিলাম যে আমার হাগু লেগেছে। কিন্তু মানুষটা বড়ই ভালো, সরল-সোজা, স্নেহপ্রবণ। তাই বলতে পারলাম না। একটা বাচ্চার কাছ থেকে চুয়িংগাম কিনলেন আমার বন্ধু। চাবানোর অভ্যেস না থাকলেও বাচ্চাটার করুন আকুতিতে সেলসম্যানশীপের কারণে আমরা কিনলাম। 

তারপর নেমে চলে আসলাম ওখান থেকে। এবার গন্তব্য মারী। ১৯ কিলোমিটার যেতে হবে। জাকারিয়া গাড়ি আনতে আনতে নিজেদের ছবি তুললাম।

এগিয়ে চলেছি মারীর পথে। পাহাড়ের মাঝ দিয়ে এঁকেবেকে রাস্তা। রাস্তার পাশে শত শত শাল ঝুলিয়ে বিক্রি হচ্ছে। মারী খুব যে বড় একটা শহর তা কিন্তু না। কিন্তু লোকে গিজগিজ করছে। মনে হয় রাস্তায় প্রতিটা পা ফেলতে হয় দেখে দেখে, এতো ভিড়। আর গোটা শহরটাই রিসর্টে ভরা। আমরা শহরে ঢোকার মুখেই কয়েকজন যুবক এগিয়ে আসলো পার্কিংএর জায়গা ভাড়া দিতে। মারীতে পার্কিংএর জায়গার বড়ই স্বল্পতা যে কারনে দামীও বটে। আমার এক যুবকের সাথে কথা বললে সে মোবাইলে জেনে নিলো কোথায় জায়গা খালি আছে। তারপর আমরা তার পিছনে পিছনে আস্তে আস্তে চললাম। প্রায় আধা কিলোমিটার যাওয়ার পরে একটা গলির ভিতরে গাড়ি ঢুকিয়ে পার্কিং মিললো। ১০০ রূপি পার্কিং ভাড়া। যুবকটা দালালী বাবদ কিছু পেলো।
এদিকে পাত্রিয়াতায় কিছুটা উঁচুনিচু হাঁটাহাটির ফলে পেটের ভিতরে খিদের বোধ হচ্ছে। বুঝলাম সবারই একই অবস্থা। একটু হেঁটে গিয়েই সামনে পেলাম রেষ্টুরেন্ট। বিলাসবহুল একটা। ভিতরে এবং বাইরে বসার ব্যবস্থা। আমরা বাইরে বসতে পছন্দ করলাম। তারপর ভরপেট খেলাম। 

এমন সময় লিউটন থেকে এক বন্ধু ফেসবুকে জানালেন যে মারীতে কয়েকটা রাস্তার নামকরণ হয়েছে বাংলাদেশের কয়েকজন সৈনিকের নামে যারা ১৯৭১ সালের আগে পাকিস্তান আর্মিতে কাজ করেছেন। 

আমার সাথের স্বদেশী বন্ধু এটা নিশ্চিত করলেন। তিনি জানালেন এই সৈনিকেরা ১৯৬৫’র পাক-ভারত যুদ্ধে শহীদ হয়েছিলেন। তবে সময়ের অভাবে রাস্তার খোঁজে যেতে পারলাম না। ইচ্ছে আছে একটু গরম পড়লে আবার যাবো। তখন রাস্তাগুলো দেখে আসবো।
খাওয়া শেষে একটু দাড়ালাম বাজারে। ওরে বাবা, কি পরিমান দোকান! গিজগিজ করছে। কি নেই সেখানে! সব কিছু আছে। তবে বেশিরভাগই শীতবস্ত্র।

এরপর হাটা শুরু করলাম মারী ক্যান্টনমেন্ট এলাকার দিকে, যেখানে সবাই যায়। একটু ঢালু, আবার একটু উঁচু, আবার একটু ঢালু। এই হচ্ছে রাস্তার অবস্থা। তবে পিচঢালা মসৃণ রাস্তা। রাস্তার একদিকে টিলা, তার উপরে সেনানিবাসের বাড়িগুলো। আর অন্যপাশে রেলিং দেওয়া। পড়ে গেলে শেষ। বড় বড় গাছগুলো পাতায় ভরা কিন্তু শুকনো মরা পাতা। আমরা একটু দাঁড়িয়ে স্থানীয় ঘরানার দুধ ছাড়া চা খেলাম। অসাধারণ স্বাদ। এখানে মজার বিষয় হলো যে হয়তো এখন দেখছেন ৬ ডিগ্রি সেলসিয়াস তাপমাত্রা। ১০০ মিটার পরে আবার দেখবেন ১০ ডিগ্রি। আবার ৫০ মিটার যান তো দেখবেন ৭ ডিগ্রি।

আবার হাটা শুরু করলাম। সোজা সেনানিবাসের ভিতরের রাস্তা দিয়ে। ছবি তোলায় কোনও বারণ নেই। তবে বারণ আছে সৈনিকদের বা চলমান সামরিক যানগুলোর ছবি তোলায়। কিছুদুর পরপর সৈনিকরা অস্ত্র হাতে দাঁড়িয়ে আছে নয়তো কোনও গেটের সামনে পায়চারি করছে। পাথর-কঠিন দৃষ্টি। যেন পলক ফেলতে ভুলে গেছে। দেখার মতো আছে শুধু প্রকৃতি কিন্তু সে কি যেমন তেমন প্রকৃতি। ঘন্টার পর ঘন্টা ধরে দাড়িয়ে দেখলেও মনে হয়ে দেখার শেষ হয় না। পাহাড়ের উপর দাড়িয়ে দেখা যাচ্ছে দুরের আরেক পাহাড়ের মাথায় বাড়িঘরগুলো। 

হাঁটতে হাঁটতে এসে থামলাম একটা প্রাচীন গির্জার সামনে। অসাধারণ তার সৌষ্ঠব। মনে হয় যেনো আকাশের বুক চিরে ঠেলে ওঠা এক শৃঙ্গ। শান্ত, সৌম্য, পবিত্র কিন্তু এক গাম্ভীর্যের আচ্ছাদনে মোড়া। 

এবার ফিরতে হয়। সময় কম। আবার হাঁটা শুরু। পথের পাশে এক কিশোরের মেশিনে পয়সা দিয়ে ওজন মাপলাম। দাড়িয়ে কিছু ছবিও নিলাম। 

তারপর দেখতে দেখতে মূল শহরে এসে পৌঁছলাম। এককাপ চা খেলাম। তারপর গাড়ির কাছে গিয়ে একটু দাঁড়ালাম। সংকীর্ণ জায়গার মধ্যে থেকে জাকারিয়া গাড়ি বের করে আনলে আমরা মারীকে পিছনে ফেলে ইসলামাবাদের পথে ফেরত যাত্রা শুরু করলাম।



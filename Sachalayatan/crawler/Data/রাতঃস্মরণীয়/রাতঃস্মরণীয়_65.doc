পাকিস্তানে অমর একুশে উদযাপন





ক্যাসেট প্লেয়ারে ভেসে আসছে জাতীয় সঙ্গীতের সুরমুচ্ছর্ণা, কুচকুচে কালো এক বিশালদেহী প্রৌঢ়ের হাতে ধরা দড়ি। তিনি আস্তে আস্তে দড়ি টেনে টেনে উপরে তুলছেন একটা পতাকা, সবুজের বুকে এক জ্বলজ্বলে লাল বৃত্ত। অনুভব করছিলাম পোষাকের নিচে প্রতিটা লোম ঠিক যেনো সোজা হয়ে দাড়িয়ে পড়েছে, যেনো কাপড় ভেদ করে বেরিয়ে পড়তে চাচ্ছে। অপলক দাড়িয়ে আছি আমরা কিছু মানুষ। ২১শে ফেব্রয়ারীর সকালে ইসলামাবাদস্থ বাংলাদেশ হাইকমিশনে। সুহরাব হোসেন নামের প্রৌঢ় যেনো অপলক চোখে, সদম্ভে গোটা পাকিস্তানকে দেখিয়ে দিচ্ছেন আমাদের মাথা উঁচু করে উঠে আসাকে। আমাদের আশেপাশে কিছু পাকিস্তানীও ফ্যালফ্যাল করে দেখছে আমাদের পতাকাকে উপরে উঠে যেতে। আমরা দুজন, আমার সাথে আমার এক নারী সহকর্মী ছিলেন।

গাজী সাহেবের বাড়ি বাগেরহাটের মোড়েলগঞ্জে। দাড়িওয়ালা, পাঞ্জাবী পরা একজন মানুষ যাদেরকে আমরা সাধারনত ‘হুজুর’ বলে সম্বোধন করে থাকি। দূতাবাসের এমএলএসএস সেই গাজী সাহেব সুললিত কন্ঠে কোরান থেকে তেলাওয়াত করলেন এবং তারপর আমরা সবাই মহান শহীদদের আত্মার মাগফেরাত কামনা করে দোয়া ও মোনাজাত করলাম। পাশে দাড়িয়ে থাকা হাইকমিশনের পাকিস্তানী কর্মচারীরাও এতে শামিল হলেন। 
এবারই প্রথমবারের মতো অস্থায়ী একটা শহীদমিনার তৈরী করা হয়েছে। বাংলাদেশী-পাকিস্তানী কর্মচারীরা নিজেরাই হাতে হাতে এটা তৈরী করেছেন। চেষ্টা করেছেন যথাসাধ্য সুন্দর করার জন্যে। পাকিস্তানের মাটিতে এটাই ৫২'র ভাষাশহীদদের স্মরণে প্রথম কোনও শহীদ মিনার। হাইকমিশনার মহোদয় সর্বপ্রথম ফুল দিয়ে দূতাবাসের পক্ষ থেকে শ্রদ্ধা নিবেদন করলেন। তারপর বাংলাদেশী কমিউনিটির পক্ষ থেকে শ্রদ্ধা নিবেদন করা হলো। তারপর আমরাও বিচ্ছিন্নভাবে শ্রদ্ধা জানালাম। হাইকমিশনার ভাই যেই তার মালা নিয়ে এগোলেন, সবাইকে অবাক করে দিয়ে আমার সহকর্মী গেয়ে উঠলেন আমার ভাইয়ের রক্তে রাঙানো একুশে ফেব্রুয়ারী, আমি কি ভুলিতে পারি। সাথে সাথে উপস্থিত সবাই একসাথে গেয়ে উঠলাম, তার সাথে কন্ঠ মিলিয়ে। এ অনুভূতি ভাষায় প্রকাশ করা যায়না। বুকের মধ্যে যে দেশের জন্যে এতো প্রেম জমা আছে, সম্ভবত আগে কোনওদিন টের পাইনি।



একটা সংক্ষিপ্ত ধুমপানের বিরতি নিয়ে ঢুকলাম আলোচনা সভায়। বেশি মানুষ ছিলাম না। দিনটা পড়েছে ওয়ার্কিং ডে তে। তা’ও মোটামুটি জনাত্রিশেক হবে। গতবছর পর্যন্ত দূতাবাস আয়োজিত ২১ ফেব্রুয়ারীর আলোচনা সভায় পাকিস্তানের বিশিষ্ঠ সাংবাদিক, সাহিত্যিক, মানবাধিকারকর্মীসহ অনেকেই উপস্থিত থাকতেন। কিন্তু এবার বিশেষ কিছু নিরাপত্তাজনিত কারণে তাদের আমন্ত্রণ জানানো যায়নি যদিও তারা আসতে ব্যাপক উৎসাহী ছিলেন। কনস্যুলার ভাইয়ের উপস্থাপনায় অনুষ্ঠান শুরু হলো। শুরুতেই মহামান্য রাষ্ট্রপতির বাণী পাঠ করলেন প্রথম সচিব ভাই এবং সঞ্চালক নিজেই পাঠ করলেন মাননীয় প্রধানমন্ত্রীর বানী। এরপর বক্তব্য রাখলেন সার্কের এক কর্মকতা ভাই, নামটা মনে নেই। এরপর ব্র্র্যাকের সিইও ভাই রবীন্দ্রনাথ ঠাকুরের ‘কেউ কথা রাখেনি’ আবৃত্তি শুরু করেও ভুল বুঝতে পেরে থেমে গেলেন। এরপর তিনি কবিগুরুর একটা কবিতা আবৃত্তি করলেন। অত্যন্ত তথ্যবহুল এবং চিন্তাশীল বক্তব্য রাখলেন ডেপুটি হাইকমিশনার ভাই। তার বক্তব্যেই জানতে পারলাম যে মোহাম্মদ আলী জিন্নাহর কবরের এপিটাফের অন্যতম ভাষা বাংলা। তিনি নিজেই করাচীতে গিয়ে দেখেছেন। মূল এপিটাফ বাংলা এবং উর্দুতে লেখা। আমার সহকর্মী নুরুলদীনের সারাজীবন নাটকের মুখবন্ধটা উপস্থাপন করলেন। হাইকমিশনার ভাই সংক্ষেপে তার সমাপনী বক্তব্য দিলেন। 

এরপর তিনি জানালেন যে বিকেলে ইসলামাবাদ ইন্টারন্যাশনাল হোটেলে বৃটিশ কাউন্সিলের সহায়তায় এই দিনের উপর এক আলোচনা সভার আয়োজন করা হয়েছে। তিনি সময় পেলে যাবেন এবং আমাদেরও দাওয়াত দিয়ে রাখলেন। যদিও কাজের অনেক ব্যাস্ততার কারণে যাওয়া আর হয়নি। প্রসঙ্গত বলে রাখি পাকিস্তানে সরকারী এবং বেসরকারীভাবে আন্তর্জাতিক মাতৃভাষা দিবস উদযাপিত হয়। উর্দুভাষা নিয়ে পাকিস্তানের ট্র্যাজেডি আর ওদের একুশে উদযাপন নিয়ে পরে একদিন লিখবো।
গাজী সাহেব আমাকে দেখেই চিনতে পারলেন। সিডরের পরে তিনি আমাকে অনেকবার তাদের এলাকায় দেখেছেন ত্রাণ ও পুনর্বাসন কাজের সময়। তিনি সহৃদয়ভাবে আমাকে তার বাসায় যাওয়ার আমন্ত্রণ জানালেন।
আগেরদিন, ২০ ফেব্রুয়ারীতে শিশুকিশোরদের ছবি আঁকার প্রতিযোগিতা হয়েছিলো। আজ পুরষ্কার বিতরণী হবে বিকেলে। সকালে স্কুল থাকায় শিশুরা আসতে পারেনি, তাই তারা শহীদ মিনারে তাদের পুষ্পাঞ্জলী দেবে বিকেলে।
আলোচনাসভা শেষে হাইকমিশনার ভাইয়ের খাস কামরায় আমরা কিছুক্ষণের জন্যে বসে, গল্পগুজব করে, তারপর চললাম অফিসের দিকে। জীবনের অন্যতম শ্রেষ্ঠ একটা দিনের সুখানুভূতি মনের মধ্যে গুনগুন করছে, আমার ভাইয়ের রক্তে রাঙানো একুশে ফেব্রুয়ারী, আমি কি ভূলিতে পারি।।



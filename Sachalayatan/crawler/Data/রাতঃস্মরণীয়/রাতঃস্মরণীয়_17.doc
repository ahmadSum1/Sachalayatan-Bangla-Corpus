কাবুলে দুই চক্কর



পাঁচ বছর পর আফগানিস্তানে এলাম। পরিবর্তন বিশেষ কিছু চোখে পড়লো না শুধু মতুন নতুন কিছু বাড়ি ছাড়া। তবে সিকিউরিটির অনেক অবনতি হয়েছে। যাহোক, গত উইকেন্ডে তালিবান হামলার কারণে বেরোতে চেয়েও বেরোন হলোনা। তাই এই উইকেন্ড আর মিস করতে চাইলাম না। সিকিউরিটি ক্লিয়ারেন্স আগেই নিয়ে রাখলাম। তবে তালিবান হামলার কারণে ক্বারঘা লেকে যাওয়ার অনুমতি মিললো না। 
গতকাল দুপুর পর্যন্ত শহরেই ঘুরলাম, কিছু শুকনো ফল কিনলাম, তারপর দুপুরে দিল্লী দরবার রেস্তোরায় বিরিয়ানি খেলাম আমি আর ফিলিপিনো বান্ধবী ভেনাস। দুপরের নামাজের পর আমাদের সাথে যুক্ত হলে আফগান বন্ধু হাফিজ সুলতানী। প্রথমেই যাত্রা করলাম দারুল আমান প্যালেস অভিমূখে। এটাকে আফগানরা স্থানীয় উচ্চারণে বলে দার্লামোন প্যালেস। একটু বলে রাখি, আফগানরা যে কোনও শব্দের প্রথম ‘আ’কারটির পরের ‘আ’কারগুলোতে ‘আ’ উচ্চারণ না করে বরঞ্চ ‘ও’ উচ্চারন করে থাকে। যেমন, বাজার শব্দটিকে আফগানরা উচ্চারণ করে বাজ্বর, ইত্যাদি।
দারুল আমান প্যালেস ১৯২০ সালে কিং আমানুল্লাহ খান তৈরী করে আধুনিক আফগানিস্তান গঠনের অংশ হিসেবে। ১৯৬৯ সালে প্যালেসটি প্রতিরক্ষা মন্ত্রণালয় দখল করে ফেলে এবং তারপর থেকে এটা তাদের দখলেই আছে। ১৯৭৮ সালের কমিউনিস্ট ক্যুয়ের সময় এখানে আগুন ধরিয়ে দেওয়া হয় এবং রাশিয়ার বিরুদ্ধে যুদ্ধের সময় প্যালেসটি মুজাহেদিনদের শেলের আঘাতে ধ্বংসপ্রায় হয়ে এখনও দাঁড়িয়ে আছে। এখানে ঢোকা মানা, ছবি তোলা মানা, মানে কঠোরভাবে মানা। ভিতরে আফগান ন্যাশনাল ফোর্সের আর্মিরা থাকে। হাফিজ প্যালেসের সামনে দাঁড়ানো পুলিশের সাথে গিয়ে কথা বললে পুলিশ গাড়িতে বসে থেকে ছবি খিঁচতে বললো। তবে তা যেনো দুএকটা বেশি না হয়। পুলিশের নির্দেশ শিরে ধারণ করে মাত্র একটা ছবি তুলেই ক্ষ্যান্ত দিলাম। গুগলে এটার হাজারো ছবি পাবেন। 

তারেকাণু গংদের প্রতি পরামর্শ- আফগানিস্তানে ভূলেও ক্যামেরা ঘাড়ে ঝুলিয়ে রাস্তা দিয়ে হেঁটে বেড়াবেন না। ভূল করেও যত্রতত্র তসবীর খিঁচে বেড়াবেন না অনুমতি ছাড়া। ছবি খেঁচার আগে আশেপাশে যারা আছে তাদের কাছ থেকে অনুমতি নিয়ে নিন। নৈলে হয়তো জীবন দিয়ে এর খেসারত দিতে হতে পারে।


এরপর যাত্রা করলাম শাহ শহীদের দিকে। বেশ উঁচুতে অবস্থিত এই শাহ শহীদে আছে কিং নাদির শাহের সমাধী। আফগানদের ইতিহাসে নাদির শাহ একজন বৃটেনের দালাল হিসেবে পরিচিত। এক স্কুলপড়ুয়া কিশোরের হাতে তার হত্যাকাণ্ডের পর তার ছেলে জহির শাহ আফগান কিং হিসেবে অভিষিক্ত হয়। 

এখান থেকে কাবুল শরের বেশ বড়সড় একটা অংশ দেখা যায়। আমাদের গাড়ি ভ্যালীতে ঢোকার মুখেই নিরাপত্তা তল্লাশী। সৈনিকেরা তো বিশ্বাসই করছেনা যে আমি বাংলাদেশী। তাদের ধারণা আমি পাকিস্তানী। যাহোক, তারা আমাদের ভিতরে ঢুকতে দিলো। কিছুটা চালিয়ে উঠে সমতলে আসতেই টগবগিয়ে একদল ঘোড়সওয়ার এগিয়ে এলো এবং চিঁহি চিঁহি রবে ঘোড়াগুলো আমাদের গাড়িটাকে ঘিরে ফেললো। আমরা ঘোড়ায় চড়তে অনাগ্রহ প্রকাশ করলাম কিন্ত তারা ক্রমাগত অনুরোধ করে যেতে লাগলো। অবাক হয়ে দেখলাম এই দলে একটা শিশু আছে যার বয়স কোনোমতেই ৭ এর বেশি না, আমাদের রাফিনের থেকেও পিচ্চি। সেই পিচ্চি বিশাল একটা ঘোড়া চালাচ্ছে! একেই বলে জীবিকার তাগিদ। সেখানে আরও মিলেছে ঘুড়ির মেলা। ছবিগুলো সব একসাথে একটার পর একটা দিয়ে দিচ্ছি।










আজ সকালে উঠে গেলাম বাগ-এ-বাবুর বা বাবর গার্ডেনে। সেই আমরা তিনজনেই। ১৫২৮ সালের দিকে মোঘল সম্রাজ্যের প্রতষ্ঠাতা জহিরুদ্দীন মোহাম্মাদ বাবর এই বাগান প্রতিষ্ঠার নির্দেশ দেয় এবং অনতিবিলম্বে তার সেই নির্দেশ বাস্তবায়িত হয়। এরপর বিভিন্ন সময়ে তার উত্তরাধিকারী মোঘল সম্রাটেরা এর সংস্কার ও পরিবর্ধণ করে। 

টিকেট কেটে ভিতরে ঢুকেই একটা চাতাল পেরিয়ে তারপর ঢুকলাম যাদুঘর টাইপের কিছু একটায় যেখানে বিভিন্ন তথ্যমূলক ছবি রাখা আছে আর পুরনো কিছু পাথুরে নকশার ধ্বংসাবশেষ রাখা আছে। 






এরপর ঢুকলাম মূল বাগানে। সিঁড়ি উঠে গেছে উপরের দিকে আর হাতের দুদিকে ফুল বাগান আর গাছ। সেখানেই বসে আছে যারা পরিবার নিয়ে এসেছে। সিকিউরিটি গার্ডেরা বাঁশি বাজিয়ে সতর্ক করে দিচ্ছে যেনো অন্যেরা নারী ও শিশুদের ওইদিকে না যায়। 


এরপর সামনে পড়লো একটা হল। হল পেরিয়েই মসজিদ, ১৬৩৮ সালে সম্রাট শাহজাহানের নির্দেশে তৈরী করা। বেশ কিছু মানুষ নামাজ পড়ছে সেখানে। 

হলের বারান্দায় দাঁড়ানো একজন নিরাপত্তারক্ষীর সাথে হাফিজ কথা বলে জানতে পারলো যে সম্রাট বাবরের সমাধীন্থল তালাবন্ধ অবস্থায় থাকে। সুতরাং ভিতরে ঢুকে দেখার কোনও উপায় নেই। হাফিজের অনুরোধে রক্ষী তার কাছে থাকা চাবি দিয়ে ওটা খুলে দিতে রাজী হলো। আমি স্বাভাবিকভাবে জুতো খুলে ঢুকলাম কিন্তু দেখি হাফিজ ও সেই রক্ষী জুতো পরেই ঢুকে পড়লো। রক্ষী আমাকে জুতো পরে ঢুকতে বললেও আমি আবার বেরিয়ে গিয়ে জুতো পরলাম না। সেখানে শুধু যে সম্রাট বাবরের কবর তা’ই নয়, তার এক ছেলে, এক নাতি এবং মোঘল বংশের আরেক সম্রাট আলমগীর-২ (আজীজ-উদ-দীন) এর কণ্যা খাদিজাতুজ্জামানী। হাফিজ পড়ে দিলো বাবরের ছেলে এবং নাতির সমাধীফলকের নামগুলো। ওগুলো হচ্ছে আবদুল মুজাফফার নূরুদ্দীন এবং ইনায়েতুল্লাহ। তবে এদের মধ্যে কে বাবরের পুত্র হিন্দাল (ইংরেজী ফলকনুসারে) এবং কে নাতি তা বোঝা গেলো না।


মরেও শান্তি নেই। উল্লেখ করতে হবে যে বাবর মারা যায় ১৫৩০ সালের ২৬ ডিসেম্বরে আগ্রায় এবং সেখানেই তার সমাধী হয়। কিন্তু প্রায় ১০ বছর পরে ১৫৪০ সালে তার দেহাবশেষ এখানে এনে পুনরায় সমাধীস্থ করা হয় যা অদ্যাবধী এখানেই আছে।
এখান থেকে বেরিয়ে গেলাম হারেমখানার দিকে। এটা সংস্কারের ঠেলায় এমন অবস্থায় এসে ঠেকেছে যে দেখে বোঝার কোনও উপায় নেই যে এটা একদা মোঘল নম্রাটের হেরেমখানা ছিলো। এটার দায়িত্ব এখন একটা আর্ট প্রতিষ্ঠানের হাতে। ওরা রোজ দুপুর ১টা থেকে সাধারণের জন্যে এটা খুলে দেয়। সেখানে হরেক রকম আর্ট, ফটোগ্রাফী, আর ভিডিও শো চলে। ভালোও লাগেনি আবার এক্কেবারে মন্দও লাগেনি। 




শুধুমাত্র হারেমখানার ভিতরে যে ডিভাইডার ছিলো সেটার ধ্বংসাবশেষ এখনও রেখে দিয়েছে ইতিহাসের একমাত্র নজীর হিসেবে।



তবে একটা জায়গায় ওরা বামিয়ান থেকে কিছু মাটি খুঁড়ে পাওয়া জিনিসপত্র রেখেছে। এগুলো দেখে বেশ ভালো লাগলো। আর একটা জিনিস, ওরা সেই পুরনো স্থাপনার বিভিন্ন জায়গায় নকশাগুলো সাজিয়ে রেখেছে।











এই প্রস্তরখন্ডটি জার্মানীর কাসেল থেকে আনা। বিস্তারিত জানিনা তবে ২য় বিশ্বযুদ্ধের সাথে এর কিছু সম্পৃক্ততা আছে। 

সেখানে আছে এক ইন্টারেস্টিং জিনিস, একটা বেশ বড়োসড়ো সুইমং পুল। এতে বোঝা যায় যে মোঘল সম্রাটরা জলকেলীতেও বেশ আগ্রহী ছিলো।

এখানে আরও আছে একটা অষ্টভূজ জলাধার যেখান থেকে পানি গড়িয়ে গড়িয়ে একদম বাগানের সর্বনিম্ন ধাপ পর্যন্ত চলে যায়। দারুন একটা সিস্টেম।


বেরিয়ে আসার মুখে (বা ঢোকারো মুখে বলা যায়) আফগানিস্তানের গ্রাম্য এক কুঠিরের নমুনা। জানিন কি কারনে রাজা-বাদশাহদের রাজত্বের মধ্যে এই পর্ণকুটীরের স্যাম্পল!

মোটের উপর আমি এই ভ্রমণে তৃপ্ত তো নই’ই বরং খারাপ লেগেছে ঐতিহাসিক জায়গাগুলোর দূর্দশা দেখে। তবে বাবর গার্ডেনে যতোটাই বিরক্ত হইনা কেনো, একটা বিষয় দেখে আমি মোহিত। সুবিশাল জায়গাজুড়ে এরা যতটুকু পেরেছে ডিজেবিলিটি এক্সেসের জন্যে হুইল চেয়ার রেখেছে এবং র‍্যাম্প বানিয়েছে। যুদ্ধবিধ্বস্থ এক অশান্ত দেশ আফগানিস্তান ডিজেবিলিটে এক্সেস নিয়ে ভাবে আর আমরা অনেকেই একজন ডিজেবল আশরাফুল মাখলুকাত আদম সন্তানকে ‘লাগেজ’ বলতেও দ্বিধা করি না।


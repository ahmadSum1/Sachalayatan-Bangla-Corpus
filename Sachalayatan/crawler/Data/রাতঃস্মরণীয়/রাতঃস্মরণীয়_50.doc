বাপ্পী বড়ো অসময়ে চলে গেলো





৯০’র দশকের প্রথমদিকে, আমরা তখন দাপিয়ে বেড়াচ্ছি খুলনার সাংস্কৃতিক অঙ্গণ। সবেমাত্র শুরু করেছি গণসঙ্গীতের সাথে গিটার, ড্রামস আর কিবোর্ডের সঙ্গত। বিষয়গুলো খুলনার মতো জায়গায় মোটেও সহজ কিছু ছিলোনা। তবে কিছু অগ্রজের সমর্থনে আমরা এটা সম্ভব করেছিলাম। সেসময়ে বছর পাঁচেক বয়সের দুটো পিচ্চি ওদের মা-বাবার সাথে আমাদের অনুশীলন এবং অনুষ্ঠানগুলোতে এসে আমাদের সাথে জোঁকের মতো লেগে থাকতো। এই হয়তো এসে ড্রামে এক বাড়ি দিলো, নয়তো গিটারের তারগুলো ধরে দিলো টান। ওদের একটা ছিলো বাপ্পী আর অন্যটা শোভন। বাপ্পীর বাবা এ্যাডভোকেট মিনা মিজানুর রহমান, বিশিষ্ঠ আইনজীবি, রবীন্দ্রসঙ্গীত শিল্পী, এবং বাংলাদেশ রবীন্দ্রসঙ্গীত সন্মিলণ পরিষদের বহুদিনের একজন সংগঠক। আর ওর মা রমা রহমান, পেশায় অধ্যাপক এবং শখে আবৃত্তি শিল্পী। বাপ্পীর নানা প্রয়াত বিদ্যুৎ কান্তি সরকার ছিলেন খুলনার সাংস্কৃতিক অঙ্গনের একজন কিংবদন্তী। শোভন হচ্ছে অধ্যাপক হাফিজুর রহমান এবং অধ্যাপিকা হোসনে আরা রহমানের ছেলে আর প্রয়াত কবি আবুল হাসানের ভাগ্নে। বাপ্পী অবশ্য পরবর্তীকে ওর ভালো নামেই বেশি পরিচিতি পায়। আবিদ শাহরিয়ার নামে।
বাপ্পীকে আমি সবসময়েই ‘বাবা’ ডাকতাম আর ও আমাকে কাকু ডাকতো। বাপ্পীর বাবা মিজান ভাই আমার দূর সম্পর্কের কাজিন। গত সপ্তাহেই বাপ্পীর সাথে কথা বললাম। মিজান ভাইয়ের ফোন নাম্বারটা খুঁজে পাচ্ছিলাম না, তাই নাম্বারটা নেয়ার জন্যে ওকে ফোন দিয়েছিলাম। ও প্রমিস করেছিলো যে আমি ঢাকায় বাসা নিলে ও অবশ্যই বেড়াতে আসবে। তারপর গত পরশুর আগের দিন খুলনায় মিজান ভাইয়ের চেম্বারে প্রায় দুই ঘন্টা কাটালাম। আমি ২০০৫ সালে বিদেশে থাকাকালীন সময়ে শুনতে পেলাম বাপ্পী ক্লোজ আপ ওয়ানের ফাইনালে গেছে। শুনে যে কতোটা আনন্দ পেয়েছিলাম তা ভাষায় প্রকাশ করা সম্ভব না। এরপর তো শুধুই ওর সাফল্যের গাঁথা। তবে বাপ্পী কিন্তু নিজেকে কখোনোই একজন খ্যাপ শিল্পী হিসেবে প্রতিষ্ঠিত করতে চায়নি। রবীন্দ্রসঙ্গীতেই ওর চর্চা এবং পারফর্ম্যান্স সীমাবদ্ধ রাখতে চেয়েছে সবসময়। সম্প্রতি শিল্পী এলিটা করিমের সাথে "নব আনন্দে জাগো"-একটা দ্বৈত রবীন্দ্রসঙ্গীতের এ্যালবামের রেকর্ডিংও শেষ করেছিলো। আর আজ অবশ্যই বলতে হয়, এই তো সেদিনের কথা, বাপ্পী দিগন্ত টিভির সাথে ওর সম্পর্ক চুকিয়ে দিয়েছিলো আদর্শিক কারনে। সেদিন আমরা সবাই ওর এই সিদ্ধান্তকে স্বাগত জানিয়েছিলাম। পরিবার থেকে ধর্মীয় বিষয়ে অবাধ স্বাধীনতা দেওয়া হলেও বাপ্পী ইসলামকে বেছে নিয়েছিলো ওর নিজস্ব ধর্মীয় বিশ্বাস হিসেবে এবং ও একজন প্রাকটিসিং মুসলিমও ছিলো। কিন্তু ও ছিলো আগাগোড়া মৌলবাদ বিরোধী অসাম্প্রদায়িক চেতনার এক মানুষ। তাইতো সাম্প্রদায়িকতায় বিশ্বাসী এবং স্বাধীনতার চেতনাবিরোধী দিগন্ত টিভির লোভনীয় অফার ওকে শেষ পর্যন্ত প্রলুব্ধ করতে পারেনি। ও ছেড়ে দিয়েছিলো দিগন্ত টিভির অনুষ্ঠান।
গতকাল ফেসবুকে ওর সর্বশেষ স্ট্যাটাস ছিলো


passing a wndrfl tym with MATTRA at cox'sbazar.....

বয়স এখনও ২৫ পেরোয়নি। এইতো মাত্র সেদিনই ঢাবি’র পড়াশোনা শেষ করে আফজাল হোসেনের মাত্রা’য় চাকরিতে জয়েন করলো। গিয়েছিলো অফিসের রিট্রিটে কক্সবাজারে। সেখান থেকেই এই স্ট্যাটাস। আর মাত্র একটা দিন। আজ দুপুরে কলাতলীতে সমুদ্রস্নান করছিলো ওরা তিনজন একসাথে। হঠাৎই এক বিশাল ঢেউ এসে ওদের তিনজনকে টেনে নিয়ে গেলো প্রকৃতির বুকের নিবিড়ে। পাড়িয়ে দিলো অনন্ত ঘুম। ঘুমন্ত বাপ্পী ফিরে আসলো আমাদের মাঝে। এই ঘুম আর ভাঙবে না। ঘুমন্ত বাপ্পীকে আনুষ্ঠানিকতা করে আবার আমরা শুইয়ে দেবো প্রকৃতির বুকে।
আমার স্ত্রী মাত্র দু’জন শিল্পীর গান শোনেন তার মোবাইল ফোনে। আর ছোট্ট রাফিনকে ঘুম পাড়াতে হয় এই দু’জনেরই গান বাজিয়ে। এই শিল্পী দু’জন আমাদের বড়োই আপনজন। একজন আমার বান্ধবী শুভমিতা, আর অন্যজন বাপ্পী। বিশ্বাস হতে চাচ্ছেনা যে ছেলেটা নেই .............................। 
যারা প্রার্থনায় বিশ্বাসী, দয়া করে আমাদের এই ছেলেটাকে ওর আত্মার শান্তির জন্যে একটু আপনাদের প্রার্থনায় রাখবেন। ও খুব ভালো, নিষ্পাপ একটা ছেলো ছিলো।

বাপ্পীর কন্ঠে আমি কান পেতে রই-



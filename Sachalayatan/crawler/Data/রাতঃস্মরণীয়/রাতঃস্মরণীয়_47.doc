গ্রীজ ডেভিলদের কথা




এক মুহুর্ত চোখদুটো একটু বন্ধ করুন। তারপর মনের চোখে ভাবুন একটা ছবি। কৃষ্ণবর্ণ একটা পুরুষ, শুধুমাত্র অতিক্ষুদ্র একটা ল্যাঙ্গোটে তার মধ্যপ্রদেশের নিম্নাঞ্চল আবৃত। হ্যাঁ, শুধু ল্যাঙ্গোটই নয়, তার শরীরে আরও কিছু আছে। পায়ে পরা একজোড়া বুট। অত্যন্ত শক্তিশালী স্প্রিং লাগানো। প্রতিটা পদক্ষেপে চলে যাচ্ছে ৮-১০ ফিট; এক লাফে উঠে যাচ্ছে একতলা বাড়ির ছাদে; অথবা গাছে। আর তার এক হাতে পরা একটা দস্তানা, অন্য হাতটা অবশ্য খালি। দস্তানাতে লাগালো আছে ক্ষুরধার ব্লেইড। আর ভূলে যাওয়ার আগে বলি, ব্যাটার সারা শরীরে পুরু করে গ্রীজ মাখা। সুজনদার (সচল সুজল চৌধুরি) সাথে ব্যাক্তিগতভাবে পরিচয় থাকলে অনুরোধ করতাম কিছু একটা এঁকে দিতে। গুগল খুজে দু-একটা যা ছবি পেলাম তা দেওয়ার মতো না।
আমি যেখানে কেরানিগিরী করি সেই প্রতিষ্ঠানের একটা নিয়ম হলো কোনও দেশে বাইরে থেকে কোনও ভিজিটর আসলে প্রথমেই তাকে সিকিউরিটি ব্রিফিং দেওয়া হয়। আমি শ্রীলঙ্কায় এসে পৌঁছানোর পর অফিসে গেলাম এখানকার কান্ট্রি ডিরেক্টরের সাথে সৌজন্য সাক্ষাত করতে আর সিকিউরিটি ব্রিফিং নিতে। সেখানেই তিনি জানালো গ্রীজ ডেভিলদের কথা। সত্যি বলতে কি আমি তখন তার কথার তেমন গুরুত্ব তো দেই’নি। উপরন্ত তাকে আমাদের দেশের চোররা চুরি করার আগে সারা গায়ে শরিষার তেল মাখে, সেই গল্পও শোনাতে ছাড়িনি। কিন্তু কলম্বোর বাইরে এসে বুঝতে পারলাম ব্যাপারটা কতোবড়ো ভয়াবহ। গ্রীজ ডেভিল ছাড়া যেনো অন্য কিছু মানুষের আলোচনায় নেই। টেলিভিশনের খবর বলুন আর পেপারের নিউজ, সবকিছু জুড়ে আছে শুধু গ্রীজ ডেভিলস আর গ্রীজ ডেভিলস।
শ্রীলঙ্কার ইতিহাসে গ্রীজ ডেভিল শব্দটা নতুন কিছু নয়। এটা অনেক পুরোনো একটা শব্দ। একদা শ্রীলঙ্কান লুচ্চারা, বরঞ্চ বলি ধর্ষকামী পুরুষেরা নারীদের আক্রমন করার আগে সারা গায়ে গ্রীজ মেখে নিতো। ধারণাটা ছিলো এরকম যে কেউ ধরে বসলে যেনো তারা পিছলে পালিয়ে যেতে পারে। এই গ্রীজ মেখে লুচ্চামি করাটা একসময় এতো বেশি ব্যাপকতা পেয়েছিলো যে সেই থেকে এই দলের নাম হয়ে যায় গ্রীজ ডেভিলস এবং নামটা মোটামুটি স্থায়ী রূপ ধারণ করে। তবে সময়ের সাথে সাথে সেই ধর্ষকামী গ্রীজ ডেভিলসদের তৎপরতা কমে যেতে থাকে কিন্তু নামটা স্থায়ীভাবে থেকে যায়।
অতিসম্প্রতি শ্রীলঙ্কায় আবার সেই গ্রীজ ডেভিলদের আবির্ভাব ঘটেছে। এবার আর শুধু ধর্ষণ নয়, সাথে যুক্ত হয়েছে ছিনতাই। গয়নাগাটি, টাকা-পয়সা যা পায় তাই নিচ্ছে। আর শুধু ছিনতাই বা ধর্ষণ তো না, এরা ব্লেডযুক্ত দস্তানার আঘাতে ক্ষতবিক্ষত করে দিচ্ছে নারীদের দেহ, বিশেষ করে স্তনযুগল, এযাবৎ অধিকাংশ নারীর ক্ষেত্রে যেটা ঘটেছে। নির্মমভাবে ওরা ক্ষতবিক্ষত করে ফেলছে। মানুষের মধ্যে আতংক এমনভাবে জেঁকে বসতে পারে তা ভাবনারও অতীত। আজকে আমাকে একজন সিকিউরিটি এ্যানলিস্ট গত মাস দুয়েকের মধ্যে গ্রীজ ডেভিলদের অপকর্মের সব ঘটনাগুলোর কেস বাই কেস এ্যানালিসিসের একটা মেট্রিক্স পাঠিয়েছে। ওটায় চোখ বুলাতে বুলাতে কখন যে আমার নিজের চোখ রসগোল্লার আকার ধারণ করেছে তা টেরই পাইনি। রিপোর্টটা খুবই সংবেদনশীল এবং শেয়ার করলে এর অথরের জন্যে সরকারী তরফ থেকে সমস্যা হতে পারে। তাই এই রিপোর্টের উল্লেখযোগ্য অংশগুলো এবং মানুষের কাছ থেকে শোনা ঘটনাগুলো এবং অভিব্যাক্তিগুলো মিশিয়ে কয়েকটা পয়েন্ট লিখছি। কেউ বিশেষ আগ্রহী হলে গুগল থেকে অগণিত তথ্য পেতে পারেন শুধুমাত্র ‘গ্রীজ ডেভিলস’ কিওয়ার্ড ব্যবহার করে।
১। প্রথম প্রথম গ্রীজ ডেভিলরা রাতে সক্রিয় হলেও গত কয়েকসপ্তাহে এদের টুকরো টুকরো কার্যকলাপ দিনের বেলায়ও দেখা যাচ্ছে। এটা উদ্বেগজণক এবং প্রশাসনের ভূমিকা প্রশ্নবিদ্ধ হচ্ছে।
২। জনতা সম্প্রতি ধাওয়া দিয়ে ধরে ৩ জন কথিত গ্রীজ ডেভিলকে গণপিটুনি দিয়ে মেরেছে। যদিও পুলিশ বলছে যে ওরা সাধারণ মানুষ, গ্রীজ ডেভিলস নয়।
৩। এই গ্রীজ ডেভিলদের বিচরণক্ষেত্র মূলত তামিল এবং মুসলিম অধ্যুষিত শ্রীলঙ্কার উত্তর এবং পূর্বাঞ্চলীয় এলাকাগুলোতে। এটা অত্যন্ত সন্দেহ উদ্রেককারী। গ্রীজ ডেভিলদের হামলায় অদ্যবধি কোনও সিংহলী নারী আক্রান্ত হয়নি।
৪। জনতা দাবী করছে যে তারা যখনই কোনও গ্রীজ ডেভিলকে ধাওয়া করছে, গ্রীজ ডেভিল লাফাতে লাফাতে নিকটস্থ সেনা ক্যাম্প অথবা পুলিশ ক্যাম্পের মধ্যে ঢুকে যাচ্ছে। এরপর তার আর কোনও খোঁজ পাওয়া যাচ্ছেনা।
৫। সম্প্রতি জনতা এক গ্রীজ ডেভিলকে ধাওয়া দিলে সে একটা থানার মধ্যে ঢুকে পড়ে এবং জনতা থানা ঘেরাও করে রাখে প্রায় ১৮ ঘন্টা। পরে দাঙ্গা পুলিশ এনে জনতাকে ছত্রভঙ্গ করে দেওয়া হয়।  কয়েকজন ঘেরাওকারী গ্রামবাসীকে গ্রেফতারও করা হয়। 
৬। জনতা ধারণা করছে যে এই গ্রীজ ডেভিলরা সরকারের সৃষ্টি। এটা উদ্দেশ্যমূলকভাবে সৃষ্টি করা হয়েছে এই জন্যে যে যাতে তামিল এবং মুসলমান পুরুষরা ঘরের বাইরে ঘোরাফেরা কম করে, বিশেষ করে সন্ধ্যায় বা রাতে। এমন ধারণা থেকে এটা হতে পারে যে ভেলুপিল্লাই প্রভাকরনের মৃত্যুর পর তামিলরা আবার যেনো কোনওভাবে সংগঠিত হতে না পারে। তামিল অধ্যুষিত এলাকায় মুসলমানরা দ্বিতীয় বৃহত্তম জনগোষ্ঠি। যদিও ণৃতাত্বিক বিচারে তারাও তামিল কিন্তু এখানে তাদেরকে ডিস্টিংক্ট করা হয় ধর্মীয় পরিচয়ে।
৭। আজ বিকেলে সরকারের তরফ থেকে শ্রীলঙ্কার সব মোবাইল নাম্বারে একটা মেসেজ এসেছে যার অর্থ হচ্ছে, “আইনকে কেউ নিজের হাতে তুলে নিলে তা বরদাশত করা হবেনা। গ্রীজ ডেভিলদের সাথে সেনাবাহিনীর সম্পৃক্ততার যে গুজব রটেছে তা সর্বৈতভাবে মিথ্যা এবং ভিত্তিহীন।”
৮। শান্তিপ্রিয় তামিলরা মনে করছে যে সরকার তামিল এবং মুসলিম জনগোষ্ঠিকে একটা চলমান অশান্তির ভিতরে রাখতে চাচ্ছে। যদি এমনও হয় যে আগামী অল্প কিছুদিনের মধ্যে গ্রীজ ডেভিলরা আর থাকবে না, সরকার তখন এদের জন্যে নতুন একটা অশান্তির জন্ম দেবে।
৯। আরও বড়ো উদ্বেগের বিষয় হচ্ছে, গত কয়েকদিনের ২-৩ টা ঘটনায় দেখা গেছে যে গ্রীজ ডেভিলরা দলবদ্ধ হয়েও অপকর্ম শুরু করেছে। সাধারণভাবে এরা একাকী অপকর্ম করে চলছিলো।
বাস্তবে, যে অবস্থার ভিতর দিয়ে শ্রীলঙ্কার উত্তর এবং পূর্বাঞ্চলীয় জনগন চলছে তাকে মোটেও সুস্থ্য একটা অবস্থা বলার মতো অবস্থা নেই। ধরেন, আমি অন্য দুই তামিল সহকর্মীর সাথে অফিশিয়াল একটা আলাপ করছি, হঠাৎ করেই তার মাঝে গ্রীজ ডেভিলদের প্রসঙ্গ এসে পড়বে। সবার মুখ থমথমে, একবিন্দু হাসি নেই। কার্টেসির হাসিটাও শুকনো, জোর করে হাসা। একজন স্বল্পকালীন অবস্থানকারী বিদেশী হিসেবে এখানে আমার ব্যাক্তিগত কোনও এ্যানালিসিস নেই। অনেক দিন থাকলে হয়তো কিছু একটা আন্দাজ করতে পারতাম। তবে মানুষের আশঙ্কামতে এটা যদি সত্যিই সরকারের কোনও একটা চাল হয়, তবে তা খুবই নিন্দনীয়। বহুবছরের গৃহযুদ্ধ সাধারণ তামিলদের কিন্তু আরও অসহায় করে ফেলেছে। তারা কেউ কেউ হয়তো প্রভাকরণের আদর্শের সাথে সংহতি দেখিয়েছিলো কিন্তু বহুবছরের ক্যাম্পজীবন এবং শরনার্থী জীবন তাদের অর্থনৈতিক অবস্থা এবং মনোবলকে প্রায় শুণ্যের কোঠায় নিয়ে গেছে। তার উপর সরকার যদি চলমান অশান্তির নীতি গ্রহন করে থাকে, তবে তা একেবারেই অমানবিক। সরকারকে মানতে হবে যে তামিলরাও শ্রীলঙ্কান, মুসলমানরাও শ্রীলঙ্কান। শ্রীলঙ্কা কেবলমাত্র সিংহলীদের একার নয়। তবে সরকার যদি এই গ্রীজ ডেভিল নাটকের নেপথ্যে না থেকে থাকে, সেক্ষেত্রে এই গ্রীজ ডেভিল চক্রকে সমূলে বিনাশ করে সরকারকে প্রমান করে দিতে হবে যে শ্রীলঙ্কার সবার শ্রীলঙ্কা। সব জাতিগোষ্ঠির জন্যে শ্রীলঙ্কা এক নিরাপদ ভূমি।
নিচের ক্লিপটাতে দেখুন পুলিশ একজন গ্রীজম্যানকে ধরে নিয়ে যাচ্ছে-

নিচের ক্লিপটায় মানুষের বিক্ষোভের চিত্র দেখতে পাবেন। আরও ইন্টারেস্টিং ভিডিওর নিচের কমেন্ট দুটো-

বাট্টিকালোয়া, শ্রীলঙ্কা
২৩ অগাষ্ট ২০১১, রাত ১১০০ টা


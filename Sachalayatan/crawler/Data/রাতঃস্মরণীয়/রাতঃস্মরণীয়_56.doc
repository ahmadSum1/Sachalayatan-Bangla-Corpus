পিতৃত্বের টানঃ ইউ ক্যান্ট ডিফাইন অর মেজার বাট ওনলি ক্যান ফিল




খুলনা জেলার বটিয়াঘাটা থানার ধাদুয়া গ্রামের এক কৃষক পরিবার। অর্থবিত্তের মাপকাঠিতে ওদের বড়োজোর নিম্নবিত্ত বলা যেতে পারে, তার থেকে বেশি কিছু না। বাপটা বুড়ো তবে একেবারে পোড়ো না। টুকিটাকি কাজকাম করার শক্তি-সামর্থ আছে, আর তা করেও বুড়ো। তার ছেলেটা জোয়ান, মোষের মতো খাটতে পারে। তার’ও আবার ছোট্ট একটা এক বছরের ছেলে আছে।
খর রোদের মধ্যে ছেলেটা ঘরের চাল মেরামত করছে। জায়গায় জায়গায় গোলপাতা খুলে পড়ছে, ওগুলো মেরামত না করলে বৃষ্টি ঢোকে ঘরের ভিতরে। দুপুরের সূর্যটা ঠিক মাথার উপরে। বুড়ো উঠোনে একটা জলচৌকির উপরে বসে ছেলের কাজ দেখছে আর বারবার ভ্রু কুঁচকে কি যেনো বিড়বিড় করছে। কিন্তু একটু পরে তার বিড়বিড়ানি আর বিড়বিড়ানির মধ্যে সীমাবদ্ধ থাকলো না, ব্যাক্ত হতে শুরু করলো।
বালডারে নিয়ে আর পারলাম না। হইছে রে, এইবার এট্টু নাম। গা ধুইয়ে দু’ডে খাইয়ে নে। বিয়েলে আবার উঠিস ক্যানে।
তুমি চুপ করো দিন। উঠিছি য্যান্যে, শেষ কইরেই নামি।
ওর দেখতিছিস না রদি চান্দি জ্বইলে যাতিছে। তুই এ্যান্যে নাম বাবা। বিয়েলে নয় কাইলকে আবার কাজ করিস ক্যানে।
আব্বা তুমি এট্টু থামো দি বাড়া, আমারে কাজ করতি দ্যাও। তোমার বকবকানীর জ্বালায় কাজ করতি পারতিছিনা। 
বৃদ্ধ একটু হতাশ হলো। ছেলেটা বড়ই কাজপাগল। কিন্তু এই প্রখর রোদের মধ্যে ছেলেটা না খেয়ে দেয়ে চাল ছেয়ে যাচ্ছে। বাবা হয়ে এইসব দেখতে কি কারো ভালো লাগে! হতাশ গালে চিন্তার রেখা দেখা দিলো। কিন্তু তার মধ্যেই মনে আসলো অন্য এক বুদ্ধি। বৃদ্ধ ঢুকে গেলো ঘরের ভিতরে। বেরিয়ে আসলো একবছরের শিশু নাতিটাকে হাতে ঝুলিয়ে। এনে ছেড়ে দিলো উঠোনে রোদের মধ্যে। আর সাথে সাথেই বাচ্চাটা ক্যাঁক ক্যাঁক করে কেঁদে উঠলো। ছেলে এবার চালের উপর থেকেই খেঁকিয়ে উঠলো,
আব্বা, তোমার কি আইক্কেল বলো দিন, বাচ্চাডারে এই রোদ্দুরির মদ্যি আইনে ছাইড়ে দিলে!
বৃদ্ধ এবার একটু গম্ভীর হওয়ার ভান করলো। বললো,
বাবারে, এই দুই মিনিট তোর বাচ্চাডারে রোদ্দুরির মদ্যি ছাড়িছি তাতো তোর পরান ছিড়ে বাইরোয় যাতিছে। আর আমার বাচ্চাডা ঘন্টার পর ঘন্টা ধইরে রোদ্দুরির মদ্যি বইসে চাল ছাতিছে, তা’লি আমার ক্যামন লাগতিছে তুই ক দিন।
(এই পিতা বসবাস করে পৃথিবীর প্রায় সব পিতার মধ্যে। অর্থবিত্ত দিয়ে পিতা-সন্তানের বন্ডেজ মাপা সম্ভব না। এই টান এমনই এক অদৃশ্য টান যা কেবলমাত্র অনুভবই করা যায় কিন্তু মাপা যায়না। you can’t define or measure but only can feel)।


কষ্টের দিনের মিষ্টি ঈদ




আমাদের পরিবার অনেক আপস এন্ড ডাউনসের মধ্যে দিয়ে এপর্যন্ত এসেছি। পরিবারের মধে ভাঙ্গন এসেছে। মায়ের লিডারশীপে পরিবারের নতুন স্ট্রীম তৈরী করেছি। তাই জীবনে ঈদের অভিজ্ঞতা বিভিন্ন রকমের। আমাদের সচ্ছলতার কোনও ধারাবাহিকতা ছিলোনা। কখোনো খেয়ে পরে খুব ভালোভাবে থাকতাম আবার কখনওবা নিদারুণ কষ্টে। আমার চাচারা বিত্তশালী ছিলো কিন্তু তাদের জীবনদর্শণ ছিলো বাস্তবমূখী। আমার পিতা তার পিতার জমিদারী বেচে নষ্ট করেছে আর আমার চাচারা ছিলো সেই জমিদারীর খরিদ্দার।
বাংলাদেশের স্বাধীনতার পর থেকে শুরু করে ৭৫ সালের আগস্ট মাস পর্যন্ত প্রায় পুরো সময়টাতে আমার পিতাকে হয় জেলখানায়, নয়তো রক্ষীবাহিনীর ক্যাম্পে, নয়তো পালিয়ে বেড়াতে হয়েছে। ১৯৭২ সালে আমাদের একটা মরিস মাইনরের ফ্যামিলি কার ছিলো। পরে কারটা দুর্দিনে মাত্র ৫,০০০ টাকায় বিক্রি করে দিতে হয় যদিও সেই সেলস প্রসিড থেকে এককালীন ৫০০ টাকার বেশি কখোনোই পাওয়া যায়নি। অতো শৈশবের ঈদের স্মৃতিগুলো তাই মনে পড়েনা, শুধু যেটুকু আম্মার কাছ থেকে শুনেছি।
আমার পিতার অনেক খারাপ দিকের বাইরেও দুয়েকটা ভালো দিকের মধ্যে একটা ছিলো শিক্ষানুরাগ। তিনি তার বাবার জমিদারী ধ্বংস করে স্কুল, কলেজ, মাদ্রাসা, এতিমখানা, মসজিদ-মন্দির বানিয়ে বেড়িয়েছে এক জীবনে। তিনি শহীদ জিয়াউর রহমান ডিগ্রী কলেজ স্থাপনের ফলে সেই এলাকার গরীবের ছেলেমেয়েদের কলেজ শিক্ষার দ্বার উন্মোচন করেছিলো। এই কলেজ স্থাপনের আগে এই এলাকার থেকে সবচেয়ে কাছের কলেজ ছিলো হয় বাগেরহাটে নয়তো পিরোজপুরে। গরীব দিনমজুর বা কৃষকের সন্তানরা অতদুরে গিয়ে পড়তে পারতোনা বিধায় তাদের শিক্ষাজীবন স্কুলের শেষেই ইতি হয়ে যেতো। এটাই বাংলাদেশে প্রথম স্বনির্ভর কলেজ। বিশাল জমি, চারদিক জুড়ে মাছে ভরা লেক এবং বিঘার পর বিঘা ধান এবং সব্জীক্ষেত। এগুলোতে কলেজের খরচের অধিকাংশই উঠে আসতো। যাইহোক, এই কলেজ এবং অন্যান্য শিক্ষাপ্রতিষ্ঠান প্রতিষ্ঠাই তার জন্যে কাল হয়ে দাড়ালো।
এরশাদ ক্ষমতা দখলের কিছুদিন পর পিতা এ্যারেস্ট হয়ে যায়। এলাকার এক মেজর জেনারেলের পরিবারের সাথে গ্রাম্য সংঘাতের কারণেই তাকে গ্রেফতার করা হয়। এসময় তার নামে শতাধিক মামলা দায়ের করা হয় যার মধ্যে তাকে বেশি ভুগিয়েছে সুন্দরবন থেকে গোলপাতা এবং কাঠ চুরির মামলা। যদিও তিনি তার বৈধ লাইসেন্সের মাধ্যমে সুন্দরবন থেকে কাঠ ও গোলপাতা আহরণ করতো এবং ব্যবসার পাশাপাশি প্রয়োজনমতো তার প্রতিষ্ঠিত শিক্ষাপ্রতিষ্ঠানগুলোতে তিনি সেই কাঠ ও গোলপাতা ব্যবহার করতো। সামরিক আদালতে একের পর এক এইসব কাঠ-গোলপাতা চুরির মামলার শুনানী শুনানীতে বিচারাধীন চার বছর কেটে যায় কোন শাস্তিপ্রদান ছাড়াই।
এই সময়কালের ঈদগুলোর স্মৃতি খুবই মনে আছে। আম্মার চাকরি দিয়ে কোনওরকমে তিনবেলা খাবার জুটতো। স্কুলের বেতন বাকী পড়তো প্রায়ই, মাসের পর মাস বাসাভাড়া বাকী পড়তে লাগলো। নানু মাঝে মাঝেই এটা ওটা পাঠাতো। একমাত্র বড়মামা তখন চাকরী করতো। তারও তেমন এমন অবস্থা ছিলোনা যে আমাদের সাহায্য করবে। চাচারা ফিরেও দেখতো না। উপরন্তু মাঝে মাঝেই এসে জুটতো গ্রামের লোকজন। এসময় জেলখানায় বসে পিতা এমন এক অপকর্ম করে বসলো যার ফলে তার সাথে আমাদের যোগাযোগ প্রায় শুন্যে নেমে আসলো। এভাবেই ঈদগুলো কোনওরকমে কেটে যেতো। আম্মা যৎসামান্য যা পারতো, তাই করতো। নিজে একটা শাড়ি না কিনে আমাদের জন্যে যা পারতো তাই কিনতো ঈদের সময়। আনন্দে চোখদুটো চিকচিক করে উঠতো সেই নতুন পোষাক পেয়ে। সেই আনন্দ আজও ভুলতে পারিনা। 
একবার ঈদের সময় আসলো। আমাদের তখন খুবই অসুবিধা। আম্মা বুঝতে পারছে না কি করতে কি করবে। কোনওভাবেই টাকার কোনও সংস্থান হচ্ছেনা। শেষমেষ ঈদের দুইদিন বাকী থাকতে আম্মা তার প্রিয় শাড়িগুলোর থেকে একটা বের করে দিয়ে আমাকে পাঠালো পাড়ার দর্জীর কাছে। ওটা কেটে তিন ভাইয়ের জন্যে তিনটে ঈদের জামা বানানো হলো। কি যে আনন্দ সেদিন হয়েছিলো সেই জামা পেয়ে তা বলে বোঝানোর মতো না।
ছয় ডিজিটের বেতন পাই অনেক বছর হয়ে গেলো, দেশে ও বিদেশে। এখনও বাড়ি-গাড়ি করতে না পারলেও মোটামুটি চালিয়ে নেওয়ার মতো স্বচ্ছল এখন আমি। মার্কস এন্ড স্পেনসার সহ বিশ্বখ্যাত ব্র্যান্ডের কাপড়চোপড়, জুতো পরি মাঝেমধ্যেই। রাফিন তো জানেই না যে জীবন এমন হতে পারে। ওর এখন অনেক চাহিদা, পায় ও বটে। সুপারম্যান থেকে স্পাইডার ম্যানের লোগোওয়ালা জিনিসপত্রে ওর খুবই পছন্দ। আর এখন তো বেনটেনের পাগল। ওকে সবই দেই। কিন্তু ভূলতে পারিনা সেই এরশাদের আমলের দিনগুলো। ঈদ আসলেই সবার চাপাচাপিতে কিছু কিনতে হয়। আম্মা কিনে দেয়, স্ত্রীও কিছু কিনে দেয়। কিন্তু ঈদের নতুন পোষাক আমি আজও পরিনা। একটু বোধ হওয়ার পর থেকে ঈদের দিনে নতুন কেনা পোষাক পরিনা। এগুলো আমাকে আনন্দ দেয় না যতোটা আনন্দ আমি পেয়েছিলাম সেই আম্মার শাড়ি কেটে বানানো জামা পরে। ওটাই আমার জীবনের শ্রেষ্ঠ ঈদ উপহার। ওই উপহারকে আমি অন্য কোনও উপহারের সাথে তুলনাই করতে পারিনা। আজও ঈদের দিন আসলে মনে হয় আমি সেই জামাটা পরে আছি। 
সবার জন্যে রইলো ঈদের অনেক শুভেচ্ছা। পরিবার-পরিজন নিয়ে ঈদ সবার আনন্দে কাটুক এই কামনা করছি। ঈদ মোবারক।


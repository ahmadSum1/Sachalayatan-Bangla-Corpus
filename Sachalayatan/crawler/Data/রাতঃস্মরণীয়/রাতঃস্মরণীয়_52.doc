তোমায় সেলাম হে জন গারাং দ্য ম্যাবিওর, তোমার সাউথ সুদান আজ স্বাধীন






পৃথিবীতে সম্ভবত সব কিছুরই একটা বিকল্প স্বাদ থাকে। মানে সবকিছুরই স্বাদাস্বাদনে বিকল্প কিছু একটা ব্যবস্থা থাকে। যেমন চমচমের স্বাদ কালোজামে বা কালোজামের স্বাদ রসগোল্লায়। উদাহরণটা স্থুল মনে হলেও অর্থবহ। খুঁজে দেখলে এরকম হাজারটা উদাহরণ বের করে আনা সম্ভব। কিন্তু সম্ভবত স্বাধীনতা পৃথিবীতে একমাত্র প্রাপ্তি যার স্বাদ প্রাপ্তি ছাড়া অন্য কিছুতে অনুভূত হয়না বা হওয়া সম্ভবও নয়। আর সে স্বাধীনতা যদি হয় এক রক্তঝরা অধ্যায়ের যবনিকাতে এসে। এমনই বিরল এক গর্বে গরবিত আমরা বাংলাদেশীরা, আর এমনিই গর্বে নতুনভাবে বুক চেতিয়ে বিশ্বের সামনে দাঁড়ালো এক কালো মানিক, সাউথ সুদান বিশ্বের ১৯৩তম স্বাধীন দেশ হিসেবে। বিশ্বকে মনে করিয়ে দিলো কবি সুকান্তের সেই পংক্তি,


জ্বলে পুড়ে মরে ছারখার তবু মাথা নোয়াবার নয়।

৯ জুলাই ২০১১, সকাল থেকেই ফেসবুকে বন্ধুদের স্ট্যাটাসগুলো আপডেটে, লিঙ্কে ভরে উঠতে লাগলো। যারা আগে বহুদিন সাউথ সুদানে কাজ করতো বা এখন করছে। ওদের সুবাদেই সাউথ সুদান সম্পর্কে আমার ভিতরে ফিলিংস জন্মেছিলো বহুদিন আগেই। অনেক শুনতাম সাউথ সুদানের গল্প। ওখানে নাকি জাহাজের কন্টেইনারের ভিতরে ফাইভস্টার হোটেল, ৩০০ ডলার প্রতিরাতের ভাড়া। গতবছরের অক্টোবরে একটা আন্তর্জাতিক এনজিওর খাদ্যনিরাপত্তা পরামর্শকের একটা চাকরির প্রস্তাব পেয়েও যাওয়া হয়নি। একই সময়ে জাতিসংঘের একটা আকর্ষণীয় চাকরি পেয়েও যাওয়া হয়নি যে চাকরির জন্যে আমার মতো কেরানীরা লুল ফেলে। সে অবশ্য অন্য গল্প। তবে সুদানে কাজ করার একটা আগ্রহ আমার সবসময়েই ছিলো কিন্তু সঠিক সময়ে সঠিক সুযোগটা না আসায় আর যাওয়া হয়নি। 
২০০৮ সালে প্রেডিসেন্ট ওমর আল বশীরের নামে যখন আন্তর্জাতিক আদালত গ্রেপ্তারী পরোয়ানা ইস্য করেছিলো, তখন সুদান থেকে আমার বেশ কয়েকজন বন্ধুকে (বাংলাদেশী এবং অন্যদেশী) জোরপূর্বক বের করে দেওয়া হয় এবং আজীবনে সুদানে প্রবেশাধিকার নিষিদ্ধ করা হয়। ওদের বিরুদ্ধে অভিযোগ ছিলো যে ওরা বশীরের বিরুদ্ধে আন্তর্জাতিক পর্য্যায়ে তথ্য পাচার করতো। ভাগ্যিস ওদেরকে বশীর বাহিনীর সেই নির্মম শারিরীক নির্যাতনের স্বীকার হতে হয়নি। এর আগে বিতর্কিত ডেনিশ কার্টুনের সেই ঘটনার পর সুদানিজ সরকার ডেনিশ সংস্থায় কর্মরত আমার কয়েক বন্ধুকে গৃহবন্দী করে রাখে।
সাউথ সুদানের সংগ্রাম আর স্বাধীনতার ইতিহাস আর নতুন করে বলার কিছু নেই। এটা প্রায় সবারই জানা। তবুও সংক্ষেপে বলা যায় যে দেশটি বহুযুগের গৃহবিবাদের ফলে ধ্বংসের দ্বারপ্রান্তে উপনীত হতে যাচ্ছিলো। লাখো লাখো গৃহহীন মানুষের চাপে আন্তর্জাতিক সহযোগিতার হাত সম্প্রসারিত না হলে সাউথ সুদানে খাদ্যাভাবে মহামারী নিশ্চিত ছিলো। সুদানের দুটি গৃহযুদ্ধে মৃতের সংখ্যা ২৫ লাখেরও বেশি এবং স্থায়ীভাবে গৃহহীন ৫০ লাখ ছাড়িয়ে। এর প্রথমটা চলে ১৯৫৫ থেকে ১৯৭২ পর্যন্ত এবং দ্বিতীয়টা ১৯৮৩ সালে সুদান পিপলস লিবারেশন পর্টি/মুভমেন্ট গঠনের পর থেকে দুই যুগেরও বেশি সময় ধরে। সাউথ সুদানের প্রবাতপ্রতীম বিদ্রোহী নেতা জন গারাং দ্য ম্যাবিওর সেই ১৯৮৩ সালে তার পার্টির প্রতিষ্ঠাকাল থেকে ২০০৫ সালে মৃত্যুবরণ করার আগ পর্যন্ত সাউথ সুদানের স্বাধীনতাকামী মানুষের স্বপ্ন বাস্তবায়নে তার লড়াই চালিয়ে যান। তিনি গৃহযুদ্ধকালীন সাউথ সুদানের বিদ্রোহী প্রেসিডেন্ট থাকলেও শান্তিচুক্তি স্বাক্ষরের পর ২০০৫ সালের জানুয়ারী থেকে ২০০৫ সালেরই জুলাইতে হেলিকপ্টার ক্র্যাশে দুর্ভাগ্যজনক মৃত্যুর আগ পর্যন্ত তিনি অফিসিয়ালি সুদানের প্রথম ভাইস প্রেসিডেন্ট হিসেবে সংক্ষিপ্তকাল দায়িত্ব পালন করেন। জন গ্যারাং আজ নেই কিন্তু তার উপস্থিতি সাউথ সুদানের মানুষের চেতনায়, অনুভবে, আদর্শে চিরঅম্লান। তার স্থান শুধু যে সাউথ সুদানের ইতিহাসেই লেখা থাকবে তা নয়, জন অমর হয়ে থাকবেন পৃথিবীর ইতিহাসে তার স্বাধীনতাকামী চেতনার জন্যে, যা বিশ্বের দেশে দেশে স্বাধীনতাকামীদের প্রতিনিয়ত প্রেরণা যোগাবে।
তাই আজ এমন দিনে তোমায় সেলাম হে জন গারাং দ্য ম্যাবিওর। সেলাম তোমাদের, যত স্বাধীনতাকামী সাউথ সুদানিজ ভাইবোনেরা। অভিনন্দন তোমাদের এই স্বাধীনতা অর্জনে। শুধু মনে রেখো এই স্বাধীনতা যেনো কাগুজে স্বাধীনতায় পর্যবসিত না হয়। এই গণতন্ত্র যেনো চিরসমুন্নত থাকে। লে.জে. বশীরের মতো গণতন্ত্রের আড়ালে যেনো কোনও স্বৈরাচারের জন্ম তোমাদের মাটিতে না হয়। জেনে রেখো তোমাদের হাতে যদি এই স্বাধীনতা এবং গণতন্ত্রের অপমৃত্যু ঘটে, তবে জন গারাং দ্য ম্যাবিওরের আত্মা কোনওদিন তোমাদের ক্ষমা করবে না।
ভিন্ন প্রসঙ্গঃ সম্প্রতি আন্তর্জাতিক অপরাধ ট্রাইবুনালের গ্রেপ্তারী পরোয়ানা মাথায় নিয়ে সুদানি প্রেসিডেন্ট ওমর আল বশীর চায়নায় রাষ্ট্রীয় সফর করে আসলেন। চায়নার প্রেসিডেন্ট এবং বশীর পরষ্পরকে পরষ্পরের ভাই বলে সম্বোধন করেছেন এবং নিবিড় আলিঙ্গনে আবদ্ধ হয়েছেন। চায়না পাকিস্তানের ঐতিহাসিক এক অভিভাবক। আমেরিকা পাকিস্তানের সাথে লুকোচুরি খেললেও চায়না কখোনোই তা করেনি। আবদুল কাদের খানের পারমানবিক নেটওয়ার্কেরও অন্যতম মুরুব্বী ছিলো চায়না। আজ তারা আমেরিকার রক্তচক্ষু উপেক্ষা করে বশীরকে রাষ্ট্রীয় সম্বর্ধনা দিলো। সোভিয়েত ইউনিয়ন বিলুপ্তির পর কার্যত সিঙ্গেল পোলের বিশ্ব রাজনীতি কি নতুন পোলারাইজেশনের দিকে চলছে তাহলে? আহমেদিনেজাদ, কিম, শ্যাভেজ, গাদ্দাফী, ক্যাস্ট্রো, বশীর, গিলানীরা কোন পথে এগোচ্ছেন? অনেকগুলো নতুন প্রশ্ন!
ছবিসূত্র


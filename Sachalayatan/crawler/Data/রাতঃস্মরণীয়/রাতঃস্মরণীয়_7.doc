সাইক্লোন মহাসেন’কে সামনে রেখে উপকূলবাসীদের উদ্দেশ্যে দুটো কথা



কোনও এ্যাকাডেমিক কথাবার্তা নয়, নয় কোনও বিশেষজ্ঞ মতামত। তবে বাংলাদেশে দুটো সাইক্লোন রেসপন্স করেছি- কিছু ধারনা পেয়েছি যা আপনাদের সাথে শেয়ার করতে চাই যাতে আপনারা এগুলো উপকূলীয় এলাকায় বসবাসরত আপনাদের পরিবারের সদস্যবৃন্দ এবং পরিচিত মহলে জানাতে পারেন। একটুখানি সতর্কতা কিন্তু অনেক জীবন বাঁচাতে পারে এবং সম্পদও রক্ষা করতে পারে।
# চেষ্টা করুন রেডিওটা সার্বক্ষণিক চালু রাখতে যাতে কোনও সতর্কবার্তা আপনি মিস না করেন। 
# রেডিও এবং টর্চলাইটের জন্য কিছু বাড়তি ব্যাটারী এনে রাখুন। 
# আপনার বাড়ি থেকে নিকটস্থ সাইক্লোন শেল্টার অথবা স্কুল/কলেজ/মাদ্রাসা যেখানে মানুষ দূর্যোগের সময়ে সমাবেত হয়, রাস্তাটা ঠিক করে নিন, কোন রাস্তা ধরে যাবেন সেটি। 
# রাতের বেলা ঘরের মধ্যে হাতের কাছে দা ও কুড়াল রাখুন। অতীতে আমরা দেখেছি আকস্মিক ঝড়ের আঘাতের সময় মানুষ দিশেহারা হয়ে বন্ধ ঘরের দরজা খুলতে পারেনি। প্রয়োজন হলে দরজা-জানালা কেটে বা ভেঙ্গে বেরিয়ে যাওয়ার প্রস্তুতি রাখুন। 
# সিডরের সময়ে দেখা গেছে অনেক নারী সামান্য কিছু নগদ অর্থ, অলঙ্কার ও গবাদী প্রাণীর মায়া ত্যাগ করতে না পেরে শেল্টারে যায়নি এবং মৃত্যুকে বরণ করে নিয়েছে। অল্প কিছু নগদ অর্থ বাদে বাকীটা এবং অলঙ্কারগুলো কৌটায় ভরে মাটিচাপা দিয়ে রাখুন। এগুলো সাথে নিয়ে শেল্টারে যাবেন না। গেলে সেখানে এগুলো ছিনতাই বা লুট হয়ে যেতে পারে।
# পরিবারের কোনও সদস্য নিরাপদ আশ্রয়ে যেতে না চাইলে বলপ্রয়োগের মাধ্যমে ধরে নিয়ে চলুন। তবে হ্যাঁ, একজনের সাথে জোরাজুরি করতে গিয়ে দেরী হয়ে যাতে অন্যদের জীবন বিপন্ন না হয় সেদিকেও খেয়াল রাখুন।  
# গরু-ছাগলগুলোকে স্বাভাবিক সময়ের মতো শক্ত করে না বেঁধে ফস্কা গেরো দিয়ে বেঁধে রাখুন যাতে ওগুলো একটু মোচড়ামুচড়ি, জোরাজুরি করলেই ছুটে যেতে পারে। হাঁস-মুরগী খোপে বন্দী করে না রেখে বরং ঘরের ভিতরে খাটের নিচে রাখা ভালো।
# কিছু শুকনো খাবার পলিথিনে বা হাড়িতে ভরে রাখুন যাতে দূর্যোগের সময় খেতে পারেন। কলসিতে পানীয় জল ভরে মুখ বেঁধে আপদকালের জন্য রাখুন। পানির উচ্চতা বৃদ্ধি পেলেও এই পলিথিন, হাড়ি-কলসি, ইত্যাদি ভাসিয়ে সাথে নিয়ে যাওয়া যায়। 
# জেনে রাখুন শেল্টারগুলোর চাবি কার কাছে থাকে এবং তার বাসা চিনে রাখুন। নিশ্চিত করুন যেনো সে সম্ভাব্য আপদকালে চাবি কাউকে বুঝিয়ে না দিয়ে কোথাও চলে না যায়। 
# কিছু শুকনো কাপড় পলিথিনে ভরে নিতে ভুলবেন না। তবে তা যেনো অতিরিক্ত হয়ে না যায়। ছোট শিশু থাকলে অবশ্য পর্যাপ্ত কাপড় ও কাঁথা নিতে হবে। 
# ছোট শিশুদের দিকে বিশেষ নজর রাখুন। একটু বেখেয়াল হলে ওরা কিন্তু পানিতে পড়ে যেতে পারে বা চুরি হয়ে যেতে পারে।
# যারা পান-বিড়িতে নিদারুন আসক্ত, তারা সামান্য কিছু পান-বিড়ি সাথে রাখতে পারেন। এটি সাময়িক স্ট্রেস কমাতে সাহায্য করতে পারে। তবে সাবধান, দূরে গিয়ে বিড়ি টানুন ও বাটস নিভিয়ে দিন, অগ্নিকান্ড ঘটিয়ে দিয়েন না।
# উদ্ধারকর্মীদের সহায়তা করুন এবং তারা যা বলে তা অনুসরন করুন। কক্ষোনো মাতব্বারী ফলাবেন না আপনি যে’ই হোন না কেনো। আপনার অযাচিত হস্তক্ষেপের চেষ্টা কিন্তু কর্মীদের কাজে ব্যাঘাত সৃষ্টি করবেন এবং ফলশ্রুতিতে তা অনের জন্য হানিকর হতে পারে। 
# প্যানিক করা থেকে বিরত থাকুন। প্যানিকিং উদ্ধারকাজের দারুন ক্ষতি করে থাকে। মাথা ঠান্ডা রাখুন। 
আপনারা আপনাদের পরামর্শগুলো মন্তব্যের ঘরে দেবেন দয়াকরে। আমিও অন্য কিছু মনে পড়লে জুড়ে দেবো। ধন্যবাদ।


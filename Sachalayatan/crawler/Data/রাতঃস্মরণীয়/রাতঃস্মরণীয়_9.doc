এন্টি প্রোপাগান্ডা- মেশিন চলছেই





যদি তুমি বড়োসড় আকারে মিথ্যা বলতে পারো এবং সেটা চালিয়ে যেতে পারো, শেষে এসে জনতা তোমার কথা বিশ্বাস করতে শুরু করবে। 

একদিনের জার্মান চ্যাঞ্চেলর এবং হিটলারের প্রচারমন্ত্রী পল জোসেফ গোয়েবলসের বলা এই কথাটি আজ অবধি সত্যি হিসেবে দেখা যাচ্ছে। সাম্প্রতিক গণজাগরন নিয়ে আমাদের সাইবার প্রচারজগতে গোয়েবলসের কথার সত্যতা চোখে পড়ার মত।
রাজীবকে নিয়ে জামাত-শিবিরের এন্টি-প্রোপাগান্ডা, রাজীবকে নাস্তিক বানাতে বানাতে শেষে শাহবাগের গোটা আন্দোলনটাকে নাস্তিকদের আন্দোলন বানানোর অপচেষ্টায় পৌঁছেছে। এদের এই অপচেষ্টাকে তুচ্ছ করে দেখার সুযোগ নেই। ওরা যে ব্যাপক গতিতে পার্টিকুলারলি রাজীবের ইস্যুতে সক্রিয় অপপ্রচার চালিয়েছে, তার বিপরীতে রাজীবের নাম ব্যবহার করে ওইসব ভুয়া পোস্টের প্রতিবাদে সাইবার প্রচার আরও জোরদার হওয়া প্রয়োজন ছিলো বলে আমার মনে হয়েছে।
ছোটবেলায় পড়া সেই দশের লাঠি একের বোঝা নীতিগল্পটির কথা মনে পড়ে গেলো। শাহবাগের প্রজন্ম চত্বরের গণআন্দোলন এক ও অভিন্ন ইস্যুতে গত ৫ ফেব্রুয়ারী থেকে চলমান। মুলত অন্তর্জালের লেখকরাই এই আন্দোলনের সুচনাকারী ও পুরোধা। যে কারনে এই আন্দোলনে অনলাইনভিত্তিক প্রচারাভিযান বিশেষভাবে গুরুত্বপুর্ন। কিন্তু আমার উদ্বেগ হচ্ছে এই শাহবাগ প্রজন্ম চত্বরকে ঘিরে ফেসবুকে যে পরিমান গ্রুপ ও পেইজ সৃষ্টি হয়েছে তা পরিনামে সেই গল্পের মতো সমষ্টির শক্তিকে প্রচারের মতো গুরুত্বপুর্ন একটা ক্ষেত্রে আরও শক্তিশালী হওয়ার সুযোগবঞ্চিত করছে। 
সবাই এক হয়ে প্রচারাভিযান চালালে সমস্যা কোথায়? শাহবাগ আন্দোলন তো কোনও দলের আন্দোলন নয়, এটা সতস্ফুর্ত জনতার আন্দোলন। 
আরেকটা উদ্বেগজন পয়েন্ট হচ্ছে সাইবার স্পেসে এই প্রজন্ম চত্বর নাম দিয়ে একটা স্বাধীনতা ও যুদ্ধাপরাধীদের বিচারের বিরোধী চক্র পানি ঘোলা করায় লিপ্ত। আমি আইটি এক্সপার্ট নই, এক্সপার্টরাই এর টেকনিক্যাল বিষয়গুলো বুঝবেন। গতকাল খালেদা জিয়াকে তথাকথিত হত্যার হুমকি দিয়ে যে পোস্টটি এসেছে, তা এসেছে প্রজন্ম চত্বর নামের একটা ফেসবুক পেইজ থেকে। ঘর পোড়ার মধ্যে আলুপোড়া দিয়ে খাওয়া মানুষের কিন্তু এই দেশে অভাব নেই। আরও লক্ষ্য করে দেখলাম এই বিভিন্ন পেইজগুলোতে স্বাধীনতা বিরোধী চক্রের ব্যাপক আনাগোনা, বিশেষ করে মন্তব্যের ঘরগুলোতে। 
আমরা আবেগপ্রবন জাতি এবং এই আবেগ আমাদের জাতীয় জীবনের অনেক গুরুত্বপুর্ন অর্জনে সাফল্য এনে দিয়েছে। এর সাম্প্রতিক প্রমান দল-মত নির্বিশেষে শাহবাগের এবং অতঃপর সারাদেশে মানুষের গণজাগরন। কিন্তু এন্টি প্রোপাগান্ডা সাধারন মানুষের নিষ্পাপ আবেগকে বিপথে পরিচালিত করতে পারে- এটা ভুলে গেলে বা হালকা ভাবে নিলে চলবে না। স্বাধীনতা বিরোধীদের অপকর্মের দায় যেনো প্রজন্ম চত্বরের গায়ে আঁচড় না ফেলে সেদিকে সজাগ দৃষ্ট রাখা একান্ত জরুরী। 
এমতাবস্থায়, আমার মনে হয় গণজাগরণ মঞ্চ থেকে কিছু উদ্যোগ নেওয়া যেতে পারে, যেমন-
# ইমরান এইচ সরকার অন্য পেইজগুলোকে তাদের মুল পেইজের সাথে মার্জ করার আহবান জানাতে পারে। 
# সে এবং নেতৃত্বের সামনের মানুষগুলো তাদের প্রোফাইলে মুল পেইজের লিঙ্ক এন্ডোর্স করতে পারে যাতে সাধারন মানুষ যত্রতত্র না ঘুরে সেই আসল পেইজে এসে ঐক্যবদ্ধ হতে পারে। 
# সে একটা ডিস্ক্লেইমার দিতে পারে যে তাদের পেইজ ছাড়া অন্য কোনও পেইজের কোনোরকম অপপ্রচারের দায় প্রজন্ম চত্বর নেবেনা।
# বিতর্ক সৃষ্টিকারী এবং সন্দেহজনক পেইজগুলোকে মাস রিপোর্ট করা যেতে পারে। 
ইংরেজিতে আমরা একটা কথা ব্যবহার করে থাকি- কম্যুনিকেটিং রেজাল্ট। এর মানে হচ্ছে অর্জনগুলোকে দৃশ্যমান করা। যেখানে স্বার্থটি গণমানুষের, সেখানে অর্জনগুলোকেও মানুষের সামনে উপস্থিত করতে হবে। এই সাফল্যগাঁথা মানুষের লক্ষ্য আদায়ের লড়াইয়ে আরও উজ্জিবীত করবে। একইসাথে বিশ্ববাসীকেও জানাতে হবে প্রজন্ম চত্বরের সাফল্য। একটা সমন্বিত সাইবার প্লাটফর্মের এই রেজাল্ট কম্যুনিকেট করার শক্তি অসীম। 
একটা বিষয় মনে রাখা প্রয়োজন জামাত-শিবিরের ফান্ডিং বেইস আছে কিন্তু প্রজন্ম চত্বরের আছে চেতনার ঐক্য। সুতরাং, এদের বিরুদ্ধে লড়তে ঐক্যকে আরও শক্তিশালী করে তোলা প্রয়োজন। ওদের এন্টি-প্রোপাগান্ডা মেশিন চালায় পয়সায় তাই আমাদের মাঝে ঐক্য শক্তিশালী না হলে ওদের পয়সায় চালানো মেশিন চলতেই থাকবে।


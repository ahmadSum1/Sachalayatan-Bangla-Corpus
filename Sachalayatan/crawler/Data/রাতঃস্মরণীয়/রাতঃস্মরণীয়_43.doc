আদম মরলে পর-রাষ্ট্র মন্ত্রণালয়ের কি?




ছোটবেলায় আমাদের বন্ধু প্রবাসী বাংলাদেশীদের সন্তানদের কাছ থেকে তাদের বাবাদের গল্প চোখ গোল গোল করে শুনতাম। ওরা গল্পগুলো ওদের বাবাদের কাছ থেকে শুনে আমাদের কাছে সম্প্রচার করতো। আমরা প্লেনের গল্প শুনতাম, গাড়ির গল্প শুনতাম, আরও কতো কি। ওরা এমনভাবে বলতো যে যেনো ওরাই ঘুরে এসেছে। তখনকার দিনে প্রবাসী মানেই বিরাট কিছু একটা মনে করতাম। মাঝে মাঝে ওদের বাবারা বিদেশ থেকে ছুটিতে আসলে আমাদের কপালে বিদেশী চকোলেট জুটতো। সেই সময়টাতে প্রবাসী মানেই ধরে নেওয়া হতো মধ্যপ্রাচ্যে প্রবাসী। আমার মাতৃকূলের অনেক ইউরোপ-আমেরিকা প্রবাসী থাকলেও আম্মা কখোনোই তাদের গল্প করতো না। ফলে ধরে নিতাম যে ইউরোপ-আমেরিকা হচ্ছে যাচ্ছেতাই জায়গা আর প্রবাসের সবথেকে আকর্ষণীয় জায়গা হচ্ছে মধ্যপ্রাচ্য। 
৯০ এর দশকে আমার মেঝো ভাইটার বাঁদরামীতে অতিষ্ঠ হয়ে ওকে কাজ করতে সৌদিআরব পাঠিয়েছিলাম বিন-লাদেনের কোম্পানীর একজন শ্রমিক হিসেবে। সে সৌদি রাজপ্রাসাদের রিনোভেশন প্রজেক্টের স্টোরকিপার ছিলো এবং বিদেশযাত্রার পাঁচ কি ছয় মাসের মাথায় পয়সা ধার করে টিকেট কেটে পালিয়ে চলে এসেছিলো। তখন থেকেই আসলে জানতে শুরু করেছি যে প্রবাসে, বিশেষ করে মধ্যপ্রাচ্যে বিদেশী শ্রমিকরা কি দুর্বিষহ অবস্থার ভিতরে বসবাস করে।
গত কয়েকবছর ধরে প্রবাসে বাংলাদেশী শ্রমিকদের দূরাবস্থা এবং তাদের উপর নির্যাতনের খবর প্রায় নিয়মিতই শুনছি। এর পিছনে অন্যতম কারণ বলে মনে হয়েছে বাংলাদেশের কিছু অসাধু জনশক্তি রপ্তানীকারক প্রতিষ্ঠান। এরা প্রায়শই ভূয়া পারমিট দিয়ে বিদেশে মানুষ পাঠায় এবং সেখানে পৌঁছানোর পর এই মানুষগুলোর দুর্গতির আর শেষ থাকেনা। এছাড়া এরা নিয়োগকর্তার সাথে যোগসাজসে কর্মীদের যে বেতন দেওয়ার কথা তা দেয়না, অনেক কম দেয়। কর্মীরা বিদেশে অবতরণ করার সাথে সাথেই এরা রিটার্ণ টিকেট এবং পাসপোর্ট নিয়ে নেয়। অধিকাংশ ক্ষেত্রেই তারা এই রিটার্ন টিকেট বিক্রি করে দেয়। এই রিটার্ন টিকেট বিক্রির বানিজ্য সবথেকে বেশি হয় বৈধ পারমিটবিহীন এবং ইউরোপ-আমেরিকাগামীদের ক্ষেত্রে। এগুলো নতুন কোনও ঘটনা নয় কিন্তু সরকার এইসব অসাধু আদম ব্যাপারীদের ব্যাপারে কোনও ব্যবস্থা নেয়না। এইসব অসাধু আদম ব্যাপারীদের কয়েকজনকে ব্যাক্তিগতভাবে জানি যারা বিভিন্ন সময়ের সরকারদলীয় বা বিরোধীদলীয় এমপি। তাই একাদিক্রমে অপকর্ম করে যাওয়ার পরও এদের কিছু হয়না। এরাই আবার ‘বায়রা’র সন্মানিত সদস্য।
বাংলাদেশের একটা মন্ত্রণালয় আছে ‘পররাষ্ট্র মন্ত্রনালয়’ নামে। আমি সত্যিই বুঝিনা যে এরা বিদেশে কর্মরত বাংলাদেশীদের স্বার্থরক্ষায় কি কাজ করছে! আমি কিছুকালের মধ্যে ঘটে যাওয়া কয়েকটা ঘটনায় আমাদের পররাষ্ট্র মন্ত্রনালয়ের ভূমিকা নিয়ে আমার ব্যাক্তিগত মত শেয়ার করতে চাচ্ছি। ঘটনাগুলো অবশ্য আপনারা কম-বেশি সবাই জানেন। 
১. গত ২০০৮ সালে কুয়েতে ঘটে যাওয়া নারকীয় ঘটনা নিশ্চয়ই এখনও আপনাদের মনে পড়ে যায়। বাংলাদেশী শ্রমিকদের বাসায় বাসায় গিয়ে কুয়েতি আর্মির বর্বরোচিত নির্যাতনের কথা এতো সহজে ভোলার নয়। কিন্তু তার পরের ঘটনা ছিলো আরও বর্বরোচিত এবং লজ্জাজনক যা আপনারা নিশ্চই ভোলেননি। অসহায় শ্রমিকরা যখন কুয়েতে বাংলাদেশী দূতাবাসের সামনে জড় হয়েছিলো সাহায্যের প্রত্যাশায়, ঠিক তখনই আমাদের দূতাবাস থেকে খবর দিয়ে পুলিশ ডেকে এনে সেই ক্ষুধার্ত-তৃষ্ণার্ত অসহায় শ্রমিকদের পিটিয়ে আধমরা বানায়। ওরা যখন ঢাকায় নেমে টিভি ক্যামেরার সামনে কাঁদতে কাঁদতে জামা খুলে সেই নির্যাতনের চিন্হগুলো দেখাচ্ছিলো, তখন অনেক দর্শকই চোখের পানি ধরে রাখতে পারেনি। ধন্য আমাদের পররাষ্ট্র মন্ত্রনালয়। এই না হলে সিভিল সার্ভেন্ট!
২. মালয়েশিয়া সাম্প্রতিককালে মানবাধিকার লঙ্ঘনে এবং শ্রমিক নির্যাতনে বেশ এগিয়ে। এটার ভূক্তভোগি অনেক বাংলাদেশী শ্রমিক যারা অসাধু আদম ব্যাপারীদের খপ্পরে পড়ে মালয়েশিয়ায় যাওয়ার পর দিশেহারা হয়ে পড়েছে এবং মালয়েশিয়ার পুলিশের অকথ্য নির্যাতনের স্বীকার হচ্ছে। সেখানে অবস্থিত আমাদের দূতাবাসের ভূমিকা পত্রপত্রিকা বা ইলেক্ট্রনিক মিডিয়ার মাধ্যমে অনেকই অবগত হয়েছে। সমস্যা নিরসনে যখন মাননীয় পররাষ্ট্রমন্ত্রী মালয়েশিয়ায় যায়, সেখানে তখন আরেক নাটকের অবতারনা ঘটে। মন্ত্রীমহোদয়ের মালয়েশিয়ায় অবতরনের আগেই এই আদম ব্যাপারী চক্রের গ্যাংস্টাররা কুয়ালালামপুরে গিয়ে জড় হয়। সেখানে তারা এবং তাদের দালালচক্র বিমানবন্দর থেকেই মাননীয় মন্ত্রীর পিছু নেয় এবং তাকে কখোনোই নজরছাড়া করেনি। মাননীয় মন্ত্রী সেখানে প্রবাসীদের সাথে যে মতবিনিময় সভার আয়োজন করেছিলো সেখানে এই গ্যাংস্টাররা এবং তাদের দালালরা নিজেদের সেট করা মানুষ দিয়ে অডিটরিয়াম ভরিয়ে ফেলেছিলো। সাধারণ আদমদেরকে তো ঢুকতে দেওয়া হয়ই’নি উপরন্তু উপস্থিত সাধারণ আদমদের গায়ে হাত দিয়ে সভাস্থল থেকে তাড়িয়ে দেওয়া হয়েছে দূতাবাসের কর্মকর্তা-কর্মচারীদের উপস্থিতিতে। এরা ওই দুষ্টচক্রকে সেদিন থামাতে পারেনি কারণ থামাতে চায়নি বলে। সেদিন তাদের কাছে অগণিত ভূক্তভোগি নির্যাতিত শ্রমিকের থেকে দুষ্ট আদম ব্যাবসায়ী চক্রই বেশি গুরুত্বপূর্ণ ছিলো। সম্প্রতি এই কুয়ালালামপুরস্থ বাংলাদেশ দূতাবাসই আবার পলাতক আসামী আরাফাত রহমান কোকোর মেয়াদোত্তীর্ণ পার্সপোর্ট নবায়ন করে দিয়েছে। বাংলাদেশীদের জন্যে এদের দরদের তারিফ করতেই হয়!
৩. বেশ আগের কথা, ২০০৫ সালে জাকার্তায় বাংলাদেশের দূতাবাসে যাই রেজিস্ট্রেশন করাতে। সেখানে অপেক্ষমান ছিলো এক বাংলাদেশী যুবক এবং এক ইন্দোনেশিয়ান যুবতী। ওদের দুজনেই মালয়েশিয়ায় শ্রমিক হিসেবে কর্মরত ছিলো এবং সেখানেই তাদের পরিচয়, প্রণয় এবং পরিণয়। পরে তারা ইন্দোনেশিয়ায় এসে বউটার রেজিস্ট্রেশন এবং বাংলাদেশী ভিসার আবেদন করে। দূতাবাসের যে কর্মকর্তা আমাকে চা খাইয়ে আপ্যায়িত করলো, সেই মানুষটাই আমার সামনে যে ব্যবহারটা ওই বাংলাদেশী শ্রমিকের সাথে করলো তাতে লজ্জায় আমার মাথা হেঁট হয়ে যাচ্ছিলো। এক পর্য্যায়ে ক্ষুব্ধ শ্রমিক জানতে চাইলো যে তাকে আর কতোবার এজন্যে দূতাবাসে আসতে হবে। জবাবে কর্মকর্তা অমি বিশ্রী ভাষায় যুবককে বললো, “বিয়া কি আমারে জিগাইয়া করছিলেন মিয়া? অহন অতো ব্যাস্ত হন ক্যান? সিকুরিটি দিয়া বাইর কইরা দিবো কইলাম!” যুবক বাকরুদ্ধ, আমি লজ্জিত আর বউটা কিছু না বুঝে ফ্যাল ফ্যাল করে একবার কর্মকর্তার দিকে তাকায় আর একবার স্বামীটার দিকে তাকায়। কর্মকর্তা এবার বিশুদ্ধ ভাষায় আমাকে বললেন, “সরি ভাই, কিছু মনে করবেন না। এগুলোকে নিয়ে আর পারা যায়না। একটা কাজে এসেছে কিন্তু একদম ধৈর্য্য নেই।”
৪. লিবিয়ায় কারাগারে বন্দী সেই মানুষগুলোর কথা নিশ্চয়ই আপনারা ভোলেননি। দিনে মাত্র একবার খাবার আর অসংখ্যবার ধোলাই খাওয়া সেই লোকগুলোর কথা চাইলেই ভোলা যায়না। তাদের সাথে সাংবাদিকদের আলাপচারিতায় রিক্রুটিং এজেন্ট এবং তার লিবিয়ায় অবস্থানরত বাংলাদেশী দালালের নাম বের হয়ে আসলেও ত্রিপোলীস্থে বাংলাদেশ দূতাবার এবং সরকার তার কি ব্যবস্থা নিয়েছে তা অজ্ঞ্যাত।
৫. সৌদি বর্বরতার কথা নতুন করে বলার আর কিছু অবশিষ্ঠ নেই। সাম্প্রতিককালের ৮ জন বাংলাদেশী শ্রমিকের শিরোচ্ছেদের মাধ্যমে মৃত্যদণ্ড কার্যকর করে তারা দেখিয়ে দিলো যে তাদের কাছে মানবতা কতোটা তুচ্ছ। বাংলাদেশের সৌদি রাষ্ট্রদূত বলেছে যে মানবাধিকার আল্লাহর আইনের আগে আসতে পারেনা। বরঞ্চ এই শিরোচ্ছেদের ফলে সৃষ্ঠ প্রতিক্রিয়ার ফলে তারা এখন বিষয়টাকে ভিন্নখাতে পরিচালিত করছে এই বলে যে নিহতের পরিবার ‘খুনের বদলে খুন’ ছাড়া অন্য কোনও শাস্তি মানতে রাজী নয়। তারা এবং রিয়াদস্থ মিশরীয় দুতাবাসের মাধ্যমে বাংলাদেশের দূতাবাস নিহতের পরিবারকে ক্ষতিপুরণ দিতে চেয়েও তাদের রাজী করাতে পারেনি। প্রশ্ন হচ্ছে আমরা বাংলাদেশীরা মৃত্যৃদণ্ডগুলো কার্যকরা হওয়ার পর এই সংবাদ জানলাম কেনো? বিভিন্ন খবর থেকে জানতে পারলাম যে সৌদি আরবস্থ বাংলাদেশী দূতাবাস এই ঘটনায় অবহিত ছিলো এবং তারা কৌসুলী-দোভাষী নিয়োগ, ইত্যাদি কাজও করেছে অভিযুক্তদের পক্ষে। তাহলে আমরা কেনো তখন জানতে পারিনি? বিষয়টা আগে জানা গেলে বাংলাদেশের সরকার ভিন্ন ভিন্ন পন্থায় নিহত ওই মিশরীয় দারোয়ানের পরিবারের সাথে একটা আপোষরফা করতে পারতোনা তা কে জানে! চেষ্টা করা যেতো একজন নামী-দামী মিশরীয় মুফতি ভাড়া করে নিহতের পরিবারের সাথে আপোষরফা করার। তাছাড়া বিষয়টা জানা থাকলে আন্তর্জাতিক পর্য্যায়ে ক্যাম্পেইন করে মিশরীয় সরকারের কাছে এদের প্রাণরক্ষার গণআবেদন জানানো যেতো। www.webbangladesh.com নামোল্লেখ না করা এক সূত্রে লিখেছে যে, 


এ দিকে একটি সূত্র জানায়, বাংলাদেশী মিশনের কূটনৈতিক ব্যর্থতাই সৌদিতে আট শ্রমিকের এমন পরিণতির জন্য দায়ী। এ সূত্রের বক্তব্য অনুযায়ী নিহত মিসরীয়ের পরিবার এক কোটি টাকা রক্তমূল্যের বিপরীতে ক্ষমা করতে রাজি ছিল।

এটা যদি সত্যি হয় তবে তা নিতান্তই দুঃখজনক। এক কোটি বাংলাদেশী একটা করে টাকা দিলেও কিন্তু এই ৮টি প্রাণ রক্ষা করা সম্ভব ছিলো। কিন্তু কিছুই করা সম্ভব হলোনা কেবলমাত্র পররাষ্ট্র মন্ত্রনালয় বিষয়টাকে গোপনীয়তার ট্যাগ লাগিয়ে রাখায়। অত্যন্ত দুঃখজনক যে অনেককেই এই ঘটনাটায় উল্লাসিত হয়েছে। সাইদ নামের এক সক্রিয় ব্লগার বিডিনিউজ২৪ এবং সোনার বাংলাদেশ ব্লগে এই শিরোচ্ছেদকে বিভিন্ন যুক্তিতর্কের অবতারনা করে বৈধতা দেওয়ার জন্যে উঠেপড়ে লেগেছে।
ঘটনার পর থেকে মন ভালো নেই। বিভৎস দৃশ্যটা বারবার মনের চোখে ভেসে উঠছে। তাই আমার এই লেখাটা অস্থিরচিত্তে সরলীকৃত একটা হতাশাব্যাঞ্জক লেখা। এই হতাশা আমাদের পাররাষ্ট্র মন্ত্রনালয়ের কর্মকাণ্ডকে ঘিরে হতাশা। বিশ্বজুড়ে একটা বহুল প্রচলিত কথা হচ্ছে আপনি যে দেশেই থাকুন না কেনো, যথনই আপনি নিজের দেশের দূতাবাসে ঢুকলেন, মানে আপনি নিজের দেশে ঢুকলেন। কিন্তু আমাদের পররাষ্ট্র মন্ত্রনালয় কি কখনও প্রবাসী বাংলাদেশী, বিশেষ করে শ্রমিকদের জন্যে তাদের দূতাবাসটাকে একটা নির্ভরতার, আশ্রয়ের, আস্থার, ছোট্ট একটা বাংলাদেশ বানাতে পেরেছে?


নিহতদের আত্মার শান্তি কামনা করছি। 
ইসলামের নামে সৌদিদের বর্বরতার প্রতি ঘৃনা জানাচ্ছি।



ওদের আল্লাহর রহমত লাগেনা




“আপনে যাইবেন কোই?” চিকন রিডিং গ্লাসটা নাকের ডগায় এসে আটকে আছে। তাই লোকটা যখন ভ্রুকুঞ্চিত করে রাজ্যের যতো বিরক্তিমাখা অভিব্যাক্তিতে সরাসরি তাকালো, তার দৃষ্টি চশমার ফ্রেমের উপর দিয়েই নিবদ্ধ হলো সামনে দাঁড়ানো লোকটার দিকে। সামনের লোকটাও কিঞ্চিৎ বিব্রত। কেউ যদি ‘ক্যাশ ভোদাই’ সাজে, তাতে বিব্রত হওয়ার পাশাপাশি মেজাজটাও খাপ্পা হয়ে থাকে। বিব্রত এবং মেজাজ খাপ্পা হওয়ার কারন হচ্ছে যে সে ভিতরে বসা লোকটাকে সালাম দিয়েছিলো কিন্তু লোকটা সালাম নেয়নি। এমনকি সালামের উত্তরে ‘হুঁ’ শব্দটাও বলেনি, বা মাথাটাও নাড়েনি। তবে সত্যি যে বাইরের লোকটা তার কয়েকবছরের নিয়মিত অভিজ্ঞতায় দেখেছে যে ভিতরে বসা লোকগুলো সালামের উত্তর দেয়না কখোনো। ওরা ওদের উপর আল্লাহর রহমত চায়না, চায়না আল্লাহর রহমত অন্যদের উপরও বর্ষিত হোক। আর ওদের ভ্রু সদাকুঞ্চিত থাকে। 
বাড়ির ডানদিকে মেয়েদের হোস্টেলের দিকে তাকাতে তাকাতে রতনের ঘাড় ডান দিকে ফিক্সড হয়ে গিয়েছিলো। পরে রতনের আব্বা হোস্টেলের অন্যপাশে বাসা নিয়েছিলো যাতে রতন আবার বাম দিকে হোস্টেলের দিকে তাকাতে শুরু করে। আস্তে আস্তে রতনের ঘাড় যথন ডান দিক থেকে বাম দিকে একটু একটু করে ঘুরতে শুরু করলো, ঠিক মাঝ বরাবর এসে গেলেই তার আব্বা বাসা ছেড়ে দিয়ে ওই পাড়া থেকে চলে গেলো এমন এক পাড়ায় যেখানো কোনও মেয়েদের হোস্টেল নেই। তবে সম্ভবত রতনের আব্বার কাছেও কুঞ্চিত ভ্রু সমান করার কোনও প্রেসকিপশন নেই।
“জ্বী ভাই, আমি শ্রীলংকায় যাবো।” মৃদু কন্ঠে মিনমিন করে ওঠে সামনে দাড়ানো লোকটা। ভিতরে যে বসা, ওদের সাথে বজ্রকন্ঠে বা মিনমিনে কন্ঠে ছাড়া কথা বলা চরম বেয়াদবী।
“শ্রীলংকায় কি জইন্যে যাইবেন, ট্যুরিস্ট?” 
“না ভাই, অফিসের কাজে যাবো।”
“কি কাজ করেন আপনে?”
“এই ছোটখাট একজন রিলিফ ওয়ার্কার, এনজিওতে কাজ করি।”
“শ্রীলংকায় কি কাজ করবেন আপনি?”
“বললাম না যে অফিসের কাজ ............ শ্রীলংকায় আমার অফিস আছে।” 
“আরে মিয়া ঠিকঠাক জবাব দ্যান। অফিসের কি কাজ করতে যাইবেন?” খেকিয়ে ওঠে ভিতরের লোকটা।
“আমার অফিসের কাজ আপনে বুঝবেন না। আমরা জটিল কাজকাম করি।”
“আপনে যদি আমারে উত্তর দিয়া স্যাটিসফায়েড না করতে পারেন, তাইলে তো আপনারে যাইতে দিতে পারবো না।”
“ভাই, আপনি আমাদের লাইনের কাজকাম বললেও বুঝবেন না। মিটিং আছে, সেমিনার আছে, ট্রেনিং করাবো, এইসব আর কি।”
“আপনে ভিসা নিছেন?”
“তা তো একটা নিছিলাম।”
“আপনার সাথে কতো ডলার আছে?” চোখদুটো কিন্তু এবার তার চিকচিক করে ওঠে এই প্রশ্ন করার সাথে সাথে।
“এক ডলারও নাই।” বাইরের লোকটা এবার খেলতে শুরু করে ভিতরেরটাকে নিয়ে।
“ডলার এনডোর্সমেন্ট ছাড়া তো আপনারে যাইতে দিতে পারবোনা।”
“৬,৫০০ ডলার এনডোর্স করা আছে পাসপোর্টে। কিন্তু সাথে একটাও ক্যাশ ডলার নেই। টিসিও নেই।”
“সাথে ডলার নাই তাইলে এনডোর্স করলেন কি?”
“আমার ক্যাশ লাগেনা রে ভাই। সাথে ক্রেডিট কার্ড, ডেবিট কার্ড, সব আছে।”
“তবুও ক্যাশ ছাড়া তো আপনে যাইতে পারবেন না।”
“শোনেন ভাই, আপনি আইন জানেন না।”
“ওই মিয়া, কথাবার্তা ঠিকমতো কইয়েন। আমি আইন জানিনা মানে? আমারে আইন শিখান!” ক্ষেপে উটলো ভিতরের লোকটা। বাইরের লোকটার খেলা জমতে শুরু করেছে।
“আইন না জানা থাকলে শিখবেন, অসুবিধা কি! সবাই সব জানবে, এমন তো কথা নেই। তাইলে আইন শোনেন, আমার পার্সপোর্টে যদি বছরের মোট ডলারের কোটা কার্ডের মাধ্যমে এনডোর্স করা থাকে, তাহলে আমি একটা টাকাও ক্যাশ ক্যারি করতে পারিনা। পকেটে ক্যাশ থাকলে মুদ্রাপাচার মামলায় পড়ে যাবো।”
“আচ্ছা ঠিকাছে, আপনার ইনভাইটেশন লেটার দেখান।”
“ওগুলোতো ভাই ভিসা এ্যাপ্লিকেশনের সময় এমব্যাসিতে জমা দিয়েছি। সাথে সাথে নিয়ে তো আর ঘুরিনা।”
“তাইলে তো হবে না। আমি দেখতে চাইছি, আমারে দেখাতে হবে।”
“ঠিকাছে, এই নেন, ইনভাইটেশন লেটার আছে, আর শ্রীলংকার ইমিগ্রেশন ডিপার্টমেন্টের অনুমোদনও আছে।” 
“তাইলে প্রথম যখন চাইলাম দিলেন না ক্যান? সব ঠিকঠাক মতো আছে তো?” রিডিং গ্লাসের ফাঁক দিয়ে সে পড়ার বা বোঝর চেষ্টা করলো।
“সেইটা তো বোঝা আপনার দায়িত্ব। আসল নাকি জাল, ঠিক না বেঠিক সেটা আপনে বুঝবেন। আমি আপনারে কিচ্ছু বলবোনা।” বাইরের লোক আরেকটু খেলতে চাইলো। কিন্তু খেলা আর জমলো না। দড়াম করে দুটো সিল পড়লো। একটা পাসপোর্টে এবং আরেকটা এমবারকেশন ফর্মে। 
“নেন, যান।” প্রবল বিরক্তিতে ভিতরের লোকটা পাসপোর্টটা ডেস্কের উপর ছুঁড়ে দেয়।
যারা দুজন খেললো, তাদের একজন ঢাকা ইমিগ্রেশন পুলিশের একজন সাব-ইন্সপেক্টর আর অন্যজন আমি, এই ব্লগের মুহুরী। গতকাল (১৪ অগাস্ট ২০১১) রাতে খেলাটি অনুষ্ঠিত হয় ঢাকা ইমগ্রেশন পুলিশের কাউন্টারে যখন আমি শ্রীলংকা ভ্রমণের জন্যে সেখানে উপস্থিত ছিলমা।
খেলা শেষ। বাইরের লোকটা ভিতরের জনকে একটু সুর করে ধন্যবাদ দিয়ে তারপর এক সালাম ঠুকলো। ভিতরের লোকটা যথারীতি নির্জবাব। তখনই বাইরের লোকটা মনে পড়লো যে ভিতরের ওদের তো আল্লাহর রহমত লাগেনা।
১
পাদটীকা১. [ঢাকার ইমগ্রেশন পুলিশের আচরণ নিয়ে লেখার ইচ্ছে অনেকদিনের। খুব সাধারণ একটা ঘটনা তাই শেয়ার করলাম। জটিলগুলো পরে হয়তো আস্তে আস্তে লিখতে থাকবো। আপনাদের বিচিত্র অভিজ্ঞতাগুলোও শেয়ার করবেন দয়াকরে।]



খলিল ডেল আর ফিরলো না!





গ্লাসগো বয় খলিল রাসজেদ ডেল বা সংক্ষেপে কেন আমার ঘনিষ্ঠ বন্ধু ছিলো না কখোনোই, তবে সম্ভবত বার দুয়েক তার সাথে নাইরোবিতে সংক্ষিপ্তৎ সাক্ষাৎ হয়েছিলো। তবে আমি মাঝে মাঝে তার খোঁজখবর রাখতাম। বিশেষত খলিল এবং আমার প্রিয় বন্ধু জিয়া চৌধুরী- এরা দুজনে ছিলো হরিহরআত্মা। তার পরেও খলিলের সাথে আমারও একটা আত্মীক সম্পর্ক ছিলো কারণ আমরা দুজনেই ছিলাম একই পথের পথিক।
খলিল ছিলো একজন আপাদমস্তক মানবতাবাদী সেবক। ৩৫ বছর ধরে খলিল ইরাক, সোমালিয়া, পাকিস্তানের মতো বিক্ষুব্ধ দেশগুলো ছাড়াও প্রায় গোটা পৃথিবীময় মানবতার সেবা করে বেড়িয়েছে। যেখানেই মানবতা বিপন্ন বা ঝুঁকিগ্রস্থ, সেখানেই খলিল। এ যেনো ছিলো তার জীবনের এক অবিচ্ছেদ্য অঙ্গ। পেশায় সে ছিলো একজন ডাক্তার।
বছরখানের আগে খলিল পাকিস্তানের বেলুচিস্থান প্রদেশের রাজধানী কোয়েটায় ইন্টারন্যাশনাল কমিটি ফর রেড ক্রসের একটা হাসপাতালের দায়িত্ব নেয়। তার সেই হাসপাতাল এলাকা থেকেই এবছর ২০১২’র ৫ জানুয়ারী অজ্ঞ্যাত বন্দুকধারীরা খলিলকে অপহরণ করে নিয়ে যায়। এরপর শুরু হয় মুক্তিপণ নিয়ে দরকষাকষি। কিন্তু হঠাৎ করেই যেনো সবকিছু স্থবির হয়ে যায়। তার সংস্থা গোটা বিষয়টা নিয়ে কঠোর গোপনীয়তা বজায় রাখলেও অপহরণকারীরা যেনো হঠাৎ করেই নিরব হয়ে যায়। এর আগে অবশ্য তারা খলিলের কন্ঠস্বর শোনায় তার সংস্থার কর্মীদের যাতে নিশ্চিত হয় যে খলিল জীবিত আছে এবং তাতে করে দরকষাকষিতে তারা সুবিধা পায়। 
আজ, অপহরণের প্রায় চার মাস পর কোয়েটার উপকন্ঠে খলিলের মৃতদেহ পাওয়া গেছে। বৃটিশ প্রধানমন্ত্রীর ক্ষুব্ধ প্রতিক্রিয়া পড়তে পারবেন এখানে। এসংক্রান্ত বিভিন্ন খবরও পাবেন এখানে।
গত কয়েক বছর ধরে মানবতাবাদী উন্নয়নকর্মীদের জীবন যেনো অনেক বেশি ঝুঁকির মধ্যে চলে এসেছে। খুন-নির্যাতন, এসবের স্বীকার এরা হচ্ছে প্রতিনিয়ত। অনেকবার ভেবেছি এই পেশা ছেড়ে দিয়ে অন্য সেক্টরে চাকরী করি বা ব্যবসা করি। কিন্তু তা পারিনি। শুধু আমি একাই যে তা পারিনি তা নয়, এই পেশার কেউই হয়তো মানবতার সেবা ছেড়ে অন্যত্র যেতে পারেনা। যেমন পারেনি খলিল ডেল।
যারা প্রার্থনায় বিশ্বাসী তারা দয়াকরে খলিলের বিদেহী আত্মার শান্তির জন্যে একটু প্রার্থনা করুন। অন্যেরা হয়তো একটু শ্রদ্ধা জানাতে পারেন।


উর্দূ ভাষার ট্র্যাজেডি



১৯৮৩ সালে শিল্পী ফকির আলমগীর আমার অটোগ্রাফের খাতায় লিখে দিয়েছিলেন,


ইতিহাস বাউলের মতো ক্ষমাশীল নয়।

খাতাটা হারিয়ে গেছে, অটোগ্রাফ শিকারের নেশাও ফুরিয়ে গেছে। কিন্তু সেদিনের সেই কথাটা আজও হঠাৎ হঠাৎ করেই মনে জেগে ওঠে। এটাই আসলেই বাস্তবতা।

১৯৪৭ সালে ভারতভাগের সময় ধর্মীয় জাতীয়তাবাদ এমন প্রকটভাবে নিয়ামকের ভূমিকায় অবতীর্ণ হয়েছিলো যে সেই জোয়ারে ভারতবর্ষের বিভিন্ন জাতিগুলোর ভাষাগত ও সংস্কৃতিক পরিচয় একদমই ঢাকা পড়ে গিয়েছিলো। বৃহৎ জনগোষ্ঠিগুলোর মধ্যে বাঙালী, পাঞ্জাবী, সিন্ধি, কাশ্মিরীরা এই বিভক্তির উল্লেখযোগ্য উদাহরন। সেই ১৯৪৭ থেকে শুরু করে ১৯৭১ সালে স্বাধীনতালাভের মাধ্যমে বাংলাদেশের জন্ম হওয়ার আগ পর্যন্ত তৎকালীন পূর্ব পাকিস্তানের ইতিহাস কেবলই শোষনের ও বঞ্চনার। তবে এই লেখার মূল আলোচ্য সেটা নয়।
ভারতভাগের পরপরই শুরু হয় পুর্ব পাকিস্তানের উপর বৈষম্যের স্টীমরোলার যার শুরু হয় ভাষাগত অধিকার হরণের অপচেষ্টার মধ্যে দিয়ে। ১৯৪৭ সালে পাকিস্তান পাবলিক সার্ভিস কমিশন অনুমোদিত পাঠ্যসূচী থেকে বাংলাকে বাতিল করে দেয় এবং বাংলা ভাষায় মুদ্রিত মুদ্রাগুলোর উপর নিষেধাজ্ঞা আরোপ করে। এরপর ১৯৪৮ সালের ২১ মার্চ ঢাকা রেসকোর্স ময়দানে পাকিস্তানের গভর্ণর জেনারেল মোহাম্মদ আলী জিন্নাহ এক নাগরিক সম্বর্ধনায় ঘোষনা দেয় যে উর্দূই হবে পাকিস্তানের একমাত্র ভাষা। জিন্নাহর মৃত্যুর পর পাকিস্তানের প্রধানমন্ত্রী লিয়াকত আলী খানও আমৃত্যু (অক্টোবর ১৯৫১) বাঙালীদের এই দাবী সম্পূর্ণ অগ্রাহ্য করে চলেছিলো। তার এবং তার দল মুসলীম লীগের বক্তব্য ছিলো যে এই ভাষার দাবী তুলে পাকিস্তানের মধ্যে দ্বিধাবিভক্তির চেষ্টা করা হচ্ছে এবং এই চেষ্টা সর্বাঙ্গীনভাবে ব্যার্থ হয়েছে। এসময়ে ভাষাবিদ ডক্টর মোহাম্মদ শহীদুল্লাহ ব্যাঙ্গ করে বলেছিলেন,


উর্দূ তো পাকিস্তানেরই কোনও অংশের মাতৃভাষা নয়, তাকে আমরা কেনো জাতীয় ভাষা হিসেবে গ্রহন করতে যাবো! আর যদি উর্দূকে ভাষা হিসেবে মানতেই হয়, সেটা হতে পারে দ্বিতীয় ভাষা।

ইতোমধ্যে গভর্ণর খাজা নাজিমুদ্দিন ভাষার দাবীতে উদ্ভুত গণজাগরণের প্রেক্ষিতে অদ্ভুত এক প্রস্তাবনা নিয়ে দরকষাকষির চেষ্টা চালিয়ে যাচ্ছিলো- বাঙালীরা বাংলা ভাষা ব্যবহার করবে তবে তা লিখিত হতে হবে আরবী হরফে। কিন্তু তার ২৭ জানুয়ারী ১৯৫২’র  ঘোষিত “উর্দূ ওনলি” নীতির প্রতিবাদে ৩১ জানুয়ারী মাওলানা ভাষানীর সভাপতিত্বে গঠিত সর্বদলীয় কেন্দ্রীয় ভাষা আন্দোলন কমিটির সভায় নাজিমুদ্দিনের এই ঘোষনাকে প্রত্যাখ্যান করা হয়। এরপরের সেই ঐতিহাসিক ঘটনা সবাই জানেন। ২১ ফেব্রুয়ারী ১৪৪ ধারা ভঙ্গ করার মধ্যে দিয়ে জাগ্রত জনতার যে জোয়ার তা রুখে দেবার ক্ষমতা পাকিস্তান সরকারের ছিলোনা। প্রাণের বিনিময়ে অর্জিত হলো আমাদের ভাষার অধিকার। কেবলমাত্র ভাষার অধিকারের জন্যে পৃথিবীতে এক এবং অদ্ধিতীয় এক মহান আত্মত্যাগের উদাহরণ।
যে উর্দূ নিয়ে পাকিস্তানের তৎকালীন সরকারগুলোর এতো প্রেম উথলে উঠছিলো, আসলেই সেই উর্দূ কি আদৌ কোনও কালে পাকিস্তানের ভাষা ছিলো। এর এক কথার উত্তর- না। উর্দূ ছিলো আসলে মোহাম্মদ আলী জিন্নাহর মতো উদ্বাস্তুদের ভাষা। পরবর্তীতে রাষ্ট্রক্ষমতায় এসে তারা সেই ভাষাকে শাসকের ভাষায় রূপদানের চেষ্টা করে গেছে। আজ এতো বছর পরও পাকিস্তানীদের সরকারী এবং দাপ্তরিক ভাষা উর্দূ নয়, কেবলমাত্র ইংরেজি। 
তাহলে পাকিস্তানে উর্দূ ভাষার অবস্থা কি? এটা মূলত ইসলামাবাদের ভাষা, তা’ও সবার নয়। তবে পাকিস্তানের ভিন্ন ভাষাভাষীরা অবশ্য উর্দূকে তাদের মধ্যে কথোপকথোনের একটা মাধ্যম হিসেবে ব্যবহার করে থাকে। তবে সেটা সীমাবদ্ধ শিক্ষিত সমাজের মধ্যে। আমি সিন্ধ এবং পাঞ্জাবের বিভিন্ন এলাকায় ঘুরে দেখিনি যে দুজন সিন্ধি বা পাঞ্জাবী নিজেদের মধ্যে উর্দূতে কথা বলছে। আমার অফিসের পাঠান কর্মীরাও নিজেদের মধ্যে কখোনেই উর্দূতে কথা বলে না। আমি সিন্ধের শিকারপুরের এক গ্রামে গিয়ে সারা গ্রামের মধ্যে মাত্র একজন মানুষ পেয়েছি যে সামান্য উর্দূ বলতে পারে এবং তার উর্দূ আমার ভাঙাচোরা উর্দূ থেকেও দুর্বল। উইকির তথ্যমতে পাকিস্তানের ভাষাভাষীদের শতকরা হিসেব হচ্ছে পাঞ্জাবী ৪৪.১৫%, পশতু ১৫.৪২%, সিন্ধি ১৪.১০%, শেরাইকি ১২.১০%, উর্দূ ৭.৫৭, এবং বালুচ ৩.৫৭%। যদিও অনেকেই আমার কাছে বলেছে যে উর্দূ সর্বোচ্চ ২ থেকে ৪ শতাংশ লোকের মাতৃভাষা। আবার শেরাইকি ভাষায় ১২.১০% মানুষ কথা বললেও লেখালিখি বেশি হয়। তবে মাতৃভাষা না হওয়া সত্ত্বেও পাকিস্তানে উর্দূ ভাষা শেখার একটা তৎপরতা দেখা যায় সরকারী চাকরী পাওয়ায় সুবিধার জন্যে। গত ২ বছরের খবর জানি, ২১ ফেব্রুয়ারীতে আন্তর্জাতিক মাতৃভাষা দিবসে পাকিস্তানের বিভিন্ন প্রদেশে তাদের নিজ নিজ ভাষার স্বার্থসংশ্লিষ্ঠ দাবীদাওয়াগুলো উঠে আসছে। পাকিস্তান সরকারগুলোর ব্যাপক সমালোচনা হচ্ছে তাদের উপর উর্দূভাষা চাপানোর মাধ্যমে তাদের নিজস্ব ভাষাকে গুরুত্বহীন করে ফেলার ষড়যন্ত্রের কারনে।
এই হচ্ছে সেই উর্দূ ভাষা। যে ভাষার আগ্রাসন রুখতে আমরা সেই ১৯৫২ সালের ঢাকার রাজপথ রক্তে রঞ্চিত করেছিলাম, সেই উর্দূ আজও পাকিস্তানের সরকারী দাপ্তরিক ভাষার মর্যাদা অর্জন করতে পারেনি। এই সেই পাকিস্তানের তথাকথিত জাতীয় ভাষা যে ভাষা সেই দেশের প্রায় ৯৫ শতাংশ মানুষ আজও ব্যবহার করেনা। জিন্নাহ-লিয়াকত-নাজিমুদ্দিন-নূরুল আমিনের সেই প্রাণের ভাষা আজও পাকিস্তানের ৯৫% মানুষের প্রাণে তো দুরে থাক, ঠোঁটেই ঠাই পায়নি।
জানিনা কে বা কারা এটা করেছে এবং কেনো করেছে; তবে আমি এটাকে ধরে নেবো ইতিহাসের সেই অনিবার্য শাস্তি হিসেবে। জিন্নাহর কবরে তার জন্ম-মৃত্যুসালগুলো বাংলায় লেখা, ফাতেমা জিন্নাহ, লিয়াকত এবং আমিনের কবরের প্রধান পরিচিতির ভাষাই বাংলা। বাংলা ভাষা বহনকারী পাথরে পিষ্ট হচ্ছে তাদের সমাধি এবং হতে থাকবে অনন্তকাল ধরে। যে বাংলা ভাষাকে দম্ভের ভরে তারা পিষ্ঠ করেছিলো একদা, সেই বাংলার প্রস্তরভরেরই তারা পিষ্ঠ হচ্ছে এবং হতে থাকবে যুগের পর যুগ। এটাই ইতিহাসের শাস্তি কারন ইতিহাস বাউলের মতো ক্ষমাশীল নয়। 
নিচে ছবির প্রস্তরগুলো যথাক্রমে জিন্নাহ, ফাতেমা জিন্নাহ, লিয়াকত আলি খান এবং নূরল আমিনকে পিষ্ঠ করে চলেছে।




তথ্যসূত্রঃ
১. বেঙ্গলি ল্যাংগুয়েজ মুভমেন্ট,
২. ল্যাংগুয়েজেস অব পাকিস্তান।


চাকরীর ইন্টারভিউ দেওয়া ও নেওয়ার খুচরো অভিজ্ঞতা (প্রথম পর্ব)




[ডিসক্লেইমারঃ এই ব্লগ পাঠলব্ধ শিক্ষণের প্রয়োগে কাহারও ইন্টারভিউ ব্যার্থতার দায় ব্লগরব্লগরকের উপর বর্তাইবে না]
প্রশ্ন আসতেই পারে যে আমি আমার অভিজ্ঞতাকে কেনো ‘খুচরো’ বলে আখ্যা দিলাম! কথা হচ্ছে খুচরোকে খুচরোই বলতে হবে। যদি খুচরোকে ফলাও করে বিশাল-ব্যাপক আকারে দেখাতে চাই তবে ধরা খাওয়ার সমূহ আশংকা। আর ঝানু মানুষদের সামনে চাপাবাজী অত্যন্ত বিপদজনক, আর তা যদি হয় কোনও চাকরীর ইন্টারভিউ দিতে গিয়ে। তবে হ্যাঁ, চাপাবাজীও কাজে আসে যদি তা কৌশলের সাথে করা যায়। আমার জীবনে এই চাকরীর ইন্টারভিউর অভিজ্ঞতা বিশাল তা বলা যাচ্ছেনা, বিশেষকরে ইন্টারভিউ দেওয়ারটা। তাই সবিনয়ে এই অভিজ্ঞতাসম্ভারকে ‘খুচরো’র কাতারেই রাখতে চাই।
আমার ফেস-টু-ফেস ইন্টারভিউর অভিজ্ঞতা খুবই কম, আঙুল গুনে বলে দিতে পারি কয়টা। দূরবর্তী ইন্টারভিউ দেওয়া-নেওয়ার অভিজ্ঞটাই আমার তুলনামূলকভাবে বেশি। আমার জীবনের প্রথম সত্যিকারের ইন্টারভিউ দেই ২০০০ সালে একটা আন্তর্জাতিক এনজিওতে। ছোটবেলা থেকেই স্বপ্ন দেখতাম আন্তর্জাতিক এনজিওতে কাজ করার। সেখানে এ্যাডমিন এ্যাসিস্ট্যান্ট এবং এ্যাসিস্ট্যান্ট এ্যাডমিন অফিসার, দুটো পদের বিজ্ঞাপন দেথে দুটোতেই এ্যাপ্লাই করে দেই। ধারণা করেছিলাম যে বড়জোর এ্যাডমিন এ্যাসিস্ট্যান্ট পদে ডাকলেও ডাকতে পারে। কিন্তু ডাক এলো বড়োটাতে। কয়েকজন সিনিয়র বন্ধুর কাছ থেকে পরামর্শ নিলাম কিভাবে কি বলবো, তার উপরে। কিন্তু সে পর্যন্ত যেতে পারলে তো!
কম্পিউটারে লিখিত পরীক্ষা দিলাম এবং বেশ ভালো পরীক্ষা দিলাম। আশাবাদী হয়ে বাড়ি ফিরতেই মৌখিক পরীক্ষার ডাক এলো। এবার আমি কনফিডেন্ট, ভাইভা ভোস দিতে গেলাম। আত্মবিশ্বাসের সাথে প্রশ্নগুলোর উত্তর দিলাম এবং যেগুলো ভালো মতো জানা ছিলো না সেগুলোতে ক্যাঁ ক্যুঁ না করে বলে দিলাম অজ্ঞতার বা মনে না থাকার কথা। চাকরী পেয়ে গেলাম এবং জয়েনিং হলো আমার নিজের শহর খুলনাতে।
জীবনে প্রথম সত্যিকার অর্থে রোমাঞ্চকর এবং শ্বাসরূদ্ধকর ইন্টারভিউ দিলাম ২০০৩ সালে। আমি যেখানে চাকরী করলাম তাদের আটলান্টাস্থ হেড কোয়ার্টার্সে এ্যাকাউন্টস পেয়েবলস সুপারভাইজার পদে কবে আবেদন করেছিলাম, তা’ও ভুলে গেলেও ইন্টারভিউর ডাক পেলাম- টেলিফোন ইন্টারভিউ, আমার জীবনে প্রথমবারের মতো। ইমেইলে ইন্টারভিউয়ার হিসেবে যাদের নাম দেখলাম, তা দেখে আমার অন্তরাত্মা শুকিয়ে যাওয়ার জোগাড়- সংস্থাটির তিন গ্লোবাল ডিরেক্টর- ফাইনান্স ডিরেক্টর, গ্রান্টস ডিরেক্টর এবং এইচআর ডিরেক্টর! তখন আমার অত্যন্ত শ্রদ্ধেয় এবং একজন প্রিয় অগ্রজ সহকর্মী ফিল্ড ভিজিটে আমাদের ওখানে ছিলেন। তার নাম জগন্নাথ দত্ত, বাংলাদেশের উন্নয়ন সেক্টরে মনিটরিং ও ইভ্যালুয়েশনের একজন প্রবাদব্যাক্তি, ২০০৮ সালে মারা যান দীর্ঘদিন অনেক ভূগে। সাতক্ষীরার অসম্ভব রকম ধনী পরিবারের সন্তান হয়েও জগন্নাথ’দা মানবতার সেবা ছেড়ে যাননি আমৃত্যু। তিনি আমাকে গল্পের ছলে বেশ কিছু টিপস দিলেন যে এইসব ইন্টারভিউতে কেমন আচরণ করতে হয়। যথাসময়ে ইন্টারভিউ হলো এবং কিভাবে যেনো বেশ ভালো হলো। আমি কৃতকার্য হলেও পরে পদটি শুরু হওয়ার আগেই রিস্ট্রাকচারিঙে পড়ে মারা যায়। তা সত্বেও ওই ইন্টারভিউটা ছিলো আমার জীবনের একটি মাইলফলক। এবং বলবো যে দূরবর্তী ইন্টারভিউতে আমার আত্মবিশ্বাসের শুরু ওই ইন্টারভিউটা থেকেই।
আর ইন্টারভিউ নেওয়াটাও যথেষ্ঠ মনস্তাত্ত্বিক চাপযুক্ত বিশেষকরে যখন একাধিক অপশনের মাঝ থেকে একজনকে বেছে নিতে হয় অথবা একটা রাইট ভার্সাস রাইট সিদ্ধান্ত নিতে হয়। কিছুদিন আগে একটা ইন্টারন্যাশনাল পদের জন্যে ইন্টারভিউ নিলাম। প্যানেলে পদমর্যাদায় জ্যোষ্ঠতম সদস্য ছিলাম আমি। সেখানে চুড়ান্তভাবে তালিকাভূক্ত প্রার্থীদের মধ্যে দুজনকে পেলাম যারা দুটি বিশাল আন্তর্জাতিক সংস্থার ইন্দোনেশিয়ার এবং কঙ্গোর কান্ট্রি ডিরেক্টর। সত্যিকথা বলতে কি, এই দুজনের ইন্টারভিউ নিতে গিয়ে আমি যে কি পরিমান শিখলাম এবং উপকৃত হলাম, তা বলে শেষ করার মতো নয়। অনেকেই হয়তো একে পেশাদারীত্বের বহির্ভূত বলে মনে করতে পারেন, কিন্তু আমি ইন্টারভিউ করাকালীন সময়ে যদি কোনও পয়েন্টে পরিষ্কার উত্তর না পাই, আমি অনেক সময় ইন্টারভিউদাতাকে চ্যালেঞ্জ করি অথবা ব্যাখ্যা করার সুযোগ দেই কিছু ক্ল্যূ ধরিয়ে দিয়ে। এটা নির্ভর করে প্রার্থীর উপর।
যাহোক ধান ভানতে শীবের গীত নিয়ে বসলে তো আর হবেনা, তারচেয়ে বরং যে মহতী (!) উদ্দেশ্য নিয়ে এই ব্লগ লিখতে বসা, সেটা নিয়েই এগোই। যদিও ইন্টারভিউ নিয়ে অভিজ্ঞতা শেয়ার করতে চাই, তবুও লিখিত পরীক্ষা নিয়ে আলাদা কিছু না বললেও সেই ছোটবেলায় মুরব্বী বা শিক্ষকদের বলা সেই কথাগুলো সবাইকে স্মরণ করতে বলবো- প্রথমে প্রশ্নপত্র হাতে নিয়ে ঠাণ্ডা মাথায় গোটা প্রশ্নপত্রটি পড়বে, তারপর যেগুলো সবথেকে ভালে জানো বা কমন পড়েছে সেগুলোর একটা ক্রমতালিকা তৈরী করবে, তারপর ঠাণ্ডা মাথায় উত্তরপত্রে লিখতে শুরু করবে। সবগুলোর উত্তর লেখা হয়ে গেলে একটা রিভিশন দিবে।
ইন্টারভিউগুলোতে মূলত তিনটি বিষয়ে প্রশ্ন করা হয়ে থাকে- ইন্ট্রোডাকশন, টেকনিক্যাল এবং ইন্টারপারসোনাল। তবে বেশি সিনিয়র পদগুলোতে ইন্টারপারসোনাল এবং ম্যানেজারিয়াল দিকগুলোতেই বেশি গুরুত্বারোপ করা কয়। আমি এই বিষয়গুলো নিয়েই যতদূর পারি সংক্ষেপে আমার অভিজ্ঞতা শেয়ার করবো। জাস্ট রিমেমবার, এগুলো একান্তই আমার ব্যাক্তিগত অভিজ্ঞতা এবং মতামতের শেয়ারিং। গুগলিং করে অজস্র আর্টিক্যাল পাবেন ইন্টারভিউশৈলীর উপর কিন্তু আমি তার ধারকাছ দিয়েও যাচ্ছিনা। 
প্লিজ ইন্ট্রোডিউস ইয়োরসেলফ। হাউ ডু ইউ ফিল ইওরসেল্ফ বেস্ট ফর দিস পজিশন?
জীবনে মাত্র ১-২ বার যারা ইন্টারভিউ দিয়েছে, তারা সবাই এই প্রশ্নটার সাথে পরিচিত। বিভিন্নজনকে দেখেছি বিভিন্নভাবে এই প্রশ্নটাকে সামলাতে। কয়েকমাস আগে রিসেপশনিস্ট পদের ইন্টারভিউ নিতে বসেছিলাম ছুটির দিনে প্যানেলে কেউ আসতে চাচ্ছিলো না, তাই। সবথেকে চৌকশ, সবগুলো প্রথম শ্রেণী এবং প্রাণীবিদ্যায় সন্মান এবং স্নাতকোত্তরে মেধাতালিকায় স্থান অর্জনকারী মেয়েটি এই প্রশ্নের উত্তরে কেবলমাত্র তার বর্তমান এবং নিকট অতীতের একটা চাকরীর অভিজ্ঞতা বললো। আমি জানতে চাইলাম আরও কিন্তু সে বললো যে যেহেতু এই পদে তিন বছরের অভিজ্ঞতা চাওয়া হয়েছে তাই সে কেবলমাত্র তার সর্বশেষ তিন বছরের অভিজ্ঞতার কথাই বলেছে যদিও তার অভিজ্ঞতা কমপক্ষে ৫ বছরের। মেয়েটিকে নিতে পারিনি কারন তার বেতনের চাহিদা আমাদের সঙ্গতি থেকে অনক বেশি এবং তার চাহিদা তার বর্তমান চাকরীর তুলনায় যৌক্তিক।
তো এই প্রশ্নের উত্তরে আমি কি করি- আমি ছোটখাট একটা প্যারাগ্রাফ আগে থেকেই তৈরী করে রাখি এবং তা প্রায় সব ইন্টারভিউতে ঝেড়ে দেই। এর সুবিধা হলো আপনি তো আর নিজেকে বদলাতে পারবেন না প্রতিনিয়ত, তাই নিজেকে উপস্থাপিত করতে কি বলবেন সে কথাগুলো একটু গুছিয়ে রাখাই ভালো। অবান্তর, অপ্রাসঙ্গিক এবং ব্যাক্তিগত প্রসঙ্গ এখানে একেবারেই আনবেন না। অনেককে দেখেছি ব্যাক্তিগত অনেক কথা বলে ফেলে ইন্টারভিউয়ারের অনুগ্রহ পাওয়ার লক্ষে। মনে রাখবেন, এটা কোনওভাবেই আপনাকে সাহায্য তো করবেই না বরং আপনার বিরুদ্ধেই এটা কাজ করবে। কিন্তু বিরুদ্ধে কেনা? আমি প্যানেলে থাকলে আমি এটাকে এভাবে দেখি যে, যে ব্যাক্তি ইন্টারভিউ দিতে বসে নিজের ব্যাক্তিগত প্রতিকূল পরিস্থিতি বা বিভিন্ন ইনকনভিনিয়েন্ট প্রসঙ্গের অবতারণা ঘটিয়ে সুবিধা নিতে চায়, তাকে নিয়োগ করা হলে সে কর্মজীবনেও এই একই ঘটনা অহরহ ঘটাতে থাকবে। নাম বলুন, সর্বশেষ নেওয়া ডিগ্রিটা বলুন, প্রাসঙ্গিক ট্রেনিঙের কথা বলুন, কি অ্যাসপিরেশন থেকে এই পদে আবেদন করেছেন, তা সংক্ষেপে বলুন।
এখন প্রশ্ন হচ্ছে আমি কেনো নিজেকে এই পদের জন্যে শ্রেষ্ঠ প্রার্থী বলে মনে করি? এটা একটা সহজ আবার জটিল প্রশ্ন। আপনি নিজেকে এই পদের উপযুক্ত বলে মনে করেছেন, তাই তো আবেদন করেছেন, তাইনা? তাহলে নিজেকে শ্রেষ্ঠ প্রার্থী মনে করতে দোষ কোথায়? কিন্তু আবার কথা আছে, আপনি কি অন্য আবেদনকারীদের চেনেন বা তাদের যোগ্যতা সম্পর্কে জানেন যে আপনি নিজেকে শ্রেষ্ঠ বলে দাবী করছেন? তো, আমি এই প্রশ্নের ক্ষেত্রে কি উত্তর দেই দেখি- আমি এখানে নিজেকে ‘বেস্ট’ দাবী না করে ‘বেস্ট ফিট’ বলে দাবী করি। “আয়্যাম নট শিওর ইফ আয়্যাম দ্য বেস্ট ক্যান্ডিডেট ফর দিস পজিশন বাট গিভেন মাই রিলিভ্যান্ট স্কিল সেটস এ্যান্ড সাবস্ট্যানশিয়াল এক্সপিরিয়েন্স আই স্ট্রংলি বিলিভ মাইসেলফ এ্যাজ ওয়ান অব দ্য মোস্ট সুইটেবল ক্যান্ডিডেট।” অথবা ধরুন এরকম, “আয়্যাম নট শিওর ইফ আয়্যাম দ্য বেস্ট ক্যান্ডিডেট ফর দিস পজিশন বাট আই স্ট্রংলি বিলিভ দ্যাট মাই রিলিভ্যান্ট স্কিল সেটস এ্যান্ড সাবস্ট্যানশিয়াল এক্সপিরিয়েন্সেস ফিট বেস্ট ফর দিস পজিশন।”
একটা কথা সবসময় মনে রাখবেন যে ইন্টারভিউ হচ্ছে আপনার যোগ্যতা বিক্রির একটা বাজার। আপনাকেই দায়িত্ব নিতে হবে চাকরীর বাজারে আপনাকে যোগ্য প্রমানের। আর সেই বাজারে ঢোকার গেইট পাস নিতে হবে ইন্টারভিউতে। অনেক যোগ্য চাকরী প্রার্থীর ভিড়ে বাছাইতে টিকতে হলে একটা ভালো গোছানো সিভি যেমন প্রয়েজন; তেমনই, ইন্টারভিউতে আপনাকে যোগ্য বলে প্রমান করতে হবে। অবান্তর ও অপ্রাসঙ্গিক কথাবার্তা যেমন ইন্টারভিউতে বলা যাবেনা, তেমনই যা বলা প্রয়োজন তা ভুলে যাওয়া যাবেনা। এই ধরুন, আপনি পাবলিক হেলথ প্রোমোটর পদের ইন্টারভিউ দিচ্ছেন। এখানে আপনি এককালে দ্বিতীয় বিভাগ লীগে ক্রিকেট খেলতেন বা একটা ব্যান্ডে বেজ গিটার বাজাতেন এগুলো বলা থেকে বেশি প্রয়োজনীয় হচ্ছে আপনি সিভিল এন্ড এনভায়রনমেন্টাল ইঞ্জিনিয়ারিঙে এমএস করছেন- এটা বলা; আপনার একটা এসংক্রান্ত লেখা প্রকাশিত হয়েছে- এটা বলা; অথবা আপনি আরবান হেলথ নিয়ে একটা রিসার্চ প্রজেক্টে কাজ করেছেন- এটা বলা। আপনি যদি আপনার যোগ্যতা সঠিকভাবে ইন্টারভিউয়ারের সামনে তুলে ধরতে না পারেন, তবে কিন্তু আপনি পাওয়া সূযোগ হেলায় হারালেন এবং অন্যেরা সেই সুযোগ কাজে লাগিয়ে আপনার থেকে এগিয়ে গেলো।
পরের পর্বে ইন্টারভিউয়ের বাকী বিষয়গুলো নিয়ে শেয়ারিঙের আশা রাখছি।


এমপি রনির সাক্ষাতকার নিয়ে মাননীয় প্রধানমন্ত্রীর সরলকথন





আগে জানতাম কুকুর লেজ নাড়ে কিন্তু এখন দেখছি লেজ কুকুরকে নাড়ে


এই অশালীন উক্তি সালাউদ্দিন কাদের চৌধুরী আসলে তার দলের আদর্শিক অবস্থানের বা তার নেত্রীর সমালোচনার জন্যে প্রসব করেছিলো না। এটা সে করেছিলো মওদুদ আহমেদের সাথে তার ব্যাক্তিগত স্বার্থসংশ্লিষ্ট সংঘাতের কারনেই। এ কাহিনী অনেক পুরানো। একই আদর্শের অনুসারীরা যখন ব্যাক্তিগত স্বার্থসংশ্লিষ্ঠ সংঘাতে জড়িয়ে পড়ে তখন এধরনের মন্তব্য এসেই থাকে। তবে দৌড় প্রতিযোগিতা নিয়ে গোলাম মাওলা রনির করা সাম্প্রতিক মন্তব্যের পিছনে আমার কাছে কোনও ব্যাক্তিগত স্বার্থের সংঘাত মনে হয়নি, বরঞ্চ মনে হয়েছে তার লাইম-লাইটে আসার উচ্চাভিলাষ। এমনিতেই সারা দেশ আবুলের সমালোচনায় মুখর, রনি সম্ভবত সেই ঘর পোড়ার মধ্যে আলু পোড়া দিতে চেয়েছিলো।
প্রায় সবাই হয়তো জানেন সম্প্রতি এক টকশো’তে আওয়ামীলীগদলীয় সাংসদ গোলাম মাওলা রনির সাক্ষাতকার বেশ আলোড়ন সৃষ্টি করেছে। দৌড় প্রতিযোগিতায় জিতে সৈয়দ আবুল হোসেনের মন্ত্রীত্ব বাগানোর কাহিনী। তা’ও দৌড়ের আবুল পিছনে ফেলেছে তার থেকে বয়োঃকনিষ্ঠ দুইজন নামকরা ক্রীড়ামোদী ওবায়দুল কাদের এবং সাবের হোসেন চৌধুরীকে। সমস্যার কিছু দেখতাম না যদি না মাননীয় প্রধানমন্ত্রী বিষয়টাতে তার প্রতিক্রিয়া ব্যাক্ত করে কিছু কথা না বলতেন। রনি এখানে আবুল হোসেনের ভাঁড়ামোরও কিছু বর্ণনা দিয়েছে, যেমন এমপিদের নামের আরবী অনুবাদ, তফসীর, ইত্যাদি বয়ান করা। তবে রনির স্পষ্টভাবে ব্যাক্ত করা ‘এটা তার জন্য ছিলো মাননীয় প্রধানমন্ত্রীর গিফট’, এটা বেশ চিন্তায় ফেলার মতো। যে আবুল হোসেনকে গত মেয়াদে প্রতিমন্ত্রী পদ থেকে বরখাস্ত করা হয়েছিলো সরকারকে লুকিয়ে ব্যাক্তিগত পাসপোর্ট ব্যবহার করে বিদেশ ভ্রমণের কারনে; তাকেই এবার পুর্ণমন্ত্রীত্ব দিয়ে আদৃত করা হলো। তবে অন্যের কাছ থেকে শোনা দলের একান্তই ভিতরের বিষয় এভাবে জনসমক্ষে প্রকাশ করে রনি কতটুকু শিষ্ঠতার পরিচয় দিলো, তা নিয়ে সমালোচনা হতেই পারে।
পত্রিকা পড়ে জানলাম ২০ অক্টোবর সংসদভবনে আওয়ামী লীগের সংসদীয় দলের বৈঠকে সাংসদ রনির উপস্থিতিতেই তার সমালোচনা করা হয়। বৈঠকে উপস্থিত একাধিক সাংসদের রেফারেন্সে খবরটা প্রকাশ হয়েছে। সেই বৈঠকের শুরুতে অর্থমন্ত্রী রনি নামের কোনও এমপিকে চেনে না বলে ব্যাক্ত করলেও পরে তিনিই আবার রনির বিরুদ্ধে তাকে নিয়ে সমালোচনা করার এবং তার কবিতা লেখা নিয়ে কটাক্ষ করার ক্ষুব্ধ প্রতিক্রিয়া দেখিয়েছে। একই সাথে স্বরাষ্ট্রমন্ত্রীও রনিকে এক হাত দেখে নিতে ছাড়েনি। শোনা যায় অর্থমন্ত্রী তাকে স্টুপিড পর্যন্ত আখ্যা দিয়েছে।
মাননীয় প্রধানমন্ত্রী অত্যন্ত সরল মনে এই দৌড় প্রতিযোগিতার কথা স্বীকার করে বলেছেন যে সেখানে সম্ভবত সাবের প্রথম হয়েছিলো। কিন্তু প্রধানমন্ত্রীকে ভাবতে হবে যে তার এই সারল্যকে তারই দলের লোকজন রংচং মাখিয়ে মুখরোচক গল্প বানাচ্ছে। আর যাদের নিয়ে এতো সমালোচনা, সেই আবুল হোসেন, শাহজাহান খান, এদের ব্যাপারে মাননীয় প্রধানমন্ত্রী যেন নিরব। অন্ধভাবে তিনি আবুলকে সমর্থন যুগিয়ে যাচ্ছেন। প্রথম দিকে মুহিত-আবুলে খটাখটি থাকলেও আশ্চর্যজনকভাবে তারা এখন একে অপরের প্রতি নেতিবাচক কথা বলা থেকে বিরত রয়েছে। আমরা জানিনা (বা আমাদের জানার কথাও না) কি মন্ত্রবলে আবুল-শাজাহান গং মাননীয় প্রধানমন্ত্রীকে বশীভূত করে রেখেছে। 
২০ তারিখের সভার আলোচনায় যদি একটু নজর ফেলা যায়, সেখানে মাননীয় প্রথানমন্ত্রী রনিকে নিয়ে যে কিছু মন্তব্য করেছেন, তা কিন্তু একটু ভিন্ন দৃষ্টিকোন থেকেও দেখার অবকাশ থেকে যায়। যেমন,


রনির শ্বশুর বিএনপি করে। বিএনপি ক্ষমতায় এলে তিনি এমপি হবেন। ওর চিন্তা কী!

রনি নিশ্চয়ই এমপি হওয়ার পর বিয়ে করেনি। অথবা তার শ্বশুর রনি এমপি হওয়ার পর বিএনপিতে যোগ দেয়নি। তাহলে মাননীয় প্রধানমন্ত্রী একথা বলে কি বোঝাতে চাইলেন! তার ভিতরে রনি সম্পর্কে যখন এরকম নেতিবাচক এ্যাজাম্পশান কাজ করে তবে তিনি কিসের ভিত্তিকে রনিকে সংসদ নির্বাচনে নমিনেশন দিয়েছিলেন? সেক্ষেত্রে যদি ধারণা করা হয় যে রনির নমিনেশনের পিছনে অর্থ বা লবিং কাজ করেছিলো, তবে কি সেটা খুবই ভুল ধারণা করা হবে? এই মন্তব্য করার আগে আপনার একটু ভাবা দরকার ছিলো যে এটা আপনার দলের ভাবমুর্তি এবং সুশাসনকে দুইভাবে প্রশ্নবিদ্ধ করে; ১. দলে কি তাহলে পরীক্ষিত-ত্যাগীদের আদৌ কোনও মূল্যায়ন আছে কি? এবং ২. যে সাংসদের ভবিষ্যৎ সম্পর্কে স্বয়ং প্রধানমন্ত্রী নিজেই সন্দিহান, এমন একজনকে মনোনয়ন দেয়ার অর্থ কি এই যে প্রধানমন্ত্রী তাকে মনোনয়ন দিতে যে কোনও কারনে বাধ্য হয়েছেন?


আর রনি চলে পার্থের (বাংলাদেশ জাতীয় পার্টি—বিজেপির চেয়ারম্যান আন্দালিব রহমান পার্থ) সাথে।’ এই কথাগুলো বলে বৈঠকে উপস্থিত শেখ হেলাল উদ্দিনের দিকে ইঙ্গিত করে প্রধানমন্ত্রী আরও বলেন, ‘পার্থর শ্বশুর বড় নেতা। খালা নেতা।’

ব্যাক্তিগত জীবনে ভিন্ন দল-মতের মানুষের সাথে বন্ধুত্ব বা ব্যবসায়িক সম্পর্ক থাকা আশ্চর্য কিছু নয়। এই প্রসঙ্গে মাননীয় প্রধানমন্ত্রী কেন পার্থর সাথে চলা নিয়ে কটাক্ষ করলেন তা তিনিই বলতে পারেন। আবার সেই একই প্রশ্ন, পার্থর সাথে চলা নিয়ে যদি কোনও সমস্য থাকে তবে তা রনির মনোনয়নের আগেই ভাবা সমীচিন ছিলো।


গোলাম মাওলা দাবি করেন, ‘এ পর্যায়ে প্রধানমন্ত্রী বলেন, “আমার যত বড় আত্মীয়ই হউক না কেন, যারা আমার পরিবারের সঙ্গে বেঈমানি করেছে, তাঁদের ক্ষমা নেই”।’

প্রয়াত নাজিউর রহমান মঞ্জু শেখ পরিবারের সাথে বেঈমানী করেছিলো। এমন বেঈমানী আরও অনেকে করেছিলো যারা পরবর্তীতে আবার শেখ পরিবারের পুনঃনৈকট্যলাভও করেছিলো। একইসাথে দেশের সাথে যারা বেঈমানী করেছিলো এমন কেউ কেউও শেখ পরিবারের নৈকট্যলাভ করেছে পরবর্তীতে। হেলাল ভাই মেয়ের বিয়ে দিয়েছে নাজিউর রহমান মঞ্জুর ছেলে পার্থর সাথে। তেমনি শেখ সেলিম মেয়ে বিয়ে দিয়েছে কুখ্যাত স্বাধীনতাবিরোধী স্বঘোষিত ডক্টর এবং প্রিন্স মুসা-বিন-শমশেরের ছেলের সাথে। হেলাল ভাই এবং সেলিম ভাই যখন পরিবারের এবং দেশের আদর্শের বিরোধী পরিবারের সাথে আত্মীয়তার সম্পর্ক স্থাপন করেছিলো, মাননীয় প্রধানমন্ত্রী কি তখন তাদের নিরস্ত করার চেষ্টা করেছিলেন নাকি ভাইয়েরা তার অবাধ্য হয়েছিলো? মাননীয় প্রধানমন্ত্রীর বেয়াই ইঞ্জিনিয়ার খন্দকার মোশাররফ সম্পর্কেও স্বাধীনতা বিরোধিতার অভিযোগ শোনা যায়। এই গুজব কি মাননীয় প্রধানমন্ত্রী কোনওদিন মেয়ে বিয়ে দেওয়ার আগে শোনেন নি? আর শেখ পরিবারে এই ট্রেণ্ড কিন্তু শুরু হয়েছিলো আরও অনেক আগে। মাননীয় প্রধানমন্ত্রীর আপন চাচাতো বোন, শেখ আবু নাসেরের মেয়ে এবং শেখ হেলালের বোন মিনা আপার স্বামী (প্রয়াত) টুলু ভাই ছিলো কুখ্যাত স্বাধীনতাবিরোধী, খান-এ-সবুরের প্রধান সহযোগি, খুলনা মুসলিম লীগের দীর্ঘ বহুবছরের সভাপতি শেখ আবুল হোসেন (চাইলো হাসান সাহেব)।
আমরা আপনার রাজনৈতিক মতবাদ সমর্থন করি কি না করি সেটা কোনও বিষয় না। তেমনি আপনাকে আমরা পছন্দ করি বা না করি সেটাও কোনও বিষয় না। সত্যি কথা হচ্ছে আপনার নেতৃত্বে বাংলাদেশ চলছে, এটা না চাইলেও সবাইকে মানতে হবে। আপনার সারল্যকে আমরা শ্রদ্ধ করি এবং করবো। আপনি সরল মনে অকপটে অনেক কথা বলে ফেলেন, এটাও মানবিকভাবে ইতিবাচক। কিন্তু আপনার অবস্থানে থেকে এই সরলতা কতটুকু প্রয়োজনীয়তা তা আপনাকে ভেবে দেখতে বিনীত অনুরোধ জানাচ্ছি। আপনার সারল্যের সূযোগ নিয়ে আপনারই দলের লোক কল্পকাহিনী ফেঁদে বসছে যা পরিনামে আপনার বিরোধীদেরই উপকারে আসছে। এছাড়াও এইসব দৌড় প্রতিযোগিতায় জিতে মন্ত্রীত্ব পাওয়ার কাহিনী বিদেশীদের কাছে আপনাকে এবং আমাদেরকে হাস্যষ্পদ করে তুলছে। একইসাথে আপনার করা মন্তব্য আপনার ভাইদের বিব্রত করতে না পারলেও আপনার অক্ষম হতাশাকেই ফুটিয়ে তুলছে। আপনি হতাশ হলে কিন্তু দেশের জন্যে তা হতাশাব্যাঞ্জক।
পরিশেষে নিবেদন, আপনি যেভাবে আবুল, সাবের এবং ওবায়দুলকে চীনের মাটিতে দৌড় দিইয়েছিলেন সরল মনে, দয়া করে এবার একটু কঠিন চিত্তে দেশের মাটিতে আবুল, শাজাহান এবং সমজাতীয়দেরকে দৌড়ের উপর রাখেন যাতে তারা দুর্নীতি-চাঁদাবাজী বাদ দিয়ে তাদের উপর অর্পিত দায়িত্বটুকু সঠিকভাবে সততার সাথে পালন করতে বাধ্য হয়। দয়া করে একটু কঠিন হোন মাননীয় প্রধানমন্ত্রী।


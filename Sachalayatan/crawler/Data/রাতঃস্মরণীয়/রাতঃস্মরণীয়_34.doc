ব্র্যাক বিশ্বের সেরা ১০০ এনজিওর তালিকায় ৪র্থ স্থানে পেলো



ব্র্যাক সম্পর্কে আমার একান্তই ব্যাক্তিগত অভিজ্ঞতালব্ধ কিছু নেতিবাচক মন্তব্য দিয়ে শুরুটা করি যা কোনওভাবেই ব্র্যাকের মানবতাবাদী কর্মকাণ্ডকে হেয় প্রতিপন্ন করার উদ্দেশ্যে উদ্দিষ্ট নয়-

১। সাইক্লোন সিডরের অব্যবহিত পর ব্র্যাক তাদের দুধ বিতরণ কেবলমাত্র তাদের সুবিধাভোগি পরিবারের শিশুদের জন্যে সীমিত রেখেছিলো যা আমার কাছে স্বার্থপরতা বলেই মনে হয়েছে। এর ফলে সেইসময় অনুষ্ঠিত এক সমন্বয় সভায় সরকারের উপদেষ্টাদ্বয় জেনারেল মতিন এবং রাজা দেবাশীষ রায়ের উপস্থিতিতে একজন জনপ্রতিনিধি ব্র্যাকের সেই এলাকার আঞ্চলিক ব্যবস্থাপককে গণধোলাইয়ের প্রস্তাব করেছিলো, যদিও এটা মোটেই সমর্থনযোগ্য নয়।

২। ব্র্যাকে মধ্যমস্তর, অগ্রবর্তী পর্যায় এবং মাঠপর্যায়ে গণতান্ত্রিক কোনও চর্চা নেই। ব্র্যাকে অধস্থনকে ধমক, এমনকি গালি দেওয়া কোথাও লিখিত না থাকলেও বহুলচর্চিত। আমার জনৈক বান্ধবী ও সাবেক সহকর্মী, সাবেক ব্র্যাক কর্মকর্তা শুনেছি প্রয়োজনে অধস্থনকে দু’একটা চড়-থাপ্পড় মারতেও দ্বিধা করতো না। এটা খুবই নিন্দনীয়। তবে ধমক-ধামক চর্চা আমি নিজেই দেখেছি, শোনা কথা বলছি না। হয়তো তাদের কাছে এই কৌশল কার্যকরী কিন্তু আমি এটাকে অযোগ্যতার একটা মাপকাঠি হিসেবেই দেখবো। আমি নিজে অনেক বড়ো টিম এবং পোর্টফোলিও ম্যানেজ করেছি এবং করছি, আমাকে কোনওদিন এই কৌশলে যেতে হয়নি। এগুলোকে পারফর্ম্যান্স ম্যানেজমেন্টের দৈন্যতাই বলবো।

৩। ব্র্যাকে সাময়িক পদাবনতির ব্যবস্থা আছে যেটা আরেকটা বড় দুর্বলতা পারফর্ম্যান্স ম্যানেজমেন্টের ক্ষেত্রে। কোনও কর্মী যদি কোন পদের অযোগ্য হয় সেক্ষেত্রে তাকে নিয়োগ বা পদোন্নতি না দেওয়াই শ্রেয়। পদাবনতি না দিয়ে কর্মীকে দায়িত্ব পালনের ক্ষেত্রে তার প্রতিবন্ধকতাগুলো অতিক্রম করতে সহযোগিতা করাই প্রতিষ্ঠানের নীতি হওয়া উচিত। এটা একান্তই ব্র্যাকের ব্যাপার তবে এটা ব্যাক্তিগতভাবে আমি পছন্দ করতে পারিনি।

৪। ব্র্যাকের কর্মীরা সামাজিকভাবে অত্যন্ত ব্র্যাক-কেন্দ্রিক। এটা আরও প্রকটভাবে দেখা যায় বাংলাদেশের বাইরে ব্র্যাকের মিশনগুলোতে। যেখানে অনেক বাংলাদেশীদের সমারোহ, সেখানে দেখেছি ব্র্যাক কর্মীরা একটা ক্ষুদ্র দলে নিজেদের আলাদা করে রাখার প্রবনতা দেখায়। মিশতে চাইলেও তারা কেমন যেনো সংকুচিত, অস্বচ্ছন্দ।

৫। নিজের ঢোল পিটানোতেও ব্র্যাক অতীব তৎপর। বিশ্বব্যাংকের একটা প্রতিনিধি দলের সাথে কথা বলার জন্যে জনৈক জেলা প্রশাসক আমাকে ডেকেছিলো। সেখানে ব্র্যাকে, কারিতাস, এবং আরও কয়েকটা সংস্থার প্রতিনিধিরা উপস্থিত ছিলো। সংক্ষিপ্ত পরিচিতি পর্বের পর তারা আমাদের কাছে এলাকার দীর্ঘমেয়াদি খাদ্যনিরাপত্তা সমস্যা সমাধানের বিষয়ে মতামত চাইলো। এলাকার সমস্যার পরিপ্রেক্ষিতে সম্ভাব্য কি অভিগম্যতা কৌশল নেওয়া যেতে পারে, সেই বিষয়ে আলোচনার আহবান জানালো। আমার কারিতাসের বন্ধু প্রথমে উঠে তার নিজের জীবনবৃত্তান্ত বলতে শুরু করলো। এরপর ব্র্যাক কর্মকর্তা তারা কি করেছে সেই ফিরিস্তি দিতে শুরু করলো। মূল আলোচনার ধার-কাছ দিয়েও কেউ গেলো না। অবশেষে আমাকে ফ্লোর দখল নিতে হলো। বিশ্বব্যাংকের প্রতিনিধিদল সভা শেষে প্রকাশ্যেই তাদের অসন্তষ্ঠি প্রকাশ করে ফেললো।  মাঠপর্যায়ে ব্র্যাকের ভিতরে দেখেছি অন্য সংস্থাগুলোকে হেয় প্রতিপন্ন করার প্রবনতা। বৃটিশ সরকারের আন্তর্জাতিক উন্নয়ন দপ্তরের (ডিএফআইডি) একটা ইভ্যালুয়েশন টিমের সাথে মাঠে কাজ করার সময় দেখেছি জনৈক ব্র্যাক কর্মকর্তা তাদের উপকারভোগিদের দিয়ে অন্য একটা সংস্থার নামে রিলিফের চাল ওজনে কম দেওয়ার অভিযোগ করাচ্ছে যা ছিলো সম্পূর্ণ বানোয়াট। এমনকি অভিযোগকারী ওই লোকগুলো ওই চালের গ্রহীতা ছিলো না।

৬। আফগানিস্তানের ফাইজাবাদে ব্র্যাকের একজন বাংলাদেশী কর্মী তার আফগান সহকর্মীর হাতে খুন হয় ২০০৭ সালে। ঘটনাটা ঘটে বহুল আলোচিত নুরুল ইসলাম অপহৃত হওয়ার সম্ভবত মাসখানেক আগে। স্থানীয় ব্র্যাকের বাংলাদেশী ব্যবস্থাপক নির্দেশনার অভাবে সেই মৃতদেহ পাহাড়ি এলাকা থেকে আনার কোনও ব্যবস্থা করতে পারেনি। পরে অন্য সংস্থার লোকজন পুলিশ নিয়ে সেই মৃতদেহ উদ্ধার করে এনে ব্র্যাকের কাছে হস্তান্তর করে। এটা কি!

এতো কিছুর পরও ব্র্যাক কিন্তু ব্র্যাকই। ১৯৭২ সালে প্রত্যাগত পুনর্বাসন কর্মসূচী দিয়ে ব্র্যাকের যাত্রা শুরু। তখন পুরো নাম ছিলো বাংলাদেশ রিহ্যাবিলিটেশন এ্যাসিস্ট্যান্স কমিটি। পরবর্তীতে কাজের বিস্তারের সাথে সাথে ব্র্যাকের নতুন নামকরণ হয় বাংলাদেশ রুরাল এ্যাডভান্সমেন্ট কমিটি। সেই সেদিনের ব্র্যাক তার কর্মবিস্তৃতি ঘটাতে ঘটাতে আজ পৃথিবীর বিভিন্ন মহাদেশে ছড়িয়ে পড়েছে এবং আন্তর্জাতিক সংস্থার মর্যাদা লাভ করেছে। কর্মপরিধীর দিক থেকে আফগানিস্তানে ব্র্যাক আজ দ্বিতীয় বৃহত্তম সংস্থা, আগা খান নেটওয়ার্কের পরেই। আফগানিস্তানের সবথেকে বহুতলবিশিষ্ঠ ভবনটি ব্র্যাক ব্যাংকের। বিদেশের মাটিতে বাংলাদেশের একটা প্রতিষ্ঠান মাথা উচু করে গৌরবের সাথে দাঁড়িয়ে আছে, এটা আমাকেও গর্বিত করে। বাংলাদেশে কর্মরত দেশী ও বিদেশী এনজিওগুলোর জন্যে শিক্ষা এবং স্বাস্থ সেক্টরে তহবিল জোটানো আজকাল ভয়াবহ রকমের কঠিন হয়ে পড়েছে কেবলমাত্র এই দুই খাতে ব্র্যাকের ব্যাপক কভারেজ এবং সাফল্যের কারনে।

ব্র্যাক বর্তমানে এশিয়া, আফ্রিকা এবং আমেরিকা মহাদেশের ১০টি দেশে কর্মরত আছে এবং শুনেছি তারা পূর্ব ইওরোপে তাদের কর্মসূচী শুরু করার ব্যাপারে কৌশল নিয়ে কাজ করছে। এর বাইরেও যুক্তরাজ্য এবং যুক্তরাস্ট্রে ব্র্যাকের এফিলিয়েট কার্যালয় আছে। আমাদের সচলায়তনের একজন অগ্রজ সচল সম্ভবত যুক্তরাজ্যে ব্র্যাকের নির্বাহী কর্মকর্তা। নিচের মানচিত্রে ব্র্যাকের বৈশ্বিক বিস্তারের একটি চিত্র দেখতে পাবেন।



ব্র্যাকের কর্মকাণ্ড এবং অন্যান্য দিক সম্পর্কে বিস্তারিত জানতে brac.নেট ঘাটুন। অনেক তথ্য পাওয়া যাবে সেখানে যা আপনাকে এদের সম্পর্কে ভালো একটা ধারণা দিতে সমর্থ হবে। 

ব্র্যাক কিন্তু কখোনেই রাজনৈতিক উচ্চাভিলাষ দেখায়নি। প্রশিকার কাজী ফারুকের মতো মুজিব কোট গায়ে পরে নৌকা মার্কায় নমিনেশন নিয়ে পরমুহুর্তে আবার পশ্চাদ্দেশে লাথি খেয়ে স্বতন্ত্র প্রার্থী হিসেবে ব্র্যাকের কেউ ভোটের মাঠে কৌতুক ছড়ায়নি। আবার ড. ইউনূসের মতো অযথা উচ্চাভিলাষ ব্যাক্ত করতে গিয়ে ব্র্যাকের কেউ চরম পরিনতির স্বীকারও হয়নি। কিন্তু তার পরও কি ব্র্যাক রাজনীতির বাইরে ছিলো? এক কথায় উত্তর হচ্ছে ‘না’। খুশী কবীর-কাজী ফারুকদের নেতৃত্বাধীর এডাবের বিরুদ্ধে একটা শক্ত কাউন্টারে কিন্তু ব্র্যাক গিয়েছিলো এনজিও সমন্বয় পরিষদের মাধ্যমে। কাজী ফারুক বা প্রশিকার বর্তমান অবস্থা প্রায় সবারই জানা কিন্তু ব্র্যাক ঠিকই বীরদর্পে এগিয়ে চলেছে। ব্র্যাকের তৃণমূল পর্যায়ের সাংগঠনিক কাঠামো এবং আন্তর্জাতিক দাতাগোষ্ঠী পর্যায়ের সম্পর্ক অত্যন্ত শক্তিশালী।

জেনেভা এবং ওয়াশিংটনভিত্তিক আন্তর্জাতিক সংবাদ সংস্থা দ্য গ্লোবাল জার্নাল ১০১২ সালে বিশ্বের শেষ্ঠ ১০০টি এনজিওর স্থানের ক্রমানুসারে একটা তালিকা প্রণয়ন করেছে। এই তালিকায় ইন্টারন্যাশনাল রেসক্যু কমিটি, কেয়ার ইন্টারন্যাশনাল, মেদিজে সঁ ফ্রতেঁ, এ্যাকশন এইড, ওয়াটার এইড, সেইভ দ্য চিলড্রেনসহ প্রায় সব প্রাচীন এবং প্রতিষ্ঠিত এনজিওকে পিছনে ফেলে ব্র্যাক চতুর্থ স্থানে মূল্যায়িত হয়েছে। শীর্ষদশ এবং পুরো তালিকা দেখতে http://theglobaljournal.নেট/article/view/৫৮৫/ ক্লিক করুন। সম্ভাব্য সোপা-পিপা ঝামেলা এড়াতে লিংকের মাঝে একটু বাংলা জুড়ে দিয়েছি। ব্রাউজারে গিয়ে ওটাকে ইংরেজিতে লিখে দেবেন।

যদিও ব্যাপক সমালোচনা এসেছে এই প্রতিবেদন নির্ণায়ক (ক্রাইটেরিয়া) এবং প্রণালী (মেথডোলজি) নিয়ে। এ ব্যাপারে বিস্তারিত জানতে গেলে ওই প্রতিবেদনটা কিনতে হবে। তবে এই প্রতিবেদন প্রত্যাখ্যান করেছে এমন কোনও খবর এখনও পর্যন্ত পাওয়া যায়নি। বরং শীর্ষস্থানীয় সংস্থাগুলো আহ্লাদের সাথে এই প্রতিবেদনকে বিশ্বব্যাপী ছড়িয়ে দিচ্ছে। আমার পরিচিত কিছু মানুষ অবশ্য বেজায়রকম খেপেছে এই প্রতিবেদনে। আমার কাছে মনে হয়েছে যদি তাদের সংস্থা শীর্ষতালিকায় থাকতো, তবে হয়তো তারা খেপতো না। আর আমার ব্যাক্তিগত মত হচ্ছে এই প্রতিবেদনে সংস্থার অবস্থানকে জয়-পরাজয় হিসেবে না দেখে কাজের মূল্যায়ন হিসেবে দেখা সমীচিন হবে। তবে দেখতে হবে যে দাতাগোষ্ঠীকে এই প্রতিবেদন কতটুকু প্রভাবিত করতে সক্ষম হয় এবং এই ফলাফল সংস্থাগুলো কতটুকু নিজেদের সেল করার কাজে লাগাতে পারে। আমার কিন্তু মনে হয় না যে অর্থায়নের ক্ষেত্রে দাতাগোষ্ঠির বা সংস্থাগুলোর কাছে এই প্রতিবেদনের কোনও গুরুত্ব  (সিগনিফিক্যান্স) বা প্রভাব (ইমপ্যাক্ট) থাকবে।

ব্র্যাক তাদের অগ্রযাত্রা অব্যহত রাখুক এবং বৈশ্বিক দুর্দশা লাঘবের মহতী যাত্রায় উত্তোরোত্তর সাফল্য অর্জন করতে থাকুক। যদিও ব্র্যাক আজ আন্তর্জাতিক তার পরও জন্মসূত্রে এবং পরিচালনসূত্রে ব্র্যাক বাংলাদেশী প্রতিষ্ঠান। স্যার ফজলে হাসান আবেদ নাইটহুড উপাধিতে ভূষিত হয়েছেন এবং ধুমপান ত্যাগ করেছেন। বিভিন্ন জায়গায় স্থাপিত স্যার আবেদের পুরোনো দিনের ছবিগুলো থেকে তার আঙুলের ফাঁকে ধরা চুরুটগুলোকে ফটোশপের মাধ্যমে মুছে দেওয়া হয়েছে। আমরাও আশাবাদী ব্র্যাক তার দূর্বলতা এবং ঘাটতিগুলো কাটিয়ে উঠে প্রাতিষ্ঠানিকভাবে সম্পূর্ণতা অর্জনের পথে এগিয়ে যাবে বিশ্বমানবতার কল্যাণে।

ব্র্যাকের প্রতি নিঃশর্ত-নির্ভেজাল অভিনন্দন



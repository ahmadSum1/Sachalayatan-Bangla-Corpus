হাঁক ছেড়ে বলো- আমাকে যায়না কেনা



তুমি হেঁটে গেছো রক্ত চাদরে মোড়া
রাজপথ ধরে। আর বেশি নেই যেতে।
টগবগ করে ছুটেছে কালের ঘোড়া,
অবিরাম ছোটা, কিসের হদিস পেতে?
তুমি জেনে গেছো পূর্বপুরুষে ঋণ,
আরো জেনে গেছো এসেছে শোধার পালা। 
শাহবাগ ডাকে তোমায় ওহে নবীন,
শুধতে পিতার রক্ত ঋণের জ্বালা।
তোমার ধুলায় পিতার গলিত শব,
তোমার বাতাসে পুরনো দীর্ঘশ্বাস।
তোমার ভুবনে হায়নার কলরব,
খুনী ও অনাথে সমঝোতা সহবাস। 
আজি সেই দিন- শুধবে জমানো দেনা।
হাঁক ছেড়ে বলো- "আমাকে যায়না কেনা।"


জেনারেল অং সানের অফিস- হাউস অফ মেমোরিজ




বার্মা বা মায়ানমারের ইতিহাসে অমর হয়ে আছে জেনারেল অং সানের নাম। এক ক্ষণজন্মা মানুষটির জীবন ছিলো মাত্র ৩২ বছরের। নিষ্কর্মা শতবর্ষজীবী হয়ে বেঁচে থাকার চেয়ে তিনি চেয়েছিলো জীবনের প্রতিটি মুহুর্তকে কর্মময় করে রাখতে। আর তাইতো তার মাত্র ৩২ বছরের জীবন মায়ারমারের জন্য শতবছরের থেকেও গুরুত্বপূর্ণ। ১ বছরের মধ্য বার্মা থেকে বৃটিশ উপনিবেশ উঠে যাবে এবং বার্মা স্বাধীনতা লাভ করবে এই মর্মে বৃটেনের সাথে চুক্তিপত্র স্বাক্ষর করে বিলেত থেকে দেশে ফেরার মাত্র ৬ মাসের মাথায় অং সান রাজনৈতিক প্রতিপক্ষের হাতে নিহত হয়। ধারনা করা হয় যে এই হত্যাকান্ডের পিছনে বৃটিশদের হাত ছিলো এবং হত্যাকারীদের অস্ত্র সরবরাহ করার অপরাধে বৃটিশ আর্মির ক্যাপ্টেন ভিভিয়ানের ৫ বছরের কারাদণ্ড হয়। 
বন্ধু উইন তে আমি মায়ানমার আসছি শুনে উচ্ছাস প্রকাশ করেছিলো। দুপুর নাগাদ প্লেন ইয়াঙ্গুনে ল্যান্ড করলো। মায়ানমারের নিরাপত্তা বিষয়ক কড়াকড়ির কথা আগে থেকেই জানতাম তাই ভাবছিলাম সেখানের ইমিগ্রেশনে কি ধরনের ফ্যাকড়া অপেক্ষা করছে। যাহোক, নাম তার খিট খিট তে কিন্ত ইমিগ্রেশন ডেস্কে বসা এই বার্মিজ সুন্দরী আচরনে কিন্ত মোটেও খিটখিটে নয় বরঞ্চ বেশ হাসিখুশি। সে শুধুই জানতে চাইলো এটা আমার প্রথম ভিসিট কি না। তারপর ওদের ভাষায় পাশের ডেস্কের কর্মকর্তার সাথে কি যেনো আলাপ করে আমাকে এন্ট্রি স্ট্যাম্প দিয়ে দিলো। সন্ধায়েই উইন তে আমার হোটেলে এলো তার ফরাসী বস কে সাথে নিয়ে। দেখা গেলো যে তার ফরাসী বসের অনেক বন্ধুরাই আমারও বন্ধু। উইন তে সেদিন আমাদের নিয়ে গিয়েছিলো হাউস অফ মেমোরিজ-এ। এটা একটা রেস্টুরেন্ট যার মালিক একজন ইন্ডিয়ান। আদিতে এই ভবনটি ছিলো জেনারেল অং সানের অফিস। সেদিন সাথে ক্যামেরা ছিলো না তাই ছবি তোলা হয়নি। আজ আবার গেলাম সেখানে হাইতিয়ান বন্ধু ওয়েসনারকে সাথে নিয়ে। 
মালিক মহোদয় বেশ বিচক্ষন। সে মূল ভবনটির ইন্টেরিয়র এবং এক্সটেরিয়র অপরিবর্তিত রেখে এটির ঐতিহাসিক ভ্যালু দক্ষতার সাথে ব্যবসায়ে লাগাচ্ছে। দোতলা ভবনের দ্বিতীয় তলার অং সানের খাশ কামরাটিকে একদম যেমনটি ছিলো ঠিক তেমনটিই রেখেছে। এখানে খাবার সার্ভ করা হয়না বা বসা যায়না তবে ছবি তোলায় কোনও বারন নেই।  এই কামরাটিতে দেখা যাবে অং সানের কাজের চেয়ার, টেবিল, একটি টাইপ রাইটার, ইন-আউট ট্রে এবং বেশ কিছু পারিবারিক এবং ঐতিহাসিক মুহুর্তের ছবি। তবে ছবিগুলোয় ক্যাপশন দেওয়া থাকলে আরও ভালো হতো। 












এর ঠিক পাশের কামরাটি তার ডাইনিং কাম ড্রেসিং রুম। তবে ছোটখাট পরিসরে গোপনীয় মিটিংগুলে এই রুমে করা হতো। এখানে কর্মরত একজন কর্মীর কাছে জানতে চাইলাম এই আসবাবপরত্রগুলো অং সানের সময়ের কি না। উত্তরে সে জানালো যে এই বার্মা টিক সেগুন কাঠের সমস্ত আসবাবপত্রগুলোই অং সানের আমলের তবে এগুলোকে নিয়মিত যত্নের সাথে রক্ষণাবেক্ষণ ও পালিশ করা হয়ে থাকে তাই এগুলোকে দেখতে নতুনের মতো লাগে। তাছাড়া কাপড়ের অংশগুলোকে পুরোনো হলেই বদলে ফেলা হয়। এই কামরায় অং সানের ব্যবহৃত ড্রেসিং টেবিল, আরাম কেদারা, পোষাকের আলমারি, দেয়াল ঘড়ি, ডাইনিং সেট, ইত্যাদি শোভা পাচ্ছে। 







মাঝে বিশাল হল রুম। এই হল রুমে বড়সড় মিটিংগুলো করা হতো। হল রুমের দেয়ালগুলো জুড়ে রয়েছে বিভিন্ন মুর্তি। এর অধিকাংশই অং সানের আমলের আর কিছু নতুন মালিক সাজিয়েছে। 




হল রুমের পাশে ছোট একটা ঘর যেখানে অং সানের ব্যবহৃত একটি শোকেস রয়েছে। বর্তমান মালিক এই শোকেসে কিছু শোপিস রেখেছে। 

হল রুমের আরেক পাশে রয়েছে প্রার্থনার ঘর। এর ঘরটাতে ঢোকা হয়ে ওঠেনি অবশ্য। অন্য পাশে বারান্দা। ইংরেজি এল শেপের বারান্দাটা সুন্দর। আজ সেখানে একটা পার্টি চলছিলো তাই আর যাওয়া বা ছবি নেওয়া হলোনা। 
ভবনের নিচের তলা ও বারান্দা পুরোটাই ছিলো কর্মীদের বসার স্থান। সেখানে এখন বার করা হয়েছে। এই বারের কাউন্টারটাই কেবল সংযোজন যা বর্তমান মালিক করেছে। এটা অবশ্য রেস্তোরা চালাতে অপরিহার্য। 





ইয়াঙ্গুনঃ ৬ জুলাই ২০১৩


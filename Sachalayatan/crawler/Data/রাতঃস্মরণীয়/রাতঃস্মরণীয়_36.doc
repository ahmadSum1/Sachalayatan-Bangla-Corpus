তৃতীয় বিশ্বের পশ্চিমায়ন




প্রায় দুই শত বৎসর আগে, দুটি দৃশ্যত স্বাধীন ঘটনা পশ্চিমা সমৃদ্ধির ভিত্তি স্থাপন করে; ১৭৭৬ সালে অ্যাডাম স্মিথের লেখা দ্য ওয়েলথ অব নেশন্স-এর প্রকাশনা, এবং শিল্প বিপ্লবের সূত্রপাত। বস্তুত, আকস্মিকভাবে দুটি ঘটনা পরষ্পরের সাথে আন্তঃসংযুক্ত ছিলো। প্রথম ছিল একটি বুদ্ধিবৃত্তিক অর্জন, আধুনিক পুঁজিবাদের সংজ্ঞায়ন। শিল্প বিপ্লবের মাধ্যমে আগ্রাসী উদ্যোক্তাযুগের সুচনা হয় যার বৈধতা কেবলমাত্র স্মিথই দেননি, বরং ওয়েবারের মতো ইউরোপিয়ান চিন্তাবিদেরাও এর বৈধতা দিতে গিয়ে বলেছেন- এটা একটা উদ্যোগ যা পুঁজিবাদের নীতিতে পরিচালিত এবং মুনাফা অর্জনের উদ্দেশ্য এটার আকৃতি নিধারণ করা হয়েছে। পুঁজিবাদ প্রাচ্যকে ভালো পরিসেবা দিয়েছে, আগ্রাসন ও শোষনকে বিশ্ব অর্থনীতির ধর্ম হিসেবে ব্যবহার করার মাধ্যমে।
এভাবেই ওজে মেহমেট শুরু করেছেন তার বিখ্যাত বই Westernizing the Third World: The Eurocentricity of Economic Development Theories বাংলায় একে বলা যেতে পারে তৃতীয় বিশ্বের পশ্চিমায়নঃ অর্থনৈতিক উন্নয়ণ তত্ত্বের ইউরোকেন্দ্রস্থতা। একটু খটমটে শোনালেও এর থেকে সহজভাবে এটাকে অনুবাদ মনে হয় দূরুহই হবে। তবে বইটা লেখা হয়েছে অত্যন্ত সহজ এবং প্রাঞ্জল ইংরেজি ভাষায়, এবং অর্থনীতির পরিভাষাগুলোও বেশ সহজ ভাষায় বর্ণনা করেছেন ওজে। 

ঢাকা বিশ্ববিদ্যালয়ে একটা কোর্স করাকালীনসময়ে বইটির সাথে পরিচিতি ঘটে। বইটি লিখেছেন ফিলিস্তিনে জন্ম নেওয়া এবং কানাডার কার্লটন বিশ্ববিদ্যালয়ের আন্তর্জাতিক বিষয়াবলী অনুষদের শিক্ষক-গবেষক ওজে মেহমেট্‌ (Ozay Mehmet)। উন্নয়ণ অর্থনীতির ক্লাসে বইটির সাথে পরিচয় করিয়ে দিয়েছিলেন প্রফেসর। বইটি দূর্লভ, তাই চেয়েছিলাম একটা কপি করিয়ে নিতে। কিন্তু হঠাৎ করে বিদেশে চলে যাওয়াতে কপি আর করা হয়ে ওঠেনি। পরে বইটা অনেক খুঁজেছি। কোথায় না খুঁজেছি! যেখানে গিয়েছি, সেখানেই খুঁজেছি। শুধু যে নিজেই খুঁজেছি তা না, বন্ধুরাও খুঁজেছে। শেষমেষ স্মরণাপন্ন হতে হলো amazon.com-এর। ওদের ভাণ্ডারে একটাই মাত্র অবশিষ্ঠ ছিলো।
২১০ পৃষ্ঠার বইটিতে মোট অধ্যায়ের সংখ্যা ৭টি। তবে প্রতিটি অধ্যায়ের মধ্যে আবার বেশ কয়েকটি করে রচনা রয়েছে। প্রতিটি অধ্যায় এবং রচনাগুলোতে চিত্র এবং উদ্ধৃতি সন্নিবেশিত করেছেন ওজে। অধ্যায়গুলোর তালিকায় একটু চোখ বোলালে গোটা বইটার সম্পর্কে একটা ধারণা পাবেন বলে আশা করছি।
১। ওয়েস্টার্নাইজিং দ্য থার্ড ওয়ার্ল্ড,
২। ক্ল্যাসিকাল (প্রো-১৯১৪) ইকনোমিক ডেভলপমেন্ট থিওরিজ,
৩। পোস্ট-ওয়ার নিও ক্ল্যাসিকাল থিওরিজ ১৯৪৫-১৯৭৩,
৪। মডেল বিল্ডিং এন্ড ম্যাক্রো প্ল্যানিং,
৫। দ্য নিউ ইকনোমিক অর্ডার: ফলস স্টার্ট ১৯৭৩,
৬। দ্য লেটেস্ট স্টেটস অব দ্য আর্ট: ইকনোমিক ডেভলপমেন্ট থিওরাইজিং সিনস ১৯৮০, এবং
৭। কনক্লুশান এন্ড ফিউচার এজেন্ডা
আমার কাছে তো মনে হয়েছে বইটি কেবলমাত্র অর্থনীতি বা উন্নয়ন জগতের মানুষদের জন্যে নয়, বরং সব শ্রেণীর পাঠকই বইটা উপভোগ করবেন। সমাজ এবং অর্থনীতি যেমন একে অপরের সাথে অঙ্গিভূত, তেমনি উন্নয়নের সাথে সমাজ ও অর্থনীতির যে সহযাত্রা, তা অত্যন্ত সুন্দরভাবে এবং পেশাদারিত্বের সাথে উপস্থাপন করেছেন ওজে মেহমেট। বিশেষ করে পশ্চিমা বিশ্ব যেভাবে গত আড়াইশো বছর ধরে বিশ্ব অর্থনীতিকে পাশ্চাত্যকেন্দ্রিক করে তা থেকে সর্বোচ্চ মুনাফা লোটার যে প্রক্রিয়ার মধ্যে চলছে, তার ধারাবাহিক বিশ্লেষণ ফুটিতে তুলতে ওজে সমর্থ হয়েছেন বলেই আমার এবং বন্ধুমহলের বিশ্বাস। তবে ভোগবাদ নিয়ে ওজে বিশ্লেষণ করলেও অনিয়ন্ত্রিত ভোগবাদের কারণে সাম্প্রতিক সময়ে পশ্চিমাবিশ্ব যে নজিরবিহীন সংকটে পতিত হয়েছে তার পূর্বাভাস অবশ্য বইটিতে অনুপস্থিত।
ওজে মেহমেটের লেখা উল্লেখযোগ্য কিছু বইয়ের তালিকা ওয়েব ঘেটে পেলাম যা নিচে জুড়ে দিচ্ছি। বলে রাখি, আমি কিন্ত এই নিচের তালিকার বইগুলোর একটাও এখন পর্যন্ত পড়িনি। তবে ভবিষ্যতে পড়ার ইচ্ছে তো অবশ্যই থাকছে।
১। Development in Malaysia
২। Economic planning and social justice in developing countries
৩। feasibility of an ASEAN student aid fund
৪। Global Governance, Economy and Law
৫। Human capital formation in Malaysian universities
৬। International development levy on multinational corporations
৭। Investment procedures and opportunities in Malaysia
৮। Islam and economic development
৯। Islamic identity and development
১০। New education crisis in developing countries and globalization of technology
১১। Methods of forecasting manpower requirements, with special reference to the province of Ontario
১২। Reforming the multilateral aid system for egalitarian development in LDCs
১৩। Theoretical aspects of severance pay
১৪। Towards a fair global labour market
১৫। Who benefits from the Ontario University system
 এবার একনজরে বইটি সম্পর্কে কিছু তথ্য দেই-
নামঃ Westernizing the Third World: The Eurocentricity of Economic Development Theories
লেখকঃ ওজে মেহমেট (Ozay Mehmet)
প্রকাশকঃ Routledge (Taylor & Francis Group), London and New York
প্রথম প্রকাশঃ ১৯৯৫
দামঃ বইতে কোথাও খুঁজে পেলাম না তবে আমার ডাকমাশুল দিয়ে ৬৩ পাউন্ড স্টার্লিং খসেছে।
আইএসবিএনঃ ০-৪১৫-২০৫৭৩-৫ (হার্ডকভার) এবং ০-৪১৫-২০৫৭৪-৩ (পেপারব্যাক)
সবশেষে বলে যাই, বইটি আমার জীবনে পড়া শ্রেষ্ঠ বইগুলোর মধ্যে অন্যতম। আশাকরি আপনিও বইটি পড়ে হতাশ হবেন না।

ওজে মেহমেটের ছবিসূত্র
বইয়ের প্রচ্ছদের ছবিসূত্র


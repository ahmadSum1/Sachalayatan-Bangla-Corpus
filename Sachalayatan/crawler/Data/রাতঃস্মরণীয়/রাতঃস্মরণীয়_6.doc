দুর্যোগ ঝুঁকি প্রশমন ও মানবিক সহায়তা- বাংলাদেশের সক্ষমতা 



শুরুতেই সাইক্লোন সিডর (২০০৭) ও সাইক্লোন নার্গিসের (২০০৮) মাত্রা ও ক্ষয়ক্ষতির তুলুনামূলক চিত্রটিতে একটু চোখ বুলিয়ে নিন পাঠক।

টেবিলটি নিজেই ব্যাখ্যা দিচ্ছে যে কোন মাত্রার ঘুর্নিঝড়ের স্বীকার দুটি দেশ কি পরিমানে ক্ষতিগ্রস্থ হয়েছে। আর মায়ানমারে আহতের কোনও সংখ্যা পাওয়া যায়নি কারন আমার পরিচিত অনেক মায়ানমার ফেরত মন্তব্য করেছে যে আহতেরা প্রায় সকলেই আঘাতের পর কয়েকদিনের মধ্যেই মারা গেছে কারন তাদেরকে কেউ তেমনভাবে উদ্ধার করতে এগিয়ে আসেনি। সেক্টরাল বন্ধুরা অনেকেই মন্তব্য করে থাকে যে নার্গিসের আঘাতের সময় মোট মৃতের সর্বোচ্চ ১০ শতাংশ মানুষ মারা গিয়ে থাকতে পারে। নার্গিসের আঘাত হানার কয়েকমাস আগে আমি আফগানিস্তান থেকে বিনা নোটিশে চাকরী ছেড়ে দিয়ে বাংলাদেশে এসে একটা বিদেশী সংস্থার সিডর রেস্পন্স প্রোগ্রামে সিনিয়র প্রোগ্রাম ম্যানেজারের কাজে যোগ দিয়েছি। সাইক্লোন আঘাত হানার পরদিনই একটি বিলেতি সংস্থা আমাদের ১৫০ জনের একটি দলের মায়ানমারে গিয়ে দ্রুত রেস্পন্সের কাজে নেমে পড়ার জন্য মিয়ানমারের সামরিক সরকারের কাছে আবেদন জানায়। বলাই বাহুল্য যে ১৫০ জনের মধ্যে থেকে ১ জনকেও তারা মায়ানমারে ঢুকতে দেয়নি। 
তো স্বভাবতই মনে প্রশ্ন জাগতে পারে মায়ানমারের কেনো এক বিশাল ক্ষতি! তুলনামূলক স্বল্প মাত্রার ঘুর্নিঝড়ে মায়ানমার কেনো এই বিশাল ক্ষতি। যারা এই সেক্টরের মানুষ না বা যারা এইসব খোঁজখবর রাখেনা তাদের কাছে তো এটা অবাক হওয়ার মতোই বিষয়। তাই আমি ক্ষুদ্র প্রচেষ্টা নিয়েছি একটু ব্যাখ্যা করার যে কোন শক্তির বলে বাংলাদেশ তুলনামূলকভাবে এতো অল্প ক্ষতির উপর দিয়ে সিডরের আঘাত সামলেছে। এটি কোন কারিগরী নিবন্ধ নয়  এবং বিনয়ের সাথে জানাচ্ছি এবিষয়ে কারিগরী নিবন্ধ লেখার মতো স্তরের দক্ষতা আমার আছে বলে আমি মনে করিনা। তবে আরও ভালোভাবে বা বিস্তারিত জানতে চাইলে বিশেষজ্ঞ কারো সাথে আলাপ করা বা গুগলিং করা সবথেকে ভালো উপায়। 
যে কোনও প্রাকৃতিক দুর্যোগের ঝুঁকি হ্রাস বা মোকাবেলা বাংলাদেশের বিশাল একটি শক্তি। একটি পত্রিকা বাংলাদেশ পরিসংখ্যান ব্যুরোর বরাত দিয়ে লিখেছে যে বাংলাদেশের ভূখণ্ডে ১৫৮৪ সাল থেকে ১৯৬৯, এই ৩৮৫ বছরে অস্বাভাবিক ঘুর্নিঝড়ের সংখ্যা ছিলো ২৭টি। পক্ষান্তরে, ১৯৭০ থেকে ২০০৯, এই ৩৯ বছরে এর সংখ্যা ছিলো ২৬টি। বারবার এই প্রাকৃতিক বিপর্যয়ের মুখে পড়ে সহজাত ভাবে যেমন মানুষের প্রস্তুতি ও ক্ষতি প্রশমনের সক্ষমতা বেড়েছে। তেমনই সরকার ও বিভিন্ন মানবতাবাদী উন্নয়ন সহযোগিদের ক্রমাগত সহযোগিতায় এই ঝুঁকি প্রশমনের সক্ষমতা একটি পদ্ধতিগত কৌশলের রুপলাভ করেছে। 
আমরা দুর্যোগজনিত ঝুঁকি প্রশমনকে তিনটি পর্যায়ে ভাগ করতে পারি। নিচের চিত্রে এই ধাপগুলো ও ধাপগুলোর অধীনে কিছু কাজ দেখাতে চেষ্টা করেছি। বলে রাখি, এগুলো কেবলমাত্র নির্দেশনামূলক। এর বাইরে অনেক কিছু আছে যা স্বল্প পরিসরে আলোচনা দুরুহ।

প্রথমেই আসে প্রাক-দুর্যোগকালীন ঝুঁকি প্রশমন। এই পর্বে বাংলাদেশ বিশেষভাবে সক্ষমতা অর্জন করেছে মূলত নিজস্ব সম্পদ, উদ্যোগ ও ব্যবস্থাপনায়। এই কাজে বিদেশী অর্থায়ন থাকলেও এর ব্যবস্থাপনায় বিদেশীদের উপস্থিতি তুলনামূলকভাবে কম। আর এই কাজের আরেকটি উল্লেখযোগ্য বিষয় হচ্ছে লোকালয়ভিত্তিক দুর্যোগ ঝুঁকি ব্যবস্থাপনা বা সিবিডিয়ারএম। সরকার ও উন্নয়ন সহযোগিদের পাশাপাশি লোকালভিত্তিক সমাজ ও ব্যাক্তিপর্যায়ে দুর্যোগ ব্যবস্থাপনা বিষয়ক জ্ঞ্যান ও চর্চা ছড়িয়ে দেওয়া এই উদ্যোগের বিরাট একটি সাফল্য। এই সাফল্যের কিছু ফিচার্স আমি নিচে উল্লেখ করছি- 
# বাংলাদেশে রেডক্রস আন্দোলন অনেক শক্তিশালী এবং ইউনিয়ন পর্যায় পর্যন্ত এর কার্যক্রম বিস্তৃত। যে কোনও প্রাকৃতিক দুর্যোগকালে এই রেডক্রসের ভলান্টিয়াররাই সর্বপ্রথমে সতর্কতার বার্তা নিয়ে মাঠে নেমে আসে। এবং এরাই প্রাথমিক দুর্যোগ মোকাবেলার কাজ শুরু করে থাকে স্থানীয় সরকারের সাথে। যেমন, এই ভলান্টিয়াররা ঘোষনার পাশাপাশি মানুষকে নিরাপদ স্থানে সরিয়ে নেওয়ার ব্যবস্থা করে ও উদ্ধারকাজে নেমে পড়ে। 
# সরকার ও বিভিন্ন উন্নয়ন সহযোগিদের সহায়তায় মানুষ এখন দুর্যোগ ও তার ভয়াবহতা সম্পর্কে জ্ঞ্যান রাখে এবং কিভাবে এই দুর্যোগজনিত ঝুঁকি প্রশমন করা যায় সে সম্পর্কেও ধারনা রাখে। 
# দেশের অনেক জায়গায় স্কুলে, কলেজে, গ্রামে, বিভিন্ন দূর্যোগ অবস্থায় করণীয় নিয়ে মক টেস্ট বা সিমুলেশন করা হয়। 
# আপদকালীন প্রস্তুতির ক্ষেত্রে বাংলাদেশের মানুষ বিশেষকরে উপকূলীয় জনপদের মানুষ আগের থেকে এখন অনেক বেশি সজাগ। তারা দুর্যোগের আভাস পেলে প্রয়োজনীয় প্রস্তুতি নিতে শুরু করে যেমন নিরাপদ স্থানে সরে যাওয়ার প্রস্তুতি, পানীয় জল সংগ্রহ করা, ইত্যাদি। 
# বেসরকারী উন্নয়ন সহযোগিদের করা অন্যতম একটা উল্লেখযোগ্য কাজ হচ্ছে প্রয়োজনীয় সামগ্রীর স্টকপাইলিং করা। কিছু কৌশলগত স্থানে দুর্যোগে প্রয়োজনীয় সামগ্রী আগে থেকে জমা করে রাখা যা দুর্যোগ আঘাত হানার সাথে সাথে উপদ্রুত মানুষদেরকে সরবরাহ করা যায়। এইসব সামগ্রীর মধ্য থাকে পানি বিশুদ্ধকরন ট্যাবলেট, খাওয়ার স্যালাইন, প্লাস্টিকের শিট, জেরিক্যান, সাবান, রান্নাঘরের সামগ্রী, কম্বল, বালতি, প্লাস্টিকের ল্যাট্রিন স্ল্যাব, ওয়াটার ট্রিটমেন্ট প্ল্যান্ট ও ট্যাঙ্ক, ইত্যাদি। এখানে কৌশলগত স্থান বলতে বোঝানো হয়েছে সেইসব স্থানকে যেখানে দুর্যোগের পরে প্রবেশ করা দুরুহ হয়ে পড়ে এবং যোগাযোগ ব্যবস্থা বিচ্ছিন্ন হয়ে পড়ার দরুন বাইরে থেকে তাৎক্ষনিক সহায়তা পাঠানো কঠিন হয়ে পড়ে। 
দুর্যোগকালীন ও দুর্যোগপরবর্তী ঝুঁকি প্রশমন কাজগুলো মানবিক সাড়া (বা সঙ্কটের মোকাবেলা) হিসেবেই গণ্য করা হয়। এই দুটি পর্যায় এ্যাকশন ওরিয়েন্টেড। এখানেও বাংলাদেশের সক্ষমতা উল্লেখযোগ্য। ভৌত অবকাঠামো এবং মোকাবেলা কৌশল, দুটি জায়গাতেই আমাদের সক্ষমতা বলার মতো। সীমিত সম্পদ নিয়ে আমরা যেভাবে এই মোকাবেলাগুলো করি তা থেকে অনেক দুর্যোগপ্রবন দেশই শিখতে পারে। তবে বড় স্কেলের দুর্যোগে এই দুটি পর্যায়ের জন্য আমাদের অনেকাংশেই নির্ভর করতে হয় অভিজ্ঞ বিদেশী রিলিফ কর্মীদের উপর। 
দুর্যোগকালীন বিপদ মোকাবেলার বেশ কিছু সাফল্যজনক বিষয় এখানে তুলে ধরার চেষ্টা করছি। 
# এখন দুর্যোগকালীন করনীয় নিয়ে মানুষের সচেতনতা আগের যে কোনও সময়ের থেকে বেশি। মানুষ জানে কোন অবস্থা কি করতে হয়। 
# বাংলাদেশে অনেক সাইক্লোন শেল্টার আছে যদিও তা প্রয়োজনের তুলনায় অপ্রতুল এবং জেন্ডার রেস্পন্সিভ নয়। তবে আপদকালে স্কুল, কলেজ, মাদ্রাসা, ইত্যাদি স্থাপনাগুলো শেল্টারের কাজে ব্যবহার করা হয়ে থাকে। উপদ্রুত মানুষ তাদের নিকটস্থ শেল্টারে যেতে তৎপর থাকে। এছাড়া গ্রামের মধ্যে দিয়ে সেল্টারে যাওয়ার জন্য মাটির রাস্তা থাকে। তবে না বললেই নয়, আমি দেখেছি অনেক সময় প্রভাবশালী লোকেরা এই রাস্তা গ্রাস করে ফেলে। সিডরের পর আমি নিজে এইরকম বেশ কয়েকটা রাস্তা উদ্ধার করে গ্রামবাসীদের মাধ্যমে সংস্কার করেছি।
# আপদকালে শেল্টারে অবস্থানরত মানুষের জন্যে সরকারের পক্ষ থেকে চিড়া, মুড়ি, গুড়, ইত্যাদি সরবরাহের ব্যবস্থা থাকে।
# সামান্য কিছু ব্যাতিক্রম ছাড়া দেখা যায় আপদকালে মানুষ ভেদাভেদ ভুলে একসাথে দুর্যোগকে মোকাবেলা করে থাকে। 
# দুর্যোগের সময় স্বেচ্ছাসেবী সংগঠন, বেসরকারী উন্নয়ন সহযোগি সংস্থা, বেসামরিক প্রশাসন ও সামরিক বাহিনী শৃঙ্খলার সাথে একসাথে কাজ করে থাকে। এই সমন্বয় বাংলাদেশের দুর্যোগ ব্যবস্থাপনার একটি বিরাট শক্তি।
দুর্যোগ পরবর্তীকালে আমাদের সক্ষমতাও অনেক প্রমানিত। এর কিছু উদাহরন এখানে তুলে ধরছি- 
# বাংলাদেশে প্রায় ৬৪,০০০ রেডক্রস ভলান্টিয়ার রয়েছে যাদের বিভিন্ন স্তরের উদ্ধারকাজের প্রশিক্ষন রয়েছে। 
# বাংলাদেশের সরকার ও বেসরকারী উন্নয়ন সহযোগিদের ত্রাণসামগ্রী, খাদ্য পানীয়জল ব্যবস্থাপনায় বিশেষায়িত দক্ষতা রয়েছে। 
# বাংলাদেশে দুর্যোগকালীন জনস্বাস্থ্য ব্যবস্থাপনা অনেক শক্তিশালী।
# স্থানীয় জনগোষ্ঠী দুর্যোগপরবর্তীকালে নিজস্ব উদ্যোগে বা সামান্য সহায়তা কাজে ঘরবাড়ি মেরামত শুরু করে। বাংলাদেশে এখন মালিক চালিত গৃহসংস্কার (ওনার ড্রিভেন শেল্টার রিপেয়ারিং) ধারনাটি অনেক জনপ্রিয়। 
# বাংলাদেশের অধিকাংশ বেসরকারী উন্নয়ন সহযোগি সংস্থার জেলা পর্যায়ের সরবরাহকারীদের সাথে ফ্রেমওয়ার্ক এগ্রিমেন্ট থেকে ফলে ২৪-৪৮ ঘন্টা সময়ের মধ্য সংস্থাগুলো ত্রাণ কার্যক্রম শুরু করতে পারে।
সর্বোপরি বলতে হয় যে বাংলাদেশে দুর্যোগের উপর সরকারী স্ট্যান্ডিং অর্ডার (এসওডি) আছে যা আমার মনে হয় খুব বেশি দেশে নেই। 
মূলত, আমাদের এই সক্ষমতা গড়ে উঠেছে তিনটি ধাপের মধ্য দিয়ে। আমরা প্রথমে দুর্যোগ ঝুঁকি প্রশমন নিয়ে জানছি ও শিখছি, এরপর দুর্যোগ ও দুর্যোগপরবর্তীকালে সেই শিক্ষণগুলোর বাস্তবায়ন ঘটাচ্ছি, এবং সবশেষে আমরা আমাদের বাস্তবায়নের আলোকে কাজের মূল্যায়ন করছি যে কোথায় আমরা ভালো করলাম এবং কোথায় আমাদের আরও ভালো করার সুযোগ ছিলো। সেগুলোকে আবার আমরা শিক্ষণ হিসেবে যুক্ত করছি পরবর্তী দুর্যোগ মোকাবেলায়। 

বাংলাদেশের সাফল্যের ঢোল পিটিয়ে অহঙ্কারে আচ্ছন্ন হওয়া এই লেখার উদ্দেশ্য নয়। এটি লিখেছি দুর্যোগ ব্যবস্থাপনায় আমাদের কিছু শক্তিমত্তার স্বীকৃতি দেওয়ার উদ্দেশ্যে এবং আমরা অন্য অনেক দেশের তুলনায় কিভাবে এগিয়ে আছি তা বোঝানোর একটি ক্ষুদ্র প্রয়াস হিসেবে। আমাদেরও এই ক্ষেত্রে উন্নতি করার মতো অনেক কিছু আছে যা সময়ের সাথে সাথে অর্জিত হতে থাকবে বলে আশারাখি। তবে পরিশেষে এইটুকু অন্তত জোর দিয়ে বলতে পারি যে অনেক দেশই বাংলাদেশের অভিজ্ঞতা থেকে অনেক কিছু শিখতে পারবে।


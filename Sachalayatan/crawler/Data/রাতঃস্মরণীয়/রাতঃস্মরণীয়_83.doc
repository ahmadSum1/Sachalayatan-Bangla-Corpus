পিছলানো প্রসঙ্গে বুদ্ধিজীবি-পলিটিশিয়ান-কনডম এবং সিকিউরিটি মেজার্স



ছোট বেলায় একটা কৌতুক শুনে খুব মজা পেতাম। বাজী ধরে বিশাল ভিড়ের মধ্যে থেকে লাইনে না দাঁড়িয়েও সিনেমা হলে টিকেট কাটার কৌতুক। লুঙ্গি কাঁছা মেরে সারা গায়ে সরশের তেল মেখে তিনি সুড়ুৎ করে পিছলিয়ে টিকেট কাউন্টরের সামনে গিয়ে টিকেট কেটে আনলেন।  
[img=auto][/img]
সোমালিয়ার কিশোর মিলিশিয়া 
এবার সত্যি ঘটনা বলি একটা। আমাদের কলেজ জীবনে খুলনার নিরালা আবাসিক এলাকার মাঠে আবুল খয়ের স্মৃতি কাবাডি টুর্ণামেন্ট হচ্ছে। লোকে লোকারণ্য। আয়োজক আবুল খয়ের স্মৃতি সংসদ। আবুল খয়ের হচ্ছে নিহত শেখ আবুল কাশেমের বড় ভাই এবং ক্রসফায়ারে নিহত শেখ আসাদুজ্জামান লিটুর পিতা। তখন আবুল কাশেম এবং লিটু দুজনেই জীবিত। তপন চৌধুরী এসেছে পুরষ্কার বিতরণী অনুষ্ঠানে গান গাইতে। আবুল কাশেম ব্যাস্ততার মধ্যেও দলবলসমেত ফাইনাল খেলা দেখতে আসছে। তুমুল প্রতিদ্ধন্ধিতা। মাঝে খেলার কিছু বিরতি। বিরতির সময় একদলের ষ্ট্রাইকাররা তাদের দুই হাতে এবং পায়ে গ্রীজ মেখে নিলো। তারপর প্রতিপক্ষের কোর্টে হানা দিলেই তাদেরকে প্রতিপক্ষের ঝানু ডিফেন্ডাররাও ধরে রাখতে পারছিলো না গ্রীজজনিত পিছলানোর কারনে। তারপর প্রতিপক্ষ টাইম আউট নিয়ে কোর্টে ফিরলো ষ্ট্রাইকাররা গ্রীজ মেখে আর ডিফেন্ডাররা হাতভর্তি বালি আর ছাই নিয়ে। এরপর যা হবার তাই। খেলা পরিনত হলো মারামারিতে আর এমন সময় আবুল কাশেমের আগমন। কাশেম সবশুনে উভয় দলের কয়েকজনকে পয়জারাঘাত করে নির্দেশ দিলো ছালার চট এনে গ্রীজস্নাত ষ্ট্রাইকারগুলোকে আচ্ছামত মোছা দিতে। কাশেম ধরে আনতে বললে তো সাঙ্গপাঙ্গরা বেঁধে আনে। তাই হলো এবং বাকীরা বালি-ছাই ঝেড়ে খেলায় মনোযোগ দিলো। বাকীসময় শান্তিপূর্ণভাবে খেলা শেষ হলো এবং আমরা তপন চৌধুরীর গান শুনে হৃষ্টচিত্তে বাড়ি ফিরলাম।  
[img=auto][/img]
সোমালিয়ার কিছু নারী চরমপন্থী 
আসলে দুনিয়াটা চলছেই পিছলানোর উপরে। যানবাহনের গিয়ারগুলো যদি না পিছলায় তবে ওগুলো চলবে না। কলকারখানাতেও পিনিয়ামসগুলো না পিছলালে গোটা দুনিয়ার শিল্প অচল। আর বাকযুদ্ধে শিক্ষিত লোকজনই বেশি পিছলায়। চোর যদি সারা গায়ে শবরি কলা মেখে পিছলা না হয়, তবে তারও ভাতে মরন। টাক মাথায় রোদ পিছলায় নাহলে ঘিলু সিদ্ধ হয়ে যেতো।  বুদ্ধিজীবি, পলিটিশিয়ান ও কনডমের মধ্যে পিছলানোজনিত কিছু মিল আছে। যে বুদ্ধিজীবি বেশি পিছলায় সে বড় বুদ্ধিজীবি; প্রায় সবাই তার বুদ্ধিবৃত্তিক সমর্থন পায় (পারিশ্রমিক প্রদান সাপেক্ষে)। যে পলিটিশিয়ান বেশি পিছলায়, তার সাফল্যগাথা সূদীর্ঘ; একাধিক ক্যাবিনেটে সে থাকে। আবার যে কনডমগুলো বেশি পিছলায় সেগুলোর জনপ্রিয়তা ও দাম, দুটোই বেশি।  
[img=auto][/img]
সোমালিয়ার যুবক মিলিশিয়া 
এবার আসি কাজের কথায়, যা বলার জন্যে এতো ভূমিকা। সোমালিয়ায় কর্মরত সংস্থাগুলোকে সিকিউরিটি ম্যানেজমেন্টের জন্যে বিভিন্ন ব্যবস্থা নিতে হয়। বিশেষ করে সাউথ-সেন্ট্রাল তো ভয়াবহ জায়গা। আল কায়েদার বংশবদ আল-শাবাব আর হিজবুল ইসলাম ব্যাপক সক্রিয়। আহলে সুন্নাহ আল জামেয়া অবশ্য পাবলিকের জন্যে অত্যন্ত শান্তিপ্রিয় কিন্তু আল-শাবাব বা হিজবুল ইসলামের জন্যে আজরাইল। এখানে উচু দেওয়ালওয়ালা কম্পাউন্ড ভাড়া করতে হয়। দেওয়ালে রেজর ওয়্যার আর হাই পাওয়ার স্পট লাইট লাগাতে হয়। কয়েকজন আর্মড হাউজগার্ড রাখতে হয়। বিদেশীদের বাইরে ঘুরতে হলে এসপিইউ (ইউএনডিপি সহায়তাপুষ্ট স্পেশাল প্রোটেকশন ইউনিটের কমান্ডো বাহিনী) নিয়ে ঘোরা মাষ্ট। আমি ব্যাক্তিগতভাবে ৭জন আর্মড হাউজ গার্ড আর ৬ জন এসপিইউ কমান্ডো নিয়ে থাকি; আমার অন্নদাতার নির্দেশে। এই ৭ জন হাউজ গার্ডের মধ্যে একজন আবার নারী। সে সকাল থেকে বিকেল পর্যন্ত থাকে আমার অফিসে আগত নারী ভিজিটরদের দেহ ও ব্যাগতল্লাসী করার কাজে। সকালে অফিসে আসলে তাকে একটা ফাইভষ্টার দেওয়া হয় আবার বিকেলে সে ওটা জমা দিয়ে চলে যায়। আমার অনেক বন্ধু বেডরুমে লোডেড একে ৪৭ বা ফাইভষ্টার রাখে তবে আমি ব্যাক্তিগতভাবে এটা ভালো আইডিয়া মনে করিনা, তাই রাখিওনা। কোনও কোনও অফিসে কিছু গ্রেনেডও মজুদ থাকে।  
[img=auto][/img]
একটা রিফিউজি/আইডিপি ক্যাম্পে আমি আর বন্ধু বিশ্ববিখ্যাত আলোকচিত্রশিল্পী জ্যান গ্রারাপ (জ্যান সম্পর্কে বিস্তারিত জানতে Jan Grarup লিখে গুগল সার্চ দেন, কয়েক হাজার লিংক পাবেন) 
গতকাল সাউথ সেন্ট্রাল সোমালিয়ার গালমুডুগ ষ্টেটের দুটো সংস্থায় মিটিং ছিলো। আমি সংস্থাগুলোর নাম উল্লেখ করছিনা সংগত কিছু কারনে। প্রথম আমেরিকান একটা সংস্থার অফিসে গেলে দেখলাম মেইন গেইট থেকে অফিসের সদর দরজা পর্যন্ত নুড়ি পাথর ছড়ানো। এক কারন হলো যদি অফিস আক্রান্ত হয় তবে আক্রমনকারী দ্রুতবেগে নুড়ি পাথরের উপর দিয়ে দৌড়ে আসতে গেলে নিশ্চিত পিছলিয়ে পড়বে, সেই ফাঁকে সিকিউরিটি তাকে ধরাশায়ী করবে। সোমালিয়ায় ধরাশায়ী করা আর যা’ই করা বলেন, মানে হচ্ছে মৃত্যু। আহত করার বিজনেস এখানে অচল। এখানে হয়তো শুনবেন কোনও যুদ্ধে নিহতের সংখ্যা ৭০ জন আর আহত ২ জন। নুড়িপাথর দিয়ে পিছলানোর ব্যবস্থা অবশ্য আমার কাছে নতুন কিছু না। নুড়ি পাথরের উপর দিয়ে দৌড়ানোর কায়দাও আমি ভালোই জানি।  
[img=auto][/img]
সান্ধ্য আড্ডায় আমি, সাথে দুই হাউজ গার্ড আবদিরাহমান শ্যাকে আর আবদিনূর আলী 
এরপর গেলাম একটা ইটালিয়ান সংস্থার অফিসে। ওদের ম্যানেজার আমাকে অফিসের সামনের দরজা দিয়ে না ঢুকিয়ে পিছনের দরজা দিয়ে ভিতরে নিলো। এতে অবশ্য অবাক হইনি। মিটিং সেরে আমি নিজেই সামনের দরজার দিকে এগোলাম কারন ম্যানেজারের অফিসটা ঠিক সামনের বারান্দার সংলগ্ন। বারান্দায় প্রথম ষ্টেপটা ফেলেই টের পেলাম মেঝে পিছলা। আমি ভাবলাম হয়তো সদ্য ডেটল দিয়ে মেঝে মোছা হয়েছে। কিন্তু আসলে তা না। ওদের সিকিউরিটি অফিসার আমাকে সাবধানে পা ফেলতে বলে বললো যে গোটা মেঝেতে পুরু করে গ্রীজ মেখে রাখা হয়েছে সিকিউরিটি মেজার হিসেবে। পিছলানোর এই ফর্মুলা আমি আগে কোথাও দেখিনি।  


পাবনার ঘটনা এবং ওই পাজেরো আমার



ইন্টারনেটের সংবাদ মাধ্যমে পাবনার ঘটনা জানলাম, জানলাম মদ্যপ অবস্থায় নারী সহকর্মীর যৌন হয়রানীর প্রচেষ্টাকারী হাইলিবিডোম্যান শাকিলের ঘটনা, আরও কিছু কিছু। শাকিলের ঘটনা পড়ে অপ্রয়োজনীয়ভাবেই জয়নাল হাজারীর কথা মনে পড়ে গেলো। একবার তার বাসায় তল্লাসি চালিয়ে পুলিশ মদ, লোকাল-ভায়াগ্র আর রসময়গুপ্তের চটি বই উদ্ধার করেছিলো। আর পাবনার ঘটনা পড়ে এবং সচলে আমার বন্ধুদের বিশ্লেষণ আর আলোচনায় আ ...ইন্টারনেটের সংবাদ মাধ্যমে পাবনার ঘটনা জানলাম, জানলাম মদ্যপ অবস্থায় নারী সহকর্মীর যৌন হয়রানীর প্রচেষ্টাকারী হাইলিবিডোম্যান শাকিলের ঘটনা, আরও কিছু কিছু। শাকিলের ঘটনা পড়ে অপ্রয়োজনীয়ভাবেই জয়নাল হাজারীর কথা মনে পড়ে গেলো। একবার তার বাসায় তল্লাসি চালিয়ে পুলিশ মদ, লোকাল-ভায়াগ্র আর রসময়গুপ্তের চটি বই উদ্ধার করেছিলো। আর পাবনার ঘটনা পড়ে এবং সচলে আমার বন্ধুদের বিশ্লেষণ আর আলোচনায় আমার মনে পড়ে গেলো আমার ড্রাইভার সেলিমের বলা একটা ঘটনা। ইউএনডিপি থেকে আমাকে একটা পাজেরো দিয়েছিলো ঢাকার হার্টজ থেকে ভাড়া করে অফিসিয়াল মুভমেন্ট করার জন্যে। সেলিম ছিলো সেটার ড্রাইভার। গল্পটা শোনেন-
ঢাকার আইপিএসএসএল নামের একটা কোম্পানি বিশ্বখ্যাত হার্টজের ব্রান্ড ফ্রাঞ্চাইজ করে বাংলাদেশে কার রেন্টাল ব্যবসা করতো। এদের মূল ক্লায়েন্ট দূতাবাসগুলো, ইউএন, বিদেশী প্রকল্পগুলো, আর কালেভদ্রে ঢাকার কিছু মালদার লোকেরা।
একবার গুলশানের এক কোটিপতির ছেলের কিছু মস্তিষ্কজনিত সমস্যা দেখা দিলে সিদ্ধান্ত হলো তাকে পাবনায় ভর্তি করার। নিজেদের গাড়ি থাকলেও তা না নিয়ে তারা হার্টজ থেকে এক পাজেরো ভাড়া করলো ছেলেকে পাবনা নিতে। সেলিমের এক কলিগ-বন্ধু সেই পাজেরোর ড্রাইভার। যথাসময়ে ছেলেকে ইঞ্জেকশন দিয়ে বেহুশ করে পাজেরোতে তোলা হলো। সকালে গাড়ি পাবনায় গন্তব্যে পৌঁছে গেলো। সাথের লোকজন যখন ছেলেকে ভর্তি করাতে ব্যাস্ত, ড্রাইভারের একটু শখ হলো জায়গাটার ভিতরে ঘুরে দেখার। সে বিভিন্ন সেলের সামনে গিয়ে বাসিন্দাদের সাথে কথাবার্তা-ঠাট্টা মস্করা করতে করতে বেশ খানিকটা সময় কেটে গেলো এবং একটা ডিউটি শিফট বদল হয়ে গেলো। কিন্তু যেইনা ড্রাইভার বেরোতে যাবে, দেখতে পেলো বেরোনোর মেইন গেট বন্ধ হয়ে গেছে। সে একজন নতুন শিফটের গার্ডকে বললো তাকে বের করে দিতে। গার্ড তো জাপটে ধরলো তাকে এই ভেবে যে সে ভিতরের একজন রোগি ধাপ্পা দিয়ে পালিয়ে যেতে চাইছে। সাথে সাথে কয়েকজন গার্ড এসে তাকে আটকে ফেললো। সে যা’ই বলতে চায়, তারা কিছুই শোনেনা। এরপর সে বললো যে গেটের সামনের ওই পাজেরোটা তার। একজন গার্ড বললো যে “এখানে যারাই আসে তারাই বলে যে ওই পাজেরো আমার”। এরপর সে যেই বললো যে পাজেরোর চাবি তার পকেটে, এবার খেলো দু’ঘা। গার্ড ধারণা করলো যে সে কোনওভাবে বাইরে বেরিয়ে পাজেরোর চাবি চুরি করে এনেছে। তার পকেট হাতড়িয়ে চাবি, মোবাইল, মানিব্যাগ, সব সীজ করা হলো।
যাইহোক পরে সবকিছুই বোঝা গেলো। তবে ড্রাইভারকে অপেক্ষা করতে হলো পুনরায় হসপিটাল সুপার ডিউটিতে না আসা পর্যন্ত। তিনি আসার পরেই মুক্তি মিললো। 
আমার মনে হচ্ছে আমাদের দেশে যারাই ক্ষমতায় আসে তারাই পাগল হয়ে যায় এবং তাদের অবস্থা হয় “ওই পারেরো আমার”-এর মতো। শুধু পাজেরোর বদলে কথাটা হয়ে যায় “ওই দেশটা আমার।” দেশ আমাদের সবার কিন্তু ক্ষমতায় আসলে আমরা পাগল হয়ে যাই কিভাবে দেশটাকে কেনা সম্পত্তির মতো করে যথেচ্ছ অধিকার করতে পারবো। পাবনার ঘটনা তার একটা জ্বলন্ত প্রমান।


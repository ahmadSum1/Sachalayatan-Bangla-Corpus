টিপিক্যাল এপিএস




(ব্যাক্তিগতভাবে বিভিন্ন সময় এপিএসগিরি করা কিছু বন্ধুদের দেখে এই এপিএসদের একটা টিপিক্যাল চরিত্র দেখতে পাই। সেই চরিত্রের সাথে সাম্প্রতিক সময়ের চাকরীচ্যুত এপিএস হুজুরের বিন্দুমাত্র বৈসাদৃশ্য নেই। এরা সব পারে এবং সব করে, প্রভুর আদেশের তোয়াক্কা না করেই। এদের প্রভুভক্তি প্রবাদে পড়া কুকুরের প্রভুভক্তি থেকেও বেশি )।
এপিএস বাহাদুর
ক্ষমতার মদে চুর
খিদে পেলে টাকা খায় চিবিয়ে,
করে সদা ছলনা
পেলে বাগে ললনা
টুপ করে বাতি দেয় নিবিয়ে।
জলা খায় জমি খায়
গু-মুত-বমি খায়
প্রভু ক’লে ছাড়েনা সে কিচ্ছু,
চাঁদা-ভাগা-কমিশন
খেয়ে যায় ভরে মন
এ এমন ভয়ানক বিচ্ছু।
মনিবের তরে সেবা
করে যায় নিশি দিবা
সামলায় যতো সব ধান্ধা,
তদুপরী কোনও কালে
ভাগ্য বিমূখ হলে
পিঠে লাঠি-জুতো-কিল বান্ধা।
এপিএস বাহাদুরে
ক্ষমতা হারালে দুরে
বিড়াল বা কুকুরেও পোছেনা,
বাড়ি খায়, ঝাড়ি খায়
বকে বউ, বকে মায়
প্রভু এসে আঁখিজল মোছেনা।
তবু তার দিল খুশ
খেয়ে চাঁদা-ভাগা-ঘুষ
কোটি টাকা আজ তার ত’বিলে,
ভ্যাজাল দেখলে পরে
পিছলিয়ে যায় সরে
যেমনটি পিছলায় মোবিলে।।


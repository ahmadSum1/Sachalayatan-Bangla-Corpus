হাইওয়ে ম্যানেজমেন্ট নিয়ে দেখা কিছু অভিজ্ঞতার শেয়ার




বাংলদেশে সড়ক দূর্ঘটনা আশঙ্কাজনকভাবে বেড়ে চলেছে। ক্রমবর্ধমান জনসংখ্যার সাথে পাল্লা দিয়ে যে হারে যানবাহন বেড়ে চলেছে, তার সাথে সঙ্গতি রেখে মহাসড়ক ব্যবস্থাপনায় সক্ষমতার যথাযথ উন্নয়ণ ঘটেছে কি না তা সম্ভবত কখোনোই খতিয়ে দেখা হয়নি। আমাদের বর্তমান মাননীয় যোগাযোগমন্ত্রীমহোদয় সৈয়দ আবুল হোসেন যে কোনও ইস্যুতেই হাসিমূখে ক্যামেরার সামনে বানীর ফল্গুধারা ছুটিয়ে চলেন। কিন্তু তিনি একবারও ভাবেন না যে তার এই হাসির পিছনে কতো শতো পরিবারের কান্নার রোল বাতাসে ভাসছে। মন্ত্রীমহোদয় তবুও হেসেই চলেন।
সাম্প্রতিক সময়ে আমাদের চলচ্চিত্র ও সাংবাদিকতার অন্যতম মেধাবী দুই মানুষের মর্মান্তিক মৃত্যুর পর মন্ত্রীবাহাদুর না জানি কোনও গায়েবানা শক্তির বলে বানী দিয়ে বসলেন যে মাইক্রোবাস চালকের ওভারটেকিঙের কারনে এই দূর্ঘটনা ঘটেছে। এভাবে বানী প্রসব করতে করতে তিনি কিন্তু ক্রমশ নিজেকে জাতীয় ভাঁড়ে রূপান্তরিত করে চলেছেন। সব সরকারের আমলে দু’একটা ভাঁড়মন্ত্রী থাকে। বর্তমান সরকারের আমলে মাননীয় যোগাযোগমন্ত্রীবাহাদুর ক্রমশ নিজেকে সেই ভাঁড়ের স্থানে অভিসিক্ত করছেন। বিশিষ্ঠ ছড়াকার লুৎফর রহমান রিটন ‘আমার আবুল হাসে’ ছড়ায় যথার্থই লিখেছেন,


শেখ হাসিনার পাশে
ফাইল বগলে সুটেড বুটেড ব্যার্থ আবুল হাসে।

আমাদের দেশে (এবং সম্ভবত দক্ষিণ এশিয়ার বা আফ্রিকার দেশগুলোতে) শিক্ষাগত এবং ক্যারিয়ার ব্যাকগ্রাউন্ড দেখে মন্ত্রীত্ব দেওয়া হয়না। তাই যদি হতো তবে নিঃসন্দেহে যোগাযোগ মন্ত্রী হওয়ার উপযুক্ত ছিলেন বঙ্গবেয়াই ইঞ্জিনিয়ার খন্দকার মোশাররফ হোসেন। তিনি হাইওয়ে ইঞ্জিনিয়ারিং এবং ম্যানেজেমেন্টে একজন মাস্টারডিগ্রী হোলডার। বর্তমান পার্লামেন্টে সম্ভবত এই বিষয়ে এতোখানি যোগ্যতাসম্পন্ন আর কেউ নেই।
আমি ব্যাক্তিগতভাবে প্রকৌশলী নই এবং প্রকৌশল আমার ক্ষুদ্র মস্তিকে ঢোকেনা। তাই কারিগরী বিষয়ে আমি কোনও মন্তব্য করতে পারবোনা। এটা সম্পূর্ণই নন টেকনিক্যাল লেখা। তবে আমার এই লেখার উদ্দেশ্য হলো নিজের চোখে দেখা কিছু অভিজ্ঞতা শেয়ার করা যে কিভাবে আমাদের মতো অনুন্নত দক্ষিণ এশিয়ার দেশগুলো তাদের হাইওয়ে ম্যানেজ করছে যাতে সড়ক দূর্ঘটনা রোধ করার মাধ্যমে মানুষের অকালমৃত্যু হ্রাস করা যায়। আমি এখানে কেবলমাত্র আমাদের অঞ্চলের কয়েকটা দেশের কিছু অভিজ্ঞতা শেয়ার করতে চাই যেগুলো বাংলাদেশে কেনো, যে কোনও দেশেই অত্যন্ত সহজেই বাস্তবায়ন করা সম্ভব। 
গতকাল শ্রীলঙ্কার উত্তরাঞ্চলীয় শহর ভাভুনিয়া থেকে সড়ক পথে আসছিলাম পূর্বাঞ্চলীয় প্রধান শহর বাট্টিকালোয়ায়। অফিসের গাড়িতে কেবলমাত্র ড্রাইভার এবং আমি। এখানে ড্রাইভিং লাইসেন্স, ট্যাক্স, ইনস্যুরেন্স, হেলমেট, এইসব অত্যন্ত কড়াকড়ির সাথে চেক করা হয়। একই সাথে হাইওয়েতে স্পীড চেকও করা হয় অত্যন্ত কড়াকড়ির সাথে। স্পীড লিমিট অতিক্রমের জরিমানা ১,২০০ লঙ্কান রূপী, ৩ বার করলে সাময়িক লাইসেন্স বাতিল। এখন প্রশ্ন হচ্ছে ক্যামেরা কোথায়? মনে হলো শ্রীলঙ্কানরা পাকিস্তানীদের মতো মাথামোটা নয়। পাকিস্তানে রাস্তার পাশে বিশাল সাইনোবোর্ড ঝুলিয়ে রাখে, “স্পীড ক্যামেরা এ্যাহেড।” তার মানে, বাবারা এবার একটু স্পীডটা কমাও। ক্যামেরা পার হয়ে আবার বাড়িও। শ্রীলঙ্কায় কোত্থাও একটা এরকম সাইনবোর্ড দেখলাম না। কিন্তু দেখলাম অন্য জিনিস। রাস্তার পাশে ঝোপের আড়ালে স্পীডোক্যাম হাতে দাঁড়িয়ে আছে পুলিশ অফিসার। জিনিসটা দেখতে অনেকটা হেয়ার ড্রায়ারের মতো। ওটা সামনে থেকে গাড়ি চলে গেলে ক্ষুদ্রাকৃতির মনিটরে গাড়ির গতি রিডিং আকারে আসে। পুলিশগুলো এমন এমন সব জায়গায় পজিশন নেয় যে দুর থেকে ওদের দেখা যায়না। কোনও গাড়ি নির্ধারিত গতিশীমা অর্থাৎ ৭০ মিলোমিটার পার আওয়ার থেকে বেশি গতিতে ওই হেয়ার ড্রেসারসদৃশ্য বস্তুটার সামনে থেকে চলে গেলেই সাথে সাথে রেডিওতে মেসেজ চলে যাচ্ছে। পালিয়ে যাওয়ার উপায় নেই। রাস্তাজোড়া ব্যারিকেড, গতি কমিয়ে সাপের মতো এঁকেবেকে পার হতে হয়। সুতরাং ধরা পড়তে হবে নির্ঘাৎ। এগুলো আমাদের ড্রাইভার ভাই যেতে যেতে আমাকে জানালো। শ্রীলঙ্কার তামিল অধ্যুষিত এলাকাগুলোর মতো রাস্তায় এতো পুলিশ এবং আর্মি আমি পৃথিবীর অন্য কোথাও দেখিনি। আগে নাকি গতিসীমা অতিক্রম করলে স্পট ফাইনের ব্যবস্থা ছিলো। এখন কেস দেওয়া হয় এবং কোর্টে গিয়ে ফাইন দিয়ে গাড়ির কাগজ ফিরিয়ে আনতে হয়। এখানে ভালো লাগলো যে রাস্তার পার হওয়ার জন্যে পথচারী বা স্কুলের বাচ্চারা জড় হলেই গাড়ি আপনা আপনিই থেমে যাচ্ছে। কাউকে হাত পর্যন্ত উচু করতে হচ্ছেনা। এখানে ওভারটেকিঙের প্রবনতা নেই বললেই চলে। যদি সামনের গাড়ি বাঁ দিকের ইন্ডিকেটর জ্বেলে দেয়, তবেই পিছনের গাড়ি ওভারটেক করে; নয়তো কখোনেই ওভারটেক করবে না। আর আমাদের দেশের ড্রাইভার সাহেবেদের মনে হয় গুহ্যদ্বারের মধ্যে সবসময় একটা পেরেক আধা ঢোকানো অবস্থায় থাকে। ওভারটেক না করা পর্যন্ত ওটা খোঁচাতে থাকে।
নিচে পোর্টেবল স্পিডক্যামের একটা ছবি জুড়ে দিলাম-

পাকিস্তানের মাথামোটাগুলোর কাছ থেকে অনেক শিক্ষণীয় আছে হাইওয়ে ম্যানেজমেন্টের উপর। স্পীড ক্যামেরার কথা তো আগেই বলেছি। পাকিস্তানের মোটরওয়ের কথা অনেকেই শুনেছেন। মাঝখানে ডিভাইডার দেওয়া এবং লেন বিশিষ্ঠ এই রাস্তা যেখানে এফ-১৬ যুদ্ধবিমান পর্যন্ত টেক-অফ এবং ল্যান্ডিং করতে পারে। এই মটর ওয়েতে দূর্ঘটনা ঘটার আশঙ্কা নিতান্তই কম যদি সবাই ঠিকমতো লেইন বজায়। এখানে প্রতি ৫ মিনিট পরপর পুলিশের পেট্রোল কার পাবেন। বিপদজনক বাঁকগুলোতে এমন ভাবে স্পীডব্রেকার দেওয়া যে ড্রাইভারের বাপেরও সাধ্যি নেই পায়ে হাঁটা গতির থেকে বেশি কিছু জোরে গাড়ি চালিয়ে যায়। আর এইসব বিপদজনক জায়গাগুলোতে পুলিশ বা আর্মি থাকবেই। এখন একটু চিন্তা করে দেখুন যে আমাদের ঢাকা আরিচা মহাসড়কে এরকম বিপদজনক বাঁক কতগুলো আছে। শুধুমাত্র বিপদজনক বাকগুলোতে কিছু ধুমধাড়াক্কা স্পীডব্রেকার দিতে সরকারের কি নিদারুণ অর্থসংকট ঘটেছে নাকি সেখানে সদিচ্ছার অভাব? অথচ দেখেন, যেখানে স্পীডব্রেকার লেস প্রায়োরিটি, সেই খুলনা থেকে শুধুমাত্র যশোর পর্যন্ত ৬৪ টা স্পীড ব্রেকার! আগে শুনতাম স্পীডব্রেকার নাকি ডাকাতিবান্ধব। যেখানে সেখানেতো তো আর স্পীডব্রেকারের পক্ষে ওকালতি করছিনা। শুধু বলছি বিপদজনক বাঁকগুলোতে এর প্রয়োজনীয়তার কথা। আমাদের মহাসড়কগুলোতে এমন এমন বাঁক পাবেন যেখানে বাঁকের অপর দিকের কিছুই দেখা যায়না। এছাড়া হাইওয়ে পেট্রোল পুলিশের ক্যাপাসিটি বাড়ানো খুবই প্রয়োজনীয়।
নিচে পাকিস্তান মোটরওয়ের একটা ছবি জুড়ে দিলাম-

অনেকবছর আগে কলকাতা থেকে স্টেটবাসে বসিরহাট এসেছিলাম। বেপরোয়া ড্রাইভিং কাকে বলে সেবার দেখেছিলাম। এছাড়া বনগাঁ এবং কলকাতার মধ্যে চলাচলকারী ট্যাক্সি এবং সুমোগুলোর চালকদের কথাও বলতে হয়। চালানো দেখে মনে হয় জীবনের শেষ ট্রিপ নিয়ে নেমেছে। কিন্তু চেন্নাই, ব্যাঙ্গালোর, বোম্বে, পুণে, এইসব রুটে কিন্তু সম্পূর্ণ ভিন্ন অবস্থা। এখানের চালকরা যথেষ্ঠ সামলে চালায়। গতিসীমার মধ্যে থেকেই চালায় এবং অনর্থক ঝুঁকি নেয়না। একবার পুণে থেকে বোম্বে আসার সময় বোম্বে ঢোকার একটু আগে বিশাল ট্র্যাফিকে পড়ে গেলাম। পাশের সীটে বসা বান্ধবী মেরী ঘটনা ব্যাখ্যা করলো। হাইওয়ের পাশের জায়গাগুলো অবাধে মদ-গাঁজা-ড্রাগসসেবন এবং যৌনাচারের ক্ষেত্র। সেখানে হাইওয়ের পাশে গাড়ি পার্ক করে রেখে লোকজন ঢালে নেমে যায় এইসব কাজকাম করতে। এতে করে ট্র্যাফিক সৃষ্টি হয় এবং বেসামাল লোকজন প্রচুর এ্যাক্সিডেন্ট ঘটিয়ে থাকে। তবে ওইদিন পুলিশ সেখানে অভিযান চালিয়েছে। স্মেইল ডিটেক্টরের কথা এই প্রথম শুনলাম। এই মেশিন মুখের সামনে ধরে নিঃশ্বাস নিলে নাকি চালকের অবস্থা বোঝা যায় যে সে এ্যালকোহল, ক্যানাবিস বা অন্য কোনও ড্রাগের ইনফ্লুয়েন্সে আছে কি না। আমাদের দেশেও কিন্তু দেখবেন হাইওয়েতে গাড়ি পার্ক করে রাখা খুবই স্বাভাবিক একটা বিষয়। এছাড়া সাইডওয়ে থেকে ধুমধাম ডান-বাম না দেথে হাইওয়েতে গাড়ি নিয়ে ঠেলে ওঠা চালকদের স্বাভাবিক একটা প্রবনতা। এক্ষেত্রে পুলিশের যেনো কোনও মাথাব্যাথা নেই।
নিচে স্মেল ডিটেক্টরের একটা ছবি জুড়ে দিলাম। তবে ধারণা নেই যে ছবির যন্ত্রটা নিঃশ্বাস থেকে মানুষ সনাক্ত করে নাকি বেসামাল অবস্থা নিরূপন করে-

আফগানিস্তানের একটা বিষয় বেশ ভালো লেগেছে। এটা একটা নির্দিষ্ট এলাকায় যানবাহনের সংখ্যা নিয়ন্ত্রণ করায় বেশ কাজে আসে। ওখানে এক প্রদেশের রেজিষ্টার্ড গাড়ি অন্য প্রদেশে ঢুকতে পারেনা। হ্যাঁ পারে অবশ্য, তবে তার জন্যে দিতে হয় প্রতি দিনের হিসেবে মোটা অংকের রুট ট্যাক্স। কেউ যদি তাখ্বার প্রদেশের গাড়ি নিয়ে তালেক্বান প্রদেশে ঢুকতে চায়; তবে তালেক্বানের বর্ডারে তাকে কয়দিন থাকবে সেই ডিক্লারেশন দিয়ে প্রতি দিনের জন্যে নির্ধারিত ফিস দিয়ে রিসিট নিয়ে তালেক্বানে ঢুকতে হবে। বেরোনের সময় তাকে সেই রিসিট আবার বর্ডারে দেখাতে হবে। রিসিটে উল্লিখিত সময়ের থেকে কম থাকলে ক্ষতি নেই কিন্তু অবস্থান বেশি সময় হয়ে গেলে অতিরিক্ত সময়ের জন্যে আবার ফি দিয়ে তবেই বেরোতে হয়। আবার স্থায়ীভাবে নতুন কোনও এলাকার জন্যে প্লেট বদলাতে হলেও বিশাল অংকের ফিস। আমার বন্ধু মনুচেহের আমীরীর গাড়ি হেরাতের রেজিস্ট্রেশন। সে ভাবছিলো গাড়ি কাবুলের রেজিস্ট্রেশন করিয়ে কাবুলে এনে ব্যবহার করবে। কিন্তু যেইনা মনুচেহের ফিসের অংক জানতে পারলো, তার আশার গুড়ে বালি। হতাশার সাথে বলছিলো একদিন। তাই দেখেছি আফগানিস্থানে মানুষ দুরের পথে ভেঙে ভেঙে যাতায়ত করতেই অভ্যস্থ। আমাদের দেশের যোগাযোগ অবকাঠামোতে মনে হতে পারে এটা হয়তো দুঃসাধ্য। কিন্তু যদি ছোট গাড়িগুলোকে এই রেগুলেশনের আওতায় আনা সম্ভব হয়, তবে কিন্তু তা ভালো ফল বয়ে আনতে পারবে। এবং এতে করে পাবলিক ট্রান্সপোর্টে মানুষের আগ্রহ বাড়বে এবং পাবলিক ট্রান্সপোর্ট সেক্টর শক্তিশালী হয়ে ভালো সার্ভিস অফার করতে পারবে। বিকল্পভাবে, হাইওয়েতে ছোট গাড়ির চলাচলের উপর চড়া হারে টোল ধার্য করাও যেতে পারে। 
আমাদের পলিসি লেভেলের বড়কর্তাদের মাথা অনেক বড়ো তাই মাথায় অনেক জ্বালা। এইসব বিষয় যে তারা জানে না তা কিন্তু আমার মনে হয়না। আমার বিশ্বাস তারা এই উদাহরণগুলো সম্পর্কে ভালোভাবেই অবগত আছে। কিন্তু তাদের সদিচ্ছার অভাব। কিন্তু প্রশ্ন হচ্ছে যে পাকিস্তান, শ্রীলঙ্কা, ইনডিয়া বা আফগানিস্তান যদি এইসব বাস্তবায়ন করতে পারে, তবে আমরা পারবো না কেনো? তবে কি আমাদের যোগাযোগ মন্ত্রণালয়ের মন্ত্রীবাহাদুর, সংসদীয় কমিটির বোজর্গান সদস্যমণ্ডলী এবং আমলাহুজুরদেরকে আমরা কয়েকদিনের জন্যে ইনডিয়া, আফগানিস্তান, শ্রীলঙ্কা পাঠাবো অথবা পাকিস্তানের মাথামোটাগুলোর কাছে পাঠাবো ক্রস ভিজিট করে হাইওয়ে ম্যানেজমেন্টের আনুষ্ঠানিকভাবে লার্ণিং নেওয়ার জন্যে?
ছবিসূত্রঃ ১. স্পীডক্যাম, ২. পাকিস্তান মোটরওয়ে, এবং ৩. স্মেল ডিটেক্টর
নদীর পাড় ঘেঁসে রিভিয়েরা রিসর্টের রেস্টুরেন্টে বসে লিখছি
বাট্টিকালোয়া, শ্রীলঙ্কা
২১ অগাস্ট ২০১১, সন্ধা ০৮:০০
১
পাদটীকা১. প্রাসঙ্গিক মনে হওয়ায় জনপ্রিয় ছড়াকার লুৎফর রহমান রিটনের বিনা অনুমতিতে তার ছড়ার দু'টো লাইন কোট করলাম এজন্যে ক্ষমাপ্রার্থী। আশাকরি তিনি এই প্রিভিলেজটুকু দেবেন।



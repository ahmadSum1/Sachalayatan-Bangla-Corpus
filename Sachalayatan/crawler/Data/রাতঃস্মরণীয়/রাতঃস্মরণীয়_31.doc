গৎ-এর দুনিয়ায়- ঘটনাটি তদন্ত করে ব্যবস্থা নেওয়া হবে




কস্য মিদং কার্যঞ্চাগে অনেকের কাছেই পরিচিত একটি গৎ বিশেষকরে জমি কেনাবেচার বিষয়ে ধারনা থাকলে এই গৎ তো আপনার পরিচিত হতেই হবে। তেমনই ইরেকটি ইংরেজি গৎ হচ্ছে টু হুম ইট মে কনসার্ন। পরের ইংরেজিটা প্রায় সবার পরিচিত হলেও প্রথম গৎটির পাঠোদ্ধার বড়োই কঠিন বিষয়। সম্প্রতি একজন তরুন আইনজীবিকে জিজ্ঞেস করেও সদুত্তর পাইনি। তারপরও এটি বহুযুগের পুরোনো একটি গৎ এবং অতিশীঘ্র এর অবলুপ্তির কোনও সম্ভাবনা বা কারনে দেখা যাচ্ছেনা।
উইকিসূত্রে,
দায়াবদ্ধতা হচ্ছে নীতিশাস্ত্র এবং শাসন- এই শাস্ত্রদ্বয়ের মধ্যকার একটি ধারণা যা বিভিন্নরকম অর্থ বহন করে থাকে। এটা প্রায়শঃই প্রত্যাশা অনুযায়ী হিসেব দেওয়া ছাড়াও দায়িত্ব, জবাবদিহিতা, দায়, ইত্যাদি ধারণার সমার্থক। এটি হচ্ছে স্ব স্ব ক্ষেত্রের প্রশাসন, শাসন এবং বাস্তবায়নসহ কৃতকর্ম, গ্রহীত সিদ্ধান্ত ও প্রণীত নীতির স্বীকৃতি এবং দায়িত্বগ্রহন, এবং এর ফলে সৃষ্ট ফলাফল জানানো, ব্যাখ্যা করা এবং জবাবদিহিতার একটি দায়বেষ্টনী।
তো কথা হচ্ছে, ঘটনাটি তদন্ত করে ব্যবস্থা নেওয়া হবে। এই কথাটি শোনেনি এমন মানুষ বোধ হয় এই বাংলাদেশে পাওয়া যাবেনা। যখনই প্রজাতন্ত্রের কোন কর্মচারী বা কর্মকর্তা দ্বারা কোনও জনহানিকর কিছু ঘটে, বড়োকর্তা ভারী গলায় বলে ওঠে, ঠিক যেনো সেই কস্য মিদং কার্যাঞ্চাগের মতো আরেকটি গৎ, ঘটনাটি তদন্ত করে ব্যবস্থা নেওয়া হবে। কিন্তু কি ব্যবস্থা নেওয়া হলো তা জনগণের জানার বাইরেই থেকে যায়।
সাম্প্রতিককালে কাদেরের উপর ঘটে যাওয়া পাশবিক নির্যাতনের ঘটনাটি ব্যাপকভাবে জনমনে ক্ষোভের সঞ্চার করেছিলো মিডিয়া এবং ব্লগারদের কারনে। যদিও আমরা জানতে পেরেছি কি ব্যবস্থা নেওয়া হয়েছে। কিন্তু যেসব নির্যাতন, শুধু পুলিশ কেনো, অন্যান্য সরকারী দপ্তরগুলোতে অহরহ ঘটছে, এবং যেখানে বড়কর্তা গাল ফুলিয়ে ঘটনাটি তদন্ত করে ব্যবস্থা নেওয়া হবে- এই স্বত্ত্বাধিকারী বুলি আওড়াচ্ছে, তার কতগুলো ঘটনার ক্ষেত্রে পরে জনগন সেই তথাকথিত ব্যবস্থা নেওয়ার ফল জানতে পেরেছে?
দায়াবদ্ধতায় কেবলমাত্র দায়গ্রহনই নয়, বরং জবাবদিহিতাও নিশ্চিত করতে হয়। এটা ছাড়া দায়াবদ্ধতা সম্পূর্ণ হয়না। দেশের নাগরিক হিসেবে সকলেরই অধিকার আছে প্রজাতন্ত্রের কর্মচারী-কর্মকর্তাদের কৃতকর্মের খতিয়ান দেখতে চাওয়া। কিন্তু আমাদের আমলাতন্ত্র এবং তাদের স্কন্ধদাতা সরকারগুলো এব্যাপারে বড়োই রক্ষণশীল। এব্যাপারে বড়ো রাজনৈকিত দলগুলো কেউ কারোর চেয়ে কম নয়। সরকারে এলেই তাদের আসল চেহারার উন্মোচন ঘটে এবং দেখা যায় কতোটা নির্লজ্জ তারা হতে পারে আমলাতন্ত্রকে স্বরাজ দিতে। আর বোধহয় সে কারনেই চাকরী শেষ হতে না হতেই মখা আলমগীরের গায়ে উঠে যায় মুজিব কোট আর এমকে আনোয়ারের গায়ে সাফারী স্যুট। ঘটনাটি তদন্ত করে ব্যবস্থা নেওয়া হবে- এই শব্দচাবি দিয়ে গুগলানুসন্ধান করে কয়েক হাজার তথ্যসূত্র পেলাম। এগুলোর খবর কমবেশি সবাই শুনে থাকবেন। কিন্তু যেটি তেমনভাবে শুনে থাকবেন না, তা হলো এই তদন্ত শেষে কি ব্যবস্থা নেওয়া হয়েছে, সেটা।
আমাদের রাজনৈতিক দলগুলো গদগদ কন্ঠে জনগণকে তাদের ক্ষমতার উসৎ বলে প্রচার করে বেড়ায়। কিন্তু যদি তারা সেটা আন্তরিকভাবে বিশ্বাস করে তবে সরকারগুলোর উচিত হবে জনস্বার্থে প্রজাতন্ত্রের অভিযুক্ত কর্মচারী-কর্মকর্তাদের বিরুদ্ধে কি ব্যবস্থা নেওয়া হলো, না কি অভিযোগ থেকে মুক্তি প্রদান করা হলো, তা প্রকাশ করা। সরকারগুলোকে ভূলে গেলে চলবে না যে জনগণ তাদেরকে ক্ষমতায় বসায় আবার সেই জনগণই তাদের ক্ষমতা থেকে আস্তাকুঁড়ে ছুঁড়ে ফেলে দেয়।

প্রজাতন্ত্রের কর্মচারী-কর্মকর্তাদের সকল অপকর্মের এবং এবং তার প্রেক্ষিতে গৃহীত ব্যবস্থার তথ্য প্রকাশ চাই


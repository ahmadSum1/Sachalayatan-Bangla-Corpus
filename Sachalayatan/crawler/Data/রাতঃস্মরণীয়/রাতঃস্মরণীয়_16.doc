গ্রামীণ ব্যাংকের সুদের হার ও ল্যাংড়া আমে আঁশ



ঢাবি’তে আমার একজন শিক্ষক বলেছিলেন মাইক্রোফাইনান্স হ্যাজ ইটস ঔন বিউটি। উন্নয়নকর্মী পেশায় একযুগ অতিক্রম করেছি, কিন্তু মাইক্রোফাইনান্সে কাজ করার ইচ্ছে ছিলোনা তাই সুযোগ হয়নি, আর ব্যাক্তিগতভাবে মাইক্রোফাইনান্সে মোটাদাগে বলার মতো কোনও বিউটি খুঁজে পাইনি। সুতরাং সেই পুরোনো দিনের সিনেমার গানটাই ভাঁজি- যার নয়নে যারে লাগে ভালো ..........।।
গ্রামীণ ব্যাংকের সুদের হার নিয়ে আমাদের মাননীয় প্রধানমন্ত্রী অনেকদিন ধরেই সোচ্চার। ড. ইউনুসকে তিনি একদা সুদখোর মহাজন বলেও আখ্যায়িত করেছিলেন। সম্প্রতি তিনি বিবিসিকে দেওয়া এক সাক্ষাতকারে গ্রামীণ ব্যাংকের সুদের প্রশ্নে বলেছেন যে এরা ৩০, ৪০, ৪৫ শতাংশ পর্যন্ত সুদ নেয় এবং এটা কি খুব বেশি নয়?! তার এই অবস্থান থেকে আঁচ করি গরীব মানুষের উপর এই চড়া হারের সুদের নেতিবাচক প্রভাব নিয়ে তিনি ভাবিত। আমি ক্ষুদ্রঋণের পক্ষে বা বিপক্ষে কোনও অবস্থান না নিয়েই বলতে পারি যে মাননীয় প্রধানমন্ত্রীর এই অনুভূতি যৌক্তিক ও মানবিক।
বাংলাদেশে ক্ষুদ্র ঋণের ইতিহাস অনেক লম্বা এবং মানুষ স্বল্পমেয়াদে এর সুবিধা পায় বিধায় ক্ষুদ্রঋণ বাংলাদেশে যুগ যুগ ধরে টিকে আছে। অনেক অনাকাঙ্খিত ঘটনা প্রতিনিয়ত ঘটছে এটা নিয়ে কিন্তু তারপরও এটা টিকে আছে। মানুষ ক্ষুদ্রঋণের টাকা দিয়ে পালন করে আয় বাড়ানো জন্যে ছাগল কেনে। আবার মানুষ বেয়াই সাহেবকে ছাগল মেরে আপ্যায়ন করার জন্যেও ক্ষুদ্রঋণ নেয়। এগুলোই বাস্তবতা। এবং বাংলাদেশে ক্ষুদ্রঋণ অজনপ্রিয় হওয়ার কোনও লক্ষন আপাতত দেখা যাচ্ছেনা। ব্র্যাকের হাত ধরে আজ ক্ষুদ্রঋণ আফগানিস্তান, পাকিস্তান, শ্রীলঙ্কা, উগান্ডা, তানজানিয়ায় ছড়িয়ে পড়েছে।
তো ধরে নিচ্ছি গ্রামীণ ব্যাংক চড়া হারে সুদ আদায়ের মাধ্যমে ক্ষুদ্রঋণ নামক এই সুমিষ্ট ল্যাংড়া আমের মধ্যে আঁশ ঢুকিয়ে দিয়েছে। এখন প্রশ্ন হচ্ছে এই আঁশ বেরটা করবে কে? ল্যাংড়া আমে আঁশ ঢুকেছে, ল্যাংড়া আমে আঁশ ঢুকেছে- এই বলে শোরগোল বাধালে কাজের কাজটা কি হচ্ছে? এখানেই মাননীয় প্রধানমন্ত্রী এবং তার সুযোগ্য অর্থমন্ত্রীর সুস্পষ্ট গাফিলতি। গ্রামীণ ব্যাংক গরীবের রক্ত চুষছে এটা বোঝার পরও চুষে নেওয়া রক্ত ফিরিয়ে দিতে না পারলেও রক্ত চোষা বন্ধ করার কোনও চেষ্টাই বর্তমান সরকার করেনি। এযাবতকালের কোনও সরকারই করেনি। 
বাংলাদেশের এনজিও কর্মকাণ্ড সরাসরি নিয়ন্ত্রিত হয় প্রধানমন্ত্রীর সচিবালয়ের অন্তর্ভুক্ত এনজিও এ্যাফেয়ার্স ব্যুরো থেকে। আর ক্ষুদ্রঋণসহ অন্যান্য আর্থিক কর্মসূচীগুলো বাংলাদেশ ব্যাংকের এবং অর্থ মন্ত্রণালয়ের সাথে সংশ্লিষ্ঠ। তাহলে প্রশ্ন জাগে এনজিওগুলো কি তাহলে এতোটা স্বরাজ পেয়েছে যে নিজেদের ইচ্ছেমতো সুদের হার নির্ধারণ করবে? এর এক কথায় উত্তর হচ্ছে- না। এনজিওরা স্বরাজ পায়না, তাদের স্বরাজ দেওয়া হয় এবং স্বরাজ কায়েম করার সুযোগ দেয় সরকার নিজেই। প্রমান চান? নিচে দেখুন-
বাংলাদেশ গেজেট এসআরও নং ৩৯৪-আইন/২০১০, জানুয়ারী ১৭, ২০০১ সালে প্রকাশিত মাইক্রোক্রেডিট রেগুলেটরী অথরিটি আইনের বিধি ২৬ বলছে-
২৬। ঋণের উপর সার্ভিস চার্জ-
(১) ক্ষুদ্রঋণের সার্ভিস চার্জের হার ও পদ্ধতি সম্পর্কে কর্তৃপক্ষ ও সরকার কর্তৃক সময় সময় প্রদত্ত নির্দেশনা অনুসরণক্রমে নীতিমালা প্রনয়নপূর্বক সার্ভিস চার্জের হার নির্ধারণ করিতে হইবে।
(২) উপবিধি (১) এর অধীনে নির্ধারিত সার্ভিস চার্জের হার গ্রাহককে অবহিত করিতে হইবে এবং কোনওভাবে ঘোষিত হারের অধিক সার্ভিস চার্জ আদায় করা যাইবে না।
(৩) নির্দিষ্ট মেয়াদপূর্তীর পূর্বেই কোনও গ্রাহক কর্তৃক সম্পূর্ণ ঋণ পরিশোধিত হইলে সংশ্লিষ্ঠ গ্রাহককে সার্ভিস চার্জের উপরে যুক্তিসংগত হারে রিবেট প্রদান করিতে হইবে।
বাংলাদেশের আইনের মাধ্যমে গরীবের এতো বড়ো রক্ষাকবচ থাকতে কিভাবে এনজিও এতো চড়া সুদ বা সার্ভিস চার্জ আদায় করতে পারে সেটা নিয়ে প্রশ্ন করা যেতেই পারে। কিভাবে গ্রামীণ ব্যাংক ৩০-৪৫ শতাংশ সুদ আদায় করে এবং কে বা কারা তাদের এটা করার মতো স্বরাজ দেয় তা নিয়েও প্রশ্ন জাগতেই পারে। সরকারের রেগুলেটরী মেকানিজমের কার কার এতে গুপ্ত স্বার্থসংরক্ষিত হচ্ছে যে আইন থাকার পরও, মাননীয় প্রধানমন্ত্রীর উপলব্ধির পরও তারা গ্রামীণ ব্যাংকের সুদের হার পুনঃনির্ধারন করছেন না! যদিও গ্রামীণ ব্যাংক বিবৃতি দিয়ে প্রধানমন্ত্রীর এই বক্তব্য প্রকৃত তথ্যের সাথে অসংগতিপূর্ণ বলে উল্লেখ করে জানিয়েছে গ্রামীণ ব্যাংকের সর্বোচ্চ সুদের হার ২০ শতাংশ।
মাননীয় প্রধানমন্ত্রী ক্ষুদ্রঋণের উচ্চহারের সিগনিফিক্যান্স নিয়ে ভাবিত এবং সমালোচনা মুখর, এতে তিনি কৃতজ্ঞতা এবং ধন্যবাদ দাবী করতে পারেন এবং পাবেনও। কিন্তু নীতির প্রয়োগ ঘটিয়ে যে এটা লাঘব করা সম্ভব, এটা বোধ হয় তাকে অর্থমন্ত্রী মহোদয় জানাননি বা এমনও হতে পারে যে অর্থমন্ত্রী মহোদয় নিজেও এটা জানেন না। তবে না জানার দায় সরকারে থাকলে এড়িয়ে যাওয়ার কোনও উপায় নেই। তদুপরী দেখা যায় আমাদের অর্থমন্ত্রী মহোদয় একজন পলিসি বিশারদ মানুষ এবং তার পলিসিনিষ্ঠা নিয়ে সম্প্রতি একটা কৌতুকও পড়লাম- তিনি সচিবালয়ে তার ফ্লোরে লিফটে না উঠে সিড়ি ভেঙে ওঠেন কারন লিফটের দরজায় একটা ‘পলিসি’ সাঁটা আছে, “এই লিফটে মাল ওঠানো নিষেধ।”
আমরা মাননীয় প্রধানমন্ত্রীর ক্ষুদ্রঋণের উচ্চ সুদের হার নিয়ে সমালোচনার যেমন প্রশংসা করছি তেমনই তার কাছে দাবী রাখছি অবিলম্বে এটার নিরসনে তিনি সক্রিয় এবং কার্যকরী ভূমিকা রাখবেন। তার আগামী সাক্ষাতকারে তিনি বলবেন যে গ্রামীণ ব্যাংকের সুদের হার ছিলো ৪৫ শতাংশ কিন্তু তার সরকার এটাকে ২০ শতাংশে নামিয়ে আনতে পেরেছে- এটাই তার কাছে আমাদের দাবী। অন্যথায় ল্যাংড়া আমের মধ্যে আঁশ ঢুকে যাওয়ার হল্লা আমরা আর শুনতে চাই না।


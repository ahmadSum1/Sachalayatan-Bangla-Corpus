বড়দের ছড়া 



তোমরা যারা ছোট্টটি নেই আর-
তোমরা যেন কোনমতেই টম এন্ড জেরির ধার ধেরো না,
সুপারম্যানের পাওয়ার দেখে এত্তোখানি বাড় বেড়ো না, 
নিনজা টার্টল দেখবে বলে সোফার দখল আর কেড়ো না,
উডপেকারের হাসির তোড়ে রামগরুড়ের মার ছেড়ো না,
সকালবেলায় পড়ার নামে গপ্পোকথার বই পোড় না,
দুই টাকাতেই ঝালমুড়ি আর চানাচুরের জেদ ধোর না,
কমিক্স পেলেই চোখ চকচক অমনি হঠাৎ আর সোর না,
ঠিক দুপুরে বাধ্য হয়ে নকল ঘুমের ভান কোর না,
এমনি করে গুড়োদুধ আর মালটোভাতে মন ভোর না;
ছোট্ট ছাদে ব্যাট বাগিয়ে ছয় হাঁকিয়ে আর নোড় না, 
বরং এখন চরম সুখে মুখ করে নাও ভার-
তোমরা এখন অনেক বড়,
বই ধোর না, পেপার ধর, 
চশমাখানি নাকের ডগায় বেশ বসিয়ে তাকাও-
ঐ চেহারা লাগছে চেনা?
দেখছো যাকে সে মোটে না?  
করবে কী আর রাগের ঠ্যালায় ভ্রু দুখানি বাঁকাও-
অনেক হল এইবারেতে আর দিও না ছাড়-  
একখানি হাত সামনে বাড়াও,
একটুখানি নিজেই নাড়াও,
ফের ঝামেলা পাকাও, 
আয়না দেখে কানটা ধরে শক্ত করে ঝাঁকাও!!!! 
[আমার ধারণা এই কথাগুলোর হঠাৎ এসে উদয় হওয়ার পেছনে 'রূপকথার দুপুর'-এর ভালরকম অবদান আছে। অতএব 'নিবিড়'-এর  কৃতজ্ঞতা স্বীকার করে নিচ্ছি। আশা করি, কপিরাইটের ঝঞ্ঝাট সইতে হবে না আমায় :P]


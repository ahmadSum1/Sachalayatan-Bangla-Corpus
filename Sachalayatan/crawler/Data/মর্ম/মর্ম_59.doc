বর্ষণ অনুকাব্য



১.
অভিজাত এলাকার
অভিজাত রাস্তা;
কয়ফোঁটা বৃষ্টি,
নেই আর আস্তা!
২.
ঝরঝর নয়কো,
ঝিরঝির ছন্দে
জল পড়ে, চারধার
মাতোয়ারা গন্ধে।
৩.
ভালোবাসি বর্ষণ,
থমকায় দৃষ্টি,
কাদা ভালো লাগে না,
কী যে অনাসৃষ্টি!
৪.
বৃষ্টিতে ভিজবার
মনে বড় সাধ-
সর্দির উত্‍পাত,
শখ তাই বাদ!
৫.
কয় ফোঁটা বৃষ্টি,
সাথে জোর হাওয়া,
রাস্তার ধুলিতে
পিছু করে ধাওয়া।
৬.
হাঁটাহাঁটি সাবধান,
ছপছপ শব্দ-
গাড়ি জল ছিটকায়,
একদম জব্দ।
৭.
রোদে দিন ঝলমল,
ছাতা নাই সাথে-
বৃষ্টিটা আসে যদি,
সুখ নাই তাতে।
৮.
বৃষ্টির দেখা নাই,
কড়া রোদে অস্থির-
বেরোবার কালে ঝড়,
বড় অস্বস্তির।
৯.
প্যান্ডেলে আশ্রয়,
বৃষ্টির শেষ-
ছাড়তেই বৃষ্টি,
উত্‍কট বেশ।
১০.
যন্ত্রনা; তবু গাই
বর্ষার গান-
আকাশের কান্নায়
আমাদের ত্রান।


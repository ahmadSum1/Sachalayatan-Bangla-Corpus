'সিংঘ'-কথন 



চশমাপড়া 'সিংঘ'টি, তার বেজায়রকম রাগ,
মেজাজখানি খিঁচড়ে গেলেই ডাইরিতে দেন দাগ,
নখ কেটেছেন, তাইতে কলম, ঝড় বয়ে যায় হাতে,
সকাল সকাল, ভরদুপুরে কিংবা গভীর রাতে!
'সিংঘ'টি বেশ গান শুনিয়ে, কানের ফুটোয় গুঁজে,
গান ভেজে যান গুনগুনিয়ে চক্ষুদুটি বুজে!
সিনেমাখোর গভীর রাতে আয়েশ করে শুয়ে,
দিব্যি গেলেন চলচ্ছবি আর বাকিসব থুয়ে!
ইচ্ছে হলে 'সিংঘ' গিয়ে চুলোয় আগুন জ্বালেন,
নখর দিয়ে ডেকচি ধরে তাইতে পানি ঢালেন,
দুগ্ধ মেশান আর চা/কফি, শুধান এসে কাছে,
"চিনির কিছু কম হল? না এক্কেরে ঠিক আছে!"
ইঁদুর-সাদা-দন্তরাজি কেশর ঘাড়ের 'পরে,
চৌকোনো এক ফ্রেন্চি না হয় দাড়িতে মুখ ভরে,
কম্পুটারে খেলার জগত বল ধরে আর ছুটে,
চকচকা হয় চোখের মনি, মিচকা হাসি ঠোঁটে!
ডিগ্রীধারি 'সিংঘ'খানির যখন লাগে খিদে,
কিংবা যখন ঠোকর লাগে আড়াল করা হৃদে,
যখন ভারি আলসি লাগে আর ডেকে যায় ঘুম,
একলা তখন বই চিবোন আর লেখার পড়ে ধুম!
গালভরা সব কথার ফাঁকে থাবায় তা দেন মোচে,
দুইখানি ভ্রু'র সব ব্যবধান রাগতে গেলেই ঘোচে,
তাই সচেতন 'সিংঘ'মশায় কেবল হেসেই যান,
হাসির রেখা গাল পেরিয়ে প্রায় ছুঁয়ে যায় কান!
'সিংঘ'মশাই পঁচিশ পার আর ছাব্বিশে লাফ দিয়ে,
থাকুন সদা সিংঘ হয়ে রাজত্বখান নিয়ে!!
[জনৈক শহুরে 'সিংঘ' সম্প্রতি পঁচিশ পেরিয়ে ছাব্বিশ ছুঁয়েছেন। তাঁর জন্য এবং তাঁর স্বজাতি অন্যান্য 'সিংঘ' বা 'সিংঘীর জন্যও এ সুযোগে অফুরন্ত শুভকামনা! :)]


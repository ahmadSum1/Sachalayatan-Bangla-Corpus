কর্পোনুগল্প- ২



[মুখবন্ধ-
'কর্পো' শব্দটা দিনে দিনে আমাদের অভিধানে ঢুকে গেছে, আমরা সবাই 'কর্পো' নিয়ে কিছু না কিছু জানি। সেই 'জানা'গুলো আরেকবার ঝালিয়ে নিতেই 'কর্পোনুগল্প'!
শুরুতেই বলে রাখছি-
"যাহা বলিব (ঘুরাইয়া প্যাঁচাইয়া হইলেও) সত্য বলিব, (ঝামেলায় পড়িয়া গেলেও) সত্য ব্যতিরেকে (একান্ত আবশ্যক না হইলে) মিথ্যা বলিব না!!"]
হাজিরা
হাজিরা খাতায় লাল দাগ মানেই মুশকিল- এডমিনের কাছে যাও, এবসেন্ট থাকার কৈফিয়ৎ দাও, ওয়াজ নসিহত শুনে এসে চুপচাপ হজম করে ফেল- ব্যাপক যন্ত্রনা।
আর ছয়তলা সিড়ি বেয়ে ওঠে কাঁচের দরজা ঠেলে ভেতরে ঢুকে হাতের বাঁ পাশে রিসেপশন ডেস্কে ঐ সবুজ খাতাটা দেখতে না পাওয়াটা নিদারুন হতাশার- আর সম্ভাব্য কথোপকথন মনে এসে আভাস দিয়ে যাওয়ায় অসীম বিরক্তির-ও।
‘কি ব্যাপার আপনার? আজকে-ও দেরী করলেন?’
‘জ্বি, ট্রাফিকে আটকে গিয়েছিলাম!’
‘ট্রাফিক তো থাকবেই, একটু আগে বেরিয়ে গেলেই হয় বাসা থেকে।’
‘আগেই তো বের হই, মাঝে মাঝে তবু সমস্যা হয়- বাস, সি এন জি কিছুই থাকেনা।’
‘দেখেন, এসব বলে তো লাভ নাই। আমাদের নয়টা পাঁচটা টাইম স্ট্রিক্টলি মেনটেইন করতেই হবে।’
‘ঠিক আছে।’
‘আরো সিরিয়াস হতে হবে আপনার- বুঝতে পারছেন?!’
আর সাথে যদি যোগ হয় দরজায় দাঁড়ানো গার্ডের সাথে বাড়তি কিছু কথা, তাহলে তো পোয়া বারো!
‘বড় স্যার কালকে আপনার খোঁজ করেছিলেন।’
‘আমি যাবার পর?’
‘জ্বি স্যার! বলেছেন এসেই যেন দেখা করেন ওনার সাথে।’
‘কয়টার দিকে খুঁজেছেন উনি?’
‘এই তো স্যার! সন্ধ্যা সাতটা সাড়ে সাতটা হবে!’
[পিচ্চি সাইজের এমন গল্প আগে আরেকবার লেখার (অপ)চেষ্টা করেছিলাম! ইচ্ছে করলে পড়ে নিতে পারেন "কর্পোনুগল্প"।]


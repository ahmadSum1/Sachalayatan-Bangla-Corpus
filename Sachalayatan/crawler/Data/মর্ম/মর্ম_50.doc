মর 'গে তোরা, হতচ্ছাড়া!



হা কলিকাল! এও কি তবে দেখার ছিলো বাকি?
সবাই যাবে গোল্লাতে আর আমরা দেবো ফাঁকি?!  
খবর শুনে পিত্তি জ্বলে, মেজাজটা যায় চড়ে,
এই করে হায় গড়বি রে দেশ?! দেশটা গাধায় ভরে?!  
বছর বছর ডিগ্রী এনে শিখলি তবে কীরে?
সব বাঁদরে নেচেই যাবে- দেখবো ফিরে ফিরে?!  
বেকুব রে হায়, শিক্ষাদানের মূল্য তোরা বুঝিস?
জানিস কচু! পাটের ক্ষেতে বিদ্যে ঘেঁটে খুঁজিস!  
জ্বীনেই করে সকল কিছু, জানলি এতোদিনে,
বিদ্যে নিয়ে বড়াই করিস, বিষ খা না রে কিনে!  
তোদের মত বাঁদর গাধা মানুষ করার কাজে,
খাটছি ভীষণ দিনে রাতে, তাও মরে যাই লাজে!
সকাল বিকাল নিয়ম করে আচ্ছা করে পিটে,
কানের মলায়, চড়-চাপড়ে জং ধরে যায় গিঁটে!
তাও থামিনা, বেতের ডগায় বিদ্যা রাখি ধরে,
যেই ভুলে যাস, শপাং শপাং, বিদ্যা পড়ে ঝরে!
বাসায় এলে যত্ন করে পড়াই আদর দিয়ে,
আর কত চাস? ধরবো পড়া বাসায় বাসায় গিয়ে!?   
পেতাম যদি হাতের কাছে ঘাড়টা তোদের ধরে,
কিল বসাতাম ধরাম ধরাম, মনটা যেতো ভরে!  
সাহস কত, বাদ দিয়ে দিস শাষণ করার রীতি!
এমন করেই শিখবি তোরা মানুষ হবার নীতি!? 
দূর হয়ে যা, সবাই মিলে ছোট 'গে অধোঃপাতে!
মর'গে তোরা হতচ্ছাড়া! চাই নাকো বেত হাতে!!


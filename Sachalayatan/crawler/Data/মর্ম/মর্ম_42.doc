ড্রাগনছানা



আর কিছুটি চাইনে আমার,
রত্ন কিবা ছাই-
একটা কেবল পোষ-মানানো
ড্রাগনছানা চাই।
আগুন ছুড়ে মারবে না সে,
আসবে না সে তেড়ে-
ছোট্ট হবে শিং দুখানি,
রাগ যাবে চোখ ছেড়ে!
একটু তারে ভয় পাবো না,
সেও পাবে না মোরে-
রোজ বিকেলে খেলতে যাব,
আমরা কেবল; জোড়ে!
চড়ব পিঠে আলতো করে,
লাগবে না ওর গায়ে-
নিজের সুখে উড়বে ড্রাগন,
সামনে-ডানে-বাঁয়ে।
মেঘের দেশে ঘুরতে যাব,
দুই মুঠিতে ভরে-
আনব কিছু মেঘের গুড়ো,
রাখব যতন করে।
তীরের বেগে উড়বে ড্রাগন,
উড়বে বাতাস ফুঁড়ে-
চুপটি করে থাকব সাথে
ঐ আকাশের পুরে!
হিমেল বাতাস গায় জড়িয়ে
নতুন আসা শীতে-
আমরা দুজন উড়েই যাব,
সাগর পাড়ি দিতে।
ইচ্ছে হলে দূর পাহাড়ে
একটু বিরাম নিয়ে,
দেখব সাঁঝে আলোর খেলা
মেঘের তুলো দিয়ে।
সূর্য যখন অস্ত যাবে,
লালচে আকাশ ছুঁয়ে-
ফিরব দু'জন নিজের ঘরে,
আলগা হব দু-য়ে!
কেউ যদি চায় সঙ্গ পেতে,
থাকবে না তো মানা-
ড্রাগনছানা লক্ষি ভারি,
এ সকলের জানা।
আমরা না হয় সবাই মিলেই
ঘুরতে গেলাম চীনে-
একটা কেবল ড্রাগনছানা
দাও না আমায় কিনে!
কিচ্ছুটি আজ শুনবো না আর,
বোঝার কিছু নাই-
আমার কেবল পোষ-মানানো
ড্রাগনছানা চাই!!
[না বলে গেলে অন্যায় হবে, একটা দুর্দান্ত এনিমেশন মুভি দেখলাম আজকে রাতে- 'হাউ টু ট্রেইন এ ড্রাগন'! এ লেখার মূলে ঐ মুভি! :-D]


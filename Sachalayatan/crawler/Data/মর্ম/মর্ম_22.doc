প্রাপ্তি




আজকে না হয়
'না পাওয়াটা'ই পাওয়া,
হারেই না হয়
আজকে 'জিতে যাওয়া',
আজকে না হয় আবেগ উছাস আশা
তীব্রতম কষ্ট চেপেই হাসা,
আজকে না হয় গৌরবে বুক ভরা,
চোখের জলের মুকুট মাথায় পরা,
কালকে জানি ধরবো জয়ীর বেশ-
আমরা এখন লড়তে শিখে গেছি,
বিপদ এলে বাঁচতে শিখে গেছি,
আমরা এখন শেষের শেষেও খেলি,
চাপের মুখেও জায়গাতে বল ফেলি,
গ্যালারীতে বল পাঠাতে জানি,
কেউ পেছালে সামনে টেনে আনি,
সবাই মিলেই দেশ ধরে নেই বুকে,
সাধ্য কি আর কেউ আমাদের রুখে,
সামনে কেবল ঐ এগারোর কায়া,
ওদের ছায়ায় আমার প্রিয় দেশ!!
[নীড়পাতায় একটা লেখা ঝুলছে, নীতিমালা আমাকে না করছে নতুন পোস্ট করতে। করতাম না হয়ত। তবু পোস্ট করছি।
এটা তো সচলায়তনের জন্য নয়, বাংলাদেশের জন্য লেখা। বুকটা ভরে দেয়ার মত লড়াই করা বাংলাদেশ দলের জন্য লেখা, ওঁদের এক বিমুগ্ধ ভক্তের শ্রদ্ধাঞ্জলী।
প্রকাশিত হয়ে থাকলে এ হবে বাংলাদেশের সৌজন্য সচলায়তনের নীতিমালার একটু শৈথিল্যের ব্যতিক্রমি উদাহরণ, না হয়ে থাকলে নীতিমালায় অটল থাকার যৌক্তিক প্রকাশ।
আর কিছু হোক আর না হোক,
বাংলাদেশের জয় হোক!!]


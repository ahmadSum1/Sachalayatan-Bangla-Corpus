বৈশাখী রবি



লালচে পাড়ের সফেদ শাড়ি,
রাস্তা জুড়ে ঘোড়ার গাড়ি,
ফুটপাথে বই, মন্ডা, মেঠাই,
চরকি, বাঁশি, আখ-
পাঞ্জাবিতে নবীন সাজে,
ভোরের আলোয় প্রবীন সাঁঝে,
নতুন দিনের বার্তা আনে
পহেলা বৈশাখ।
খুশীর পরশ সবার মনে,
বাংলা বছর বদল-ক্ষণে,
সবার মুখেই হাসির আভায়
দুঃখ আড়াল খোঁজে-
সবাই জানে সুখের মানে,
তাই মাতে বেশ প্রাণের গানে,
অন্তবিহীন আনন্দে মন
আশার বাণী বোঝে।
মন ছুটে যায় বটমূলে,
প্রাণ মাতানো গানের কূলে,
মন্ত্রে গেঁথে আকুল সুরে
রবির সুরে মাতে-
মুগ্ধ করা সুরের টানে,
শুদ্ধি চলে মনের কানে,
উদাস করা আনমনা ভাব
দিন এনে দেয় রাতে।
বৈশাখে তাই নতুন আশা,
রবির সুরেই পায় তা ভাষা,
দুয়ের চলা এক রথে তাই
আমরা সুখে ভাসি-
বৈশাখে ঐ ঝড়ের হাওয়া,
রবির সুরের গভীর যাওয়া,
দুইয়ে মিলেই প্রাণের পরশ
আমরা ভালোবাসি।


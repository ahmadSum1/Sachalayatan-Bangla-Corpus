চারচোখা চশমুশ



কোন এক অজানা কারণে সেই পিচ্চিকাল থেকেই চোখের দ্বিতীয় জোড়া মানে চশমার দিকে আমার দুর্নিবার ঝোঁক।
চশমুশদের হাঁ হয়ে দেখি, সুযোগ পেলে এর তার চশমা পরে সমতলে উথাল পাথাল দেখে ভিড়মি খাই। বালিশগুলোকে ছাত্র করে যখন  বেত হাতে শিক্ষাদানে ব্রতী হই তখনো চোখে চশমা ঝোলাই আগে, আম্মুর অবশ্য- দশ মিনিটের আগে মাথাব্যথা করতোনা বলে ওটা বড় প্রিয় ছিলো আমার। পরে অবশ্য একটা স্থায়ী সমাধানও মিলেছিলো- নানা...কোন এক অজানা কারণে সেই পিচ্চিকাল থেকেই চোখের দ্বিতীয় জোড়া মানে চশমার দিকে আমার দুর্নিবার ঝোঁক।
চশমুশদের হাঁ হয়ে দেখি, সুযোগ পেলে এর তার চশমা পরে সমতলে উথাল পাথাল দেখে ভিড়মি খাই। বালিশগুলোকে ছাত্র করে যখন  বেত হাতে শিক্ষাদানে ব্রতী হই তখনো চোখে চশমা ঝোলাই আগে, আম্মুর অবশ্য- দশ মিনিটের আগে মাথাব্যথা করতোনা বলে ওটা বড় প্রিয় ছিলো আমার। পরে অবশ্য একটা স্থায়ী সমাধানও মিলেছিলো- নানার ড্রয়ার থেকে পাওয়া একখানা কাঁচহারা চশমা নিজের দখলে নিয়ে।
সেই আমার যখন ল্যাজ গজানোর কালে (ক-লেজ নাকি লেজ গজানোরই জায়গা) হঠাত্‍ করে কিছু পড়তে গেলেই মাথাব্যথা আর চোখের পানি পড়া শুরু হলো তখন আশায় বুক বাঁধলাম।
আগেই জানা ছিলো, এ সমস্যার সমাধান কেবল চশমায়। আশঙ্কার খবরও কানে এলো, মাঝে মাঝে নাকি ঔষধেই এ ব্যারাম সারে! দুরুদুরু বুকে ডাক্তারের শরণ নিলাম, দেখা গেলো তিনিও চশমার পক্ষে। আমার চশমা হলো, একেবারে নিজের।
আম্মু. খালারা, মামারা, নানা-নানু. খালাত ভাইয়েরা, সবার- এমনকি পিচকু যে খালাতো বোন ওটার চোখেও চশমা। কতই না রকম সকম- প্লাস্টিক, মেটালিক, চিকন, মোটা, ভারী, পাতলা, রিমলেস, হাফ-রীম, ফুলরীম- কোনটা ছেড়ে কোনটা নেবো ভাবতেই খারাপ হবার দশা!
যাহোক, কাঁচের গ্লাসসমৃদ্ধ একখানা সোনালীবর্ণের মেটালিক ফ্রেমেই আমার চারচোখে দুনিয়া দেখার শুরু।
একে চোখে করে আমার ভালো সময় কেটেছে, কিন্তু সম্পর্কের শেষটা হয়েছে অদ্ভুদ তালে। 
কোন এক অলস দুপুরে হরলিকস, গুড়ো দুধ আর চিনির তৈরী মিক্সচারের সাথে গল্প গিলছি। কি দরকারে হঠাত্‍ উঠে গেলাম, চশমা রেখে গেলাম হেলান দেয়ার বালিশটার পাশেই। বেশ কিছুক্ষণ পর ফিরলাম, বিছানা এলোমেলো দেখে গুছিয়ে নিয়ে আধশোয়া  হলাম বই নিয়ে।
হঠাত্‍ চোখে পড়লো, পাজরের কাছাকাছি বিছানার একটা অংশ অসমান। সমান করতে গেলাম, হাতে লাগলো। তাতে ঘাবড়ে যাওয়ার কি আছে, জোর দেখিয়ে একদম সমতল করে দিলাম বিছানা। পরক্ষণেই কি ভেবে চোখে হাত দিলাম, চশমা নেই। চাদর উল্টে কিংকর্তব্যবিমূড়। লেপ্টে পড়ে আছে সাধের চশমা, সার্জারীর অতীত।
এমন অকালমৃত্যু আরো কয়েকবার দেখতে হয়েছে।
কালো হাফরীম চিকন ফ্রমের একটা চশমা পড়ি তখন। লেজ খসিয়ে ভার্সিটিতে চলে এসেছি। ফ্যাকাল্টির বারান্দায় বসে চা-সহযোগে দিনদুনিয়ার আলাপ চলছে। ধুলোজমা কাঁচটা পরিস্কার করতে গেছি শার্টের কোনায়, বামহাতে চশমার একপাশ, অন্যপাশ কাপড়ের আড়ালে। কিসে কি হলো বুঝলাম না, আবিষ্কার করলাম দু হাতই চশমার অধিকারী, আধখান করে!
আরেকবার, রোজার সময়। নামাজ পড়ছি মসজিদে। আবছা অন্ধকার। ইমাম তকবীর বলে হাত বেঁধেছেন। কি মনে করে চশমা খুলে দোনোমনা করতে করতেই নীচে রাখলাম। এক মিনিটের ভেতর এক বান্দার বেরিয়ে যাবার শখ হলো। ক্যাচাত্‍। আর্তচিত্‍কার। আমার চশমা!
আরো একবার। এটাও মসজিদে। ফজরের (সে আমলে সব নামাজ মসজিদে পড়তাম) সময়। যথারীতি অন্ধকার ঘর। আমার চশমা নীচে রাখা। কাতার সুজা করি - মুআজ্জিনের আহ্বানে উঠে দাঁড়িয়ে ডাইনে বাঁয়ে দেখছি। ক্যাঁচচচ । সামনে তাকালাম।সামনের জন বিব্রত চোখে আমার দিকে চেয়ে। তাঁর পায়ের নীচে চৌচির চশমা।
চশমার সাখে বোধ হয় তেমন করে জোড় মেলেনি আমার। পতেঙ্গার ব্যাপারটাই বলি।
চট্টগ্রাম গেছি ভর্তি পরীক্ষার উসিলায়। পতেঙ্গা ছুটলাম সমুদ্র দেখতে। মুগ্ধ হয়ে ঢেউ দেখছি। শোঁ শোঁ শব্দ। বাতাস উড়িয়ে নিতে চায় সবকিছু। পাথরের স্ল্যাবগুলোতে বসে আছি, একটু নীচের দিকেই। ঢেউগুলো পায়ের একটু নীচে আছড়ে পড়ছে। হঠাত্‍ একটা ঢেউ এলো, বিশাল, সরে যাওয়ার সময় ছিলোনা, ভাসিয়ে দিলো আমায়। এরপর টের পেলাম দৃষ্টি কেমন বদলে গেছে, ঝাপসা দেখছি সব। বালু আর পানি। আঙুলের কোনায় পরিস্কার করে নিলাম, একটু ভালো। বিদ্যুত্‍ চমকের মতো মনে পড়লো- চশমাআআআ!? 
সমুদ্র যা নেয় তা নাকি ফিরিয়ে দেয়। কে জানে সত্যি কিনা!
অ-চশমুশরা মাঝে মাঝে শুধায় চশমায় কী অত লাভ?
ওদের বলা হয়নি, এখানে বলি, দুনিয়ায় যে এত ধুলা তা ঐ বাড়তি আঁখি সংযোজনের আগে টের পাইনি কখনো!


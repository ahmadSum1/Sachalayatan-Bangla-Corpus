নেভারল্যান্ড




কল্পনাতে মনের ছবি
আঁকার তুলি কত,
সব কটা রং এক করেও
চেষ্টা করি যত,
সাধ্য কি হয় এমন কোন
রাজ্য ফেলি গড়ে,
যেই দেশেতে সবাই খুশি
যায় নাকো কেউ সরে?
যেই দেশেতে সব চাওয়ারা
পাওয়ার খেলায় মাতে,
যেইখানেতে আলাদিনের
চেরাগ থাকে হাতে?
যেইখানে কেউ হয় না বুড়ো,
সবাই খোঁজে
বাঁচার নতুন স্বাদ,
সেই সে 'নেভার-ল্যান্ড' কি আছে?
দূর-সুদূরে দ্বীপের কাছে?
যেই দেশেতে সবাই আপন;
নেই কো মনে খাদ-
যেই দেশেতে মানুষ
দাঁড়ায় পাশে,
কেবল সুখের আশে,
মেলায় কাঁধে কাঁধ?
যেই দেশেতে সবাই কেবল হাসে-
গানের সুরে আনমনা মন
হারায় সময় হারায় সে ক্ষণ,
ভূবন ঘুরে
ইচ্ছে হলেই
আবার ফিরে আসে?
[** পিটার প্যান আর টিংকার বেল- এর সেই 'নেভারল্যান্ড' আসলেই হত যদি, মন্দ হত না বোধ হয়- বয়স আটকে রাখার 'জাদুযজ্ঞ'র জন্য যতটা না, তার চাইতে অনেক অনেক বেশি নির্ভাবনার নির্মল জীবনটুকুর জন্য।
সে দেশের যাত্রাপথ কারো কি জানা? জানা থাকলে কী দারুণই না হত!
যাব তা ভেবে নয়, চাইলে যেতে পারব- সে ভাবনাতেই না সব আনন্দ লুকিয়ে!!]


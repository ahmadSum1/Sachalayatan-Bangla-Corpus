বিকল্প



এই মনে হয়-
কত্ত কিছু করার বাকি,
আলসেমি নয়, নয়কো ফাঁকি,
এখন কেবল কাজ-ই
এই বেলাতেই, আজ-ই,
সকল কাজের ধারা,
আজ না হলে সারা,
আর হবে না মোটে,
ইচ্ছে তাতেই জোটে!

কিংবা তা নয়-
বড্ড বেশি আলসে লাগে,
মন জ্বলে কোন বিবশ রাগে,
ইচ্ছে করে আর কটা দিন,
একটু থাকি লাগামবিহীন,
দায়িত্বভার হাওয়ায় ভেসে,
চড়ুক খানিক নিরুদ্দেশে,
ঘুমের ঘোরেই দিনটা কাটুক,
চার দেয়ালেই মনটা আটুক!
হঠাত্‍ কী হয়-
আনমনা মন শূণ্য থাকে,
চারধারে সব আপনি ছাঁকে,
যেইটুকুতে না হলে নয়
শান্তি শপথ কিংবা অভয়,
সেইটুকুকে দীপ্তি খুঁজে
তাতেই পরিতৃপ্তি বুঝে,
মান অভিমান ভুলে,
নেয় অভিযোগ তুলে!
বাদ শুধু রয়-
দিনের শেষে আড্ডা হাসি,
হাসতে গিয়ে বেদম কাশি,
চতুর্দিকের রঙ্গ,
অদ্ভূতুড়ে সঙ্গ,
একটু হাঁটাহাঁটি,
কথার কাটাকাটি,
নানান পিছুটানে,
কার বেসুরো গানে,
সূয্যি ডোবার ক্ষণ,
আবার ফেরার পণ!!

[গদ্য বা পদ্য'র সাথে যে গণনাযন্ত্র লভ্যতার পরিপূরক সম্পর্ক তা কে জানত! 
এ সম্পর্ক যে হঠাত্‍ আবিষ্কার তেমনও নয়, বরং অনেকেই জানেন বলেই আমার ধারণা- 
স্মৃতির সাথে সুকঠিন লড়াইয়ের পর গুপ্ত তথ্য বলছে-
সচলায়তনের পাতায় যত পদ্য পোস্ট করেছি এখন পর্যন্ত, তার সবই মুঠোফোনের অবদান।
যখন একখান গণনাযন্ত্র পেয়েছি, তখন গল্পই বলি, গপ্পোই বলি, গদ্যই বলি, বেশ দাঁড় করিয়ে ফেলা গেছে!
বেশ কদিন হল মুঠোফোন ভরসা কেবল, কাজেই লেখার জন্য আঙুল যতই চুলবুল করুক, গদ্য এখন দূরদেশী আর পদ্য আশেপাশে ঘুরঘুর করে যাচ্ছে কেবলই।
দুয়েকটা ধরা পড়ছে, আর লিখে রাখছি, জমা থাকুক, সন্চয়ের যুগ যখন!]


কুন্তল-বধ



নরসুন্দর সকাশে আসি
প্রস্তরবত্‍ বসি,
দেখিয়াছি মম কুন্তলরাজি
কেমনে পড়িছে খসি!
মস্তক মোর অবনত করি
স্বেচ্ছা সমর্পিয়া,
দেখিয়াছি কোন টর্নেডো চলে
তাহার উপর দিয়া!
নরসুন্দর ওষ্ঠাধরে
স্মিতহাস্যের রেখা
কাঁচির আঘাতে ঘায়েল করিবে,
কুন্তলভালে লেখা!
সম্মুখে কিছু, পশ্চাতে কিছু,
পার্শ্বে আঘাত হানি-
শাখামৃগটিরে মানুষ করিবে,
লহিছে শপথ বাণী!
অসহায় শত কুন্তলপ্রাণ,
তাহারি করুণা যাচি,
কত না কাঁদিল, মিনতি করিল,
থাকিতে চাহিল বাঁচি!
উহাদের যত শৌর্য বীর্য
ক্রোধ হাহাকার ধ্বণি
শুনিয়াছে কেহ? কাঁচির আঘাতে
নামিয়াছে বুঝি শনি!
মারিয়া ধরিয়া আহত করিয়া
থামিয়াছে ঐ হস্ত,
কিছু কুন্তল রহিছে বাঁচিয়া
ঝঞ্জা গিয়াছে মস্ত!
শিশু কুন্তল বাড়িবে আবার
সমীরণে শির নাড়িবে,
মস্তক যার তখনি তাহার
শ্যেন দৃষ্টিও কাড়িবে!
জানিবে না আহা, শাখামৃগটিরে
বকিবে না কিছু কেহ-
ওহে ভগবান, ওহারে খানিক
সুমতি করুণা দেহ!


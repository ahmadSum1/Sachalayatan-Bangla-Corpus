ইচ্ছে



ইচ্ছে করে চুপটি করে
সকল কথা বলতে,
ইচ্ছে করে উদাস মনে
অচিন পথে চলতে।
ইচ্ছে করে আকাশ থেকে
বৃষ্টি পেড়ে আনতে,
ইচ্ছে করে অদ্ভূতুড়ে
সকল কিছু মানতে।
ইচ্ছে করে ভুবন ভুলে
নিজের মনে ভাসতে,
ইচ্ছে করে ইচ্ছেমতন
একটুখানি হাসতে।
ইচ্ছে করে সবাই মিলে
কোথাও গিয়ে ঘুরতে,
ইচ্ছে করে পাখনা মেলে
গগনজুড়ে উড়তে।
ইচ্ছে করে সমন ভুলে
যখন তখন রাগতে,
ইচ্ছে করে সবার সাথে
আড্ডাতে রাত জাগতে।
ইচ্ছে করে চিন্তা ছেড়ে
শান্ত হয়ে থাকতে,
ইচ্ছে করে শব্দে কোন
নতুন ছবি আঁকতে।
ইচ্ছে করে সাগরতীরে
শামুক ঝিনুক তুলতে,
ইচ্ছে করে মনের কোনের
গহীন আঁধার ভুলতে।
ইচ্ছে করে হঠাত্‍ কোথাও
কারোর সাথে জুটতে,
ইচ্ছে করে লাগাম ছিড়ে
দূরের পথে ছুটতে।
ইচ্ছে করে কাছের সবার
মনের ভাষা পড়তে,
ইচ্ছে করে মানুষ হয়েই
জীবন-গাড়ি চড়তে।
ইচ্ছে করে মনের দেয়াল
গাঁইতি ঠুকে ভাঙতে,
ইচ্ছে করে ইচ্ছেঘুড়ি
নতুন রঙে রাঙতে।


মিঁয়াও - পর্ব ৩ 



ঘাড়ের চামড়া ধরে ঝুলিয়ে রাখতে দেখলে মনে হয় অতি ব্যথা লাগছে বুঝি, কথাটা আধা সত্য আবার আধা মিথ্যা। যুত্‍সই করে না ধরলে ঘাড়, গলা আর পিঠের চামড়ায় টান পড়ে বেহাল হয়ে ইয়া নফসি ইয়া নফসি জপ করা ছাড়া গতি থাকেনা। কিন্তু বেড়ালমাত্রই জানে অমন আরামের চলাফেরা আর নাই।
চোখ ফোটার আগের কথা তো আর মনে করা সম্ভব না, তবে একদম পুরোন কথা মনে করতে গেলে দোদুল্যমান দুনিয়ার কথাই মনে পড়ে মিঁয়াও...ঘাড়ের চামড়া ধরে ঝুলিয়ে রাখতে দেখলে মনে হয় অতি ব্যথা লাগছে বুঝি, কথাটা আধা সত্য আবার আধা মিথ্যা। যুত্‍সই করে না ধরলে ঘাড়, গলা আর পিঠের চামড়ায় টান পড়ে বেহাল হয়ে ইয়া নফসি ইয়া নফসি জপ করা ছাড়া গতি থাকেনা। কিন্তু বেড়ালমাত্রই জানে অমন আরামের চলাফেরা আর নাই।
চোখ ফোটার আগের কথা তো আর মনে করা সম্ভব না, তবে একদম পুরোন কথা মনে করতে গেলে দোদুল্যমান দুনিয়ার কথাই মনে পড়ে [url=www.sachalayatan.com/guest_writer/30881]মিঁয়াও-এর।
সমস্ত শরীরের ভার ছেড়ে দিয়ে কোনমতে ঝুলে থাকা, ল্যাজখানা দু পায়ের ফাঁকে আটকে রাখা শক্ত করে, আর কানদুটো খাড়া করে মাঝে মাঝে পিটপিট করে কোনমতে এদিক সেদিক দেখা- আহা কী দিনই ছিলো সেসময়! বড় হয়ে অবধি সে সুখ গেছে।
তবে একটা ব্যাপার মিঁয়াও-এর বড় আজব লাগে। মানুষেরা ওভাবে ঘাড় ধরে ঝুলিয়ে ব্যথা তো দিতে পারেই, আবার ইচ্ছা করলে আরাম দিয়েও ধরতে জানে!
সেদিন মাছ ধরতে গিয়ে কাদাপানিতে নাজেহাল হয়ে ফেরার পর নিতুনের আম্মু যখন ঘাড় ধরে ঝুলিয়ে নিয়ে সাদাটে ছোট পুকুরের পানিতে নিয়ে ফেললো ওকে- কি টাব জানি  বলে ওটাকে- চামড়া অবশই হয়ে গিয়েছিলো জ্বলুনীর চোটে- পরে ঘাড় নাড়াতে পারেনা এমন অবস্থা!
আবার তার দু দিন পরেই নিতুনের ইশকুলের এক বন্ধু এলো বাসায়, মাঝে মাঝে আসে অবশ্যি মা-কে নিয়ে, দুই মা নাকি পুরোন বন্ধু, দেখা দেখি বন্ধ ছিলো অনেক দিন, ছেলেদের ইশকুলে ফের দেখা হয়েছে- নিতুন আর আবরার ও সেই থেকে বন্ধু, সুযোগ পেলেই বাসায় আসে।
ছেলেটা অবশ্য মিচকা পাজি, চেহারা দেখে বোঝার উপায় নাই- টবাটবা গাল, গোলগাল ফরসা মুখ, কালো কোকড়ানো চুল- কোন বেড়াল বিশ্বাস করবে এই ছেলে কোলে নিয়ে আদর করার ফাঁকে ফাঁকে পেটে  ক্রমাগত গুঁতো দেয় আর আঙুলে ল্যাজ জড়িয়ে মটকে দেয়ার তালে থাকে? কী বিচ্ছু ছেলে রে বাবা!
আবরারকে দেখলেই মিঁয়াও তাই আড়াল খোঁজে, যেদিক পারে পালায়। নিতুন তক্কে তক্কে থাকে বোধ হয়, পরে হোক, আরো পরে হোক ঠিকই পাকড়াও করে ফেলে। এরপরের অভিজ্ঞতা তেমন সুখের না হলেও ঐ সময়টা মিঁয়াও-এর খুবই পছন্দ।
প্রথমে খপ করে পুরো শরীরটা আটকে ফেলে হাত পায়ের ফাঁকে, এরপর আলগোছে ঘাড়ের চামড়া তিন আঙুলে ধরে ঝুলিয়ে ফেলে বাতাসে; পুরো শরীর আপনা আপনি বেঁকে যায়, ল্যাজটা দু পায়ের ফাঁকে আস্তে ঢুকে যায়, কানদুটো মাঝে মাঝে ভেঙ্গে শুইয়ে মিশিয়ে ফেলা আবার খাড়া করা- আহ্ আরাম! অজান্তেই গলা দিয়ে গরর গরর গরর শব্দ বের হতে থাকে।
কিছু পেলে নাকি কিছু দিতে হয়। তা সে সুখের মাশুল মিঁয়াও বড় কম দেয়নি।
নিতুনের হাতে ওকে দেখতেই আবরার লাফিয়ে এলো, আমাকে দাও, আমাকে দাও, আমি কোলে নেবো, আমি কোলে নেবো! কোলের কথা শুনতেই মিঁয়াও-এর পিলে চমকে গেছে, হাঁচড় পাঁচড় করেছে আঙুল থেকে মুক্তির আশায়। দেখা গেলো ছেলে এদিকে মা র ষোল আনা পেয়েছে, ছোটা গেলোনা কোনমতে- ভবিতব্যের হাতে নিজেকে ছেড়ে দেয়া ছাড়া আর কী করতে পারতো মিঁয়াও?!
তা কপাল অত ভালো ছিলোনা, আদরের ফাঁকে ফাঁকে চিমটি চলেছে, গাট্টা পড়েছে মাথায়, আর তার চেয়ে বড় সব্বোনাশ করে দিয়েছে হতচ্ছাড়া বিটকেল আবরার।
বেড়ালজাতির অতি মূল্যবান সম্পদ- কে না জানে, এমনকি নিতুনের বড়ো সাইজের লাল রঙা মলাটের বইটাতে যে সাদা ধপধপে বেড়ালটার ছবি, ওতেও আছে- অতি যত্নে গড়া গোঁপজোড়ার একপাশের ছ খানা চুলের একখানা হ্যাঁচকা টানে তুলে ফেলেছে পাজীর পা ঝাড়াটা!
আর সহ্য করেনি, ব্যথায় কঁকিয়ে ম্যাএএএও করে হালকা আঁচড়ে শিক্ষা দিয়ে মুক্তি কেড়েছে সে।
নিতুনের আম্মুর সাজগোজের টেবিলে বসে একফাঁকে নিজের নাদান চেহারাও দেখে এসেছে মিঁয়াও। কী চেহারা কি হয়েছে?!
খোলা জানালায় সামনে তাকিয়ে মিঁয়াও তার মায়ের শেখানো মার্জারতত্ত্ব মনে করার চেষ্টা করে। সেই জাঁকালো পুরো গোঁফ কি আর ফিরে পাওয়া যাবে কখনো?!
কোনমতেই মনে করতে না পেরে শেষমেষ হতাশ হয়ে বুকের অতল থেকে বের হয়ে আসা আরো একটা দ্বীর্ঘশ্বাস আস্তে ছেড়ে দেয় মিঁয়াও।


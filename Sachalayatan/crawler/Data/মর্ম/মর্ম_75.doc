মিঁয়াও - পর্ব ২



মাঝে মাঝে বিপদে পড়লে খাটের তলাটা খুব কাজে দেয় এটা ঠিক। কিন্তু এমনিতে খাটের উপরটাই মিঁয়াওয়ের পছন্দ।
শুধু খাটের উপর বললে খানিকটা মিথ্যা বলা হয় অবশ্য- নিতুনের আম্মুর গোছানোর বাতিক আছে, কোথাও কোন কিছু অগোছালো দেখলেই তাঁর শান্তি মাথায় ওঠে- তো তাঁরি সৌজন্যে বিছানার এক কোনায় সবকটা বালিশ আর কাঁথা থাক খাক করে গোছানো থাকে, নিতুন না থাকলে ঐ জায়গাটাতে বসতেই মিঁয়াও ভালোবাসে। নিতুন যদি তার ...মাঝে মাঝে বিপদে পড়লে খাটের তলাটা খুব কাজে দেয় এটা ঠিক। কিন্তু এমনিতে খাটের উপরটাই মিঁয়াওয়ের পছন্দ।
শুধু খাটের উপর বললে খানিকটা মিথ্যা বলা হয় অবশ্য- নিতুনের আম্মুর গোছানোর বাতিক আছে, কোথাও কোন কিছু অগোছালো দেখলেই তাঁর শান্তি মাথায় ওঠে- তো তাঁরি সৌজন্যে বিছানার এক কোনায় সবকটা বালিশ আর কাঁথা থাক খাক করে গোছানো থাকে, নিতুন না থাকলে ঐ জায়গাটাতে বসতেই মিঁয়াও ভালোবাসে। নিতুন যদি তার খেলনাগুলো (একটা বেড়ালও আছে ওর, আজব বেড়াল- ডাকাডাকি করে, মিঁয়াও আলাপ করার চেষ্টা করেছে,
সাড়াই দেয়না; সুযোগ পেলে ওকে বলে দিতে হবে- অত দেমাগ ভালো না! ) নিয়ে বিছানায় ওঠে তখন জায়গাটা না ছেড়ে উপায় থাকেনা - এ জায়গাটাই ওরও পছন্দ!
নিতুনের জন্য জায়গা ছাড়তে হলে মিঁয়াও চলে আসে জানালার কোণটায়, ফ্রেমটা একটু বাড়ানো- এখানে বসলে বাইরেটা দেখা যায়, আবার বাতাসও আসে। এখানে বসেছে আর না ঘুমিয়ে উঠে গেছে এমন ঘটনা মিঁয়াও-এর জীবনে বেশী হয়নি।
জানালায় এলেই একবারের ঘটনা মনে না করে উপায় নেই, আর মনে পড়লে লজ্জায় গুটিয়ে যেতে হয়। মিঁয়াও এতদিনে ভুলেই যেতো হয়তো, কিন্তু নিতুনের আম্মু তা  হতে দিলে তো!
দিন নাই রাত নাই, ঘরের পরের বোঝা নাই, যার তার সামনে ঐ ঘটনা তুলে উপদেশ দেয়া শুরু করে। আর মিঁয়াও মরমে মরে।
ও ভেবেই পায়না এতো বুদ্ধি ধরে যে মানুষটা, এক মাছকেই কতরকম করে রান্না করতে পারে, সে এতো বেকুব কিভাবে হয়?! কিভাবে ঘরের একজনের গোপন কথা অন্যদের বলে দেয়? মাঝে মাঝে মনে হয় চলেই যায় সব ছেড়ে, ঘুম চলে এসে সব গুবলেট করে দেয়!
সেদিন মিঁয়াও একটু বেরিয়েছিলো বাসা থেকে। কাছেই। ছোট্ট একটা ডোবা আছে - ছোট ছোট মাছ ওতে দিব্যি লাফঝাঁপ করে। ওদের এমনিতে ধরা যায়না - তবে কপাল ভালো থাকলে কোন কোনটা একদম মাটির কাছে চলে আসে, তৈরী থাকলে থাবা বলতে গেলে না ভিজিয়েই খপ করে ধরে ফেলা যায়।
বড় একটা চকচকে মাছ সেদিন মিঁয়াও-কে উতলা করে দিয়েছিলো, কিভাবে কিভাবে যেনো ওটা পানি ছেড়ে মাটিতে চলে এলো! ছটফট করছিলো। মিঁয়াও তো তৈরীই- এ সুযোগ ছাড়বে কেনো, লেজ উঁচিয়ে এক লাফে পৌঁছে গেলো ওটার কাছে, ওমা ওখানে মাটি অত নরম তা কে জানতো?!
ওঠতে ওঠতে পড়ে, ম্যাও ম্যাও করে আবার ওঠে, এই করতে করতে যখন শেষ পর্যন্ত ঐ আযাবখানা থেকে ওঠে এলো তখন আর নিজের দিকে তাকানোর সাহস পর্যন্ত করেনি সে।
বিরাট সময় জুড়ে শরীর পরিস্কার করেছে, জিহ্বা ব্যথা হয়ে গেছে একদম। একলাফে জানালা দিয়ে আবার যখন বাসায় ঢুকছে তখন তার চিন্তা গেছে- সাদা শরীর তখন একটু কালচে; তাতে কি আর আসে যায়? মিঁয়াও অন্ততঃ তেমনি ভেবেছিলো।
ভেতরে এসে বিছানায় বালিশগুলোর উপরে শুয়েছে কি শোয়নি অমনি নিতুনের আম্মুর চিল চিত্‍কার শোনা গেলো- "আয় হায় হায় সব্বনাশ করে দিলো! কালই ধুয়েছি মাত্র! ধর্ ওটাকে ধর্!"
মিঁয়াও তখনো বোঝেনি কার কথা বলা হচ্ছে, ও ঘাড় কাত করে কানটা খাড়া করে মনে মনে খুঁজছিলো যার কথা বলা হচ্ছিলো তাকে। ততক্ষণে নিতুনের মা কাছে চলে এসেছে একদম।
বাম হাতে ঝট করে ঘাড়ের কাছের চামড়া ধরে ঝুলিয়ে বাথরুমের দিকে রওয়ানা করার আগে ও বুঝতেই পারেনি  ওর কথাই তখন বলা হচ্ছিলো ওভাবে।
পরে অবশ্য বুঝেছে, অনেক মূল্য দিয়ে। সেদিন ডেটল দিয়ে, সাবান দিয়ে, আরো একটা পিচ্ছিল জিনিস- হ্যাঁ, শ্যাম্পু দিয়ে বাথটাবের পানিতে চুবিয়ে, পুরো শরীর আচ্ছামতো রগড়ে ওকে নাজেহাল করে ছেড়েছে নিতুনের আম্মু; ভাবলে শরীরের রোমগুলো কাঁটা কাঁটা হয়ে যায় এখনো!
সেই থেকে মিঁয়াওকে জানালায় বসতে দেখলেই নিতুনের আম্মু বলবে, আবার যদি বাইরে গেছিস তোর আর ঘরে জায়গা নাই! এরপর যে-ই থাক সামনে বলতে শুরু করবে, "আরে জানোনা তো, আমাদের বেড়ালটা না, ড্রেইনে পড়ে ..আরে যা তা অবস্থা !"
এত কথা বলে মানুষ, তাও কোন কারণ ছাড়া, মিঁয়াও অবাক না হয়ে পারে না !


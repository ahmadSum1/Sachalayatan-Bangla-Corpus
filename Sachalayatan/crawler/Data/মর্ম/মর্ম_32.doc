'লেখক' নিয়ে লেখা : হুমায়ূন আহমেদ



অটোগ্রাফ জোগাড়ের নেশা আমাদের অনেকেরই আছে- সে আলাদা করে রাখা অটোগ্রাফ খাতায় হোক, হাতের কাছে পাওয়া চিরকুটে হোক, চিঠিতে হোক বা বইতে। মনের মধ্যে ‘আকাশের তারা’ হয়ে থাকা একটা মানুষের ‘চিহ্ন’ যে কত মূল্যবান সেটা সে-ই জানে ভিড় ঠেলে উত্তেজনায় টগবগ করতে করতে ঐ ‘চিহ্ন’ যে কখনো না কখনো জোগাড় করে এনেছে!  
অটোগ্রাফ পেতে তাই ভাল লাগে, খুব ভাল। আর সে অটোগ্রাফ যখন নিজে এসে হাজির হয় তখন?! খুব একটা হয় না বোধ হয় এরকম! আমার বেলায় কিন্তু হয়েছিল!  
স্কুলে পড়ি, প্রাইমারি তখনো পেরোইনি, বয়সের হিসেবে দুই অংকের কোঠায় পৌঁছাতে তখনো একটু বাকি আছে। ছোট্ট, খুব সুন্দর একটা শহরে থাকি- যে শহরের খুব বিখ্যাত একটা নদী আছে, যে নদীর নামে একটা গ্যাসফিল্ড-ও আছে- তিতাস। শহরের নাম ব্রাহ্মণবাড়িয়া।
এপ্রিল মাস চলছে- ‘ইন্ডাস্ট্রিয়াল স্কুল’ প্রাঙ্গণে চলছে বইমেলা- এক মাস ধরে মেলা চলার কথা, মোটামোটি জমজমাট মেলা, বাইরে নাগরদোলা, হাতে তৈরী নানান খেলনার দোকান, খাবারের দোকান, চানাচুর, মুড়কি, ঝালমুড়ি, আর গেট দিয়ে ভেতরে ঢুকলেই সারি সারি স্টল, কত কত বই- ঢাকার বইমেলায় যে বই নেই তা দিব্যি এখানে হাজির- নতুন, পুরোন- সব।   
স্কুল খোলা ছিল-  দুপুরে বাসায় ফিরে একদিন খবর পেলাম খুব খুব বিখ্যাত একজন লেখক ব্রাহ্মণবাড়িয়ায় এসেছেন বইমেলায় অতিথি হয়ে। বিকালের দিকে একদম মাথায়-আকাশ-ভেঙ্গে-পড়া খবর পেলাম- তিনি আমাদেরই বাসায় হাজিরা দিয়ে যাবেন, আমার নানার সাথে দেখা করবেন বলে! 
প্রথমে বিশ্বাস হতে চায়নি, হল- যখন সত্যিই তিনি এলেন সন্ধ্যার পরপর। সাথে আরো অনেকজন, বাসার ড্রইংরুমভর্তি মানুষ, সবাই এসেছে উনার সাথে। বড়রা আজীবন বাড়তি সুযোগ নেয়, এর ব্যতিক্রম হল না- ওঁরাই কেবল কথা বলছে- আমরা দুয়েকজন পর্দার ফাঁক দিয়ে উঁকি-ঝুঁকি দিচ্ছি, অবাক চোখে দেখছি মানুষটাকে- কোন বাড়তি কিছু তো না! মানুষের মতই হাসেন, কথা বলেন, চা-বিস্কুট খান- আর হ্যাঁ, সিগারেটও খান- একটার পর একটা! কী আশ্চর্য! 
সুযোগ আমাদেরও এলো- ড্রয়িংরুমের এক কোনায় সোফাসেটের পাশে একটা ক্যাম্পখাট, ওতেই পায়ের ওপর পা তুলে তিনি বসে- পেছনে খোলা জানালা, গেট দিয়ে মাঝে মাঝে একজন দুজন লোক ঢুকে জানালায় এসে এক ঝলক দেখে যাচ্ছে তাঁকে- ওই খাটেই বসা গেলো- তাঁর বেশ কাছটিতেই, পিঠে তাঁর হাত- “কেমন আছেন? ভাল আছেন” পর্ব শেষ হতেই বিপত্তি- আর তো কথা পাই না খুঁজে! 
একটু ভেবে সাহস করে প্রশ্ন করা গেল- “আপনি ছোটদের জন্য আর লেখেন না কেন?”- তিনি তখন কেবল নাটক লেখেন, বাসার সবাই সে নাটক দেখে হাসতে হাসতে কাঁদে আর কাঁদতে কাঁদতে হাসে- আর চোখ ভেঙে ঘুম আসায় আমি তখন অন্য জগতে হারাই, কাজেই নাটকে যে অত কী আছে তা তখনো বুঝে উঠার ফুরসত পাইনি- তিনি কিন্তু আপত্তি জানালেন, “না লিখি তো! ‘সেই ছেলেটা’ পড়েছো?!” 
একটু থমকে যেতে হল- বোতল ভূতের কান্ডকীর্তি আমার অজানা নেই, অমন একটা ভূত কোনমতে পাওয়া যায় কি না সেটাও ভেবে দেখেছি- বাসাভর্তি হোমিওপ্যাথি ঔষধের শিশি, কাজেই ভূত রাখার জায়গার অভাব নেই কোন- পিপলী বেগমের সাথে পরিচয় হয়ে গেছে- ঝেং এর বাচ্চা পেলে কেমন হত সেটাও চিন্তা করে রাখা আছে- পড়ুয়া ভূত গোবরচন্দ্রকেও বেশ চিনি- বড়চাচা, অরু আপা, ইমু, টগর সবাইকেই তো চিনি- কিন্তু ‘সেই ছেলেটা’ কে?! “উহহহু!”- জানাতে হল লাজে ডুবে। তিনি হাসলেন- “নতুন এসেছে, পড়ে দেখো!” 
কে জেনো এর মধ্যে মনে করিয়ে দিলো- “অটোগ্রাফ লাগবে না তোমার?!” “হায়! খোদা! একটুও যদি মনে থাকে কিছু!”- বইতে যে উনার অটোগ্রাফ নিয়ে রাখা যায় এটা তো মাথাতেও আসেনি! পড়িমরি ছুটতে হল ভেতরের রুমে- বই তো সব ওখানে, ড্রয়িং রুমে দুই দুইটা বিশাল আলমারি- আমার বই তো ওখানে রাখিনি!  
ফিরে এলাম কিন্তু বেশ আনন্দ নিয়ে- হাতে না হলেও তাঁর খান সাতেক বই- সে বয়সে সেটা নেহায়েত কম না! একটা একটা করে হাতে নেন আর রাখেন কিন্তু অটোগ্রাফ দেয়ার  নামটি নেই- তাকাতেই বললেন, “সবাই তো দেখি লিখেই দিয়েছে বইতে! আমি কেন লিখব?!” মহা চিন্তা আর টেনশন- “হায়! বুঝি অটোগ্রাফ নেয়া হল না আর!”- বইসমেত ছুটলাম ভেতরে- ফিরে এলাম আবার- ওগুলো হাতে নিয়েই- আর যে বই নেই! মলাটের পর এক পাতা উল্টে ফাঁকা পাতাটা তাঁকে দেখিয়ে দিলাম, “এটা তো খালি! এখানে লিখে দেন!” 
তিনি আবার হাতে তুলে নিলেন বই, একটা একটা করে সব ক’টায় লিখে দিলেন কিছু না কিছু- আমার সবচাইতে পছন্দের বইটায়- 'বোতল ভূত'-এর মলাট পেরিয়ে লিখলেন- “মর্মকে অনেক অনেক শুভেচ্ছা”। নীচে তাঁর সই- আর তারিখ- ২০/০৪/৯৫। 'নুহাশ এবং আলাদিনের আশ্চর্য চেরাগ'-এ আবার মর্ম শব্দটা কাটা, মনে হয় একমাত্র ছোট ভাইটাকে খুশি করতেই- ওটাতে লেখা, "বর্ণ, অনেক শুভেচ্ছা!" 
কত বছর হয়ে গেল- এখনো বেশ মনে করতে পারছি- অনেক দিন ধরে সুযোগ পেলে বলতে ছাড়িনি- “হুমায়ূন আহমেদ আমাকে বাসায় এসে অটোগ্রাফ দিয়ে গেছেন!” অটোগ্রাফ অনেকেই নেয়, পায় আর ক’জন! 
খবর পেলাম, প্রিয় এই লেখক অসুস্থ। মন খারাপ হল খুব।
এই মানুষটির লেখা পড়ে কতশতবার হেসেছি তার হিসেব রাখিনি কোন, হাসতে হাসতেই আবার কোন কথায় মন খারাপ করেছি কতবার তাও গুনে রাখিনি, এই মানুষটার লেখা পড়ে কখনো কখনো রেগে উঠেছি কারো উপর, কখনো কখনো কাউকে চিনে নিয়েছি নতুন করে। এই মানুষটার লেখা পড়ে মন্ত্রমুগ্ধের মত বসে থেকেছি ঘন্টার পর ঘন্টা, এক বসায় কখনো কখনো তাঁর চার-পাঁচটা বই হাপিশ করে দিয়েছি, ক্লান্তি লাগে নাই একটুও- বিছানায় আধশোয়া হয়ে পড়ার ফাঁকে ফাঁকে খেতে থাকা গুড়ো দুধ আর চিনির গুড়ো বই থেকে ঝেড়ে ফেলে বসে পরেছি আরেকটা নতুন বই নিয়ে। পুরোন বইতেই বা কি ক্ষতি? তাতেও সেই নতুনেরই তো স্বাদ! 
গল্পের মানুষগুলোকে নিয়ে ভাবতে গিয়ে অবাক হয়ে গেছি, “আরে! এ কে তো চিনি!” রাস্তায় চলাফেরার সময় হুটহাট কাউকে চলে যেতে দেখে আনমনা হয়ে ভাবতে বসেছি- “এঁর কথাই তো পড়লাম!” বাসায় কোন একটা কথা হচ্ছে- আমি চুপচাপ অপেক্ষা করছি- পরের কথাটা কী হবে তা আমার জানা- জানা এর পরের সমবেত হাসির অংশটুকুও। 
মানুষ বদলে যায়, টের পাওয়া যায় না সহজে। লেখক বদলে গেলে যায়। 
সেই হুমায়ূন আহমেদ আর নেই। এখনো লেখেন তিনি, পড়তে ইচ্ছা হয় ; ভাল-হলেও-হতে-পারে এ আশাটুকু যায় না কোনমতেই, হাতে এলে তাই তাঁর বই এখনো পড়তেই হয়। 
তিনি ‘কে কথা কয়’ লিখেন, ‘বলপয়েন্ট’ লিখেন, ‘ফাউন্টেনপেন’ লিখেন- মনে হয় সেই পুরনো, অনেক পছন্দের লেখকটিকে আবার ফিরে পেয়েছি।
তিনি ‘হিমু মামা’ লিখেন, আর আক্ষেপ থাকে না- মনে হয় ঠিক আছে, মাঝে যদি ‘পাপ’ হয়ে থাকে তো এবার নির্ঘাৎ ‘পূণ্য’ হল- পাপে পূণ্যে কাটাকাটি! 
বাংলা গল্প-উপন্যাস লেখায় নতুন যুগ নিয়ে আসা কলমের জাদুকরের জন্য শ্রদ্ধা, তিনি সুস্থ হয়ে ফিরে আসুন, আক্ষেপ কাটানোর মত আরো কিছু লেখা আমাদের উপহার দিন এই কামনা।
নোভা, শীলা, বিপাশা, নুহাশের জন্য লিখতেন তিনি, আমরা আনন্দে ভাসতাম। এখন না হয় নিশাদ আর নিনিতের জন্যই লিখলেন, কী এমন ক্ষতি? আরেকটা ‘বোতল ভূত’ হাতে পেলেই আমি খুশি!


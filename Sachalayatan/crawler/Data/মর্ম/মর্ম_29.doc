উপলব্ধি




[এ লেখাটা যাঁর জন্য তাঁর মন আজকে অসম্ভব খারাপ। মন খারাপ কখনো কখনো ব্যাখ্যাহীনরকম সংক্রামক। মন তাই আমাদেরও খারাপ। হাস্যোজ্জ্বল এই মানুষটি আবারও হাস্যোজ্জ্বল হয়ে উঠুন, কায়মনোবাক্যে তাঁর জন্য এই শুভকামনা।
...তুমি নির্মল কর মঙ্গল করে মলিন মর্ম মুছায়ে....। মঙ্গল হোক সবার।]
এমনি করেই বিদায় যদি হয়,
হয় কি তবে থাকার কোন মানে?
নাই যদি কেউ বুঝলো কিছু কথা,
মূল্য কি আর রইল কোন খানে?
ঘাম ঝরানো হাজার হাজার দিন,
ঘুম তাড়ানো এমনি কত রাত-
দাম কোথা তার? হাত বাড়ালে যদি-
যায় না পাওয়া সদয় কারো হাত?
কী আসে যায়? এমনি করে বুঝি
জলাঞ্জলি পড়ছে ভবিষ্যতে-
পথ হারিয়ে সেই তো পথেই নামা,
মিলবে এ পথ ফের সমতল পথে!
নিজের নিয়েই ব্যস্ত থাকায় বুঝি
শান্তি মেলে; আর থাকে না ঝুঁকি-
সেই তো ভাল; যাক ঝড়ে সব উড়ে-
আমরা বরং ফের খোলসেই ঢুকি!


মনের দানো



[কিছু একটা লিখতে ইচ্ছে করছে কদিন থেকেই। আবার করছেও না। এক মহাজটিল অবস্থা!!
এদিকে মনে চুলবুল চুলবুল করছে থেকে থেকে। চরম বিরক্তি নিয়েই লেখা শুরু করলাম। এখন দেখতে পাচ্ছি কিছু একটা লেখা হয়ে গেছে! কী হয়েছে জানিনা, তবে মনে বেশ শান্তি শান্তি লাগছে- বোধ হয় এবার আপনাদের বিরক্ত হবার পালা, আমি এখন নিশ্চিন্ত!]
লিখতে গেলেই মনের দানো-
করালগ্রাসী, সর্বনাশী,
বিটকেলে তার মুখের হাসি-
শিং নেড়ে বেশ গা দুলিয়ে,
সরল স্মৃতির ভোল ভুলিয়ে,
হাজির হয়ে মাথার 'পরে,
তুমুল সুখে নেত্য করে,
ইচ্ছেমত চোখ টিপে যায়,
ভেংচি কেটে সুখটা কী পায়,
ঘুমের স্বপন চক্ষে আনে,
মন টেনে নেয় আজব গানে,
চিন্তা করে ছন্নছাড়া,
মনরে করে আপনহারা,
কেবল বলে, "হারটি মানো!"
মানুষ আমি, জোর মোটে নাই,
মনেই কথা, তাই ঠোঁটে নাই,
কীর্তি দেখে কুঁকড়ে পড়ি,
একটুখানি মুষড়ে পড়ি,
বিরক্তিতে মনটি ভরে,
লেখার দেয়াল আড়াল করে,
পাইনে খুঁজে বলার ভাষা,
লেখার তো নেইকো আশা,
চুপ থেকে তাই দেখেই চলি-
সাধ্য বুঝি সাধের বলি!
মনের দানো আবার আসে,
কানের কাছে খুকড়ে কাশে,
ফিসফিসিয়ে কানের কাছে
তার নাকি এই বলার আছে,
"লেখালেখির সাধটি ছাড়!
এই দুনিয়ার ধারটি ধার!
লেখার কোন লাভ কি আছে?
নেই কোন দাম কারুর কাছে!
এরচে ভালো গান শুনে যাও,
নাটক, মুভি - মন্দ না তাও,
চাইকি দেখ খেলার চ্যানেল,
জিওগ্রাফি, সুয়েজ ক্যানেল।
লাইব্রেরিতে পড়তে পার-
কেবল লেখার লাইনটি ছাড়!"
এবার আমি মুচকি হাসি,
মনের কোনে একটু ভাসি,
শব্দগুলো হাতড়ে আনি,
বাক্য করে কানাকানি,
ঠিক বসে যায় দেয়ালঘেঁষে,
সদ্য আসা লেখার বেশে!!


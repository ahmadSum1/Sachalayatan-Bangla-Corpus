মিঁয়াও -পর্ব ৬



আকাশ কালো হয়ে আছে মেঘে, একটু আগেও বেশ হাওয়া দিচ্ছিলো, এখন পুরোপুরি বন্ধ। সবকিছু কেমন থম মেরে আছে। বাতাসে উড়তে থাকা ধুলোর গন্ধ। কে বলবে কিছু আগেও চারদিক আলো করে সূয্যিমশাই বেশ আড়ম্বরেই আকাশে ঝুলছিলো!
দেখতে দেখতে বৃষ্টি শুরু হয়ে গেলো। বড় বড় ফোঁটা সরাসরি মাটিতে পড়ে ছিটকে পড়ছে, আবার কোনাকুনি উড়ে আসছে ছোট ছোট পানির কনা। বারান্দা ভিজে যাচ্ছে ধীরে ধীরে। লোমশ শরীরটায় হাওয়ার ঝাপটা এতোক্ষণ ভালোই লাগছিলো মিঁয়াও-এর, আরামে অবশ অবশ ভাব, চার পা আর ল্যাজ ছড়িয়ে দিয়ে মোজাইক করা মেঝে থেকে আরামটুকু শুষে নিচ্ছিলো ও। বেরসিক পানি এসে বাগড়া দেওয়ায় মেজাজ খারাপ হলো- "পাজির পাজি!"- সামনের দিকে চেয়ে মিঁয়াও একটা জবরদস্ত ভেংচি কাটলো। পানি আসা কমলোনা তাতে, খানিক বাড়লো বরং। 'ঠান্ডা না লেগে যায়'- মিঁয়াও বাধ্য হয়ে বারান্দার কোণায় রাখা ওয়ালক্লখে মোড়া বড় প্যাকেটটায় চড়ে বসলো। পানির ছিটে এর উপরেও আসে, তবে কিনা একটু কম।
বাতাসে আরাম দিয়ে গেছে সত্য, কিন্তু দেখা যাচ্ছে যন্ত্রনাও দিয়ে গেছে কিছু। বড় বড় লোমগুলোর ফাঁকে ফাঁকে ধুলো এসে ঢুকেছে! লোমগুলো খাড়া খাড়া করে শরীরটুকু ঝেড়ে নেয়ার চেষ্টা করলো মিঁয়াও- "ধ্যাত্তেরি!"- নিমেষেই বুঝে নিলো এ মুশকিল অত সহজে আসানের নয়। শরীর হালকা করে পায়ের উপর জোর বাড়িয়ে ঝেড়ে ফেলার চেষ্টা করলো ধুলোদের, কীসের কী, দেখা গেলো অস্বস্তি কমেনি, তার মানে ওরা রয়ে গেছে জায়গামতোই। বিরক্তি আরো বাড়লো যখন টের পেলো পায়ে নখের এদিকে ওদিকে, থাবায় সুরসুর করছে। "হা কপাল"- পারলে ও কেঁদেই ফেলে আর কি!
অতঃপর কি আর করা, নিজের সেবায় লাগতে হয়েছে ওকে। থাবা আর নখগুলো জিহবায় চেটে পরিস্কার করার ফাঁকে ফাঁকে পানি থেকে শরীর বাঁচানোর চেষ্টাও করতে হচ্ছে- "থামে না ক্যান ছাই!"- বৃষ্টি চলছে- অবাক করা ব্যাপার হলো মাটি থেকে গরম ভাপও গায়ে লাগছে- অবশ্য এমনধারা হওয়াই দস্তুর। মাঝে মাঝেই জোর ঠান্ডা বাতাস কাঁপিয়ে দিচ্ছে শরীর।
এখান থেকে পালাতে পারলেই ভালো লাগতো মিঁয়াও-এর, কিন্তু সমস্যা হলো দরজাটা বন্ধ, এমনকি জানালাটাও। কখন যে বন্ধ হয়েছে ও মনে করতে পারছেনা, ঘুমিয়ে পড়েছিলো নাকি ও?! "বেকুব মিঁয়াও, এবার বোঝ্ ঠ্যালা!"- নিজের দিকে স্পষ্টতই বিরক্তি আসে ওর।
ঘাড় বাঁকিয়ে পিঠের পেছনটা আর পাজরের দিকে চাটতে চাটতে শক্ত-(শুধু শক্ত না অতিশক্ত, একবার বারান্দা থেকেই জানালা হয়ে ঢুকতে চেয়েছিলো ঘরে, ঠকাস শব্দে মাথা ঠুকে গিয়েছিলো ঐ বিটকেল জানালায়- হুম, শক্ত আর স্বচ্ছ জানালা হয়ে চোখ চলে যায় ভেতরের দিকে- বিছানায় নিতুন বসে ওর আদরের খেলনা ডগি, ডিনো আর বল ব্যাট চারদিকে ছড়িয়ে- চোখ অবশ্য টিভিতে, নড়ন চড়ন বন্ধ। নিতুনের আম্মুও ঘরেই, তবে অস্থির, এদিক থেকে ওদিক যাচ্ছে আবার ওদিক থেকে এদিক। কিছু একটা খুঁজছে। 
মিঁয়াও-এর চট করে মনে পড়ে, দরজা লাগিয়েছে নিতুনের আম্মুই। এবার মেজাজ চড়ে যায় ওর- নাহয় ঘুমিয়েই পড়েছিলো ও, ওকে ভেতরে এনে কি দরজাটা বন্ধ করা যেতোনা? একটু অভিমানও টের পেলো সে- কেমন করে পারলো ওকে বাইরে ফেলে রাখতে? প্রশ্ন আসে মনে, "আমি কি তবে কেউ নই?" ঘর থেকে মুখ ফিরিয়ে নেয় মিঁয়াও, ল্যাজ ও।
অবশ্য কাজ ভোলেনা ও, নিজের ধুসর সফেদ শরীর সফেদ করার চাটাচাটি চলতে থাকে। নিতুনের আম্মুকে দরজার দিকে আসতে দেখেই ওর পিলে হালকায় চমকেছে- ধুলোর দাপট হজম করা গেছে, বৃষ্টির ছাট তো থাবাতেই উড়িয়ে দেয়া যায়, কিন্তু নিতুনের আম্মুর চোখে পড়লে আর রক্ষা পেতে হবেনা- নির্ঘাত ঘাড় ধরে নিয়ে ফেলবে ঐ সাদা বাথটাবের ঠান্ডা পানিতে। ভাবতেই কেঁপে ওঠে মিঁয়াও।
ঠান্ডা কথা মনে পড়েছে বলেই কিনা বারান্দার বাতাসটা আরেকটু ঠান্ডা ঠেকে ওর কাছে। আর মনে হয়, "আহাহাহ! এখন যদি থাকা যেতো গরম চাদরের ভেতর!" মনটা বেশ আকুপাকু করে ওঠে মিঁয়াও-এর। দেখবোনা দেখবোনা করেও ঘাড় ফিরিয়ে একবার গোছানো বিছানাটা দেখে নেয় ও, বিছানার এক কোনায় গুছিয়ে রাখা বালিশ আর চাদরগুলোও ওর নজর এড়ায় না।
দুপুর বা বিকেলবেলার আলিস-ঘুমের জন্য জানালার বাড়ানো ফ্রেম বা ঐ বালিশ-টিলা ঠিক আছে, কিন্তু রাতের জন্য বিছানাটাই পছন্দ মিঁয়াও- অবশ্য নিয়ম আছে এখানে, একলা থাকেনা মোটেও- রাত যখন একটু বাড়ে ছোট্ট লাফে ওঠে পড়ে নিতুনের বিছানায়।
ছোট মানুষটা গুটিশুটি মেরে পড়ে থাকে, শরীর ভারী চাদরে জড়ানো। মিঁয়াও আস্তে করে পায়ের কাছে গিয়ে মাথা থেকে শুরু করে ল্যাজ পর্যন্ত ঘষতে থাকে, গলায় আদুরে গলায় নিজের আসার জানান দেয়, "ইয়ায়ায়াও!" 
ব্যস, চাদরে দরজা ফাঁক হয় একটুখানি, ও ঢুকে পড়ে নির্ভয়ে, "নিশ্চিন্তি!" কিছুক্ষণ হাঁটুর কাছে সময় কাটিয়ে বুক ঘষতে ঘষতে চলে আসে নিতুনের বুকের কাছটিতে। নিতুনের হাত কোথ্থেকে এসে ওকে জড়িয়ে ধরে। আরামে চোখ বন্ধ হয়ে আসে মিঁয়াও-এর, গলায় মৃদু গররর শব্দ চলে আসে অজান্তেই, কখন যে ঘুমে ঢলে পড়ে ও মনে করতে পারেনা, হয়তো নিতুনবাবুও না। 
সকালে ঘুম ভাঙার পরে আস্তে ও বেরিয়ে আসে চাদরের আড়াল থেকে, ল্যাজের মোচড়ে ছুঁয়ে দিয়ে আসে নিতুনবাবুর গাল, ও চোখ একটু খোলে, মুখে হাসির রেখা এনে আবার চোখ বুজে ফেলে। এভাবেই, প্রতিদিন।
"কী ভালো একটা ছেলে"- বাইরে বসেও মিঁয়াও যেনো আরামটুকু আরেকবার টের পায়- "আহাহাহ!"- এক ছুটে গিয়ে নিতুনের কোলে ওঠে পড়তে ইচ্ছে হয় ওর। আবারো মনে পড়ে-"হায়!"- ও তো এখন আটকা!
হঠাত্‍ দরজায় খুট করে শব্দ হয়, নিতুনের আম্মুর মুখটা উঁকি দেয়- "আয় হায়! তুই এখানে পড়ে আছিস আর আমি খুঁজে খুঁজে হয়রান!" জড়োসড়ো হয়ে থাকা মিঁয়াও-এর দিকে এগিয়ে আসে আরেকটু-"ইশশ! ভিজে কী অবস্থা হয়েছে! ঠান্ডা না লেগে যায়!" কথা শেষ করতে করতেই মিঁয়াও-এর সমস্ত শরীর কেঁপে ওঠে, ভেতর থেকে আসা বাতাসটুকু বেরিয়ে আসে, ছোট্ট করে শব্দ হয়, "ফিচচছ!"
নিতুনের আম্মু ওকে আলতো করে কোলে তুলে নেয়, যেতে থাকে ভেতরের দিকে। হঠাত্‍ করেই ভালো লাগতে থাকে মিঁয়াও-এর, "মিইইইয়াও" বেরিয়ে আসে ঠোঁটের ফাঁক গলে; যার মানে আসলে "কী সুখ!"
[এখানে রইলো পর্ব  ৫,  ৪,  ৩,  ২ আর  ১।
 ফাও হিসেবে রইলো এই বেড়ালছানা।]


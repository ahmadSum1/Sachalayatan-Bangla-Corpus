জীবনবিলাস



[মাঝে মাঝে কি হয় বলা মুশকিল, পুরানো খাতাপত্র নিয়ে বসি। ইচ্ছে হলে পুরানো ডায়েরীর কল্যানে খানিক নস্টালজিক হয়ে ফেলে আসা দিনে উঁকি দিয়ে আসি। কখনো সমস্ত দিন তার রেশ নিয়ে কাটে, কখনো সমস্ত দিনের রেশ কেটে যায় ওদের নিয়ে বসে। আপাতঃ মূল্যহীন, টেবিলে ধুলো জমানো জঞ্জাল হঠাৎ করেই মূল্যবান হয়ে ওঠে- বইয়ের আড়ালে পড়ে থাকা খেলনার টুকরো হয়ে ওঠে আলাদীনের চেরাগ। চোখে আশ্চর্য মমতা ভর করে- ছোট ছোট এলোমেলো জিনিসগুলো অমূল্য সম্পদে বদলে যায়। আসুক না 'কাগজ কাগজ' করে গলা ফাটিয়ে যাওয়া লোকটা, আসুক না 'আছে পুরান ভাঙ্গা বোতল, লুহা, কৌটা' স্লোগান তোলা মানুষটা- ওদের সাধ্য কী আমার জঞ্জাল এতটুকু কমায়!
আজকের লেখাটা সেই জঞ্জাল থেকে পাওয়া, আর সেজন্যই হয়তো পোস্ট করার লোভ ঠেকিয়ে রাখতে পারলাম না। কেন, কী মনে করে লেখা তা-ও মনে করতে পারলাম না।]
ধন্যি জীবন, মানুষ হয়ে, জীবসেরা- একমাত্র;
চলছে ভোগে মানবজীবন, কত্ত গুণের পাত্র।
আনন্দ কই? আনন্দ চাই। জগত জুড়ে ছুটছি-
সাধ্য দেখে থমকে গিয়ে নিজেই কেঁপে উঠছি!
'সভ্য' হয়ে সভ্যতাকে আঁকশি দিয়ে আঁকড়ে,
নিচ্ছি টেনে ভবিষ্যতে, যুগের রশি পাকড়ে!
শিক্ষা শেষে শিক্ষিতজন নিজের জীবন গড়ছি-
সুখের প্রহর অর্থে কিনে স্মৃতি'র 'ট্যাঁক'-এ ভরছি!
ভ্রমন শেষে ফিরছি ঘরে উদাস করে মনটা-
বিলাসবশে ভাবছি কবে বাজবে বিদায়ঘন্টা?!
১৬/১০/২০০৯


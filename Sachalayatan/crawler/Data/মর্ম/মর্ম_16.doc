ছুটি 



নেই সকালে রুটিন ধরা এলার্ম-ভাঙ্গা ঘুম,
নেই অযথা বাস-ধরাতে টেনশনেরই ধুম;
নেই খামাখা চিন্তাভারে মলিন মুখে হাসা,
নেই উপদেশ মুঠোফোনের ওপার থেকে আসা;
নেই অবুঝের বাক্যবান আর তীব্র কথার ঝড়,
নেই ব্যাখ্যা, বিশ্লেষণ আর বিশদ জ্ঞানের ভর;
নেই অপবাদ, আলোচন আর নিন্দাবাদের খেলা,
নেই কারো কোন 'সই'-এর খোঁজে দিন হারানোর বেলা;
নেই অনুযোগ গঞ্জনা আর দুঃখ ভোলার ভান,
নেই অবাধে দোষ খোঁজা আর মিথ্যে অভিমান;
নেই কেবলি সংখ্যা গুণে কারোর বিচার করা,
নেই অপরাধ, কারচুপি আর হিসেবে ভুল ধরা;
নেই অভিশাপ ঘৃণায় ভরা শান্ত শীতল চোখ,
নেই কেবলি শেষ দেখবার বোকার কঠিন রোখ;
নেই বিকেলে হঠাত্‍ জোটা রিপোর্ট গড়ার কাজ,
নেই 'মেইলে'র কোমল পাতায় শব্দে গাঁথা বাজ;
নেই প্রতিদিন ফেরার পথে বিষম ট্রাফিক-জট,
নেই চিন্তায় দুর্ভাবনার অবোধ্য ছটফট;
নেই স্বপ্নে হিসাব কষা আর হতাশার ঢেউ,
নেই বিষাদের আবাহন আর খুব অসুখী কেউ;
নেই অকাজ আর অনিদ্রা আর কিসের অচিন ঘোর,
নেই ক্লান্তির আভাস-রাঙ্গা নতুন দিনের ভোর;
এই ক'টা দিন নির্ভাবনার, এই ক'টা দিন আপন-
এই ক'টা দিন আনন্দ আর আহ্লাদে দিন যাপন-
এই ক'টা দিন মন অমলিন, দুয়ার খোলা খাঁচা-
এই ক'টা দিন এই জীবনে নতুন করে বাঁচা!


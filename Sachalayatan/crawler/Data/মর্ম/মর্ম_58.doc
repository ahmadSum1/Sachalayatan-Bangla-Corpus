কর্পোণুগল্প



[মুখবন্ধ: 
কর্পোরেট, কর্পোরেট কালচার, কালচারাল এডোপশন- দিন যাচ্ছে আর শব্দগুলো বেশ পরিচিত হয়ে উঠছে আমাদের কাছে। গালভরা এসব শব্দ এখন আমরা দরকারমত ফটাফট বলে দেই। 
ঘুরে ফিরে দেখলে এ 'কর্পোরেট' আসলে সমাজের মাঝেই আরেক সমাজ। ঐ সমাজের মানুষগুলো খানিকটা অন্যরকম, ওদের সাথে পরিচয় করিয়ে দেওয়ার জন্যই এবারের এই চেষ্টা।]
আপডেট
"খেলা দেখছেন তো?! হাসি তো অদ্ভূত খেলসে আজকে!"- বসের গলা শুনে ঘোর কাটে হাসানের, কাল থেকে মাথা পুরোপুরি ঝিম মেরে আছে, ঘুমোলে হয়ত ঠিক হয়ে যাবে, কিন্তু দুই বছরের মেয়েটার জ্বর দুই দিন ধরে, বেচারির কষ্ট দেখলে ঘুম পালায় কিন্তু পরে এ ঝামেলাময় ঘুম ঘুম ভাব মাথা অকেজো করে রাখে।
"জ্বি স্যার, চমত্‍কার খেলসে"- চমক ভেঙ্গে নিজের মত জানায় হাসান।
"চিন্তা করেন একবার, রান দরকার ২০ এর বেশি, ৪ বলেই কইরা ফেলসে- মিরাকল, টোটাল মিরাকল!"- ঘোরলাগা গলায় বস তাঁর অনুভূতি প্রকাশ করেন আরেকবার।
"হাসি.. ৪ বলে ২০.. মিরাকল নাতো কী? এবসলিউটলি ঠিক বলসেন!"- ডেস্ক থেকে উঠে দাঁড়াতে দাঁড়াতে হাসান বিজ্ঞ মতামত দেয়।
আরো কী বলতে যাচ্ছিলেন বস, সেলফোনে হঠাত্‍ আসা কল তাঁকে হ্যাঁচকা টানে হাসানের সামনে থেকে তুলে নিয়ে যায়।
হাসান ঝটপট ক্রিকিনফোতে 'recent update'টা দেখে নেয়- কখন আবার ক্রিকেটখোর বস এসে হাজির হয়ে যায় ঠিক নাই- কানের পাশ দিয়ে গুলি গেছে এ যাত্রা!


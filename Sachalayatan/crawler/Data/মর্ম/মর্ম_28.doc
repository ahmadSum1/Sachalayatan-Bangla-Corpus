জবাবের খোঁজে




অনেক অনেক আপন ছিলেন যাঁরা,
নেই যাঁরা আর এই পৃথিবীর 'পরে-
আমরা যেমন তাঁদের ভুলেই বসি,
তাঁরাও ভোলেন ঠিক তেমনি করে?
হঠাত্‍ কোন বিষাদ ভরা দিনে,
স্মৃতির তাঁরা মনটাকে যান নেড়ে-
এমনি করে তাঁরাও কি আর ভাবেন
কেমন তারা যাঁদের এলেন ছেড়ে?
যেমন করে ওঁদের নানান কথা
আড়াল ছেড়ে চোখের কোনে ভাসে,
তেমনি ওঁরাও দেখেন কি আর ফিরে?
সেই স্মৃতিরা ওঁদের মনেও আসে?
যেমন করে সব মানুষের ভীড়ে
তাঁদের অভাব সব করে দেয় ফাঁকা,
তাঁরাও কোথাও একলা হয়ে পড়েন?
দুঃসহ হয় অমন একা থাকা?
তাঁদের ভেবে যেমনি কোন রাতে
হঠাত্‍ ধুলোয় জল এসে যায় চোখে,
তাঁরাও কি হন বিয়োগ ব্যথায় কাতর?
আবেগ তাঁদের ভাসায় কি আর শোকে?
ফোন, ইমেল আর যোগাযোগের যুগে,
ইচ্ছে হলেই খবর হাতের কাছে;
তাঁদের খবর মিলবে কোথায় গেলে?
প্রশ্ন এত; জবাব কোথায় আছে?


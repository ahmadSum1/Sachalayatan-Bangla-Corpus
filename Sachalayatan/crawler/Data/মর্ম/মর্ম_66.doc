বিদায়ের গান



কত্ত দিনের
কত্ত কথা
পড়ছে মনে, যাবার ক্ষণে।
নানানরকম স্বর্ণস্মৃতি,
একটু হাসি, একটু প্রীতি,
পড়ছে মনে, যাবার ক্ষণে।
হাজার রকম কাজের ভীড়ে,
গল্প কতো, দেখছি ফিরে;
পড়ছে মনে, যাবার ক্ষণে।
ভবিষ্যতের নানান আশা,
'যাচ্ছি' ভেবে সেই হতাশা,
পড়ছে মনে, যাবার ক্ষণে।
যাই যেখানেই স্রোতের টানে,
মন তোমাদের বন্ধু জানে,
মানছি মনে, যাবার ক্ষণে।
রইবে সবাই মনের মাঝে,
উঠবে জেগে নানান কাজে,
ভাবছি মনে, যাবার ক্ষণে।
তোমরা সবাই দারুন র'বে,
নিজের কাজে সফল হবে,
আমায় কি আর পড়বে মনে?
প্রশ্ন মনে, যাবার ক্ষণে।
[আনুষ্ঠানিক শিক্ষাজীবনের অন্ত হলো আজ বিকেলে। হুট করেই যেনো ফুরিয়ে গেলো দিনগুলো। সেই সব দিন আর ফিরে আসবেনা। কবিগুরু লিখেছিলেন-"আমার যাবার বেলায়... পিছু ডাকে.."! পিছু ডাকার বোধ হয় এ কেবল শুরু।]


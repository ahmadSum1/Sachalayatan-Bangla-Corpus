মিঁয়াও - পর্ব ৪



[মিঁয়াও এর গল্পগুলো আলাদা আলাদা, একটা পড়লে আরেকটা পড়তেই হবে এমন কথা নেই। তবে পড়তে চাইলেও দোষ নেই কোন, মিঁয়াও খুশীই হবে। চাইলে দেখে নেয়া যেতে পারে পর্ব ১, পর্ব ২ আর পর্ব ৩]
বেশ অনেকক্ষণ হলো মিঁয়াও বেশ আনন্দে আছে। এতোটাই যে দেখলে চট করে যে কেউ বুঝতে পারবে।
উবু হয়ে বসে আছে চার পায়ে ভর করে, অলস ভাব থাকলেও সেকেন্ডে সতর্ক হয়ে যেতে ...[মিঁয়াও এর গল্পগুলো আলাদা আলাদা, একটা পড়লে আরেকটা পড়তেই হবে এমন কথা নেই। তবে পড়তে চাইলেও দোষ নেই কোন, মিঁয়াও খুশীই হবে। চাইলে দেখে নেয়া যেতে পারে পর্ব ১, পর্ব ২ আর পর্ব ৩]
বেশ অনেকক্ষণ হলো মিঁয়াও বেশ আনন্দে আছে। এতোটাই যে দেখলে চট করে যে কেউ বুঝতে পারবে।
উবু হয়ে বসে আছে চার পায়ে ভর করে, অলস ভাব থাকলেও সেকেন্ডে সতর্ক হয়ে যেতে প্রস্তুত, কানদুটো খাড়া, মুখটা নীচু করা, চোখদুটো চক চক করছে, দৃষ্টি একদম সোজা- স্থির, আর ল্যাজটা থেকে থেকে নড়ছে- ডান থেকে বামে, আবার বাম থেকে ডানে, কখনো অতি ধীরে, কখনো হালকা মোচড়ে এর চেয়ে দ্রুত। ল্যাজের নড়াচড়াতেই আসলে ওর আনন্দ আর উত্তেজনা যুগপত্‍ টের পাওয়া যাচ্ছে।
মিঁয়াও কে আজ শিকারে পেয়েছে। শিকার আপাততঃ ভূপাতিত অবস্থায় উল্টে পরে আছে, নড়াচড়া বন্ধ- মিঁয়াও এর উদ্যমের ভারে এর মধ্যে বেশ ক্লান্ত। "বাছাধন, আর কতো, এবার নড়তো দেখি!", কাছে গিয়ে ওটাকে আলতো করে নড়িয়ে দেবে কিনা বসে বসে সেটাই ভাবছে মিঁয়াও।
একে অবশ্য ও আজ অনেকটা কপালজোরেই পেয়ে গেছে বলা যেতে পারে। চুপচাপ গা এলিয়ে বসে ছিলো কিচেনের দরোজায়, নিতুনের আম্মু কাবার্ডটা খুলে কি জানি বের করছিলো, মিঁয়াও তাকিয়ে ছিলো ওদিকেই- চোখে আশা, মাঝে মাঝে ঐ জায়গা থেকে বেরিয়ে আসা দারুন সব খাবার কপালে জোটে। বাদাম আর দুধের প্রলেপ দেয়া বিস্কুট জুটেছিলো একবার, ভাবতেই আনচান করে ওঠে মন।
বোধ করি একটু আনমনা হয়েছিলো বা চোখ সরিয়ে নিয়েছিলো মুহূর্তের জন্য, নিতুনের আম্মুর হঠাত্‍ চিত্‍কারে সম্বিত ফিরলো, "ইইইইইএএএএহহ্!" মুখে আতংকের ছাপ নিয়ে শাড়ি ঝাড়াঝাড়ি চলছে আর মুখ বাঁকিয়ে "এহেহে" আর "ইশশশ" তো চলছেই।
একটু খুঁজতেই কালপ্রিট মিঁয়াও এর চোখে পড়লো, কোথা থেকে পাগলা হয়ে উড়ে এসে জুড়ে বসেছে দুটো শুঁড় আর ছয় বিদঘুটে ধারালো পায়ের অধিকারী কিলবিলে খয়েরী রংঙের জীবটা, নিতুনের আম্মুর ঘাড়ের উপর থেকে ঝটপট এদিক ওদিক পালানোর ধান্দা করছে। মিঁয়াও শরীর টানটান করে বসে পড়লো শোয়া থেকে উঠে।
এর মধ্যে নিতুনের আম্মু একটা দুরন্ত সাহসের কাজ করে বসলো, মুখে চরম ঘৃনা আর বিতৃষ্ণা নিয়ে হাতের চেটো দিয়ে ওটাকে ঝেড়ে ফেললো মেঝেতে, চোখ কপাল কুঁচকে হাফ ছেড়ে বললো, "হতচ্ছাড়া! তেলচুরা!!"
হতচ্ছাড়ার কপালে যন্ত্রনা লেখা ছিলো নিশ্চয়ই, মেঝে ছোঁয়ার সাখে সাথেই বেচারা মিঁয়াও এর খপ্পরে পড়লো- ল্যান্ডিং হলো বলতে গেলে দুই থাবার মাঝে, জ্বলজ্বলে চোখদুটো দেখে নিলো নয়া খেলনা, মুখটা নেমে এলো নিচের দিকে। ঠোঁটে সবসময় ঝুলে থাকা হাসির রেখাটুকু বুঝি আরেকটু বিস্তার পেলো- "এসো বাছা! এক দান হয়ে যাক্!"
সেই থেকে চলছে। কিচেন থেকে থাবার জোর ছোঁয়া, কখনো মুখের ধাক্কা, এই করে করে বেডরুম পেরিয়ে মিঁয়াও এখন শিকারসমেত আছে ছোট বারান্দাটায়। শিকার অবশ্য পালানোর চেষ্টা করতে বাকি রাখেনি, শুঁড়ের সহায়তা নিয়ে কোনমতে পিঠ ছেড়ে পায়ের উপর ভর দিতে পারলেই পরিমরি ছুটেছে। দূরে বসা মিঁয়াও অমনি বিপুল বিক্রমে ঝাঁপিয়ে পড়েছে। নাকে-মুখে-ল্যাজে-থাবায় খানিক কসরত করে আবার ফেলে রেখেছে উল্টো করে। দুবার দাঁতে আকড়ে মুখেও তুলেছে ওরে তোর এখানেই শেষ ভাব নিয়ে, আবার ছুঁড়ে ফেলেছে মেঝেতে।
এভাবে কোনমতে রেলিং পর্যন্ত পৌঁছতে পারলে আরশোলাটি এই যাত্রায় বেঁচে যায়, কিন্তু পৌঁছা দুরুহ। মিঁয়াও জানে ওটা উল্টে যাবে আবার, পালাবার চেষ্টা করবে। আর মজাটা ওখানেই। একলাফে ও পৌঁছে যাবে কাছে, দুই থাবা আর মুখে খানিক লুফালুফি করবে, আবার উল্টে দেবে আগের মতো। আহা কী আনন্দ আকাশে বাতাসে! ওর দৃষ্টি তাই সজাগ, সতর্ক চোখে সোজা তাকিয়ে দেখছে জীবন্ত, আপাততঃ হেদিয়ে পড়া, খেলনা তেলাপোকাটাকে। কত নাম এই এক বস্তুর- তবে এইটা একেবারে খাপেখাপ, মাঝে মাঝে তেল ছাড়ে এ ইবলিশগুলো, মাগো মা, জঘন্য গন্ধ- শুঁকলে আর নাক থেকে যেতে চায়না।
এর মাঝে মিঁয়াওয়ের খাঁড়া কান জানান দিলো কেউ দাঁড়িয়ে পেছনেই, চোখ উঠিয়ে দেখে নিলো একবার- নিতুনের আম্মু, সতর্ক চোখ, হাতে লাল-সাদা লম্বামতো কৌটা। "তুমি এখানে কেনো? যা করছিলে করোগে যাও, ওটাকে আমি দেখছি!" -অস্ফূট শব্দে মিঁয়াও মনের ভাব প্রকাশ করতে চাইলো।
কিসের কি? কি হচ্ছে বোঝার আগেই মিঁয়াওকে পাশ কাটিয়ে নিতুনের আম্মু পৌঁছে গেলো উল্টে থাকা আরশোলাটার কাছে, চটপট কৌটার মুখ খুলে মাথায় চাপ দিলো, সিস্ স্ স্ সাদা ধোঁয়া তেলাপোকাটাকে ঘিরে ফেললো, হাসির রেখা ফুটলো নিতুনের আম্মুর ঠোঁটে," হুহ্! এখন?"
"ধ্যাত্‍!" -মিয়াঁও এর মেজাজ চট করে খারাপ হয়ে যায়, অমন করে সব মাটি করতে হয়! এ ধোঁয়ার খপ্পড়ে পড়লে ঐ আরশোলা হতভাগারা আর নড়াচড়া করতে পারেনা, ও জানে। একবার শুঁকেও দেখেছে, রীতিমতো খতরনাক গন্ধ বেরোয়।
এসব যখন ভাবছিলো মিঁয়াও,দরোজা পেরিয়ে ফেরার মুখে নিতুনের আম্মু ওকে আলতো করে কোলে তুলে নিলো, গলায় চুলকে দিলো একটু, আবার রওয়ানা হলো কিচেনের দিকে, মিঁয়াও সমেত।
শিকার হারিয়ে খানিকটা মুষড়ে পড়া মিঁয়াও আবারো ডগোমগো হয়ে উঠলো খুশীতে, মন বলছে আজ কুসুম গরম দুধ কপালে না জুটেই যায়না!
বাতাসে ঝুলে থাকা ফুলকো ল্যাজটা সেই আনন্দেই কিনা, ধীরে ধীরে বাতাসে ভাসাতে শুরু করলো মিঁয়াও।


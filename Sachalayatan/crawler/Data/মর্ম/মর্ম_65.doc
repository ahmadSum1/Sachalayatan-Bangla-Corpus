আনাড়ির খসড়া



[পূর্বলেখঃ
কবিতা বুঝিনা। তাই পড়িনা, লেখার তো প্রশ্নই আসেনা। তবে পদ্য লেখা অতি পছন্দের কাজ, সেগুলো মুঠোফোনের বার্তা হিসাবে পাঠানোর কাজটা আরো পছন্দের।
হঠাত্‍ কী হলো, একদিন দেখি পাশা উল্টে গেছে! আমাকেই একজন বার্তা পাঠিয়েছে, আধুনিক কবিতা!
উত্তর না দেয়ার অভদ্রতা করার তো প্রশ্নই আসেনা। সাহস করে লিখে ফেললাম ক'লাইন, পাঠিয়েও দিলাম। চললো কদিন এভাবে। নিজের সাফল্যে নিজেই চমত্‍কৃত।
ক'দিন পর দেখা হতে যা শুনলাম তাতে অবাক না হয়ে গতি ছিলোনা- ও নাকি আর্টসেলের গানের কথা লিখে পাঠিয়েছিলো! 'বিশেষজ্ঞ' হওয়ায় আমি আবার ব্যাপারটা আঁচই করতে পারিনি।
তবু খুশীই ছিলাম, কবিতা নামের ক'টি অ-কবিতা তো অন্ততঃ লেখা হলো!
তারই দুটো আজ এখানে দিলাম।]
১.
অব্যক্ত কথাগুলো
কোন এক অস্ফূট মনের
বীনা হয়ে বাজে;
কবিতায়।
ছাড়া ছাড়া শব্দ
একি ছন্দে কাঁপে;
আসে সুর।
না বলা কথা ভাসে
একান থেকে ওকানে;
গানে গানে।
(০৮/০৮/০৭)
২.
কথার তরনী ভাসে বহুদূর,
সময়ে পৌঁছে গন্তব্যে,
মনের বার্তা বাজে প্রাণে;
মন সুখে ভাসে,
অনাবিল হাসে,
ভোলেনা কখনো-
কোথাও কেউ
রেখেছে তারে মনে।
(১১/০৮/০৭)


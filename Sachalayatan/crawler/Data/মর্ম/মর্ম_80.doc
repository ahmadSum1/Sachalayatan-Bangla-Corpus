ওপারে



প্রাণোচ্ছ্বাস আর সুখ-মায়াময়
এই জীবনের শেষে,
হুট-নোটিশে মানুষ ছোটে
'আর-না-ফেরার' দেশে।
যায়না কোন খবর দেয়া,
চট-আলাপন ফোনে-
অশেষ সময় একলা কাটে
সুদূর কোন কোণে।
হয়তো হঠাত্‍ স্মৃতির কোন
ছোট্টো ঢেঊয়ের সাথে,
মনটা হঠাত্‍ উথলে ওঠে;
বাঁধ থাকেনা তাতে।
হয়তো মনে সাঁতার কাটে
সেই জীবনের ছবি-
কান্না, হাসি, ঠাট্টা, মায়া,
দুঃখ, আবেগ সবি।
যায়না ফেরা নতুন করে,
কিংবা দেয়া ঊকি-
আপনজনের মনের কোনে
স্মৃতির ঠুকোঠুকি।
হয়তো দেখার ইচ্ছে জাগে
কে রেখেছে মনে,
কে ভোলেনি পুরোন স্মৃতি
নতুন কোন ক্ষণে?
কে এখনো আড়াল খুঁজে
একলা ভাসে শোকে?
কে এখনো স্মৃতির ভারে
অতীত নিয়ে ঝোঁকে?
যাওবা মেলে -ওদের সাথে
হয়না দেখা আর,
একলা হয়ে একলা থাকাই
হয় জীবনের সার।


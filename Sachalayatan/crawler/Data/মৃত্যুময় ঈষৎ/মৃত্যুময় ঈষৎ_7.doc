হাবিজাবি-০১




বাতিল।
আজকাল আর গোধূলি উড়ে না আকাশে, শূন্যতার পাশাপাশি কিছু একটা থমকে দাঁড়ায় থাকে। পরিচিত পথগুলোতে হাঁটতে থাকলে বিষণ্ণতা পায়ে লেপটে শরীরে উঠে আসে। এদিকে শরীরের প্রতিরোধ্য হয়ে ওঠা আরও শক্ত। তবে এ পথ হারিয়ে যাবে এই রকমবোধ হবার কোন মানে নেই, অনন্তকাল ধরে জমিছেঁড়া লেইকটার মতো আমাকেও আঁকড়ে থাকতে হবে এখানে, ঝড়ে বৃষ্টিতে কাদা প্রেমে জড়াবে, বারান্দা ভাসিয়ে ঘুম ভাঙিয়ে দিবে- তবু থাকতে হবে, যত অভিযোগই প্রতিবেশীরা আনুক মিথ্যে অঙ্গীকার করে হলেও থাকতে হবে। যাবার অন্য কোন জায়গা নেই তা নয়, তবু অন্য এক বৈপ্লবিক(স্বমত) বোধের কারণে নাড়িছেঁড়া সম্ভব হবে না কোন কালেই।

অথচ এখানে আলো নেই, মধ্য দুপুরেও কোথা থেকে রাজ্যের অন্ধকার ঘরে লেপটে বসে থাকে, অন্ধকারে হাতিয়ে ছেঁড়া পেপার ছাড়া আর কিছু পাওয়া যায় না, প্রাগৈতিহাসিক কালের বাড়িতে মৃত্যু-খবর ছাড়া আর কিছু তাৎপর্যপূর্ণও অবশ্য নয়, সবার একটাই গন্তব্য- চিরন্তন পরাজয়। তবে ইদানীং পরাজয় দেখারও সৌভাগ্য হয় না, কোন যুদ্ধই নেই, সবকিছুর গায়ে আগেভাগে ট্যাগ লাগিয়ে দেওয়া হয়- 'বাতিল'। বাতিল হয়ে যাচ্ছি ক্রমশ:।
মুরাদের চায়ের দোকান।
উপরের বিষণ্ণতার মানে খুঁজিঃ এটা দৈব নয়, এটা অর্জিত, বিষাদ কিনতে কিনতে এদিকে আবার ফতুর হয়ে যাচ্ছি। আরও চাই এবং আরও। এরকম সময় মুরাদের চায়ের দোকানে যাওয়া ছাড়া আর কিছু করার থাকে না। রাস্তার দুপাশেই বেণীবদ্ধ শকটজট, হর্নের কর্কশ শব্দ নেই--লাভ হয় না, সবার সয়ে গেছে, পৃথিবীর আরেকটু ধীরে ঘূর্ণন সম্পন্ন করা উচিত, ২৪ ঘণ্টায় আজকাল পোষায় না। ৫-৭ ঘণ্টা রাস্তার অধরে গাড় চুম্বন একে দাঁড়িয়ে থাকা ছাড়া কোন পথ খোলা নেই। খুবই বিরক্তিকর চুম্বন।
যাই হোক, এসব বাদ দেই। স্বচ্ছ চায়ের গ্লাস হাতে নিলাম। গ্লাসের অনেক খানি অংশ ফাকা, মনটা খচখচ করে উঠলো-মুরাদ চা কম দেয় কেন আজকাল? ঠকানো ব্যাপারটা সহ্য করতে পারছি না অথচ প্রতি নিয়ত ঠকতে ঠকতে লাভ শব্দটা অপার্থিব হয়ে গেছে। কর্পোরেট কালচার যখন ঠকায় তখন তা গা গলে পড়ে যায়, অথচ এই ছাপোষা মানুষগুলো ঠকালে এক ঘা মারতে ইচ্ছে হয়, চা-ওলা, ফেরিওলা, রিকশাওলা, সব শালা ঠকবাজ।--- বৈষম্যমূলক মানসিকতার পরিবর্তন করা দরকার। সবাই ঠকাক-- কেউ বিনা বাধায় ঠকাবে-কেউ ঠকায় গালি খাবে এর কোন মানে হয় না। সবাই ঠকাক। ঠকে যাচ্ছি ক্রমশ:।
মুরাদের স্বল্প চায়ে আজ আত্মা বেশি ভিজলো মনে হয়। রুবাবকে বললাম চল যাই (হঠাৎ রুবাবকে নিয়ে আসতে হলো, কিছু করার নেই, একা একা মুরাদের চায়ের দোকানে বসি না, অবশ্য চায়ের বিল ব্যাপারটাও কারণ হতে পারে।)। ও বললো কৈ যাবো? আমি বললাম জানি না। উত্তরে ও- চল যাই।
হাঁটা শুরু করি নিরুদ্দেশ। এইভাবে সহস্রবার শহরের অলিগলি ছাপিয়ে বিষণ্ণতা গায়ে মেখে আরও অন্ধকার অমাবস্যার গায়ে ঢেলে ছুটে যাই দিগ্বিদিক। এর অনেক মানে হয়। এরজন্যই আরেকবার সবুজ নিঃশ্বাস নেই।
--------------------------------
পুনশ্চঃ প্রিয় তানিম ভাই, বস চ্রম উদাস, কিংবদন্তি অণুদা, তাজদা, তাপসদা, লতাদি, সজলদা, পীরদা- এই যে লিখলাম কিছু একটা, লেখার বিচারে কিছু হয় নাই তবুও আপ্নাদের বকা খেতে খেতে লিখেই ফেললাম  ।

-------------------------------
০৭ জুলাই ২০১২, ঢাকা।


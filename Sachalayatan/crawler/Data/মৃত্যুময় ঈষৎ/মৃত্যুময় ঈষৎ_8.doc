পদ্মকোরকের মতো স্বাধীনতা



পদ্মকোরকের মতো স্বাধীনতা
মুক্তশব্দ ঊত্তরীয়ে আবাহন শুনি
বাতাসে আলো এসে গভীর ক্ষতচিহ্ণ ভাঙে,
নীলাঁচল জড়ানো আকাশে সময়ের অকস্মাৎ
সকল আড়ম্বর থেমে আছে তোমাতে বিজয়-
সূর্য-ঊষ্ণ অরুণমুখ প্রশ্বাস-আশ
জমিন রঙ্গিন, গাঢ় সবুজ ছড়ানো স্রোত
উড়ছে পতাকা সমগ্র প্রান্তর কাঁপিয়ে-
ভাঙবে ক্ষুধা, অপলাপ, নির্যাতন স্তুপ।
হেঁটে হেঁটে যাবে পুরো পথ,
ফুলে ফুলে ছেয়ে দিবে বেদী,
সকল শোকাশ্রু ঢেলে দিবে সশ্রদ্ধ অবয়বে;
স্মৃতিসৌধ থেকে যুদ্ধবীর সকল সৈনিক
মিছিলের মত ছুটে আসবে এদিকে, সবুজ-লাল
মানচিত্র ছাপিয়ে প্লাবনপ্রসারী আঘাতে
নিশ্চুপ থেমে যাবে এখানে অভিমানে
জমেছে যে শীতলজল, জর্জরিত যুদ্ধের সংসার;
তবু- কোলজুড়ে যে শিশু হামাগুড়ি দিত
সে আজ একাত্তুরের পাণ্ডুলিপি হাতে এসে দাঁড়িয়েছে
এখানে জ্বলজ্বলে রক্তিম সূর্যের কাছে-
ছিনিয়ে আনা সূর্য ধরে রাখে বাংলার হৃৎপিণ্ডে,
পদ্মকোরকের মত অম্লান স্বাধীনতায় আজ জাগ্রত বিজয়।
ওড়াও শঙ্খধ্বনি, কাঁপাও বিশ্বাচল, ভাঙো পাষাণ-
অভিমানী সেই জীর্ণ মুখে আজ বিস্তৃত লাস্যময়ী অপূর্ব বাংলা!

সেদিন স্রোতের মতো লাশ ভেসে গেছে; শোক ক্ষয়ে গেছে-
রক্তে বিপ্লবে স্বতঃসিদ্ধ বিজয়োল্লাসে 'বাংলাদেশ' আজ জ্বলজ্বলে!!
-----------------------------------
মনন:: মুক্তি ও বিজয়।
লিখিত:: ১৬ ডিসেম্বর, ২০০৯।
-----------------------------------

কবে সকল যুদ্ধাপরাধীর মৃত্যুদণ্ড কার্যকর হবে আর আমাদের বুক থেকে শেষ দীর্ঘশ্বাসটা নেমে যাবে সেদিনের অপেক্ষায়.........  


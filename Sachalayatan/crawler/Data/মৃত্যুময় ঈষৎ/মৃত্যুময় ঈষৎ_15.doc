'ছিন্ন করে নিয়ে আসবে মৃত্যুসূর্য অগাধ!'



শিরোনাম:: 'ছিন্ন করে নিয়ে আসবে মৃত্যুসূর্য অগাধ!'
মনন:: বিমূর্ত।
লিখিত:: ২৩ মে ২০১১।
--- কবি মৃত্যুময়
কোন এক মৃত হলুদ পাতার ভিতর নি:শ্বাস শুনি তার
অন্তর্গত কোন মুমূর্ষু উপশিরা তখনও শেষ শব্দে উদ্যত-
রৌদ্রদগ্ধ আকাশ ছোঁবে আরেকবার করপুটে অবনত
সব দল আলোতে ভেসে যাবে অপার ক্ষুধায় আর
ছিন্ন করে নিয়ে আসবে মৃত্যুসূর্য অগাধ!
রিক্ত সে পথে পদভারহীন কাল বিস্তর ক্ষুধার্ত
হলুদ পাতাটির মর্মর স্বর অশ্রুত রেখে
নি:শব্দ নিরবতা ম্লান করে ভাঙে অপলাপ
নক্ষত্রের পুরাতন সময়ে সকলে জমা পড়ে-
ধ্বনিগুলো কণ্ঠোচ্চারণে আরো স্পষ্ট হয়।
কোন এক কুয়াশার রাতে বরফ জমে এলে
স্বপ্নের ভিতর বন উজাড় করে লক্ষীপেঁচা ডাকে
কোথাও ফিরে আসে স্বপ্নের প্রবলসাধ।
মৃত হলুদ পাতার ভিতর নতুন স্পন্দন পাই,
সবুজাভ ছায়া আকাশের ওপারে থরথর কাঁপে;
আকাশ ছাড়িয়ে অন্য আকাশে উড়ে যাই,
মৃত্যু জন্ম দেয় প্রশ্বস্ত সবুজ প্রাণময়!


অপঘাত



শিরোনাম:: 'অপঘাত'
মনন:: রেলে যত অপমৃত্যু।
লিখিত:: ৩১ অক্টোবর, ২০০৯।
জড় দেহ প্রাণহীন তবু বাহুভাজে
চোখে পড়ে বলিষ্ঠ পেশীময় রৌদ্রদগ্ধ ধ্রুবত্বকে
আধো কালোরং ঘর্মাক্ত পশমও
ঢেকে আছে লোহার পাথরে- ব্যথা কি সে পেল?
কত ঊর্ণনাভে মায়াবী আঁচলে মায়াবিনী মা
কোমল পনিরের মত গড়েছিল নরম শরীর,
একবারও কি স্মৃতির ট্রেনে সেই অমৃতস্বর ভেসে আসে নি!
ফুরসত কি পেল না অব্যক্ত কণ্ঠে ধ্বনিটি তুলে
ঘাসের শরীরে অসংখ্য দাগ এঁকে ছুটে যাবার! কোলে
ঘুমাসক্ত নিমগাছের ডালে যেমন জোড় ঘুঘু নিঝুম,
অকস্মাৎ ঝঞ্ঝা কি আসে? দুমড়ে মুচড়ে ঘুঘুর তুলতুলে কায়!
এখানে মৃতঘ্রাণ পাই খুব রক্তে ধোয়া
রেলেকাঁটা মস্তকছিন্ন গলাটিতে
থেতলে গেছে লোহার চাকা, অপ্রতিরোধ্য
আড়াল কি আড়াল ছিল, চেতন কখন ফিরে তার, ফিরে কি?
যখন উদ্দাম যুবকটির আগুনঝরা কণ্ঠে
উৎরোল ওঠার কথা ছিল সচকিত আন্দোলনে,
স্বাপ্নিক তেপান্তরে প্রিয়মুখে চেয়ে
গোধূলি আবিরে জড়াবে বলে হাত বাড়িয়েছিল,
ছুটে গিয়েছিল পথের মুমূর্ষু শারমেয়টির কাছে
তখন কোন অবসরে মাছির চাকের মত
মানুষের চোখ ঠিকরে গলিত ধড়
থেতলে যায়, তীক্ষ্ণ নাক বেয়ে অরুণের মত
সূর্য চিকমিক করে নয়নতারায় নিভুপ্রায় দুটি পল্লব
আঙুলে রক্ত ছড়ায় রক্তের দাগ মেখে অম্লজান
নাসিকা থেকে ছুটে আসে ফুসফুস খুঁজে, পেয়ে যায়
পাথরের ধার, রেলেকাটা মস্তক! কী গাঢ় অমানিশা!
অভিমান! অপ্রাপ্তি! কোন অমানবীয় আচরণে
সে মিশে গেল একা, যেমন ছিল, পরাভূত মৃত্যুকে
হাসির প্রবাহটি কি তখন খেয়াল করেছ কেউ?
যেমন এঁকেছিল ঠিক আগে, মুহূর্তে কেটে গেল লাশ!
অসভ্য সভ্যতার বুক চিড়ে রক্তস্রোত থেকে বলি,
পৃথিবী অপমৃত্যু মুক্ত কবে আর হবে!
(কবি মৃত্যুময়)
[লেখাটি খোমাখাতার ব্যক্তিগত নোট ব্যতীত কোথাও প্রকাশিত নয়।]


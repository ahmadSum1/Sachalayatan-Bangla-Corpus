লাল-সবুজ পতাকা




১৫ ডিসেম্বর ২০১২
১৫ ডিসেম্বর দুপুরে লোকাল বাসে বাসায় ফিরছি। নিউ মার্কেটের সামনে জ্যামে অনেক ক্ষণ ধরে আটকে আছি, সায়েন্স ল্যাব পর্যন্ত জ্যাম। জানালা দিয়ে হঠাৎ দৃষ্টি বাইরে পড়ল। এক কিশোর দামাদামি করছে। আমি মানুষের আচরণ পর্যবেক্ষণ করতে পছন্দ করিঃ কিশোরটির বয়স খুব বেশি নয়। চেহারায় সারল্য লক্ষণীয় পর্যায়ের, মায়াবী। খুব ভদ্রভাবে দামাদামি করছে যেন সে না করতে পারলে খুশি হয়। দামটা পতাকার। দামীই তো। অমূল্য রক্তের দামের পতাকাতো সহজে পাওয়া যাবে না, পরম শ্রদ্ধার দামে হৃদয়ে নিজের করে নিতে হয়। সেই ভাবটি স্পষ্ট।
পতাকার ফেরি-ওলার কাঁধের লাঠিতে সবার উপরে বড় পতাকাটি পতপত করে উড়ছে; তারপর মাপে ছোট হতে হতে ছোট্ট একটি আছে সবার শেষে। এই ফেরি-ওলাগুলোকে আমার সেই শৈশব থেকে অনেক পছন্দ, আকর্ষণীয়। সবচেয়ে বড় পতাকাটি কেনার বায়না বাবা কিনে দিলেও পরেরবার শেষ হতো না, আবার চাই। কিশোরটি মাঝারি মাপের পতাকাটি কিনতে আগ্রহী। ছাত্র মানুষ। ফেরি-ওলাও দাম কমাচ্ছে না। বনিবনা হলো বোধ হয় কিছু সময় পর। ছেলেটি পকেট থেকে ভাংতি বের করলো, পুরোটা হলো না বোধ হয়। স্কুল ব্যাগ খুলে অনেক খুঁজে মোচড়ানো একটা ১০০ টাকার নোট বের করে দিলো। নির্ঘাত তিলে তিলে জমানো টাকা। ফেরি-ওলা তার থলে থেকে একটা নতুন পতাকা বের করে দিলো। মাখনের মত পতাকা-সবুজ কোমল ঘাসের মত-লাল লোহিতের মত। ছেলেটা পরম মমতায় পতাকাটা  হাতে নিলো। ঘ্রাণ নিল শ্বাস ভরে, আমি বাস থেকেই তা স্পর্শ করতে পারলাম। কী শ্রদ্ধায় বুকের উপর নিয়ে হাঁটতে থাকলো সামনে। এত পবিত্র দৃশ্য অনেক দিন দেখি নি। আমার হৃদয় পরিশুদ্ধির তৃপ্তি পেলাম যেন।
আমি সব সময় দেখি শিশুরা ফেরি-ওলাদের পতাকার প্রতি খুব বেশি আকৃষ্ট হয়। বাবা-মা বহুবার পতাকা কিনে দিতে বাধ্য হোন। ওদের হাতে-পিঠে আমার স্বাধীন দেশের পতাকা বাতাস কাঁপিয়ে দুর্বার উড়তে থাকে। অদ্ভুত সুন্দর দৃশ্য।
১৬ ডিসেম্বর ১৯৯২
৯০ দশকের শুরুতে পুরাতন ঢাকায় থাকতাম, গেন্ডারিয়ায়। অনেক গুলো বড় ভাই ছিল। আরিফ ভাই, বাবুনি (কথা শুনতে-বলতে পারত না)। ১৬ ডিসেম্বরের আগে থেকেই আমাদের মধ্যে প্রতিযোগিতা শুরু হত কে কত টাকা জমাতে পারি আর কত কাগজের ছোট ছোট পতাকা গুলো কিনতে পারি, শ দরে কিনতাম। বান্ডেল বান্ডেল কাগজের পতাকা। অপূর্ব ঘ্রাণ।
১৫ ডিসেম্বরের দিবাগত রাতে সবাই আমরা ব্যস্ত। রাস্তার এ মাথা ও মাথা ঘন ঘন দড়ি বাধা। একেক দড়ি একেক জনের। সবার হাতে পতাকার বান্ডেল আর আঠা। দড়িতে পতাকা লাগাচ্ছি সবাই। একটু দম নেবার সময় নাই। ঠিক ঠিক গ্যাপে লাগাতে হবে, ঠিক ঠিক মার্ক পর্যন্ত ভাজ করে আঠা লাগাতে হবে, সোজা রাখতে হবে। ভোর হবার আগে শেষ করতে হবে। সারা রাত কাজ করে পতাকা সাজাতাম। মাঝে থাকতে উঁচু একটি বাঁশ, অনেক বড় কাপড়ের পতাকা-গাঢ় সবুজ, সিক্ত লাল। তারপর ছাদে নিয়ে কাপড়ের পতাকা, তারপর দড়িগুলো টানাতাম। সে এক বিস্ময়কর অনুভূতির স্মৃতি। সকালে ঘুম থেকে উঠে যখন ছাদে যেতাম স্বর্গীয় অনুভূতি হতোঃ এত সুন্দর এত সুন্দর! সবুজ আর লালে মাখামাখি। শুধু আমাদের ছাদ নয়, আশে পাশের প্রতিটি ছাদেঃ আকাশ বাতাস কাঁপিয়ে উড়ছে পতাকা কাপড়ের, কাগজের, হৃদয়ের।
১৬ ডিসেম্বর ২০১২
দুপুরে বিটিভিতে ‘আমার বন্ধু রাশেদ’ দেখলাম। এই জাতীয় মুভি দেখতে আমি ম্যাকিং-মেরিট নিয়ে চুলচেরা বিশ্লেষণ করতে বসি না। আমি অনুভূতিটা নিতে চাই, আবেগটা ছুঁয়ে দেখতে চাই। চমৎকার সিনেমা। বইয়ের গল্প আর সিনেমার চিত্রায়িত গল্পের আবহ ভিন্ন হবে স্বাভাবিক। আমি আটকে ছিলাম। রাশেদের সাথে সাথে যুদ্ধ করছি যেন। অসাধারণ চরিত্র। মাঝে মাঝে বুক ভারি হয়ে আসে, চোখের কোণে অশ্রু জমে। একটা রাজাকার-পাকী মরে- অশ্রু কমে।
শেষের দৃশ্যে রাশেদকে ‘পাকিস্তান জিন্দাবাদ’ বলতে জোড় করে রাজাকার। রাশেদ শতবার উচ্চারণ করে 'জয় বাংলা'। তাকে গুলি করে মেরে ফেলে ঐ শুয়োরের বাচ্চা। শুয়োরের বাচ্চারা এইভাবে লাখ লাখ রাশেদ মেরে ফেলেছে। মেরে নদীতে ভাসিয়ে দিয়েছে; গণ কবর খুড়ে মাটি চাপা দিয়েছে। এই বাংলার প্রতিটা নদী শাখা প্রশাখার জল, প্রতিটা মাটির কণা শহীদদের রক্তে চিরপবিত্র। এই পবিত্রতা যুদ্ধাপরাধীরা-তাদের সমর্থকরা শত চেষ্টা ষড়যন্ত্র করেও কলুষিত করতে পারবে না!
মুভি শেষে সমগ্র ঢাকা নিজে ড্রাইভ করে অনেকক্ষণ ঘুরেছি। মানুষ আর শুধু মানুষ লাখে লাখে- রাস্তায় রাস্তায়-পার্কে- পরিবারে-যুগলে-বন্ধু-মহলে। লাল-সবুজ জামা পড়া। মাথায় ব্যান্ড বাধা বিজয় দিবস, হাতে ওড়ানো পতাকা। স্থানে স্থানে মঞ্চ-বিজয়ের গান-মুক্তির গান-পথ-নাটক। সর্বত্র একটাই শপথ দৃপ্তঃ যুদ্ধাপরাধীর বিচার চাই। সমগ্র ঢাকা এই শ্লোগানে কাঁপছে। শুনে রাখ ৭১ এর হায়েনারা, তোদের এবার আর রক্ষা নাই। ফাঁসির মঞ্চ প্রস্তুত করে রেখেছে এই জনতা। বিচারপতি রায়টা দিবে এতটুকু বাকী।
এত এত আশাবাদী নির্দেশকের বাইরে অন্ধকাররূপে হতাশাও আছে। কেউ কেউ বিশ্বজিতের নৃশংস হত্যাকাণ্ড দেখে শিউরে উঠে অথচ ৭১ এ লাখ লাখ শহীদের নির্মম হত্যার কথা ভুলে যায়। ইনিয়ে বিনিয়ে মানবতা দেখাতে চায়, অথচ লাখ লাখ পরম শ্রদ্ধেয় নারীর সম্ভ্রম লুটের বর্বরতার ইতিহাস ভুলে যায়, মুক্তিযোদ্ধাদের এইভাবে জবাই করা হয়েছে ভুলে যায়। যুদ্ধাপরাধের বিচারকে রাজনৈতিক বিষয় ভাবে অথচ এটা যে বাংলার অস্তিত্বের বিষয়, স্বাধীনতার পরিপূর্ণতার বিষয়, দেশপ্রেমের বিষয় এটা শুনতে চায় না। আন্তর্জাতিক আইন মানার কথা বলে অথচ আন্তর্জাতিক আইনজ্ঞের কাছে পরামর্শ চাইলে বিচারপতিকে প্রশ্নবিদ্ধ করে, পদত্যাগ করায়। এরা কিছু শুনতে চায় না, মানতে চায় না শুধু একটা জিনিসই চায়ঃ যে কোন মূল্যে যে কোন ইস্যু তৈরি করে বিচার প্রক্রিয়া থামাতে-নষ্ট করতে। কিন্তু নব্য রাজাকারেরা জেনে রাখঃ এবার আর রক্ষা নাই, কোটি কোটি জনতা রাত্রি বিনিদ্র আছে, কোন ফাঁক রাখবে না, ত্রিশ লাখ মানুষ হত্যার, লাখ লাখ নারীর সম্ভ্রমহানির বিচার ছিনিয়েই আনবে।
পতাকা আর জাতীয় সঙ্গীতের শক্তি অপরিসীম। পতাকা হাতে নিয়ে- কণ্ঠে জাতীয় সঙ্গীত নিয়ে সকল অপশক্তি প্রতিহত করতে বেগ পেতে হয় না। যুদ্ধাপরাধী-তাদের দোসর-তাদের প্রকাশ্য বা লুকায়িত সমর্থকদের কণ্ঠ ছাপিয়ে যেতেও বেগ পেতে হয় না। মুক্তিযুদ্ধের শক্তিতে বলীয়ান প্রতিটা মানুষের তাই হাতে থাকা চাই উড়ন্ত জাতীয় পতাকা, কণ্ঠে থাকা চাই অমিয় জাতীয় সঙ্গীত।। হৃদয়ে জয় বাংলা।।
----------------------
অনলাইনের কলমযোদ্ধারা যার যার সাধ্যমত অসাধারণ আর পরিশ্রমী সব কাজ করছেনঃ
১। 1971 Genocide : A Creed for Justice

২। একাত্তর; in 354 seconds
৩। রাজাকার গোলাম আজমের কুকীর্তির প্রমান ও এটি।
৪। Stop Genocide A Film Zahir RaiHan,Bangla 1971
৫। রাজাকার সালাউদ্দিন কাদের চৌধুরীর কুকীর্তির সামান্য কিছু প্রমান
৬। Bangladesh National Anthem (Acoustic Fingerstyle)-Mashfique Anwar
৭। Khiyo is excited to present its first official video - Amar Shonar Bangla
৮। জয়ের গান
৯। এবং আরো অসংখ্য...
নিম্নোক্ত ছবিসজ্জাঃ স্যাম।




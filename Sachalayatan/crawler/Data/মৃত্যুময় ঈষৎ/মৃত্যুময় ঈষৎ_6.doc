হুমায়ূন আহমেদ ছিলেন অথবা ছিলেন না.......




ঊনি ছিলেন অথবা ছিলেন না। কোন এক শৈশবে অথবা নির্জন কৈশোরে হাহাকার বিষণ্ণ পথটায় উনার প্রহচ্ছন্ন ছায়া পড়েছিল, সেই থেকে উনাকে চিনি। এ চেনা দীর্ঘ, পর্যায়যুক্ত, শূন্যতা কখনো মুগ্ধতার। উনি হয়তো আমাকে গভীর জীবনবোধের মুখোমুখি দাঁড় করিয়ে ভিতর ভেঙে চুড়ে দেন নি মাহমুদুল হকের মতো, হয়তো দীর্ঘ অথচ দৃঢ় গাঁথুনির মায়াজালে আচ্ছন্ন করেন নি ইলিয়াসের মতো এমনকি হয়তো ভাষার কারুকার্যে মোহিত করেন নি শওকত ওসমানের মত কিন্তু দেখিয়েছেন—কীভাবে নিজো কণ্ঠস্বর গড়ে নিয়ে নিজো পথে ঋজুভাবে চলতে হয়, সহজত্ব-সারল্যই ছিলো উনার ঢং-স্বকীয়তা; জাদুকরী কথাশিল্পে উনি আমাকে বধ করতেন। উনাকে হাতে নিলে সময় খারাপ কাটতো না, বেছে বেছে নিতাম সেটাও কারণ। নন্দিত নরকে মুগ্ধ করেছিল, করেছিল শঙ্খনিল কারাগারও। মাতাল হাওয়ার কথা মনে পড়ে বা লীলাবতি, বাদশাহ নামদার অথবা দারুচিনি দ্বীপ। আর মনে পড়ে অনেক অনেক সমালোচনা, অবজ্ঞা। আমার স্মরণ শক্তি কম অথবা সব উপন্যাস গুলো মনে রাখার মতো ছিলো না (যেমন ভুলে গেছি মেঘ বলেছে যাবো যাবো বা কবি কতবার পড়েছি- কত আবিষ্ট করেছিল!)।

তবে উনাকে প্রবলাক্রমনের কারণ খুঁজে পেতাম না। কখনি আমার উনাকে জামাতসমর্থক বা মুক্তিযুদ্ধের বিরোধ শক্তিতে বিশ্বাসী মনে হয় নি। অথচ উনার সমালোচকরা উনাকে বারবার ছিড়ে খেয়ে নিয়েছেন। উনার নাতিদীর্ঘ রচনা, সহজ ভাষ্যকে দুর্বলতা মনে করেছেন।
অয়ময়-কোথাও কেউ নেই-এইসব দিনরাত্রি-আজ রবিবার-এই ঐতিহাসিক নাটকগুলো উনার সৃষ্টি এটা ভুলে যাওয়া উচিৎ নয়। আগুনের পরশমনি- শ্রাবণ মেঘের দিনের মতো মুভি এই বাংলায় খুব বেশি কি হয়েছে? বৈচিত্র্যময় সর্বাধিক জনপ্রিয় চরিত্র মিসিরালী, হিমু বা বাকের ভাই কে আর কে এভাবে গড়ে তুলতে পেরেছে?
হুমায়ুন আহমেদ উনার নিজের কণ্ঠস্বরে দীপ্ত, উনাকে আর কারো মতো হবার প্রয়োজন নাই। উনাকে সারা বাঙালী জাতি কত অপার মমতায় ভালোবাসতো তা উনার মৃতদেহ দেশের মাটি ছুলেই দেখা যাবে। বাঙালী যে এতটুকু বাংলা জানে সে হুমায়ুনকে ভালোবেসেছে, ভালোবাসবে। উনার জাদুতে আবিষ্ট হবে। এটা অবধারিত। উনার প্রতি সাধারণ মানুষের ভালোবাসাকে অস্বীকার করার সুযোগ নাই। আমার বা আমাদের তীব্র সমালোচনাকে তুহ মম শ্যাম সমান বলে সাধারণ মানুষের ভালোবাসা জিতে যাবে, অক্ষত রবে, এটাই ইতিহাস হয়ে থাকবে। সমালোচনা বেনো জলে পারাপার হয়ে যাবে। ভালোবাসার শক্তি অনির্ণেয়-অসীম।
কদিন ধরেই চিন্তাগ্রস্ত ছিলাম। আজ খবরটা শোনার পর থেকে মস্তিষ্কের কোথায় যেন চিকন এক বিদীর্ণ ব্যাথা অনুভব করছি, শূন্যতা ঘিরে আসছে। হয়তো সমালোচক আমিও অবচেতনে উনাকে ভালোবাসতাম কিংবা আমিও উনার জাদুতে মোহগ্রস্ত ছিলাম।
বাঙালী জাতিসত্তা তার অন্যতম এক শ্রেষ্ঠ সন্তানকে হারিয়ে ফেললো। বাংলাদেশ তোমার ক্রন্দনরোল শুনতে পাচ্ছি। তুমি আজ কাঁদতেই পারো।



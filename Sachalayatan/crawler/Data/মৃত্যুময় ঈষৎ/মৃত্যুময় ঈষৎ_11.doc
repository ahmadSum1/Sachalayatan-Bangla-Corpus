অনুবাদ-কাব্য: Ode to the West Wind (Shelley)



নিম্নোক্ত অনুবাদ-কাব্যাংশটি সুবিখ্যাত ইংরেজ কবি 'পার্সি বিশ শেলি (১৭৯২-১৮২২)'র "Ode to the West Wind" ধ্রুপদি কবিতাটির প্রথম চরণ সাপেক্ষ। পূর্ণ কবিতাটি পাঁচ পর্বে শেষ করার ইচ্ছে আছে(যদি আপনাদের সমর্থন পাই  )। মূল কবিতা থেকে অর্থান্তর না করার আপ্রাণ চেষ্টা করেছি। কতটুকু সার্থক হয়েছি জানি না।  
পশ্চিমা সমীরণ তোমায় সুরে স্মরি........

হে উন্মত্ত পশ্চিমা হাওয়া, তোমার প্রশ্বাসে হেমন্ত জাগ্রত,
তোমার অদৃশ্য অস্তিত্বে মৃতপাতারা ঝরে পড়ে
সহসাই ভর করা অশরীরী থেকে চিরমুক্তি পেতে,
ওরা হলুদ, আরো কালো, আরো বিবর্ণ, আরো অসীম লোহিত
বরনে যেন মহামারী-পীড়িত শীর্ণ জনপদকায়: সে তো তুমি,
রথে বয়ে আনো তাদের বাসন্তী আঁধারশয্যায়
সেই সদ্য কুঁড়ি, সেখানে তারা হিমমগ্ন থাকে
প্রত্যেকে যেন নিজ গহ্বরে শবদাহ, যতক্ষণ না
তোমার চিরমিতা ফাল্গুনী হাওয়া ছড়াবে
তার কৃশবাঁশির স্বপ্নিল সুর পৃথিবী ছাপিয়ে
(ক্ষুধার্ত বাতাসকে পালকের মত কিছু উড়ন্ত শস্যসুধা দিয়ে)
আর পূর্ণ করবে প্রাণজ ঘ্রাণ আর বরনে এই সমতল-পর্বত:
উন্মাতাল সত্তা, তোমার হেমকারুই সর্বত্র প্রসারী;
তুমি মৃত্যু-বৈবর্ণ্য আনো, তুমিই অন্নপূর্ণা; শুনো, তুমি শুনো!
১১ জুলাই ২০১১।


শুভ যখন অশুভ'র কাছে হেরে যায়



কথা বলছিলাম সামহোয়্যারকে নিয়ে। অনেকেরই হয়তো মনে আছে, যখন আমার উপন্যাসের অংশবিশেষ নিষিদ্ধ করা হলো তখন অনেকেই কলম বিরতিতে অংশ নিয়েছিলেন। কিন্তু সেই প্রতিবাদের ভেতর যখন ‍"মোল"-রা ঢুকে প্রতিবাদের ভাষাকেও হাস্যকর করে তুললো তখন অপর পক্ষ আনন্দে বগল বাজাতে শুরু করলো। এবং তারপর থেকে যতোবার মুক্তিযুদ্ধ, বাঙালি ও বাংলাদেশ বিষয়ে তর্ক হয়েছে সবই গিয়ে পড়েছে কুতর্কের ভাগাড়ে। ফলে অনেকেই সেখানে লেখার উতসাহ হারিয়েছেন, কেউ নিজের মতো লিখে গিয়েছেন কেউ বা নিজের সম্মান নিয়ে সরে পড়েছেন। ওরা কিন্তু মাঠ ছাড়েনি, বরং মাঠকে কি করে আরও নোংরা করা যায় তার প্রতিযোগিতায় নামিয়েছে সুশীল বিবেককে। এটা ওদের একটা বড় রকমের নীতি, জাতীয় যে কোনও বিষয়কে হাস্যকর রকমের নোংরামিতে পরিণত করতে ওদের জুড়ি মেলা ভার। উদাহরণ ঘাতক দালাল নির্মূল কমিটিকে ওরা নাম দিয়েছিল ঘাদানি, কী ভয়ঙ্কর একবার ভেবে দেখুন। 
একটা বিষয় আমাদের মানতেই হবে যে, দেশের সুশীল সমাজ কিংবা মুক্তবুদ্ধির বিরোধিতা নয়, ওদের প্রথম ও প্রধান শত্রু আওয়ামী লীগ ও তার সমর্থকগোষ্ঠী। এর মূল কারণ, আওয়ামী লীগ ও বঙ্গবন্ধুর নেতৃত্বে বাংলাদেশ স্বাধীন হওয়া। জন্ম ইস্তক ওরা বঙ্গবন্ধু এবং আওয়ামী লীগকে ঘৃণা করতে শিখেছে, পরবর্তীতে যে সশস্ত্র প্রশিক্ষণ (লাঠি-বন্দুক চালানোয় প্রশিক্ষিত হলেই শুধু সশস্ত্র বলতে আমি নারাজ, মনের ভেতর কাউকে ধ্বংস করা কিংবা বিনষ্ট করার প্রতিনিতি ভাবনাও কি সশস্ত্র প্রশিক্ষণের মতো ভয়ঙ্করী নয়?) তারা পেয়েছে তাতে তারা সুশীল সমাজ ও মুক্তবুদ্ধির চর্চা করেন এমন সকলকেই আওয়ামী লীগের কোটায় ফেলে বিনাশ করার সংকল্প নিয়ে মাঠে নেমেছে। যদিও এটা যে কতো বড় ভুল তাদের সেটা তারা নিজেও জানে না। বিশেষ করে আওয়ামী লীগের সঙ্গে সুশীল সমাজকে গুলিয়ে ফেলার মধ্যে আর যাই-ই থাক না কেন, সত্যতা  নেই। 
এবার দু'এক কথা বলতে হয় আওয়ামী লীগ ও তার বিরোধীতাকারীদের সম্পর্কে। তবে তার আগে এটুকু স্বীকার করে নেওয়া ভালো যে, আওয়ামী লীগ একটি মধ্যবিত্তের এবং বুর্জোয়া রাজনৈতিক দল। জন্মের পর থেকে একমাত্র স্বাধীনতা যুদ্ধে নেতৃত্ব দেওয়া ছাড়া এর অর্জন খুব একটা নেই। তবে একথাও সত্য যে, জন্মের পর থেকে দলটির ক্ষমতায় থাকার সময়কালও খুব দীর্ঘ নয়। ফলে রাষ্ট্র ও জাতিকে খুব বেশি কিছু দলটি দিতে পারেনি। কিন্তু এর চেয়েও বড় সত্য হচ্ছে, আওয়ামী লীগ দলটি বাঙালি জাতির যে কোনও গণতান্ত্রিক আন্দোলনে সঙ্গে থেকেছে এবং এই দলটির নেতাকর্মীরাই সবচেয়ে বেশি প্রাণ দিয়েছে। স্বাধীনতা-পূর্ব ও স্বাধীনতা-উত্তর উভয় কালেই রক্ত যদি দিয়ে থাকে তাহলে এই দলটির নেতাকর্মীরাই দিয়েছে। এখানে অন্য কাউকে খাঁটো কিংবা কারো অবদানকে ছোট না করেই এই সত্যটুকু স্বীকার করে নেওয়া ভালো। কিন্তু দুর্ভাগ্যজনক সত্য হচেছ, বঙ্গবন্ধু বা আওয়ামী লীগ যে কেবল স্বাধীনতা-বিরোধী চক্রেরই চক্ষুশূল, তা নয়, বরং দেশের বামপন্থী, এলিট, ব্যবসায়ী, সেনাবাহিনীসহ একটি বিরাট শহুরে মধ্যবিত্ত শ্রেনীরও আওয়ামী-ফোবিয়া প্রকট। এর কারণ অন্য কোনও সময় আলোচনা করা যাবে কিন্তু এখানে এটুকুই। তাহলে আওয়ামী লীগ টিকে আছে কি করে? এই প্রশ্নের উত্তর, বাংলাদেশের সাধারণ মানুষের গরিষ্ঠ অংশ আওয়ামী লীগকে শুধু সমর্থন করে বললে ভুল করা হবে, বরং এই দলটিকে টিকিয়ে রেখেছে তারাই। কোনও কিছু পাওয়ার লোভে নয়, বরং নিজের পকেট থেকে অর্থ দিয়ে তারা আওয়ামী লীগ করার সুখেই এই দলটিকে সমর্থন দেন। বাংলাদেশে একটি অবাধ, নিরপেক্ষ ও সুষ্ঠু নির্বাচন অনুষ্ঠিত হলেই এর প্রমাণ পাওয়া যাবে, আওয়ামী লীগ নিশ্চিত ভাবেই দুই তৃতীয়াংশ সংখাগরিষ্ঠতা নিয়ে জয়লাভ করবে। এর অর্থ হচ্ছে পঁচাত্তর পরবর্তীতে একটিও সুষ্ঠু নির্বাচন বাংলাদেশে হয়নি। 
যাহোক, রচনা দীর্ঘ হয়ে যাচ্ছে। ফিরে যাই সামহোয়্যারে। মুক্তিযুদ্ধ, মুক্তচিন্তা এবং বাঙালিত্ব সম্পর্কিত কোনও রচনা ওখানে প্রকাশিত হওয়ার সঙ্গে সঙ্গে তাকে আক্রমণ করা হয়েছে কখনও ধর্মানুভূতিতে আঘাতের নামে, কখনও আওয়ামী লীগের ছুঁতোয়, কখনও বা নিতান্তই বিরোধিতার জন্য বিরোধিতা। ফলে একে একে নিবিছে দেউড়ি, একেবারে শেষ দেখা গেলো, মুক্তিযুদ্ধ নিয়ে সবচেয়ে বেশি পোস্ট দেওয়া ব্লগারকেও নিষিদ্ধ ঘোষণা করেছে। তার মানে হচ্ছে, সামহোয়্যারকে যদি আমরা একটি নিরীক্ষা হিসেবে ধরি তাহলে গোটা বাংলাদেশের অবস্থাটি আমরা সহজেই অনুমান করতে পারি। সবচেয়ে বড় কথা হলো, এখনতো সময় ও সুযোগটাও ওদেরই অনুকূলে।
সবাই বলে সেনা সমর্থিত তত্ত্বাবধায়ক সরকার, আমি তো বলি সেনা সমর্থিত জামায়াতি পরিকল্পনা বাস্তবায়ন কমিটি - জানি না আমার সঙ্গে কেউ একমত হবেন কি না; সামহোয়্যার ও সেখানে ঘটে যাওয়া ঘটনাবলী বাংলাদেশের প্রেক্ষিতে বসিয়ে দেখুনতো, অশুভ ইঙ্গিতটা ধরা যায় কি না? 


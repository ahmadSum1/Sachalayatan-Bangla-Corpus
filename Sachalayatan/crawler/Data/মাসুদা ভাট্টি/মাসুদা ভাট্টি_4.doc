জাতি-ইতিহাসেরও এরকম নিলাম কেউ কখনও দেখেছে কি? না শুনেছে? 



ভাষা আন্দোলন কি কেবলমাত্র ৩০ মিনিটের এক তুচ্ছ ঘটনা? নাকি এর পেছনে রয়েছে প্রবঞ্চনার ইতিহাস? ৪৭-এ দেশভাগের পর পরই যথন পশ্চিম পাকিস্তানের সুর পাল্টে যায় তখন পূর্ব বাংলায়্ও “ইয়ে আজাদি ঝুটা হ্যায়” শ্লোগান ওঠে। সবচেয়ে বড় কথা হলো হুজুগে বাঙালি যখন বুঝতে পেরেছিল যে, পাকিস্তান আন্দোলনের পুরোধা হিসেবে কাজ করেও তারা স্বাধীনতা পায়নি, সাম্প্রদায়িক দাঙ্গা আর ভয়ঙ্কর রক্তপাতের ওপর দিয়ে হেঁটে বাঙালি পৌঁছেছে বঞ্চনার কাছে। যে কারণে ৪৮ সালেই তাদের মুখের ভাষা বুকের ভাষা বদলে দেয়ার সমন এলো হাতে- ক্ষোভের শুরুটা আগেই ঘটেছিল, এবার তাতে বারুদ যোগ হলো মাত্র, আর বিস্ফারণ? সেতো ঊনপঞ্চাশেই শুরু হয়েছিল, নয় কি?
তাহলে কেন এখন বলা হচ্ছে, “দুনিয়া কাঁপানো ৩০ মিনিট”? একটা দীর্ঘ সময়ের ও অস্তিত্ব রক্ষার আন্দোলনকে মাত্র ৩০ মিনিট সময় দিয়ে বেঁধে আজকের কর্পোরেট বুদ্ধিজীবীরা নতুন প্রজন্মকে কী শেখাতে চাইছেন? তারা ধূয়া তুলেছেন, নতুন প্রজন্মের কাছে ইতিহাস তুলে ধরার। এই যদি তার নমুনা হয় তাহলে আর দেখতে হবে না! মুক্তিযুদ্ধের নয় মাস হয়ে যাবে মাত্র ক’টি দিন, যদিও এই নয় মাস আসলে দীর্ঘ ২৫ বছর আন্দোলন আর সংগ্রামের ভেতর দিয়ে এগিয়ে আসা সময়ের পরিপক্ক রূপ। এমনকি এতো অল্প সময়ে বাংলাদেশ স্বাধীন হয়েছিল বলে তথাকথিত অনেক বুদ্ধিজীবীই বলেছিলেন, ভারতের সহযোগিতা না নিয়ে বাঙালিকে যদি অনন্তকাল ধরে স্বাধীনতার যুদ্ধ চালিয়ে যেতে হতো তাও ভালো ছিল! আশ্চর্য আমাদের মানসিকতা, জাতীয় অর্জনকে কি করে বিসর্জন দিতে হয় তা আমাদের চেয়ে ভালো আর কেউ বোধ করি জানে না।
দ্বিতীয় মহাযুদ্ধ কিংবা ভারতের স্বাধীনতা সংগ্রাম নিয়ে কোনও কর্পোরেটকে এরকম বেয়াদবি করতে দেখেছেন কি না সে বিচারের ভার আপনাদের ওপর। আমি নিশ্চিত যে, আমি যদি ভাষা আন্দোলনের মতো আমাদের জাত-ইতিহাসের সবচেয়ে কার্যকর স্ফূলিঙ্গকে নিয়ে এই কর্পোরেট ফাজলামির প্রতিবাদে কোনও লেখা লিখি তাহলে পত্রিকাগুলো বিজ্ঞাপন বন্ধের দোহাই দিয়ে তা ছাপবে না বা ছাপাতে দ্বিধা করবে। তাই এখানেই আমার প্রতিবাদ। আমি ভাষা আন্দোলনকে মাত্র ৩০ মিনিটে বেঁধে ফেলার এই অপ-রাজনীতির কূটচালের তীব্র প্রতিবাদ জানাচ্ছি। আমার ক্ষমতা এটুকুই।
মানুষ একদিনই আজকের ‘হোমো-সাপিয়েন্স’ হয়ে ওঠেনি তেমনই ৫২’র ২১শে ফেব্রুয়ারিও কেবলমাত্র ৩০ মিনিটের ঘটনার জের নয়, দীর্ঘ প্রবঞ্চনা, সংগ্রাম, আত্মত্যাগ আর আশা-আকাঙ্খার প্রতিফলন; মাত্র ৩০ মিনিট সময় দিয়ে তাকে বেঁধে ফেলার এই অপকৌশলকে আমাদের অবশ্যই নিন্দা জানানো উচিত। 


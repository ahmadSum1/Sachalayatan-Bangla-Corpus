অণুগল্প - খুঁটা



ময়না বুড়ির তিনকূলে কেউ নেই, চোখের মণি ওই নাতিটা।
মা-বাপ মরা পঁচা সকালে এক মালসা পান্তা খেয়ে বের হয়, ফিরে আসে সেই সাঁঝের কালে, যখন আবার খাওয়ার সময় হয়। 
আজ দুপুরে গ্রামের গলা পেঁচিয়ে উত্তর সিথেনে শোয়া রাস্তার ওপর হৈ হল্লা, আর সবার মুখেই পঁচার নাম। পেটে-পিঠে লেগে যাওয়া ময়না বুড়ি কিছু বুঝতে পারে না, খোঁড়াতে খোঁড়াতে এগিয়ে যায়, যেখান থেকে পঁচার নাম শোনা যাচ্ছে সেদিকে। 
-	এ কী ওইছে? এ ইডা কী ওইলো?
-	কী আবার অবে, যাইয়া দ্যাহোগা তোমার নাতির কারবার
-	ক্যা আমার নাতি আবার কী হরলো? কাইল রাইতি একমুঠ খুঁদ ভাজা খাইছে, চাইরদিন ওইছে এক মুঠ চাইল নাই, বিয়ানে কিছুই দিবার পারি নাই। খালি কইছি, আল্লায় খাওয়াইলি দুইফরে খাবানে। এ্যাহনও কিছু প্যাডে যায় নাই ছ্যামড়ার, এক আজলা চাইও কেউ দিলো না, কিনার পয়সাও নাই, ভিক্ষায় বাইর ওইলিও কেউ দিবি নানে, ক্ষিদায় মনে অয় প্যাড পোড়ে, কী হরছে আমার পঁচা, এ ইডা ক দিহি, কী হরছে?
-	ও আল্লা কী হরছে জানো না? তোমার নাতি মাডির মইদ্যা খুডা গাড়ে আর কয়, আল্লার গোয়ায় খুডা দেই। কেউ জিগালে কতা কয় না, খালি এক কতা, আল্লার গুয়ায় খুডা দেই।
ময়না বুড়ি ধুক্‌তে ধুক্‌তে রাস্তা পর্যন্ত এগিয়ে যায়। চৈত্রের শেষ রোদ, গরল উগড়ে যাচ্ছে অনবরত, এটুকু আসতেই ক্ষিদে পেটে খিল ধরেছে। রাস্তায় পাড়ার সবাই ভেঙে পড়েছে, বুড়ি এসেই নাতির পাশে বসে পড়ে,
-	এ পঁচা কী ওইছে দাদা? আমারে কও কী ওইছে? তুমি নি আল্লার গোয়ায় খুডা দাও?
-	হ দেই।
-	ক্যান দাদা?
-	তুমি কইছো, আল্লায় দুইফরে ভাত খাওয়াইবো, এ্যাহন দুইফর শ্যাষ ওইয়া গ্যাছে, আমারে তো আল্লায় খাওয়াইলো না
পঁচা আরও জোরে জোরে একখানা ইঁট দিয়ে, ছাগল বাঁধা একটি ছোট্ট খুঁটা মাটিতে ঢোকাতে থাকে, চৈত্রের রো্দে তার কালো চেহারায় জমাট বাঁধতে থাকে রক্ত, তাকে কেমন যেনো দ্যাখায়। 


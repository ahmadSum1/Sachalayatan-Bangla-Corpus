সৌদি-কুয়েতের এই বর্বরতা ঠেকানোর উপায় কি?



সৌদি আরব ও কুয়েত থেকে বাংলাদেশী শ্রমিকদের জোর করে দেশে ফেরত পাঠানোর কারণটা কি হতে পারে? প্রসংগটি তুলতেই একজন কলিগ, জিনি সম্প্রতি অক্সফামের হয়ে সৌদি ঘুরে এসেছেন, বললেন, আসলে  যতোই তেলের বড়াই করুক না কেন, তেল তো ফুরুবে কোনও না কোনও দিন। তার চেয়েও বড় কথা হলো, বিশ্বব্যাপী অর্থনীতির যে মন্দা তা থেকে সৌদি কিংবা কুয়েত তো বাইরে থাকতে পারে না। তেল কেনার সামর্থ যদি বড়লোক দেশগুলির না থাকে তাহলে তাদের তেলোত্তলন, বিক্রি এবং সেই পয়সার ফুটানি সবইতো বন্ধ হয়ে যাবে। তাই আগে থাকতেই ব্যবস্থা নিচ্ছে। দেখবে, আগামি বছরখানেকের মধ্যেই সৌদি আরব ও কুয়েত থেকে প্রায় সব বিদেশি শ্রমিক বিশেষ করে বাংলাদেশী শ্রমিকদের বের করে দেওয়া হবে। জিজ্ঞেস করলাম, পাকিস্তানী, ভারতীয়, ফিলিপিনো শ্রমিকদের বের করবে না কেন? বললেন, তাদেরও যে করবে না তা নয়, তবে তাদের সংখ্যা বাংলাদেশের মতো হবে না। কারণ, ভারতে ও ফিলিপাইনে বাইরে শ্রমিক পাঠানোর ব্যাপারটি দেশটির শ্রম, প্রবাসী ও পররাষ্ট্র এই তিন মন্ত্রণালয়ের প্রত্যক্ষ তত্ত্বাবধানে হয়ে থাকে। সৌদি আরব এবং কুয়েতের সঙ্গে দেশজ পর্যায়ে চুক্তি রয়েছে। আরও বড় কথা হচ্ছে, এই দু’টি দেশের বিশেষ করে ভারতের বড় বাজার সৌদি আরব, ভারতের সঙ্গে কোনও হ্যাংকি-প্যাংকিতে সৌদি এই মুহূর্তে যাবে না। কারণ ভারত-অক্ষ এখন সত্যি সত্যিই শক্তিশালী। তাহলে পাকিস্তানী? পাকিস্তানীদের ক্ষেত্রেও বাংলাদেশীদের মতো এতোটা নির্দয় হতে পারবে না সৌদি বা কুয়েত কর্তৃপক্ষ, কারণ পাকিস্তানে এখনও তাদের বিনিয়োগ ভালো, এবং সেই সঙ্গে এই দু’টি দেশই মনে করে যে, মুসলিম বিশ্বকে পরমাণু শক্তি দিয়ে সমৃদ্ধ করেছে পাকিস্তান, অতএব এখন তাদের দিকে নজর দেবে না।
অক্সফামের এই ভদ্রলোকের বিশ্লেষণ কতোটা যুক্তিযুক্ত বলতে পারছি না। তবে সম্প্রতি যে কথাটি বেশ জোর দিয়ে বললেন একজন ভারতীয় বিশ্লেষক তাহলো, সৌদি আরব খুব জোর দিয়ে চেয়েছে বলেই নিজামীকে ছাড়তে হয়েছে। কিন্তু খালেদা জিয়াও সৌদি আরবের দীর্ঘদিনের পরীক্ষিত মিত্র। তাকে এবং তার ছেলেকে আটকে রাখাটা সৌদি আরব খুব ভালো চোখে দেখছে না। আরও বড় কথা হচ্ছে, শেখ হাসিনাকে মুক্তি দিয়েছে সরকার, আর খালেদা জিয়া ও তারেক জিয়া, যারা ক্ষমতার শেষ দিকেও পঞ্চাশটির মতো স্যুটকেশ ভর্তি করে কী(?) যেনো নিয়ে গিয়ে সৌদি ঘুরে এসেছিলেন। কেউ কিন্তু প্রশ্ন করেনি যে, পঞ্চাশটি স্যুটকেশের কতোটি ফিরে এসেছিল। যাহোক, এহেন মিত্রের মুক্তির জন্য চাপ প্রয়োগে যদি কয়েক হাজার বাংলাদেশী শ্রমিককে পিটিয়ে আহত করতে হয়, জোর করে দেশে ফেরত পাঠানো হয় তাহলে তাতে সৌদি আরব কিংবা কুয়েতের মতো দেশের খুব বেশি কিছু এসে যায় কি? 
যাহোক, এগুলিতো একেকজনের ব্যাখ্যা। আপনারা কি ভাবছেন? কেন হঠাৎ সৌদি এবং কুয়েত এরকম খেপে গেলো?
কারণ যাই-ই হোক, বাঙালি শ্রমিকদের সৌদি ও কুয়েতে ভয়ঙ্কর নির্যাতন ও নিপীড়ন সহ্য করে এমনিতেই থাকতে হয়, তার ওপর যদি এভাবে বেধড়ক পিটিয়ে দেশে ফেরত পাঠানো হয় তাহলে এই দুর্মূল্যের বাজারে সাধারণ মানুষতো বটেই সেই সঙ্গে দেশের জন্যও তা মংগলজনক হবে না। তার মানে এর একটা সমাধান হতেই হবে এবং সেটা যতো দ্রুত সম্ভব। সমাধানটি তবে কি, সেটাই এখন খুঁজে বের করতে হবে। সবচেয়ে ভালো হয়, সরকার দ্রুত সৌদি এবং কুয়েত কর্তৃপক্ষের সঙ্গে যোগাযোগ করে হঠাৎ এই বজ্রাঘাতের কারণটি সঠিক জেনে নিয়ে তার প্রণিধান করতে পারলে।
আমার নিজের মনে একটা প্রশ্ন প্রায়ই আসে, প্রশ্নটি আগেও বিভিন্ন লেখায় উল্লেখ করেছি, মক্কা সৌদি আরবে অবস্থিত হওয়ায় প্রতি বছর লাখ লাখ মানুষ মক্কায় যায় হজ্ব করতে। তারা যে বিপুল পরিমাণে অর্থ ব্যয় করে তার পুরোটাই যায় সৌদি সরকারের থলিতে। তেলতো আছেই, এর সঙ্গে উপরি এই হজ্ব, সম্ভবতঃ আবুল বারাকাতই বলেছিলেন যে, একটি মাত্র হজ্বের অর্থ দিয়ে বাংলাদেশের দুই অর্থ বছরের বাজেট হয়ে যায়। সন্দেহ নেই এতে বাঙালি হাজিদের অর্থও রয়েছে। ইসলাম যদি সবার হয় তাহলে এই হজ্বের আয়ও পৃথিবীর সকল মুসলিমের। সন্দেহ নেই সৌদি আরব বিশ্বব্যাপী ওয়াহাবিজম প্রমোট করার কাজে এই তেল এবং হজ্বের আয়ই ব্যয় করে থাকে। এখন কি তবে সময় এসেছে এই হজ্বের অর্থও দাবী করার? বাংলাদেশ নিজেকে মডারেট মুসলিম দেশ হিসেবে পরিচিত হতে চাইছে, এখন দাবী করা হোক ইসলামের আয়-এর ভাগও, কি বলেন? 
পুনশ্চঃ  লন্ডনে সৌদি দূতাবাসের সামনে একটি প্রতিবাদ সমাবেশ আয়োজনের কথা চলছে। অন্ততঃপক্ষে এটাতো জানানো যাবে যে, ওই নির্যাতিত শ্রমিকদের পাশে কেউ না কেউ তো আছে। লন্ডন প্রবাসী ব্লগারদের উপস্থিতি এতে থাকতে আশা করি। স্থান এবং সময় ঠিক হলে জানানো হবে সবাইকে। 


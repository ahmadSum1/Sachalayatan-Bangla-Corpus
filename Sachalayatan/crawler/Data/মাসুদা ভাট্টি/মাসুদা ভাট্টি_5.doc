প্রিয় কবির কবিতা



চলো, আবার অচেনা হয়ে যাই আমরা 
না আমি তোমার কাছে হৃদয়ের উষ্ণতা চাইবো
না তুমি ভুল চোখে আমার পানে তাকাবে আর
হৃদয়ের ছট্‌ফটানি যেনো আমার কথায় প্রকাশিত হয়ে না যায়
তোমার চোখের তারায়ও যেনো ধরা না পড়ে নোনা জলের পাতলা নেকাব
তোমার নিশ্চয়ই কোনও অসুবিধা থাকবে, যা তোমাকে বাঁধা দেয়, মনকে আঁটকে রাখে
আমাকেও মানুষ বলে, চেহারার এই চমক সুস্থতা নয়, অসুস্থতা
দুর্নাম যা হবার হয়েছে, মানুষ অতীত ঘাঁটতে বড়ই ভালোবাসে
তুমিও এই উনুন থেকে বেরুতে চাও, বুঝি 
পরিচয় যদি রোগ হয়ে যায় তাহলে তা ভুলে যাওয়াই ভালো
সম্পর্ক যদি বোঝা হয় তাহলে জীবনের দীর্ঘ ভ্রমণে তা ছেড়ে যাওয়াই উত্তম
যে গল্পকে কোনও সফল সমাপ্তি দেয়া যাবে না, তাকে মাঝখানের কোনও সুন্দর জায়গায় শেষ করে দেয়াই হবে ঠিক, জীবনও গল্পেরই মতো, তার সুন্দর একটা শেষ থাকা বাঞ্ছনীয়
তাই
চলো একবার আবার পুরোনো হয়ে যাই নুতন হবার জন্য
চলো আবারও আমরা অপরিচিত হয়ে যাই, পরিচিত হওয়ার জন্য। 
(সাহির লুধিয়ান্‌ভি'র কবিতা, বহুবার অনুবাদ করেছি, কিন্তু একবারের সঙ্গে আরেকবারের মিল পাইনি কোনও দিন। আজও কবিতাটি পড়তে পড়তে মনে হলো, আবার করে দেখি, এবারও তাই। আক্ষরিক অনুবাদ নয়, সংযোজন ও বিয়োজন দু'টোই আছে আমার এই অনুবাদে, অনেকদিন পর সচলায়তনে এলাম..নিজস্বতা কিছু না রাখলে কি চলে?) 


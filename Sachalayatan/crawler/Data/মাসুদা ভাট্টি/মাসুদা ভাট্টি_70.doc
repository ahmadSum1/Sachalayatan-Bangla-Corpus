মি. প্রেসিডেন্ট, একজন ডক্টর এবং দু’জন সম্পাদকের গল্প



আজকে সকালে এক ইতালিয়ান ভদ্রলোকের সঙ্গে কথা হচ্ছিলো, তার মতে, মার্কিন যুক্তরাষ্ট্রের অর্থনীতির এই ক্রমশঃ নিম্নগতি আরও নীচে নামবে এবং ইউরোর এই শনৈ শনৈ বাড়তে বাড়তে তা খুব দ্রুতই পাউন্ডকেও অতিক্রম করবে এবং শেষ পর্যন্ত হয়তো ব্রিটেনকে বাধ্য হয়েই ইউরো-জোন –এ যোগ দিতে হবে। তখন পরিবর্তিত বিশ্ব ব্যবস্থা কী হবে? হয়তো এর ফলেই ইউনিপোলার বিশ্ব ব্যবস্থায় খানিকটা হলেও ভারসাম্য আসবে এবং ইউরোপ এই ভারসাম্যের এক পাল্লায় সম কিংবা একটু বেশ ওজন নিয়ে মার্কিন যুক্তরাষ্ট্রের প্রতিপক্ষ হবে। এই সব নিয়ে বেশ কিছুক্ষণ কপচাকপচি হলো। কিন্তু ভদ্রলোক যখন এসব কথা বলছিলেন, আমি তখন ভাবছিলাম আমার বাংলাদেশের কথা। এর প্রভাব বাংলাদেশে কতোটা পড়বে? বা পড়তে পারে?
ভদ্রলোক চলে যাওয়ার পর চিন্তাটা এখানেই স্থির হলো যে, আসলে বাংলাদেশে এর কোনওই প্রভাব হয়তো পড়বে না। এখন চুলোয় পুড়ছে, ইউরোপ সুপার পাওয়ারের বৃহদাংশের ভূমিকা গ্রহণ করলে বড় জোর তাওয়ায় ভাজি হবে, এর বেশি কিছু হবে কি? মনে হয় না। 
একটি মজার গল্প মনে পড়লো, তথ্যটি কেবলমাত্র সেদিন জেনেছি, যাহোক ব্লগারদের সঙ্গে ভাগ-যোগ করে নিচ্ছি বিষয়টি। ২০০৫ সালের ২১ আগস্ট বিশ্বব্যাংকের তৎকালীন প্রেসিডেন্ট পল উলফোভিজ বাংলাদেশ সফর করেন। মাত্র একদিনের সফর, এবং এই সফরে তিনি দেখা করেন প্রধানমন্ত্রী বেগম খালেদা জিয়া, তৎকালীন বিরোধী দলীয় নেতা শেখ হাসিনা এবং অবশ্যই গ্রামীণ ব্যাংক ও ব্র্যাকের কয়েকটি প্রকল্প। সবচেয়ে মজার ব্যাপার হলো, এইসব প্রকল্প পরিদর্শনকালে বিশেষ করে গ্রামীণ ব্যাংকের কোনও প্রকল্প পরিদর্শণকালে ড. ইউনুস তার সঙ্গী হননি। যদিও ব্র্যাক প্রকল্প পরিদর্শনকালে ব্র্যাক-কর্তা আবেদ সাহেব সঙ্গে ছিলেন।
সময় তখন দুপুর দু’টো। ঢাকার মিরপুর এলাকার অস্ট্রেলিয় অর্থায়নে পরিচালিত একটি স্কুল এবং সেবা সংস্থার কার্যালয়। বিশ্বব্যাংক প্রেসিডেন্ট-এর সফরসূচীতে এই স্কুলটি পরিদর্শনের কথা ছিল। কথা ছিল তিনি আসবেন, স্কুলের কার্যক্রম ঘুরে দেখবেন এবং এক কাপ চা পান করে তিনি সরাসরি বিমানবন্দরে চলে যাবেন। যাহোক, স্কুল কর্তৃপক্ষ তাদের সামর্থ অনুযায়ী মি. প্রেসিডেন্টের জন্য আপ্যায়নের ব্যবস্থা করেছেন এবং অধীর অপেক্ষায় আছেন কখন আসবেন। কিন্তু দেখা গেলো সেখানে উপস্থিত হয়েছেন, ড. ইউনুস এবং তার কিছুক্ষণ পর প্রথম আলো সম্পাদক মতিউর রহমান ও ডেইলি স্টার সম্পাদক মাহফুজ আনাম।
স্কুল কর্তৃপক্ষ এবং সংস্থাটির সম্মানিক প্রেসিডেন্ট তাদেরকে দেখে একটু বিরক্তই হলেন, মনের ভেতর প্রশ্ন এলেও চেপে গেলেন। ড. ইউনুস স্বপ্রণোদিত হয়েই বললেন যে, মি. প্রেসিডেন্ট তাকে এখানেই দ্যাখা করার জন্য সময় দিয়েছেন। তাহলে মি. এডিটরদ্বয় ওখানে কেন গিয়েছেন? সে প্রশ্ন জানা যায়নি।
যাহোক যথাসময়ের কিঞ্চিত পরে মি. প্রেসিডেন্ট এলেন। তাকে বরণ করে নিলেন স্কুল কর্তৃপক্ষ এবং ভেতরে নিয়ে বসালেন যেখানে অপেক্ষা করছিলেন ড. ইউনুস এবং সম্পাদকদ্বয়।
হ্যালো ইউনুস।
হ্যালো পল।
হাই জেন্টলম্যান।গিভ মি. সাম মিনিটস, আই উইল জয়েন ইউ সুন। 
মাত্র মিনিট দশেক স্কুল পরিদর্শন হলো। তারপর আবার ফিরে আসা হলো সেইখানে যেখানে ড. ইউনুস এবং সম্পাদকদ্বয় অপেক্ষা করছিলেন। সেখানে মি. প্রেসিডেন্টের সঙ্গে আগত সেক্রেটারি ভদ্রমহিলা (সম্ভবতঃ তিনি তৎকালে বাংলাদেশে বিশ্বব্যাংকের আবাসিক প্রতিনিধিও ছিলেন) বললেন, “ভদ্রমহোদয়গণ, আমরা কি চারজন ভদ্রলোককে একান্তে আলোচনা করার সুযোগ দিতে পারি?” বলা বাহুল্য সেখানে সবাই ভদ্রজন, তাই ঈশারা বুঝতে কারোই অসুবিধে হয়নি। দরোজা বন্ধ হলো, চার জন ভদ্রলোক, মি. প্রেসিডেন্ট, ড. ইউনুস ও সম্পাদকদ্বয় বৈঠকে বসলেন। কোনও মিডিয়ার চোখ সেখানে নেই, নেই কোনও ঝামেলা, যদিও এই অফিসটি থেকে ড. ইউনুসের গ্রামীণ কার্যালয় মাত্র পাঁচ-সাত মিনিটের হাঁটা পথ। এটা অবশ্য স্পষ্ট তখনই হয়েছিল যে, মিডিয়ার দৃষ্টি এড়াতে এই স্কুলটিকে বেছে নেওয়া হয়েছিল একান্ত এই বৈঠকের জন্য। 
প্রশ্ন হলো, কী কথা হয়েছিল এই বৈঠকে? কেনই বা এতো গোপনীয়তা রক্ষা করা হয়েছিল বৈঠক সম্পর্কে? ড. ইউনুসের সঙ্গে বিশ্বব্যাংকের প্রেসিডেন্টের বৈঠক হতেই পারে, ব্যাংকারে ব্যাংকারে বাঙ্কা-বাঙ্কি; কিন্তু ওই দুই সম্পাদক ওখানে কী করছিলেন? 
ওপরের প্রশ্নের উত্তরের জন্য একটি ছোট্ট সূত্রঃ দ্য ইকনোমিস্ট পত্রিকা বলতে চাইছে যে, বাংলাদেশের বর্তমান অবস্থার পরিকল্পনা ২০০৫ সালেই সম্পন্ন হয়েছিল। শেখ হাসিনার জন্য আসা মার্কিন আইনজীবীও দুই সম্পাদকের (এরাই যে ওপরে বর্ণিত সম্পাদক, তা নাও হতে পারে) বরাত দিয়ে বলেছেন যে, ২০০৫ সালে তাকে জানানো হয়েছিল যে, বাংলাদেশে এরকম ঘটনা ঘটতে যাচ্ছে। 
শনিবার দুপুরে, কোনও কাজ নেই, শরীরটাও ভালো নয়, তাই এইসব আব-জাব কথা ভাবছি এবং লিখছি, মনে হচ্ছে, সকালে ইতালীয় ভদ্রলোকের সঙ্গে আলাপচারিতা এবং মাঝের এই গল্পের সঙ্গে কোনও যোগসূত্র স্থাপন করতে পারিনি; স্বীকার করছি ব্যর্থতা। 
সবাইকে শুভেচ্ছা।  


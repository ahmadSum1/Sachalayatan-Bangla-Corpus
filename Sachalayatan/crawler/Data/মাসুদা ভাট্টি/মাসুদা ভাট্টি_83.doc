বিপদতারকদের প্রতি



১০১. 	রাতভর দেখেছি স্বপ্ন, সকালেই নেমেছি পথে, তোমার খোঁজে
অথচ মৃত্যুও মনে করে আমি মরে গেছি, কেবল তুমিই বিশ্বাস করো না॥
১০২.	চাঁদ তারা সূর্য্য অথবা উদাসী বাতাস
কাকে জিজ্ঞেস করবো তোমার কথা
ওরা নিজেরাইতো একেকজন প্রেমের মাধুকর
হাতে কমণ্ডলু নিয়ে পৃথিবী চষে বেড়াচ্ছে, বেচারা!
১০৩.	আমার হৃদয় ছুঁয়ে চলে গেছে হাজারো কাফেলা
উদ্ধত ঊটের খুরে ওঠা ধুলোর ঝড়ে
আয়না হাতে আমি কটাচোখী বেদেনী, তোমাকেই খুঁজেছি॥
১০৪.	বাগানের সব কলি ফুল হলো, তুমি এলে
বাগান বিরাণ হলো, তুমি চলে গেলে
বহুদিন হলো, তুমি আসোনি কলিগুলো ফুল হয়নি, বাগানটিও বিরাণই আছে॥ 
১০৫.	নেকাব আমি তুলিনি, মড়া হাওয়াই উড়িয়েছে
আর তুমিও আসার কাল পেলে না
তোমাকে ছুঁয়ে আসা লু ঝলসে দিলো আমায়
এই পোড়া মুখ আমি এখন কোথায় লুকোই!
১০৬.	এখন ভালোবাসার কাল নয় প্রিয়
এখন জলপাই রঙ শ্বাপদে ছেয়ে গেছে দেশ
এখন নিঃশ্বাস গণতন্ত্রহীনতায়
ভালোবাসা এখন ইন্টারোগেশন সেল-এ
একচড়ে সব দাঁত ফেলে দেবে
অথবা গরম ডিম কিংবা গরম জল
ছড়িয়ে দেবে আমাদের রেশমি প্রেমে 
প্রিয়, এখন গণতন্ত্রহীনতার কাল॥ 
১০৭.	পথে যখন নেমেছি তখন সঙ্গী কেউ না কেউ হবেই
মানুষ মানুষকে ফেরায়, পথ ফেরায় না
ঘুম না আসুক, মৃত্যুতো আসবেই
মৃত্যু কাউকে ফেরায় না॥ 
১০৮.	মানুষ আমায নেশাড়ু বলে, বলে রাস্তার ফকির
অথচ শুধু রাস্তাই জানে আমার পাগলামির খবর
আমিতো কেবল তোমার নামই জঁপে চলেছি॥ 
১০৯.	আমি একটি ভোরের প্রতীক্ষায়
আমি একটি দুপুরের প্রতীক্ষায়
আমি একটি বিকেলের প্রতীক্ষায়
আমি একটি রাতের প্রতীক্ষায়
আমি উদ্বাস্তু সময়ের॥ 
১১০.	মানুষ কেন আলোর পেছনে ছোটে
অথচ চাঁদ বেচারা সারারাত জ্বলে-পুড়ে মরে
রাতের কথা না হয় থাক
মানুষতো সূর্য্যকেও আলো দেখাতে চায়॥ 


এই বৈশাখে 



কী চাই এই বৈশাখে? জানতে চায়নি কেউ, তারপরও বলি,
জীবনটাকে কাঁচা-মিঠে আমের মতো চাই, তারিয়ে তারিয়ে খেতে চাই আঁটি পর্যন্ত ; মাঝে মাঝে কাঁসুন্দি যোগ হলে তাতে, দারুণ হয়। কাঁচা লঙ্কা থাক খানিকটা, ঝালটা অবশ্য জিভে সয় না খুব একটা, সামান্য ঝোলা গুড় ঢেলে, বেলে বেলে তেঁতুল পুড়িয়ে নেবু পাতা চটকে বকুল-দীঘির বাঁধানো ঘাটলায় পা ভিজিয়ে বসে; কলা পাতার শিঙা বানিয়ে, তলার দিকে ছোট্ট ছিদ্র করে চুষে চুষে জীবন-মাখা খেতে পারলে বেশ হয়। ভোলা কর্মকারের হাঁপড়ের একাটানা ফোঁস ফোঁস, সেটা নাকি আবার কচ্ছপের চামড়ায় বানানো, কে জানে কচ্ছপেরও কি চামড়া থাকে? হীরে ধোপার নষ্টা মেয়ে মমো, এখন যার পেশা কবিরাজি, দীঘিতে জল নিতে এসে কোমর বাঁকিয়ে বলবে, "কী গো মণি, আম মাখা খাওনি? আহারে এই ঘাটলায় বইসা তুমার মতো আম মাইখা খাইতো সমাদ্দার বাড়ির নতুন বউ, জলের ওপর তার ছ্যাওয়া ভাসতো গো, আমাগো বাবায় তো ধুপা আছিলো, এই ঘাটলায় কাপড় ধুইতো না, জল ঘুলা হইলে নতুন বউ তার ছায়া দ্যাখতে পারবে না. . আহা গো, সেই বউটা. . . এ্যাহানে কুতায় ভগবান কবার পারে..." - ধীরা ধোপার নষ্ট মেয়ে মমোর সেই দীর্ঘশ্বাসটাও ফিরে পেতে চাই - এই বৈশাখে .. . .. 
যদি চাই তবে সবটুকু চাই, অল্পে আমার বিশ্বাস নাই। 


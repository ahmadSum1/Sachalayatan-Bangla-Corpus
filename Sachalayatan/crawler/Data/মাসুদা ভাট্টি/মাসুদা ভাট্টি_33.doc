কাক কাকের মাংস খায় না, লেখক লেখকের মাংস খায়



হুমায়ূন আহমেদ বরাবরই বাজারের তপ্ত পণ্যটি হয়ে থাকতে চান, তিনি বাজার বোঝেন এবং জানেন, তাই কোন্ সময়ে কি বললে প্রতিক্রিয়াটি কি রকম হবে সেটি তার মতো বাংলাদেশের কোনও রাজনীতিবিদও বোঝেন কিনা সন্দেহ। তবে দোষটা শুধু হুমায়ূন আহমেদের একার দিচ্ছি কেন? অতীতের সেনা সরকার, বর্তমানের সেনা সমর্থিত সরকার কিংবা পাকিস্তান আমলে আইয়ুবের গণতন্ত্র, সব সময়ই একদল ভাড়াটেকে পাওয়া গিয়েছে তাদের ঢোলকটি পেটানোর জন্য। এই বুদ্ধিজীবি বা লেখককূল সেই ঢোলক বেদমকে পিটিয়েছেন এবং অনেক সময় পেটাতে পেটাতে ভেঙেও ফেলেছেন। তারা কিন্তু কেউ সমাজচ্যুত হননি, পরে আবার ভিড়ের কৈ ভিড়ে মিশে গিয়েছেন। 
মানুষ হিসেবে কোনও রাজনৈতিক দল বা পক্ষকে সমর্থন দেওয়ার স্বাভাবিকতা লেখকদেরও থাকবে, সেটা তাদের লেখাতেও উঠে আসবে কিন্তু তাই বলে বর্তমান রাজনৈতিক, সামাজিক, রাষ্ট্রীয় অন্ধকারকে সফেদ জ্যোস্নার মতো বর্ণনা করার ব্যবসায়িক বুদ্ধি হয়তো মাত্র হুমায়ূন আহমেদ কিংবা তার মতো আরও দু’একজনেরই আছে। এই মুহূর্তে একজনের কথা মনে পড়ছে, আব্দুল্লা আবু সাঈদ, যিনি তার দফতরে বসে কয়েকজন বিদগ্ধ ব্যক্তির উপস্থিতিতে র‌্যাব-এর ক্রসফায়ারে তথাকথিত সন্ত্রাসী হত্যার প্রশংসা করছিলেন। তিনি তুলনা টানছিলেন অষ্টাদশ শতকের ব্রিটেনের, আমি বলতে চেয়েছিলাম যে, যদি তুলনাই করতে হয় তাহলে কেন একবিংশ শতকের ব্রিটেনের সঙ্গেই আমরা তুলনা করছি না, কেন আমরা ব্রিটেনের অতীতের সঙ্গে বাংলাদেশের বর্তমানকে মিলিয়ে ফেলছি? তার মুখে সেই আসরে তারেক জিয়ার প্রতি স্তুতি বাক্য শুনে আমার সেখানে বসে থাকার ইচ্ছেটা চলে গিয়েছিল। এরকম অসংখ্য উদাহরণ টানা যাবে।রবীন্দ্রনাথকে বাঙালি মানস থেকে সরানোর জন্য গোলাম মোস্তফার “এছলামি” কবিতাকেও তো বাঙালিকে জোর করে গেলানোর চেষ্টা করা হয়েছে। কাহিনী এবং ঘটনার তালিকা অনেক দীর্ঘ। সে কারণে হুমায়ূন আহমেদের বর্তমান সেনা-সরকারকে তোষণ-বক্তব্য আমাকে খুব বেশি আহত বা আশ্চর্য করেনি। 
কিন্তু হুমায়ূন আজাদ এবং জাহানারা ইমাম সম্পর্কিত বক্তব্য সত্যিই আহত করেছে। একজন লেখক আরেকজন লেখককে সম্মান দেবেন, বিপদে পাশে দাঁড়াবেন, তাকে কেউ অন্যায় ভাবে আঘাত করলে তার প্রতিবাদ করবেন, রাষ্ট্র তার লেখক সত্ত্বাকে বাধাগ্রস্ত করতে চাইলে প্রয়োজনে রাষ্ট্রের সঙ্গে যুঝবেন। একজন লেখক আরেকজন লেখকের কাছ থেকে এই সহযোগিতাটুকু অবশ্যই পেতে পারেন। হুমায়ূন আজাদ যা লিখেছেন তা হুমায়ূন আহমেদের কাছে ‘নোংরা’ লাগতেই পারে, যেমনটি হুমায়ূন আজাদের কাছে হুমায়ূন আহমেদ হতে পারেন ‘অপন্যাসিক’ কিন্তু তাই বলে রাষ্ট্র কিংবা কোনও তৃতীয় পক্ষ যখন এদের একজনকে আঘাত করবেন তখন অপরজনের দায়িত্ব তাকে রক্ষা করা, তার পাশে দাঁড়ানো।
হুমায়ূন আজাদ মারা গিয়েছেন, এবং এখন মনে হচ্ছে মরে বেঁচেছেন, নইলে কথিত “নোংরা”র জন্য তাকে হত্যাকে হালাল করার হুমায়ূন আহমেদীয় প্রচেষ্টার জন্য তিনি হয়তো প্রচণ্ড কষ্ট পেতেন। তবে হুমায়ূন আহমেদকে দোষ নিয়ে লাভ নেই, এরকম বক্তব্য আমি আরও কয়েকজন লেখক-কলামিস্টের মুখে শুনেছি। কেউ কেউ তো আরও বেড়ে একথা বলতে চেয়েছেন যে, হুমায়ূন আজাদ তসলিমা নাসরিনের খ্যাতিতে ঈর্ষান্বিত হয়ে নিজে তসলিমার চেয়ে বেশি আঘাতপূর্ণ লেখা লিখতে গিয়ে বেঘোরে মরেছেন। এদের নিয়ে কথা বলতে রুচিতে বাঁধে, তারপরও বলতে হয়, দুঃখ ও মর্মযাতনাটা এখানেই। 
জাহানারা ইমাম শুধু শহীদ জননী, ঘাতক-দালাল নির্মূল কমিটির প্রতিষ্ঠাতাই নন, তিনি একজন লেখক। একাত্তরের দিনগুলির মতো গ্রন্থের জন্যও তিনি কালজয়ী, কিন্তু হুমায়ূন আহমেদ তাকে এই মর্যাদাটুকুও দিতে নারাজ। আজকে তিনি নিজে বলেছেন, কিছুদিন পর তার নির্মিত চরিত্রের মুখ দিয়ে বেরুবে এই সব বচন। কথায় বলে কাক কাকের মাংস খায় না, কিন্তু লেখক শুধু লেখকের মাংস খেয়েই শান্ত থাকেন না, কবর থেকে লাশ তুলে তার অস্থি-মজ্জা চিবোতেও ছাড়েন না। হুমায়ূন আহমেদ সে প্রমাণটাই আমাদের দিলেন। 
আরেকটি ছোট্ট দুঃখের কথা বলে শেষ করি, এই লেখাটিরই একটি বড় ভার্সন দেশের একটি দৈনিকের জন্য লিখেছিলাম। কিন্তু সম্পাদক সাহেব বললেন, সামনে ঈদ সংখ্যা, এখন হুমায়ূন আহমেদকে চটানো যাবে না। আমি হাসবো না কাঁদবো, ভেবে পাচ্ছিলাম না। হুমায়ূন আজাদ, জাহানারা ইমাম, মোল্লাতন্ত্র, অগণতান্ত্রিক ও অরাজনৈতিক শাসনব্যবস্থা ইত্যাদি সবকিছুই ঈদ সংখ্যার কাছে খুবই সামান্য এবং তুচ্ছ। 


আমি শুধু কাঁদতে পারি



আমি কান্না ছাড়া কিচ্ছু মন মতো করতে পারি না। আমি উথাল-পাথাল কাঁদতে পারি। দাঁড়ি, কমা, ইলেকবিহীন কান্না। কারো কষ্ট দেখলে কান্না পায়। কেউ কষ্ট দিলে কান্না পায়। কাউকে কষ্ট দিলেও কাঁদি। যদিও আমি ভুল করেও কাউকে কষ্ট দিতে চাই না। তবু আমার ঠোঁট বিচ্ছিন্ন শব্দরাশি যদি কারো ভ্রু-কুঞ্চনের কারণ হয় তবেই আমি শোক সভা ডেকে কাঁদতে বসি। আমি সত্যি আর কিচ্ছু করতে পারি না। আমি শুধু কাঁদতে পারি।
ছোটবেলায় ‘আলিফ বা তা’ সুর করে পড়তে পড়তে দুলতে দুলতে আমি কাঁদতাম। আমার কান্না দেখে আমার দুই বছরের বড় ভাই সবুজ ভীষণ মজা পেয়ে পড়া ছেড়ে উঠে বাবার কাছে নালিশ করতে যেতো। ভাইয়ের চলে যাওয়া দেখে আমি আরও কাঁদতাম। আমাকে একা পেয়ে টুপি পড়া হুজুর নামক মানুষটা আমার বুকে হাত রেখে কি করে যেন মুচড়ে দিতো আর বলতো, কাঁদিস কেন রে? পড় পড়, নাইলে বেহেশতে যাবি না। হুজুর আমার বুকে হাত দেয়ায় আমি কাঁদতাম। বেহেশতে যেতে না পারার দুঃখেও আমি কাঁদতাম। এই কান্নার প্রাবল্যে কোরআন খতম করাও হলো না আমার।  
আমি কাঁদতে কাঁদতে অনেক পথ পার হলাম। কিন্তু কান্না ছাড়া কোনো কিছুই ভাল করে শিখতে পারলাম না। আমি অংক শিখলাম না। আমি সায়েন্স শিখলাম না। আমি চারুকারু শিখলাম না। আমি কবিতার ব্যাকরণ শিখলাম না। আমি ঠিকমত ধর্মকর্মও শিখলাম না। কোনো রকমে মানবিক বিভাগে পড়ে ভীষণ মানবিকতা শিখলাম। তার ভেতরে কান্না নামক মানবিক গুণটিই আমার সব সময়ের সঙ্গী হলো।
তবু কি করে যেন আমার একটা চাকরি হয়ে গেল, সেই খুশিতেও আমি কাঁদলাম। আমার কোনো ফেবু ফলোয়ার নেই, আমার কোনো বন্ধুও নেই যাকে পাশে বসিয়ে আমি আমার মনের আনন্দের কথা বলবো, ছিঁচকাঁদুনে আমার চাকরি পাবার আনন্দের কথা বলবো। নিজের নিঃসঙ্গতায় তাই কান্নাই আমার সঙ্গী হলো। আসলে আমার একজন সঙ্গী ছিল বটে, আমার ভাই সবুজ। সবুজ কি করে যেন কি একটা স্কলারশিপ পেয়ে জাপান চলে গেল। কি করে যেন না, সবুজেরই তো স্কলারশিপ পাবার কথা। 
সবুজ তো আমার উল্টো, তুখোড় সবুজ। ঝকঝকে সবুজ। সজীব সবুজ। সব কিছুতেই এ প্লাস। চকচকে স্বচ্ছ চোখ সবুজের। ওর চোখজোড়ায় জলের কোনো স্থান নেই। সেই চোখ জুড়ে শুধু স্বপ্ন। সেই স্বপ্নের পিছু পিছু ছুটে চলা সবুজকে আমি, আমরা হারিয়ে ফেললাম। এখন ভাইবারে খোঁজ করলে বলে, জ্বালাসনে কাল এ্যাসাইনমেন্ট জমা দেবার শেষ তারিখ। আর সবুজের উপেক্ষায় আমার চোখ ভিজে আসে। 
সব ফেলে আমি আবার কাঁদতে বসি। কাঁদতে কাঁদতে আমি অতলভ্রমে ডুবে যাই। আর কি’ইবা করতে পারি আমি? কান্না ছাড়া? আমি প্রতিবাদ করতে পারি না, আমি লড়াই করতে পারি না। আমি তর্ক জুড়তে পারি না। আমি মিছিল, মিটিং, ইভেন্ট কিছুতেই অংশ নিতে পারি না। আমি বক্তৃতাও দিতে পারি না। অফিসের নতুন কলিগ মেরিনা সেদিন ভুল করে বড় স্যারের বিদায় সভায় বক্তা হিসেবে আমার নাম ডেকে ফেলায় আমি মাইক্রোফোন হাতে শূন্য দৃষ্টিতে সামনে তাকিয়ে রইলাম। শব্দহীন আমার চোখের জলের আভাস পেয়ে মেরিনা বড় স্যারের প্রতি আমার আবেগ ভেবে আমাকে বসিয়ে দিয়ে নিজেই চমৎকার বক্তৃতা দিয়ে ফেললো। 
কি আশ্চর্য! আমি বিদায় সভায় বলতে পারলাম না, বড় স্যারের জন্য আমার চোখে এক ফোঁটা জল নেই। বরং লোকটা মাস তিন আগে ফাইল দেবার নাম করে বাসায় ডেকে নিয়ে আমাকে বুকে পিষতে পিষতে বলেছিল, ও মেয়ে তোমায় আমি হীরের নাকফুল কিনে দেবো। কি দুর্গন্ধ ছিল লোকটার মুখে! উহ্! আমার এত বমি আসছিল। একবার ভেবেছিলাম লোকটার সুসজ্জিত ঘরের মেঝেতে বিছানো আনকোড়া ধুলোবিহীন কার্পেটে পেটের সব উগড়ে দেই! নোংরা করে দেই সব। কিন্তু সেই ভাবনা পর্যন্তই। উল্টো আমাকে নোংরা করে দিল লোকটা! তবু আমি কিছুই করতে পারিনি। উল্টো তার বিদায়ের দিনে আমার কান্না দেখে অফিস শুদ্ধো লোক ভেবে বসলো, আহা স্যার এক্কেবারে মেয়ের মতো দেখতো সোমাকে।
আর আমি অনুষ্ঠান শেষে বাড়ি ফিরে খুব কাঁদলাম। আমার অক্ষমতায় কাঁদলাম। আমার কান্নার জন্য কাঁদলাম। সত্যিই আমি কিচ্ছু পারি না। আমি শুধু কাঁদতে পারি। 
(০৬-০৩-২০১৫খ্রিঃ)


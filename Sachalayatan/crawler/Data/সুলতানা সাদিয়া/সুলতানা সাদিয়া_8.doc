গন্তব্য বিষাদপুর



১.আনানদের বাড়িতে শান্তি মাসি যেদিন কাজ করতে আসে সেদিনই প্রথমবারের মতো অানান এত কাছ থেকে শাঁখা সিঁদুর পরা মানুষ দেখেছে। সাত বছরের আনান প্রথমে অবাক হলেও খানিক পরে নিজেকে সামলে নিয়েছে। ওর ক্লাসের পাঠ্যসূচীতে এ বছরই প্রথম ধর্ম বিষয়টি সংযোজিত হয়েছে। ওর পাঠ্য বিষয় ইসলাম ধর্ম, তনুশ্রীর হিন্দু ধর্ম, রিতার খ্রিস্টান ধর্ম হওয়াতে আনান মাকে প্রশ্নে প্রশ্নে অস্থির করে তুলেছিল। মা ওকে বুঝিয়েছিল, আল্লাহকেই তনুশ্রী ভগবান আর রিতা গড ডাকে। 
আনানের ছোট মাথায় তবু বিষয়টা পরিষ্কার হচ্ছিল না দেখে ও প্রাণের বান্ধবী তনুশ্রীকে জিজ্ঞাসা করেছিল, কেন তুই, আমি, রিতা আলাদা ডাকি রে। তনুশ্রী বয়সের তুলনায় ভারিক্কি গলায় অভিজ্ঞ মানুষের মতো বন্ধুকে আশ্বস্ত করেছিল, আমাদের বাবা-মা ডাকে তো তাই আমরা ডাকি তবে সব ধর্মেই হিংসা করা, মিথ্যা বলা মহা পাপ। 
মাসি আসার দিন আনান আরেকটা বিপদে পড়েছিল, শান্তিকে খালা ডাকবে না মাসি ডাকবে সেটা ও বুঝতে পারছিল না। শিলা খালাকে তো আনান শিলা খালাই ডাকে। তাহলে শান্তি খালাকে মাসি কেন? আনানকে বুকে টেনে নিয়ে সমাধানটা শান্তি মাসিই করে দিয়েছিল, আমি তোমার মাসিই লাগি। আনান সেদিন টের পেয়েছিল শান্তি মাসির গায়ে কেমন একটা গন্ধ, এই গন্ধ তো শিলা খালার শরীরে নেই! অবাক আনান প্রশ্ন করেছে,
-তোমার গায়ে কিসের গন্ধ? খুব মিষ্টি তো!
-ধূপধুনোর গন্ধ মাগো। সাত সকালে পুজা করছি তো। 
মায়ের তাগিদে গন্ধের বিভ্রম ছেড়ে সেদিন আনানকে পড়ার টেবিলে চলে যেতে হয়েছিল। কিন্তু সেদিন ওর মাথার মধ্যে ঢুকে পড়া নতুন নতুন শব্দগুলো নতুন বিভ্রম তৈরি করেছিল। হরিজন, শাঁখা, সিঁদুর, ধুপধুনো। কিন্তু এক সাথে অত প্রশ্নের উত্তর খুঁজতে গেলে বকুনির ভয় থাকে বলে আনান ছোটবেলার মতো অতশত প্রশ্ন একবারে করেনি।
আনান জানে ও বড় হচ্ছে। অনেক প্রশ্নের উত্তর ও নিজেই বের করতে পারে। এখন মাসির সাথে ওর খুব ভাব। মাসি আনানের দুষ্টামি দেখে যখন আঁতকে উঠে, হায় ভগবান, হায় আল্লাহ, তখন আনানের খুব ভাল লাগে। আর মাসি যখন নিজের নাম শান্তির বদলে ‘ছান্তি’ বলে তখন তো ও হেসেই খুন। তবে সারাদিনের আবদার আর খুনসুটিতে দুজনের উচ্চারণ পার্থক্য কোনো দূরত্ব তৈরি করে না।
মাসি খুব আদর করে আনানকে। বাবা, মা অফিসে চলে গেলে আনান মাসির কাছেই থাকে, যদিও ড্রয়িংরুমে বাবার অফিসের পিয়ন জাহিদ ভাইয়া বসে থাকে, মা লাঞ্চ আওয়ারে বাসায় আসলে ভাইয়া চলে যায়। আবার বিকালে এসে মা ফেরা পর্যন্ত বসে থাকে। তবে জাহিদ ভাইয়া বসে থাকে না বলে ঘুমিয়ে থাকে বলা ভাল। ভাইয়া একটা আলসে। আনানের সাথে একটুও খেলে না, কোনো গল্প শোনায় না। ডিভানে হেলান দিয়ে খালি ভোসভোস করে ঘুমোয়। স্কুলফেরত আনান নাস্তা করে স্কুলের হোমওয়ার্ক সেরে নিয়ে মাসির কাছে বসে বসে গল্প শোনে। মাসি ওকে নতুন নতুন গল্প শোনায়। যদিও প্রতিটি গল্পের শেষে রাজা-রাণী দত্যি-দানবকে জব্দ করে তবু সেসব গল্প শুনতে আনানের একঘেঁয়ে লাগে না। 
স্কুল থেকে ফিরে আজ আনানের খুব ক্ষুধা পেয়েছে। মা আজ পুডিং করেছে ওর জন্য। কিন্তু মাসি পুডিং দিবে বলে অনেকক্ষণ হলো আসছে না। আনান মাসিকে ডাকতে ডাকতে সদর দরজার সামনে এসে দেখে,  শান্তি মাসি কার সাথে যেন কথা বলছে। কিন্তু মাসি কি ভাষায় কথা বলছে, আনান কিছুই বুঝতে পারছে না। তবে মাসির চোখের পানি দেখে ও এটুকু বুঝেছে যে খারাপ কিছু হয়েছে। দরজায় দাঁড়ানো মহিলাটি শান্তি মাসির বোন। মাঝে মাঝে মাসির সাথে দেখা করতে আসে, আর অদ্ভুত একটা ভাষায় কথা বলে।
-ভাগবান কুছভি নাহি দ্যাখে, কুছভি নাহি ছোনে! ভাগবান আন্ধা আছেরে? 
-নিপেন কাহারো বাত নাহি ছোনে! কেত্তা খুন লিকারে! দাদা কাহে, উছকো দেখ লেবা।
দুর্বোধ্য কথোপকথনে উৎকন্ঠিত আনান শান্তির হাত ধরে টান দেয়। 
-কি হয়েছে মাসি? কাঁদছো কেন?
-আমার বড় ছেলেকে নিপেনের দল মারছে। আর কইয়ো না মা, ছোটলোকের বড় কষ্ট।
মাসির শেষ বাক্যটা আনানের ছোট মাথায় ঢোকে না। কিন্তু মাসির কান্না দেখে আনান কথাটা বুঝিয়ে দেবার জন্য অভ্যাসগতভাবে কোনো প্রশ্নও করে না। আনান বুঝতে পারে, মাসির অনেক কষ্ট।   
২. 
-আমারে না জানাইয়া তোমরা এমন একখান কাম করলা? তোমার শ্বশুর মরছে দেইখা কি মান্য গন্যি করা ছাইড়া দিলা? আমি তো দুই-তিন মাসের জন্য গেছিলাম। না ভাবছো যে পোলার সংসারে আর আসুম না?
রাশেদা খাতুনের হিমশীতল কণ্ঠস্বর বাসার পরিবেশকেও হিম করে তোলে। সম্ভাব্য উত্তরদাতাদের নিশ্চুপ দেখে শিলা উসখুস করতে করতে বলে,
-আমিও না করছিলাম দাদী। অগো ছুঁয়া তো অগো জাতই খায় না। আর আমাগো খালা মাসিরে পায়া নিজেই খাওয়া নিয়া বাছবিচার শুরু করছে। বাড়িতে গরুর গোশতই আনে না। নাইলে রাইতে রাইতে খায়া চুপ কইরা বাসন ধুইয়া ফেলে। আনান আপা কয়, খালা জল দাও, খালা তুমি সিঁদুর পড়ো না ক্যান? শুইনা আমি হাইসা বাঁচি না।
-কেমনে তোমরা বাড়িতে মেথর ঢুকাইলা? দুনিয়ায় কি কামের মানুষের অভাব পড়ছে?
-হ দাদী আমিও তো কইছিলাম, বেলাবেলি আমিই আইসা সব কাম শ্যাষ করতে পারমু আর বারোটা পর্যন্ত আনান আপারে নিয়া বইসা থাকমু। খালি আমার বেতনটা বাড়ায় দিয়েন। তাই বইলা কি মেথর বাড়িত ঢুকান যায়? 
-অত কথা শোনার কাম নাই আমার এক কথা। 
-ঠিকই কইছেন দাদী। 
-আমি তোমাগো বাসায় থাকুম না। শিলা তুমি আমারে সিএনজি ডাইকা দাও।
বাসা থেকে রাশেদা খাতুন চলে যাবার প্রস্তুতি নিচ্ছেন দেখে এবার সবাই ব্যস্ত হয়ে পড়ে। ব্যস্ত হয় না শুধু একজন। সে হলো শান্তি। রান্নাঘরের দরজার পাশে শান্তি নিশ্চল দাঁড়িয়ে থাকে। তার পা এগোতে পিছোতেও চায় না। কোন ভুলে কি ভুল হয়ে যায় তা বোঝা কঠিন বলে শান্তি ঠাকুরের নাম করে বুকের সামনে দুহাত জড়ো করে দাঁড়িয়ে থাকে। প্রতি বৈশাখে শীতলা মায়ের পুজায় কোনো ত্রুটি রাখেনা ও। অথচ মা ওর সামান্য ত্রুটিটুকুও ক্ষমা করেন না। চুলোয় জলপাইয়ের আচার বসানো। মশলা আর সরিষার তেলের ঝাঁঝে ঘর ম ম করছে। এক্ষুণি খুন্তি না ধরলে কড়াইয়ের তলায় আচার ধরে যাবে। জাগতিক বোধের সাথে বুদ্ধির দ্বন্দ্ব চলে বলেই শান্তির পা সরে না। 
শান্তি যখন আনানদের বাড়ি থেকে বের হলো তখন আকাশে মেঘের তাড়া। হঠাৎ বৃষ্টি নামলে দুর্গতির শেষ থাকবে না। এমনিতেই ওর বুকের ভেতর ঠাণ্ডা বসে গেছে। গতকাল রাতে ঘুমের মধ্যেও শ্বাসকষ্ট হয়েছে। মেথরপট্টি এই বাড়ি থেকে বেশ দূরের পথ। আজ শান্তির পা চলে না। তবু পায়ে হাঁটার বিকল্প নেই। শান্তি ব্যাগে হাত ঢুকিয়ে আইসক্রিমের বাক্সে রাখা পলিথিনটা হাতড়ায়। গোটা দশেক টাকা আর দুই খিলি পান আছে। এই দশ টাকা এখন ফুরোলে কাল পান খাওয়া কঠিন হবে। পানের সুগন্ধি শান্তির জীবনের যাবতীয় নেতিবাচক উপসর্গ ভুলিয়ে দেয় বলে ও পানের সঙ্গ ত্যাগ করতে পারে না। 
বাড়ির কাছাকাছি চলে এসেছে শান্তি। অদূরে মেথরপট্টির সীমানা প্রাচীর দেখা যাচ্ছে। আধভাঙা প্রাচীরের গায়ে রঙিন সব পোস্টার সাঁটা। রাম-রহিম-ছোটেলাল, থাকবে পৃথক কতকাল? সমাজে বড় প্রয়োজন, ঘৃণীত অন্ত্যজ হরিজন। বাহারী শ্লোগানগুলো যেন অন্ত্যজকে উপহাস করে পোস্টারের শোভা বর্ধন করে। শান্তির বুক ভারি হয়ে আসে। ওর বুকের ভার লাঘব করতে উন্মুখ চোখজোড়া ক্রমশ ভিজে ওঠে আর সেই সাথে আকাশে ভেসে বেড়ানো মেঘের দল নিজেদের ভার বইতে না পেরে মাটিতে নেমে আসার পাঁয়তারা করে। 
৩.
কলতলার ঝগড়া একঘেঁয়ে, বিরামহীন। পরিকল্পনাহীন প্রজননে জন্মানো দেড়-দুইশ লোকের জন্য বরাদ্দকৃত দুটি পায়খানা ও একটি টিউবওয়েল ন্যায়ানুগভাবে ভাগাভাগির ইচ্ছে থাকলেও নিজেদের মধ্যে সখ্যতা করা মুশকিল। ভোরের আলো ফুটতে না ফুটতে তাই নিজেদের গণ্ডিতে নিজেদেরই অভিগম্যতা নিয়ে মুখোমুখি লড়াই শুরু হয়। শেখর আজ নিতাইয়ের গায়ে থুতু মেরে রীতিমতো কেলেংকারি কাণ্ড বাঁধিয়ে বসে আছে। প্রতিশোধ নিতে নিতাইয়ের বউ নলিনী রাতে শেখরের দুয়ারে এক বালতি মল ছড়িয়ে আসবে বলে হুমকি দেয়। তা শুনে শেখরের বৌ গঙ্গা শাপশাপান্ত করতে করতে কোথা থেকে ছুটে আসে,
-হাম তোকে দেখ লেবা। তোর কেত্তা বড়া সাহস! হামার আদমিকে বাত শোনাওয়াথে!
-ভাগবান তোর খারাপ কারি! তোর আদমিকো খারাপ কারি!
-ভাগবান তোর খুদকো আছে? ভাগবান তোর অমঙ্গল কারি! তোর খারাপ কারি! ভাগবান কারে তোর মুঅসে খুন লিকারকে মার যাঅবে।
এদের দেখে বোঝা মুশকিল যে, সারাদিন ধরে হাতে হাত রেখে এরাই জগৎ সংসার ঘেঁটে জঞ্জাল সরায় আর সামাজিক বিচ্ছিন্নতা, বঞ্চনা, বিষাদ ভুলে গিয়ে রাত নামলে আস্তাকুড়ের পাশে আগাছার মতো গলাগলি ধরে ঘুমায় আর মদে চুর হয়ে উৎসবে, বিনোদনে পরস্পরের সাথে মিতালী পাতায়। 
বেলা বাড়ার সাথে সাথে উত্তেজনা মিইয়ে আসে। নিত্যদিনের রুটিনমাফিক অভিযোগের ফর্দ মেলতে মেলতে একে একে সকলে প্রাত্যহিক কাজকর্ম করতে থাকে। মা-পিসিমারা বাসনকোসন, কাপড়চোপড় ধোয়, পাড়ার পুরুষ সদস্যদের অগ্রাধিকারের ভিত্তিতে স্নানাদি সারে। সেই সাথে বিরামহীনভাবে ভগবান আর পড়শিদের প্রতি অনুযোগ করতে করতে নিজেদের মস্তিস্ক আর বুকের ভার হালকা করে। অপুর এসব ভাল লাগে না। তাই রোজ যখন হট্টগোল থিতিয়ে আসে তখন ও স্নান সারে। এরপর ঘরে ঢুকে মায়ের বিরামহীন আশীর্বাদ আর হাতের সতেজ বেলি বা বকুলের ছোঁয়া ওর কপালে লাগতেই অপুর সব বিষাদ জুড়িয়ে যায়। 
-বাবা, দেখ শুনকে যায়। কাহো দেরি না কারিস, জালদি ঘার ফিরকে আয়।
প্রায়দিনই অফিস পৌঁছাতে অপুর দশ পনের মিনিট দেরি হয়ে যায়। স্যারদের টুকটাক গালমন্দ শুনতে শুনতে অপু কমোডে হারপিক ছিটায়, ব্রাশ দিয়ে বাথরুমের মেঝে পরিষ্কার করে, ফ্লোর ম্যাটের ধুলো ন্যাকড়ায় নিঙড়ে নিয়ে সবার শেষে রোখসানা ম্যাডামের ঘরে ঢোকে। তখন ঘড়িতে নয়টা পনেরো বা বিশ। অপু ইচ্ছে করেই সবার শেষে রোখসানা ম্যাডামের ঘরে ঢোকে, কারণ অপু জানে একমাত্র এই মানুষটির কাছ থেকে তার কোনো ভর্ৎসনা শুনতে হবে না।   
-অপু, শান্তি মাসি কেমন আছে? আনান খুব মাসির কথা জিজ্ঞাসা করে।
-মা ভাল আছে ম্যাডাম।
-আমি একটা জিনিস খেয়াল করেছি অপু, তুমি বেশ সুন্দর করে কথা বলো। তুমি পড়ালেখা জানো বুঝি?
নিরুত্তর অপুর লাজুক মুখে তাকিয়ে উত্তর বোঝা যায়।
-অপু মাসিকে আমি বলেছিলাম তোমাকে কিছু টাকা দিবো, তোমার বাবাকে একটা টঙ করে দিতে পারবে না? বাড়তি কিছু কামাই-রুজি হলো। 
-না ম্যাডাম, লাগবে না।
অপুর থুতনি বুকের সাথে লেগে আছে।
-আমাদের ছোঁয়াটা কেউ কিনবে না ম্যাডাম।
-দূর এখন এসব আছে নাকি!
-আছে ম্যাডাম, আমরা ব্যবসা করলে কেউ জিনিসপত্র কিনতে চায় না। তাছাড়া ম্যাডাম, আমরা ভাল আছি। মা এই মাসে হৈমবালা স্কুলে কাজ পেয়েছে।
অপুর কণ্ঠস্বর এবার অদ্ভুতরকম দৃঢ় শোনায়। জীবনের ছোট পরিসরে অর্জিত নঞর্থক বাক্যগুলো অপুকে বিচলিত করে বলে মনে হয় না।
আজ সকালে বের হবার সময় অপু ছোট বোন দীপুর কাছ থেকে একটা বাসি বকুলের মালা চেয়ে নিয়েছিল । মালাটা এখন ওর ডান হাতে জড়ানো। অপু অফিস থেকে বের হয়ে বড় রাস্তায় ওঠে। এখন   ওর গন্তব্য বিষাদপুরের সেই চিরচেনা আট বাই বারো ফুট ঘরের গণ্ডি আর কলতলা। অগ্রহায়নের শহুরে বাতাসে শীতের আগমনী সুর বাজালেও রোদের পাল্লা ভারি হওয়ায় ঝিরঝিরে বাতাসটা বেশ উপভোগ্য লাগে। অপু হাঁটে আর ওর হাতের ঝাড়ু বকুল মালার গন্ধ গায়ে মেখে বাতাসের দোলায় অদ্ভুতভাবে নাচতে থাকে। অপু হরিজন নামের সাথে ওর পরিচয় যেমন লেপ্টে থাকে তেমনি ঝাড়ুর গায়ের ময়লার গন্ধের সাথে বাসি বকুলের সুঘ্রাণ মিলেমিশে সকালের বাতাসকে বড়ো মোহময় করে তোলে।


মা, আমি বড় হচ্ছি



১.
আগে অফিসে যাওয়ার সময় দুই ভাই-বোনই বায়না করতো, মা, অফিসে যাবো। চকলেট বা নসিলা দিয়ে শান্ত করতাম। মাঝখানে কিছুদিন হেল্পিং হ্যান্ড নাই। স্টাফের কাছে থাকা, বাবা-মার ছটফটানি। ব্যাপক স্বাধীনতা। দুপুরে লাঞ্চে এসে দেখি বাসা আমার জঙ্গল। বকাবকি, হুলস্থূল। এরপর আমার ছেলের কাতর প্রশ্ন, মা অফিসে যাও না ক্যানো? কখন যাবা? দুষ্টামি করবো।
২.
ছুটির দিন দুপুরে ছেলে-মেয়ের তাদের বাবার পাশে শোয়া নিয়ে প্রতিযোগিতা চলছে। ছেলে বলছে, আমার বাবা, মেয়ে বলছে, আমার বাবা। আমি বললাম, তোদের বাবা আমার কি হয়? মেয়ে বলল, ‘ক্যানো জানো না? বাবা তোমার হাজবেন্ট হয়। ওই যে তোমার বিয়ে হয়েছিল, মনে নাই? দাঁড়াও এ্যালবাম দেখাই।’
৩.
টিভিতে চকলেটের এ্যাড হচ্ছে, একটা ছেলে আর মেয়ে তুষারপাতের ভেতর বরফের বল ছুঁড়ছে, খুবই রোমান্টিক দৃশ্য। আমার ছেলে মুচকি মুচকি হেসে আমাকে বললো, মা তোমাকেও এমন বরফের বল মেরেছিল? আমি বললাম কে মারবে বাবা? ও বলল, কেন বাবা মারবে, মারেনি বরফের বল! আমি বললাম আমরা তো কখনো বরফের দেশে যাইনি। আমার আব্বা বলল, আমি বড় হয়ে বরফের দেশে যেয়ে…তারপর সে কি করবে আর শেষ করলো না।
৪.
আমার পেটে সেলাই এর দাগ নিয়ে আধাঘন্টা গবেষণার পর, ছেলে বাপের কাছে একটা ঢোল কিনে দেবার  আবদার করলো।
এখন মাঝে মাঝেই দুই পাশ থেকে দুই ভাইবোন আমার পেটের উপর ঢোল বাজায়।
৫.
-মা তোমার সাথে একটা গোপন কথা আছে। কেউ যেন না জানে। শুধু তুমিই জানবে। বাবা, দাদা-দাদী যেন না জানে। শত্ত দাও।
আমি বিপদ টের পেয়ে জেনে বুঝে ‘শত্ত’ দিতে চাই। আমার ছেলের গোপন কথাগুলো ভয়াবহ রকমের হয়। তাই আমার আগাম সতর্কতা। হয়তো বক্সের সব রঙ পেন্সিল ভেঙে টুকরো করেছে নতুবা গোটা সাবান বাথরুমের বালতিতে গুলে এসেছে। আবার হয়তো নিজের মাথার চুলের খানিকটা কাঁচিতে কেটে এসেছে। একদিন তো অফিস থেকে ফিরে দেখি তাকের উপর থেকে নামিয়ে চুমুক দিয়ে সিরাপ খেয়ে নিয়েছে। তাই ছেলের ‘শত্ত’ দেবার মানে হলো, কিচ্ছুটি বলা যাবে না।
-শত্ত পরে। আগে বলো বাপ কোনো আকাম করোনি তো? আকাম না হলে গোপনই থাকবে কথাটা। 
-তুমি শত্ত ভাঙছো মা! তুমি বলেছো না, আমাদের গোপন কথা বললে তুমি গোপন রাখবে?
এবার আমি বিপদটা বুঝতে পারি। ছেলে দুই চোখে আকাশ মেলে আমার দিকে তাকিয়ে আছে। আমি ওকে বুকে টেনে নেই। আস্থা হারাবার সংকোচে ছেলেটা একটু সরে যেতে চায়।
-সরি বাবা, ভুল হয়েছে। শত্ত মেনে নিলাম। আর ভুল হবে না। আমার বাবার গোপন কথাটা শুনি এবার।
ও খুশিতে হাততালি দিয়ে ওঠে। তারপর খুব সাবধানে আমার কাছে এসে গলা নামিয়ে বলে,
-মা, মা....আপির না দুইটা পাচ্ছম। আমি আজ গোসলের সময় দেখেছি। ওর না আমার মতো নুনু নেই!
আমার পেছনে মেয়ে দাঁড়িয়ে। ওর গায়ের গন্ধে আমি পিছনে তাকাই। ভাইয়ের প্রশ্নের উত্তরটা সেখান থেকেই আসে,
-তুই তো বোকা। জানিস না কারো সিক্রেট দেখতে হয় না। আর মেয়েদের তো নুনু থাকে না। 
৬.
আমি যখন ক্লাস টু বা থ্রিতে পড়ি তখনই বোধহয় কুঁচি দেয়া ফ্রক পড়া শুরু। অতশত মানে বুঝতাম না। তবে ফ্রকের বুকের সামনে খানিকটা কুঁচি যে মা ইচ্ছে করেই দিতেন তা আস্তে আস্তে বুঝেছি। আমার মেয়ের বয়স এখন আট বছর। এখন আমার ছেলেবেলার সেসব দিনগুলো মনে পড়ে। মেয়েটা ছোটবেলা থেকে কোনো এক আয়ার কাছে জামা গলা দিয়ে ঢোকাবার সময় ভয় পেয়েছিল বলে গত পাঁচবছর ধরে আমি বাবা আর ওর বাবা ছাড়া কারো কাছে সে জামা খোলে না নতুবা জামা বা ফ্রকের পিঠে লম্বা করে চেইন দিয়ে দিতে হয় যাতে জামা পা দিয়ে নামানো যায়।
সেদিন অফিসের কি এক প্রোগ্রামে মেয়েকে দূর থেকে দেখে বুকের ভেতর কেমন করে উঠলো, মেয়েটা বড় হচ্ছে! আমি ক’দিন আগে কয়েকটা পাতলা গেঞ্জি কিনলাম মেয়ের জন্য, টপসের নিচে পড়বে। আজ অফিসের প্রোগ্রামে দু’টিকে নিয়ে যাবার আগে মেয়েটাকে প্রথমবারের মতো গেঞ্জি দিলাম, ছেলে দৌড়ে এলো, ‘মা, মা, আপিকে ওটা কি পরালে, আমার গেঞ্জি কই? ছেলেকে স্যান্ডো গেঞ্জি দিলাম। ছেলে আয়নার সামনে যেয়ে নিজেকে দেখে বললো, ‘এখন আর আমার দুদু দেখা যাবে না, আপির তো বড় তাই দেখা যায়।’ এরপর সে প্রোগ্রামে যেয়ে বার কয়েক নিজের শার্টের ভেতরের গেঞ্জি বের করে আংকেলদের দেখাচ্ছে আর বলছে, ‘এই যে আমি বাবার মতো গেঞ্জি পরেছি, আপিও পরেছে, আর আমাদের সেইম দেখা যায় না।’ 
টুকরো টুকরো অনেক গল্প ওদের, হাসি পায়, আবার বুকের ভেতর ব্যথাও বাজে। বাচ্চা দু’টো হবার পর এদের কোথায় রেখে অফিস করবো, সেই দুর্ভাবনায় দিন-রাত কেটে যায়। মিটিংগুলো কাটে ঘড়ির দিকে তাকিয়ে। কোনো ফরমাল প্রোগ্রামের ডাক পড়লে বুক হিম হয়ে যায়। কি নাকি বলে সবাই, ডে-কেয়ার সেন্টার না কি যেন, দশ বছরের চাকরি জীবনেও তো ওসব চোখে দেখলাম না। যাই একটু গুগলে সার্চ দিয়ে দেখে আসি।


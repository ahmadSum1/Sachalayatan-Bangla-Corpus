পৌনঃপুনিক



এই ভাবে ফুরায় সব, ফুরায় বৎসর মাস-দিন-ক্ষণ
অনুভূতি রঙ বদলায়, বদলায় প্রিয়মুখ-পরিচিত জন
ভাঙনে ভাঙনে ক্ষয় দেহ-মাটি-মনের বাঁধন
যেমনে ভিটার গায়ে সিঁদ কাটে নদীর ভাঙন
যেমনে ভাসায় ভূঁই আষাঢ়ে জল্লাদ বাণ
সময় ভাসায় সব ক্ষোভ-শোক-ভালোবাসা-টান
ঝুল জমে নীলখামে, স্মৃতিও ধুলায় ম্রিয়ম্লান
ভুল জমে ভুলের উপরে, সাদা-কালো মান-অভিমান
মনের বয়স বাড়ে দেহেতেও অবিরাম ভার
কালের অতলে মিশে আমি তুমি সে একাকার।
অতঃপর পলি জমে, চর জাগে
পোড়া বুকেতে আবার আশার ঘর জাগে
সাহসে-বল্লমে-বাঁশে মাটির লড়াই লাগে
ফলবতী জমিন চিরে নির্মম ফলার দাগে
অভ্যস্ত প্রথাগত চাষে জমিতে উর্বরতা আসে
পিতৃত্বের গর্ব আসে অনাগত ফসলি আভাসে


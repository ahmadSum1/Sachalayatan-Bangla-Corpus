বর্ষার জন্য



আমার তখন চোদ্দ কিংবা ষোল
এক বোশেখে পাশের ছাদে হঠাৎ বর্ষা এলো
বর্ষা এলো, ভিঁজিয়ে আমায় করলো এলোমেলো।
ক্লাসের শেষে, সেই বিকেলে
বাড়ি ফেরা আড্ডা ফেলে
এক দৌড়ে ছাদের ঘরে ক্যারাম খেলার ছলে
তৃষিত চোখ খুঁজতো তাকেই দারুন কৌতুহলে।
এমনতর এক বিকেলে ক্যারাম খেলার ফাঁকে
হঠাৎ দেখি মেঘলা মেয়ে হাতছানিতে ডাকে
কাছে যেতেই বললো আমায়, “ নাম কি তোমার?”
আমি বললাম “ডালিম কুমার”
মেঘলা মেয়ে হেসেই খুন!
হেসে বললে, "নামতো দারুন !!!"
ঠোঁটের কোণে থামিয়ে হাসি বললে "আমি হৃদি...
না থাক, তুই আমাকে ডাকিস বর্ষা দিদি”
আমি বললাম, “ ঠিক আছে ডাকতে পারি তবে......
আমার সাথে রোজ বিকেলে ক্যারাম খেলতে হবে”
শর্ত শুনেই আনমনা সে, ওমা! হঠাৎ দেখি
আকাশজোড়া মেঘ ঘনিয়ে এলো কালবোশেখি।
মায়ের ডাকে তটস্থ হই, দৌড়ে চলে আসি
পিছন থেকে শুনতে পেলাম মেঘলা মেয়ের হাসি। 
এরপর হতে পাশের ছাদে ডাকতো আমায় রোজ
আজ কি হলো, কোথায়, কখন হরেক রকম খোঁজ।
ক্যারাম খেলাও চলতো সাথে নানান খুঁনসুটি
আমিই যেন বর্ষা দিদির ক্যারাম খেলার ঘুঁটি
অন্য কোথাও চোখ ফেরালেই মুখ হতো তার ভার
রাগ ভাঙাতে সইতে হতো চুল টান আর মার ;
পরক্ষনেই গালেতে তার ঠোঁটের পরশ পাওয়া
চোদ্দ বছর বয়সে সেই প্রথম চুমু খাওয়া।
খোলা ছাদের মধ্যিখানে নির্জনতার ভীরে
কৈশোরের সকল দ্বিধা নিংড়ে নিল ধীরে।
আবেশে চোখ থাকত বোঁজা, বুকেতে ধড়ফড়
শরীর জুড়ে থাকত কাঁপন, অদ্ভূত এক জ্বর। 
ঘোর লাগা সেই বিকেল বেলা হারিয়ে গেছে কবে
আমার তখন চোদ্দ কিংবা পনের ষোল হবে
ফুরায় বেলা, ক্যারাম খেলা কালের চাকা ছোটে
পাশের ছাদে বর্ষা হারায়, রোদ্দুরে ফুল ফোঁটে
আজকে প্রখর রোদ্রে হৃদয় জল শুকানো নদী
চাতক দু’চোখ আকাশ দেখে বর্ষা নামে যদি। 


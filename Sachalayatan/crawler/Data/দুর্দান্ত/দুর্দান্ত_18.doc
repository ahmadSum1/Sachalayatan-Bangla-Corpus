শক্তির অপচয়



দুর্গতিনাশিনির পুনরাগমন আমার বন্ধু-মহলের একাংশে আনন্দের বন্যা বইয়ে দেয়। কুয়াশায় আচ্ছন্ন সকালের ফাঁক দিয়ে এসে পড়া নাযুক সূর্যরশ্মির মত মনের ওপরে প্লাস্টারে বাম হাত মোড়া ছোট ছেলেটির ছায়া এসে পড়ে। রায়েরবাজার আখড়ার প্যান্ডেলে পারিবারিক নিকট-বন্ধুদের হাসিমুখ, ধুপের গন্ধ আর নেশা ধরানো ঢাকের শব্দের ভেতর বাতাসা-মুরলী চিবোতে চিবোতে সেই ছেলেটি হেঁটে বেড়ায়। হলুদ লাল আর সোনালী রঙের ভেতর থেকে তিনটি চোখের অপলক দৃষ্টি সেই ছেলেটিকে কি বলেছিল? কেই সেই দুর্গতিনাশিনী? কেন সে শুধু শরৎকালেই সে আসে?
জমির উর্বরতার সাথে নারীর সৃ্ষ্টিক্ষমতাকে মিলিয়ে দেখতে চাওয়ার প্রবণতাটি প্রাচীন। সন্দেহ করা যায়, যে মানুষটির মাথায় আধ্যাত্মিক ধারনা সর্বপ্রথম আসে, সে তার কোন আপনজনের আদলে সেই অভিনব ভাবনাটিকে এগিয়ে নেয়। সেই ভাবনার অবলম্বন তার নিজের মাতৃত্ব, তার জন্মদাতৃ নাকি তার বংশধরদের মা, আমরা জানতে পারিনা। তবে ভাবনাটি টিকে যায়। নারী-ভক্তির নিদর্শনগুলোর মধ্যে হোহ-ফেল্সের ভেনাস সবচাইতে পুরাতন (খৃ্পূ ৪০-৩৫হাজার) হলেও বিলেন্ডর্ফ এর ভেনাস (খৃ্পূ ২৪-২২হাজার) বেশী পরিচিত। এগুলো যারা বানায়, তাদের কেউ বসতি গড়ে, অন্যেরা ঋতুচক্র ও ঘাসখোর পশুদের অনুসরণ করে। অনেকেই ছোট আকারের স্ত্রী-অবয়ব - মাটির, পাথরের বার হাড়ের - সাথে রাখে। এই মূর্তিগুলোর হাত-পা-চেহারা থাকেনা, তাই এগুলোকে কোথাও দাঁড় করিয়ে তার সামনে উপাসনা, মানে আধুনিক কালে যেভাবে উপাসনা করা হয়, সেটা চলেনা। এগুলোর ব্যাবহার ঠিক কি ছিল, আমরা জানতে পারিনা। এগুলো আপনজন থেকে দূরে থাকার কষ্ট লাঘবের উপায় নাকি এগুলো বড়দের খেলনা, সেটা আমাদের অজানা থেকে যায়। 

একই চেহারা-হাত-পা হীন নারী মূর্তি পাওয়া যায় হরপ্পায়। যে অবয়ব ছিল,  এবার তাকে ক্ষমতার আসনে বসানো হয়। আনাতোলিয়ার চাতালহোয়ুকে (খৃ্পূ ৭-৫হাজার) দেখা যায় এক গদিনসিন নারীকে। তার সিংহাসনে হাতলে বাঘ বা সিংহীরা নারীর ক্ষমতা ঘোষণা করে। তার দেহভঙ্গিতে প্রতিপত্তি ঠিকরে পড়ে। 

নীলনদের উজানের নাকাদায় আরেক নারী অবয়ব দুপাশে দুই সিংহীকে সাথে নিয়ে ভক্তের আরাধনা শোনে। কিছুদিন বাদে পুরো মধ্যপ্রাচ্যই আরেক সিংহারোহিনী, ইশতারের ভক্ত বনে যায়। ভাষার অদলবদলে নামের ভিন্নতা আসে, তবে চরিত্র থাকে অভিন্ন। আক্কাদ ও যুদা (আজকের ইসরায়েল ও প্যালেস্টাইন) অঞ্চলে ইশতারের আরাধনা ক্রমে ইহুদি সখিনার রূপলাভ করে। আরও অনেকদিন পরে সেই ইশতার খোদার জাহেরি জেল্লা-রূপে সখিনার নামে ৬ বার কোরানে উল্লিখিত হয়।     

একটু পূবে পারস্য ও উত্তর ভারতীয় সংস্কৃতির আত্মীয়তা প্রকাশ করে সিন্ধু অববাহিকায় প্রকট হয় অদিতি। এখানে নারী-পূজা প্রাতিষ্ঠানিক রূপ পায়। ঋগ্বেদ অদিতিকে ৮০ বার উল্লেখ করে তাকে কুমারী-মাতার স্থান দেয়, বলে তার থেকেই বিশ্বব্রহ্মাণ্ড উৎসারিত, সে পরমমাতা, স্রষ্টা, নির্বন্ধ ও পরাক্রমাশিলা। সচরাচর যে ঋগ্বেদ উচ্চ ও আলোকিত প্রায় সবকিছুই পুরুষ ও অধীনস্থ ও আঁধারের অনেককিছুই নারী হিসাবে চিহ্নিত করে, সেখানে ব্যতিক্রম অদিতিকে সে দেখায় আকাশ ও মাটির প্রাচীন অধিকর্ত্রী হিসেবে। অদিতি কোন পুরুষের অধীনস্থ থাকেনা।  
সময় এগিয়ে চলে। 
ক্রমবর্ধমান নগরায়ণ মানুষের সামনে যেসব নতুন চ্যালেঞ্জ ছুঁড়ে দেয়, তার সবগুলোর উত্তর প্রাচীন নারীর অবয়ব আর দিতে পারেনা - অথবা আধুনিক পুরুষ সেই নারীর উত্তরের অপেক্ষা করেনা। বাণিজ্য চুক্তি বা ধাতব যন্ত্রকারখানায় নারীর বদলে বেদ এর পুরুষ চরিত্র বেশী গ্রহণযোগ্যতা পায়। পুরুষ দেব সামনে এগিয়ে আসে ও ক্রমে তার প্রভাব গভীরতর হয়। যদিও ইতোমধ্যে সাংখ্য ও যোগ দর্শন বিশ্বব্রহ্মাণ্ডের স্রষ্টা-হীন দ্বৈতবাদী ব্যাখ্যা দিতে শুরু করে, রাজনৈতিক কারণে এইসব ব্যাখ্যার পৌত্তলিক পরিভাষার প্রয়োজন হয়, এবং তা জনপ্রিয়তা পায়। সাঙ্খ্য-দর্শনের প্রকৃতি=দেহ আর পুরুষ=আত্মাকে পৌত্তলিক পরিভাষায় দেব=আত্মা=ভোক্তা এবং দেবী=শরীর=ভোগ্য - এভাবে প্রচারিত করা হয়। যে মায়া থেকে রিপু জন্ম, সে মায়াই রিপু নাশ করে। এ দুর্গতি আত্মার। এই নাশ রিপুর। এই দেবী প্রকৃতি। নিরাকার ও অনীশ্বর প্রকৃতিই আসল দুর্গতিনাশিনী। 
এ বড়ই ব্যক্তিগত বিষয়। এখানে মণ্ডপ, প্যান্ডেল, বোধন, ধুপ, ঢাক, শরতকালের বিশেষ কিছু করার নেই।  
কিন্তু নারী অবয়ব পুরাতন আকর্ষণ পিছু ছাড়ে না। আর্য মহাভারত নারীবন্দনার রসে ভেজা পুরুষ-প্রকৃতির আলেখ্য উপস্থাপন করে। সেই প্রাচীন নারীকে আমরা বিন্ধ্যপর্বতে মদ ও মাংসে আসক্ত এক দেবী-রূপে ফিরে আসতে দেখি। সমসাময়িক দ্রাবিড় সিলাপ্পাতিকরম জানায় লক্ষ্মী, সরস্বতী, পার্বতী সকলের অভিন্ন উৎসের কথা।
গড়ে ওঠে শাক্ত-মত। 

গুপ্ত রাজত্বে নারী-ভক্তির প্রচলিত সবগুলো উপাখ্যান একসাথে হয়ে আত্মপ্রকাশ করে দবীমহত্মম নামে, মার্কণ্ডেয় পুরাণের ৮১-৯৩ অধ্যায়ে। ৮১ তম অধ্যায় সৃষ্টিরহস্য আলোচনা করে। ৮২ থেকে ৮৫ অধ্যায়ে নারী মহিষাসুর বধ করে। ৮৬-৯১ অধ্যায়গুলোতে কালী নাম্নী নারীশক্তির একটি রূপ প্রথম দিনের আলো দেখে। শ্লোকগুলো পরিবেশিত হয় একজন অপসৃত রাজা, একজন ব্যবসায়ীর সাথে একজন গুরুর কথোপকথনের মাধ্যমে। বক্তব্য সহজ। আত্মা তথা পুরুষে তথা ভক্তের মুক্তি নিশ্চিত করতে শরীর, প্রকৃতি, নারী, দেবী চির-যুদ্ধে অবতীর্ণ। সেই যুদ্ধ পরিচিত সব রিপুর সাথে। 
আদিশঙ্করের সৌন্দর্যলহরিকাব্য ও মহিশাসুরমর্দিনি স্তোত্রের অদ্বৈতবাদ (আত্মা ও শরীর এক) সাঙ্খ্য দ্বৈতবাদ এর পাশাপাশি একটি নতুন মার্গ তৈরি হতে সাহায্য করে। ত্রয়োদশ শতাব্দীর পর থেকে নতুন এই বামশাক্তমার্গ পূর্বভারতে গভীরতর প্রসার পায়. প্রতিটি জনপদ ও গ্রাম এমনকি প্রতিটি মহাজনের কোঠা-বাড়িতে একান্ত নিজস্বতায় দেবীর উপাসনা চলে। চৈত্রমাসে দেবীর আবির্ভাব অবধারিত হয়। 
আরও কিছু সময় বয়ে যায়। 
এরপর ১৭৫৭ সালের বর্ষাকালে ক্লাইভ সিরাজকে পরাজিত করে। সুতনুটির দেব ও শেঠদের অবদান তার এই বিজয়ের অনুঘটক, একথা সে অস্বীকার করতে পারেনা। তাই সিরাজের টাকশালের আটকোটি টাকার ভাগ দেয় দেব ও শেঠদের। সেই ভাগ এতটাই উদার ছিল যে সুতনুটির শাক্ত মহাজনদের চৈত্রমাস তক তর সইছিল না।  কৃত্তিবাসের রামায়ণে অকালবোধন পাওয়া গেল এবং তাতেই হয়ে গেল। রাতারাতি রিপুর দুর্গতিবিনাশিনি পরিণত হয়ে যায় উদযাপনের উপকরণে। 
শুরু হয় শারদীয় কোম্পানি পূজা। শুরু হয় শক্তির অপূরণীয় অপচয়ের বাৎসরিক মহোৎসব। 
(ছবিসত্ব ফ্লিকার ও লিকুইড কমিক্স)


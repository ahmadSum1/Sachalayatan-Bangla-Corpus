জেলার নাম লালকুপি - ৮



 ডিসেম্বরের শেষের দিকে এসে এদিকটায় উতসবের আমেজ এড়ানো যায় না। রাস্তার মোড়ে মোড়ে সরকারি ক্রিস্মাস ট্রি আর রংবেরঙ্গের আলো ঝলমল। টাউনহলের সামনের গাছটা হয় সবচাইতে বড়, এর সাজসজ্জাও বেশী জাঁকজমক। সউথ হল্যান্ডে ক্রিস্মাস ট্রির মত কনিফেরাস গাছ এম্নিতে গজায় না। এক দুই মিটারের গাছগুলোকে আবর্তনে চাষ করা হলেও তালঢ্যাঙ্গাগুলো আসে পুর্ব ইউরোপ থেকে ট্রাকে চড়ে। ছোট ছোট শহরের মধ্য হাল্কা প্রতিযোগীতা চলে কাদের গাছ কত ঊঁচু, কোনটির আলোকসজ্জা কত চড়া। 
পাড়ায় পাড়ায় ছেলেবুড়োদের ক্যারলের মহড়া। আমাদের পাড়ার মাছধরার সরঞ্জামের দোকানে বাজিপটকা বিক্রির ব্যানার ঝুলে গেছে ১৫ তারিখ থেকে। বছরের কিছুদিন এখানে বাজিপটকা বিক্রির লাইসেন্স মেলে হাতে গোনা কিছু দোকানের। ডাউনটাঊনে অবশ্য মরোক্কান বা চীনাদের পাড়ায় চোরাই বাজিপটকা পাওয়া যায়। নববর্ষের রাতে আকাশবাতাশ ভরে যাবে বাজিপটকায়। 
এই আয়োজন, মহড়া, হাল্কা উত্তেজনার মধ্য আমার ছোটবেলার রায়রেবাজারের শবেবরাত বা দুর্গাপুজার সাথে জোর করে কিছু সমান্তরাল খুঁজি। মেয়েকে নিয়ে স্কুল থেকে ফিরবার পথে রাস্তার সাজ দেখতে দেখতে নিজ হাতে তৈরি মরিচাবাতির কথা বলি। বড়ই গাছের কয়লা, সোরা, ইউরিয়া, অক্সাইড, খাসির ভুঁড়ি দিয়ে তৈরি ঝিল্লির বৈশিষ্ট, কোন লবনে কি রঙ, বাঁশ কাগজকে কেন ধুয়ে নিতে হবে, আর কতটুকে ঝিল্লিতে মরিচাবাতি কতদুর লাফাবে, এইসব। 
--
২০০৩ এই হবে, রয়াল অপেরা হাউসে সুইনি টড আমার দেখা প্রথম লন্ডনি গীতিনাট্য। মূল গল্পসুত্র একজন নাপিতের রক্তাক্ত প্রতিশোধকে ঘিরে; আরো আছে বেশকিছু কৌতূহল উদ্রেককর সুস্বাদু আনুষাঙ্গিক গল্পানু। গালভরা শোনালেও প্রথম দর্শনে আমার বদহজম হয়েছিল - অর্ধেক বুঝিনি নিজের ইংরেজির সীমাবদ্ধতায়, বাকিটা প্রযোজনার দুর্বলতাই হবে হয়ত। তবে গানগুলির সুর আর কিছু কিছু কথা মগজে এঁটে গিয়েছিল। শীতের ধুসর বিষন্নতায় তাই ঘুরে ঘুরে তার কিছু মনে পড়ে।  গত বছর টিম বার্টন, জনি ডেপ আর হেলেনা বনহ্যাম কার্টার - ত্রিমুর্তির করা ছবিটা দেখি। প্রেম, প্রতিশোধ আর সামাজিক অবক্ষয় নিয়ে লেখা এই গীতিনাট্যটির চলচিত্রায়ন নিয়ে শুরুতে কিছুটা সমালোচনা এসিছিল, কিন্তু এখন এর জনপ্রিয়তা বেড়েই চলেছে। 
সুইনি টড থেকে আমার প্রিয় তিনটি গান এখানে জুড়ে দিলাম। প্রথমটি সুইনির সাথে ভন্ড নাপিত পিরেলির (সাশা ব্যারন) প্রতিযোগীতা, দ্বিতীয়টি মিসেস লাভেট আর সুইনির "লন্ডনির মাংস দিয়ে পাই বানিয়ে লন্ডনির কাছেই বেচার" ফন্দি ফিকির। শেষটি, আমার সবচাইতে পছন্দের, সুইনির হাতের মুঠোয় জাজ টারপিন। আশা করি ভাল লাগবে।
(ছবি সত্ত্ব ign.com)



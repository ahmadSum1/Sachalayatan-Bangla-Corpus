আবজাদ



 আমার মরোক্কান সহকর্মীর চারবছুরে ছেলের হাতখড়ি হয়েছে। রটারডাম মওলানা মসজীদের রবিবার-মাদ্রাসায় যায় সে। সমবয়িসী পিচকিপাচকিদের সাথে ফরাসে বসে সামনে পিছে ঝুঁকে ঝুঁকে আরবী বর্ণমালা শেখে। গর্বিত মা আইফোনে করে ছেলের বর্নমালা আবৃত্তি নিয়ে ঘুরে বেড়ায়। গত সপ্তায় দুপুরের খাবারের ফাঁকে সবাইকে সেই আবৃত্তি শুনিয়ে ছেড়েছে। ছোট ছাঁটা বাদামী চুলের ফর্সা ডালিমগালের ফুটফুটে একটা ছেলে। হিজাববতী মায়ের অনুরোধে লাজুক চেহারা নিয়ে তাদের বাসার মেঝের অপরূপ শোভা অবলোকন করতে করতে সে মিহি গলায় আবৃত্তি করলঃ 
"আবজাদিন হাওয়াজিন হুতিয়া কালমান সা'ফাদ ক্বুরিসাত সাহুদ যাগুশ"
তারপর ক্যামেরার দিকে তাকিয়ে মিষ্টি একটা হাসি দিল। ছোট ভিডিওটি ফুরল। 
খাবার টেবিলে সবাই বাহ বাহ করছে।  আমিও একটু দাঁত ক্যালালাম। কিন্তু মনে মনে বল্লাম, ছো! কচু হয়েছে। তোমার ছেলে কিসব আবোলতাবোল বলছে, আর তুমি গাধা মেয়ে তা নিয়ে এত লাফালাফি করছ। একদম হয়নি। 
প্রীয় পাঠক, যদি এ পর্যন্ত পড়ে থাকেন তাহলে আপনি বড়শিতে গেঁথেছেন। এবার সেপিয়া বা সাদাকালোর একটা ফ্ল্যাশব্যাকে ডুব দিই চলুন। প্রাথমিক স্কুলে আরবী ছিল আপনার? তাহলে নিশ্চয়ই কান পাতলে আপনিও কাঠের টেবিলে চিকন বেতের সপাং সপাং আর কোন এক আঞ্চলিক টানের হুঙ্কার শুনতে পান। আমার স্কুলের হুজুর নিজের নাকি গলায় তারস্বরে চিতকার করে করে ও বেতের বিটে বিটে আমাদের চিতকার করিয়ে করিয়ে সবার মগজে টাট্টু করে দিয়েছেঃ  আলেফ-বা-তা-সা, আলেফ খাআড়া, বা এর নিচে এক নক্তা, তা এর উপর দুই নক্তা, সা এর উপর----। সপাং সপাং। আরো জুরে আরো জুরে। এরিও রুল ১২, বেতের বাড়ী এগ্গানোও মেডিত ফইত্ত ন'।  ফির সে আলেফ খাড়া,
এই না হল ছহিহ্‌ আরবী বর্ণমালা। 
আরেকটা ফ্ল্যাশব্যাক। এবারে আংশিক রঙীন। অমিতাভ বাচ্চনের একবার মুসলমান হবার সখ পেয়ে বসল। কথা নেই বার্তা নেই, ফিনফিনে সালোয়ার কুর্তা পড়ে মোনাজাতে বসে যেত আর আল্লারাখ্খাআআআ বলে চিতকার দিয়ে সে এক চীলের পিছনে পিছনে ঘুরতো। চীল বেচারা বিরক্ত হয়ে তার মাথার ওপর ইয়াব্বড় এক তাবিজ ফেলে তাকে কুপোকাত করতে চাইতো, কিন্তু বাচ্চন বেটা দরকারের চাইতে বেশী লাম্বু  বলে সেই তাবিজ ধরে ফেলতো। তারপর সেই তাবিজ নিয়ে কত আদেলখাপনা। 
সেই চীলে ফেলা তাবিজে লেখা থাকতো ٧٨٦ বা ৭৮৬। তখন বড়দের জিজ্ঞেস করে জেনেছিলাম যে এই সংখ্যা দিয়ে কোনভাবে সৃষ্টিকর্তার নাম বোঝায়। কিন্তু ঠিক কিভাবে বোঝায়, সেটা কেউ তখন পরিস্কার করতে পারেনি। শঙ্কু নাকি ফেলুদায় ক্রিপ্টোগ্রামের কথা জেনে আলেফ-বা-তা-সা তে এক-দুই-তিন বসিয়ে চেষ্টা করে দেখেছি। কিন্তু যোগফল তো ৭৮৬ হয় না। কিছুদিন চিন্তায় ছিলাম, সিনডা কি? 
মাঞ্জার সিজন নাকি লাট্টুর সিজন ঠিক কোনটা এরপরে ঘটেছিল মনে নেই। তবে এমনই কিছু অতীব জরুরী কার্যক্রম চলে আসায় ৭৮৬ এর মর্মোদ্ধারে সেযাত্রায় আর মনোনিবেশ  করা যায়নি। 
কাট!
বাংলা যেমন অনেক প্রাকৃতের মধ্য দিয়ে এসেছে, আরবী লিখিত রূপেও তার ব্যাতিক্রম কিছু হয়নি। আমিরাতে চড়ে যে আরবীতে বিমানের সেফটি ব্রিফিং শুনেছি আর ধানমন্ডি ঈদগাহে কোরবানীর ঈদের খুদবায় যেমটি শুনেছি, আমি নিশ্চিত যে তার পার্থক্য শুধু আঞ্চলিকতাতেই নয়, সময়েও। এই দুইয়ের পার্থক্যকে কি আমি চর্যাপদের বাংলা ও ফারুকীয় বাংলার মধ্যকার পার্থক্যের সাথে তুলনা করতে পারি? যাই হোক, কোরান সংকলনের আগে আরবী দেখতে কেমন ছিল, তা খুঁজতে গিয়েই ৭৮৬, এর রহস্য আমার কাছে কিছুটা পরিস্কার হল। সেকালে আসলে আরবী বর্ণমালা আমাদের পরিচিত আরবী বর্ণমালার মতই ছিল না। দেখতে, শুনতে, ক্রমে সব দিক থেকেই তা ছিল আলাদা। এই বিষয়টা আমার কাছে নতুন হালেও আরবী জানা লোকেদের কাছে এটা পানিভাত। 
প্রাক-ইসলামী আরবী তার ফিনিশিয় উতপত্তিকে অস্বীকার করতে পারেনি। তাই ইসলামের আগের সেই আরবীর বর্ণমালার ক্রম ফিনিশিয় থেকে উদ্ভূত আরসব ভাষার বর্ণমালার মত একই ক্রমে সাজানো। এখানে দেখুন।। ইসলামের শুরুর দিকে আটপৌরে জীবনে মানুষ এই পুরাতন বর্ণমালাই ব্যাবহার করেছে। এখানে সবচাইতে পুরাতন (৬৪২খৃ) আরবী লেখাগুলোর একটির নমুনা দেখা যাবে। আরবী পড়তে পারলে এখানে ওপর থেকে চার নম্বর লাইনের ডান দিক থেকে "শুরু করছি পরম করুনাময়ের নামে" আরবীতে চোখে পড়তে পারে। আমার আলেম ভাইয়েরা নক্তা, জের, যবর পেশ এর অভাব বোধ করছেন কি?
ইসলাম নতুন বর্ণমালা দিয়েছে, কিন্তু আরবদেশের আমজনতা তার পুরোটা খায়নি। কিন্তু আমরা যারা আরবীকে দুর থেকে চিনি, তারা ইসলামের দেয়া আরবীতে চুর হয়ে গেছি। যার মায়ের ভাষা আরবী, সে কিন্তু সেই প্রাক ইসলামী বর্ণ মালাই এখনো শেখে। সেখানে আরবী বর্ণমালার ক্রম আলেফ বা তা সা জিম হা খা, নয়, বরং আলেফ বা জিম দাল হা জা ইত্যাদি। সংক্ষেপে আবজাদ ।  আর সেটাকেই আরব-মাগরেবের পিচকিগুলি শেখে একটি বিশেষ শ্লোক আওড়ে, যেটি শুনে আমি নাক সিটকেছি গত সপ্তাহে। 
ভারতীয় সংখ্যামালা আরবীতে ঢুকে যাবার আগে, আরবীতে আলাদা করে কোন সংখ্যামালাই ছিল না। ২৮টি বর্ণ দিয়েই বিভিন্ন সংখ্যা নির্দেশ করা হত। আর সংখ্যা নির্দেশের ক্রমটি হল সেই আবজাদ - ক্রমে। এই আবজাদ ক্রমের সংখ্যাগুলোকে যদি পরম করুনাময়ের নামের শ্লোকটির বর্ণগুলোতে বসানো হয়, তাহলেই হিসাব মিলে যায়। যোগফল কত হয় বলুন তো?
আল্লারাখ্খাআআআ!
(ছবিসত্ত্ব , ফ্লিকার  http://farm2.static.flickr.com/1315/1023768016_a6a65d41b7.jpg?v=0) 


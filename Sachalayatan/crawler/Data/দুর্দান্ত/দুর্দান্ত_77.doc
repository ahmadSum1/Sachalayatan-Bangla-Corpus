এত সাধের করোলা



সাধারন বাংলাদেশীর হৃদয়ে একটা টুকটুকে লাল "টয়োটা করোলা" র স্থান কোথায়? এই প্রশ্নের উত্তর অনেক হতে পারে। ১৯৬৬ সালে যাত্রা শুরু করে আজকের দশম প্রজন্মে ঠেকা করোলা পৃথিবীর সর্বকালের সবচাইতে বেশী বিক্রীত চার চাকার গাড়ি। ষাট-এর দশকের দুনিয়াজোড়া উপচে পড়া প্রাইভেট কারের চাহিদার কাঁধে চাপতে এইজি তায়োদার স্বপ্নে দেখা সোনার খনি এই করোলা।  মার্কিন মুল্লুকে তখন ডাটসান ১০০০ এর জয়জয়কার। তাকে টেক্কা দিয়ে ১০৭৭ সিসি নিয়ে মাঠে নামান হল প্রথম প্রজন্ম (ই১০ সিরিজ)-এর করোলা, সাকুল্যে ১৭০০ ডলারে।
১৯৭০এ দ্বিতীয় প্রজন্মের (ই২০) করোলার সামনের সাসপেনশন আর চেহারসুরতে কিছু হেরফের করা হল। করোলার অন্যতম অবতার স্প্রিন্টার এর জন্ম এসময়ই। '৭৪ এ বাজারে এল তৃতীয় প্রজন্মের ই ৩০ সিরিজ। তেলের আকাল আর দুনিয়া জোড়া মন্দার কারনে এই প্রজন্মকেই ঘুরিয়ে ফিরিয়ে ই৪০, ৫০ আর ৬০ ছাড়া হল বিভিন্ন আঙ্গিকে ।
আশির দশকের চতুর্থ থেকে ষষ্ঠ প্রজন্মের (ই ৭০, ৮০  আর ৯০ সিরিজ) করোলার চেহারাগুলি ছিল নিতান্তই বদখত বাক্স বাক্স। ক্রেতার টেঁকের কথা ভেবেই বোধহয় আগের মত পিছনের চাকায় ড্রাইভ না রেখে সামনের চাকায় ড্রাইভ নিয়ে আসা হল। এতে করে গাড়ির উতপাদন খরচ থেকে যেমন ড্রাইভ শ্যাফ্টের দাম ঝড়ে পড়ল তেমনি যাত্রীর পা রাখার জায়গাও গেল বেড়ে। বাড়তি লাভ হিসাবে ইউরোপের ভেজা আবহাওয়ায় করোলার কদর আরও মুচমুচে হল।
নব্বই-এ আকিহিকো সাইতো একরকম জোড় করেই লেক্সাসের আদলে বাজারে ছাড়লেন সপ্তম প্রজন্মের ই১০০। জাপানের তখন অর্থনৈতিক নাভিশ্বাস, এই সিরিজ জাপানে খুব চলল না; কিন্তু বাংলাদেশে তখন হায়ার পারচেস, নতুন সরকারের টেন্ডার আর গার্মেন্টসের রমরমা - যেদিক পানে চাই  ই১০০ সেডান আর স্টেশানওয়াগন দেখিতে পাই।  
এরপর কিন্তু আসলেই নটে গাছটি মুড়লো। একে একে অষ্টম নবম আর দশম প্রজন্ম (ই ১৫০ পর্যন্ত) এসেছে। কিন্তু তাকায়াসু হোন্ডার মত কিপটামার্কার হাত দিয়ে নতুন বোতলে পুরান মদই বেরিয়েছে।


গাছে না উঠতেই এক কাঁদি



ওবামা এবারের নোবেল শান্তি পুরস্কার পেলেন। সুচারু কথা ও আচরনে আমাদের সবাইকে তিনি মুগ্ধ করেছেন, পরে আরো করবেন। তাঁর মত প্রতিভাবান ভদ্রলোক যে আমেরিকার সর্বোচ্চ গদীতে অনেকদিন বসেনি, সেটা সার্বজনীন। 
কিন্তু আমি তো জানতাম নোবেল পুরস্কার অর্জনভিত্তিক। জনহিতকর কৃতকর্মের স্বীকৃতি হল এই পুরস্কার। তা আবার যেন তেন জনহিতকর কাজ নয়, সে হতে হবে দুনিয়া কাঁপানো কিছু। কাকে এই শান্তি পুরস্কার দিতে হবে, সে সম্বন্ধে আলফ্রেড নবেল তার উইলে লিখে গিয়েছেন, 
"to the person who shall have done the most or the best work for fraternity between nations, for the abolition or reduction of standing armies and for the holding and promotion of peace congresses" 
লুথার কিং, টুটু, মান্দেলা, আনান এই সব নামকে এই ছকে ফেলা যায় নির্দিধায়। 
ওবামা এ যাবত দেশে দেশে শান্তি প্রতিষ্ঠা করতে বা কোন দেশের সামরিক শক্তি কমিয়ে আনতে কিছুটা কি সফল হয়েছেন? আসুন একটু খতিয়ে দেখি, কি বলেন?
তাঁর দেশ ইরাক থেকে বেরিয়ে যাব বেরিয়ে যাব করছে। শুধু কৌশলগত স্থাপনাতেই (পড়ুন তেলের খনি আর পাইপলাইনের পাহারায়) তাঁর মেরিনেরা থাকবে, বাকী সব গেট আউট। এরম হুরমুর করে যদি তাঁর মেরিনেরা বেরিয়ে যায়, তাহলে সেখানের দেশ গঠনের কি হাল হবে? এর জবাব তিনি এখনো আমাদের দেননি। গত বছরের নির্বাচনের আগে আফগানিস্তানের মুজাহিদিন (আমেরিকানরা বলে তালেবান) দের খুব খিয়াল কইরা সাইজ করবেন বলেছিলান। দরকার হলে পাকিস্তানও কবজা করার কথা উঠেছিল। কিন্তু ইদানিং আবার শুনছি, সেখানেও নাকি তিনি তার পরিকল্পনা কিছু কাট ছাঁট করছেন। মুজাহিদিনেরা তাঁর দেশী মেরিন ছেলেমেয়েদের যে দুরমুশ করছে, আর আমেরিকান মিডিয়ায় সেসব ছবি নিয়ে যে ঝড় শুরু হব হব করছে (নাকি হয়ে গেছে?), তাতে সেখানেও তিনি বেশীদিন শান্তিরক্ষা বাহিনী রাখতে পারবেন বলে মনে হয় না। আফগানীরাও যে তাদের থেকে শান্তি আশা করে বসে আছে, তারও জোড়ালো প্রমান নেই। সুতরাং ইরাক ও আফগানীদের কাছে ওবামা যে শান্তির পায়রা হয়ে উঠতে পেরেছেন, এটা হলফ করে বলতে পারছি না। পাকিস্তানের কথা আপাতত থাক। কোরীয় অন্তরীপ নিয়ে আমেরিকার ইতিবাচক ঘোষনা এসেছে, কিন্তু সেটাও দুই-পাঁচ বছরের কর্ম নয়। এই সেদিনই সেখান থেকে দুজন সাংবাদিককে ছাড়াতে ক্লিনটনকে পাঠাতে হয়েছিল। 
এবার আসুন তাহলে ওবামার বাপের দেশী ভাইদের দিকে দেখি। দারফুর, উগান্ডা, কঙ্গো, জিম্বাবুয়ে নিয়ে ওবামার কোন সিরিয়াস পরিকল্পনা আজতক শোনা যায়নি।  সোমালিয়ায় কি চলছে, সেটা তো আর চাপা নেই। তাঁর দেশের দক্ষিন দিকে কত তুলকালাম হয়ে যাচ্ছে, সেদিকেও তিনি কি কি করলেন সেটা কেউ যদি বলে দিতেন, আমি তো খবরে তেমন কিছু পাইনি। 
মধ্যপ্রাচ্য শান্তিতেও তার অবদানটা এখনো কিলিয়ার হয়নি। ইজরায়েলী সরকারের  কাছে তার কতটুকু ওজন, তা সদ্য করা জেরুজালেমের আশেপাশের নতুন আবাসন প্রকল্পের ঘোষনা দেখলেই বোঝা যায়। ইরানে নির্বাচন নিয়ে হাউকাউ হয়েছে, আহমেদিনাজাদও আবার এসেছে, এসে রকেটবাজীও শুরু করে দিয়েছে। ওবামা হালুম হালুম করেই ক্ষান্ত। ইজরায়েল ও জানে, ইরানও জানে, এই বাঘের গলায় বেল্ট বাঁধা, যতই লম্ফঝম্ফ করুক, কামড়াতে পারবে না। কামড়াতে লাফ দিলেই বেল্ট এ টান পড়বে। ইরানের দিকে আমেরিকা যে হাতমেলানোর খোলা হাত এগিয়ে দিয়েছিলেন, এখন রকেটবাজীর জন্য সেই খোলা হাতের মুদ্রা পরিবর্তিত হয়ে ট্রাফিক পুলিশের উঁচিয়ে হাতের 'থামুন' মুদ্রা ধারন করেছেন। কোথায় যেন পড়লাম এল-বারাদাই গোছগাছ শুরু করে দিয়েছেন, ইরানে গিয়ে কারখানা পরিদর্শন করতেন। 
নিজের দেশে সামরিক শক্তি কমিয়ে আনতে তিনি কি কিছু করেছেন? আসলে তাঁর সরকারের প্রথম বাজেট বুশের আমলে সামরিক বাজেটের চাইতে বড়। এই ঘোর মন্দার মধ্যেও তা বেড়েছে। ওয়ালস্ট্রীটের হোমরাচোমরাদের পকেটে সরাসরি বিলিয়ন বিলিয়ন ডলার গুঁজে দিয়েছে তার অর্থমন্ত্রী, আর তিনি চেয়ে চেয়ে দেখেছেন। 
তবে ভাববেন না যেন আমি ওবামাকে ভিলেন সাজাতে বসেছি। সবটাই তো আর ফাঁকি নয়। নিজের দেশী ভাইদের স্বাস্থ সেবা নিশ্চিত করতে বা পরিবেশ বাঁচাতে নানান সুন্দর সুন্দর পদক্ষেপ নিতে আমরা তাঁকে দেখেছি। আমি এও বলছিনা যে যেসব সমস্যাগুলোর কথাগুলো বললাম, তিনিই সেগুলো শুরু করেছেন, বা সেগুলোকে উত্ সাহ যোগাচ্ছেন। সেগুলোর খারাপ দিকগুলোর পুরো দায়িত্ব তাঁর নয়, তিনি এমনটাই এসে দেখেছে, পেয়েছেন। ধরে নেই তিনি তার সর্বোচ্চ চেষ্টা তদবির  করে চেলেছেন। কিন্তু বড় ধরনের কোন পরিবর্তন আনতে তিনি এর ই মধ্যে যথেষ্ট সময় পাননি। অথবা এমনটাও তো হতে পারে যে আন্তর্জাতিক শান্তি তাঁর কাছে এখনো অগ্রগন্য নয়। 
দুনিয়ার অনাচার অবিচার অশান্তি ওবামার আগমনের পর যদি দৃশ্যত কমে না গিয়ে থাকে, তাহলে কোন অর্জনের জন্য তাকে এই পুরস্কারটি দেয়া হল। নবেল পর্ষদ নিশ্চই মনে করছেন না যে, একজন কালা আদমি দুনিয়ার রাজা হয়ে বসেছে, সেটাই বিশ্বশান্তির প্রতীক, সেটাই বৃহত্তর অর্জন। ওবামা এসেছেন অনেক আশা নিয়ে, অনেক আশা দিয়ে দুনিয়া জোড়া শুধু কালা আদমি নয়, বঞ্চিতমাত্রই সকলের গর্বে বুক ফুলিয়ে দিয়েছেন তিনি। কিন্তু এর জন্য তো তিনি আমাদের ভালবাসা পেয়েছেন, আরো পাবেন। 
কলেজ-ভার্সিটির অনুষ্ঠানে যদি কারো গান ভাল না লাগতো, অথবা গান ভাল লাগলেও যদি সে পঁচানোর পাবলিক হত, তাহলে দর্শকের সারিতে বসা আমরা তেঁন্দর পোলাপান গানের মাঝখানেই জোরে হাততালি দিতাম। এতই জোরে হত সে হাততালি যে গান  না থামিয়ে ওই গাতকের আর কোন উপায় থাকতো না। ওস্তাদ জাকির হোসেনের অনুষ্ঠানে গিয়ে দেখলাম অন্য খেল। তিনি মন্চে বসে তবলায় ঠুকঠাক টিউন করে যেই বাজনা শুরু করতে যাবেন, তখনই সারা হল জুড়ে তুমুল হাততালি পড়ল। ওস্তাদ মাইকে বললেন, 'প্রিয় বান্ধবেরা, আমি এর আগে তো এই হলে আর বাজাইনি। তাই আমার মনে হয় তোমদের বেশীরভাগই এর আগে আমার বাজনা সরাসরি শোননি। সিডি-এলপি-তে কতটুকু কি শোনা যায় আমি জানিনা, আর এমনো তো হতে পারে যে সেখানে কিছু জারিজুরি কারসাজি আছে? তাই বলছিলাম, আগে আমি কিছুটা বাজাই, তোমরা কিছুটা দেখ - শোন, তারপর যদি ভাল লাগে, তখন না হয় দিও হাততালি।' 
একদিন হয়তো আসবে যেদিন ওবামা আসলেই কিছু করে দেখাবেন। মধ্যপ্রাচ্য, আফ্রিকা, দক্ষিন আমেরিকার প্রকট-প্রচ্ছন্ন সকল অশান্তি যাবে ঘুচে। কিন্তু সেদিন তো এখনো আসেনি। তাই আমি মনে করি ২০০৯ সালে ওবামাকে নোবেল দেওয়াটা একটু অপূর্নকালিক (প্রিম্যাচিউর্ড?)। আরো কয়েকবছর পরে, তার কাজ দেখে তারপর দিলে তবেই তা হত সময়োপযোগী হত।  
আরও ভাল  হত যদি ওবামা এই পুরস্কাটি বিনয়ের সাথে কয়েক বছরের জন্য রহিত করতে পারতেন। কিন্তু যে বাঘের গলায় বেল্টবাঁধা, তার মাথায় তো হাত বোলানোই যায়, সে কি আর কামড়াবে?


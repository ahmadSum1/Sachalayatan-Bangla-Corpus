কোরান, সংবিধান ও সাম্যবাদ



আমিনি ও তার দল কোরান হাতে রাস্তায় বেরিয়ে পড়েছে। বলছে যেখানে কোরানের বানী নারীকে পুরুষের সমান অধিকার দেয়নি, সেখানে দেশের আইনে নারীর সমান অধিকার বাস্তবায়নের পথে যেকোনো পদক্ষেপ কোরানের ও সুন্নাহ'র পরিপন্থী। আমিনি নিজেকে একজন কোরান বোদ্ধা দাবী করে। কি জানি, তার সে দাবী বাস্তব হতেও পারে। তবে কিনা, অন্তত কোরানের যেসব আয়াত উল্লেখ করে সে নারীর অসম অধিকারের কথা বলছে, সেসব কোরানে আছে। 
সুরা নিসা'র ৩৪ নম্বর আয়াতটি এই বিষয়ে প্রসিদ্ধ। এখানে সুনির্দিষ্ট ও পরিষ্কার করে নারী ও পুরুষ অসমতা ঘোষণা করেছে। কোরানে এর সমার্থক উদাহরণ বহুবিধ। আরেকটি ব্লগে কোরানে নারী-পুরুষের অসমতা নিয়ে বিস্তারিত আলোচনা হয়ে গেছে, তাই এখানে সেগুলো উল্লেখ করছিনা। কোরান ও আমিনির বক্তব্যের প্রেক্ষিতে বিয়েম্পি ও এশুর অবস্থান কোথায় হবে সেই আলোচনায় যেতেও রুচি হচ্ছেনা। আমিনি প্রশ্নে সরকারের কার্যকলাপে এটা মনে হতে পারে যে তারা ঠিক আমিনির সাথে একমত নয়। এটা বিশ্বাস করতে পারিনি। আমিনি আন্দোলনে নেমেছে 'কোরান রক্ষা করতে'। আমাদের প্রধানমন্ত্রীও তো বলেছে যে তার সরকার কোরান-সুন্নাহর পরিপন্থী কোন আইন প্রণয়ন করবেনা। এরা একই গন্তব্য নিরিখে চলছে, মতভেদ শুধু তরিকায়। আওয়ামী সেকুলারি নিয়েও আলোচনা হয়ে গেছে এখানে। 
শুধু রাজনীতি আর রাজপথে থেমে থাকি কেন? দেশের যেকোনো আড্ডায় একধরনের মানুষ পাওয়া যায়। এরা 'হালকার-ওপর-ঝাপসা-মত' মুসলিম। ঈদ-মিলাদের-জুমা'র বাইরে ইসলাম ধর্মের বিধিনিষেধ আর আচার-অনুষ্ঠানে এদেরকে আপনি পাবেন না। ভারত ও হিন্দু প্রসঙ্গে নেতিবাচক উদাহরণ দিতে এদের উৎসাহ প্রবল। পাকিস্তান প্রসঙ্গে এদের মনের জানালা খোলা, কিন্তু সেটা তারা সব মজলিশে এলান করেনা। ইসলামের ফাঁকফোকর নিয়ে আলোচনা শুরু হলে এরা একটু নড়েচড়ে, হাসি থামিয়ে, ঠোঁট কামড়িয়ে গম্ভীর হয়ে বসবে। কথা এগোলে বা একটু আক্রান্ত-বোধ করলে এদের শ্বাসপ্রশ্বাস দ্রুত হবে।  পুরোপুরি তথ্য ও যুক্তিনির্ভর আলোচনায় এরা ধুম করে 'অন্যের ধর্মবিশ্বাস নিয়ে কটুকথা বলার অধিকার তোমাকে কে দিয়েছে?' বা এই জাতীয় কিছু কৈফিয়ত চেয় বসবে। 
এই দলের যারা এক কাঠি সরেস, তারা নানান রূপকথার আলোকে প্রমাণ করার চেষ্টা করে যে আমিনি ও তার দল কিভাবে কোরানের বানীকে ভুলভাবে উপস্থাপন করেছে, এবং কিভাবে ইসলাম আমিনীর চাইতেও আধুনিক। তাদের সেই চেষ্টা সাধারণত উচ্চস্বরে হয় ও উত্তেজনায় ভরপুর থাকে, কিন্তু সেউ চেষ্টা নিষ্ফলতার নাগপাশ  ছিন্ন করতে পারেনা। তাদের নিজস্ব তথ্যই (বা তার অনুপস্থিতি) তাদের পরাজিত করে, এবং ব্যাতিক্রমহীন ভাবে ইসলাম আর আমিনি যে একই শতাব্দীর মাল, এই সত্যটি দিনের আলোর মত ঝিকমিক করে। কোরান ও প্রগতিশীল ইসলামের শখের প্রবক্তা তার দশম শ্রেণীর ইসলামিয়াত ক্লাসে মুখস্থ করা কোটেশনগুলোকে আর মনে করতে না পেরে শেষমেশ হাল ও হাঁফ একসাথে ছাড়ে। 
একদিকে কোরান নারী ও অমুসলিমের অধিকার বিষয়ে সুস্পষ্টভাবে বিষম, অন্যদিকে বাংলাদেশের সংবিধান কোন ধরনের বৈষম্যকেই স্বীকার করেনা। বাংলাদেশের সংবিধানের দুটো জায়গার সাথে আমিনি ও কোরানের বক্তব্য সাংঘর্ষিক। সংবিধানের দ্বিতীয় পরিচ্ছেদের ধারা ১১ তে সকল নাগরিকের সমান অধিকারের কথা বলা হয়েছে। সংবিধানের তৃতীয় পরিচ্ছেদের ধারা ২৮এ লৈঙ্গিকসহ সকল বৈষম্যকে অস্বীকার করা হয়েছে। এই অবস্থায় একদিকে কোরান, সুন্নাহ আর অন্যদিকে আমাদের সংবিধান তথা বাংলাদেশ ধারনাকে একযোগে সমুন্নত রাখার প্রতিশ্রুতি দেশের মানুষের সাথে মশকরা করা ছাড়া আর কিছু না। এই বিচারে আমিনির নারী-বিষম আইনের আবদারটি যেমন অসাংবিধানিক, ঠিক তেমনি প্রধানমন্ত্রীর কোরান ও সুন্নাহর খেলাপ আইন প্রণয়ন না করার প্রতিশ্রুতিও সংবিধান-সিদ্ধ নয়। 
যে হালকার ওপর ঝাপসা-মত মানুষগুলোর কথা আগে বললাম, সংবিধানের সাম্যবাদ প্রশ্নে এদের অবস্থান কোথায়? এরা কি প্রয়াত বাবার জমি নিজের বোনের সাথে ঠিকঠাক ভাগ করে নিতে চায়? এরা কি কর্মক্ষেত্রে নারীর নেতৃত্ব প্রশ্নাতীত ভাবে মেনে নেয়? এরা কি সাধারণ নির্বাচনে পুরুষ প্রার্থীর চাইতেও শিক্ষিত ও যোগ্য নারী প্রার্থীকে ভোট দিতে পিছপা হয়না? মাধ্যমিক ও উচ্চমাধ্যমিক পরীক্ষায় যেখানে মেয়েরা ছেলেদের চাইতে ভাল ফলাফল করে, সেখানে কারিগরি ও উচ্চশিক্ষায় ছেলেরা কিভাবে ৩:১ অনুপাতে মেয়েদের চাইতে এগিয়ে থাকে - এই প্রশ্ন কি তাদের চিন্তিত করে? 
দিনের শেষে দুজনেই সমান পরিশ্রান্ত হয়ে এরা যখন দুজনের আণবিক সংসারে ফেরে, তখন এদের পরিচারক-হীন বাসায় চা করে নিয়ে আসে কে? কে এদের ঘর মোছে? কাপড় ধোয়? বাচ্চা-পোষে? আমি আমার পরিচিতদের চেহারাগুলো মনে করে একে একে মনে মনেই তাদের এই প্রশ্নগুলো করলাম। প্রতিবার উত্তরে পেলাম নারী ও পুরুষ অসমান। বিষম। সমান নয়। 
আমিনি ও তার দল বাংলাদেশে সবসময়ই ছিল এবং ভবিষ্যতেও থাকবে। দেশের শিক্ষাব্যবস্থাকে পুরোপুরি একমুখী করতে না পারা, খোলাখুলি সমকামিতার সামাজিক গ্রহণযোগ্যতা না দিতে পারা, ইত্যাদি নানান কারণে বাংলাদেশের কিছু কিশোর-শাবাবকে মাদ্রাসায় যেতেই হবে, এবং তাদেরকে অবলম্বন করে আমিনিরা রাস্তায় নেমে আসাতেই থাকবে। কিন্তু মূলধারার রাজনীতিতে এদেরকে সচরাচর খেলনার ভূমিকায় দেখা যাবে, আমিনি বা তার অনুসারীদের মধ্যথেকে মূলধারার রাজনীতির খেলোয়াড় উঠে আসার কোন সম্ভাবনা আমি দেখিনা। 
এই হিসাবে তাদের কার্যকারিতা সীমিত। আমিনি ও তার দল দেশের জন্য একটা আপদ। কিন্তু দেশের মূলধারার রাজনীতি ও জনগণের একটি বড় অংশই যদি সরবে ও নীরবে সংবিধানের বিপরীতে থেকে যায়, তখন সেটা আর আপদ থাকেনা, সেটা তখন হয়ে দাঁড়ায় মহাবিপদ।


কালচে ভবিষ্যত



গণক যদি বলে "ভবিষ্যত কালচে" তাহলে মুখ তিতা হয়। কিন্তু বাংলাদেশের ভবিষ্যত কালচে শুনে মুখ চিমসে হয় না। জিনিস কালো হলেই খারাপ না। আমাদের উত্তরাঞ্চলের পাঁচটি কয়লা খনি, বড়পুকুরিয়া, ফুলবাড়ী, দিঘপাড়া, খলসপির আর জামালগঞ্জ - এগুলোকে যদি এক করি, তাহলে শিশু রংপুর বিভাগের মাটির তলাতেই আছে ৩০ বছর ধরে ২০ গিগাওয়াট বিদ্যুত তৈরীর সমতূল্য বা প্রায় ৬৫ ট্রিলিয়ন ঘণ মিটার গ্যাসের সমতূল্য, গন্ধকহীন, ছাইহীন, নিষ্কন্টক, সুমিষ্ট কালো সোনা। 
যা আমাদের উন্নতির ইঞ্জিন হবার কথা ছিল, সেটাকে আমরা একটি দুর্ঘটনায় পরিনত করেছি। সদিচ্ছা থাকলে খুব সহযেই পরিবেশ ও সামাজিক ক্ষতি এড়িয়ে গত দশকেই কয়লাকে দেশের কাজে লাগানো যেত। আমরা কি করলাম? সবচাইতে ভাল খনিটিকে অনভিজ্ঞ এক চীনা কোম্পানীর কাছে থালায় বেড়ে দিলাম। দুনিয়ার কোথাও মাটির এত কাছের কয়লা বের করতে সুরঙ্গ খোঁড়া হয়না। তারওপর খনির  মাটি যদি হয় বড়পুকুরিয়ার মত স্যাঁতস্যাঁতে, সেখানে ইট সিমেন্টের দেয়াল তোলা রীতিমত শিল্প-অপরাধ।  কিন্তু যে কারিগরের হাতে শুধু হাতুড়ীই আছে, তার কাছে সব কাজকেই পেরেক মনে হয়। মাটির ৫ মিটার নিচে সুরঙ্গখুঁড়ে কয়লা ওঠানো হচ্ছে। কয়দিন পর পর সুরঙ্গে পানি জমে, কয়লার গ্যাস ওঠে, সুরঙ্গের দেয়াল ধ্বসে পড়ে। সেই সুরঙ্গের রক্ষনাবেক্ষনে কয়লার খরচ বেড়ে যায়, তাকে খনি থেকে বেশীদুর বয়ে নিলে পোষায় না, তাই খনির মুখেই গড়তে হয় বিজলীকল। সেই বিদ্যুত কেন্দ্র নিয়েও আছে নানান ক্যাচাল। এ যাবত সরকারের ৩৪ কোটি টাকার শ্রাদ্ধ হয়েছে বড়পুকুরিয়া। এত কিছুর পরেও এই খনি ব্যাবস্থা বড়পুকুরিয়ার মাত্র ১০% কয়লা তুলতে পারবে। জ্বীনা আপনি ভুল পড়েন নি। এত শোরগোল এর ফলাফল সাকুল্যে ১০%! ২০১১ তে এই ১০% এ ঠেকার কথা, তখন গিয়ে নতুন খনির মুখ খুলতে হবে, তখন হয় সেই নতুন মুখ থেকে বিজলীকলে রেল বসাতে হবে, আর সেই রেল যদি ১০ কিলোর বেশী গেলে যে খরচা পড়বে, তার চাইতে নতুন বিজলীকল বসালেই ভাল, তারপর আরো ১০%। তারপর? তারপর এভাবেই চলবে। 
একদিকে বড়পুকুরিয়া ওপেন পিট দরকার ছিল, অন্যদিকে ফুলবাড়ীতে ওপেন পিট এর জটিলতা অনেক। ৯০ এর মাঝামাঝি ফুলবাড়ীকে যারা খুঁজে পায়, সেই বিলিটন ফুলবাড়ী-জামালপুর কে এক করে কোল-বেড-মিথেন, বা ইন-সিটু-গ্যাসিফিকেশান করার প্রস্তাব করেছিল। চৌফিক কি তখন জ্বালানী সচীব? যি হোক, আমাদের সেসব হাইটেক মুসিবত পছন্দ হয়নি। তারবদলে এশিয়া এনার্জির ওপেন পিট আমাদের বেশী মনে ধরেছে। এরপরের ঘটনা নতুন করে নাই বললাম। 'বিদ্যুত দৃশ্যকল্প' নামক যে অশ্বডিম্বটি চৌফিক এই সেদিন প্রসব করেছিল, তাতে দেশে যে কয়লা বলে কিছু আছে, সেটা বোঝার উপায় নেই। চৌফিকরা, মানে সে ও তার জাতভাইয়েরা কয়লাকে কেন যেন বিশেষ ভালু পায় না। তাদের বসবাস গ্যাসে। 
কিছু দিন হয় চৌফিক লন্ডন, সিঙ্গাপুর, ওয়াশিংটনে রোডশো করে ফিরল। খালি পকেট  নিয়ে এল, নাকি সেখানে কেউ দু দশটা ভাল প্রস্তাব গুঁজে দিয়েছিল, সেটা খবরে আসেনি। তবে খেলাটা ভাল ছিল, সেটা পরিস্কার। অন্তত ওয়াশিংটনের আয়োজন ভালই হয়েছে, সেটা আমি অস্বীকার করতে পারি না।  তবে হতাশার কথা এই যে, রোড শোতে আমাদের দিক থেকে জ্বলানীখাতের শেষের দিকটা (ভোক্তার কাছের, বিজলী উতপাদন, বিতরন এসব) নিয়ে যতটা আগ্রহ দেখানো হয়েছে, গোড়ার দিকটা (জ্বালানীর উত্তোলন, নবায়নযোগ্য জ্বালানীর প্রসার) কে সেই একই আগ্রহে আড়াল করে রাখা হয়েছে। বলা হয়েছে, আপাতত গ্যাস নেই, পরে হয়তো থাকবে। খোলা ময়দান থেকে কিছু প্রশ্ন এসেছিল, "আর কয়লা? তোমাদের কয়লার কি হবে?" উত্তর এল, সেটা আপাতত এই শো'এর আওতার বাইরে, তবে তোমরা চাইলে কয়লা আমদানী করে বিজলীকল চালানোর ছাড়পত্র দিয়ে দেবো আমারা। সেই মূহুর্তে হলরুমের গুঞ্জন কিছুটা স্তিমিত হয়েছিল কিনা আমার মনে নেই। 
এই সপ্তাহ থেকে দেশে (অন্তত কাগজে কলমে) গ্যাস রেশানিং শুরু হয়ে গেল। সিরামিক, কাঁচ, চিনি, বস্ত্র, চামড়া, ইঁট, সিমেন্ট, লোহা - সবকিছুই এই রেশানিং এর আওতায়। আজকে বিশ্বমন্দার যে সূযোগটি আমাদের হাতে এসে পড়েছে, যখন আমাদের অর্থনীতির চাকাকে দুই নম্বর গিয়ার থেকে তুলে পাঁচে ওঠানোর সময়, ঠিক তখনই অতিগ্যাসনির্ভর আমদের এই অর্থনীতির ক্লাচে পা ঠেকিয়ে এক টানে একে নামিয়ে দেয়া হল। 
শুধু তাই নয়, যেখানে আমাদের নিজের কয়লা দিয়ে দু চারটা বিশাল আকারের বিজলীকল বানানো যেতো, এখন আমদানীকৃত কয়লা দিয়ে মিকি মাউস সাইজের বিজলীকল বসাতে হবে। তারপর সেগুলোতে কয়লা নামাতে এখন গাঁইটের পয়সা খরচ করে বন্দরের নাব্যতা বাড়াতে হবে, সারাবছর নদীতে ড্রেজিং করতে হবে। 
ও আমার সুশীল ভাই। ঘুম থেকে ওঠেন। আমাদের ভবিষ্যত যে কালচে হয়ে গেল। 
(ছবি সত্বঃ www.etftrends.com) 


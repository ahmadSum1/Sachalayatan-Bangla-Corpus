মাইকেল ক্লেটন 



এমনিতে ক্লুনিকে আমার একটা ভাল ব্র্যান্ড মনে হয়, একারনে যে এই বান্দা যে ছবি জড়িত থাকে তাতে উপভোগ্য কিছুমিছু থাকে। তার সেকশন এইট কোম্পানির (এখন বোধহয় উঠে গেছে) যতগুলো ছবি দেখেছি, সেগুলোতে নিরাশ হইনি। ২০০৭ এ রাস্তা ঘাটে মাইকেল ক্লেটন এর পোস্টারে 'ট্রুথ ক্যান বি এডজাস্টেড' এই স্লোগানটি মনে গেঁথে ছিল। গতকাল যখন টিভির চ্যানেল ঘুরে ভাগ্যক্রমে এক জায়গায় এসে দেখলাম ছবিটির শুরুর নাম দেখাচ্ছে, তখন আর  চ্যানেল ফেরাইনি। 
ছবির পরিচালক গিলরয়ের এটাই পয়লা পর্‌থম পরিচালনা। ম্যাট ডেমনের বোর্ন সিরিজটি দেখে থাকলে গিলরয়ের সাথে আপনি মোটেই অপরিচিত নন; বোর্ন ছবি তিনটির চিত্রনাট্য গিলরয়ের হাত গলেই বেরিয়েছে। আর ডেভিল'স এডভোকেট?  অথবা প্রুফ অফ লাইফ? দেখেছেন? ভাল লেগেছে নিশ্চই; এগুলোও এরই চিত্রনাট্য। 
মাইকেল ক্লেটন ছবির পরিচালনার আগে গিলরয় বোধ করি সিডনি লুমের ছবিগুলোকে চষে ফেলেছিল। লুমে কে মনে পড়ছে না, সেই যে 'টুয়েল্ভ এংগ্রী মেন' আর 'ডগডে আফ্টার নুন' বা 'কিউ এন্ড এ' বানিয়েছিল, সেই লুমে। মাইকেল ক্লেটন ছবিটি দেখার পর আমার কেন যেন লুমের ছবিগুলোর সেই চিরপরিচিত 'নির্বিকার পাবলিকের হঠাত সিস্টেমের বিরুদ্ধচারন' আর  'এখন বিবেক আছে আবার তখন বিবেক নাই' ধরনের চরিত্রগুলোর মতই লাগলো। 
ছবির শুরুটা মনে হয় ইচ্ছা করেই একটু ছেড়াবেড়া করে করা হয়েছে। বড় উকিল দপ্তরের মাঝারি চাকুরে মাইকেল প্রধান চরিত্র। আমেরিকার সেই ছাই সিল্কস্যুট-আইভি লীগ এর দুনিয়ায় তার আনাগোনা হলেও পরিস্কার ভাবে সেখানে সে আগন্তুক ও কিছুটা অবাঞ্ছিতও। সেই উঁচুতলায়  তার কোন বন্ধু নেই। তার নাকের তলা দিয়ে নতুন নতুন ছেলে-ছোকড়ার দল আসে আর উঁচুতলার মই বেয়ে উপরে উঠে যায়, আর মাইকেল তাদের ফেলে যাওয়া ভেজাল মেটায়। লিটিগেশান দলে কেন যেন তাকে নেয়া হয়না। সাক্ষীসাবুদ সাইজ করা, যেখানে লাগে সেখানে ডলারের এনভেলপ পকেটে গুঁজে দেয়া তার কাজ। কিছু পারিবারিক সমস্যা আছে তার। আমেরিকায় উকিলের পেশায় থেকেও সে ৭৫ হাজার ডলারের দেনা শোধ করতে না পেরে পাতি গুন্ডার ধমক খায়। 
নিজের চোখে সে তার অফিসের বাঁধা 'মেথর'! কিন্তু মাথা বিগড়ে যাওয়া সহকর্মী ছাড়া তাকে কেই বা চিনেছে? ভাইবোন আর নিজের বাচ্চা ছেলেটিও তাকে ঠিক চেনেনা। থেকে থেকে তাকে প্রশ্ন শুনতে হয় 'হু আর ইউ?'। 
ছবিতে অহেতুক তাড়াহুড়া নেই। তবে গল্পটি মন নাড়িয়ে দেবার মত গতিশীল।
চরিত্রগুলো কথা  বলতে পছন্দ করে, হাজার হোক তারা উকিল বা এক্সিকিউটিভই তো। একদিন অফিসের মফস্বল শাখায় মাইকেলকে পঠানো হয় একটা সাময়িক ঝামেলার সামাল দিতে। সেই ঝামেলা সামলাতে গিয়ে সে নিজেই জড়িয়ে পড়ে। ঘটনা গড়ায় এবং দুটি বিষ্ফোরন দিয়ে ছবির গল্পের অবসান ঘটে। 
২০০৭ এ পিসমেকার বা ওশেন সিরিজে যে ধরনের হলকা মেজাজের ক্লুনির সাথে আমাদের মোলাকাত হয়েছে, এই ছবিটি সেই ইমেজের বিপরীতে ভারসাম্য আনার চেষ্টা হলে অবাক হব না। মাইকেল ক্লেটনকে কি এই ছবির হিরো ভাবা যায়? নাকি মাইকেলের দশ বছুরে স্বপাতুর নিষ্পাপ ছেলেটিই ছবির আসল হিরো? মাইকেলের বিবেক আছে কি নেই, নীতিবোধের প্রতি তার শ্রদ্ধা কতটুকু, এইসব সহ আরো কিছু প্রশ্নের উত্তর তোলা থাকে ছবির শেষ কয়েকটি মিনিটের জন্য।  
যারা আমার মত মাঝে মাঝে স্বপ্নে এস ৫৫০ এর  সিটে বসে রিয়ারভিউ মিররে নিজেকে দেখে মিটিমিটি হাসেন, তাদের জন্য কিছু সুন্দর মসৃণ দৃশ্য ও শব্দ আছে এই ছবিতে। ছবিতে আরো আছে টিল্ডা সুইন্টন ও সিডনি পোলক। ২০০৭ এ শ্রেষ্ঠ ছবি, পরিচালনা ও চিত্রনাট্য সহ সাতটি মনোনয়ন পেয়েছিল এই ছবিটি। 
দেখুন, ভাল লাগবে আশা করি। 


ধারাপাত



একটা বই ছিল। খুব সম্ভবত রাদুগা প্রকাশনীর। লাল মলাটের শক্ত মোড়কের হাফ ডিমাই বই। আধুনিক ধাঁচের কাল-লাল-সবুজ কাঠখোদাই বা কালি-কলম ইলাস্ট্রেশানে শক্তপোক্ত কালো বুট আর চশমা পড়া একটা স্কুল পড়ুয়া ছেলের যত ছবি - নানান আকামে ব্যস্ত। ছেলেটা বড় হয়ে যখন বাবা হল, তার কন্যা পরিবারের সবার কাছ থেকে শোনা তার বাবার ছোটবেলার গল্পগুলো বেশ আদর করে লিখে রেখেছে। 
বাবার ছোটবেলার গল্পগুলো দিয়ে সে তার নিজের জীবনকে চিনে নিয়েছে, সেদিনের দুনিয়াটা দেখে নিয়েছে বালক বাবার চোখ দিয়ে।গল্পগুলোকে আলাদা করে আর মনে পড়েনা। বইটার নাম ছিল "বাবা যখন ছোট" বা এরকম কিছু একটা। 
ইদানীং ছোটবেলাকে মনে পড়ে খুব। অনেকটা হঠাৎ করেই। 
হয়তো আউটোবানে বেশ জোরেই ছুটছি, ঝাঁ করে একটা কালো ৭ সিরিজ পাশ দিয়ে বেরিয়ে যেতে টের পাই, গত কয়েক কিলোমিটার আমি স্টিয়ারিং এ ছিলাম না। শরীর এখানেই, এসময়েই ছিল। মন ছিল ১৯৮০ সালে। ধানমন্ডি সাত নম্বর। রোদ, হালকা বাতাস, জামগাছ। জামপাতার ঝাঁঝালো গন্ধ। কিন্ডারগার্টেনের ক্লাসরুমে। সাদা লোহার গ্রিল। নরম সবুজ ডিসটেম্পার দেয়া দেয়ালে আমাদেরই করা কাটিং-পোস্টিং। খাটো টেবিলের চারপাশে খাটো চেয়ারে বসা কিছু ছোটছোট ছেলেমেয়ে। তেল দিয়ে পরিপাটি আঁচড়ানো মাথা, হাফপ্যান্ট, চক দেয়া হকি বুট। কমলার গন্ধ ওয়ালা হলুদ রাবার। ঘুরিয়ে-ফিরিয়ে ছবি বদলানো রুলার। হলুদ কালো লাল স্টেডলার এইচ-বি। রেডিয়েন্ট ওয়ে। ফ্লাস্ক, টিফিন-বাক্স। বাটার-বন, ক্রীমরোল। 
রেস্কিউ। 
এসবের ফাঁকে ফাঁকে শিখে নিয়েছিলাম জীবনের দরকারি কিছু কথা। এগুলোর পরে জীবনের জন্য দরকারি আর কী শিখলাম? এর পরে দরকারি আর কিছু শিখলাম কি? 
সময়মত কাজ শেষ করতে হয়। অন্যের জিনিস ধরতে হয় না। পাশের জনকে খামাখা খোঁচাতে করতে হয়না। নিজের জিনিস অন্যের সাথে শেয়ার করতে হয়। খেলায় চুরি করতে নেই। কাউকে কষ্ট পেতে দেখলে সরি বলতে হয়। নিজের তৈরি জঞ্জাল নিজেকেই সাফ করতে হয়। অপরিচিত লোকের সাথে কথা বলতে হয়না। 
গাপ্পিমাছ, টমেটো গাছ, কবুতরের বাচ্চা, সবাই মরে যায়। 
একদিন আমিও যাবো।


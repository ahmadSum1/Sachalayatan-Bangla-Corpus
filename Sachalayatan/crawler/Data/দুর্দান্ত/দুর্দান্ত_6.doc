বিশ্বাস যাচাই



ছিল হয়তো কখনো একটা সময়। রবিবার সকালে পরিপাটি কেতাদুরস্ত অভ্যাগতের ঢল। আঁধার কুলুঙ্গিতে মোমবাতি। হয়তো উপাসনা। হয়তো শুধু কিছু প্রশান্ত নীরবতা। সেই দিন আর নেই। 
নেদারল্যান্ডের দক্ষিণের শহর মাস্ত্রিখ্‍ত এর এই গির্জাটি ত্রয়োদশ শতাব্দীতে যাত্রা শুরু করে ডমিনিকান সন্ন্যাসীদের উপাসনালয় হিসাবে। ডমিনিকানদের কথা বিষদে লেখার জন্য এই পোস্ট নয় তবুও বলে রাখি এই ক্যাথলিক সন্ন্যাসীরাই নবম গ্রেগরির ইঙ্কুইজিশন কার্যকর করেছিল। ইউরোপ ও ঔপনিবেশিকদের সাথে সারা দুনিয়া ছড়িয়ে পড়া প্রচণ্ড প্রভাবশালী এই দলটি কয়েক শতাব্দী ধরে পোপের লাইসেন্স বলে করে গেছে একের পর এক মানবতার  বিরুদ্ধে অপরাধ। রেনেসাঁর মনিষীদের দমিয়ে রেখেছিল যে ধর্মযাজকের দল, তাদের বেশীরভাগ ধর্মযাজকেরা এসেছিল এই ডমিনিকান অর্ডার থেকে। 
১৭৯৪ সালে নেপোলিয়ন ক্যাথলিক ডমিনিকানদের এই গির্জা থেকে তাড়িয়ে দেয়। এরপরে এই ভবনটি কখনো প্যারিশ, কখনো গুদাম ঘর হিসাবে ব্যবহৃত হয়েছে। আজকে এটি একটি বই এর দোকান। ওলন্দাজ বই-কিতাবের চেইন-স্টোর সেলেক্সিজ এর মাস্ত্রিখ্‍ত শাখা এটি। বইয়ের পাতায় পাতায় এখানে বিশ্বাস যাচাইয়ের সুযোগ উপচে পড়ছে। তবে ত্রয়োদশ শতাব্দীর খুব সুন্দর ফ্রেস্কোর একাংশকে পুনরুদ্ধার করা হয়েছে বেশ মমতার সাথে। 
ইউরোপের মফস্বলে আর শহর এলাকার অগণিত উপাসনালয় পরিণত হয়েছে বাসাবাড়িতে, শুঁড়িখানায়, কারখানায়। আধ্যাত্মিকতাকে পাশে ঠেলে সামনে এসে দাড়িয়েছে ইহজাগতিকতা।  কিছু গির্জা আবার মসজিদে পরিণত হয়েছে। 
মসজিদের শহর ঢাকা পাঠাগারের শহরে পরিণত হতে পারে কি কোনদিন?  
আমি খুব একটা আশাবাদী নই। আপনি? 














জেলার নাম লালকুপি - ১৪



সোমবার সকলটায় ভাল রোদ উঠেছে। বাজেটের সময়, সবাই ব্যাস্ত। স্কৃনে অপছন্দের একটা খটমটে হিসাবের দিকে ভ্রূকুটি নিয়ে তাঁকিয়ে আছি। কে যেন আমার স্কৃন আর জানালার আলোর মাঝে এসে দাঁড়াল। ছায়াটা বিরক্তিকর। ভ্রূকুটি নিয়েই সেদিকে মুখ ফিরিয়ে দেখি মেইন্টেনেন্স এর গ্র্যাড তামারা সাথে একজনকে নিয়ে এসেছে। 'হাই, আমি মালয়শিয়ায় চলে যাচ্ছি। এর নাম তানভীর, এ আমার জায়গায় এসেছে'। দেখি হাত বাড়িয়ে দাঁড়িয়ে আছে হাসিখুশি একটা চেহারা। চকচকে সমান চুলের নিচে বুদ্ধিদীপ্ত দুটো চোখ। তানভীরের চেহারা উপমহাদেশীয়। লন্ডনী ইংরজীতে হ্যালো বলল সে। উত্তরে হ্যালোফ্যালোর তোয়াক্কা না করে আমি ঠাস করেই জিজ্ঞেস করলাম, 'দেশ কই?'। 
তানভীর হেসে বলল, বাংলাদেশ। এটুকু শুনেই আমি শিশুর হা হা মত হেসে উঠলাম। ব্যাপারটি ঘটে গেল অনেকটা আমার নিয়ন্ত্রনের বাইরেই। আসলে হল্যান্ড এর এই পান্ডববর্জিত চিপায় আরেকজন বাংলাদেশীকে সহকর্মী হিসাবে পাবো কখনই আশা করিনি। 
তামারা আর তানভীর বেশ অস্বস্তিতে পড়েছে বোঝা গেল। ওপেন প্ল্যানের সবাই ঘুরে তাঁকিয়েছে। উঠে এগিয়ে গিয়ে তানভীরের সাথে হাত মেলালাম। বললাম 'অভিনন্দন, আমি গর্বিত'। 
কেন এমন হয়? নিজের দেশের মানুষ দেখলে আমরা এমন আত্মহারা হয়ে যাই কেন?
---
আমার নয় বছুরে মেয়েটা আগামি সপ্তাহের তিনটি রাত বাসায় ঘুমোবে না। ওদের ক্লাসের সব ছেলেমেয়েরা চলে যাচ্ছে দুরের একটা জঙ্গলে। ওখানে সবাই হই হল্লা করবে, জঙ্গলের পথে পথে হাঁটতে হাঁটতে গান গাইবে। গাছাপালা আর ব্যাঙের ছাতা চিনবে। ক্যাম্পফায়ারে মার্শমেলো ঝলসিয়ে খাওয়া হবে, তাঁবু খাটিয়ে ঘুমথলিতে ঘুমোনো হবে। 
সেপ্টেম্বরের শুরু থেকেই এখানের আবহাওয়া পাল্টে গেছে। ঘষা কাঁচ আকাশ, দমকা হাওয়া আর ঝিরঝির বৃষ্টি। তাপমাত্রা নেমে গেছে অনেক আগেই। এই ভেজা-ঠান্ডার মধ্যে ওরা তিনরাত বাইরে থাকবে। স্কুল থেকে শক্ত ভাষায় বলে দিয়েছে, বাবা মায়েরা যেন শিশুদের সাথে মোবাইল ফোন না দেয়। যেন ক্যাম্পসাইটে গিয়ে বসে না থাকে। 
মনকে বোঝানোর চেষ্টা করি। এই কটা দিন নিজের মত থাকাটা যেমন আমার মেয়ের জন্য দরকারি, আবার আমার জন্যও সেটার প্রয়োজন আছে। আর মাত্র ক'টা বছর এরপরই তো সে কলেজে চলে যাবে। তখন তো মাসের পর মাস ওকে ছাড়া আমাদের থাকতে হবে। ওর একা একা থাকার ওপর একটা বিশ্বাস তৈরীর প্রকৃয়াটির এখনই শুরু হওয়ার দরকার। 
কিন্তু মন মানে না। আমার ছোট্ট প্রজাপতিটা পাখা ঝাপটাতে শুরু করেছে। 
---
ওলন্দাজ সিনেমার সুনাম তেমন নেই। এরা তেমন সুখাদ্য কিছু খুব একটা বানায় না। তবে এখানে থাকি বলে চোখের সামনে এদের ফিল্ম দু একটা চলেই আসে।  
গতরাতে স্থানীয় টিভিতে আমরা দেখলাম 'লাস্ত দাখেন ফন্‌ এমা ব্লাঙ্ক' বা এমা ব্লাঙ্ক এর শেষ দিনগুলো। জীবন থেকে নেয়ার জাদরেল গৃহকর্তী মত ধনীর দুলালী এমা ব্লাঙ্ক। উত্তর সাগরতীরের বালিয়াড়ীর মাঝে এক বাগানবাড়ীতে একদল চাকরচাকরানি নিয়ে তার একার রাজত্ব। রিমেন্স অব দ্যা ডে'র মিস্টার স্টিভেন্স এর মত হেড চাপরাসি বার্নাফেল্ড, রাঁধুনি বেলা, ঝারপুছ চাকরানি খোনি, আর মালী-চাকর মাইয়ার। আর আছে কুকুর তেও। হিটালারি কায়দায় এমা তার চাকরবাহিনী পরিচালনা করে। এমা খামখেয়ালী কিন্তু তার পোশাক আশাক সর্বদাই টিপটপ । 
এরকম বাড়ীতে যেমন হয়। মালকিন ওপর তলায় চলে গেলে চাকর চাকরানীদের রাজত্ব। ক্রমে আমরা জানতে পারি বার্নাফেল্ড আর বেলার শোবার ঘর আলাদা নয়। খোনি আর মাইয়ার ও একে অন্যের প্রতি আকৃ্ষ্ট। 
তেও-ও এরকম সংসারে ঠিক ঠাক মিলে যাওয়া বয়স্ক কুকুর। একটু অবাধ্য, মাঝে মাঝে সোফায় বসে। মালকিনের হাঁটুকে কুকুরি কায়দায় ভালবাসতে চায়। বাইরে থেকে মরা পাখি এনে ফেলে মালকিনের কোলের ওপর। আবার প্রকৃতির ডাকে ঠিক ঠাক বাইরে দৌড়ে যায়। তেও-র চরিত্রটি একটি কুকুরকে দিয়া না করিয়ে পরিচালক নিজেই সেই ভুমিকায় অভিনয় করেছে, অদ্ভূত বিশ্বাযোগ্যতার সাথে । 
তারপর আমাদের চক্ষু চড়কগাছ হবার পালা। একে একে আমরা আবিস্কার করি আদতে বার্নাফেল্ড এমা'র স্বামী আর খোনি তাদের কন্যা। এরকম আরো বেশকিছু চমক অপেক্ষা করে থাকে কালো দেয়াল আর সাদা দরজাজানালার সেই বাগানবাড়ীর আনাচেকানাচে। 
সবার ভাল লাগবে না। 



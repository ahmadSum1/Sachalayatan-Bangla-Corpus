একখান কুইজ কইতাম চাই - ৩



৮৫০ মেগাওয়াটের মুলা ঝুলছে। সেই মুলায় চড়ে দেশের গার্জেনেরা গজরাচ্ছেন। টেন্ডার ছাড়া হয়েছে। ফেল কড়ি মাখ তেল। তেলটাই মাখতে হবে, কেননা গ্যাস নেই। থাকলেও ৮০% পি এস সি সরিকদের থেকে কিনে খেতে হবে। ৮৫০ মেগাওয়াটের টেন্ডার খিলাড়ীদের সাফ বলে দেয়া হয়েছে যে আমাদের ওসব গ্যাসট্যাস নেই - তোমরা ফুয়েলঅয়েল আর ফার্নেসঅয়েল দিয়ে কাম চালিয়ে নাও। 
এই ফুয়েলঅয়েল আর ফার্নেসঅয়েল কি বস্তু? আমাদের যেমন ভাল নাম আর ডাকনাম থাকে, ফুয়েলঅয়েল আর ফার্নেসঅয়েলও একই জিনিস। এই ক্রুড থেকে পেট্রোল আর আলকাতরা চুষে নেবার পরে যা বাকি থাকে সেটাই ফুয়েলঅয়েল। ক্রেতা কে, তার ওপর ভিত্তিকরে বিভিন্ন নামে একে ডাকা হয়। একে জাল দিলে হালকা ডিজেল, ভারী ডিজেল, ভারী  ফার্নেসঅয়েল এগুলো বের করা যায়। ডিজেলের কাটতি আছে এমন দেশে যেমন ইউরোপে, সেখানে তাই করা হয়। যেখানে ডিজেলের বাজার ছোট, কিন্তু বেশ ঠান্ডাপড়ে, সেখানে এই জ্বলিয়ে ঘর গরম করা হয়। আবার এটাকে সরাসরি জাহাজ, কারখানায় খাইয়ে দেয়া যায়। তবে ঐ ঘর গরম আর জাহাজ কারখানার কাটতি গাড়ী চালানোর ডিজেলের তুলনায় কিছুই না। আর সুয়েজ খালের পূব দিকে ফুয়েল ওয়েলের দামটাও কমতির দিকেই থাকতো। পূব থেকে পশ্চিমে এই জিনিস আনতে হলে সুয়েজের হয় মালিক কে টাকা দিতে হবে, নয়তো আফ্রিকার পাছা ঘুরে আসতে হবে। এতে পোষায় না। তাই ঐ মাল পূবেই থাকতো, শস্তাতেই থাকতো। 
তবে কি জানেন, আজকাল কিসব ক্র্যাকার/ফ্র্যাকার/আপগ্রেডার বলে যন্তরমন্তর বেরিয়েছে। দাদার আমলের পরিশোধনাগারের আগায় এগুলো লাগিয়ে নিলে আর ফুয়েল ওয়েলে ভাসতে হয় না। আর নতুন যত কারখানা বসছে, সেগুলো আর শুধু আর পরিশোধনাগার, এক একটা পেট্রোকেমিকেল কম্প্লেক্স। খালি তেল পরিশোধন করেই এরা থেমে থাকে না, পেট্রল কেরোসিন তো আছেই, ঐ ফুয়েল অয়েলেও পেঁদিয়ে পেট্রল, কেরোসিন, ডিজেল  করে ছাড়ে। যে হতছাড়া ক'ছটাক ফুয়েল অয়েলে 'আমি বউ হব না রে' বলে নড়তে চায় না, সেগুলোকেও ছেড়ে কথা কয় না, ওগুলোকেও অনুঘটক, ভ্যাকুয়াম ইত্যাদি দিয়ে ঝেটিয়ে বিষ ঝেড়ে কেমিকেলের কারখানার কাচামাল করে নেয়। 
এই ক'বছরেই সিঙগাপুর, চীন, সৌদি আরব, কুয়েত, থাইল্যান্ড আর চীনের পরিশোধনাগারগুলো টপাটপ সব এইসব যন্তরমন্তর বসিয়েছে। তাদেরই দোষ দেই কেন। বড়লোক দেশগুলো তো যত্তসব গাছপেয়ারু সবজেমনাদের খপ্পড়ে পড়ে গেছে। সেখানে নতুন বড় পরিশোধনাগার বা কেমিকেল কারখানা ফাঁদবেন কি? যেগুলো আছে সেগুলোরই নাভিশ্বাস। আইনের খবরদারি, ভোক্তার চোখরাঙানী, খরচ আর খরচ। টিমটিম করে যেগুলো জ্বলছে, সেগুলো ক'বছর টেকে কে জানে। তো সবাই তাই তাঁকিয়ে আছে পূবদিকের এই ঝাঁ চকচকে নতুন ইষ্টিলের কারখানাগুলোর দিকে। গাছপেয়ারু সবজেমনাগুলো আবার একটু দূরকানা। দূরদেশে তাদের চোখরাঙানী নেই। 
কিন্তূ আমাদের ফুয়েল ওয়েলের সাথে এর সম্পর্কটা কি? 
আছে আছে! আগে তো পশ্চিমে আসতো ক্রুড - তারপর এখানের কারখানায় সেটা চিপে তেল-কেমিকেল বের করে বাজারে ছাড়া হত। এখন আসবে পরিশোধিত পেট্রল, ডিজেল, কেমিকেল। সেগুলো আসবে সুয়েজের পূব দিক থেকেই। আর যেসব নতুন কারখানা এগুলোর যোগান দেবে, সেগুলোর বেশীরভাগই চাইবে শস্তার কাঁচামাল ব্যাবহার করতে। আর ঐদিকে শস্তার কাচামালটা যেন কি? 
জ্বী, সেটা হল আমাদের অতি স্নেহের ফুয়েল অয়েল! 
এবারটায় একটু আঁক কষি, কি বলেন? 
৮৫০ মেগাওয়াটের কারখানা চালাতে বছরে ২ মিলিয়ন টন ফুয়েল অয়েল লাগবে । এটা আমার নিজের হিসাব, যেখানে আমি ধরে নিয়েছি এই বিদ্যুত কেন্দ্রগুলি ২৫% এফিশিয়েন্ট আর ফুয়েল ওয়েলের এনার্জিডেন্সিটি কেজিপ্রতি ৪০ মেগাজুল। এইখানে পাবলিক প্রশ্ন করলে বুয়েটি আফা-ভাই বেরাদরেরা একটু ডান হাত দিবেন । এই ফুয়েল ওয়েলে সয়লাবের দিনে দাম টনপ্রতি ৩৫০-৫০০ ডলার এর দিকেই থাকে। ৩৫০ এর দরেও বছরে ৭০০ মিলিয়নের ধাক্কা। সামনে আসছে শুভ দিন, কেমিকেল মার্কায় ভোট দিন। 
আবার ৮৫০ মেগাওয়াটের কারখানা চালাতে বছরে ৪০ বিসিএফ এর মত গ্যাস লাগার কথা (৬০% এফিসিয়েন্সিতে, এখানেও বুয়েটী ভাইয়ের এই গবেটের ভুলচুক ঠিক কইরা দিয়া কয়টা নেকি হাসেল করেন)। এই গ্যাস আমাদের আছে। সরকার যদি বাজারদর দিতে রাজী হয় তাহলে চাইলে শেভরন, কেয়ার্ন দুজনেই হামলে পড়ে আমাদের এই গ্যাস যোগাড় করে দেবে। ১০০% বাজার দরে টেন্ডার ধরলে অশীতিপর তিতাসও হঠাত পূনর্যৌবন লাভ করবে। দেশে পাওয়া না গেলে বর্মা-ভারতও তিন পায়ে খাড়া হয়ে যাবে ইনশাল্লাহ । এক বিসিএফ এর দাম বাজাএর ৫-৬ মিলিয়ন ডলারের মত। ৫ এর দরে খরচা গিয়ে দাঁড়ায় ২০০ মিলিয়নের মত। 
এখন কইনছাইন দেখিঃ
১। দেশের জন্য কোনটা বড় বিলা? ৭০০ মিলিয়নের খরচা, নাকি ২০০ মিলিয়নের খরচা? 
২। বাজার দরে গ্যাস কিনা বড় গুনাহ, নাকি ফুয়েল ওয়েল বাজার দরে কিনা বড় গুনাহ?
৩। দেশের ২০০ মিলিয়নের সম্পদ (যেটা এখনো আবিস্কার হয়নাই) বাঁচাতে রাস্তায় নেমে পুলিশের বাড়ী খেলে বেশী সোয়াব, নাকি ৭০০ মিলিয়নের হুন্ডি লিখে দেয়া হলেও বাসায় বসে থাকায় বেশী সোয়াব?
(ছবি সত্ব ; ইন্টারনেট)


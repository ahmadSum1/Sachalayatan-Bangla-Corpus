ভাটির কথা – সরবারহ



(বাংলাদেশের তেল গ্যাস নিয়ে একান্ত নিজস্ব কিছু অনুযোগ আর আবদার লিখে রাখছি। ভাটি মানে ডাঊনস্ট্রিম; তেল-গ্যাসের দুনিয়ায় পরিশোধন আর বিপননকে সবাই ডাঊনস্ট্রিম বলেই জানে। উজান বা আপস্ট্রিম হল অনুসন্ধান, খনন আর উত্তোলন; এ নিয়ে পরে লেখার ইচ্ছা আছে। ছবিটি নিয়েছি এখান থেকে) 
আগের কিস্তিতে পরিশোধন নিয়ে বলেছিলাম। এই কিস্তিটা বিপননের প্রথম ভাগ।  কোন সংস্থার বিপনন কর্মকান্ডকে সরবরাহ ব্যাবস্থা, প্রচার, সামগ্রি ও সামগ্রির মুল্য ও– এই চারটি  খোপে ফেলে দেখা চলে। 
বাংলাদেশের নিজের তেল খুবই সামান্য (দৈনিক ~২০০ ব্যারেল, হরিপুর)। ক্রুড ও পরিশোধিত মিলিয়ে দেশের চাহিদা ৩.৫ থেকে ৪ মিলিয়ন টনের মধ্যে, যার সবটাই আমদানী করে আনা হয়। এর মধ্যে এল মিলিয়ন টন ক্রুড, দেড় মিলিয়ন টন হল ডিজেল আর কিছুটা জেটফুয়েল। ঠেকায় পড়লে কুপি, হারিকেনের কেরোসিনও আমদানি হয়। তেলের আমদানী সরকারের হাতে। 
আমাদের অন্যান্য বড়মাপের অবকাঠামোর মত তেলের সরবরাহ ব্যাবাস্থাতেও সেই ব্রিটিশ আমলের পর বড় কোন পরিবর্তন আসে নি। ব্রিটিশ আমলের লঞ্চরুট ও পাটশিল্পকে জ্বালানী সরবরাহ করার জন্য তৈরি – খুলনার দৌলতপুর ও ঢাকার কাছের ফতুল্লা ও গোদনাইলের বড় বড় এবং ভৈরব বাজার ও উত্তর বঙ্গের রংপুর, পার্বতিপুর, নাটোরের  মাঝারি/ছোট ডিপো গুলো। চট্টগ্রামের অবশ্য একটি তেলের মজুদ ও সরবরাহ অবকাঠামো সবসময়ই ছিল, পাকিস্তান হওয়ার পর একে ঘিরেই দেশের অন্যান্য ডিপোগুলোকে সঙ্গে নিয়ে সরবরাহ ব্যাবস্থা গঠন করা হয়। সমুদ্রগামি জাহাজে বয়ে আনা ক্রূড চট্টগ্রামেই থাকে। আর পরিশোধিত পন্যগুলি রেল ও নদী পথে বড় ডিপোগুলিতে পাঠানো হয়। পরে এই ডিপো গুলো থেকে ট্রাকে করে তেল পাঠানো হয় পাম্প অথাবা ডিলারের কাছে। লুব্রিক্যান্টের সরবরাহ ব্যাবাস্থাটি আরেকটু জটিল, তা নিয়ে পরে বলছি। 
সরকারি নিয়ন্ত্রনের বাইরে দেশে বেশ কয়েকটি ডিপো আছে। সরকারি রস্তায় যেমন স্থানীয় মাস্তানেরা টোল তোলে, নদীপথে সরকারি ডিপোতে যাওয়ার সময় লাইটারেরা এইগুলিতে কিছু নাজরানা না দিয়ে এগুতে পারে না। চাঁদপুর ও গোয়ালন্দের এরকম ডিপোতে আমি গেছি – তিন চারটি মানুষ সমান ট্যাঙ্ক নিয়ে বসে গেছেন জনাবেরা, এখানে মোবাইল কোর্ট যায় না, বি এস টি আই যায় না – তবে তেল কম্পানীর ও স্থানীয় থানার লোকের এসে নিয়মিত বখরা নিয়ে যাচ্ছে। ছোট লঞ্চ, শ্যালোচালক ও জেলেরা এদের প্রধান ক্রেতা। 
পদার্থবিদ্যার আইন মেনেই তেল গরমে আয়তনে বাড়ে আর ঠান্ডায় কমে। আর সব তরলের মত একটি পাত্রে যা ঢালা হবে, তার কিছুটা পাত্রের গায়ে লেগেই থাকবে। এই হিসাবে সব লাইটারকেই চালানপ্রতি ২-৫% ছাড় দেয়াটা এই শিল্পের প্রচলন। কিন্তু বাপেকের ছাড় এক ইস্পিশিয়াল ছাড় – এখানে চালানপ্রতি ২০% ছাড়ের নজির আছে।
এই লাইটারগুলোর নিয়োগ নিয়েও আছে আরেক মজা। হাতে গোনা কয়েকটি প্রতিষ্ঠানকে লাইটারেজের তালুক দিয়ে রাখা হয়েছে। এখানে কোন টেন্ডার নিলামের ব্যাবস্থা নেই – মহানুভব সরকার এখানে হালুম করেন না। 


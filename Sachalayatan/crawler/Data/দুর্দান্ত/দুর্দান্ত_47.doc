জেলার নাম লালকুপি - ১১



 জার্মানীর উত্তরপুর্বে পোল্যন্ড এর সীমানা ঘেঁষে একটা বড় মাপের পরিশোধনাগার। সরীকের কারখানার যৌথ পরিচালনায় চলে। তিন মাস অন্তর পরিচালনা পর্ষদের সভা বসে, প্রতিনিধিরা জমা খরচ বখরার খোঁজখবর নেয়। এদিকে ব্রান্ডেনবুর্গ ও বার্লিন এলাকার সাময়িক অর্থনৈতিক মন্দা, ওদিকে প্রধান সরবরাহক রুশ ভালুকের গরর গরর গুরুক, কারখানার শ্রমিকদের গড় বয়স এবছর ৫০ পেরিয়ে গেছে - এইবেলা তরুনদের কাজে না ঢোকালে আখেরে পস্তাতে হবে - এইসব গুলতানি চলল তিন দিন দুই রাত। 
শেষদিনে একে গরম তাতে শুক্রবার, তাই পরিচালনা পর্ষদের কেউ আর স্যুটকোটের ঝক্কি নেয়নি। পোলোর সাথে ডকার্স নয়তো চিনো। সাড়ে চারটা বাজতেই সবাই একে একে চলে গেল। আমার ফ্লাইট সেই রাত দশটায়। কারখানার বড়বাবুটিও পাঁচটার দিকে তার ঘরটি আমার হাতে তুলে দিয়ে চলে গেলেন। ট্যাক্সি আসা অব্দি সেখানে বসেই সপ্তাহের শেষ মেইলগুলো ঝেড়ে নেব । এসময় হাতের কাছে একটা কফি থাকলে ভাল জমে। বেরুলাম কফির খোঁজে। 
কর্মচারিরা কেউ নেই। ঘোঁঘোঁ শব্দে কোথাও কেউ একটা ড্রিল চালাচ্ছে। অফিস ছুটির সময়ই টুকটাক সারাইয়ের কাজ হয়। চকচকে মেঝের লম্বা করিডোরের শেষ মাথায় কফি মেশিন। কফি মেশিনটাকে আড়ল করে হাতে ক্লিপবোর্ড আর একটা কাপড় নিয়ে দাঁড়িয়ে দশাসই চেহারার নীল চোখ আর সাদাটে সোনালী চুলের এক প্রৌড়, পরনে সবুজ স্যুট। 
করিডোরে আমার ঠিক পিছনে থেকে হেঁটে আসছে অল্পবয়সের আরেকটি ছেলে। সেও সফেদ, তবে তার চুল গাড় রংএর। আমরা দুজনে একই সময়ে কফি মেশিনের সামনে উপস্থিত হলাম। সোনালী চুলের প্রৌড় এক মুহুর্ত সময় নিল আমাদের দুজনকে দেখতে। এরপর আমার দিকে ফিরে তার হাতের কাপড়টি এগিয়ে দিয়ে বল্ল 
'পি সি কে এর পক্ষ থেকে  স্বাগতম, তোমার প্রথম কর্মসন্ধাটি সুন্দর হোক এই কামনা করি।' 
কিছু না বুঝে যন্ত্রচালিতের মত এগিয়ে দেয়া গাঢ় সবুজ কাপড়টি হাতে নিয়ে লক্ষ করে দেখি সেটা একটা এপ্রন। 


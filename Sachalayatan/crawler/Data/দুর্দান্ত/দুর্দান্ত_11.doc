মেধা ও তার প্রকাশ কি আদৌ চুরি করা সম্ভব?



মেধা-সত্ত্ব নিয়ে একটি সুন্দর আলোচনা হচ্ছে প্রকৃতিপ্রেমিকের সাম্প্রতিক পোস্টে।  সচলায়তনের সাথে সম্পৃক্ত অনেকেই (সকলেও হতে পারে) নিশ্চিত যে অন্যের লেখা বা ছবি নিজের লেখায় ব্যাবহার করার সময়ে সেখানে রেফারেন্স ব্যাবহার করলে লেখার মান উন্নত হয়। এর সাথে বিমত প্রকাশ করার মত যথেষ্ট কারণ  ও উপাত্ত আমার হাতে নেই। তাই আমিও আপাতত যেখান ক্রেডিট প্রযোজ্য, সেখানে ক্রেডিট দেবার পক্ষে।
প্রচলিত মেধা-সত্ত্ব রক্ষা আইনগুলো মূলত (ক) মেধা-সম্পদের মালিককে সেই সম্পদ প্রকাশের অধিকার দেয় (খ) সেইসাথে অন্য সবার কাছ থেকে সেই মেধা-সম্পদ ব্যাবহার বা বিতরণ করার অধিকার রহিত/সীমিত করে। যে প্রথম-জন প্রকাশ করল, সেই আইনগত মালিক, সে ছাড়া বাকি সব প্রকাশক, শর্তসাপেক্ষে, চোর। এই কাঠামোতে সাধারনত (খ) এর প্রায়োগিক উপযোগিতার ভিত্তিতে (ক) কে হালাল করা হয়। উদাহরন হিসাবে বলা যায়, জাফর ইকবালের এক কপি উপন্যাস কিনে যদি আমি সেটাকে নিজের বলে চালিয়ে দেই, তাহলে সেটা চুরির পর্যায়ে পড়বে, তদুপরি আমি যদি নিজের হিসাবে সেই বই বিক্রি করতে শুরু করি, তাহলে জাফর ইকবালের কিছু আর্থিক ক্ষতি হতে পারে। যেহেতু আমি জাফর ইকবাল নই, যেহেতু আমার অননুমদিত প্রকাশে জাফর ইকবালের ক্ষতি হচ্ছে, সেহেতু (খ) মানে আমার প্রকাশ অধিকার রহিত করা যুক্তিযুক্ত, আর যেহেতু আমার ও আমার মত অন্যান্য অ-জাফর ইকবালের প্রকাশ অধিকার রহিত, তাই নিশ্চই উপন্যাস নামক সেই মেধাসম্পদের সত্ত্বাধিকারি জাফর ইকবাল।   
কিন্তু পথিকবর, তিষ্ঠ ক্ষণকাল। 
মালিকানা তো সেখানেই খাটে যেখানে সম্পদটির প্রাপ্যতার সীমাবদ্ধতা (স্কারসিটি) আছে। চুরি করা তো তখনই হয়, যখন চুরির পরে আলোচ্য সম্পদ আর মালিকের কাছে থাকেনা। জাফর ইকবালের উপন্যাস তো স্কার্স কোন সম্পদ নয়, মানে সেটাকে তো ব্যাবহার করে করে নিঃশেষ করে ফেলা যায়না। আবার আমি যদি জাফর ইকবালের উপন্যাস নিজের বলে চালিয়ে দেই, তাতে তো জাফর ইকবালের মালিকানাধীন উপন্যাসটা গায়েব হয়ে যাবে না। 
প্রথম প্রকাশকই যে মেধা-সম্পদের আইনসিদ্ধ মালিক, সেটার নীতিগত ভিত্তি কোথায়? ভাস্কো-ডা-গামা তো ইউরোপ-ভারত রুট প্রথম প্রকাশ করেছিল, পর্তুগিজরা গায়ের জোরে ও আইন করে সেই রুটের তাদের দেশের একটি মুষ্ঠিমেয় দলের একচেটিয়া ব্যাবহার নিশ্চিত করেছিল। কিন্তু তারা কি সেই রুটের নীতিগত মালিক? 
তাহলে বিষয়টা খাড়াইল কি? মেধা ও তার প্রকাশ কি তাহলে আদৌ চুরি করা সম্ভব? আপনার কি মনে হয়? যদি আপনার ক্ষমতা থাকতো মেধাসত্তব্যাবস্থাকে ঢেলে সাজানোর, তাহলে আপনিও কি শুধু প্রথম প্রকাশকের অধিকার রক্ষায় ব্যস্ত হতেন? 
যে আলোচনাটি এখানে শুরু করতে চাই, সেটা ক্রেডিট দেবার সিদ্ধান্তের সাথে ভিন্নমত পোষনের জন্য নয়। এটা মূলত ক্রেডিট দেবার পেছনের নীতি ও যদি সাহস দেন, তাহলে আরেক ধাপ পিছিয়ে মেধাসত্ত্বরক্ষা আইনের নীতিগত ভিত্তিকে আরো ভাল করে বুঝে নিতে। নিতান্ত ভদ্রতা-শালীনতা ছাড়া অন্যের তোলা ছবি বা লেখার ক্রেডিট দেবার আর কি ভিত্তি থাকতে পারে - সেটার ব্যাখ্যা আমাদের জানতে হবে। 
আজকে একটি আইন প্রচলিত আছে বলেই তো সেটা নীতিগত ভাবে গ্রহনযোগ্য হতে বাধ্য নয়। 
একসময় তো দাসপ্রথাও আইনসিদ্ধ ছিল।


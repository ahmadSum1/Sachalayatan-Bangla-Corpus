ভাটির কথা – পরিশোধন



(বাংলাদেশের তেল গ্যাস নিয়ে একান্ত নিজস্ব কিছু অনুযোগ আর আবদার লিখে রাখছি। ভাটি মানে ডাঊনস্ট্রিম; তেল-গ্যাসের দুনিয়ায় পরিশোধন আর বিপননকে সবাই ডাঊনস্ট্রিম বলেই জানে। উজান বা আপস্ট্রিম হল অনুসন্ধান, খনন আর উত্তোলন; এ নিয়ে পরে লেখার ইচ্ছা আছে।) 
বাংলাদেশের আর সব খনিজের মত তেল, গ্যাস আর কয়লার মালিক এর জনগন  আর এর ভাটি’ র খবরদারির মালিক করা হয়েছে বাংলাদেশ পেট্রলিয়াম কর্পোরেশন বা ‘বাপেক’ কে। বাপেকের মোট সাতটি প্রতিষ্টানের মধ্যে একটি রিফাইনারি, দুটি লুব্রিক্যান্ট ব্লেন্ডিং কারখানা আর চারটি বিপনন প্রতিষ্টান রয়েছে। 
চট্টগ্রাম শহর থেকে বিমানবন্দর বা পতেঙ্গা যাওয়ার পথে দেশের একমাত্র ইস্টার্ন রিফাইনারিটিকে অনেকেই দেখে থাকবেন। ১৯৬৮ সালে চালু হওয়া এই রিফাইনারিটির নকশা করা হয়েছিল তখনকার প্রচলনমত, সেই সময়ে মুসলিম রাষ্ট্র হিসাবে পানির দামে পাওয়া  মধ্যপ্রাচ্যের হাল্কা ক্রুড (আরব লাইট বা কুয়েত এক্সপোর্ট) আর ততকালীন দেশের ক্রমবর্ধমান পেট্রলের বাজার দেখে। স্বাধীনতার পর পর আমাদের উপর যে বানিজ্যিক নিষেধাজ্ঞা চড়ানো হ্য় তার পয়লা কিস্তিতেই আমরা ক্রুডের সেই পানির দর হারিয়েছি। পাকিস্তান আদ্যাবধি সৌদিআরব আর কুয়েত থেকে প্রায় মাগ্নায় তাদের দেশের ৮০% ভাগ ক্রুড পায়। যে জিনিসের দাম ধাই ধাই করে ওঠা নামা করার সম্ভাবিলিটি থাকে, তা কেঊ বাজারদরে কেনে? অন্তত অর্ধেক চুক্তিদরে আর অর্ধেক বাজারদরে কিনতে হয় – আর একটি মাথা খাটিয়ে কঠিন হিসাব করার মত জ্ঞান, আর হাতিয়ারের অভাব আমাদের দেশে নেই। কিন্তু মজার কথা হল আমাদের বাপেক তাদের ১০০% ক্রুড বাজার দরে কিনে থাকে। 
দেশের পেট্রলের চাহিদার প্রায় ৪০% এখান থেকে আসে। তা পেট্রল ছাড়া এই রিফাইনারি থেকে আর কি কি বের হয়? ইস্টার্ন রিফাইনারি আসলেই সিম্পল – এর এই মাথায় এক সের আরব লাইট ঢাললে, ঐ মাথা দিয়ে এক পোয়া নাফথা, আধা পোয়া কেরোসিন, এক পোয়া পেট্রল (MOGAS), আধা পোয়া ডিজেল, আর আধা পোয়া আলকাতরা বের হবে, আর রিফাইনারি নিজে আধাপোয়া খেয়ে নেবে। সেই ষাটের দশকে বাংলাদেশ কেন, সারা বিশ্বেই ব্যাক্তিখাতে ডিজেলের কদর তেমন ছিলনা, আর বিমানে ব্যাবহারযোগ্য জেট এ-১ কেরোসিনেরও এখানে তেমন স্থানীয় প্রয়োজন ছিল না। তাই এই রিফাইনারি থেকে যে ডিজেল বের হয় তা গাড়িতে ব্যাবহারোপযোগী নয় আর জেট এ-১ কেরোসিন এখান থেকে তো এক ফোঁটাও বের হয় না। 
বাংলাদেশ উন্নয়নশীল, রাস্তাঘাট বেড়েই চলেছে; দেশের টুটাফাটা একটা আভ্যন্ত্ররীন নৌযোগাযোগ ব্যাবস্থা আছে। তাই আলকাতরার ঠিকানা হয়ে যায়। কিন্তু নাফথার, যার গন্তব্য মুলত পেট্রোকেমিকেলে, তার আর ব্যাবস্থা হয় না। আশ্চর্য হলেও সত্য, বাংলাদেশের ক্রুড না থাকতে পারে, কিন্তু নাফথার বিশ্ববাজারে সে বিরাট পিলিয়ার! প্রতি বছর বাপেক লাখ লাখ টণ নাফথা রপ্তানী করছে। বিশ্ব বাজারে ক্রুডের দাম উর্ধ্মুখী, সেই সাথে ২০০৫ এর পর বিশ্বব্যাপী কেমিক্যালসের খাঁই বাড়াতে নাফথার দামটাও উর্ধ্মুখী। ক্রুড বাজার দরে কিনলেও বাংলাদেশ কিন্তু নাফথার ক্ষেত্রে এ ভুলটি করেনি - ১০০% নাফথাই রপ্তানি হচ্ছে ২০০২ এর দিকে করা চুক্তিদরে। 
তাহলে খাড়াইল টা কি? খাড়াইল এরকম। ফি বছর ১.৩ মিলিয়ন টন ক্রুড বাজারদরে আমদানি কর, তারপর এর এক সিকিভাগ দেশের গাড়িওয়ালাদের কাছে ভর্তুকি দিয়ে বিক্রি কর আর আরেক সিকিভাগ কম দামে বিদেশে রপ্তানি কর। মজা না?
আরব লাইট হল দুনিয়ার সবাচাইতে দামী ক্রুডের মধ্যে একটি; কারন? প্রথমত আরব লাইট থেকে সের প্রতি বেশী ডিজেল বের করা যায় আর দ্বিতীয়ত পয়সাওয়ালা দেশগুলিতে ব্যাক্তিখাতে ডিজেলের কদর বেড়েই চলেছে। আমাদের ইস্টার্ন রিফাইনারির কনফিগারেশন সফটওয়ারে কিছু পরিবর্তন এবং তাপসঞ্চলনে অল্পকিছু হেরফের করে অন্যান্য কমদামি ভারি ক্রুড (ইন্দোনেশিয়ার মিনাস বা ইরানি হেভি) চালানো যাবে, এতে করে পেট্রল আর আলকাতরা উতপাদন বেড়ে যাবে আর নাফথার উতপাদন কমে যাবে। 
পরের প্রজন্মের রিফাইনারিগুলিতে নাফথা আর আলকাতরার অর্ধেকটাকেই আরো প্রক্রিয়াজাত করে পেট্রলের পরিমান সের প্রতি তিন পোয়া করা যায়। বাকি নাফথাটাকেও অনুঘটকের দ্বারা বিশেষভাবে প্রক্রিয়াজাত করে কেরোসিনের পরিমান বাড়ানো যায়। ক্লোন কম্পিঊটারের যেমন মডুলার নকশা – একটি রিফাইনারিও তেমনি মডুলার। আজকের দুনিয়ায় এক দুই লাখ ডলারে এই রকম অনুঘটক প্রযুক্তির লাইসেন্স কিনে নিয়ে দেশের প্রকৌশলিরা এরকম বিশেষ প্রক্রিয়াকরন মডুল বসাতে পারেন। 
তেলের দাম তো সবে ১৩০ এ। এর মধ্য তেলের দাম আরো বাড়বে বলে আশা করা আশঙ্কা করাটা অমুলক নয়। এমতাবস্থায় নিরেট বাজারদরে ক্রুড কিনতে থাকাটা বুদ্ধির পরিচায়ক নয়। সেদিন শুনলাম বাংলাদেশ ব্যাঙ্ক নাকি পন্যদ্রব্যে হেজিং-এর পথ খুলে দিয়েছে ক্রুডে স্পেকুলেশনের পথাটাও যদি খুলে যায়, আর বাপেক যদি যথাযথ কমিশণ প্রদান করে প্রতিযোগীতার মাধ্যমে ক্রুড কেনে, তাহলে এই ক্ষেত্রে দেশে উদ্দোক্তার অভাব হবে না। 


নতুন ভেলকি - কৃষি ক্ষেত্রে কর 



দেশজ উতপাদনের ২৪% আসে কৃষিখাত থেকে, তাই নাকি আমাদের সরকারের উচিত এই খাতের আয়কে করের আওতায় আনা।  একথা বলছেন আমাদের প্রধানমন্ত্রীর অর্থ উপদেষ্টা। 
অর্থনীতির সাথে আমার পরিচয় সীমিত। তবে পারিবারিক ভাবে কৃষিকাজের সাথে অল্পবিস্তর পরিচয় আছে। সারা বাংলাদেশের খবর আমি জানিনা। তবে উত্তর কুমিল্লার বিল এলাকায় ধান, গম, পাট, আখ, আলু, কাওন, সবজি, মুরগি, মাছ, ছাগল এর কোনটাই যে লাভজনক নয় সেটা আমি নিজের অভিগ্গতা থেকে জানি। আমাদের দাদার আমলে পাট আর গমের প্রচলন ছিল, এখন এগুলো আর কেউ করে না।   ভাল বছরে একটি ইরি ও একটি বোরো ফসল, বন্যার বছরে শুধু ইরি। রাবি মৌসুমে সখ করে কাওন আর সবজির চাষ করেন অনেকে। ডিজেলের ভর্তুকির কথা শোনা যায়, কিন্তু সেটা কখনো কেউ চোখে দেখেনি। দুবেলা দুমুঠো তাদের জুটে যদিবা যায়, কর দেবার মত অবস্থা কি তাদের এক দু'দশকে হবে?কুমিল্লার কৃষকের অবস্থা কি দেশের আরসব কৃষকের চাইতে খুব বেশী খারাপ? মনে হয় না।  
দেশে নাকি ২২ লাখ টিন নম্বরধারি আছে। বড়, মাঝারি, ছোট ব্যাবসায়ীরাই মূলত নিবন্ধিত হন, বানিজ্যের খাতিরেই। এবছর রিটার্ন জমা দিয়েছে মাত্র সাড়ে ৭  লাখ, মানে নিবন্ধিত করদাতার দুই তৃতিয়াংশই বুড়ো আঙ্গুল দেখাচ্ছে। এই নচ্ছাড়দের মধ্যে সরকারের হোমরাচোমরা আছে, সেটা চোখবুজে বলা যায়। যেখানে বাংলাদেশ সরকারের গেজেটেড অফিসার, শিল্পমালিক, বড় চাকুরেদের একটা  বড় অংশ থেকে সরকার কর আদায় করতে ব্যার্থ হচ্ছে, সেখানে কিনা আমাদের উপদেষ্টা কৃষকের কাছ থেকে কর আদায় করার খোয়াব দেখেন। 
এই লোক নির্বাচিত জনপ্রতিনিধি নন। তার কথার কিছু ওজন আছে, এমন কথাও জোর দিয়ে বলা যায় না। মন্ত্রনালয়ে একজন আস্ত ডিজিটাল মন্ত্রী যেখানে বেশ চড়ে খাচ্ছেন, সেখানে কেন আলাদা করে মন্ত্রীপদমর্জাদার আরেকজন উপদেষ্টা লাগে সেটা আগে বোঝা যায় নি। এখন একটু একটু করে বোঝা যাচ্ছে। পাজেরো আর প্রটোকলে ঠাসা ব্যাস্ততার অবসরে এনারা ভুখা কৃষক পিষে ট্যাক্সো আদায়ে মক্শো করেন। 
এ বড় পরিশ্রমের কাজ। 


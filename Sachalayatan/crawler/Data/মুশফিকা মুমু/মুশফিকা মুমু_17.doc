শ্রুতির জন্য



শ্রুতিমনজুরাউল ভাইয়ের কমেন্ট থেকে জানতে পারলাম ওনার ১০ বছরের ছোট মেয়ে খুবই অসুস্থ। শুনে খুব মন খারাপ লাগল। যখন শুনলাম ও বাবার সাথে বসে সচল পড়ে তখন ওর জন্য কিছু লিখতে ইচ্ছে হল। মনজুরাউল ভাইয়ের মত এত সুন্দর গল্প লিখতে পারিনা বলে এই ছড়া লেখার ছোট চেষ্টা। এই ছড়া দুটো তাই উৎসর্গ করছি মনজুরাউল ভাই এর ছোট মেয়ে শ্রুতি শ্রাবন্তি কে। 
স্বপ্নপুরী
টেনশান ছুটোছুটি, স্বপ্নপুরীতে আজ,
স্বপ্নের মহরায় পরীদল করে কাজ।
গানের পরীরা সব রেও-য়াজ করে যায়,
পরীদের সাত সুরে, পাখিরাও গান গায়।
নাচের পরীর দল, উড়ে উড়ে ডালে ডালে,
প্র্যাকটিস করে নাচ, রুমঝুম তালে তালে।
প্রজাপতি কানেকানে, কি যেন কি বলছে,
ফুলগুলো তাই হেসে লুটোপুটি খেলছে।
রিমঝিম বৃষ্টির, প্র্যাকটিস চলছে,
রোদের আলোয় রঙ, রঙধনু খেলছে।
সাজুগুজু রেডি সব, ঠিক ঠিক হওয়া চাই,
শ্রুতি মনি ঘুমুবার, আর বেশি দেরি নাই।
পরী রানীর অর্ডার, সুন্দর স্বপ্ন,
শ্রুতি মনি যেন থাকে, সারারাত মগ্ন।
বাবা বলে "শ্রাবন্তি, শুয়ে পরো এখুনি,
স্বপ্ন মধুর হোক,গুড নাইট মামনি"।
পরদিন মিটিংয়েতে, বসেছে পরীর দল,
"আজ রাতে স্বপ্নতে, কি কি করা যায় বল?"
******************************
তুলির ছোঁয়া
আকাশ সাগর নীল, সূর্যটা খুবি লাল,
মাঠের বুকেতে যেন সবুজের মায়াজাল।
প্রজাপতি ফুলে ফুলে, কানে কানে বলে যায়,
লাল শাড়ি ছোট খুকি, রুমঝুম নেচে যায়।
নৌকায় পাল তুলে মাঝি গান ধরেছে,
নদীর ঢেউয়ের তালে, কি যে সুর তুলেছে।
নদী নালা খাল বিল, পাখি সব উড়ে যায়,
বৈশাখী ঝড়ে আম, টুপটাপ ঝরে যায়।
মৎসকুমারি ঐ, কার পানে তাকিয়ে?
সোর্ড হাতে প্রিন্স এলো, পঙ্খিরাজ উড়িয়ে।
আলাদিন কার্পেটে, প্রদিপ হাতে উড়ছে,
সিমবা পাহাড় চুরে, বাবা বলে ডাকছে।
আরো সব কত কিছু, যা কিছু মন চায়,
পেনসিল হাতে শ্রুতি, এক মন এঁকে যায়।
এই বুঝি রোদ এল, না না বৃষ্টি,
হেসে ওঠে শ্রাবন্তী, আহা কি যে মিষ্টি।
রঙিন স্বপ্ন চোখে, কত কিছু ভেবে যায়,
ধবধবে সাদা ফ্রেম, রঙে রঙে ছেয়ে যায়।
 

পুরোনো ডায়েরীর পাতা




আমার একটা বাজে অভ্যাস আছে যা কিনা আমি সব সময় সব কিছু রেখে দেই স্মৃতি হিসেবে। আমার কাছে মনেহয় সব কিছুর সাথেই কোনো না কোনো গল্প, স্মৃতি জড়ানো থাকে যার কিনা সেই মুহুর্তে তেমন গুরুত্ব না থাকলেও অনেকদিন পর যখন দেখব তখন মনে পড়বে, ভাল লাগবে বা কষ্ট লাগবে। গাদা গাদা কার্ড ছারাও আমার ছোট খাটো অনেক জিনিস বক্সে বক্সে ভর্তি। কিছুই ফেলতে পারিনা, মায়া লাগে।
যাইহোক সেদিন আমার সব পুরোনো জিনিস গোছাতে গিয়ে আমার ছোটবেলার ছোটৎ পুরোন ডায়েরীটা পেলাম। ক্লাস ফোর-ফাইভ এ পড়ার সময়কার এই ডায়েরীটা। আমার ছোট মামা এটা দিয়েছিলেন, কি যে খুশি হয়েছিলাম ডায়রিটা পেয়ে। মনে হচ্ছিল ইসস আমি কত বড় হয়ে গেলাম এখন নিজের ডায়েরীও আছে। মামাকে দেখতাম একটা লাল ডায়েরীতে কি সব লিখত আর কাউকে পড়তে দিত না। আমিও তাই বাসার সবাইকে ঢাকঢোল পিটিয়ে জানিয়ে দিলাম এটা আমার ডায়েরী কেউ যেন কখনো না পড়ে, যদিও কেউ আমার কথার কোন পাত্তা দিলনা। 
তারপর ডায়েরীতে কি লিখি কি লিখি ভেবে শেষে বিভিন্ন জায়গা থেকে যেমন খবরের কাগজ, গল্পের বই, ছোটদের ম্যাগাজিন ইত্যাদি থেকে ছোট ছোট ছড়া পছন্দ হলে আমার এই ছোট ডায়েরীতে লিখে রাখতাম। সব সময় এটা সাথে নিয়ে ঘুরতাম আর মজার কিছু পেলে বান্ধবীদের পড়তে দিতাম। মাঝে মাঝে নিজেও টুকিটাকি কিছু লেখার চেষ্টা করতাম।
ডায়েরীটা দেখেই অনেক পুরোনো স্মৃতি মনেপরে গেল যেন মুহুর্তেই সেই ছোটবেলায় হঠাত করে ফিরে গেলাম। সেই ক্লাস রুম ভর্তি বন্ধুদের হৈ চৈ, টিচারদের নাম ডাকা, সব পিচ্চিদের চেচামেচি, চোখের ওপর চোখ এঁকে বন্ধুদের ভয় দেখানো, কাগজে কিছু লিখে (না ভালবাসার কিছুনা) কুচিমুচি করে অন্য কারো গায়ে ছুরে মারা আরো কত কিছু। আমার মনে পরেগেল ক্লাস ফোরে আমি একটা মিনি খবরের কাগজের মত লিখতাম। মিনি মানে আসলেই একদম মিনি, ৪-৫ পাতার ৫ সেন্টিমিটার বায় ৫ সেন্টিমিটার এই পেপারটার কি নাম দিয়েছিলাম মনে পরছেনা, দৈনিক কিছু একটা হবে। বাসায় গিয়ে হোমওয়ার্ক না করে এই পেপার বানাতাম আর ওটায় সব আজগুবি গল্প বানিয়ে বানিয়ে পিচ্চি পিচ্চি করে লিখে ক্লাসে নিয়ে আসতাম, তারপর সব বান্ধবীদের জোর করে পড়াতাম, না পড়তে চাইলেও   
যাইহোক ডায়েরীর এক এক করে পাতা উল্টাচ্ছি আর আগের সেই মজার দিনগুলোর কথা ভাবছি। হঠাত একটা ছড়া নজরে পরল। আমরা ৩ বান্ধবী আমি, তিথি আর সোমা, মিলে এই ছড়াটা লিখেছিলাম সম্ভবত ক্লাস ফোরে। মনে পড়ছেনা কোন ছড়া থেকে আইডিয়া পেয়েছিলাম, সম্ভবত আমাদের বাংলা বইয়ে কোনো ছড়া বা কোনো খবরের কাগজ থেকে প্যারোডি করে বানিয়ে বানিয়ে লিখেছিলাম এটা (ছড়ার আর কবির নাম ঠিক মনে পড়ছেনা)। যাইহোক মনেপরে গেল আমরা তিনজন বেশ দুষ্টমি করতাম। এখন তিথীর সাথে কোনও যোগাযোগ নেই। ওর সাথে আমার শেষ দেখা সেই ক্লাস ফাইভের শেষে। ওরা চলে আসে ঢাকায় আর আমরা কিছু পরে অস্ট্রেলিয়া। সোমার সাথে পরে দেশে গিয়ে দুবার দেখা হলেও পরে যোগাযোগ রাখা সম্ভব হয়নি অনেক কারনে। কিছুদিন আগে ফেসবুকে আবার আমাদের যোগাযোগ হোল।  
ওদের কথা আর সেইসব আনন্দের দিনগুলো মনে পরার জন্যই এই পোস্ট লেখা। এত দিন পর ছড়াটা পরে অজান্তেই মনটা আনন্দে ভরে গেল   ভাবলাম নিজের ব্লগে রেখেদেই 
তিন বান্ধবী
ক্লাসের মাঝে করছি খেলা
তিথি, সোমা, মুমু
তাইনা দেখে টিচার বলেন
এদিকে এসো মুমু
তিথি সোমার সাথে কেন
করছ কুমুকুমু?
ভরকে গিয়ে মুমু সব করে দিল ফাস
এইনা শুনে টিচার রেগে করেন ফোসফাস  
রেগে বলেন তোমরা ক্লাসে শুধুই কর দুষ্টামি 
পড়ার সময় পড়া ফেলে কর ফিস-ফিসানি,
তাই তিনজন কানে ধরে কর টানাটানি,
শাস্তি হবে কঠোর এবার স্কেল তবে আনি 
জরিমানার জন্য দৌড়ে নিয়ে এসো মানি,
এইনা শুনে ভয়ে মোরা চাচ্ছি যে মাপ
বলছি মোরা, "সরি টিচার করেছি যে পাপ"। 
টিচার বলেন, "তোরা বড়ো মাথায় উঠে গেছিস"
"শাস্তি তো আজ হবেই তোদের দাঁড়া, ওই কে আছিস"  
এইনা কথা শুনে মোদের আক-কেল গুড়ুম  
অবাক হয়ে ভাবছি মোরা কার মাথায় চরুম?
বলি মোরা, উঠতে হবে, তা, মাথায় কার? 
না ভেবেই টিচার বলেন, কার আবার আমার।
এইনা কথা শুনে মোরা দৌড়ে গিয়ে দুজনে
ঘারে আর একজনে,
উঠলাম মাথার উপড়ে...।
কান্ড দেখে সবাই অবাক
সবাই ভাবে ব্যপার খানা কি?
ভয় কাতুরে তিথি,সোমা, মুমু আজ এমন সাহসী।
****************************************
এ ছড়াটা আমি লিখেছিলাম মনেহয় ক্লাস ফোরের শেষের দিকে। ষড়ঋতু নিয়ে ছড়া তাই নামও ষড়ঋতু। মনে পড়ছে এটা লিখেছিলাম টয়লেটে কারন রাতে শুয়ে শুয়ে মনেহল কিন্তু এত রাতে ঘরে লাইট জালালে বকা খাব তাই কলম আর ডায়েরীটা  নিয়ে টয়লেটে গিয়ে লিখেছিলাম 
ষড়ঋতু
গ্রীষ্ম এলো সবদিক পুড়িয়ে ছাড়খার
বর্ষা এলো চোখের জলে ভিজিয়ে দেবার।
নদীর ধারে সাদা কাশবনে
শরত হাসে বনে বনে।
হেমন্ত এলো সোনালী পাকা ধান
কৃষকের মনে বাজে সুখের গান।
শীতের বুড়ি থরথর কাঁপে
বসন্ত এলো ফুলের ঝুরি হাতে। 
 

যুদ্ধদিনের কাহিনী - ১



আমাদের মুক্তিযুদ্ধ সময়কার কাহিনী আব্বু আম্মুর কাছে অনেক শুনেছি। শুনেছি পরিচিত অনেক আন্কেল আন্টিদের কাছে। কত রকমের কাহিনী শুনেছি কিন্তু যুদ্ধের সময় দেশের সাধারন মানুষ যে কত কষ্ট করেছে তা এমন স্মৃতিচারণ, নাটক, সিনেমা আর বই পড়ে শুধুমাত্র আন্দাজ করতে পারি, কল্পনা করতে পারি, যদিও পাকিস্তানি আর্মির নির্মম অত্যাচার আমার কল্পনারও বাইরে। এসব কাহিনী শুনে কিছু কিছু মানুষের ওপর প্রচন্ড রকম শ্রদ্ধা হয়, মনেহয় মানুষ আসলেই পৃথিবীর শ্রেষ্ঠ জীব। আবার একই ঘটনার কিছু মানুষের ওপর আর পাকিস্তানি আর্মির কাজ শুনে মনেহয় মানুষের চেয়ে নির্মম,খারাপ জীব হতেই পারেনা। 
যখন ঠিক করলাম ২৫শে মার্চ হিসেবে একটা কাহিনী লিখব তখন খাতা কলম নিয়ে বসে বললাম আব্বু ঐ কাহিনীটা আবার বলোতো। আব্বু অবাক হয়ে বলে খাতা কলম কেনো, তখন বললাম এই কাহিনীটা আমি আমার ব্লগে লিখে রাখব, যেখানে অনেকে পড়তে পারবে, জানতে পারবে। আব্বুর কাছে বেশ কয়েকবার শুনলেও, গল্পগুলো প্রতিবারই আব্বু এমন ভাবে বলে যেন আমাকে প্রথমবারের মত শোনাচ্ছে। জানি আব্বুর মত ফিলিংস দিয়ে বলতে/লিখতে পারবোনা, হয়তো অনেক কিছু ডিটেইলস বাদও পরে যাবে তবুও চেষ্টা করবো আমার যতটুকু সম্ভব ভাল করে লেখার।
প্রথম পর্ব
১৯৭১ সালের জুলাই মাস। প্রায় একমাস আগে থেকে সব ঠিক করা ছিল যে আব্বু আর পাশের বাড়ির আব্বুর এক ঘনিষ্ঠ বন্ধু তোজাম চাচা, এলাকার আরো কিছু ছেলেরা মিলে গোপনে কবে কিভাবে যুদ্ধে যাবে। প্ল্যান হল বগুড়ার শারিয়াকান্দি থানা থেকে ৫কি.মি. উত্তরে যমুনা নদীর একটা চর ছিল, ওখান থেকে দুটো পাটের বড় বড় নৌকা ভোর আযানের পর পর সবাইকে নিয়ে রওনা দেবে। গন্তব্য আসামের মাইনকার চর। ওখানে গনি সাহেব নামের এক লোক সবাইকে রিসিভ করে সবার যুদ্ধের ট্রেনিং এ যাওয়ার ব্যবস্থা করবে।
তো যাওয়ার দিন রাত ২টার দিকে আব্বু আর তোজাম চাচা লুকিয়ে চুপিচুপি বাড়ি থেকে বের হল। ৩টার দিকে হাট করমজা নামের এক জায়গায় আরো ২০-২৫জন ছেলেদের সাথে মিট করে একসাথে পায়ে হেটে রওনা দিল যমুনা নদীর ঐ চরের উদ্দেশে। প্রায় ১০-১৫কি.মি হেটে নদীর তীরে সবাই এসে পৌছাল। এসে দেখে ওখানে আরো অনেক ছেলেরা এসেছে, বয়স ১৫ থেকে শুরু করে ৩০ এর মধ্যে, সবাই মিলে প্রায় ৭৩-৭৪ জন ছেলে হবে। আব্বুর বয়স ছিল ১৮ আর পকেটে ছিল মাত্র ২টাকা। তোজাম চাচার কাছে ছিল ৫০টাকা, উনিই ছিল আব্বুর ভরসা।
সিনিয়র ছেলেরা সবার নাম লিখে নিল আর কে কোন নৌকায় উঠবে ঠিক করে দিল। অর্ধেক এক নৌকায় বাকি অর্ধেক আরেক নৌকায়। ঐ চরে নৌকা দুটোর পাশেই কিছু কুরে ঘর ছিল, ঘর গুলোর সামনে শশা আর ঝিংগার বাগান ছিল। অনেক ছেলেরা ক্ষুধার জন্য শশা আর কাচা ঝিাংয়াই খেয়ে নিচ্ছিল। কুরে ঘরের লোকজন শব্দ পেয়েও এসে দেখেও কিছু বলেনি।
যাইহোক মাঝিরা এর আগেও এভাবে অনেক ছেলেদের আসামে নিয়ে গিয়েছিল। তাই সবাইকে বলল রংপুরের ফুলছরির ঘাট সন্ধার আগে পার না হতে পারলে বিপদ হতে পারে। ওখানে আর্মির ক্যাম্প আছে। যদি বিপদ হয় তবে প্ল্যান ছিল মাঝিরা গ্রানেড দিয়ে নৌকা উড়িয়ে দেবে, কারণ আর্মির হাতে ধরা পরে টর্চার্ড হয়ে মৃত্যুর চেয়ে এভাবে অনেক ভাল। আর এভাবে সাতার দিয়ে অনেকে বেঁচেও যেতে পারে। বিপদের জন্য মাঝিরা একটা চুলা, কিছু চাল, ডাল আর কয়েকটা পাতিলও সাথে নিল। না খাওয়ার জন্য নয়। 
তারপর ফজরের আযানের পরপরই পাট ভর্তি নৌকাদুটো রওনা দিল। নৌকার ওপরে ছিল অনেক অনেক পাট আর নৌকার ভিতর দুই তাকে গাদাগাদি করে ৩৫-৩৬ জন ছেলেদের লুকিয়ে রাখা হল। প্রথম নৌকাটি ছাড়ার ১০ মিনিট পর দ্বিতীয় নৌকাটি ছারল। আব্বু যে নৌকায় ছিল সেটা ছিল দ্বিতীয় নৌকা।
রংপুরের ফুলছরি ঘাটের দুপাশেই ছিল আর্মির ক্যাম্প। মাইনকার চরে যাওয়ার একমাত্র পথ এর মাঝ দিয়ে। মাঝিরা বলল সন্ধায় এ জায়গা পার হওয়া খুব বিপদজনক কারণ আর্মিরা তখন স্পিডবোট নিয়ে সার্চ করে। প্রথম নৌকাটি সন্ধ্যার আগেই পার হয়ে গেল কিন্তু দ্বিতীয় নৌকাটি ওখানে পৌছালো মাগরেবের আযানের আগে আগে। তাই বেলা ডুবে যাওয়ায় ঐ জায়গার কিছু দুরে মাঝি নৌকা থামালো আর বলল এখানে আপনারা সবাই নামায আর যার যা করার করে নিন। কিন্তু ঘাটে এত ছেলে দেখে কিছু মানুষ ছুটে আসল। ওরা এসে বুঝতে পারল আর বলল এখন ওদিক দিয়ে যেয়েননা। এখন গেলে ওরা অবশ্যই আটকাবে। এর চেয়ে বরং আপনারা সবাই আমাদের বাসায় রাতটা থেকে যান। আবার কাল সকালে রওনা দিয়েন। অনেক ছেলেরা ওদের কথা শুনে ভয় পেয়ে থাকতে চাইল, কিন্তু মাঝিরা বলল, এসব কাজে কাউকে বিশ্বাস করবেন না, এখানে থাকলে কি হবে বলা যায় না। তখন যারা ভয় পেয়েছিল তাদের বুঝিয়ে আবার সবাই নৌকা বোঝাই হয়ে রওনা দিল। 
[চলবে]
****************************************
লেখা বেশি বড় হয়ে যাচ্ছে আর লিখতেও দেরী হচ্ছে। এখন অর্ধেক টুকু করে পোস্ট করলাম


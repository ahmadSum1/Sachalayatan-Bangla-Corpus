"এসো স্বদেশ ব্রতের মহা দীক্ষা লভি"



প্রথমেই সবাইকে স্বাধীনতা দিবসের অনেক অনেক শুভেচ্ছা। বেশ অনেক দিনপর লিখছি। প্রায় দের বছর তো হবেই। গ্যাপটা আসলেই একটু বেশি হয়ে গেলো। বিয়ের পর নতুন জীবন শুরু করতে অনেক বেশি ব্যস্ত হয়ে পরি, এখন নিজেকে কিছুটা অপরিচিত লাগছে লেখায়।
আজ স্বাধীনতা দিবসের লেখাটা আমাদের দেশ কে নিয়েই লিখছি। আজ থেকে ৪০ বছর আগে ২৫শে মার্চের কালো রাতে আমাদের নিরিহ মানুষদের ওপর পাকিস্তানি সেনারা আক্রমন করে। আমরা সবাই সে ইতিহাস জানি, আজ আমি আমাদের স্বাধীনতার সে ইতিহাস নিয়ে লিখছি না। আমি বলব যারা আমাদের দেশের জন্য প্রান দিয়েছেন তাঁদের সে মহত ত্যাগের কতটুকু জাসটিস আমরা করতে পেরেছি? সব রাজনৈতিক দলগুলো নিজেদের স্বার্থে যা ইচ্ছা করে যাচ্ছে, আর তাদের সব অন্ধ সাপোর্টাররা সব অন্যায় অবিচারের সাথে নেচে যাচ্ছে। যাইহোক আজ আমি সেসব রাজনৈতিক দলদের নিয়েও আলোচনা করবো না, আমি ইদানিং কালের ঘটে যাওয়া এক ঘটনা বলব।
আমার এক পরিচিত বন্ধুর বাবা দেশে অসুস্থ হয়ে পরায়, ও তারাতারি চাকরি থেকে ছুটি নিয়ে দেশে চলে যায়। দেশে গিয়ে উন্নত চিকিতসা এবং অপারেশনের জন্য তার বাবাকে ভারত নিয়ে যাওয়া ঠিক করে এবং যথাসময় মা ও অসুস্থ বাবাকে নিয়ে ভারত ঠিকঠাক মত পৌছে। ডাক্তারের সাথে অপারেশন নিয়ে আলাপ আলোচনা করে অপারেশনের তারিখও ঠিক করা হয়। কিন্তু দূর্ভাগ্যবসত তার আগেই ওর বাবা ইন্তেকাল করেন। হঠাত অসুস্থ হয়ে পরায় হাসপাতাল নেয়ার আগেই উনি ইন্তেকাল করেন। মা ভেঙে পরবে বলে ভয়ে প্রায় এক ঘন্টার মত মা কে মিথ্যে বলার পর যখন সত্যি খবর জানানো হয় তখন মা অজ্ঞান হয়ে পরেন। একে বাবার মৃত্যু তার ওপর একা মা কে সামলানো। আত্মীয়-স্বজনহীন অপরিচিত জায়গায় এমন সময় কারো মনমানুষিকতার কি অবস্থা হতে পারে তা নিশ্চয়ই বলার অপেক্ষা রাখে না। 
আমার বন্ধু এরপর ভারতে বাংলাদেশ হাইকমিশনে বাবার লাশ দেশে নিয়ে আসার জন্য যোগাযোগ করে। সেই লোক দিল্লী থেকে জানায় ৫০০ রুপি ঘুস দিতে, মোবাইলে ক্রেডিক করে দিলেই চলবে উনি বলেন। ভারত যাওয়া, হোটেল খরচ, হাসপাতাল সব মিলিয়ে যথেষ্ট খরচ হয়ে যাওয়াও আমার বন্ধু জানায় ৫০০ রুপি খুব বেশি হয়ে যায়, ১০০ ঘুস দিলে চলবে কিনা। উনি জানায় ১০০ রুপি মোটামোটি কিছুই না অন্তত ৪০০ রুপি দিতে হবে। এরপর ৩০০ রুপি দিয়ে সেখান থেকে সে কাজ সারাতে পারে। এরপর যখন দেশে পৌছে তখন বাংলাদেশের এয়ারপোর্টে আবার আটকানো হয়। প্রবাসীদের লাশ নাকি দেশে ৩০-৩৫ হাজার টাকা ফি দিয়ে ছারিয়ে নিতে হয়। আমার বন্ধু জানায় যে একদিন আগে ভারতে যাওয়াতে কিভাবে প্রবাসী হয়? এমন ভাবে বেশ কয়েক ঘন্টা আটকে থাকার পর ও বাবার লাশ আত্মীয়-স্বজনদের কাছে নিয়ে আসতে পারে।
আমি ভাবতেও পারিনা কি রকম মানুষিকতা হলে একজন মৃত মানুষের ওপর কেউ ঘুস চাইতে পারে। তাদের কারো কি মৃতুর ভয় নেই? দূর্নীতিরও তো একটা সীমা থাকা দরকার নাকি? 
খুব কষ্ট হয় যখন ভাবি আমাদের দেশের জন্য যারা প্রান দিয়েছেন তাঁরা কি ভেবেছিল দেশে এমন দূর্নীতি হবে যে মৃত বাবার লাশের ওপরও ঘুস দিতে হবে? স্বাধীনতা দিবস এলেই আমরা অনেক অনুষ্ঠান করি, গান করি, কবিতা আবৃতি করি কিন্তু ভিতরে আসলেই তাঁদের এ মহান ত্যাগের কতটুকু মুল্যায়ন করি?
"যারা স্বর্গগত তারা এখনো জানে, স্বর্গের চেয়ে প্রিয় জন্মভূমি
এসো স্বদেশ ব্রতের মহা দীক্ষা লভি, সেই মৃত্যুঞ্জয়ীদের চরণ চুমি"
--- আজ স্বাধীনতা দিবসে যারা দেশের জন্য প্রান দিয়েছেন তাঁদের আত্মার জন্য অনেক দোয়া ---


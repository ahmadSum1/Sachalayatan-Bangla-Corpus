লুকোচুরি লুকোচুরি গল্প ......



[বেশ কিছুদিন ধরেই ভাবছি কিছু লিখব, কিন্তু কি লিখব বুঝতে পারছিলাম না। তারপর ভাবলাম ইদানিং ঘটে যাওয়া কিছু ঘটনার হাবিজাবি লিখেফিলি। তাই আগেই ওয়ারনিং দিয়ে রাখছি, এটা আমার নিজের হাবিজাবি ঘটনা, পড়ে বোর হোলে আপনার দোষ।]
অফিসের ফাকিবাজি

আমার অফিসটা দারুন সুন্দর। ২৭ তালার এই বিরাট রুমের ২দিক জুরে বড় বড় জানালা। অপেরা হাউস সহ সিডনী হারবারের সুন্দর একটা ভিউয়ের পাশেই আমার ডেস্ক। সেপ্টেমবরে নতুন প্রোজেক্ট না শুরু হওয়া পর্যন্ত আমাদের আপাতত টুকিটাকি কাজ ছারা তেমন কিছু করার নেই। এখন মনে হচ্ছে পৃথিবীতে আমার চাকরির মত আরামের চাকরি মনেহয় আর কারো নেই। সকালে অফিসে আসি দেরিতে, ৯টার অফিস আসি ৯.৩০ টার দিকে  এসে ব্রেকফাস্ট বানাতে বানাতে সবার সাথে কিছুক্ষন গল্পগুজব। তারপর চা বা কফি খেতে খেতে মেইল পড়া আর ফেসবুক চেক করা, এই করতে করতে প্রায় ১০.৩০, তখন শুরু করি সচল পড়া। এই করে দেখি লাঞ্চের সময়। লাঞ্চের পর সচল পড়ার পাশাপাশি থাকে কিছু কাজ করার চেষ্টা বা ভান। এর মাঝে বন্ধুদের সাথে ইমেইল চালাচালিতো আছেই। মাঝে মাঝে এত ইমেইল চালাচালি হয় যে হয়ত ৪-৫ জন মিলে কোনো কিছু আলোচনা করছি, আমি ৫ মিনিটের জন্য একটু পিসির সামনে থেকে সরে গেলেই ২০-২৫টার মত ইমেইল জমে যায়। তারপর লাঞ্চে আবার প্রায়ই কেনাকাটার জন্য অথবা জানালা-কেনাকাটার জন্য দেরি হয়। এদিকে সেদিন আমার অফিসের এক কলিগ আমার ল্যাপটপে "ওয়ারমস ২" গেমটা ইন্সটল করে দিল। তারপর এখন কাজের ফাঁকে আরো এক অকাজ যুক্ত হল তা হচ্ছে কয়েক কলিগ মিলে এই গেম খেলা। এর জন্য এখন আমার প্রতিদিন ল্যাপটপ নিয়ে আসতে হয়। পিসিতে সচল,ফেসবুক,মেইল,কাজ আর ল্যাপটপে খেলা, এই করে আমার কেটে যাচ্ছে অফিস করা। অন্তত সেপ্টেমবর পর্যন্ত এমন আরাম চলতে থাকবে। 
নতুন কিছু
কিছুদিন আগে আমার এজেন্ট হঠাত ফোন করে বলল একটা নতুন কাজের ওফার এসেছে জব মার্কেটে, আমি রাজি হলে আমার সিভি ওদের কাছে পাঠাবে। ওদের জব আউটলাইন পড়ে ভালই মনে হল, আমি এতদিন যা করেছি তা না, অন্য প্ল্যাটফর্ম এ প্রোগ্রামিং। ভেবে দেখলাম ওরা যখন আমার এক্সপেরিয়েন্স নেই জেনেও ইন্টারভিউ নিতে চাচ্ছে তখন দিয়ে দেখি কোনো ক্ষতিতো নেই বরং এক্সপেরিয়েন্স বারবে।
তবে ইন্টারভিউইয়ের জায়গাটা আমাদের বাসা থেকে বেশ দূরে। প্রায় ১ঘন্টার মত পথ। এত দূরে আমি আগে কখনো একা ড্রাইভ করে যাইনি। বাসায় এসে আব্বুকে বললাম, আব্বুর কথা শুনে মনেহল যেন একটু চিন্তিত। কি দরকার এই ইন্টারভিউয়ের, তুমিকি পারবা এত দূর একা যেতে, নাহয় ট্রেনে যাও ইত্যাদি ইত্যাদি। আমি বিরক্ত হলেও বুঝি আব্বুর চিন্তা করার যথেষ্ঠ কারণ আছে। আমি সাধারনত আমার গাড়ির কোনো কিছুই করিনা। পেট্রোল শেষের দিকে আসলে আব্বু কে বলি পেট্রোল লাগবে ভরে দাও, গাড়ি ধোয়ার দরকার হলে আব্বু নিজের গাড়ির সাথে আমারটাও করে দেয়, আর সারভিসিং সব কিছুই আব্বু করে নিয়ে আসে, আমি বলতে গেলে কিছুই করিনা,জানিওনা। 
নিজ হাতে শেখা
একবার এক বন্ধুর বাসা থেকে ফিরছি রাতের বেলা দেখি পেট্রোল এতই কম যে বাসায় ফিরতে পারবনা। তখন বাধ্য হয়ে পেট্রোল স্টেশনে থামলাম। তারপর কিছুক্ষন খুজে তেল ঢোকানোর জাগাটা খোলার বাটন পেলাম। তারপর দেখি স্ক্রু খুলতে পারিনা, আব্বুকে ফোন করলাম, বিরক্ত হয়ে বললাম, তুমি কেন আগে তেল ভরে রাখলা না এখন আমি পেট্রোল ষ্টেশনে এটা খুলতে পারছিনা। তারপর চাপাচাপি করে আব্বুর কথামত অবশেষে খুললাম, খুলে ফোন অফ করেই বুঝতে পারলাম কোন তেলটা নিবো সেটাইতো জানিনা। তখন আবার ফোন।
তারপর আরেকদিন অফিস থেকে ফিরছি, সেদিন যেমন ঠান্ডা পরেছে তেমন বাতাস। কাঁপতে কাঁপতে গাড়ির কাছে আসতে আসতে রিমোটে টিপ দিচ্ছি কিন্তু দেখি গাড়ি খুলছেনা। কাছে এসে আরও কয়েকবার চেষ্টা করেও দেখি না কিছুই হচ্ছেনা। তখন ভাবলাম হয়ত রিমোটের ব্যাটারি শেষ। তারপর চাবি দিয়ে গাড়িতে ঢুকে স্টার্ট দিব কিন্তু কই গাড়িতো কিছুই করেনা। তখন মনে পরল আব্বু একবার বলেছিল যে রিমোট দিয়ে লক করলে বেশি সিকিউরিটির জন্য তা গাড়ির ইঞ্জিন সহ লক করে ফেলে যেন গাড়ি ভেঙ্গে ঢুকেও কেউ গাড়ি চুরি না করতে পারে। তাই এখন রিমোট ছারা গাড়ি চালানো যাবেনা, এমন কি আমি নিজেও নিজের গাড়ি চুরি করতে পারব না। কি যন্ত্রনা 
তারপর আর কি আর করা ভাবলাম ট্যাক্সি করে বাসায় চলে যাই আব্বু অফিস থেকে ফিরলে NRMA (গাড়ির ইন্সুরেন্স কম্পানি) কে এসে ঠিক করতে বলবে। এমন সময় দেখি চাবি গাড়ি থেকে বের হয়না  , আমি তখন ভয় পেয়ে গেলাম। আনলক না করে চাবি ঢোকানোর জন্য চাবি আটকে গেল নাকি। তারাতারি আব্বু কে ফোন করলাম, পেলাম না। আরেক আংকেল কে ফোন করলাম পেলাম না। তারপর করলাম আমার ছোট ভাইকে। ও সব শুনে বলে ঠিকমত চাবি ঘুরাচ্ছি কিনা চাপ দিয়ে শেষ পর্যন্ত ঘুরাচ্ছি কিনা। আমি রেগে বলি অবশ্যই। কিন্তু ওর কথামত করতেই দেখি চাবি সুন্দর বের হয়ে আসল। কিন্তু ওকে আর বললাম না যে আমিই ঠিকমত ঘুরাচ্ছিলাম না। 
বাসায় আব্বু আসার পর আমি বিরক্ত হয়ে বললাম কি গাড়ির সারভিসিং করে যে গাড়ি এমন করল। আব্বু শুনে বলে তুমি মনেহয় গাড়ির ব্যাটারি ডাউন করে ফেলেছো। আমি বিরক্ত হয়ে বলি হুমম সব আমার দোষ। তারপর NRMA এসে গাড়ি ঠিক করার পর আব্বু এসে বলে তুমিতো সারাদিন গাড়ির হেডলাইট ওন রেখেছিলা যার জন্য ব্যাটারি ডাউন হয়ে ছিল। আমি সাথে সাথে "না না আমিতো তা করিনি" বলার আগেই আব্বু বলে কারণ ওরা ব্যাটারি চার্জ দেয়ার সাথে সাথেই গাড়ির হেডলাইট জ্বলে ওঠে, মানে ওটা ওন করা ছিল। 
বৃষ্টি ভেজা পথ
যাইহোক ইন্টারভিউয়ের কথায় ফিরে আসি, ইন্টারভিউয়ের দিন অফিস থেকে ছুটি নিলাম ইউনিভার্সিটির কিছু কাজ আছে তাই বলে। সকালে আব্বু অফিসে যাওয়ার আগে আমাকে ৩টা ফোন নাম্বার দিল। আমি অবাক হয়ে বললাম এত গুলো নাম্বার দিচ্ছ কেন তোমার মোবাইল নাম্বারতো আছেই। আব্বু বলল মোবাইলে না পেলে এটায় ফোন কোরবা, এটায় না পেলে ওটায়, আর ওটাতেও না পেলে শেষে সেটায় কোরবা যেন কিছু দরকার হলে আমি সাথে সাথে NRMA কে ফোন করতে পারি। আব্বুর এত চিন্তা দেখে আমার হাসি পেল তারপরো আব্বুকে আসস্থ করার জন্য বললাম আচ্ছা। আব্বু মোটামুটি ধরেই নিয়েছে যে আমি কিছু একটা উলটাপালটা করবই। 
সেদিন আবার শুরু হোল প্রচন্ড বৃষ্টি, আব্বুর এক গাদা উপদেশ (সাবধানে চালাবা, বৃষ্টির দিন তাই আস্তে যাবা, রাস্তা ভেজা তাই হারড ব্রেক করলে স্লিপ করতে পারে, হলুদ লাইটে থামবা ইত্যাদি ইত্যাদি) মাথায় রেখে বের হোলাম । রাস্তা চেনার জন্য আগেই গুগোলে দেখে রেখেছিলাম। তারপর সাথে জিপিএস তো আছেই। রৌওনা দেয়ার পর দেখি আমি যেভাবে ভেবে রেখেছিলাম সেটা না বোলে জিপিএস অন্য পথ দেখায়। আমি জিপিএস এর কথা না শুনে নিজের মত যেতে লাগলাম। জিপিএস আমাকে তার নিজের রাস্তায় ফেরানোর জন্য বার বার চিল্লাচিল্লি করে পরে থেমে গেল। মনেহয় রাগ করে কিছুক্ষন চুপ করে থাকল, তারপর যখন বুঝতে পারল আমি আমার পথেই যাব তখন বাধ্য হয়ে আমার পথের নির্দেশনা দেয়া শুরু করল। 
এক জাগায় গিয়ে একটু কনফিউসড হয়ে গেলাম, জিপিএসের দিকে তাকিয়ে খেয়ালই করিনি যে ট্রাফিক লাইট কখন হলুদ হয়ে গেছে আর যখন খেয়াল করলাম তখন এত জোরে ব্রেক করতে হোল যে থামার লাইনের অরধেক বাইরে এসে বেশ একটু শব্দ করেই গাড়ি থামল। পাশের গাড়ি কিছুটা পেছনে ছিল, তাকিয়ে দেখি লোকটা আমার দিকে তাকিয়ে দুপাশে মাথা নারছে। আমার অবাক লাগল ভেবে যে বাবা মা কিভাবে সব কিছু আগেই বুঝতে পারে। 
ইন্টারভিউ
এখন বলি ইন্টারভিউয়ের কথা। আমার ইন্টারভিউ নিল একজন ইন্ডিয়ান মহিলা আর একজন অস্ট্রেলিয়ান লোক। শুরুতে পরিচিতির পর আমাকে জিজ্ঞেস করল আমার ব্যাকগ্রাউন্ড কি। আমি বললাম বাংলাদেশ। তখন লোকটা বলে যে আমাদের টিমটা বেশ মাল্টিকালচারাল কিন্তু কোনো বাংলাদেশি কেউ নেই। যাইহোক এরপর ইন্টারভিউ ইন্টারভিউয়ের মত চলল। দুজনকেই বেশ ফ্রেন্ডলি আর ভাল মনেহল। শেষের দিকে প্রশ্ন করল আমি কি তাদের ওফার করতে পারি, আমিও মুখস্থ করা আর ৫জন যা বলবে তাই বললাম আমার এক্সপেরিয়েন্সের কথা সহ, কিন্তু তারপর জিজ্ঞেস করল শেষ প্রশ্ন যা হল আমাকে কেন ওরা সিলেক্ট করবে, আমি তখন ভাবলাম আগের প্রশ্নেইতো সব বলে দিলাম, এখন এটায় কি বলি।
কিছুক্ষন চুপ থেকে বললাম কারন .....  আমি বাংলাদেশি
আর ওরা হো হো করে হেসে ফেলল, তারপর বলল "দ্যাট ওয়াস আ ভেরি গুড এন্সার"। 

বি:দ্রো: আমার ফেসবুকে যারা আছেন তারা দয়া এ ব্যপারে ইংলিশে কিছু আমার দেয়ালে লিখবেন না, কারন আমার বস আমার ফেসবুকে... যদি কিছু জানতে পারে ....  ... এ লেখাটাও অফিসেই বসে লেখা 
 

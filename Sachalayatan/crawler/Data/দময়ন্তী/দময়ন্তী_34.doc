এক্স  ক্রোমোজোম



হিঞ্জেওয়াড়ি ফেজ - ৩  : রাত ৯.৩০
-----------------------------------
অফিস থেকেই দেখা যাচ্ছিল বাইরেটা কিরকম মিশমিশে অন্ধকার হয়ে গেছে ৷ তার সাথে নাগাড়ে চিপচিপে বৃষ্টি ৷ এই এসইজেডটায় এখনও বিশেষ কোম্পানি আসে নি ৷  চতুর্দিকে কনস্ট্রাকশানের কাজের ঠ্যালায় সমস্ত রাস্তায় রাবড়ির মত পুরু কাদাবালির স্তর ৷ আজকে  তো এসপিএম বলেছে গাড়ীতে নিয়ে  নামিয়ে দেবে, তাতেই এই ১০টা অবধি থেকে যাওয়া ৷ নাহলে এই ১০টার বাসে চাঁদনি চক গেলে আর টমটম পাওয়া যায় না ৷ সাড়ে নটার পরই টমটম বন্ধ হয়ে যায় ৷ 
হিঞ্জেওয়াড়ি ফেজ - ৩  : রাত ৯.৪৫
------------------------------------
এসপিএম এসে বললেন অসম্ভব শ্রান্ত, তাই আর গাড়ী চালাতে পারবেন না ৷ বাসে করে যাবেন ৷ এইবারে ঐ নিকষকালো আকাশটা এক্কেবারে দমাস করে মাথায় ভেঙ্গে পড়ল ৷ কি সব্বনাশ!! বলে কিরে লোকটা! আমি যে এইসময় কিচ্ছু পাব না ৷ আর অফিসবাস তো চাঁদনী চক থেকে একেবারে অন্যদিকে ঘুরে যাবে !
ব্যাটা টাকলা আবার হি হি করে হাসছে! 
চাঁদনী চক  : রাত ১০.৪৫
----------------------------
উফ্ এই জায়গাটা কিরকম বিভ্রান্তিকর! ৩ টে হাইওয়ে এদিক ওদিক থেকে এসে এ ওর হাত একটু ছুঁয়ে দিয়েই আবার ছুট দিয়েছে যার যার গন্তব্যে ৷ এই ১৬ চাকার ট্রাকগুলো কেমন দানবের মত ধেয়ে আসে ----- আমি যেন কোনটায় যাব? ওহ্ ঐ কোণাটা পেরোতে হবে ---- একটা ভোঁ দৌড় দেওয়া যাক  --- 
বাবা আজ দেখি একটাও লোক নেই ৷ ইশ সেদিন্  এরকম রাতে  অন্য প্রোজেক্টের দুটো ছানা  ছিল ৷ ওরাই কোত্থেকে  যেন আসা একটা বেঁটেমত বাস থামিয়ে লিফট নিল ৷ আজ তো দেখি সব শুনশান ৷ 
চাঁদনী চক  : রাত ১০.৫০
----------------------------
এ: মোটে ৫ মিনিট হল ---- অথচ মনে হচ্ছে কতক্ষ অ ণ দাঁড়িয়ে আছি ৷ কিরে বাবা বাসগুলোও দাঁড়ায় না যে ------- টমটম তো নেইই নেই --- অটোরিকশরা এত রাতে ভোঁসভোঁস করে ঘুমোয় ------ গাড়ীগুলোকে হাত দেখাতে সাহস হচ্ছে না ----- তাহলে আমি বাড়ী যাব কিকরে?? হেঁটে চলে যাব? আড়াই কিমি মত হবে --- ওরে বাবা, এত রাতে অতটা হাঁটা ! এমনিতেই সারাদিন কম্পুস্ক্রীনে তাকিয়ে থেকে থেকে চোখ জ্বালা করছে  ---- হাইওয়ে ধরে হাঁটা ---- আর এই অত ট্রাক  ----  কে না জানে রাতের ট্রাকড্রাইভাররা বেসামাল হয়  ----- এঁকেবেঁকে এসে ধাক্কা দিলে কোথায় ছিটকে পড়ে থাকবো কেউ জানতেও পারবে না ------- অবশ্য গলায় পাট্টা দিয়ে অফিসের আইডি ঝোলানো আছে ---- আইডেন্টিফিকেশান হয়ত হবে ------- কিন্তু টাকলাটা কিরকম বদমাইশ ------ তবে, এখন প্রোজেক্টের যা হাল, তাতে মাঝেমাঝেই এরকম রাত হবে --------- রোজ রোজ কি আর আগে বাড়ী আসা যায়---- আর কি ছ্যাঁচড়া কোম্পানিরে বাবা ----- ১ দিন আগে থেকে না বললে যত রাতই হোক গাড়ী দেবে না??!! ইশ নিজের গাড়ী থাকলে এসব ভাবতে হত না ----- এবারে ড্রাইভিং শিখতেই হবে -------
চাঁদনী চক  : রাত ১১.০০
----------------------------
-তাহলে কি গাড়ীগুলোকেই হাত দেখাব?   কিন্তু ঠিক সাহস হচ্ছে না -------"সাহস? সাহস হচ্ছে না?  প্রাণে ভয়ডর আছে নাকি? ' তাই তো দেখছি ৷ ভয়ই তো লাগছে ৷ গতবছর ঠিক এরকম সময়ই তো উইপ্রো'র সেই মেয়েটার কেসটা হল ৷ কিন্তু সে তো বাচ্চা  মেয়ে আমি তো প্রায় বুড়ি ৷ আর এই শহরটাও তো খুব "নিরাপদ শহর' ৷ কিন্তু উইপ্রো'র মেয়েটা ? আর তাছাড়া --------- তাছাড়া -------- ছুঁড়ি, বুড়ি যাই হোই  এক্স ক্রোমোজোমের উত্তরাধিকারী তো বটে ৷ ইশ বেরোনর আগে ড্রয়ার থেকে জ্যাকেটটা বের করে পরে নিলেই হত ৷ এক্স-ক্রোমোজোমের চিহ্নগুলি আর ততটা প্রকট হত না তবে ৷ হাত দেখালে গাড়ী নাহয় থামল ---- কিন্তু তারপর যদি কাঙ্খিত রাস্তায় না যায়্ ------ যদি গন্তব্যে না থামে ---------  আত্মবিশ্বাস আস্তে আস্তে গলে যেতে থাকে সিঙ্কে রাখা বরফের টুকরোর মত৷ 
সমস্ত রক্তকণিকায়, প্রতিটি কোষে অনুভুত হতে থাকে এক্স ক্রোমোজোমের অনিশ্চয়তা , ভীতি, নিরাপত্তার অভাববোধ ----------------   
চাঁদনী চক  : রাত ১১.০৫
----------------------------
ধুত্তেরি এরকম একটা জাঁদরেল ম্যাঞ্জার হয়ে এমন নেকু নেকু ভাবনা ----  ছ্যা ছ্যা ছ্যা ------ হ্যাঁ আজকে তো হল না, কালকেই রিস্ক রেজিস্টারটা শেষ করে ফেলে এসপিএমকে পাঠিয়ে দেব ৷ আইডিইউ হেডকেও কপি মার্ক করে দেব ৷ যা: প্যাঁচাত্  করে বাঁ পা টা কাদায় দেবে গেল ৷ এহেহেহেহে --- অ্যা ম্যাগো এখন কতক্ষণ এই রসমালাইয়ের মত কাদা পায়ে লেপটে থাকবে --- বা: ৪ জন লোক আসছে ৷ এরা কারা? সর্বাঙ্গ চাদর বা জ্যাকেটে ঢাকা --- এত্ত রাতে হাইওয়ের ওপরে এরা কে? কেন? কোত্থেকে?  এসেই সমস্ত গাড়ীকে হাত দেখাচ্ছে ওরা ৷ কেউ থামছে না ৷  ও:হো ওরা বোধহয় আশেপাশের "গ্রীন ভ্যালি' বা অন্য কোন সাইটের কনস্ট্রাকশান ওয়ার্কার ৷ যাক অনেকটা নিশ্চিন্ত ৷ জানা কথা গাড়ী থামিয়ে  ওঠার সময় লোকগুলো আমাকেই আগে উঠতে দেবে ৷ এক্স চিহ্নের অগ্রাধিকার --- এক্স চিহ্নেই পিছিয়ে থাকা 
কিন্তু -- কিন্তু ----- ওদের ওপর  কি সত্যিই --------- মস্তিষ্কের কোষে কোষে  হিসহিসিয়ে ওঠে এক্স চিহ্ন ................  
চাঁদনী চক  : রাত ১১.০৮
----------------------------
ডিমার ডিপার ---- ডিমার ডিপার --- একটা টাটা ইন্ডিগ্লো ---- চলে গেল দাঁড়াল না ৷
ডিমার ডিপার ---- ডিমার ডিপার --- স্যান্ট্রো জিং  --- চলে গেল
ডিমার ডিপার ---- ডিমার ডিপার --- হোন্ডা সিভিক আর ফোর্ড আইকন গাঁকগাঁক করে বেরিয়ে গেল , পাশ দিয়ে গোবেচারী মারুতি ৮০০ --- কতগুলো অশ্লীল বাইক শাঁ শাঁ ---------
ডিমার ডিপার ---- ডিমার ডিপার -----
ডিমার ডিপার ---- ডিপার ডিপার ---- একটা টাটা সুমো আসছে ৷
ডিপার ডিমার ---- দেখাই যাচ্ছে গাড়ীটা খালি ৷ মনে হয় দাঁড়াবে ৷
ডিমার ডিমার ---- পার্কিং লাইট টিমটিম ------
ওয়াই চিহ্নের দুটি মানুষ  এগিয়ে দাঁড়ায় ৷
এক্স চিহ্নের মানুষটি একটু এগোয় --- বৃষ্টি আরেকটু জোর হয় --- হু হু হাওয়া ৷
হেডলাইটের  দিকে তাকিয়ে নারীটি ভিজতে থাকে ৷
সুমোটি সামনে  এসে থেমে যায় ৷
............X...................
............X...................


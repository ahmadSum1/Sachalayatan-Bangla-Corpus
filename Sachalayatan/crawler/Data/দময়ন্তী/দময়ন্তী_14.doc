সিকিম - ঝর্ণা যেথায় বসত করে - ২



প্রথম পর্ব
গ্যাংটক - ১
========
হোটেল থেকে জানা গেল গ্যাংটক সাইটসিয়িঙের ২-৩ রকমের প্যাকেজ হয়। সেভেন পয়েন্ট হলে ১০০০/- টাকা, টেন পয়েন্ট হলে ১২০০/-টাকা ১৫ পয়েন্ট হলে ১৫০০/-টাকা ইত্যাদি। এটা পুরো গাড়ী বুক করার খরচ। কেউ শেয়ারে যেতে চাইলে মাথাপিছু দু তিনশো টাকার মত লাগে।
১৯৪০ সাল অবধি গ্যাংটক ছিল ছোট্ট একটা পাহাড়ী জনপদ, তিব্বতের লাসা থেকে ভারতের পূর্বপ্রান্তে আসাযাওয়া করা ব্যবসায়ীদের এক রাত্রি আস্তানা নেওয়ার জায়গা। ১৮৪০ সালে এনচে গুম্ফা তৈরী হওয়ার পর বৌদ্ধধর্ম চর্চার কেন্দ্র হিসাবে গ্যংটকের গুরুত্ব বাড়ে। ব্রিটিশদের হাতে তিব্বতের পরাজয়ের পর তিব্বত ও ব্রিটিশ ভারতের মধ্যে একটি বৃহৎ বাণিজ্যকেন্দ্র হিসাবে গ্যাংটক গড়ে উঠতে থাকে। সিকিমে ব্রিটিশের অধীনস্থ নামগিয়াল বংশ শাসন চলছে তখন। ১৮৯৪ সালে সিকিমের সম্রাট রাজধানী তামলং থেকে সরিয়ে গ্যাঙ্টকে নিয়ে এলে গ্যাংটক ক্রমে ক্রমে বড় শহর রূপে গড়ে ওঠে।
গ্যাংটকের আবহাওয়া ভারী চমৎকার। সারাবছরই না-ঠান্ডা, না-গরম একটা ব্যপার। এখানে বলে রাখি, গ্যাংটকসহ গোটা সিকিমেই কোথাও সিলিং ফ্যান বা টেবল ফ্যান দেখি নি। এসির তো প্রশ্নই নেই। ছাদের সিলিঙে ফ্যান লাগানোর কোন ব্যবস্থাই নেই। এর থেকেই খানিকটা অনুমান করা যায় আবহাওয়া সম্পর্কে। ঠান্ডাও তেমন মারাত্মক কিছু পড়ে না। গ্যাংটক ও আশেপাশে এই অক্টোবরে দিনেরবেলায় তো হাফহাতা শার্ট/কুর্তাই ঠিক আছে, সন্ধ্যের পরও ফুলহাতা হলেই চলে। গরম জামাটামার দরকার নেই।
যাই হোক, সাইট সিয়িঙে বেরিয়ে প্রথম গেলাম রাঙ্কা মনাস্টারি। বেশ নতুন গুম্ফা, বেশীদিন তৈরী হয় নি। ঢোকার মুখেই লম্বা সারিতে জপযন্ত্র। একধার থেকে একটা একটা করে ক্লকওয়াইজ ঘুরিয়ে অন্যধার অবধি পৌঁছে গেলে বস্তা বস্তা পূণ্য অর্জন হয়। সব ধর্মেই কিছু শর্টকাট পূণ্যার্জনের ব্যবস্থা থাকে। সে অমুক তমুক নদীর জলে ডুব দিয়েই হোক, কি ভগবানের উদ্দেশ্যে কোন পশুবলি দিয়েই হোক কি জপযন্ত্র ঘুরিয়েই হোক। মস্ত প্রাঙ্গনের এক কোণায় কিছু বাচ্চা বাচ্চা লামা বসে পড়াশোনা করছিল। বছর ১০-১২ র বেশী বয়স নয় কারো। ক্রমশঃ পর্যটকদের ভীড় বাড়তে থাকায় তারা পুঁথিটুথি গুটিয়ে উঠে যায়। বয়সোচিত চাপল্যে কয়েকজন দুটো করে সিঁড়ি টপকে টপকে ওঠে। ঘোর অধার্মিক বলেই বোধহয় আমার মনটা খারাপ হয়ে যায়। এইটুকু টুকু ছেলে কোথায় হেসেখেলে বাবা মায়ের কাছে বড় হবে, তা না বাবা মা ওদের দিয়ে দিয়েছে গুম্ফায়, সন্ন্যাস নেওয়ার জন্য।





From Sikim


জপযন্ত্র - রাঙ্কা মনাস্টারি 





From Sikim


দেওয়ালচিত্র  - রাঙ্কা মনাস্টারি 





From Sikim


ছাদের সিলিং  - রাঙ্কা মনাস্টারি 
পরবর্ত্তী গন্তব্য বন-ঝাকরি ফলস ও এনার্জীপার্ক। ঝাকরি হল ওঝা বা শমেন ( Shamanism -- Shaman ), যারা দুষ্ট আত্মা তাড়িয়ে রোগবালাই দূর করে। বনঝাকরি আর বনঝাকরিণী এই জলপ্রপাতের আশেপাশেই ডেরা বেঁধে থাকত বলে কথিত। বনঝাকরি আর বনঝারিণীর মূর্তিও আছে। বনঝাকরি বেঁটেখাটো গাঁট্টাগোট্টা পুরুষ, বনঝাকরিণী লম্বা, ঘোরকালো, হাতে খড়্গওয়ালা, করালবদনা অতি ভীষণ দেখতে নারী। দুইপাশে দুই বড় শ্বদন্ত বেরিয়ে আছে, হিংস্র মুখভঙ্গী। শুনলাম বনঝাকরি নাকি ছোট ছোট পবিত্রচিত্ত বাচ্চাদের ধরে আনত শমেনিজম-এ দীক্ষা দিয়ে 'ঝাকরি' করার জন্য। যেসব বাচ্চা সত্যিই 'পবিত্রচিত্ত' এবং যারা বনঝাকরিণীর হাত থেকে নিজেকে বাঁচিয়ে রাখতে পারত (যে বাচ্চাগুলো চালাকচতুর আর কি!) তাদের ঝাকরি তার বিদ্যা উজাড় করে শিখিয়ে দিকে দিকে পাঠিয়ে দিত মানবকল্যাণের জন্য।





From Sikim


বন্ ঝাকরি ফলস





From Sikim


বন্ ঝাকরি ফলস
এহেন পবিত্র জায়গায় সিকিম সরকার কিছুদিন আগে একটি সৌরশক্তি গবেষণা ও উৎপাদনকেন্দ্র স্থাপন করেছেন। সঙ্গে একটি পুঁচকে মিউজিয়ামও আছে। আর এইসব থাকলে তার সঙ্গে দু চারখানা স্যুভেনিয়র'এর দোকান টোকানও থাকবে বৈকী। কাজেই দু চারখানা খাবার দোকান ও একটা মোটামুটি গোছের রেস্ট্যুর‌্যান্টও আছে।
এইসব দেখেটেখে গেলাম রোপওয়ে দেখতে। লোয়ার গ্যাংটক থেকে এক্কেবারে আপার গ্যাংটকের সর্বোচ্চ স্তর পর্যন্ত যাওয়ার রোপওয়ে আছে। কেবলকারে করে ওঠার জন্য এমন লম্বা লাইন পড়েছে যে দেখেই ভয়ে পালিয়ে এলাম। দেখতে খুব কিছু আহামরি লাগলও না, অল্প একটুখানিই চড়া, তাও বন্ধ কেবলকারের মধ্যে। এখান থেকে গেলাম একটা পুষ্প প্রদর্শনী দেখতে। সিকিমের প্রাক্তন রাজার বাগানের একপ্রান্তে একটা ছোট্টমত গ্রিনহাউস বানিয়ে তারমধ্যে কিছু গাছপালা, ফুল ইত্যাদি। না দেখলেও তেমন কোন ক্ষতি নেই।
দো-দ্রুল-চোর্তেন স্তুপ- বেশ বড়সড় স্তুপ। এখানেও সারিবেঁধে ১০৮ টা জপযন্ত্র রয়েছে। এই স্তুপের শিখরটা সোনায় মোড়া। এখানে গুরু রিম্পোচে ( পদ্মসম্ভব) এর দুটো মস্ত মস্ত মূর্তি আছে।





From Sikim


এর কাছেই নামগিয়াল ইন্সটিট্যুট অফ টিবেটোলজি, একটা অসাধারণ জায়গা। এই ইন্সটিট্যুট ও মিউজিয়াম সোমবার থেকে শনিবার সকাল দশটা থেকে বিকেল ৪ ট পর্যন্ত খোলা। দেখতে গেলে বিকেল তিনটের মধ্যেই পৌঁছে যাওয়া ভাল। ভেতরে ছবি তোলা নিষেধ। মিউজিয়ামে দুর্দান্ত ভাল থাংকা আর পুঁথি বা পুঁথির অংশবিশেষ রয়েছে। সংস্কৃত, নেপালী, চাইনিজ, তিব্বতী, লেপচা এমনকি বাংলা স্ক্রিপ্টও দেখলাম। যদিও অক্ষরগুলো দেখে মোটেও বর্তমান বাংলা হরফের সাথে কোন মিল পেলাম না। একাদশ ও দ্বাদশ শতকের দুটো পুঁথির অংশ, প্রজ্ঞা-পারমিতা সূত্র লেখা রয়েছে। বৌদ্ধধর্ম ও তন্ত্রসাধনার বিভিন্ন উপচারও রয়েছে। তার মধে একজোড়া পাত্র, মানুষের মাথার খুলি দুইভাগ করা, মৃত আত্মার উদ্দেশে জল দেওয়ার জন্য ব্যবহার করা হত। এছাড়া রয়েছে বোধিসত্ত্বের বিভিন্ন মূর্তি। এগারোমাথা আর হাজারহাতওয়ালা অবলোকিতেশ্বরের মূর্তি আছে। আছেন তারাসুন্দরী ও আরো দুজন দেবী (নাম ভুলে গেছি)। অবলোকিতেশ্বরের মূর্তিটায় একটা বৈশিষ্ট্য লক্ষ করলাম। মাথাগুলো রাবণের মত পাশাপাশি অবস্থিত নয়, একটার উপরে আরেকটা করে চুড়োর মত করা। এইভাবে অন্তত পাশফিরে ঘুমানো যাবে, রাবণের ঐ পাশাপাশি মাথা সাজানোয় পাশ ফিরে ঘুমানো সম্ভব নয়।
এই ইন্সটিট্যুটের সাথে একটা হ্যান্ডিক্র্যাফটস আইটেমের দোকানও আছে। কিন্তু আমি যখন পৌঁছেছি ততক্ষণে ওটা বন্ধ হয়ে গেছে। অল্পস্বল্প দুঃখ রয়ে গেল সেজন্যে।
গনেশ টক আর হনুমান টক পাহাড়ের ওপর গনেশ আর হনুমানের মন্দির। এরমধ্যে হনুমান টক মস্ত উঁচু। বহুদিনের অনভ্যাসের পর সারাদিনধরে পাহাড়ের বিভিন্ন উচ্চতায় ওঠানামা করে বেজায় ক্লান্ত ছিলাম, হনুমান টকে উঠি নি কষ্ট করে। গনেশ টকে উঠেছিলাম, মন্দির কেমন জানি না, তবে ওপর থেকে ভিউটা চমৎকার।
দিনের সর্বশেষ গন্তব্য তাশি ভিউ পয়েন্ট। বেশ অনেকখানি সিঁড়ি বেয়ে উঠে একটা সরু ফালিমত জায়গায় একটা দূরবীণ রাখা। ওপর থেকে গ্যাংটক শহরটার ভারী চমৎকার ভিউ পাওয়া যায়। আর অন্যান্য কিছু অনামা শৃঙ্গের সাথে দেখা যায় কাঞ্চনজঙ্ঘাও। এই গোটা ট্যুরে মেঘ আর কুয়াশা আমার সঙ্গ ছাড়ে নি, এখানেও যখন গেলাম, টিকিট কাউন্টারের প্রৌঢ়া হেসে বললেন 'উপরে উঠে লাভ নেই, তেমন কিছু দেখতে পাবেন না, আপনি চাইলে টিকিট দেব, তবে আমি বলি বরং কাল সকালে আসুন।' পরে আবার কবে যাব না যাব ভেবে জোর করে টিকিট নিলাম, উঠলাম। কিন্তু কাঞ্চনজঙ্ঘা হায়, কিছু মেঘের পুঞ্জ হয়েই রইল।
এরপরে সোজা এসে নামলাম এম জি মার্গে, গ্যাংটকের মল এলাকা। দুপাশে অজস্র দোকান আর অজস্র ট্যুরিস্ট দেখতে দেখতে পেলিং যাওয়ার ব্যবস্থা করার জন্য খোঁজ শুরু করলাম। একটা কি যেন ট্র্যাভেল এজেন্সি, একটি লেপচা ছেলে বসেছিল, অসম্ভব উদাসীন গলায় বলল 'আভি বুকিং করনে সে বহোত জাদা লাগেগা। আপ দশেরাকে বাদ আও সস্তে মেঁ হো যায়েগা।' সে এমনকি আমার থেকে অ্যাডভান্স বুকিং নিতেও অস্বীকার করে। তাশি ভিউ পয়েন্টের সেই প্রৌঢ়া, এই ছেলেটি --- এ শুধু হিমালয়েই সম্ভব, আগেও দেখেছি। সমতলের কোন ট্যুরিস্ট স্পটে কক্ষণো এভাবে বলে দিত না, ভ্যাবলা ট্যুরিস্টের থেকে একটু বেশী রেট নেওয়াটাই দস্তুর তো। মাঝে মধ্যে হিমালয়ে গেলে মানুষের প্রতি ক্রমক্ষীয়মাণ বিশ্বাস আবার ফিরে ফিরে আসে।
আর একটু খোঁজাখুঁজির পর সিকিম ট্যুরিজমএর একটা অফিস দেখলাম। সেখানে ঢুকে আলাপ হল জনের সাথে। জন শাঙ্কের, অ্যাসিসট্যান্ট জেনারেল ম্যানেজার অপারেশানস - STDC । ভদ্রলোক তৎক্ষণাৎ বিভিন্ন জায়গায় ফোন করে বুকিঙের ব্যবস্থা করলেন। রাবাংলায় কোনও বুকিং পাওয়া গেল না। পেলিঙে হোটেলের বাজেট রুম পাওয়া গেল, বাকী সব বুকড। উনিই পরামর্শ দিলেন টিমি চা বাগানের ভেতরে পিডবিউডির বাংলোয় থাকতে। জায়গাটা অনেক নীচে  বলে আমি একটু খুঁত্খুঁত করছিলাম, কিন্তু জন বারবারই বললেন যে একেবারে বাগানের ভেতরে থাকার অভিজ্ঞতা  নাকি একেবারে ইউনিক।
ভদ্রলোক আমার থেকে দুই রাত পেলিঙের হোটেলের আর একরাত টিমি বাংলোর ভাড়া নিয়ে ওখানে ফোন করে কনফার্ম করে দিলেন। আমাকে কোন রিসিট দিলেন না, বরং নিজের কার্ড দিলেন একটা। আমার কুচুটে মন ঠিক নিশ্চিন্ত্ হতে না পেরে ওঁকে রিসিটের কথা, কনফার্মেশানের কথা জিজ্ঞাসা করল। ভারী অবাক হলেন ভদ্রলোক। বললেন রিসিট তো দেবে ঐ হোটেল বা বাংলোর লোকজন, আর উনি তো ফোনে বলেই দিয়েছেন যে টাকা উনি পেয়ে গেছেন, আবার সমস্যা কী? তা বটে! আমিও মাথাটাথা চুলকে বেরিয়ে এলাম।
পেলিঙে হোটেল 'হাং রী লজ' আপার পেলিং, দিনপ্রতি ৮০০/-টাকা। টিমি টি গার্ডেনের বাংলো দিনপ্রতি ১০০০/- টাকা। লোকাল সাইটসিয়িঙের ব্যবস্থা হোটেল/বাংলো থেকে করে দেবে, আমাকে সেখানেই টাকা দিতে হবে।
পশ্চিম সিকিমের ব্যবস্থা মোটামুটি হল। ব্যাস নিশ্চিন্ত! এইবারে একটু দোকানবাজার দেখা যাক। কাল আবার ছাঙ্গু নাথুলা যাওয়া।


আকাশ ডাকে .......সমুদ্র ডাকে ...........




বছর দুই আগেও ছিলাম আরাবল্লী পর্বতের কোলঘেঁষে| ছোটখাট ছুটিছাটায় দৌড়ে চলে যেতাম হিমালয়ের কোলেকাঁখে চড়তে৷ আরাবল্লীর রুক্ষ, লাল ধুলো ছেয়ে থাকত আমার ঘরে বারান্দায়৷ মানুষের লোভের থাবায়, রিয়েল এস্টেটের গার্গাতুয়ান ক্ষিদেয়, আরাবল্লী কেটে কেটে ছোট হয়ে যায়, গড়ে ওঠে ছোটবড় স্যাটেলাইট নগরী৷ এপ্রিল মে মাসে যখন আঁধি আসে, আরাবল্লী তীব্র ক্ষোভে উড়িয়ে দেয় সমস্ত ধুলো --- লাল ধুলো --- ঢেকে ফেলতে চায় আরাবল্লীর বুক কেটে কেটে গড়ে ওঠা সভ্যতার দম্ভ ঐ সৌধগুলোকে 
বছর দুই আগে সহ্যাদ্রি পর্বতমালার কোলে এসে বাসা বাঁধার পর থেকেই বেড়ানো কমে গেছে অনেক৷ এখানেও অনেক পাহাড় চারিদিকে৷ শহরের মাঝখানে যেখানে সেখানেই আছে ছোটখাট পাহাড়৷ কিন্তু কেমন যেন সমীহ জাগায় না, হিমালয়ের মত বা আরাবল্লীর মত৷ সেই কোন কিশোরীবেলা থেকে পাহাড়পর্বতের সাথে প্রেম আমার৷ এখানে এমন চোখ তুলেই পাহাড় দেখতে বেশ লাগে --- দিব্বি লাগে -- কিন্তু দৌড়ে কাছে যেতে ইচ্ছে হয় না৷ কাছাকাছির মধ্যে আছে বেশ কিছু সমুদ্রসৈকত৷ এদিকে সমুদ্র কোনকালেই আমাকে তেমন টানে না৷ দেখলে দেখলাম -- ঐ আর কি৷ তাই দুই বছরেও তেমন কিছু দেখা হয়ে ওঠে নি৷ 
ওদিকে অনেকদিন ব্যাকপ্যাক পিঠে নিয়ে "বেউবেউ' যাওয়া হয় না, তাই পায়ের তলা সুড়সুড় করে--- মাথার মধ্যে ঘুরঘুরে পোকা কুটুস কুটুস কামড়ায়৷ শেষে এক শনিবারে "ধুত্তোর বলে বেরিয়ে পড়া গেল৷ গন্তব্য কাশিদ সৈকত৷ পুণে থেকে সাতারা রোড ধরে সো-ও-জা চলে গেলে আসবে আলিবাগ৷ আলিবাগ থেকে ৩০ কিলোমিটার মত দূরে কাশিদ সৈকত৷ 
এমনিতে আরব সাগর বেশ শান্তশিষ্ট৷ তেমন ঢেউটেউ দেখা যায় না৷ আলিবাগেই সমুদ্র বেশ শান্ত৷ কিন্তু কাশিদের বৈশিষ্ট্যই হল উঁচু উঁচু ঢেউ৷  নির্জন সৈকত - মস্ত মস্ত ঢেউ ---- আর অজস্র রংবেরঙের পাথর আর শেলের টুকরো --- পেছনে সহ্যাদ্রি রেঞ্জের কিছু অংশ আর সৈকতের পাশেই কাজুগাছের বন৷ একটু ওপর থেকে দেখলে মনে হয় রংবেরঙের পাথরে ভরা সৈকত যেন কাজকরা কাশ্মিরী শাল আর  কাজুগাছগুলো তার বর্ডার৷
রঙচঙে সৈকত
প্রায় জনশূন্য সৈকতে চুপচাপ একলা বসে থাকতে থাকতে কেমন যেন অবাক লাগে ----- কে জানে কতদিন ধরে সমুদ্র  বেচারা অক্লান্তভাবে ঝাঁপাঝাঁপি করে চলেছে --- সুয্যিমামা, চাঁদামামা রোজ দেখে যায় সমুদ্রের এই খেলা ----- মাঝেমাঝে চাঁদামামা খানিক করে দুলিয়ে দিয়ে যায় জোয়ারভাঁটায় ---- আবার যেমন কে তেমন৷ কে দেখল, কে দেখল না --- কিচ্ছু যায় আসে না৷ -
একটুকরো স্মৃতি
আস্তে আস্তে সুয্যিমামা লালচে কমলা রঙের রাতপোষাক পরে নেয়, ঘুমোতে যেতে হবে না? সমস্ত আকাশ সমুদ্র, সৈকত ছেয়ে যায় কনে দেখা আলোয়৷ আস্তে আস্তে অন্ধকার হয়ে আসে৷
কনে দেখা আলো 
সুযিমামা বিছানায় চলে গেছেন বটে, তবে এখনও ঘুমোন নি, তাই এখনও আলো আছে৷  সৈকত ধরে একটা গরুর্ গাড়ি চলে যায়৷ বেড়াতে আসা কোন শহুরে ট্যুরিস্ট শখ করে গরুর গাড়ি চড়ছে ---
আবার ফিরি শহুরে প্রাত্যহিকতায়৷ 
 

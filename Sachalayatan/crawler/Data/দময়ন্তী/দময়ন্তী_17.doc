মন্দাদিনের আঁকিবুকি - শেষ পর্ব



প্রথম পর্ব
৪
--
রাকেশ গত বছরের সেপ্টেম্বরে পুরানো ভেস্পাটা বিক্রি করে একটা ইউনিকর্ণ কিনল৷ গত ২ বছর উদয়াস্ত খেটে ও অন্তত ২৫০০ লোকের হোমলোনের ব্যবস্থা করে দিয়েছে৷ ও যে প্রাইভেট ব্যাঙ্কটির হয়ে কাজ্ করে, তারা কমিশান ভালই দেয়৷ এজেন্সি থেকে প্রাপ্ত মাসমাইনে তো আছেই৷ তাতেই আস্তে আস্তে সংসারের চাহিদা মিটিয়েও একটু একটু করে টাকা জমিয়ে এটা কিনতে পারল৷ ভাগ্যিস বাবা বাড়ীটা বানিয়ে রেখে গেছিলেন, তাই অন্তত মাথার ওপরে ছাদ নিয়ে ওকে ভাবতে হবে না৷ "সবই গণেশজীর কৃপা" - ভাবে রাকেশ৷ এবারে গণেশ পুজোর সময়ে  "মহামন্ডলী"তেও তাই হাজার কুড়ি চাঁদা দিয়েছে৷ ওর ইচ্ছে ছিল একটা গাড়িই কেনার৷ মারুতী স্যুইফট পছন্দ, ওরও পুনমেরও৷ কিন্তু গত মাস দুই ধরে  হোমলোনের জন্য লোকে তেমন আগ্রহ দেখাচ্ছে না৷ পুনমও বলল একটু রয়েসয়ে চলাই ভাল৷ রাকেশ তাই আপাতত ইউনিকর্ণই নিয়ে নিল৷ পরে দেখা যাবে খনে৷ 
অক্টোবরে হঠাত্ই একদিন রাকেশকে ফোন করে এক ভদ্রলোক ভয়ঙ্কর চেঁচামেচি করলেন৷ রাকেশই বছর দুই আগে তাঁর লোনের ব্যবস্থা করে দিয়েছিল৷ প্রায় 54 লক্ষ টাকার লোন৷ মস্ত বড় বাংলো, সঙ্গে আবার একটি প্রাইভেট লেক আছে, মাছ ধরার জন্য৷ হাইওয়ের ধারেপাশেই৷ ফলে দামও বেশী৷ রাকেশ প্রথমে ভদ্রলোককে মনে করতেই পারে নি৷ পরে উনি বেশ খানিক চেঁচামেচি করার পর ওর মনে পড়ে৷ উনি নাকি গত 4 মাস ধরে ইএমাঅই দিতে পারছেন না, তাই ব্যাঙ্ক তাঁকে কড়া করে নোটিশ দিয়েছে৷ তিনি সময় চেয়ে আবেদন করলে কিছু লোক ফোন করে তাঁকে ও তাঁর স্ত্রীকে অকথ্য ভাষায় গালিগালাজ করছে৷ রাকেশ যদি কিছু ব্যবস্থা করতে পারে৷ রাকেশ বুঝিয়ে বলার চেষ্টা করে যে ব্যাঙ্কের সাথে ওর যোগাযোগ শুধু ঐ যোগাড় করে দেওয়াতেই সীমাবদ্ধ৷ ও ঐ ব্যাঙ্কে চাকরীও করেনা, আর কেউ লোন পেয়ে যাওয়ার পর সে সম্পর্কে আর কিছু জানেও না৷ কিন্তু ভদ্রলোক সেসব শুনলেও ঠিক বুঝতে পারছেন বলে মনে হয় না৷ উনি চেঁচামেচি করেন, অনুনয় বিনয় করেন এবং শেষমেষ কেঁদে ফেলেন৷ রাকেশের হঠাত্ কিরকম ভয় করতে থাকে৷ ও ফোনটা কেটে দেয়৷ ঘন্টাখানেক স্যুইচ অফ করে রেখে দেয়৷ 
সেই রাতে রাকেশের ভাল করে ঘুম হয় না৷ 
৫
--
সুভাষ দেশমুখ আগে একটি অর্ডার সাপ্লায়ার কোম্পানিতে কাজ করতেন৷ আগে মানে ১১ বছর আগে৷ তখন খালি ভারী ভারী ব্যাগ নিয়ে এখানে সেখানে যেতে হত৷ দিন নেই, রাত নেই, যখনই বলবে, যেখানেই বলবে সেখানেই যাও৷ সুভাষ তিতিবিরক্ত হয়ে কোনোমতে সময় করে ড্রাইভিং  শেখেন৷ এরপর চাকরীটা ছেড়ে দিয়ে ড্রাইভিং স্কুলে ট্রেনার হিসাবে যোগ দেন৷ সেই থেকে আছেন সাই মোটর ড্রাইভিং স্কুলে৷ ভোর সাড়ে ছটা , সাতটা থেকে বেলা বারোটা অবধি ডিউটি৷ তারপর আবার বেলা তিনটে থেকে সন্ধ্যে ছটা অবধি৷ সপ্তাহে ছ'দিন৷ রবিবারে উনি প্রাইভেটে ট্রেনিং দেন৷ ঘন্টায় ২০০ টাকা করে নেন৷ ড্রাইভিং স্কুলের বেতন আর প্রাইভেট সেশনের টাকা মিলিয়ে বেশ হেসেখেলেই চলে যায়৷ তবে এই শহরটা বাপু বড্ড বড়লোকের শহর৷ নাহলে আরও কিছু বাঁচত৷ আজকাল উনি প্রায়ই ভাবেন ট্রেনারের চাকরী ছেড়ে দিয়ে কোন ট্র্যাভেল এজেন্সীর হয়ে ড্রাইভারের চাকরী নেবেন৷ ঐ বিভিন্ন কোম্পানি বা কলসেন্টারের কাজে প্রচুর গাড়ী লাগে, আর তার জন্য চাই প্রচুর ড্রাইভার৷ গাঁও  থেকে কত ছেলে এসে এই করে রীতিমত দাঁড়িয়ে গেল৷ 
টাকা জমিয়ে গ্রামে বাইশ বিঘে জমি কিনেছেন, সয়াবিনের চাষ হয়৷ বৌ দেখাশোনা করে৷ ছেলে মেয়েগুলোকে স্কুলে দিয়েছেন ৷ দুই ছেলে এক মেয়ে৷ মেয়েটির ১৪ হলেই বিয়ে দেবেন বলে ভেবে রেখেছেন৷ মেয়েদের বেশীদিন ঘরে রাখা ঠিক না৷ দিনকাল খারাপ৷ আজকাল অবশ্য মাঝেমাঝেই মেয়ের ১৪য় বিয়ে দেওয়া নিয়ে একটু দ্বিধায় পড়ে যান৷ ওঁর কাছে গাড়ী চালানো শিখতে আসা ম্যাডামদের  দেখে৷ এদের সব্বাইকে "ম্যাডাম' বলে ডাকতে হয়, নাহলে "বদ্তমিজ্' বলে মালিকের কাছে কমপ্লেইন আসে৷ এরা কেমন অবলীলায় ঘুরেফিরে বেড়ায়৷ ফরফরিয়ে ইংরিজি বলে৷ একহাতে চুল ঠিক করতে করতে, আর এক হাতের আঙুলে চাবির রিং ঘোরাতে ঘোরাতে টকাস টকাস করে শিখে নেয় ক্লাচ, গীয়ার আর এক্সিলারেটরের ঘাঁতঘোঁত৷ মাঝেমাঝে উনি মনেমনে ওদের জায়গায় নিজের মেয়েটাকে কল্পনা করেন; ভাবেন ও যতদূর পড়তে চায় -- পড়াবেন, তারপর ও-ও চাকরী করবে, আবার সঙ্গেসঙ্গেই মন থেকে জোর করে সরিয়ে দেন ওসব ভাবনা৷ আরে গরীবের ঘোড়ারোগ হলে কি চলে নাকি? তাছাড়া এখনই ওঁর প্রায় ৪৪ বছর বয়স হতে চলল৷ বয়স বেড়ে যাচ্ছে বড্ড তাড়াতাড়ি৷ বরং মন দিয়ে খেপ খাটলে কটা টাকা আসে৷ তবু মাঝে ঐ ম্যাডামদের জিগ্যেস করতে ইচ্ছে হয় কোথায় পেলেন তাঁরা এই জাদুকাঠি? কেমন করে পেলেন? 
না: দেশমুখ ছেড়েই দেবেন এই চাকরীটা৷ ড্রাইভারের চাকরীই নেবেন৷ 
৬
--
রুচা আর অনুরাগের বিয়ে হয়েছে সাত মাস হল৷ দুজনেই আইটিতে আছে৷ রুচার কোম্পানিটার বেশ নামডাক আছে ভারতের বাজারে৷ অনুরাগ আবার বরাবরই ছবিটবি আঁকে, প্রোগ্রামিঙের চেয়ে গ্রাফিক্স ডিজাইনেই আগ্রহ বেশী৷ পাশ করার পর ও তাই ঢুকেছে ভিডিও গেমস ডিজাইন করার সংস্থায়৷ ওদের কোম্পানির বানানো ভিডিও গেমসগুলো হু-হু করে বিক্রি হয় হংকং, তাইওয়ান আর জাপানের বিভিন্ন শহরে৷ মালয়েশিয়া আর ইন্দোনেশিয়া থেকেও কিছু অর্ডার পায় ওরা৷ পয়সাকড়ি মন্দ পায় না৷ বিশেষ করে অ্যানুয়াল বোনাস তো গত বছর ভালই পেয়েছিল৷ সেই সাহসেই বিয়ে করা৷ অবশ্য রুচার মাইনে আর ইন্সেন্টিভ মিলিয়ে ওর প্রায় দ্বিগুণ৷ সেটাও একটা বড় ভরসার কথা বটে৷ এই শহরটায় সবকিছুই এত দামী যে মোটামুটি একটু হেসেখেলে বেঁচে থাকতে গেলেও দুজনের জন্য বেশ ভালই টাকা দরকার হয়৷ 
রুচার এক ভাই অবশ্য মানসিক প্রতিবন্ধি৷ জড়ভরতের মত সারাদিন বসে থাকে আর মুখ দিয়ে অঝোরে লালা ঝরে যায়৷ কিচ্ছু দেখে না৷ কিচ্ছু শোনে না৷ কিচ্ছু বোঝে না৷ ওর খরচখরচা রুচাই চালায়৷ বছরকার ইনসেন্টিভের ভরসাটা না থাকলে রুচা হয়ত আরো ২-৩ বছর পরে বিয়ে করত৷ এর মধ্যে একবার অনসাইট ঘুরে আসতে পারলে বড় ভাল হত৷ কিন্তু ওর মাত্রই ২ বছরের অভিজ্ঞতা৷ আর ওদের প্রোজেক্টে রোটেশান সিস্টেম নেই৷ রুচা অনুরাগের সাথে প্ল্যান করে কিভাবে রিলিজ নিয়ে অন্য একটা প্রোজেক্টে যাবে, যেখানে "অনসাইট" যাওয়ার সুযোগ আছে৷ কতদিনের জন্য যাবে, তাই নিয়ে দুজনের মধ্যে অল্পস্বল্প মন কষাকষিও হয়ে যায়৷ রুচার ইচ্ছে অন্তত একবছর৷ অনুরাগ বলে ছয়মাসই তো যথেষ্ট৷ রুচা বলে এখন তো ডলারের রেট সেই ৩৯-৪১ এই ঘোরাফেরা করছে৷ এখন কি আর আগের মত সেই দিন আছে যে ডলারের দাম হবে ৪৯ আর কনভার্ট করালেই ব্যাঙ্কে লাখে লাখে টাকা জমা পড়ে যাবে! কিন্তু সেসব তো পরের কথা৷ যেতে পারলে তবে না৷ অনসাইট মানে অবশ্য আমেরিকা কিম্বা ইউ কে কিম্বা ইউরোপের কোন "উন্নত" দেশ৷ যেখানে কাজ করে আসলে হাতে বেশ কিছু জমে আর কি৷ এখন আর অনসাইট-অফশোর মডেলে অনসাইটে বেশী লোক রাখা হয় না৷  অথচ এই কয়েক বছর আগেও ৭০-৩০ অনুপাতে লোক থাকত৷ পরে কমে হল ৮০-২০ অনুপাত৷ এখন লোকে চাইছে ৯০-১০ কিম্বা ৯৫-৫ এ কাজ করাতে৷ রুচা ভাবে আর ক'বছর আগে যদি জন্মাত!
ডিসেম্বারের শেষদিকে অনুরাগ একটু চুপচাপ হয়ে গেল৷ কথা প্রায় বলেই না৷ রুচা  অনেক জিজ্ঞাসাবাদ করে জানতে পারল ওদের কোম্পানির অবস্থা নাকি খুব খারাপ৷ যাদের কাছে কন্ট্র্যাক্ট পেত, তারা আর কিনতে চাইছে না৷ লোকের হাতে পয়সা নেই, তাই কেউ খরচা করে ভিডিও গেমস কিনছে না৷ ওরা নাকি অক্টোবরের শেষ থেকেই কোন কাজ করছে না৷ রুচা ভয় পায়৷ সত্যি ভয় পায়৷ বাজারে মন্দার খবর ওদের অজানা নয়৷ ওদের বিজনেস ইউনিটের ওপেন হাউসে বি ইউ হেড বলেই দিয়েছেন কোম্পানি খরচ কমাবার জন্য প্রচুর চিন্তাভাবনা করছে৷ অনুরাগ অবশ্য ওকে ভরসা দিয়ে বলে যে অর্থনীতির অবসাদ যত বাড়ে, লোকে নাকি তত বেশী করে ভিডিও গেমস পার্লারে যায়, নীলছবি দেখে ইত্যাদি৷ এ নিয়ে নাকি অনেক ভাল ভাল লেখাপত্রও আছে৷ রুচা খুব একটা ভরসা পায় কিনা বোঝা যায় না, তবে এই নিয়ে আর বেশী কথা বাড়ায় না৷ 
৭
--
গণেশ পুজো শেষ হয়ে যেই দুর্গাপূজা আসি আসি করছে, সেইসময়ই আমরা জানতে পারি যে দুনিয়াজোড়া সাংঘাতিক মন্দা এসে গেছে৷ লেম্যান ব্রাদার্সের দেউলিয়া হয়ে যাওয়ার খবর প্রকাশের পরেও আমরা  প্রায় নিশ্চিন্ত ছিলাম যে এসব তো আমেরিকার সমস্যা৷  আর সাধারণভাবে যে ধারণাটা আছে যে, আমেরিকা ইউরোপের লোকজন তো গরীব হয়ে গেলেও, চাকরী চলে গেলেও, আমাদের থেকে অনেক বেশী অবস্থাপন্ন থেকে যায়৷ সেই বিশ্বাস থেকেই অতুল আমাকে বলে "আরে দুর দুর বড়জোর ওরা দুটো তিনটে  গাড়ীর জায়গায় বাড়ীপিছু একটা করে গাড়ী রাখবে, একটু কম কম বেড়াতে যাবে ----- আমাদের আর কি! একটা ক্লায়েন্ট গেলে আরেকটা প্রোজেক্টে চলে যাব৷ আর নাহলে অন্য কোম্পানিতে যেতে হবে আর কি! 'হামকো কুছ অসর নে¢হ পড়েগা ইয়ার' ৷ 
কিন্তু না, আমরাও যে এর থেকে রেহাই পাব না, তা বোঝা গেল ডিসেম্বারের শেষদিকেই৷ হঠাত্ই মেলবক্সে আসা বিভিন্ন চাকরীর অফার একদম কমে প্রায় শূন্য হয়ে গেল৷ এদিকে চাকরীপ্রার্থীর সংখ্যা বেশ চোখে পড়ার মত বেড়ে গেল৷ চেনাশোনা, বিভিন্ন পুরানো কোম্পানির লোকজন জিজ্ঞাসা করতে লাগলেন কোথায়ও কোন সুযোগ আছে কিনা৷ সবাই ভয়ে কাঁটা, সব কোম্পানিতেই নাকি খুব খারাপ অবস্থা, প্রোজেক্ট টোজেক্ট বিশেষ নেই৷ এদিকে কাগজেপত্রে সব কোম্পানিই প্রফিট পোস্ট করছে৷ একটা অতিবিখ্যাত বড়সড় কোম্পানি নাকি অক্টোবর থেকে ডিসেম্বরের মধ্যে তাদের কর্মীসংখ্যা ৬% কমিয়েছে৷ ভারতে এই সবই হয় খুব চুপিচুপি৷ কেউ বিশেষ কিছু জানতে টানতে পারে না, শুধু নি:শব্দে কিছু লোক হঠাত্ কোন একটা কোম্পানিতে 'নেই' হয়ে যায়৷ আপনি যদি তাকে চেনেন, জানেন, তাহলে হয়ত জানলেও জানতে পারেন৷ 
৮
--
জর্জ অ্যালেক্স এই টেলেকম বিলিঙের সিস্টেমটায় কাজ করছেন প্রায় ২২ বছর৷ এর মধ্যে মালিকানা বদলালো বার দুই৷ শেষের বার তো শুধু বিলিং সিস্টেমটাই ধরে অন্য কোম্পানিকে বেচে দেওয়া হল৷ ওঁরা প্রায় জনা পঞ্চাশ লোক একরাতে অন্য কোম্পানির হাতে চলে গেলেন৷  এরা  বিলিং কিনে নিয়েই আর্ধেক লোক রেখে বাকীদের ছাঁটাই করে দিল৷  আর ভারতের একটা কোম্পানিকে বেশীরভাগ কাজ 'আউটসোর্স' করে দিল৷ এই এক 'আউটসোর্স' হয়েছে! সব কোম্পানি একধার থেকে আউটসোর্স' করে চলেছে৷ 'আউটসোর্স' হাহ্! জর্জ বুঝে উঠতে পারেন না নিজেদের পায়ে কুড়াল মারার একি অদ্ভুত খেলা চারিদিকে৷ সমস্ত কাজ দিয়ে দেওয়া হচ্ছে ঐ চীনা আর ভারতীয়গুলোকে৷ আর এরা এত সস্তায় কাজ করেই বা কী করে? উনি ওদের অনেকভাবে শক্ত শক্ত সমস্যার মুখে ফেলে দিয়ে দেখেছেন ---- প্রচুর ভুলভাল করে, কিন্তু খুব অল্পদিনে শিখে যায়৷ উনি ১০ বছর ধরে যা শিখেছিলেন, এরা ২-৩ বছরেই তা শিখে যায়, আর কোম্পানি আরও কিছু কাজ ভারতে 'আউটসোর্স' করে দেয়৷ 
এই সবই জর্জ আমাকে বলেছিলেন জানুয়ারীর এক দুপুরে৷ ওঁর তখন মধ্যরাত পেরিয়েও একঘন্টা হয়ে গেছে৷ সেইদিন, যেদিন ওঁদের এক ভারতীয় সহকর্মীকে দুই সপ্তাহের নোটিশ দেওয়া হয়৷  মেসেঞ্জারে চ্যাট শুরু করে শেষপর্যন্ত ফোনে গড়ায়৷ ঘন্টা দেড়েক আমার সাথে কথা বলেন৷ আসলে নিজের সাথেই কথা বলছিলেন হয়ত৷ উনিই আমাকে জানান জয়রাজের চাকরী গেছে৷ মাসের শেষে তাকে চলে যেতে হবে৷ তারপরই উপরের কথাগুলো বলে যান৷ বলেন ওঁদের দেশের সমস্ত টাকাপয়সা আস্তে আস্তে ভারত আর চীনে চলে যাচ্ছে৷ প্রথমদিকে বেশ 'খোরাক' মনে হলেও একটু পরে একসময় স্পীকার অফ করে রিসিভারটা উঠিয়ে নিই৷ উনি এসব কিছুই টের পান না৷ আপন মনেই বলে চলেন -- আমি স্বভাবে  যোদ্ধা,  সারাজীবন যুদ্ধ করেছি অনেক প্রতিকূল পরিস্থিতির সাথে৷ কত ছেলেপুলেকে তৈরী করেছি---------- এই সিস্টেমের ইন অ্যান্ড আউট জানি আমি, একেকজনকে তৈরী করেছি; তারা ভাল অফার নিয়ে অন্যত্র চলে গেছে কেউ কেউ বা শিখতেই পারেনি --- তাদের ফায়ার করা হয়েছে --- এরকম তো এখানে হয়ই; কেউ কিছু মনে করে না, তারা আবার অন্যত্র পেয়ে যায়৷ কিন্তু এবারে আমার ভয় করছে৷  আমি জিজ্ঞাসা করি ভয় কেন?  বলেন - আমি চিরকাল জেনে এসেছি আমার ব্যাকাপ তৈরী করব --- তারপর অন্যত্র মুভ করে যাব --- কিন্তু এখন মনে হচ্ছে আমার ব্যাকাপ তৈরী করে আমাকে সরে যেতে হবে৷  মুভ অন আর মুভ আউট শব্দদুটো নিয়ে অনেকক্ষণ খেলা করেন৷ আমি চুপ করে শুনতে থাকি৷  বলেন ---- আমি জানি তুমি তোমার টীম নিয়ে পুরো সিস্টেমটা বুঝে গেলেই আমি আউট হয়ে যাব৷ আমি জানি কথাটা ঠিক৷ সিস্টেম সম্বন্ধে বিস্তারিত জানতে ওঁকে বিভিন্নরকম প্রশ্ন করা হয়, আমিই বসে প্রশ্নগুলো তৈরী করে ছেলেমেয়েদের দিয়ে করাই৷ 
জর্জের জন্য আমার মায়া হয়৷ বড্ড মায়া হয়৷ ঘুমের মধ্যে 'মুভ অন ' আর 'মুভ আউট' শব্দদুটো বেঁকেচুরে লাফিয়ে লাফিয়ে নেচে বেড়ায় চোখের সামনে৷ 
৯
--
২০০১ সালের গল্পটাও প্রায় এরকমই ছিল৷ তখন আমি কলকাতায় একটা ছোটখাট কোম্পানিতে ছিলাম৷ তাদের সব ক্লায়েন্টই ছিল আমেরিকার৷ ডটকম বাবল চুপসানো ও ৯/১১র পরে যখন  আমেরিকায় আইটিওয়ালাদের হুড়মুড়িয়ে তাড়িয়ে দেওয়া হচ্ছিল, সেইসময়ও আমরা তেমন কোন চাপ নিই নি৷ সেই আমার দেখা প্রথম মন্দা৷ এর আগে দাদুর মুখে শুনেছি সেই গ্রেট ডিপ্রেশানের গল্প৷ স্বাচ্ছল্য জিনিষটা তখনও পর্যন্ত কখনও তেমন করে দেখি নি  বলে মন্দা নিয়ে আলাদা কোন দুর্ভাবনা ছিল না৷ শুনছিলাম চারিদিকে চাকরী যাওয়ার খবর৷ আমাদের কোম্পানিতেও শুনলাম জনা কুড়ি লোককে হঠাত্ই ছাড়িয়ে দেওয়া হয়েছে৷ এদের নাকি 'পারফরমেন্স ইস্যু' ছিল৷ তবে আমাদের আর ভয় কি, প্রোজেক্টেই তো আছি৷ আমি তখন একটা পাইলট প্রোজেক্টে৷ ডিসেম্বারের শেষ সপ্তাহে প্রোজেক্ট  ম্যানেজার ডেকে বললেন, বাজেটের কিসব সমস্যার জন্য আমাকে ও আরো দুজনকে দুই সপ্তাহ বেঞ্চে বসতে হবে৷ দুই সপ্তাহ পরে বাজেট স্যাংশান হয়ে গেলেই আবার প্রোজেক্টে ফেরত৷ খুব জোর দিয়েই বললেন এটা মাত্র দুই সপ্তাহের ব্যপার৷ আমরা বিশ্বাসও করলাম৷ 
বছর শেষ হবার ঠিক দুদিন আগে আমাদের সবাইকে বলা হল পরের দিনই লাইব্রেরির বই ফেরত দিতে৷ মেইল এলো তো বটেই, অন্তত বার সাতেক ফোন করে তাগাদাও দিল লাইব্রেরিয়ান মেয়েটি৷ নাকি পরেরদিন অডিট৷ পরের দিন বই নিয়ে নেওয়া হল৷ সেদিনই কানাঘুষোয় শোনা যেতে লাগল, বড়দরের ছাঁটাই আসছে ৷ তার পরের দিন সকালে অফিস যেতেই সিইও মশাইয়ের মেল পাওয়া গেল যে তিনি অত্যন্ত দু:খিত চিত্তে, ভগ্নহদৃয়ে কিছু কর্মীকে বিদায় জানাতে বাধ্য হচ্ছেন৷ তিনি দেখবেন এদের বিদায় যাতে অত্যন্ত 'স্মুদ' হয়৷ 'স্মুদ' শব্দটা দেখে যত অবাক হয়েছিলাম, তার চেয়েও বেশী অবাক হলাম যখন এর আধঘন্টার মধ্যেই নেটওয়ার্ক কানেকশান বিচ্ছিন্ন হয়ে গেল আমাদের কয়েকজনের৷ ও হ্যাঁ তখনও আমরা সেই পাইলট প্রোজেক্টের সিস্টেমই ব্যবহার করছিলাম, ওখানেই বসছিলাম৷ কারণ আমরা তো 'দুই সপ্তাহ পরে আবার প্রোজেক্টেই ফেরত' যাব কিনা, তাই৷ তা দেখলাম শুধু আমাদের তিনজনেরই ল্যান বিচ্ছিন্ন, আশেপাশের সব প্রোজেক্ট থেকেই দেখলাম লোকজনেদের কোথায়ও একটা ডেকে পাঠানো হচ্ছে, তারা যাচ্ছে, আর ফেরত আসছে না৷
এরপরে তো শুধু সময়ের অপেক্ষা৷ 
মনে আছে আমি আর সুভেদি গোট্টিপতি, প্রোজেক্ট লিড আর প্রোজেক্ট ম্যানেজারের সাথে দেখা করতে গেছিলাম৷ মনে আছে, দুজনের একজনও চোখে চোখ রেখে কথা বলতে পারেন নি৷ মনে আছে সারারাস্তায় আমার ভীষণ ঘুম পাচ্ছিল, আর খুব জলতেষ্টা পাচ্ছিল৷ বাড়ী এসেই শুয়ে পড়েছিলাম৷ বাড়ীতে  বোধহয় বেশ স্বাভাবিকভাবেই খবরটা বলে, সঙ্গে সঙ্গে শুয়ে ঘুমিয়ে পড়েছিলাম৷ 
কি গভীর সেই ঘুম৷ 
১০
---
রাকেশদের ব্যাঙ্ক, এই মাসের প্রথম সপ্তাহে পরপর তিনদিন কাগজে বিআপন দিয়ে দখলকরা বাড়ীর নিলাম ডেকেছে৷ দেড়পাতাজোড়া বাড়ীর তালিকা৷ রাকেশদের এজেন্সিটা বন্ধ হয়ে গেছে৷ ওদের এজেন্সির মাধ্যমে ঋণ নেওয়া ৩০% লোকই নাকি লোন-ডিফল্টার হয়েছে৷  ঐ ব্যাঙ্ক তাই ওদের এজেন্সির সাথে সম্পর্ক ছিন্ন করেছে৷ রাকেশের হাতে  এখন অনেক সময়৷ তাই খুঁটিয়ে খুঁটিয়ে নামগুলো পড়ে৷ ওদের মাধ্যমে ঋণ নেওয়া সেই ৩০ শতাংশের নাম খুঁজে বেড়ায়৷ 
ক'দিন আগে দেশমুখ স্যারের সাথে দেখা হল৷ ট্রেনারের চাকরী ছেড়ে অনেক আশায় ড্রাইভারের চাকরী নিয়েছিলেন তিনি৷ জানুয়ারী, ফেব্রুয়ারী ভালই করছিলেন৷ যদিও খাটনী বড্ড বেশী ছিল --- বার দুয়েক ওঁকে টানা ২৫-৩০ ঘন্টা কাজ করতে হয়েছে৷ এক জায়গা থেকে আসলেই আরেক জায়গায় পাঠিয়ে দিত গাড়ী নিয়ে৷ কোন কোন আরোহী ওঁর সাথে চোর ছ্যাঁচ্চোড়ের মত ব্যবহার করে ---- অবাক হয়ে যান অকারণ খারাপ ব্যবহার দেখে --- রেগেও যান ----- তারা উল্টে কোম্পানিতে কমপ্লেইন করে যায় --- মালিক ডেকে সতর্ক করেন ---- দেশমুখ স্যার ভেবে পান না এত মিথ্যে লোকে বলে কি করে! মার্চ থেকে কাজ খুব কমে গেছে৷ বেশ কটা কলসেন্টার হুটহাট করে হয় বন্ধ হয়ে গেছে নয়ত কর্মীসংখ্যা অনেক কমিয়ে দিয়েছে৷ ফলে কাজ অনেক কম৷ তার উপর ওঁর বদমেজাজী বলে বদনাম রটে যাওয়ায় ওঁকে আজকাল আর কাজ দিতে চায় না৷ সেই ট্রেনারের চাকরীতে ফেরত যাওয়ার চেষ্টা করেছিলেন৷ তারা ফেরত নেবে, তবে মাইনে ৩০০০ টাকা কমিয়ে দেবে৷ উনি বুঝে উঠতে পারেন না কি করবেন৷ 
অনুরাগের চাকরী গেছে প্রায় তিনমাস হয়ে গেল৷ এখনও কিছুই পায় নি৷ রুচাদের প্রোজেক্টেরও খুব নড়বড়ে অবস্থা৷ ক্লায়েন্ট জানিয়েছে বিলেবলিটি কমাবে, আর্ধেক করবে৷ রুচা জানে এখন আর কেউ বেঞ্চে নেই, বেঞ্চে থাকে না কেউ৷ প্রোজেক্ট না থাকলে শুধু কোম্পানির এক্সচেঞ্জ সার্ভারে তাদের মেল আইডি থাকে মাস খানেক কি দুয়েক --- তারপর তাও থাকে না৷ এই বাজারে মাত্র দুই বছরের অভিজ্ঞতা নিয়ে ও কি আদৌ কোন চাকরী পাবে? ওর ভাইয়ের অবস্থা আরও একটু খারাপ হয়েছে৷ এখন আর বসতেও পারেনা৷ একটা কাঠের গুঁড়ির মত বিছানায় পড়ে থাকে৷ কি যে করে রুচা!  কোনোদিকে দিশা পায় না৷ 
এই মাসটায় জর্জ ভারী খুশী৷ আমাকে একদিন মেসেঞ্জারে বলেন ওঁর ম্যানেজার নাকি ওঁকে আশ্বাস দিয়েছেন আগামী ২ বছরের জন্য উনি নিশ্চিন্ত থাকতে পারেন৷ ওঁর মত পুরানো ও দক্ষ কর্মীকে তাঁরা হারাতে নারাজ৷ তাছাড়াও আমাদেরও তো ওঁদের সিস্টেমের অন্ধিসন্ধি শিখে উঠতে অন্তত আরো বছর দেড়েক লাগবেই৷ টিমের ছেলেমেয়েরা আমাকে জানায়  স্ট্যাটাস কলগুলোতেও জর্জ নাকি আজকাল খুব ভাল মুডে থাকে আর অনেক সাহায্য করে৷ আমার বানানো প্রোপোজালের পিপিটিটার কথা মনে পড়ে আমার৷ আমাদের বি ইউ হেডের আমাকে দেওয়া সময়সীমার কথা মনে পড়ে আমার৷ আইডেন্টিফায়েড রিস্কগুলোর কথা মনে পড়ে আমার৷ রিস্কতালিকায় ওঁর, বা বলা ভাল ওঁর অনুপস্থিতির একটা ভূমিকা আছে৷ ঘুমের মধ্যে আমি  খাপ পেতে বসে থাকা চিতার স্বপ্ন দেখি৷ 
শালিনী এখনও রোজ গেটে দাঁড়ায়৷ ওদের এই শপিং মলটায় এখনও কয়েকটা দোকান খোলা আছে, তাই দাঁড়াতে হয়৷ এখন অনেকটা সময় চেয়ারে বসেটসেও থাকতে পারে শালিনী৷ বিশেষ করে শনি রবি বাদ দিয়ে সপ্তাহের বাকী পাঁচদিনে আর তেমন লোকটোক আসে না৷ ওদের শপিং মলে ঢুকেই যে  মস্ত ডিপার্টমেন্টাল স্টোরটা ছিল, সেটা তো বন্ধই হয়ে গেল৷  প্রথমে প্রায় মাস তিনেক প্রচন্ড সেল দিল৷ প্রথমদিকে লোকে কিনতও হুড়মুড়িয়ে ৷ আস্তে আস্তে লোকের ভিড় কমে গেল দোকানটায়৷ শালিনী দেখেছে পাওয়ার কাট  হলে দোকানটা এসি চালাত না৷ এই অঞ্চলে দিনে ঘন্টা চারেক পাওয়ার কাট প্রায়দিনই হয়৷ শেষের দিকে পাওয়ার কাটের সময় দোকানের আলোগুলোও সবকটা জ্বলত না৷ ফলে লোকজন আরোই ঢুকত না৷ হঠাত্ই একদিন শালিনী কাজে এসে দেখে দোকানটার সব দরজা খোলা আর ভেতরে কিচ্ছু নেই৷ একেবারে কিচ্ছু না৷ কিরকম একটা মস্ত গহ্বরের মত লাগছে দোকানটাকে৷ শালিনী শোনে ফ্যাশান স্ট্রীটে ১৫০টা দোকানের মধ্যে ৩৭টা দোকান বন্ধ হয়ে গেছে৷ অন্য কেউ এসে সেই জায়গাগুলো পূরণও করে নি৷ 
গত শনিবার যখন ঘড়ির ব্যাটারী বদলাতে ঢুকছি, ব্যাগটা তেমন  না দেখেই শালিনী জানাল ওদের সুপারভাইজার, ওকে আজ ডেকে পাঠিয়েছে, বাড়ী যাওয়ার আগে যেন অবশ্যই দেখা করে যায়৷ ওর ডিউটি শেষ হবে আর কিছুক্ষণের মধ্যেই৷ আমাকে জিআসা করে আমাদের অফিসে মহিলাদের ব্যাগ চেক করার জন্য লোক নেবে কিনা৷ সাথেসাথে নিজেই বলে, অফিস তো নেবে না, যে এজেন্সি সিকিউরিটি গার্ডের যোগান দেয় আমাদের অফিসে, তাদের নাম কি? আমি জানি না৷ জেনে নিয়ে জানাবো বলি৷ ফেরার সময় বেরিয়ে বাইরে যখন অটোর জন্য  দাঁড়িয়ে আছি --- দেখলাম শালিনী ওদের সুপারভাইজারের ঘর থেকে বেরিয়ে কোনোদিকে না তাকিয়ে আস্তে আস্তে হেঁটে চলে যাচ্ছে৷ খেয়াল করলাম  শালিনীর ফীগার তো বেশ ভাল৷ কিন্তু কি যেন একটা অস্বস্তি --- ও হ্যাঁ ওর সেই দুই সাইজ বড় শার্ট আর ট্রাউজারের বদলে আজ পরে আছে একটা জিনস আর টিশার্ট৷ ও তো বাড়ী যাওয়ার সময় কখনও পোষাক বদলায় না! ও বলেওছিল ইউনিফর্ম পরে থাকলে আসলে ও চাকরীটার জন্য মনে মনে গর্ব অনুভব করে৷ আমি বুঝে গেলাম আমাদের অফিস থেকে এজেন্সির নাম ঠিকানা নিলেও সেটা আর শালিনীকে দিতে পারব না৷ 
লালমাটির সেই রাস্তাটা স্বপ্নের মধ্যে আজকাল কিরকম ধুলো ধুলো হয়ে থাকে৷ এত ধুলো কেন চারিদিকে?  এত ধুলো আসে কোত্থেকে? 


রাবণহাত্তা



কিছুদিন আগে "আনন্দবাজার' এর রবিবাসরীয়'তে শান্তনু মৈত্রের সাক্ষাত্কার প্রকাশিত হয়েছে ৷ শান্তনু মৈত্র -- "ওয়েলকাম টু সজ্জনপুর' কিম্বা "লাগে রহো মুন্নাভাই'এর সুরকার৷ তো, অন্যমনস্কভাবে স্ক্রোল করতে করতে চোখ আটকে গেল ওঁর জীবনের একটা অদ্ভুত গল্পে ৷ উনি ছোটবেলায় একবার বাড়ী থেকে পালিয়েছিলেন৷ নির্দিষ্ট কোন কারনে নয়, এমনি এমনিই , অনেকেই পালায় তাই উনিও পালিয়ে সো-ও-জা চলে গেছিলেন রাজস্থানের জয়শলমীরে৷ "সোনার কেল্লা' দেখতে নয় কিন্তু --- "রাবণহাত্তা' নামে কিম্ভুত নামের একটা বাজনা শুনতে৷ এরপর জয়শলমীরে ঘোর অন্ধকার রাত্রে এক বিখ্যাত ডাকাত, যাঁকে গ্রেপ্তার করে তিহার জেলে নিয়ে যাওয়া হচ্ছিল, সমস্ত হাতেপায়ে শেকল বাঁধা, শান্তনুকে দেড়ঘন্টা ধরে রাবণহাত্তা বাজিয়ে শোনান ৷ 
এই বিচিত্র নাম দেখে কৌতুহলী হয়ে ইউটিউবে খুঁজতে খুঁজতে পেয়েও গেলাম৷ আর শুনবার পরে আর ছাড়তে পারলাম না৷ বহু বহুবার ঘুরেফিরে শুনেছিলাম৷ খুব আফশোস যতদিন রাজস্থানের পাশেই থাকতাম, ততদিন এর নামও শুনি নি৷ এখন আমি কোথায় পাই এই যন্ত্র?
তারপর যা হয় আর কি ---- জীবন তার ক্যালাইডোস্কোপে আরও অন্য অন্য ছবি দেখাতে লাগল --- রাবণহাত্তা তার বিচিত্র নাম আর সুর নিয়ে  মস্তিস্কের একদম পেছনের দিকে  চুপটি করে গিয়ে বসে রইল ৷ 
আবার গত সপ্তাহে যখন হঠাতই একেবারে প্রায় দোরগোড়ায় দেখি সারিসারি মৃত মানুষ, বিস্ফোরণে ছিন্নভিন্ন রক্তমাংসের স্তুপ, একটানা গুলির আওয়াজ, আগুনের গোলা হয়ে ট্যাক্সির আকাশে উঠে যাওয়া ---- কি হল সেই ট্যাক্সির চালকের আত্মীয়স্বজনের? যাত্রী যদি থেকে তার বা তাদের আত্মীয়বন্ধুদের? কটকটে লাল, ম্যাটম্যাটে লাল, হালকা কমলা, আগুনে কমলা  , রঙের এইসব শেডস দেখতে দেখতেই মনে পড়ল রাজস্থানের কথা৷ মরুভূমির রাজ্য বলেই হয়ত রাজস্থানীরা বড় ভালোবাসেন চকমকে রং --- লাল , কমলা, সবুজ, নীল, জরি, চুমকী , ঝলমল, জ্বলজ্বল --- আর গান, নাচ, বাজনা --- "রাবণহাত্তা'৷ 



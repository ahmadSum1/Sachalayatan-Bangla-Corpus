কলিকাতা পুস্তকমেলা - প্রথমদিনের এক ঝলক



যথারীতি জানুয়ারীর শেষ বুধবারে শুরু হয়ে গেল কলিকাতা পুস্তকমেলা| কততম বর্ষ যেন? খেয়াল নেই| আসলে আমি তো মেলায় যাই না সে কত্তবছর হয়ে গেল| ২০০২ এ যখন পশ্চিমবঙ্গ ছাড়লাম সেই তখন থেকেই আর বইমেলায় আসা হয় না| যেবার সুভাষ দত্ত মশাই গিল্ডকে পার্ক স্ট্রীটের সামনের ময়দান থেকে উৎখাৎ করেই ছাড়লেন, সেইবারে আমি বইমেলা দেখব বলেই ছুটি নিয়ে এসেছিলাম| কিন্তু হায় বইমেলা সেবারে আজ হচ্ছে, কাল হচ্ছে করে এত দেরী করে ফেলল যে আমার ছুটি ফুরিয়ে গেল| একদিন শুধু গিয়ে সল্ট লেক স্টেডিয়ামে ঠাঁই ঠকাঠক করে স্টল বানানো দেখে এলাম| তা পাবলিশার্স অ্যান্ড বুক সেলার্স গিল্ড গতবছর থেকে আর ঝামেলা ঝঞ্ঝাট না করে 'মিলনমেলা' প্রাঙ্গনেই বইমেলার আয়োজন করছে| এই মিলনমেলা প্রাঙ্গনটা ময়দানের জায়গার তুলনায় বেশ একটু ছোট| তাই নিয়ে গজগজ করলেও আপাতত ওখানেই হচ্ছে বইমেলা| 
জানুয়ারীর শেষ বুধবার সাধারণতঃ ২৬শে জানুয়ারীর আশেপাশেই হয় প্রতি বছর| আর ২৬শে জাতীয় ছুটি হওয়ার সুবাদে ঐ দিনটায় মেলায় ভালই লোক হয়| তায় এইবার থেকে গিল্ড প্রবেশমূল্য তুলে দিয়েছে| এতদিন ৫ টাকা করে টিকিট কেটে ঢুকতে হত| আমি ও আমার দু একজন বন্ধু অবশ্য স্বার্থপরের মতই চাই গিল্ড প্রবেশমূল্য আরো অনেকটা বাড়িয়ে দিক, যাতে মেলায় ভুলভাল ভীড়টা একটু কম হয়| ময়দানের মেলায় বইয়ের সাথে বিশেষ সম্পর্ক না থাকা, নিছকই সময় কাটানো লোকজনের সাথে এমনকি ছেলে-মেয়ে দেখার কাজটাও সারতে দেখেছি| প্রবেশমূল্য তুলে দিলে এই ধরণের লোকজনের আনাগোনা আরো বাড়বে বলেই আশঙ্কা| 
সে যাই হোক, এতসব আশঙ্কা সত্ত্বেও ২৬শে দুপুর হতেই উসখুস রওনা দেওয়ার জন্য, এবং পৌনে তিনটে নাগাদ দিব্বি ঢুকেও পড়া গেল| গাড়ী রাখার ব্যবস্থা মিলনমেলার পাশে একটা খোলা জায়গায়| নাকি সেটা মিলনমেলারই অংশ --- কে জানে! মোটকথা অজস্র গাড়ীর ভীড় আর কলকাতার অধিকাংশ ড্রাইভারের ফর্মূলা ওয়ান চালানোর রোখ মিলে সিলভার আর্কেডের দিকের গেটটার পুরো বড়বাজারের মত অবস্থা| তারই মধ্যে আবার দেখি গেটের বাইরে ম্যারাপ বেঁধে কখানা টাটা ন্যানো দাঁড় করিয়ে রেখেছে| বিক্রীর জন্য না বিজ্ঞাপনের জন্য ভগাই জানে| এই ন্যানো গাড়ীটা দুমদাম রাস্তায় ঘাটে জ্বলে যায় বলে রাস্তায় দাঁড় করিয়ে রেখে হয়ত দেখাচ্ছে যে না না জ্বলছে না --- হতেও পারে| যাই হোক সেসব কাটিয়ে মাটিয়ে সাঁত করে ঢুকে পড়া গেল| 
এবং এবং ঢুকতেই দেখি মাটিতে বিছানো আল্পনা আর দেওয়ালে ঝোলানো ওয়াল হ্যাঙ্গিঙের সম্ভার, চাট্টি ছবি আঁকা টি-শার্টও| কিছু লোক হামলে পড়ে কিনছে| অনেক দোকান এখনও তৈরী হয় নি, কিন্তু জোরদার কাজ চলেছে| ময়দানের মত ভেতরে চা-কফি, ঝালমুড়িওয়ালা ঘুরছে না| নির্ধারিত স্টলে গিয়ে খেতে হচ্ছে| ইউ এস প্যাভিলিয়ানের বাইরে লম্বা-আ লাইন| 'আনন্দ' আর 'দে'জ'এর সামনে এখনও লাইন পড়ে নি| শনি রবিবারে লাইন পড়বে নির্ঘাৎ| বইমেলায় গিয়ে বড় প্রকাশকদের দরজায় লাইন দেওয়াটা আমার কাছে খানিকটা হুজুগ আর খানিকটা নির্বুদ্ধিতা বলে মনে হয়| বরং ছোট প্রকাশক যাঁদের কলেজ স্ট্রীট বা এখানে সেখানে চট করে পাওয়া যায় না, তাঁদের আনা বইগুলো ভাল করে নেড়েঘেঁটে দেখার এইটা সুবর্ণ সুযোগ| 'দেব সাহিত্য কুটীর'এ দেখ্লাম ছোটবেলার সেইসব পুজোসংখ্যাগুলো আবার বের করেছে, আগের প্রচ্ছদ আর আগের মত প্রিন্ট করে| আশাপূর্ণা দেবীর 'গল্প ভালো আবার বলো' পেয়ে যে কি আনন্দ হল ----| ওঁরাই জানালেন 'শোনো শোনো গল্প শোনো' ও শীগগিরই এসে যাবে| আহা দিনকাল দেখছি বড়ই ভাল| 
এদিকে আমাকে ছবি তুলতে দেখে এক ভদ্রলোক গভীর আগ্রহের সাথে জানতে চাইলেন কোন কাগজে ছাপা হবে? কোনও কাগজেই নয় শুনে হতাশায় মুখ বেঁকে গেল| ওদিকে গিল্ডের মঞ্চে রবীন্দ্রনাথের রচনায় প্রকৃতি বা অমনি  কিছু একটা বিষয়ে আলোচনার জন্য রঞ্জন বন্দ্যোপাধ্যায় আর শ্রীজাত আসবেন বলে ঘোষণা হচ্ছে| এককালে বড় সাধ ছিল এই রঞ্জন বন্দ্যো'কে রাস্তাঘাটে যেখানেই পাব উদুম ক্যালাব| এই গিল্ড মঞ্চ বা তার আশেপাশে একটা ভাল সুযোগ ছিল ---- কিন্তু হায়! জীবন চলে গেছে কুড়ি কুড়ি বছরের পার --- কমেছে হাতপায়ের ক্ষিপ্রতা, কমেছে রাগের ঝাঁঝও| লিটল ম্যাগের তাঁবুতে গিয়ে দেখি অর্ধেক টেবিলও তৈরী হয় নি| সবাই ব্যস্ত নিজ নিজ টেবিল সাজাতে| প্রায় দুশো লিটল ম্যাগের স্টল| সবকটা ঠিক করে দেখার জন্য সামনের সপ্তাহে একদিন যাব| প্রকাশকদের মধ্যে 'লালমাটি' খুঁজে পেলাম না, 'তালপাতা' পেলাম কিন্তু নতুন বই কিছু আসে নি| 'চর্চাপদ' এ একগাদা নতুন বই --- দেখেই মন ভাল হয়ে গেল| ভূদেব মুখোপাধ্যায়ের প্রবন্ধ সংগ্রহটা কিনতে হবে| কিনতে হবে আরো কটা বইও| 'অনুষ্টুপ' আর 'লিটল ম্যাগ' নেই মস্ত বড় হয়ে গেছে| আলাদা স্টল দেয়| ঘুরেফিরে দেখা গেল| 
এদিকে সুনীল গঙ্গোপাধ্যায় গিল্ড মঞ্চে কিছু বক্তৃতা টক্তৃতা দিয়ে কৃত্তিবাসের স্টলের সামনে এসে গ্যাঁট হয়ে বসে অটোগ্রাফ বিলোচ্ছিলেন৷ মহিলামহলে সুনীলের জনপ্রিয়তা আকাশচুম্বি৷ প্রতিবারই মেলায় অজস্র মহিলা সুনীলকে ঘিরে সই সংগ্রহ, সুনীলের সাথে ছবি তোলা ইত্যাদি করেন৷ এবারেও তার ব্যতিক্রম নেই৷ লোকে ফটাফট মোবাইলের ক্যামেরায় ছবি তুলে যাচ্ছে৷ এই সময় দুটো টুকরো ঘটনা এক বন্ধুর থেকে শুনলাম৷ (ঐ সময় আমি অন্যদিকে ঘুরছিলাম)
ঘটনা ১: এক দম্পতি যাচ্ছিলেন সামনে দিয়ে৷ হঠাত্ ভদ্রলোক থমকে দাঁড়ালেন৷ তারপর স্ত্রীকে বললেন 'চলো ওঁর সাথে ছবি তুলি৷' স্ত্রী রাজী নন, কে না কে বসে আছে তার সাথে ছবি তোলার কি আছে - এই বক্তব্য৷ ভদ্রলোক অসহিষ্ণু হয়ে বললেন আরে উনি সুনীল গাঙ্গুলী৷ ভদ্রমহিলা একটু থমকে জিগ্যেস করলেন সে আবার কে? ভদ্রলোকের উত্তর 'আরে উনি 'মনের মানুষ' সিনেমাটা লিখেছেন' ৷ এবারে আর আপত্তি না করে ভদ্রমহিলাও এগিয়ে গেলেন৷
ঘটনা ২: অটোগ্রাফ দিতে দিতে সুনীল উঠে গেলেন টয়লেটের দিকে৷ টয়লেটের দরজায় একপাল নারীপুরুষ তাঁকে ঘিরে ফেলে সই নিতে, ছবি তুলতে লাগল৷ সুনীল দু তিনবার অসহায়ভাবে বললেন 'আমি একটু টয়লেট থেকে ঘুরে আসি' কেউ কোনও পাত্তাই দিল না৷ সুনীলের মুখভঙ্গী নাকি এইসময় দেখার মত হয়েছিল৷ 
লেখাটা মস্ত বড় হয়ে যাচ্ছে| বাকী গল্প আরেকদিন করা যাবেখন| কিছু ছবি রইল|
http://picasaweb.google.com/tdamayanti/BookFair26Jan#slideshow/5566546995394357970


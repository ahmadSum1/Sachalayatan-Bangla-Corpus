 তিতাস নদীর ঝিকিমিকি 



সামরানের গল্পের সাথে আমি মাত্র দুই বছর পরিচিত ৷ তার চেয়ে কমও হতে পারে ৷ সেই কবে যেন খুব লাজুকভাবে একটা লিঙ্ক পাঠাল ---- এখন অজস্র নেট পত্রিকা,  ইন্টারনেটে চরে বেড়ানো প্রায় সকলেই কোথায়ও না কোথায়ও, কিছু না কিছু লিখেই থাকে --- আহ্লাদ করে লিঙ্কও পাঠায় ---- সেইভেবেই খুব কিছু প্রত্যাশা না করেই "কিছু একটা তো উত্তর দিতে হবে, দেখিই না' ভাবে লিঙ্কটা খুললাম, পড়লাম -- এবং আবার পড়লাম --- এবং আবার -----
সেই লেখাটা বোধহয় বার চারেক পড়েছিলাম ৷ সে লেখার নাম ছিল "তিতাস কোন নদীর নাম নয়'৷ সেই সামান্য চেনা, বেশীটাই অচেনা লোকজন, পারিপার্শ্বিক, সবই আমাকে মুগ্ধ করেছিল, মুগ্ধ করেছিল নদীর মতনই গল্পের অনায়াস বয়ে চলা ৷
ঔপনিবেশিক শাসনকালে, ঔপনিবেশিক সাহিত্য, আমাদের দেশজ সাহিত্যকে এক জোর ধাক্কা দিয়েছিল   উনিশ শতকে দ্বিভাষী বাঙালী লেখকরা ইউরোপীয় নভেলের কাঠামো ও রচনারীতি আঁকড়ে ধরেছিলেন ৷ ইউরোপীয় নভেলের ভুত বাঙালী লেখকের ঘাড় এমনভাবে মটকে দিয়েছে যে, ঐ প্লট, চরিত্র, নিরপেক্ষ বর্ণনা, দর্শনের একটু মিশেল,  সাহিত্যে ভূগোলের বিস্তার ও বাস্তবতার আমদানিতেই  আমাদের সৃজনশীলতা প্রায় নি:শেষিত ৷ সামরানের লেখা এগুলি থেকে প্রায় মুক্ত ৷ আমাদের আখ্যানমঞ্জরী, আমাদের বর্ণনারীতির ঢিলেমি, অতিকথন, চিত্রময়তা, একই বাক্যের পুনরাবৃত্তি -- নিতান্ত দেশজ এই লক্ষণগুলি সামরানের লেখায় প্রকট ৷ এগুলিই গড়ে তুলেছে ওর নিজস্ব স্টাইল ৷ ওর লেখা পড়তে ভাললাগে, কিন্তু শেষ হলে একটা বিষণ্ণ রেশ রেখে যায় ৷ 
তো,  সেই নদীর মত বয়ে চলা , আলোয় ছায়ায় ঝিকিমিকি ৫ খানি গল্প নিয়ে প্রকাশিত হতে চলেছে সামরানের গল্পের বই "তিতাস,  কোন নদীর নাম নয়' ৷ এই নামের গল্পটি ছাড়াও আছে আরও ৪টি গল্প ৷ এখন নামগুলো লিখলাম না, আগ্রহী পাঠকের কৌতহলটুকু বজায় থাক ৷ প্রকাশিত হলে বিস্তারিত আলোচনা করা যাবে নাহয় ৷ 
নিজের কোন বন্ধুর বই বেরোচ্ছে শুনলেই মনটা আনন্দে একেবারে তুড়িলাফ খেতে থাকে ৷ এক্ষেত্রেও তার ব্যতিক্রম হয়নি ৷ উপরন্তু সেই গল্পগুলো --- যার মধ্যে এমন একটিও নেই, যেটি পড়ার পরে অন্তত ১০ মিনিট চুপ করে বসে থাকতে হয়নি --- সেইগুলি একমলাটের মধ্যে পাওয়া যাবে -----
না: মানতেই হবে পৃথিবীটা আসলে বেশ ভাল জায়গা ৷ 
অভিনন্দন সামরান ৷ প্রকাশককেও অনেক ধন্যবাদ গল্পগুলি একমলাটে বেঁধে দেওয়ার জন্য ৷ 


মন্দাদিনের আঁকিবুকি - ১ম পর্ব



ফাউ প্যাচাল:-  এই নিয়ে দুখানা মন্দা হাড়ে হাড়ে টের পেলাম, তাই নিয়েই কিছু ব্যক্তিগত অভিজ্ঞতা  ২০০৯ এর মে-জুন মাসে লিখে রেখেছিলাম৷, যখন ভারতে মন্দা বেশ জাঁকিয়ে বসেছে৷  নানাকারণে কোথায়ও দেওয়া হয় নি৷ তারপর fহার্ডডিস্ক ক্র্যাশ করায় লেখাটা হারিয়ে যায়৷ সেই হার্ডডিস্ক একটু একটু করে রিকভার হচ্ছে এখন, তাই তুলে দিলাম৷ লেখাটা একটু বাসীমত৷ বাসীগন্ধ লাগলে পাঠকরা জানান দেবেন, সরিয়ে নেব৷ 
****************************************************8
১
--
আমার একটা লালমাটির রাস্তা আছে ৷ স্বপ্নে৷ সেই রাস্তাটা সামনে বেশ সোজা৷ যত দূরে যেতে থাকে, ততই  অ্যাঁকাব্যাঁকা হয়ে  ঝাপসা হয়ে যায়৷ অনেক দূরে , যেখানে আকাশ নীলচে  লাল আর মাটিটা সবজে লাল, সেখানে গিয়ে এই রাস্তাটা এঁকেবেঁকে হঠাত্ আকাশে উঠে যায়৷ ঘুম না এলে চোখ বুঁজে এই রাস্তাটাকে আমি দেখি ৷ দেখতে দেখতে ঘুমিয়ে পড়ি৷ ঘুমিয়ে ঘুমিয়ে দেখি, কিম্বা দেখি না, ঠিক মনে থাকে না৷ 
আমার স্বপ্নে আগে অনেক পুকুরও ছিল৷ ছোটবেলায় একসময় আমি শহর থেকে মফস্বলের আত্মীয়বাড়ীতে গিয়ে রাস্তায় রাস্তায় ঘুরে পুকুর দেখে বেড়াতাম৷ টলটলে পুকুর, পানা পুকুর, সাঁতার কাটার , চান করার, কাপড় কাচার পুকুর কিম্বা গম্ভীরমত দেখতে, খাবার জলের পুকুর৷  সেগুলো  আজকাল আর নেই৷ আমি যখন বেশ বড় হয়ে চাকরী শুরু করি, তখন চারদিকে হঠাত্ "সমৃদ্ধি'র পালে হাওয়া লাগে৷ চারিদিকে সবকিছু ফুলেফেঁপে উঠতে থাকে৷ ছোট বাড়ীগুলো বড় হয়ে যায়, বড়গুলো ভেঙেচুরে 'হাউসিং কমপ্লেক্'স হয়ে যায়৷ রাস্তাগুলো চওড়া হয়৷ আর এরা সবাই মিলে পুকুরগুলো চুষে খেয়ে ফেলে৷ আমার স্বপ্ন থেকে তাই পুকুরগুলো উবে গেছে৷  তার বদলে আমি আজকাল মাঝেমাঝে খালিবাড়ীর স্বপ্ন দেখি৷ অর্ধেক তৈরী হওয়া কংক্রীটের খাঁচার স্বপ্ন৷ 
আমাদের এই শহরটাতেও একসময় অনেক বাড়ী তৈরী হতে শুরু করেছিল৷ তারপর তারা সবাই আর ঠিকঠাক তৈরী হয়ে উঠতে পারল না৷ কারণ হিসাবে শোনা গেল, পৃথিবীজোড়া নাকি সাংঘাতিক মন্দা এসেছে৷ তাই লোকে আর বাড়ী কিনছে না৷ শুধু কিনছে না তাই নয়, লোকে নাকি বাড়ীর জন্য নেওয়া ধার শোধও করতে পারছে না৷ দেউলিয়া হয়ে যাচ্ছে৷ 
অথচ এই একবছর আগেও এসব কিচ্ছু ছিল না৷ চারিদিকে বেশ উথলে পড়া ভাব ছিল৷ 
২
--
গতবছর দোলের সময় হঠাত্ শোনা গেল শহরের একটা বড় কোম্পানি তাদের চেন্নাই শাখা থেকে ২৫০ জনকে ছাঁটাই করেছে৷ খবরের কাগজের সাংবাদিক যখন কোম্পানির প্রতিনিধিকে কারণ জিআসা করলেন, তিনি জানালেন এটি গুজব এবং গুজবের হ্যাঁ-না সম্পর্কে মন্তব্য করতে তিনি অপারগ৷ ফলে গুজব আরও ছড়াতে লাগল হু হু করে৷ জানা গেল আমেরিকায় জেনারেল মোটরসের  অবস্থা খুব খারাপ হওয়ায় এদিকে কাজ খুব কমে গেছে, তাই ছাঁটাই৷ এদিকে সেই কোম্পানির কর্মীদের কাছে গুজবে কান বা চোখ না দেবার আবেদন জানিয়ে মেল এলো৷ কর্মীদের দক্ষতা সম্পর্কে নানাবিধ বাণীও ছিল তাতে৷ 
সেই কর্মীদের তারপর কি হল, তা প্রায় কেউই জানে না দেখা গেল৷  একমাসের মধ্যে সবাই ভুলেও গেল ঘটনাটা৷
শুধু মেলবক্সে চাকরীর খবর আসা কমে যেতে লাগল৷
শুধু কাগজে খবর আসতে লাগল বাড়ীর দাম কমেছে৷
শুধু কাগজে আরও বেশী বেশী করে বিভিন্ন ব্যাঙ্কের নামে ঋণগ্রহীতাদের বাড়ীতে গুণ্ডা পাঠানোর অভিযোগ আসতে লাগল৷
৩
--
শালিনী নতুন চাকরীটা পেয়েছে গতবছর মে মাসে৷ একটা এজেন্সিতে সিকিউরিটি গার্ডের চাকরী৷ ওদের এজেন্সি গোটাকয় শপিংমলে সিকিউরিটি গার্ডের যোগান দেয়৷ শালিনীর কাজ একটি নির্দিষ্ট শপিংমলের গেটে দাঁড়িয়ে  আগত মহিলা ক্রেতাদের  ব্যাগ তল্লাসী করা৷ হ্যাঁ শুরুতে শুধুই ব্যাগ তল্লাসী করতে হত৷ দুই সাইজ বড় একটা নীলচে ছাই রঙের শার্ট আর নেভী ব্লু ট্রাউজার পরে শালিনী যেদিন প্রথম কাজে যোগ দিতে আসে, সেদিন সে খুবই খুশী,   উত্তেজিত ও কিঞ্চিত্  ভীত ছিল৷ ঐ চাকরীর প্রথমদিন অধিকাংশ লোকেরই যা হয় আর কি! ওকে তালিম দেওয়ার সময় এজেন্সি থেকে পইপই করে বলে দিয়েছিল শার্টের সাইজ যেন অবশ্যই ওর মাপের চেয়ে দুই সাইজ বড় হয়৷ কারণ ওকে গেটে দাঁড়াতে হবে৷  আর ও তো মেয়ে; কাজেই ওঁরা কোনোরকম ঝামেলা বা বাড়তি মনোযোগ আকর্ষণ করার মত কিছু চান না৷ 
শালিনীর দিনে ১২ ঘন্টা কাটে গেটে দাঁড়িয়ে মহিলাদের ব্যাগ খুলে উঁকি দিয়ে৷ প্রথমে হাতের মেটাল ডিটেক্টার দিয়ে আলতো করে ব্যাগের ওপরে বুলিয়ে নিয়ে প্রার্থিত 'ট্যাঁ'   শুনলেই ব্যাগের চেইন বা ক্লাচ খুলে ভেতরে উঁকি দেওয়া৷ একেকজনের ব্যাগ বেশ ছোট্ট এবং ছিমছাম৷ ভেতরে বেশী খাপখোপ নেই৷ আবার একেকজনের ব্যাগে এত চেইন আর এত বিভিন্ন সাইজের কুঠুরী; যে প্রত্যেকটায় উঁকি দিতে দিতে গেটের সামনে মহিলাদের লাইন পড়ে যেত; সকলেই ওর অকর্মণ্যতায় ও ধীরগতিতে বিরক্ত৷ অনেকেই সে নিয়ে যথেষ্ট সরবও৷ একে তো অনভ্যস্ত হাত,  অপরিচিত লোকের  ব্যাগে উঁকি দেওয়ার সংকোচ, তার সাথে ছুটে আসা মন্তব্যের ধারে ছিন্নভিন্ন হতে হতে শালিনী স্বপ্ন দেখত চীফ গার্ড হয়ে যাওয়ার৷ তখন আর ওকে গেটে দাঁড়াতে হবে না, বরং ও-ই অন্য গার্ডদের ওপরে খবরদারী করবে৷ 


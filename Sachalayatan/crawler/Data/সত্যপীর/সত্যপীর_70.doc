সচলাড্ডা অথবা ঘুরে এলাম মদিনা



ডালাস এয়ারপোর্ট থেকে বেরুতেই সারা শরীরের চামড়া প্রতিবাদ করে উঠলো। ইকি গরমরে বাবা, শইল্লে টর্চবাতি মারে কে। তৈলাক্ত ডালাস এইরকম বিশ্রীরকম উত্তপ্ত জানা ছিলনা, তৈলাক্ত সৌদি আরবের মতই অবস্থা। মনে বড় আশা ছিল যাব মদিনা গানের বাউল এখন কোথায় কে জানে, উনি ডিভি নিয়া মার্কিন মুল্লুকে আসলে ডালাসে মুভ করতে পারেন। মদিনার মতই অবস্থা।
সশরীরে দণ্ডায়মান চরম উদাস। কুলাকুলির পর রওনা দিলাম মেহবুবা জুবায়ের ভাবির বাসার উদ্দেশ্যে, ঐখানে তখন অপেক্ষমাণ মহান শিশুপালক তাসনীম ভাই, রঙ্গীলা উচ্ছলা আর নীলকমলিনী ভাবি। চরম উদাস সাজতে খুব পছন্দ করেন, তাই পথে থেমে ম্যাডাম উদাসকে পিক করার উছিলায় ঘরে থেমে একটু রূপচর্চা করে আসলেন। ডালাসে উদাস দাদা লেটুদাস (লেট+উদাস) নামে বিখ্যাত, রেডি হতে তার ঘন্টাখানেক সময় লাগে। ফ্যাশন সচেতন হওয়ার নানারকম ফ্যাঁকড়া।
বাসায় গিয়ে পৌঁছই যখন তখন আঁধার নেমে গেছে। বাসার ভিতরে ঢুকে দেখা হল পুরা গ্যাং এর সাথে। মেহবুবা ভাবি আর নীলকমলিনী ভাবি, তাসনীম ভাই ভাবি আর দুইটি বিখ্যাত শিশু,উচ্ছলা ম্যাডাম আর সচল জামাই মাইনুল ভাই। পরিচয়ের পালা শেষে আমি উদাস দাদা আর তাসনীম ভাই ভাজাপোড়া খাবারের দিকে মনোযোগ দিলাম। খেতে খেতেই দেখছিলাম চলছিল ভাতের আয়োজন, শেষে যখন খেতে ডাকলেন ভাবি গিয়ে আমাদের তো চোখ ট্যারা হয়ে গেল টেবিল দেখে। খাবারের বাটির ঠেলায় টেবিলে প্লেটের জায়গা নাই। ঠাঁই নাই ঠাঁই নাই ছোট সে টেবিল, নানাবিধ খানাদানা ভরা অনাবিল। এর আগে উচ্ছলা একবার বলেছিল যে জুবায়ের ভাবি তিমি মাছ আর হাতির গোস্ত বাদে সবই রেঁধেছিলেন, এইবার ঐ দুইটা পদও বুঝি বাকী নাই।
সাদা ভাত, চৌদ্দরকম ভর্তাভাজি,  কচুশাক, চিকেন, গরু, সালাদ... জীবনের উপর ঘেন্না ধরে গেলো আল্লাপাক একখান পেট দিয়েছেন দেখে। ছাতার ইনটেলিজেন্ট ডিজাইন, পুরাই ফ্লড ডিজাইন। অন্তত একটা রিজার্ভ পাকস্থলী থাকার দরকার ছিল। যাইহোক আমরা হুড়মুড় করে ঝাঁপিয়ে পড়লাম খাবারের উপর।
তাসনীম ভাই ভাতের বাটির সামনে প্লেট নিয়ে অত্যন্ত চিন্তিতভাবে বললেন, ইয়ে সাদা ভাত নাই? এক সেকেন্ড থমকে ভাবি বলেন আরে সাদা ভাতই তো দিলাম। ও আচ্ছা হ্যাঁ হ্যাঁ বলতে বলতে উনি খাবার নেওয়া স্টার্ট করলেন। আসলে এত খাবার দেখে কার মাথা ঠিক থাকে বলেন? আমরা কোনটা রেখে কোনটা খাব দোনোমোনো ভাবতে ভাবতে খেতে শুরু করলাম। শুরু হল খাঁটি আড্ডা। কোথা থেকে কোথায় আলোচনা চলে যাচ্ছিল খেই পাওয়াই মুস্কিল।
খাবার পরে জুইত করে বসে মেহবুবা জুবায়ের ভাবি উদাসদাদা, উচ্ছলা আর আমাকে জিজ্ঞেস করলেন ছদ্মনামের শানেনুজুল। বেরিয়ে আসলো নানান অজানা তথ্য।
প্রথমে চরম উদাস শুরু করলেন। উনারা বাংলাদেশের নামকরা ডেস্ক বংশের লোক। উনার পুরা নাম অনলাইন ডেস্ক। পুতুমালোয় লিখে থাকেন, আপনারা অনেকেই চিনবেন। তো একদিন উনাকে জ্বীনে ধরল, আর বললো ঐ ব্যাটা অনলাইন, তোর লিখার যন্ত্রণায় আমি অতিষ্ঠ। সোলবুক ভইরা গেল তোর আবুল লিখার লিঙ্কে।
সোলবুক কি? জ্বীনদের তো চেহারা নাই, উনাদের আসে রুহ। তাই ফেসবুকের বদলে উনারা সোলবুক ব্যবহার করেন। তো অনলাইন ডেস্কের লিখা পড়ে উনার চোখ কটকট করে বুক ধড়ফড় করে। তাই এর একটা সুরাহা করতে অনলাইন ডেস্কের জান নিতে আসছে জ্বীন। আমাদের অনলাইন তো মাপটাপ চেয়ে বলল সরি সরি, আসলে আমি খুব ভুলোমন উদাস টাইপ তাই কি লিখতে কি লিখে ফেলি। তখন জ্বীন গর্জে উঠল, “তুই যত চরম উদাসই হোস না কেন, তোকে শাস্তি পেতেই হবে। আমার এক বন্ধু রাজশাহীর জ্বীন (বর্তমানে ফিনল্যান্ড প্রবাসী) সচলায়তন বলে এক জায়গায় লিখে। খুব উমদা জায়গা, ভালো ভালো লিখা আসে। ঐখানে তুই রেগুলার ভালো লিখা দিবি, নাইলে...”
সেই থেকে অনলাইন ডেস্ক “চরম উদাস” নিকে সচলায়তনে লিখেন। উনার প্রতিটি লিখাই দুর্দান্ত রকম অসাধারণ, তার পেছনের কারণ হল অন্যথা হলেই চরম উদাসের চরম হালুয়া চরমভাবে টাইট করতে জ্বীন বদ্ধপরিকর!
এরপর উচ্ছলা বলল যে এই নিকের কারণ তার অনাগত কন্যার নাম হবে উচ্ছলা তাই। পরবর্তী জেনারেশনের নামে নিক নেওয়ার ব্যাপারটা ইন্টারেস্টিং, তবে প্রব্লেম হইল ঐ মেয়ে যখন সচলে লিখা শুরু করবে তখন সে কোন নিক নিবে? তাকে আবার পরবর্তী জেনারেশনের নাম ভেবে বের করতে হবে। সমস্যা।
আমার নামকরণের ব্যাপারটা উচ্ছলা ম্যাডামের পুরা উলটা, উত্তরপুরুষের বদলে আমার নাম এসেছে পূর্বপুরুষ হতে। উনার নাম ছিল মহাসত্যপীর, বহু বছর আগে সুদূর বোগদাদ থেকে জায়নামাজে চড়ে তিনি চীন যাচ্ছিলেন। খুব বিদ্যানুরাগী ছিলেন তো, আর কে না জানে নবী মুহম্মদ বলে গেছেন হে আমার উম্মত তোমরা বিদ্যাশিক্ষা করতে চীনে যাও। যাই হোক, যাওয়ার পথে তিব্বতের কাছে হিমালয়ের কোন পাহাড়ের ধারে বাজে আবহাওয়ার কবলে পড়েন মহাসত্যপীর, টারবুলেন্সে জায়নামাজের বাম অংশ ক্ষতিগ্রস্ত হয় আর তিনি ইমারজেন্সি ল্যান্ডিং করেন বঙ্গে। সেই জায়গার অধিবাসীরা তাকে খুব সমাদর করে আর জায়গাটার নাম পাল্টে রাখা হয় "মহাস্থানগড়"। আউলিয়া মহাসত্যপীর ঐ স্থান এ জায়নামাজ গড়বড় করে নেমে আসেন দেখে এরূপ নামকরণ। তিনি ঐখানেই ঘাঁটি গাড়েন।
কিন্তু কয়দিন পরে লোকে খুব বিরক্ত হয়ে দেখে এই মহাসত্যপীরের মহা সমস্যা, সে সবাইকে গল্প বলে বেড়ায় যে বোগদাদের খলীফারা নাকি খুব পাজী আর দুষ্টু। মহান রাজাবাদশাদের নিয়ে এরূপ মিথ্যাচার কত সহ্য করা যায়? তাই এইসব শুনে টুনে একদিন তাকে মহাস্থানগড় থেকে বিতাড়িত করা হয় আর তার সিটিজেনশীপ কেড়ে নেওয়া হয়। কোন এক অজানা কারণে এরপরে উনার নতুন নাম হয় “মহাসত্যপীর (যাচাই করা হয়নি)”। কেন যে এই অদ্ভুত নামকরণ কেউ বলতে পারেনা। পণ্ডিতদের মধ্যে নানা মতভেদ আছে।
এইরকম আড্ডা চলছিল, এমন সময় পাশের রুমে তাসনীম ভাইয়ের দুইটি শিশুর চড়া গলার আওয়াজ পাওয়া যায়। এতক্ষণ এরা ভারি লক্ষ্মী মেয়ের মত বাসার বিড়ালটির সাথে খেলছিল, কিন্তু কোন কারণে তাদের দুজনে লেগে যায়। তখন আমরা দেখলাম লাইভ শিশুপালন। তাসনীম ভাই গিয়ে গম্ভীর মুখে কি হয়েছে জিজ্ঞেস করতেই বড় মেয়েটি ক্রন্দনরত অবস্থায় তীব্র অভিযোগ করে যে তার বোন তাকে হিট করেছে। মহান শিশুপালক তাসনীম ভাই দৃঢ় ও অটল কণ্ঠে বললেন, আচ্ছা বুঝলাম হিট করেছে কিন্তু কেন করেছে? মেয়েটি কেঁদে কেঁদে ঘটনা ব্যাখ্যা করতে থাকল। একটু পরে আড্ডাতে জয়েন করে তাসনীম ভাই বললেন এই বিচার সহজ নয়, দুই পক্ষেই ধারালো যুক্তি আছে। এক বিচারকে হবেনা গ্র্যান্ড জুরি প্রয়োজন ন্যায়বিচার পেতে হলে। 
আমরাও একবাক্যে ঘাড় নাড়লাম। কথা সত্য। শিশুপালন সহজ নয়।
পরদিন সকালবেলা উচ্ছলা ম্যাডামের বাসায় ব্রাঞ্চের দাওয়াত। তার আগে উদাসদাদা আমাকে ডালাস শহর হাল্কা ট্যুর দেয়ার চেষ্টা দিলেন। ইন্দো-পাক বলে এক বাংলাদেশী দোকানে গিয়ে সিঙ্গাড়া ডালপুরি আর চা সহযোগে ব্রেকফাস্ট করতে করতে রাজা উজীর মারলাম দুইজন, এরপরে ডাউনটাউন ডালাসে এক পাক। চতুর্দিকে তৈলাক্ত বাড়িঘর, ঝকঝক করছে তেলের পয়সা। এক জায়গায় দেখলাম জিটিএ ভাইস সিটির মাফিয়া ডনের ম্যানসনের মতন বিশ্রীরকম বড়লোকি বাড়িঘর পূর্ণ এলাকা। অবশ্য ওইরকম একটার মালিক হতে পারলে সেগুলিকে অতো বিশ্রী লাগতো না মনে হয় (পরীক্ষা প্রার্থনীয়)।
উচ্ছলা ম্যাডামের বাসায় গিয়ে দেখি এলাহি কান্ড। কষা গরুর গোস্ত, সাথে পরোটা। সালাদ। পাশেই শুয়ে আছে আঠাশ হাজার আন্ডাভাজি, কত খাবেন খান। সর্বশেষ ফ্রুটস অ্যান্ড উচ্ছলা ম্যাডাম ঘোষিত “বেহেস্তি সেমাই”। ধুগোদার বেহেস্তি খিচুড়ির মতই, ওয়ান পিস। সকলে ঝাঁপিয়ে পড়ে খেতে শুরু করে দিলাম, আর চলল সমানে আড্ডাবাজি। সকলেই দুইতিনবার করে নিল গোস্ত পরোটা, তারপরে বেহেস্তি সেমাই। অতি উপাদেয়। বাজারে জোর গুজব বেহেস্তি জেওর এর পরবর্তী এডিশনে এই রেসিপি যুক্ত করা হচ্ছে (সকলে বলি আমিন সুম্মা আমিন)।
এরপরে আমরা গেলাম একটু উদাস দাদার ডেরায় জিরোতে, রাতে আবার ভাবির বাসায় কাচ্চি বিরানির দাওয়াত। উদাসের বাসা দেখে আমি চমৎকৃত, উদাস হবার মতই বাসা। কটেজ টাইপ, দুইতলায় চমৎকার খোলামেলা বাসা। পিকনিকে গেলে মানুষ এইরকম বাসা ভাড়া নিয়ে থাকে। ঐ বাসায় আমি থাকলে আমি চরম উদাস না মারাত্মক উদাস হয়া থাকতাম। ঐখানে ঠেসে খেলাম আম আর লিচু, আমি টরোন্টোয় ক্যানের লিচু খাই দেখে ম্যাডাম উদাস ভারি দুঃখ করলেন। কি আর করা। এরপরে একটু এদিকসেদিক ঘুরলাম, গরমে আমার ব্রেনে গিট্টু লেগে গিয়েছিল যখন প্রায় তখন হঠাত এক পশলা বৃষ্টি হল। আকাশে দেখা গেল রংধনু। অতি চমেতকার।
রাতের বেলা আবার ভাবির বাসায় খানাদানা। কাচ্চি বিরানি, তরকারি, কাবাব, সালাদ। সে কি স্বাদ কি আর বলব, খেয়ে চলেছি খেয়েই চলেছি। তারপরে বসলো গানের আসর। চরম উদাস হামদ ও না’ত গেয়ে শুনালেন। জানা গেল তিনি একজন হালাল শিল্পী, তার গলায় দে পানা দে ইয়া এলাহি শোনা খুবই ভাগ্যের ব্যাপার। অতুলনীয় হালাল শিল্পী উদাসকে নিয়ে কথিত আছে যে পেঁয়াজ কাটতে কাটতে তার হামদ না’ত শুনলে নাকি আবেগে চোখ দিয়ে দরদর করে পানি ঝরে।
পরের ঘটনা সংক্ষিপ্ত। পত্রিকায় নিশ্চয়ই পড়েছেন ডালাস এয়ারপোর্টের টার্মিনাল ই তে বন্যা হবার কথা? তা আর কিছুই নয়, পরদিন ভোর পাঁচটায় বিদায়কালে উদাস আর পীরের ঘনঘন অশ্রুবর্ষনের ফল। জীবন দুঃখময়।
কৈফিয়ত ১। ট্যাগ লক্ষ্য করুন।
কৈফিয়ত ২। খাবার ও আড্ডার আরো বিস্তারিত বর্ণনা নিয়ে অন্যান্য সচলের পোস্ট আসিতেছে। অস্থির হইবেন না। 



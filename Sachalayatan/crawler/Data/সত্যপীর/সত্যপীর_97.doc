পাহাড়ের ইঁদুর




ছত্রপতি শুনলে মনে হয় ছাতি মাথায় মানুষ বুঝি। মারাঠি ভাষায় ছত্রপতি অর্থ সম্রাট। সংস্কৃত শব্দ ক্ষেত্র (এলাকা) থেকে ছত্র, সুতরাং ছত্রপতি=ক্ষেত্রপতি=ফিল্ড মার্শাল। মোগল সাম্রাজ্যের মাথাব্যথার কারন হয়ে ওঠা দুর্ধর্ষ মারাঠা সাম্রাজ্যের প্রতিষ্ঠাতা ছত্রপতি শিবাজী মহারাজ ভারতের সকল হিন্দু মৌলবাদীদের কলিজার টুকরা। হিন্দু প্রজানিপীড়নকারী মুসলমান মোগল বাদশার বিপক্ষে তিনি ধারাল হিন্দু তলোয়ার নিয়ে দাঁড়িয়ে গিয়েছিলেন বলে কথিত আছে। তবে পৃথিবীর অন্যান্য নেতার মতই তার আসল ধর্ম ছিল ক্ষমতা, ক্ষমতার লোভে তিনি যে মোগলের সাথে আজ আড়ি দিতেন কাল তাকেই বুখে আয় বাবুল বলে ডাক দিতেন। শিবাজী প্রতিষ্ঠিত মারাঠা বাহিনী ছিল প্রথম শ্রেণীর গেরিলা যোদ্ধা, সংখ্যায় বৃহত্তর সৈন্যবাহিনীকে ছোট ছোট সুশিক্ষিত মারাঠা দলের হিট অ্যান্ড রান পদ্ধতিতে নাকাল করতে জুড়ি ছিলনা। ছেলে ঘুমালো পাড়া জুড়ালো বর্গী এল দেশে, ছেলেবেলায় পড়া কবিতার বর্গী হল এই মারাঠা গেরিলার দল।
১৮৮৪ সালে প্রকাশিত ডেভিড সিনক্লেয়ার লিখিত “History of India” অবলম্বনে।
…...........................................................................
শিবাজীর উত্থানের আগ পর্যন্ত মারাঠাদের তেমন কেউ আমল দিতনা। ভোঁসলে পরিবারের শা’জীর ছেলে শিবাজী। বিজাপুরের আহমেদনগর দরবারের বড় অফিসার শা’জী। সাওনের দূর্গে শিবাজীর জন্ম, পুনা শহরে তার বেড়ে ওঠা। ১৬২৭ সালের কথা। দাদাজী কোনদেও বলে এক ব্রাহ্মন তার দেখভাল করতো। খাঁটি মারাঠা শিক্ষায় শিক্ষিত শিবাজী। ঠিকমত কলম ধরতে পারতেননা কিন্তু ছিলেন লক্ষ্যভেদী তীরন্দাজ। বর্শা, তলোয়ার, ঘোড়দৌড় সবকিছুতেই একবারে হরলিক্স চ্যাম্পিয়ন। ব্রাহ্মন গুরুর হিন্দু পুজোপাঠে শিবাজী অভ্যস্ত হয়ে ওঠেন, আর জাতিভেদের অসীম গুরুত্ব তার কাছে পরিষ্কার হয়ে যায়। সারাদিন খেলা শেষে তিনি রামায়ন মহাভারতের গল্প শুনতেন বসে বসে, আর ঐ নিয়ে মুখে মুখে ছড়া বানাতেন। ষোল বছর বয়স হলে পরে তিনি নানাবিধ গুন্ডা বদমাসদের সাথে মিশা আরম্ভ করেন, আর নিজের হিরু হিরু ভাবের জন্যে অচিরেই তাদের মাঝে ব্যাপক জনপ্রিয়তা লাভ করেন।
শিবাজীর কর্মজীবন আরম্ভ হয় তুর্ণা দূর্গ লুটপাটের মধ্য দিয়ে। ১৬৪৬ সালের কথা। লুটপাটের এক পর্যায়ে বিরাট স্বর্ণভান্ডারের খোঁজ পাওয়া যায়, প্রাচীন আমলের স্বর্ণ। তার দৃঢ় বিশ্বাস হল এইটে দেবীমাতা ভবানীর আশির্বাদ, অতএব এই সোনা কোন একটি মহৎ উদ্দেশ্যে ব্যয় করতে হবে। কিনা হল ব্যাপক গোলাবারুদ, রায়গড়ে তৈরী হল ঝাঁ চকচকে নতুন একটা দূর্গ। পরবর্তী দুই বছর দূর্গের পর দূর্গ লুট করা হল, শিবাজী শক্তিশালী হয়ে উঠতে থাকলেন। বিজাপুরের রাজা খবর পেয়েও কোন এক রহস্যময় কারনে কোন ব্যবস্থা নিচ্ছিলেননা, কাঁচায় শিবাজীর বাঁশ নুইয়ে দিলে ঐ বাঁশ আর পরে ঠাশ ঠাশ করার সুযোগ পেতনা। শিবাজীর এমনই কপাল যে এমনকি মোগল সাম্রাজ্যে হানা দেবার পরেও বাদশা আওরঙ্গজেব তেমন গা ই করেননি। পরে অবশ্য এর জন্যে হাত কামড়েছিলেন তিনি। তাদের চোখের সামনে মারাঠা সুপার পাওয়ার হয়ে ওঠে, একসময় বিজাপুরকে শিবাজী খাজনা দিতে বাধ্য করেন আর আওরঙ্গজেবকে পিটিয়ে দাক্ষিণাত্য থেকে দূর করা হয়। 
যাই হোক, ওসব পরের কথা। কল্যান নগর দখল করে গভর্নরকে জেলে ঢোকানোর খবর পাওয়ার পরে প্রথম বিজাপুর নড়েচড়ে বসে। সুলতান আদিল শা তার কর্মচারী শা’জীকে বন্দী করেন আর বলেন শিবাজী এসে ধরা দিলে তাকে মুক্তি দেওয়া হবে। শিবাজী একটু মুশকিলে পড়লেন। এতদিন চিপায় চাপায় মোগল এলাকা এড়িয়ে লুটপাট চালাতেন, বাদশাহী মিলিটারির তুলনায় তার লোকবল কমই ছিল। বিজাপুরও যে তিনি ফট করে জয় করে ফেলতে পারবেন তারও ভরসা কম। তখনও তিনি স্মল টাইম ক্রুক। তিনি বরং নতুন ফন্দী করলেন, মোগলদের সাথে চুক্তি করে বিজাপুর গুঁড়িয়ে দিলে কেমন হয়? পত্রপাঠ শাজাহানের কাছে খবর পাঠানো হল। শিবাজীর ভালমানুষ পিতাকে বদমাশ বিজাপুরের আদিল শা বিনা কারনে বন্দী করে রেখেছে কেন শাজাহান জবাব চাই। ফরমান জারী হল, শা’জী মুক্ত হলেন। শাজাহান শিবাজীকে পাঁচ হাজার ঘোড়া পাঠালেন।
তখন দাক্ষিণাত্যের গভর্নর হিসেবে নতুন চাকরিতে জয়েন করেছেন আওরঙ্গজেব। বিজাপুরের শিয়া সুলতানের উপর তার ভারি রাগ ছিল। যাই হোক, শাজাহান অসুস্থ এই খবর পেয়ে তড়িঘড়ি করে আওরঙ্গজেব যখন দিল্লীর দিকে দৌড় দিলেন তখন বিজাপুরের সুলতান মারাঠাদের ভর্তা বানানোতে মন দিলেন। পাঁচ হাজার ঘোড়সওয়ার আর সাত হাজার সৈন্য নিয়ে বিজাপুরের কমান্ডার আফজাল খাঁ শিবাজীকে আক্রমন করতে গেলেন। এই কথা শুনে শিবাজী চিঠি লিখে জানালেন তার অতীত কর্মকান্ডের জন্য তিনি দুঃখিত, লজ্জিত, ব্যথিত ও পীড়িত। খাঁ সাহেবের মত ওয়ার্ল্ড ক্লাস কমান্ডার তার মত তুচ্ছ লোকের সাথে যুদ্ধ করতে আসছেন এর থেকে লজ্জার আর কিই বা হতে পারে। খাঁ সাহেব চাইলে আস্ত দূর্গ তাকে আজকেই তুলে দিতে রাজী আছেন শিবাজী এই রকম ইনিয়ে বিনিয়ে লিখা কথায় ভর্তি ছিল চিঠি। চিঠি পেয়ে আফজাল খাঁ অত্যন্ত প্রীত হলেন, শিবাজীর সাথে দেখা করতে রাজী হলেন। ঝুঁকে কুশল বিনিময় করার সময় শিবাজী হাতের তালুতে লুকিয়ে রাখা স্টীলের ধারালো অস্ত্র দিয়ে পেট চিরে দিলেন আফজালের, তারপরে ছুরি বসিয়ে দিলেন বুকে। শিবাজীর সৈন্যরা পিছন থেকে আক্রমন করলো বিজাপুরের সিপাইদের, তারপরে কেটে ফালা ফালা করা হল তাদের। এইভাবে বিশ্বাসঘাতকতা আর দস্যুবৃত্তির মাঝে শিবাজীর হাতি ঘোড়া পাইক বরকন্দাজ সোনা দানা বেড়ে উঠতে থাকলো।
এইবার শিবাজী ঠিক করলো কয়টা মোগল মারা যাক। তিনি আর প্রধানমন্ত্রী মোরারজী মিলে মোগল সাম্রাজ্যে ঝটিকা হানা দিয়ে লুটপাট আরম্ভ করলেন। আওরঙ্গজেবের মামা তৎকালীন জিলা প্রশাসক শায়েস্তা খাঁ ভাবলেন এদের একটা শিক্ষা দেয়া দরকার। তিনি মারাঠা এলাকা দখলে নিলেন, আর পুনায় যেখানে শিবাজী বড় হয়েছেন তার খুব কাছে হেডকোয়ার্টার বানালেন। এইখানে শিবাজী একটা মস্ত সাহসের কাজ করেছিলেন। কোন এক গভীর নির্জন রাতে বড় একটি বিয়ের পরবের পর পুনা শহর ঘুমিয়ে ছিল। অল্প কিছু শাগরেদ নিয়ে শিবাজী শায়েস্তা খাঁর বাসায় হামলা করে বসলেন। শায়েস্তা কোনমতে পালিয়েছিলেন, কিন্তু কাটা পড়ে তার একটি আঙুল। 
এরপরে শিবাজী সুরাট আক্রমন করে বিরাট লুটের ভান্ডার গড়ে তোলেন। তবে লুটের মাল আরও বাড়তে পারতো, কিন্তু বদমাস ইংরেজ আর পর্তুগীজ তাদের জিনিষ লুট তো করতে দেয়ই নি বরং অনেক এলাকাবাসীর মালসামানও বাঁচিয়ে দিয়েছিল। শিবাজী এইবার রাজা টাইটেল নিলেন, আর নিজের ছাপ্পামারা কয়েন দিয়ে বাজার ভরিয়ে দিলেন।
শিবাজী তলে তলে একটি নৌবাহিনী গড়ে তুলেছিলেন, ঐ দিয়ে এখন মক্কাগামী হবু হাজ্বীদের জাহাজ আক্রমন করা শুরু করলেন। কুরান শরীফ বগলে রাখা বাদশা আওরঙ্গজেবের বুকে শেল বিদ্ধ হল এই খবরে, ভয়ংকর ক্ষিপ্ত হলেন তিনি। শিবাজীকে তিনি গালি দিয়ে ডাকতেন পাহাড়ের ইঁদুর। কিন্তু ঐ ইঁদুরদমনে বড় সৈন্য পাঠাতে তার হাল্কা সমস্যা ছিল। শাজাহান তখনও জীবিত, যদিও বন্দী। সৈন্যসামন্ত পাশে থাকলে বুকে বল থাকে। যাই হোক, হজ্বগামী জাহাজে ইঁদুর কাটলে তো সমস্যা, তাই জয় সিং আর দিলির খাঁর অধীনে সৈন্য প্রেরিত হল। বিধর্মী কাফির মানেই টু টাইমার, তাই আওরঙ্গজেব জয় সিং এর ছেলেকে দরবারে রেখে দিলেন যেন জয় পরে পোল্টি না খায়। শিবাজী পিছিয়ে চুক্তি করতে বাধ্য হলেন, মারাঠি অধিকৃত সকল মোগল এলাকা ছেড়ে দিতে হল। বদলে তিনি বিজাপুরের কিছু অংশের রাজত্ব পেলেন, যার রাজস্বের এক চতুর্থাংশ তিনি আদায় করতেন। একেই বলা হয় চৌথ।
এরপরে শিবাজী মোগল সম্রাটের বাহিনীতে যোগ দিলেন, আর আওরঙ্গজেব তাকে দরবারে চা বিস্কিট খেতে ডাক দিলেন। পাঁচশো সুশিক্ষিত ঘোড়সওয়ার নিয়ে শিবাজী রওনা দিলেন, কিন্তু দিল্লী পৌঁছে তার আঁতে হাল্কা ঘা পড়লো। তাকে বিরাট কোন সম্মান দেওয়া হলনা, জেনারেল কি মেজর জেনারেল নয়, সামান্য ক্যাপ্টেন মেজরের সম্মান পেলেন শুধু। তারপরে হল আরও মজা, যত্নআত্তি বাদ দিয়ে তাকে গারদে পোরা হল। তবে জয় সিংএর এক ছেলের সহায়তায় একটি ঝুড়ির ভিতরে করে তিনি পালাতে সক্ষম হলেন।
যোধপুরের যশবন্ত সিং আর দাক্ষিণাত্যের সুলতান মুয়াজ্জেমকে শিবাজীর বিপক্ষে পাঠানো হল, কিন্তু খাঁটি যোদ্ধার মত শিবাজী তাদের ঘুষ দিয়ে নিজেদের দলে ভিড়ালেন। বিজাপুর গোলকোন্ডা দখল করা হল, রাজধানী রায়গড়ে শিবাজী এলাকার রাজা হিসেবে নিজেকে ঘোষনা দিলেন। তাকে পাল্লার একপাশে বসিয়ে অন্য পাল্লায় যতটা সোনা উঠলো তা ব্রাহ্মনদের দান করা হল।

ছবিঃ শিবাজীর রাজ্যাভিষেক (উইকিমিডিয়া)
কিছুদিন পরের কথা। কর্ণাটক তখন শিবাজীর দখলে, গোলকোন্ডা আর বিজাপুরও। শিবাজী অভ্যন্তরীন কোন্দল মিটাতে ব্যতিব্যস্ত ছিলেন, তার ছেলে শামবাজী দিনে দিনে অবাধ্য হয়ে উঠছিল। সে পালিয়ে শত্রুপক্ষে যোগ দেয়, দিলির খাঁ তাকে ব্যবহার করে মারাঠাদের দুই ভাগে বিভক্ত করতে চাইছিল। আওরঙ্গজেব কিন্তু অটল, শামবাজীকে বন্দী করে দিল্লী পাঠানোর হুকুম দিলেন। হুকুম কার্যকর হবার আগেই শামবাজী চম্পট দেয়, শোনা যায় পরে সে আবার বাপের সাথে মিলিত হয়। রাজধানী রায়গড়ে ৫ই এপ্রিল ১৬৮০ সালে শিবাজী মারা যান।
…............................................................
সংবিধিবদ্ধ সতর্কীকরণঃ লিখকের মতামতের জন্য অনুবাদক দায়ী নহেন।


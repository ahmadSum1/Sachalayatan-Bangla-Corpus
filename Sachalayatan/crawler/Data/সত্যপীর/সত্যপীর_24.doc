ওয়ারিশ - প্রথম পর্ব



গ্রীষ্মকাল, ১৭০৫ সাল। ফিরোজগড় দূর্গ। 
গুদামঘরের বাইরে দাঁড়িয়ে বাবুর্চি নাজিমুদ্দিন জামার খুঁট দিয়ে কপাল মুছল একটু। ঘটনা কি সে ধরতে পারছে না ঠিক, সকাল সকাল খানসালার তাকে ডাকবেন কেন? সে তো প্রতিদিনকার মতই ভোরে পাকশালায় বাসন মাজতে লেগে গিয়েছিল, এমন সময় খবর এল খানাসালার মুস্তাকিম উস্তাদ তাকে ডেকেছেন। কিন্তু ডাকার কারণ? সে মনে করতে চেষ্টা করল গতকাল সে কী রেঁধেছিল, কারো পেট খারাপ করল নাকি?
ডাইনে বাঁয়ে তাকিয়ে নাজিমুদ্দিন ঢোঁক গিলল একটু, এই সময় বিপুল ভুঁড়ি দুলিয়ে গুদামঘর থেকে বেরিয়ে এলেন দূর্গের পাকশালার প্রধান তত্ত্বাবধায়ক খানসালার মুস্তাকিম। তার পাশে ভাণ্ডারী নজরউদ্দিন। বেরিয়ে এসে বাবুর্চি নাজিমউদ্দিনকে হাতছানি দিয়ে ডাকলেন খানসালার।
তুই নাজিম?
ভয়ে ভয়ে নাজিমউদ্দিন ঘাড় হেলিয়ে বলল, হুজুর।
বাড়ি কাশ্মীর?
ন-না হুজুর, একটু থতমত খেয়ে গেল নাজিমউদ্দিন, বাড়ি কাশ্মীর না। তবে কাশ্মীরে উস্তাদ দৌলত মুন্সির কাছে কাজ শিখতে গেছিলাম। আট-নয় বচ্ছর ছিলাম।
আচ্ছা। শুনলাম তুই মুসাম্মান রাঁধতে পারিস?
একটু অবাক হয়ে নাজিমউদ্দিন খানসালারের দিকে চেয়ে রইল এক মুহুর্ত। মুসাম্মান খুবই চিকন তরিকায় পাখির মাংস রান্না, গলা দিয়ে পক্ষীর ভেতরের হাড় বের করে আস্ত পাখি রাঁধতে হয়। দৌলত মুন্সি বাবুর্চি হাত ধরে তাকে শিখিয়েছিলেন, কিন্তু এখানে আসার পর তাকে মোরগ মুর্গি বুনোপাখি কিছুই রাঁধতে দেয়া হয়নি। আজ তাকে একবারে মুসাম্মান রাঁধতে দেয়া হবে? ইয়া আল্লা!
উত্তেজিত নাজিম জোরে মাথা নেড়ে বলল জ্বী হুজুর। হুজুর। মুসাম্মান রানতে পারি তো।
ভুরু কুঁচকে নাজিমের দিকে কিছুক্ষণ তাকিয়ে খানসালার মুস্তাকিম ভুরু সোজা করলেন। তারপর আরেকদিক তাকিয়ে উদাস গলায় বললেন, আচ্ছা দেখি তুই কেমন মুসাম্মান রাঁধিস। আরজ বাবুর্চিকে ছুটি দিয়ে দিয়েছি, কালকে দেখি মোরগের ঠ্যাং একটা জামার তলে লুকিয়ে নিয়ে যাচ্ছে। হারামজাদা চোরের বাচ্চাকে আমার দরকার নাই। নতুন পক্ষীবাবুর্চি খুঁজছি। যা কসাইখানায় গিয়ে চারটে পক্ষী নিয়ে আয়, দুপুরে রাঁধবি। মনপসন্দ হলে তোকেই পক্ষীবাবুর্চি রেখে দেব যা।
চোখ চকচক করে উঠল নাজিমের। স্বপ্ন এখছে নাকি সে? দ্রুত মাথা নেড়ে বারবার বলল, হুজুর। হুজুর। অবশ্যই হুজুর। দৌলত মুন্সি কারিগর আমারে নিজ হাতে পক্ষী রান্না শিখাইছেন। একবারে ইস্ফাহানের তরীকা মতে রান্না পক্ষী। হুজুরের পসন্দ হইবই। হ। এক্ষন যাইতেছি হুজুর। হুজুর বড় মেহেরবান হুজুর। আসতেছি হুজুর। হুজুর।
খানসালার মুস্তাকিম আর ভাণ্ডারী নজরউদ্দিনকে সেলাম ঠুকে নাজিমউদ্দিন দিল কসাইখানায় ছুট। আজ তার বড় ইমতিহানের দিন।
খানসালার পুনরায় গুদামঘরে ঢুকে পড়লেন। সেখানে তার জন্যে অপেক্ষা করছিলেন আমীর শাহাদাৎ। তাকে দেখেই বললেন, সালাম আলিকুম মুস্তাকিম উস্তাদ। সব ঠিকঠাক?
তাকিয়ায় হেলান দিয়ে বসে খানসালার মুস্তাকিম হাসলেন একটু। বললেন, বড় মজার কথা শুনালেন সওদাগর। সব ঠিকঠাক কিনা আপনিই বলে দিন। দেওজিরা চাউল কোথায়?
মাথা নাড়লেন আমীর শাহাদাৎ, আর দেওজিরা চাউল। গোয়ালিয়রের পথে যে কি সমস্যা চলছে জানেনই তো। বড় ডাকাতের উৎপাত ঐদিকে ইদানিং, আমার মাল দুই দুইবার লুট হয়েছে। দেওজিরা চাউল আনাবো কিভাবে বুঝতে পারছি না।
তাই বললে হবে? গোয়ালিয়রে যাবার পথ কি একটা? এক পথে লুট হলে আরেক পথে আনান, দরকারে হুজুরের সাথে কথা বলে মনসবদার ধার করেন কয়েকজন। সিপাই সান্ত্রী নিয়ে যান চাউল আনতে, দুইবার লুট হয়েছে বলে আর সেই পথই মাড়াবেন না এ কেমন ধারা সওদাগর গো আপনি? চুড়ি পরে বসে সুজির হালুয়া ভাজলেই পারেন।
অপমানে দাঁত কিড়মিড় করে উঠলেন আমীর শাহাদাৎ। তবে কন্ঠ স্থির রেখে বললেন, অস্থির হবেন না খানসালার। চাউলের ব্যবস্থা অবশ্যই হবে। আপনি যেমনটা বললেন, এক পথে না হলে আরেক পথ দিয়ে।
হ্যাঁ ঠিক কথা, স্থির চোখে তাকিয়ে খানসালার বললেন, কোন পথ দিয়ে তা আপনিই ঠিক করুন। দরকারে কবুতরের পায়ে বস্তা বেঁধে উড়িয়ে নিয়ে আসুন হা হা হা হা হা!
ফ্যাকাসে হাসলেন আমীর শাহাদাৎ। মুখে কিছু বললেন না। খানসালার মুস্তাকিম আবার বললেন, ভাণ্ডারীর সাথে কথা বলে এইবারে কী কী লাগবে বুঝে নিন। মুগ ডাল কিন্তু নিমলার চাই। আর সামজিরা চাউল কোথা থেকে আনান?
চাকর দুই পাত্রে পেস্তার শরবৎ দিয়ে গেল। তাইতে চুমুক দিয়ে দুইজনে আরো কিছু কাজের কথা কইতে লাগলেন।
এদিকে অদূরে পাকশালার ভেতর পানিতে ডাল ধুচ্ছিল মকবুল। তার পাশেই দরজা, এমন গরম বাইরে যে মনে হচ্ছে আগুনের হলকা আসছে পাকশালার ভিতর সেই দরজা দিয়ে। পাকশালার আগুন ভিতরে না বাইরে বলা মুস্কিল। দরজার দিকে পাছা ফিরে বসে ছিল মকবুল, তাকে প্রায় ধাক্কা দিয়ে পাকশালায় ঢুকল বাবুর্চি নাজিমউদ্দিন। তার হাতে চারটে জবে করা পাখি। মাটিতে বসে চাটাই বিছিয়ে সে দ্রুত পালক বাছতে মন দিল। মকবুল জিজ্ঞেস করল, পাখি কি করেন?
কাজ করতে করতে নাজিম উত্তর দিল, পাক করুম রে মকবুল। খানসালার নিজে আমারে ডাইকা হুকুম দিছেন পাখি পাক করতে। মুসাম্মান রানতেছি। 
কি রানতেছেন?
মুসাম্মান। আস্তা পক্ষী। খুবোই শক্ত তরিকার রান্না।
কিন্তু আপনে পক্ষী রানতেছেন, আরজ উস্তাদ কো?
তাচ্ছিল্যের হাসি হেসে নাজিম কি একটা বলতে নিল, আর তখনই পাকশালার আরেক কোণে হায় হায় ধর ধর রব উঠল। উঠে দাঁড়িয়ে নাজিম আর মকবুল বুঝার চেষ্টা করল কি ঘটনা। কোণে অনেকগুলি বিরাট হাঁড়ি, কোনটায় পাক হচ্ছে কোন কোনটা এমনেই পড়ে আছে। কিছু একটা হচ্ছে ঐদিকে। নাজিম একটু ইতস্তত করে পাখিগুলো নামিয়ে রেখে সেইদিকে রওনা হল কি ব্যাপার দেখতে। বেশ একটা জটলা, সেইখানে মিঠাইওলা তারিককে গুঁতা দিয়ে নাজিম বলল, এই কি অইছে রে?
তারিক বলল, কিডা জানি একটা পুঁটলা ছুঁইড়া ফালায় পলাইছে। উই হাঁড়ির ভিতর।
নাজিম তাকিয়ে দেখল বিরাট হাঁড়িতে পানি ফুটছে, সেই হাঁড়ির ভিতর পুঁটলা ফেলবে কেন? আশ্চর্য কাণ্ড।
বড় একটা পুলাউ ঘুটা দেবার লাঠি দিয়ে একজন উঠানোর চেষ্টা করল পুঁটলিটা। হালকা উপরে উঠার পরে সবাই হঠাৎ করে বুঝতে পারল, পুঁটলি নয়। পুঁটলি অবশ্যই নয়।
মকবুল রিনরিনে গলায় চিৎকার করে উঠল, ও মা গো পুঁটলা না তো বাচ্চা তো! বাচ্চা তো!
সকলকে সরিয়ে হুড়মুড় করে সামনে এগিয়ে এলেন খানসালার মুস্তাকিম স্বয়ং। পিছনে ভাণ্ডারী নজরউদ্দিন। শিশুর দেহ গরম পানির ভাণ্ডে ফেলবে কে এত বড় পাষণ্ড? বাচ্চাটাই বা কে?
হাঁড়ির পানিতে ভাসছিল একটা ছোট সোনালি কিছু, বড় কাঠের খুন্তি দিয়ে কেউ একজন সেইটা ধরে তুলে খানসালারের হাতে দিয়ে বলল, আংটি হুজুর। সুনার আংটি।
হাতে নিয়ে ভালো করে আংটিটা দেখে চমকে উঠলেন খানসালার মুস্তাকিম। এ আংটি যে তার বড় পরিচিত। হতবিহবল চোখে তিনি পাশে দাঁড়ানো ভাণ্ডারী নজরউদ্দিনের দিকে তাকালেন। নজরউদ্দিনও অবিশ্বাসভরে চোখ বড় বড় করে তখন আংটিটার দিকে তাকিয়ে।
ফিরোজগড় দূর্গের সর্বাধিনায়ক সুলতান মহব্বত জং এর তিন মাস বয়েসি পুত্র সন্তান মীর্জা সাদাতের আংটি।
(চলবে)


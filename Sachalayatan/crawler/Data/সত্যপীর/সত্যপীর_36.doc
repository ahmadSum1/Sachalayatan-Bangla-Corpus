বাদার বিক্রম - দ্বিতীয় পর্ব



(প্রথম পর্বের পর)
গঙ্গার তীরে মুঙ্গেরের কোন এক জায়গা। সুবাদার শাহবাজ খাঁর কাফেলার তাঁবু।
সকাল।
তাঁবুর পাশে মাঠের চিপায় উবু হয়ে বসে মুর্গীর হাড্ডি কড়মড় করে চিবানোর পর থু থু করে করে ফেলে দিয়ে বিক্রম পাশে দাঁড়ানো পাইককে জিজ্ঞাসা করল, আর কতদিন এরম হাঁটাহাঁটি জানেন নাকি কত্তা?
পাইক বিরস মুখে জবাব না দিয়ে অন্যদিকে তাকিয়ে থাকল। তারা নিজেরা খেতে পায় ছাতু রুটি আর এই দাসের বাচ্চা সকালের নাস্তায় পায় মুর্গীর ঝোল। সুবাদারের মাথা খারাপ। সে লোকও খারাপ। বেতন দেয়না চার মাস হতে চলল, তার নাকি টাকা নাই। এদিকে মদমাগী তো ঠিকই চলে, একেক রাতে একেক মাল। আবার দাস একটাকে দুইবেলা আণ্ডাগোস দেয়। শালার।
পানি দিয়ে হাত মুখ ধুয়ে বিক্রম ফিরে এসে দেখে রাজপেয়াদা দাঁড়িয়ে আছে তার জন্যে। হুজুর তার তাঁবুতে ডেকেছেন। জামায় হাত মুছতে মুছতে তাঁবুতে ঢোকে সে। শাহবাজ তখন পাত্রমিত্র নিয়ে একটা খোলা ম্যাপের সামনে বসে আছেন, তাকে দেখে হাত দিয়ে ইশারা করলেন বসতে। কোনায় বসল বিক্রম।পাশে তাকিয়ায় ঠেস দিয়ে বসা ফৌজদার আলী নকভী বললেন, “বিক্রম, জায়গাটা কেমন বুঝলি?”
বিক্রম প্রশ্নটাই বুঝতে পারল না। সে মাথা চুল্কে বলল, অ্যাঁ?
এই জায়গাটা কেমন?
কি বলবে ঠিক বুঝতে পারলনা বিক্রম। জায়গার আবার রকমফের কি। সে বলল, আজ্ঞে ভালই তো। নদী আসে।
হুঁ নদী আছে। গঙ্গা নদী। এই গঙ্গা দিয়েই সোজা উজিয়ে তোর বাদাবন যাওয়া যায়।
এইটা বিক্রমের কাছে নতুন তথ্য। সে আস্তে করে বলল, আজ্ঞে।
হ্যাঁ। বড় নদী গঙ্গা। যাই হোক আমরা যাচ্ছি বাজিতপুর বলে এক জায়গায়। কিছুক্ষণের মধ্যেই পৌঁছুব। মনে কর আজ দুপুরের দিকে।
আচ্ছা।
তারপর সেখানে তোর কাজ আছে।
আমার কাজ?
এইবার সুবাদার শাহবাজ মুখ খুললেন, বিক্রম বাহাদুর, খালি হাতে বাঘের চোখ কানা করে দেওয়া লোকের জন্য একদম পানির মতন কাজ। চিন্তার কিছু নাই। খুলে বলি শোন। আমাদের এখান থেকে কাছেই বড় একটা শহর পাটনা। সেইখানে বেচাবিক্রির বড় রমরমা। দূরদূর থেকে সওদা নিয়ে আসে লোকে। মাসকয়েক আগে এক বুড়া ফিরিঙ্গি জহরতওয়ালা এসে হাজির, তার কাছে এক নীল হীরা! সেই হীরা আমি কিনে নিব ঠিক করি, দামদস্তুর সব ঠিকঠাক। হাতবদলের দিন সকালবেলা গিয়ে দেখা যায় ঘরের ভেতর তার লাশ পড়ে আছে, গলা ফাঁক!
কন কি?
হ্যাঁ। গলা চিরে একবারে দুইভাগ। হীরাও গায়েব। তল্লাসে নামে ফৌজদার আলী নকভীর চরেরা, তারা খবর আনে এই কাজ করেছে বাজিতপুরের কোতয়াল হামজা এর লোক। আমি তাকে এত্তেলা পাঠালাম, সে দেখা করতে আসতেই চাইল না। একবার বলে হুজুর বুখার হয়েছে, একবার বলে বিবির বাপ মরেছে। নানান ভংচং। তারপর তাকে কড়া করে লিখে দিলাম যে সে যদি এসে আমার সাথে এদ্দন্ডেই দেখা না করে তাহলে বাজিতপুর দূর্গ গুঁড়িয়ে দিয়ে তার কল্লা নিয়ে আসব।
এই বলে শাহবাজ একটু থামলেন। তারপর বললেন, সে হারামজাদা চিঠির কোন উত্তরই দিলেনা আজতক। তাই আমরা ফৌজ নিয়ে এসেছি বাজিতপুর হামলা করব বলে। 
হাঁ করে শুনছিল বিক্রম। ব্যাপক কারবার। কিন্তু সে এখানে কেন? তাকেও কি ফৌজে নেয়া হবে? সে তো তলোয়ার চালাতেই জানেনা।
সুবাদার শাহবাজ আবার কথা পাড়লেন, বাজিতপুর দূর্গ ছোট, গুঁড়িয়ে দেওয়া আমার ফৌজের জন্য কঠিন নয়। সমস্যা অন্যখানে। দূর্গটা একটা পাহাড়ের উপর। খাড়া পাহাড়। উঠার একটাই রাস্তা। সরু। প্যাঁচালো। সেইপথে উঠে হামলা করতে গেলে হামজার তীরন্দাজের দল আমার ফৌজের আদ্ধেক লোকের কলজে ফুটো করে দেবে। ফৌজ আমার দরকার। তাই তুই এক কাজ করবি, কোনভাবে শহরের ভিতর ঢুকে থাকবি, আর রাতে এসে দরজা খুলে দিবি। তারপরে আমার ফৌজ দেখবে।
বিক্রমকে ভারি বিভ্রান্ত দেখাল। সে মুখ খুলে বলল, জল খাব কত্তা।
দূর দূর। জল খাবি। জল একটা খাওয়ার জিনিস? শরাব খা। এই একে এক পাত্তর শরাব দে।
মদে এক চুমুক দিয়ে ঢোঁক গিলল বিক্রম। তারপর বলল, হুজুর, শহরের দরজা কিরকম? 
শহরটা দেয়ালঘেরা, উত্তর দিলেন ফৌজদার আলী নকভী, শহরের সামনেই দূর্গ। সেইখানে দরজা। অন্যদিক দিয়ে দূর্গে ঢোকা যায়না। তাই দরজা খুলতে হবে তোকে। মনে কর ঢুকে যাবি ফিরিওয়ালা কি ফকিরভিখারির ছদ্মবেশে, শহরে ঢুকে দরজার পাহারা কিরকম দেখবি। তারপরে খুলে দিবি রাতে। পারবি না?
বিক্রম মুখ খুলে বলল, শরাব তিতা হুজুর। জল খাব।
হো হো করে হেসে উঠলেন শাহবাজ খাঁ। তারপর বললেন, দে দে একে পানি দে। শরাব তিতা। শালা গাঁইয়া ভূত কুথাকার।
ঢকঢক করে দুই পাত্র পানি খেল বিক্রম। গলা শুকিয়ে কাঠ। তারপর মাথা নিচু করে জলের পাত্রের দিকে অল্প কিছুক্ষণ তাকিয়ে এক আশ্চর্য প্রশ্ন করল সকলকে। বলল, দূর্গের লোকে জল পায় কুথায়?
থতমত খেয়ে গেল সকলে। তারপর সামলে ফৌজদার জিজ্ঞেস করলেন, তার মানে?
দূর্গ না পাহাড়ের উপর? পাহাড়ের উপর জল কুথায় পায়? খাবারের জল চানের জল কুথায় পায়?
ভুরু কুঁচকে ফৌজদার বললেন বিক্রম, ফালতু বাকোয়াসের সময় নয় এখন। তারা গুষ্টিসুদ্ধা বিষ্টির সময় হাঁ করে উপরে চেয়ে থাকে আর সেইখান থেকে জল খায়। খুশী? কাজের কথা শোন। আজ কিম্বা কাল রাতে দূর্গে ঢুকে দরজা ফাঁক করে দিবি। বুঝেছিস?
মাথা নিচু করে বিক্রম বলল, আজ্ঞে।
এই সময় শাহবাজ খাঁ বললেন, আচ্ছা সত্যই সেখানে পানির কি ব্যবস্থা?
একটু বিরক্ত হয়ে ফৌজদার বললেন, পাগল ছাগলের কথায় কান দিবার সময় কি আমাদের আছে হুজুর?
শাহবাজ হেসে বললেন, শোন। একটা প্রশ্ন করি তোমাকে। তুমি ফৌজদার, তোমার কথায় কত পাইকপেয়াদা তলোয়ার হাতে প্রস্তুত হয়ে যায় লড়াইয়ের জন্য। তোমার বুদ্ধি আর সাহসের তুলনা নাই। কিন্তু মনে কর, এখন যদি আমি তোমাকে খোলা মাঠে একটা কাঠের তলোয়ার হাতে বাঘের সামনে খাড়া করিয়ে দেই তুমি কি করবে জানো? তুমি উল্টোদিকে ছুট দেবে। দেবে কিনা?
দাঁতে দাঁত চেপে চুপ করে রইলেন ফৌজদার আলী নকভী।
এই ছোকরা কি করেছিল জানো? এ সেই তলোয়ার পলকের মধ্যে দুই টুকরা করে বাঘের সামনে বুক চিতিয়ে দাঁড়িয়ে তার দুই চোখে ঢুকিয়ে দিয়েছে। বুকে বাঘের তাগত আর মাথায় দুর্দান্ত বুদ্ধি না থাকলে এই কাজ হয়না হে ফৌজদার। আমাদের বাদার বিক্রম বাঘের তাগত আর দুর্দান্ত বুদ্ধিওয়ালা লোক। তার কথা দুম করে উড়ায় না দেই আসো। এই বার কও, এরা পানি পায় কোথায়?
শুকনো গলায় ফৌজদার বলল, জানিনা হুজুর। পিছনেই তো নদী। সেখান থেকেই পায় নিশ্চয়।
বিক্রম বলল, তাইলে ফৌজ নদী দিয়ে গেলেই পারে, সরু রাস্তা বেয়ে উঠে দরজা দিয়া ঢুকব ক্যান?
আবারও দাঁতে দাঁত চেপে ফৌজদার বলল, শহর পাহাড়ের উপরে বিক্রম। খাড়া পাহাড়। সেইটা বেয়ে উঠা যায়না।
তাইলে পানি ক্যামনে পায় অত উপর থেকে?
এতক্ষণ কক্ষে চুপ করে সকলের কথা শুনছিলেন শাহবাজের বক্সী হুকুম খাঁ। তিনি গলা খাঁকারি দিয়ে বললেন, সেথায় পানির কল আছে।
শাহবাজ জিজ্ঞেস করলেন, পানির কল কিরকম?
বড় এক কাঠের চাকা লাগানো, তার সাথে জোড়া দেয়া দুইটা গরু। দুই গরু গোল হয়ে ঘোরে সারাদিন, তাতে সেই কাঠের চাকাও ঘোরে। চাকার বাইরে লাগানো গোটা পঞ্চাশ কাঠের পাত্র, রশি দিয়ে বাঁধা। নাকি শিকল দিয়ে বাঁধা, ঠিক মনে নেই। সেই পাত্র যখন নিচে পৌঁছে তখন পানি ভর্তি হয়ে যায়, চাকা ঘুরিয়ে সেই পাত্র উপরে এনে এমন কায়দা করে ঘুরায় যে পানি উলটে পড়ে এক নালার ভিতর। সেই নালার পানি তখন শহরের কোনায় কোনায় চলে যায়। এইভাবে পানি পায় এরা।
বিক্রম বলল, নদী থেকে জল তুলে?
হুকুম খাঁ বললেন, নাহ। দুর্গের ভিতরেই পানির কল। গর্ত খুদে নিয়েছে কুয়ার মত।
একটাই কল?
একটাই কল। অনেক বড় কল হে, সারাদিন ঘুরিয়ে মেলা পানি উঠে।
সবাইকে চমকে দিয়ে তখন বিক্রম বলে, সেই কুয়ার জলে বিষ মিশায় দিলেই হয়। সবাই মইরে যাবে আর মারামারি করার কেউ থাকবে না!
সকলে মুখ চাওয়াচাওয়ি করে কিছুক্ষণ। বুদ্ধিটা একবারেই অন্যরকম, কাজে লাগলে অনেক সময় আর পেয়াদা বাঁচবে। শাহবাজ বলে ওঠেন, কেউ একজন হেকিম আব্দুর রহীমকে খবর দিয়ে আনো। বিষ নিয়েই তার কারবার। দেখা যাক এই কাজ করা সম্ভব কিনা। বুদ্ধি চমৎকার। পানিতে বিষ মিশিয়ে শহরে একটা গ্যাঞ্জাম লাগায় দেওয়া যাবে ঠিকই।
তারপর দরজার পাশে দাঁড়ানো শিকদার মুহাইমেনের দিকে তাকিয়ে তিনি বললেন, আজ রাতে বিক্রমের খিদমতে শুধু নওশাদ বানুই না তার বোন শামশাদ বানুকেও লাগাও। এক জিহ্বা হইতে দুইটি উত্তম।
………………………………………………………………………………
পরের দিন রাত। মাথায় পাগড়ি দিয়ে বিক্রম বাজিতপুরের পানির কল ঠাহর করতে লাগল। দূরে এক পাইক বসে গাছের তলায় ঢুলছে। দুইটা গরু ধীরলয়ে ঘুরে যাচ্ছে ঘুরেই যাচ্ছে। পানির আওয়াজ আসছে কলকল কলকল। হুকুম খাঁ যেরকম বলছিল সেরকমই। গর্ত গভীর কিন্তু তত বড় নয়। এইখানে বিষ মিশিয়ে দেওয়া বা গরুর গাড়োয়ান কি পাইকের কল্লা নামিয়ে দেওয়া তেমন কঠিন হবে না বলেই মনে হল বিক্রমের।
সে ফেরার পথ ধরল। তাঁবুতে গিয়ে কথা বলতে হবে হেকিমের সাথে বিষ বিষয়ে। নদীর ঘাট দিয়ে দ্রুত হেঁটে যাচ্ছিল, এমন সময় ঘাট থেকে একটি কিশোর ছেলে আতকা ডেকে উঠল, বিক্রম দাদা?
এতই চমকে গিয়েছিল বিক্রম যে হুট করে তার হাত চলে গেল কোমরের ছুরির কাছে। বাজিতপুরে কে তাকে ডাকে?
বিক্রম দাদা আমি কানাই। বাদাবনের কানাই। আমাগো একসাথে ধইরা আনল নৌকার তলে তারপর ঝড় আইল। মনে নাই বিক্রম দাদা? আপনেরেও কি এখানেই আনছে? দেখি নাই তো আগে?
বিক্রমের মনে পড়ল এই ছেলেটিও ছিল তার সাথে সেই হার্মাদের জাহাজে। বাচাল ধরনের ছোকরা। সকলকে বলে বেড়াবে এখন যে সে বিক্রমকে দেখেছে। চিন্তার বিষয়। বিক্রম তখন কানাইকে ডেকে নিয়ে বলল, আরে হ চিনছি তো। তুই তো মাধবের ব্যাটা। এইখানে কাম করস বুঝি?
হ, কানাই উত্তর দেয়, কোতোয়ালের গোলায় কাম করি। কাছেই গোলা।
বলিস কি, বিক্রম বলে, কোতোয়ালে থাকে কই?
জানি না। দেখি নাই আমি। গোলাঘর উইটা।
আচ্ছা, কিছুক্ষণ চুপ করে বিক্রম নিচু গলায় জিজ্ঞাসা করে, পারুর কোন খবর জানোস?
হ-অ-অ, ঘাড় হেলিয়ে উত্তর দেয় কানাই, পারু দিদি কোতোয়ালের পাকঘরে কাম করে তো। উইদিকে। হ্যার একটা আঙ্গুল কাইটালাইছে।
প্রচণ্ড উত্তেজনায় বিক্রমের মনে হল তার বুকে কেউ ধড়াক ধড়াক শব্দে হাতুড়ি পিটছে।
(চলবে)


পরাজিত নবাব সিরাজউদ্দৌলা - চার




কোলকাতা আক্রান্ত। ফোর্ট উইলিয়াম দূর্গ ঘিরে মুহুর্মুহু কামান দাগছে নবাবফৌজ, চলছে তুমুল লড়াই। উমিচাঁদের বিশাল বাগানবাড়িতে বসে ছক কষছেন তরুণ নবাব সিরাজউদ্দৌলা। এইরকমটাই আমরা দেখেছিলাম গত পর্বে। আজ দেখব কোলকাতার পতন এবং অন্ধকূপ হত্যার বিবরণ।
পুরাতন ফোর্ট উইলিয়ামের মিলিটারি জেলের একটি সেল অন্ধকূপ নামে কুখ্যাত। আঠেরো ফিট বাই চোদ্দ ফিট দশ ইঞ্চি জায়গা, দুটো খুপরি ঘুলঘুলির মত জানালা। ঐখানে ২০ জুন ১৭৫৬ সালে কোলকাতা পতনের পর নবাব ১৪৬ ইংরেজ বন্দী (মহিলা সহ) ঠেসে ভরে রাখেন, পরবর্তীতে এক বন্দী জে হলওয়েলের মতে ১২৩ জনই মারা পড়ে ঐ রাত। ইংরেজের চোখের পানির সীমা থাকেনা এতবড় ট্র্যাজিক ঘটনায়। কিন্তু সিরাজ মদ খাওয়ায় যেমন পারঙ্গম ইংরেজ মিথ্যে বলায় সেরকম পটু। তাই ঘটনাটা খুঁটিয়ে নজর করা যাক। থিওরেটিক্যালি, সিরাজের পক্ষে এই নিষ্ঠুরতা কি সম্ভব? নিশ্চয়ই। সিরাজ ছিলেন মহাপর্বতসম নিষ্ঠুর, যুদ্ধবন্দীদের গারদে পুরে মারা তার জন্যে তেমন ব্যাপার না। কিন্তু অন্ধকূপ নিয়ে প্রথম সমস্যা অংকে। ১৮ বাই ১৫ ফিট, অর্থাৎ ২৭০ বর্গফুট। ১৪৬ বন্দী। অতএব বন্দীপিছু বরাদ্দ ১.৮৫ বর্গফুট। নিজের কাঁধের দিকে তাকিয়ে দেখুন, দেড় থেকে দুই ফুট কি বলেন? ইংরেজ সিপাই ঘাড়ে গর্দানে চওড়াই হবার কথা, সুতরাং তাকে যদি ২ বাই এক ফুট অর্থাৎ দুই বর্গফুট বরাদ্দ করি তাহলে ১৪৬ বন্দীর জন্য লাগে অন্তত ২৯২ বর্গফুট। এবং এ শুধুই অংকের হিসাব, বাস্তবে এভাবে মানুষ পোরা সম্ভব নয়, মানুষ কি মুড়ি? তারা নড়বে চড়বে, মুড়ির মতন বয়ামে মানুষ ভরা অসম্ভব।
অন্ধকূপ নিয়ে অন্য সমস্যা সাক্ষ্যপ্রমাণ। জীবিত বন্দী হলঅয়েলের লিখিত রিপোর্টই মোটামুটি একমাত্র প্রমাণ। লর্ড কার্জন ঐ রিপোর্টের উপর বিশ্বাস করেই ফোর্ট উইলিয়ামে স্মারক টারক খোদাই করে দেন। অনেকটা আলুপেপারের মতন ব্যাপার, অরা লিখলেই বেবাক সত্য। সুতরাং অন্য উৎস খুঁজতে হয়। কাছাকাছি সময়ে কোলকাতার আর্মানী সওদাগর জোসেফ আমিন তার ছেলেকে পত্রে লিখেন, “বদমাইশ সিরাজউদ্দৌলা বিরাট আর্মি নিয়ে শহর দহল করে, আর অন্ধুকূপে প্রায় চল্লিশ নিরপরাধ ইংরেজকে এক রাতে মেরে ফেলা হয়। লুটপাটের কথা আর বোলোনা, আমার ষোলটি হাজার রূপী লুট”। পাঠক লক্ষ্য করুন জোসেফ আমাদের নয়নের মণিকে ডাকছেন “বদমাইশ সিরাজউদ্দৌলা”, সুতরাং তার কুকীর্তি সত্য হলে তিনি ১২৩ মৃতের কথাই বলার কথা। বলছেন মোটে চল্লিশ মৃত। ঠিক আছে। আরেক আর্মানী সওদাগর টমাস খোজামল বলেন, “...লুটের পর প্রচুর ইংরেজ বন্দী করা হয় আর ছোট একটি অন্ধ সেলে পুরে দেয়া হয়। এতই জায়গা কম ছিল যে তারা একে অন্যের উপর হাত পাও উঠিয়ে বসে থাকতে বাধ্য হয় সিরাজউদ্দৌলার নিষ্ঠুর অফিসারদের নির্দেশে। পনেরোজনেরও অধিক ইংরেজ সেই রাতেই মারা যায়”১।  আচ্ছা। তাহলে পনেরো জন মারা যায়। হলওয়েল সায়েবের ১২৩ জন নয়, ১৫ জন। সুতরাং একজন বলছে ৪০ জন একজন ১৫ জন। দুইটি নাম্বারই ১২৩ এর অনেক কম। তাছাড়া জুন মাসের আমপাকা গরমে ১৪৬ ইংরেজ বয়ামে ভরে রাখলে একটি ইংরেজও আস্ত থাকার কথা নয়, ২৩ জন দূরে থাক।
এছাড়া পরবর্তীকালে যখন সিরাজের পতন হয় তখন ক্লাইভ ক্ষতিপূরণবাবদ যে ব্যাপক টাকা নবাব মীরজাফরকে চার্জ করে তার মধ্যে ছোটখাট ব্যাপারেও ছাড় দেয়া হয়নি, পাইপয়সা গুণে নেওয়া হয়েছে। ঐখানে লক্ষ্যণীয় যে অন্ধকূপ হত্যার মৃতদের ক্ষতিপূরণের ব্যাপারে আদৌ কোন আওয়াজ নাই। ক্লাইভ বা ওয়াটসন নানাবিধ সময়ে সিরাজকে যে চিঠি লিখেন তাতেও অন্ধকূপের কোন উল্লেখ নাই২। ঘটনা সেরকম হলে ক্লাইভ নবাবকে ছেড়ে কথা কইবার কথা নয়। 
সুতরাং অন্ধকূপ সম্ভবত মিথ্যে নয়, অতিরঞ্জন। যুদ্ধবন্দীদের পাইকারী সেলে পুরে রাখা অত্যন্ত স্বাভাবিক ঘটনা, এক্ষেত্রেও তাই হয়েছিল। আহত যুদ্ধবন্দী চিকিৎসার অভাবে মারা পড়বে সেটাও স্বাভাবিক, সাথে যুক্ত হয়েছিল অস্বাস্থ্যকর পরিবেশ। কিন্তু বন্দীসংখ্যা ১৪৬ ছিলনা, মৃতের সংখ্যাও ১২৩ নয়। বন্দীও কম ছিল মারাও গিয়েছিল কম সংখ্যক।
এবার পড়বো অনুবাদ।
….................................................................................
(তৃতীয় পর্বের পর)
রাত একটা দুটোর দিকে ইংরেজ অফিসারেরা জরুরী সভা ডাকলেন। গোলাবারুদে টান পড়ে গিয়েছিল, সিপাইরাও নাগালের বাইরে চলে যাচ্ছিল বলেন অফিসারেরা। মদ খেয়ে চুর হয়ে ছিল তারা, যুদ্ধে যাবার নির্দেশে বেয়নেট উঁচিয়ে পালটা হুমকিও দিচ্ছিল। এদিকে নবাব বাহিনী দিচ্ছে বেধড়ক মার। ঠিক হল আর লড়ে কাজ নেই, দূর্গ ছেড়ে যাবার সময় হয়েছে। বিশ তারিখ সকালে ধোঁয়া কমে এলে দেখা গেল দূর্গের ঠিক বাইরে নবাব বাহিনী কাছিয়ে এসেছে। বিকেলের দিকে দূর্গের পতন হল।
একুশ তারিখ সকালে দুইটি ইংরেজ ছোট জাহাজ নবাববাহিনীর হাতে ধরা পড়ে আর লুট হয়। শোনা যায় একগাদা মেয়েমানুষ লুটেরাদের হাতে পড়ে, কিন্তু মোটা টাকার বিনিময়ে তাদের ছেড়ে দেয়া হয়। সিপাইরা তাদের গায়ে হাত তোলেনি।
নবাব তখন বজবজ৩ শহর সুরক্ষায় ব্যস্ত। আশপাশের লোকেদের ইংরেজদের সাথে সকল লেনদেন নিষিদ্ধ করার কড়া হুকুম জারি ছিল। সুতরাং ইংরেজ পর্তুগীজ আধা ফিরিঙ্গি মেয়েমদ্দ বাচ্চাকাচ্চা বোঝাই জাহাজ কোথাও ভিড়ানো সম্ভব হচ্ছিল না। শেষমেষ ২৫ তারিখ ওলন্দাজদের কাছে আশ্রয় প্রার্থনা করে চিঠি লিখলে পরে তারা ফুলতায়৪ জাহাজ ভিড়ানোর অনুমতি পায়। ঐখানে ওলন্দাজের ছোট পত্তনি ছিল। 
কুঠিপ্রধান ড্রেক ও অন্যান্য জাঁদরেল অফিসারদের বীরত্বের সাথে পলায়নের খবরে ফোর্ট উইলিয়ামবাসীরা আঁতকে ওঠে। আর্মানী পর্তুগীজ বাদ দিয়ে ধরলে দেখা গেল ১৭০ পুরুষমানুষ যুদ্ধ চালিয়ে যেতে সক্ষম। তারা মিলে জরুরী সভা ডাকল আর ড্রেক ইত্যাদি অফিসারদের বহিষ্কার ঘোষনা করা হল। হলওয়েল সায়েবকে নয়া কাউন্সিল প্রধান খাড়া করিয়ে দেয়া হল। ঠিক কি কারণে এই ব্যক্তিটি নির্বাচিত হয় তা নিশ্চিত করে জানা যায়না। তিনি মাঝবয়েসে কোম্পানীর নোকর হয়ে আসেন, বয়েসহিসেবে কাউন্সিলের মুরুব্বিও তিনিই ছিলেন। লোকে তাকে তেমন পছন্দ করতো না, শোনা যায় তিনি দূর্গে রয়ে গিয়েছিলেন কারন তিনি ঠেলাঠেলি করে জাহাজে উঠতে পারেননি। সে যাই হোক, কোম্পানীর এই ঘোর দূর্যোগের সময় তিনি গভর্নর হলেন।
ঐ অল্প সংখ্যক লোকে আস্ত কুঠি ঠেকিয়ে রাখা দূরের কথা দূর্গই ঠিকমত সুরক্ষা করতে অপারগ। স্থানীয় গীর্জায় সকলকে ডেকে হলওয়েল কাপুরুষ ড্রেকের মুন্ডুপাত করেন আর বলেন যেকোন মূল্যে কুঠি রক্ষা করতে হবে। দূর্গের ভিতরে তিন বাক্সভর্তি সোনাজহরত তাদের মধ্যে বিলিবাঁটোয়ারা করা হবে বলেও কথা দিলেন তিনি। উজ্জিবীত সিপাইরা গ্যারিসন ঠেকিয়ে রাখার প্রচেষ্টা করতেই আবার খেতে থাকল মারের পর মার। নবাবের প্রকান্ড কামানের গোলার বিপরীতে তাদের কামান মারছিল অল্পই। সারারাত চলল এরকম গোলাগুলি, আশপাশের বাড়িঘরে আগুন লাগিয়ে দিয়ে ধীরে ধীরে ঘিরে আসছিল নবাবফৌজ। নিশ্চিত পরাজয় জেনে দূর্গের সিপাইরা আদেশ পালনে অস্বীকৃতি জানিয়ে বরং মদ খাওয়া ধরল। এক কর্পোরাল আর ছাপ্পান্ন সিপাই ঐ রাতেই পালিয়ে নবাবফৌজে যোগ দেয়। তাদের অধিকাংশই ওলন্দাজ।
২০ জুন দিনটি ছিল রোববার। কোলকাতার ইতিহাসে এরকম ভয়াল রোববার এসেছিল অল্পই। দূর্গের চতুর্দিক দিয়ে শত্রুপক্ষ আক্রমণ করে, দুই পক্ষেই প্রচুর হতাহত হয়। কথা ওঠে আত্মসমর্পনের, কিন্তু নিশ্চিত না হয়ে হলওয়েল তা করতে রাজি হননি। লড়াই চলে দুপুর পর্যন্ত, তারপর পরিস্থিতি একটু ঠান্ডা হয়। ততক্ষনে ২৫ ইংরেজ নিহত আর ৭০ আহত। গোলন্দাজ বাহিনীর মাত্র ১৪ জন বাদে সকলেই মারা পড়ে।
উমিচাঁদ তখনো ইংরেজের বন্দী, তাই এবার তাকে খবর দিয়ে আনা হয়। নবাবের অন্যতম পিয়ারের লোক রাজা মাণিকচাঁদের কাছে চিঠি লিখানো হয় উমিচাঁদকে দিয়ে যেন তিনি একটা ফয়সালার উদ্যোগ নেন। দুপুর দুইটার দিকে পত্র যায়। তার কিছুক্ষণ পর খবর আসে দূর্গের মূলদ্বারের উল্টোদিকে দাঁড়িয়ে এক লোক গুলি থামানোর জন্য চিৎকার করছে। হলওয়েল ভাবলেন যাক পত্রমিতালিতে কাজ হয়েছে। সাদা পতাকা উড়িয়ে তাদের ভিতরে আনা হল আর তাদের বিশ্রামের ব্যবস্থা করা হল।
অস্ত্রসমর্পণের পর চারটার দিকে খবর এলো যে নানাবিধ লোকে দেয়ালের বাইরে জটলা করছে আর হ্যেডলবার্গ নামের এক ওলন্দাজ সার্জেন্ট দূর্গ থেকে নদীতে যাবার ছোট দরজাটি উড়িয়ে দিয়েছে। বাঁশের পলকা মই বেয়ে নবাবী সিপাইরা পাইকারি দেয়াল টপকে ভেতরে আসা শুরু করল আর পথে কাউকে পেলেই ধরে ধরে কল্লা ঘ্যাচাং। বিশেষ করে লালকোটধারী কাউকে পেলে ডবল ঘ্যাচাং। হলওয়েল ভেবেছিলেন তাকেও ঘ্যাচাং করে দেওয়া হবে, তাই তিনি আমৃত্যু লড়াই চালানোর সিদ্ধান্ত নিয়েছিলেন। কিন্তু নবাববাহিনীর এক অফিসার তাকে আত্মসমর্পনের সুযোগ দিলে তিনি অস্ত্র নামিয়ে রাখেন।
দূর্গের ভিতরে এলেন নবাব সিরাজউদ্দৌলা। তিন দফায় বৈঠক হয় তার হলওয়েলের সাথে, প্রথমবার তার হাত ছিল বাঁধা। নবাব বন্ধন খোলার অনুমতি দেন আর বলেন তার কোন ক্ষতি হবেনা। তিনি যেন নিচ্চিন্ত থাকেন। তারপর তাকে প্রতিরোধ করার ব্যাপক দুঃসাহসে ইংরেজদের প্রতি তীব্র নিন্দা জ্ঞাপন করেন তিনি, আর ড্রেক বদমাসটিকে নানাবিধ দুষ্ট নামে ডাকা হয় কারন তিনি চমৎকার কুঠিবাড়িটি ধ্বংস করে দিয়ে গিয়েছিলেন। তিনি বলেন ইংরেজ বাড়িঘরগুলি কতনা সৌন্দর্য্য, এই মনোরম স্থাপনাসমূহ ধ্বংস করতে বাধ্য করায় নবাব অতীব আফসোস প্রকাশ করেন।
আর্মানী পর্তুগীজদের ছেড়ে দেয়া হল, আরো কিছু ইয়োরোপীয়ও দূর্গ ছেড়ে হাঁটা দিল। ভিতরে চলছিল লুটপাট, কিন্তু মালসামান বাদে আর কিছুতে নবাব ফৌজের লোক হাত দিচ্ছিলো না। কাউকে দুর্ব্যবহারও করা হয়নি। এমন সময় ঘটনা ভিন্ন মোড় নিল। কয়টা সাদা মাতাল সিপাই ফট করে তলোয়ার বাগিয়ে আক্রমণ করে বসে। নবাবের কানে এই খবর যাওয়ার পর তিনি হুকুম দেন যেসব বজ্জাত এই কাজ করেছে তাদের যেন ধরে ধরে ফাটকে পোরা হয়। নবাবের অফিসারেরা ঠিক করলো তাদের বিভিন্ন সেলে না রেখে একটি সেলেই বন্ধ করা যাক, সারারাত এদের উপর চোখ রাখবে কে। নবাবফৌজ এমনিতেই ক্ষেপে ছিল, এই অভিযানে শোনা যায় ৭০০০ সিপাই মারা পড়ে। তাই সাদা অপরাধী গারদে পোরার হুকুম পেয়ে তারা বাছবিচার না করে ধরে ধরে সবাইকে অন্ধকূপে ঢুকিয়ে দেয়। ঐ সেলটি মাত্র দুইজন কয়েদী রাখার জন্যে নির্মিত, তাইতে ঠেসে ঢুকানো হয় ১৪৬ জন। সেলটি মোটামুটি ১৮ বর্গফূট। চান্দিফাটা গরম রাতে একে অপরের উপর হাতপাও উঠিয়ে মুর্গী লাদাই বন্দীর দল সামান্য পানির জন্য কাড়াকাড়ি করতে লাগল। নবাবী সিপাইদের সামনেই চলছিল এই তামাশা, আর বন্দীর দল কাতর কন্ঠে আবেদন জানাচ্ছিল যেন তাদের গুলি করে মেরে এই জাহান্নাম থেকে নিষ্কৃতি দেওয়া হয়। সন্ধ্যা ৭টা থেকে ভোর ৬টা পর্যন্ত চলে এই কান্ড, এমনকি নবাবের কিছু সিপাই যারা এই ঘটনায় একটু বিচলিত ছিল তারাও তার ঘুম ভাঙিয়ে কথা বলার সাহস পায়নি। 
পরদিন অন্ধকূপ থেকে হেঁটে বেরিয়ে এল মোটে তেইশ জন। নবাব হলওয়েলকে তলব করে জানতে চাইলেন দূর্গের তিন বাক্স হীরাজহরত কোথায়? সবচাইতে পয়সাওলা কুঠির মধ্যে মাত্র ফকিরা পঞ্চাশ হাজার রূপী কেন? ক্রুদ্ধ নবাব হলওয়েলসহ আরো তিনটে অফিসারকে মীরমদনের৫ হাতে তুলে দিলেন বন্দী হিসেবে। মীরমদন গরুর গাড়িতে বেঁধে তাদের কড়া রোদের মধ্যে বসিয়ে রাখলেন উমিচাঁদের বাগানে। এমনিতেই সারারাত অন্ধকূপে থেকে তাদের হালুয়া টাইট, তার উপর এই আমসত্ত্ব ভাজা। অশেষ যন্ত্রনাদানের পর নৌকাচেপে তাদের মুর্শিদাবাদ পাঠিয়ে দেয়া হল। ঐখানে পৌঁছে তাদের পুনরায় জেলে পোরা হল। সম্ভবত নবাবের নানি এবং মাতা এই শ্বেতাঙ্গ বন্দীদের প্রতি করুনা দেখাতে বলেন নবাবকে। এদিকে অন্য শলা দেওয়ার লোকেরও অভাব ছিলনা, তাদের মতে হলওয়েলকে কোলকাতায় মাণিকচাঁদের কাছে পাঠানো হউক যদি লুকানো ধনজহরতের হদিস পাওয়া যায়। 
নবাব অপ্রত্যাশিত উদারতা দেখিয়ে বললেন, “জহরত হয়তো আছে হয়তো নেই। কে জানে। থাকলে থাকুক, তার তকলিফ যথেষ্ঠই হয়েছে। তাকে ছেড়ে দেয়া হোক।”
এদিকে সকল শ্বেতাঙ্গকে কোলকাতা ছেড়ে যাবার হুকুম জারি করেন নবাব ২১ তারিখ, নইলে নাক আর কান কেটে রাখার গ্যারান্টি দেওয়া হয়। শহরের নাম পাল্টে রাখা হয় আলিনগর, আর দূর্গের ভিতর তৈরি হয় সুদৃশ্য মসজিদ।
(চলবে)
স্যামুয়েল চার্লস হিল লিখিত Bengal in 1756-1757; a selection of public and private papers dealing with the affairs of the British in Bengal during the reign of Siraj-uddaula অবলম্বনে। অনুদিত অংশের সকল মতামত লিখকের নিজস্ব।
পাদটীকা

১. মাসরভ জ্যাকব শেঠ রচিত Armenians in India, পৃষ্ঠা ৪৭২,৪৭৩
২. জসবন্ত লাল মেহতা রচিত Advanced Study in the History of Modern India 1707-1813, পৃষ্ঠা ৩৭২
৩. দক্ষিন চব্বিশ পরগনার অন্তর্গত বজবজ একটি ছোট শহর। বৃহত্তর কোলকাতার অন্তর্গত।
৪. উড়িষ্যার অন্তর্গত ফুলতা একটি ছোট গ্রাম।
৫. মীরমদন সিরাজের অত্যন্ত ঘনিষ্ঠ ও বিশ্বস্ত অফিসার ছিলেন। পলাশীর যুদ্ধে তার মৃত্যু হয়



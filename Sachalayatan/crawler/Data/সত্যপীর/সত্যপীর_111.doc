সন্দ্বীপের রাজা সেবাস্টিয়ান




পূর্ব বাংলা বরাবরই এক ঝামেলার জায়গা, হিন্দুস্তানের মহান সম্রাট জাহাঙ্গীরের আমলে বাংলার মোগলে আর আরাকানের মগে ব্যাপক যুদ্ধ চলতো। আরাকানের রাজার শাসনাধীন সুন্দরবনে পর্তুগীজ দস্যুর দলও উৎপাত কম করতো না।
১৬০৫ সালে স্প্যানিয়ার্ড সেবাস্টিয়ান গনজালেস বাংলায় আসে সাধারন সৈনিক হিসেবে, এরপরে সে লবণ ব্যবসায় হাত দেয়। তেমন সুবিধা করতে না পেরে সে ঠিক করে জলদস্যু হবে, একগুষ্টি জাহাজ ম্যানেজ করে সে সুন্দরবনের দক্ষিন-পূর্বে সন্দ্বীপ দখল করে বসে। দ্বীপে তার কথাই আইন, সুন্দরবন থেকে আরাকান পর্যন্ত সে নির্বিঘ্নে লুটতরাজ চালাতে লাগলো। অনেকের মতে তার ধনরত্ন কোন রাজাগজার চেয়ে কম ছিলোনা। তার অধীনে স্থানীয় লোক আর ইয়োরোপীয় দুইই কাজ করতো, কামান বসানো আশীটি জাহাজের মালিক ছিলো সেবাস্টিয়ান।
এই সময় আরাকানে বিদ্রোহ শুরু হয়, আরাকানের রাজা তার চাচাতো ভাইয়ের হাতে মার খেয়ে পালিয়ে সন্দ্বীপ চলে আসে। সেবাস্টিয়ান তার পক্ষ নিয়ে আরাকান দখল করতে রওনা দেয়। রাজাকে সাহায্য করা ছুতামাত্র, আরাকানের গদীর উপরেই তার ছিলো নজর। লাভ হলনা, পিটুনি খেয়ে তারা সন্দ্বীপ ফেরত আসতে বাধ্য হয়।
এইবার রাজার টনক নড়ে, সেবাস্টিয়ানের ইচ্ছেমত চলতে হবে তাকে। পালানোর সময় রাজার এক সুন্দরী বোনও আসে, সেবাস্টিয়ান বায়না ধরে ওই বোনকে ব্যাপ্টাইজ করে তার সাথে বিয়ে দেয়া হোক। কি আর করা, রাজাকে মেনে নিতে হলো গর্দানের ভয়ে। এর কয়দিন পরেই রাজার বিষক্রিয়ায় মৃত্যু হয়, সকলের ধারনা এর পিছনে সেবাস্টিয়ানের হাত ছিলো। বিধবা রাণীর জন্য এক পয়সা না রেখে সব ধনরত্ন সেবাস্টিয়ান বাজেয়াপ্ত করলো। লোকের ফিসফাস শুনে লোকলজ্জার ভয়ে সেবাস্টিয়ান তার ভাই অ্যান্থনির সাথে রাণীর বিয়ে দেয়ার চেষ্টা করেছিলো অবশ্য, রাণীকে কিছুতেই খ্রীষ্টান করা গেলোনা দেখে বিয়েটাও ভেস্তে গেল।
সেবাস্টিয়ানের ভোল পাল্টাতে সময় লাগেনা। মোগল বাহিনীর আক্রমনের ভয়ে সে আরাকান রাজার সাথে সন্ধি করে, জামিন হিসেবে রাখে তার আপন ভাতিজাকে। কিন্তু মোগল বাহিনীর পয়সা খেয়ে সে উলটো আরাকানরাজের শ্ত্রু সেজে বসে। আরাকান জাহাজের সকল ক্যাপ্টেনকে নিজের জাহাজে ডেকে সে একটা একটা করে প্রত্যেককে খুন করে ফেলে দেয়। তারপর সব আরাকান জাহাজ দখল করে সব লোককে মেরে ফেলে অথবা দাস বানিয়ে বিক্রি করে দেয়। 
এই বিশ্বাসঘাতকতায় আরাকানরাজের মাথায় রক্ত চড়ে যায়, সেবাস্টিয়ানের ভাতিজাকে সমুদ্রতীরের ধারে শূলে চড়ানো হয়। সেবাস্টিয়ান নির্বিকার, দুনিয়ায় সবাই ই কারো না কারো ভাতিজা...দুয়েকটা মরলে কি আসে যায়! মেলা চেষ্টা করেও কিন্তু সে আরাকান দখলে নিতে পারলো না, অস্থির হয়ে পড়ছিলো সে। এতদিন গোয়ার পর্তুগীজ শাসকদের সে পাত্তা না দিয়ে নিজের ইচ্ছেমত চলতো, এবার সে গোয়ায় লোক পাঠালো আরাকানের বিপক্ষে সাহাজ্য চেয়ে। আরাকানরাজকে হারালে কত ধনসম্পদ যে তারা পাবে এইসব কথা ইনিয়ে বিনিয়ে বলে পাঠালো।
গোয়ার তখনকার শাসকরা মোটেই আলবুকার্ক১ এর মত লোক ছিলোনা, লোভী স্বার্থপর কিছু লোকে তখন গোয়া চালাতো। তারা ভাবলো দুত্তোর সেবাস্টিয়ান আমরা নিজেরাই গিয়ে আরাকান দখল করি। সরাসরি তারা আরাকানের উদ্দেশ্যে যুদ্ধজাহাজ নিয়ে রওনা দিলো। কোন খোঁজখবর না নিয়ে আক্রমন চালানোর পরিনতি হল ভয়াবহ, কোথা থেকে ওলন্দাজ জাহাজ এসে তাদের উপর হামলা চালিয়ে বসলো। পর্তুগীজদের হল শোচনীয় পরাজয়।
প্রচুর পর্তুগীজ ধরা পড়ে আরাকানরাজের হাতে, প্রত্যেকের কল্লা নামিয়ে দেয়া হয়। এরপরে মাথাগুলো বর্শার আগায় গেঁথে সাগরতীরে সাজিয়ে রাখা হয়। সবহারিয়ে সেবাস্টিয়ান সন্দ্বীপ ফিরে আসে, কিন্তু এবার সে নিঃস্ব। আরাকানের রাজা কিছুদিন পরেই আবার সন্দ্বীপের দখল নেয়, সেবাস্টিয়ান গনজালেসের কথা আর কখনো শোনা যায়নি।
…..................................................
১৮৭৮ সালে অ্যালবার্ট ফিচ রচিত “Burma Past and Present” বইয়ের কিছু অংশের ভাবানুবাদ।
......................................................
সত্যপীর
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%69%72%31%37%38%40%79%61%68%6f%6f%2e%63%6f%6d%22%3e%6d%69%72%31%37%38%40%79%61%68%6f%6f%2e%63%6f%6d%3c%2f%61%3e%27%29%3b'))

পাদটীকা

১. পর্তুগীজ ভারতের দ্বিতীয় গভর্নর আফোনসো দ্য আলবুকার্ক আটলান্টিক ও প্রশান্ত মহাসাগরের সকল নৌরুটে পর্তুগীজ মনোপলি চালু করতে সক্ষম হন। অসীম দক্ষতা ও বুদ্ধিমত্তার জন্য তাকে ডিউক অফ গোয়া উপাধী দেয়া হয়



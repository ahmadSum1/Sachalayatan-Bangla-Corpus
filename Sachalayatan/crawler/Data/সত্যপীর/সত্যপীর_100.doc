দেশে বিদেশেঃ নাপিত



মগবাজারে কোন এক জায়গায় টিউলিপ বলে এক সেলুন ছিল। ওইখানে আব্বা আমাদের তিন ভাইকে চুল কাটাতে নিয়ে যেতেন যখন আমি একবারে ল্যাদাবাচ্চা। মনে আছে ওরা প্রতিবার ছোট একটা রঙিন কার্ড দিত, একপিঠে দোকানের নামধাম অন্যপিঠে ক্যালেন্ডার। আমাদের তিন ভাইতে তুমুল ফাইট চলতো ঐ মহামূল্যবান কার্ড নিয়ে। তখন স্কুলে যেতাম একটা স্টীলের পেনসিলবক্স নিয়ে, উপরে সুপারম্যানের ছবি আর হিম্যানের স্টিকারওয়ালা। ঐ পেনসিলবক্সের ভিতর জায়গা হত কার্ডের। কোনদিন ক্যালেন্ডার দিনতারিখ দেখার জন্য ব্যবহার করেছি বলে মনে পড়েনা, দিন-তারিখ দেখার তেমন দরকারও হতনা। শুধু মাথায় থাকতো স্কুল বৃহস্পতিবার হাফ আর শুক্রবার পুরো ছুটি। ওইটে জানার জন্যে বালকের ক্যালেন্ডার প্রয়োজন নেই।
পরে আমরা মুভ করি হাতিরপুলে ফ্রি স্কুল স্ট্রিট বলে একটা গলিতে। মগবাজার দূর হয়ে যায় দেখে নিউমার্কেটে আব্বা নিয়ে যেত চুল কাটাতে। আজিমপুর গেট দিয়ে ঢুকে বাঁদিকে হাঁটলে হাতের ডাইনে ছিল ফেয়ার ডিল (অথবা এঞ্জেল স্টেশনারি, প্রতারক স্মৃতি বড় জ্বালাচ্ছে) নামে একটা খাতা পেনসিলের দোকান, তার ঠিক পাশেই সেলুন। একটু অদ্ভুত দোকান, সামনের অর্ধেক ছিল ঘড়ির দোকান, আর ভেতরের হাফ সেলুন। দোকানটা আমি ঢাকা থাকতেই উঠে গিয়েছিল। ঐ সেলুনে আমরা চুল কাটিয়েছি অন্তত দশ বছর, প্রথম প্রথম আব্বার সাথে পরে একাই। নাপিতেরা নিজেরা কথা বলতো উর্দুতে, মনে আছে একবার আমি একা চুল কাটাতে বসেছিলাম আর ওরা একজন আরেকজনকে বলছিল, “ইয়ে উও তিন লেড়কা কা এক না?”

পরে বুঝেছি ওরা বিহারী। বইপত্রে ৭১ নিয়ে লিখায় বিহারীদের নিয়ে ভয়ংকর সব কথা লিখা আছে, একথা প্রমাণিত সত্য যে তারা যুদ্ধাপরাধী। কিন্তু বালক আমার সাথে সেই ভয়ংকর বিহারীদের পরবর্তী জেনারেশন যে কি অপূর্ব ব্যবহার করতো ভোলার নয়। ফর্সা করে মাঝবয়েসী এক নাপিত নিয়মিত আমার চুল কাটতো, সে আমার চুলের খুস্কি নিয়ে খুব বিরক্ত হয়ে বকা দিত ঠিক যেন আমি তার পরিবারের লোক। দেয়ালজোড়া আয়নার সামনে আমার মাথা নিয়ে বলতো, দেখ বেটা চুলের কি অবস্থা। দুইদিন পরপর শ্যাম্পু দিবা আর নিয়মিত চুলে তেল দিবা। মাথায় তেল দেবার বিষয়টি আমার বাসায় অপরিচিত, চুলে তেল দেয়া মেয়েদের কাজ বলে আমার দৃঢ় বিশ্বাস ছিল। এখনও কিছুটা। 

ভার্সিটিতে উঠে উত্তরা চলে যাই। নয় নম্বর সেক্টর। ২০০০ সালের কথা, আদমশুমারীতে উত্তরা তখনও সহনীয় পর্যায়ে ছিল। টিউশনি করে খাই, বাসা থেকে টাকা নিতে লজ্জা লাগে। তাই উত্তরায় শীতাতপ নিয়ন্ত্রিত দোকানে ঢুকে বিশ তিরিশ টাকা খসিয়ে চুল কাটাতে গায়ে লাগতো। আব্দুল্লাপুরের কাছে এখন যেখানে সোহাগের (অথবা গ্রীন লাইন, প্রতারক স্মৃতি) কাউন্টার তার পাশ দিয়ে একটা সরু গলি গেছে ঢাকা ময়মনসিংহ মহাসড়ক থেকে, ঐ গলিতে একটা ভয়ানক সস্তা সেলুন। দরজা নেই, খোলা সেলুন। তিনটে চেয়ার, মূল খদ্দের আশপাশের দোকানের লোক আর নিম্ন মধ্যবিত্ত। ওইখানে চুল কাটানো শুরু করি। দশ টাকা চুল কাটা, পাঁচ টাকা শেভ। আমি ঢাকায় যত জায়গায় শেভ করেছি ওরা গাল দুইবার আর নাকের নিচে গোঁফের জায়গাটা একবার কামাতো। এই আব্দুল্লাপুরের সেলুনের সিনিয়র নাপিত গোঁফও দুইবার কামাতো। তারপর ফিটকিরি (ফিটকিরিই তো বলে নাকি?) বা ড্রাই আইস দিয়ে গাল ঘষে দিত। ভারি শিরশির করতো। ঐ দোকানটা ছিল একটি ফ্যামিলি বিজনেস। উত্তরবঙ্গের ঠাকুরগাঁয়ের হিন্দু ফ্যামিলি। সিনিয়র নাপিত তার ছোট ভাই, ভায়রা আর চাচাতো ভাই নিয়ে সেলুন চালাতো। দোকানের পাশেই ছিল ঢাকা উত্তরবঙ্গ দূরপাল্লার শস্তা বাসের কাউন্টার, ঈদের আগে ওইখানে চুল কাটাতে গেলে শুনতে পেতাম ওরা বুকিং দিচ্ছে কাউন্টারে। কাঁঠালবোঝাই বাস, দুর্গন্ধময় সিট, কাঁচহীন জানালা। কখনো কখনো সিটের চেয়ে বেশি টিকেট বিক্রি হওয়া নিয়ে তুমুল মারপিট লাগতো। সব মিলিয়ে এক নরক গুলজার। তবু ঐ বাসে পঞ্চাশ টাকা দিয়ে টিকেট কেটে রাখতো সেলুনের নাপিত, আর আমার গালে শেভের ক্রীম মাখাতে মাখাতে বলতো তার ছোট মেয়েটির জন্য লাল জামা কিনতে যাবে সে বিকেলে টঙ্গীবাজার।

ক্যানাডায় আসার পর চুল কাটাতে বিশ ডলার লাগে দেখে বিরাট ভয় পেয়েছিলাম। লম্বা চুল রেখে দেয়ার ধান্দা করলাম, টাকাও বাঁচল ফ্যাশনও হল। দুঃখের বিষয় মাথার চুলের ঘনত্ব অনিয়মিত হয়ে পড়ছিল জায়গায় জায়গায়, ফলে চুল পাইকারি লম্বা হওয়ার বদলে এইখানে এক আঙুল ওইখানে দেড় আঙুল লম্বা হয়ে ঝুলতে লাগলো। এখানে সেখানে উঁকি দিচ্ছিল হালকা তালু। বিশ্রি অবস্থা। তার উপর নতুন যন্ত্রনা কানটুপি। যতই লম্বা চুল টেরি কাটি না কেন বের হলেই পরতে হয় ভারি কানটুপি আর চুলের সেটিং এর তেরোটা। ছোট চুলে কানটুপি পরার ভারি আরাম। অতএব মনের দুঃখে সেলুন যেতে হল। এইখানে সেলুন সব দেখি ইউনিসেক্স, ছেলে মেয়ে একসাথে কাটে। ছেলে নাপিত জিনিষটাও রেয়ার কমোডিটি, মূলত মেয়ে নাপিত। ইয়াং মেয়েই বেশি। চুল কাটার মেশিন নিয়ে বিপজ্জনক ঘনত্বে দাঁড়িয়ে তারা চুল কাটে। তবে দুঃখের বিষয় চুল কাটার সময় চশমা খুলে রাখতে হয়, আর চশমা ছাড়া আমি আদৌ কিছু দেখিনা। জীবন দুঃখময়।

প্রথম যেদিন টরোন্টোয় চুল কাটাই নাপিত ছিল এক চৈনিক নারী। ভারি মিষ্টি হেসে সে জিজ্ঞেস করলো কত নম্বর সাইজ চাই, তিন চার নাকি পাঁচ? মানুষ আকাশ থেকে পড়ে আমি মহাকাশ থেকে পড়লাম, তিন চার পাঁচ আবার কি। সে বুঝাল এক হল আর্মি কাট, অতএব আমার কি চাই তিন চার নাকি পাঁচ? অংক আমার চিরকালের শত্রু, তবু মনে হল অংকে এম বি এ করলেও এই প্রশ্নের উত্তর জানা কঠিন। যদি ধরেও নেই এক আর্মি কাট, দুই কি? ঠিক কতটুকু বাড়লে দুই? শুধু বেস জানলেই হবে না ইউনিটও জানা জরুরী। ভাঙা ভাঙা ইংরেজীতে চৈনিক সৈনিকের কাছে ঐ প্রশ্ন করা বৃথা, বাংলা জানা কাউকেও ঐ প্রশ্ন বুঝিয়ে বলতে আমার ঘাম ছুটে যেত। তাই বরং বললাম মিডিয়াম সাইজ। নাপতেনী আমার দিকে শুন্য দৃষ্টিতে কিছুক্ষন তাকিয়ে মাথা ঝাঁকিয়ে বললো, ওকে ফাইভ। কাটা হল ফাইভ। খারাপ না। মিডিয়ামই। আজও চুল কাটতে গেলে আমি চার বা পাঁচ সাইজ কাটাই।

এখানে চুল কাটা যন্ত্র নির্ভর। সাইজমত কাটার দিয়ে ঘ্যাঁস ঘ্যাঁস করে মাথার দুই পাশ কাটে এরা, আর তালুর ঠিক ওপরে চিরুনী কাঁচি। যেমনটি আগেই বলেছি, মূলত তরুণী নাপিত এখানে। স্টুডেন্ট অথবা ইমিগ্রান্ট, চাকরি পেলেই কেটে পড়ে অন্য কোথাও। তাই এদের কাজে যত্ন পাওয়া কঠিন। পেশাদার নাপিত শুধুমাত্র দামী “স্যালন” এ পাওয়া যায়, মূল্য অমূল্য। আমি সেই ঢাকা শহরের দশ টাকার সেলুন খোঁজা মানুষ, আমার চুল কাটানো দিয়ে কথা। সুগন্ধময় স্যালন দিয়ে আমি করবো কি। আলী সাহেবের ট্যুরিস্ট গ্রুপ একবার মিশরে আটকা পড়ে খাবার দোকান খুঁজছিল কাইরো শহরে, একটি দোকান পাওয়া গেল কিন্তু ফরাসী মেম নোংরা দোকান দেখে কিন্তু কিন্তু করছিলেন। আলী সাহেব বলেছিলেন, মাদাম স্বীকার করছি চেয়ার টেবিল নোংরা। কিন্তু আমরা তো চেয়ার টেবিল খেতে যাচ্ছিনা, খেতে যাচ্ছি খাবার। খাবার ময়লা না হলেই হল। আমারও সেই কথা, ফর্সা চেয়ার টেবিল দিয়ে হবে কি চুল ঠিকমতো কাটলেই হল।

যাহোক, বলছিলাম যত্নের কথা। পনেরো বিশ পঁচিশ তিরিশ যত ডলার দিয়েই আমি চুল কাটাই এখানে আমাকে সেই নিউমার্কেটের বিহারী নাপিত অথবা ঠাকুরগাঁয়ের সিনিয়র নাপিতের মত যত্ন নিয়ে কেউ চুল কাটেনা। একবার অটোয়া রিডো সেন্টারের সেলুনে আমার পরে এসে এক কাস্টমার ঢুকে গিয়েছিল দেখে কিছু বলতে গিয়েছিলাম, সুবেশী রিসেপশনিস্ট (জী হ্যাঁ, সেলুনে এরা রিসেপশনিস্টও রাখে, গুলশান মার্কা কারবার) রূঢ়ভাবে বলেছিল অ্যাপয়েন্টমেন্ট আছে। ঠিক একই ঘটনা ঘটেছিল আব্দুল্লাপুরের সেলুনে, সিট খালি হতেই আমি বেঞ্চি থেকে উঠেছিলাম কিন্তু কোত্থেকে এক মস্তান দোকানদার এসে বললো তার বিরাট তাড়া এখনই শেভ করে দিতে হবে। ছোকরা নাপিত তাকে নিয়ে নিল, আমি কিছু না বলে চলে যাচ্ছিলাম। সিনিয়র নাপিত অসহায়ের মত আমার দিকে ছুটে এসে বলেছিল দাদা রাগ করসইন? দাদা রাগ করসইন? থাকেন দাদা এক মিনিট, আমার হৈ গেসে দাদা। সময় লাগবো না দাদা রাগ করসইন?

রাগ করি নাই দাদা। ভাল থাকেন যেখানেই থাকেন। কত দেশে চুল কাটাইলাম দাদা আপনেরে দিলাম ফার্স্ট প্রাইজ।




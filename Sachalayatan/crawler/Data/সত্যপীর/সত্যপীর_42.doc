নটে গাছটি মুড়োলঃ ছাগল, বাঘ আর হনুমানের কিচ্ছা



উইলিয়াম ম্যাকালক সম্পাদিত ১৯১২ সালে প্রকাশিত Bengali Household Tales অবলম্বনে আজকের গপ্পো ছাগল, বাঘ আর হনুমানের কিচ্ছা।
…........................................................................
একপাল ছাগল নিয়ে কিছু লোক শহরে যাচ্ছিল বেচতে। পথে এক মাদী আর মদ্দা ছাগলের হল প্রেমপিরীতি। প্রেমিক ছাগল বলল, “হে ভালোবাসা। এই দুষ্টলোকেরা আমাদের নিয়ে বেচে দিবে বাজারে, তারপরে যারা কিনবে তারা বাসায় নিয়ে আমাদের কেটেকুটে ভুনা করে খাবে। গ্রামগঞ্জে পলায়াও লাভ নাই আবার এরা ধরে বেচে দিবে বা কেটেকুটে ভুনা কষাবে। হায় নিষ্ঠুর জীবন, বাঁচার উপায় কি?”
দুইজনে মিলে কিছুক্ষন ভাবল। তারপরে প্রেমিকা ছাগল বলল, “দেখো জানের টুকরাটি, মানুষ থাকে এরকম জায়গায় আমি আর যেতে চাইনা। মানুষেরা অমানুষ হয়। চল জঙ্গলে পলাই।”
“জঙ্গল?” প্রেমিক ছাগল খাবি খেল, “জঙ্গলে তো খালি দুষ্ট জানোয়ার, এরা তো গেলেই কাঁচা খেয়ে ফেলবে আমাদের।”
"উহু", প্রেমিকা বলল, "জঙ্গলে অন্তত ঝেড়ে দৌড় দেওয়ার রাস্তা খোলা আছে। বেচাল দেখলেই দিব ছুট। শহরবন্দরে লুকানোর জায়গা নাই জঙ্গলে অন্তত সেই সমস্যা হবেনা। ব্যবস্থা হয়ে যাবে ঠিক।"
গভীর রাতে দুই ছাগল দিল কাট্টি। ছুটতে ছুটতে একবারে গভীর জঙ্গলের ভিতর দেখল এক জায়গায় বিশাল পিপুল গাছ, তার কোটরে গভীর গর্ত। তারা দুইজন রাতে সেই কোটরে ঘুমাতে গিয়ে ঐসব করল আর কয়দিন পর তাদের হল একহালি পোলাপান।
কিছুদিন পরের কথা, সেই গাছের পাশ দিয়ে যাচ্ছিল এক বাঘ। সে বাচ্চাদের আওয়াজ শুনে এগিয়ে এল, আর মা ছাগলের হল চক্ষুস্থির। এত সাধের বাচ্চাগুলি বাঘের পেটে যাবে? সে এক ফন্দী আঁটল আর কোটরের ভিতর থেকে চিৎকার করে বলল, “কত? আর কত? এতো খাই খাই কেন তোদের? এইমাত্র না পাঁচটা বাঘ, তিনটে ভালুক, দুইটা গণ্ডার আর ছয়টা মহিষ খেলি? আবার খিদা? শোন, বাইরে দেখলাম একটা বাঘ আসছে, ঐটা ধরে দিচ্ছি দাঁড়া। কিন্তু আর কিছু পাবিনা কিন্তু!”
বাঘ ভাবল ওরে নারে, ইকি কথা! এ কিরকম আশ্চর্য জানোয়ার রে ভাই, পোলাপান খাওয়ায় পাঁচটা বাঘ তিনটা ভালুক আরো জানি কি কি! খাইছে টু দি পাওয়ার ইনফিনিটি, সোজা পলাই। 
ছুটতে ছুটতে বাঘ সেই সাতাশ মাইল দূরে গিয়ে থেমে হাঁপাতে থাকল একটা গাছের নিচে, সেই গাছে বসে কলা খাচ্ছিল এক ধাড়ি হনুমান। সে কইল, "কি বাঘমামা হাঁফাচ্ছো কেন?" বাঘ বলল, "বাপরে বিশ্বাস করবি না রে বান্দর, সে এক আশ্চর্য ঘটনা। এক জানোয়ারের পাল্লায় পড়েছিলাম, ছাগলের মত দেখতে কিন্তু সে এক পালোয়ান বটে। ছেলেপিলের খাবারে তার লাগে পাঁচটা হাতি আটটা গণ্ডার পনেরোটা বাঘ আরো জানি কিসব। চিন্তা করা যায়, আমি হইলাম বাঘ আমার কাজ বাকীদের খাওয়া, এ কিনা বাঘ খায়! কি দিন পড়লরে হনুমান।"
পুরো ঘটনা মন দিয়ে শুনল হনুমান কলা খেতে খেতে, তারপর ছিলকা ছুঁড়ে ফেলে গম্ভীর গলায় বলল, "মামু, তুমি প্রতারণার শিকার। এইটা একটা ভণ্ড ছাগল। ভয়ের কিছু নাই।"
"এহ ভয়ের কিছু নাই," মুখ বিকৃত করে বাঘ বলল, "তোর আর কি ভয় সে তো আর হনুমান খায়না। বাঘ হলে টের পেতি কেমন অস্থির বিষয় এইটা।" হনুমান বলল, "আচ্ছা চল মামু, দেখে আসি তোমার ভয়াল ছাগল।" বাঘ বলল, "হ তোর আর কি, কিছু হইলে গাছে উঠে দিবি চম্পট। আমার তো আর সেই উপায় নাই, আমি ধরা খেয়ে যাবো ঠিক।" তখন হনুমান বলল, "আরে না আমি সাথেই আছি মামু। আচ্ছা এক কাজ কর, আমাদের দুইজনের লেজে মারো কড়া গিট্যা। তাইলে তো বিশ্বাস হবে যে আমি পালাবোনা? আমরা একসাথেই থাকব সুখেদুঃখে।"
বাঘ রাজি হল। দুইজনের লেজে শক্ত গিঁট মেরে তারা রওনা দিল ছাগলের বাসার উদ্দেশ্যে। দূর থেকে লেজবাঁধা বাঘ আর হনুমান দেখে মা ছাগল বুঝল খবর হ্যাজ। সে নতুন ফন্দী আঁটল, বাঘ আর হনুমান কাছে আসতেই চেঁচিয়ে উঠল, “ওরে বুদ্ধু হনুমান, তোকে বুঝি মোটে একটা বাঘ আনতে বলেছি? রাতেরবেলা আমার বর এসে খাবে কি?”
এইনা শুনে বাঘের তো চক্ষুস্থির। এই তাহলে আসল ঘটনা, বান্দর এক নিষ্ঠুর প্রতারক বাঘখাউকার এজেন্ট যার বুকটা একটুও কাঁপেনা শিকারীর হাতে অবুঝ বাঘ হাতি তুলে দিতে। বাঘ আর দেরী না করে আকাশ বাতাস কাঁপিয়ে দিল দৌড়। সামনে যা ছিল যে ছিল সবকিছু শক্ত হাতে সরাতে সরাতে বনজঙ্গল ভেদ করে বাঘের এই দৌড়ে হনুমানের অবস্থা হল কেরোসিন। সে কি আর লেজের গিট্টু ছুটাতে পারে, বাঘের সাথে উড়তে উড়তে সে গাছপালা বাঁশ মাটি পাথরের বাড়ি খেয়ে অস্থির। মরিয়া হয়ে গিট্টু ধরে টানতে টানতে হনুমান ফট করে বাঘের ল্যাজ ছিঁড়ে নিয়ে এল। বাঘ সেসব কিছুর পরোয়া না করে ছুটতে ছুটতে পালাল সোজা তিব্বত।
এদিকে হনুমানের লেজে আধাছেঁড়া বাঘের লেজ লাগানো দেখে হনুমান সমাজে সকলে তাকে নিয়ে শুরু করল ব্যাপক হাসাহাসি। সমাজে তার আর কোন সম্মানই রইল না, মনের দুঃখে সেও তিব্বত রওনা দিল। আর দুই ছাগল হাঁফ ছেড়ে তাদের বাচ্চাদের নিয়ে সুখেশান্তিতে দিন কাটাতে লাগল।


বদ বখত



আগস্ট মাস, ১৬৫৯। দিল্লী।
নাজিরের কথাঃ
জিনিসটা ধরে আমি মুখ কুঁচকে বললাম, এহ দুনিয়ার রক্ত। এইটা দেখে কিছু বুঝার উপায় আছে নাকি?
আছে, মোতালিব ঘাড় নেড়ে বলল, যে চেনার সে ঠিকই চিনবে। সময় অল্প, বাহাসের সময় নাই।  ধুয়ে পরিষ্কার করি আয়। বাইরে পানি আছে না?
কামরায় বাকি দুইজনও সায় দিল। বাইরে পানি আছে। চারজনে  মিলে বাইরে গেলাম ধুতে।
………………………………………………
কুতুব আলির কথাঃ 
ঘরের দাওয়ায় দাঁড়িয়েই শুনতে পেলাম বাইরে হইহল্লা। কথা সত্য তাহলে, মতিউল্লা ভুল বলেনি। দীর্ঘশ্বাস ফেলে পিরানটা গায়ে দিলাম, কাজে যেতে হবে। ডাইনে ঘুরতেই দেখি ছোট ছেলে আতর আলি পাঁই পাঁই করে ছুটছে দরজার দিকে। আমি নিষেধ করে জোরে ডেকে উঠলাম, আতর আলি। আতর আলি। ঘরে আয় বাপ বাইরে হারায় যাবি যে।
কে শোনে কার কথা। আতর আলি এক ঝলক পিছন ফিরে তাকিয়েই আবার যে কে সেই ছুট। আমাকেও তাই পিছু নিতে হল।
বাইরে লোকে লোকারণ্য। কেউ কেউ মাতম করছে। কেউ দাঁত বের করে হাসছে। কেউ এমনিই দাঁড়িয়ে আছে। ফিসফিস করে কথা কইছে কেউ কেউ। রাস্তার দুইপাশে মানুষ আর মানুষ। আমি এগিয়ে গিয়ে আতর আলির হাত ধরলাম। সে বলল, আব্বা ঐ যে হাতি। ছুট তাই না? বাট্টু হাতি।
হ্যাঁ বাট্টু হাতিই বটে। খর্বকায়। গায়ে ঝালর নেই, কাদামাটি মাখা। আতর আলি আমার হাত ধরে টান দিল, আব্বা হাতি এত ময়লা ক্যান? গেল বচ্ছর মনে আছে এক শাহজাদায় হাতি কইরা বেড়াইতেছিল আর পয়সা ফিক্যা মারতেছিল, কত বড় হাতি আসমানের সমান উঁচা তাই না আব্বা? 
আমি মাথা নেড়ে বললাম হ বেটা খেয়াল আছে। এইটা অন্যরকম শাহজাদা। বদ নসিব। এর পয়সা নাই আর।
আতর আলি ঝট করে আবার ক্রমশ এগিয়ে আসা বাট্টু হাতির দিকে তাকাল ভালো করে। বলল, শাহজাদা? শাহজাদা কই দেখলা আব্বা? কেউ নাই তো!
তারপরেই সে আচমকা বুঝতে পারল একটা দেহ আড়াআড়ি করে বাঁধা সেই হাতির পিঠে। দূর থেকে ঠাহর হয়না। সে উত্তেজনায় বলল, আরে তাইতো। আব্বা ওরে বানছে ক্যান? কি করছে ওরে বানছে ক্যান?
আমি আতর আলির হাত ধরে চুপ করে রইলাম। পাশে লোকে ঠেলাঠেলি করছে, আতর আলি আমার দিকে ঘেঁষে দাঁড়ালো একটু। হাতি একবারে আমাদের সামনে তখন। 
আতর আলি ভালো করে হাতির পিঠে বাঁধা দেহ খুঁটিয়ে দেখে চিৎকার করে বলল, আব্বা! মাথা কই? আব্বা মাথা নাই তো মাথা কই? এর মাথা কই আব্বা?
………………………………………………
নাজিরের কথাঃ
রূপার কাজ করা থালায় সাবধানে জিনিসটা রাখলাম বাদশার সামনে। ধুয়ে পরিষ্কার করা, এক ছিটা রক্ত লেগে নাই আর। পরিষ্কার চেনা যাচ্ছে।
হিন্দুস্তানের মহান বাদশা আলমগীর মুহুর্তের জন্য তসবী জপা থামিয়ে সামনে থালায় রাখা বড়ভাই দারা শুকোর কাটা মাথা দেখে দাঁতে দাঁত চেপে গালি দিয়ে বললেন, বদ বখত।


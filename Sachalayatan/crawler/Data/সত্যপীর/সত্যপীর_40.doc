ফাঁসুড়ে - প্রথম পর্ব



জামার খুঁট দিয়ে কপালটা মুছে সোজা হয়ে দাঁড়াল মতিলাল।ধু ধু রতনপুর মাঠে মধ্যদুপুরের চাঁদিফাটা গরম তাকে কাবু করতে পারেনি ঠিকই তবে একটু কাহিল লাগছে। সকালে রুটি খেয়ে বেরুনো উচিৎ ছিল। কোঁচড়ের ভেতর হাত ঢুকিয়ে একগাল মুড়ি চালান করে দিতে দিতে তীক্ষ্ণ চোখে মতিলাল খেয়াল করল কেউ আসছে।
বেশ বেশ।
জামাটা একটু ঝেড়েপুঁছে পাশে গাছের ছায়ায় আরাম করে বসল মতিলাল, আর ঝোলা থেকে বাঁশি বের করে বাজাতে শুরু করল অল্প। দূরে পথিক একটু থেমে তারপর সেদিকেই আসতে থাকল ধীরে। কাছে এসে মতিলালকে জিজ্ঞেস করল, এইটা কোন জায়গা গো?
রতনপুর, মিষ্টি হেসে মতিলাল উত্তর দিল, দাদা বসেন না, বসেন। বড় হাঁপাই গেছেন যে!
পথিক একটু দূরত্ব বজায় রেখে ছায়ায় বসে বলল, সেই সকাল থেকে হাঁটছি, এদিক এত গরম আগে জানতাম না। মাথার সাদা চুল কয়টা পুড়ে কালা হয়ে গেল!
দাদা বুঝি অনেক দূর থেকে আসতিছেন?
হুঁ ওই আরকি, পথিক সতর্ক গলায় এড়িয়ে গেল উত্তর, দূরই। আচ্ছা কাছাকাছি গঞ্জ কোথায় আছে?
এই আরেকটু এগোলেই ছোট গঞ্জ। আমার ভাইয়ের দোকান আছে হেথা, আমি যাব সেদিকেই। মুড়ি খাবেন?
নাহ গঞ্জে গিয়ে একবারে খেয়ে নিব। চলি তবে।
চলেন আমিও যাই।
হাঁটতে হাঁটতে মতিলাল আগড়ম বাগড়ম বলার ফাঁকে জরিপ করে নিতে থাকল পথিকের জামাজুতা। পরনে সিল্কের জামা, মালদার আদমি বলেই মালুম হচ্ছে। নতুন চটি, বেশী ময়লা নয়। লোকটা না বলল সকাল থেকে হাঁটছে? উড়ে উড়ে হাঁটছিল নাকি, এতো পরিষ্কার চটি তো হবার কথা নয়। 
হঠাৎ পেছনে একটু আওয়াজ শুনে অল্প চমকে মতিলাল পিছনে তাকাল। কেউ পিছু নিল নাকি? ঘাড় ঘুরিয়ে তাকে পেছনে তাকিয়ে দেখতে দেখে পথিক বলল, কি হল?
কেউ আসতিছে মনে হল। শব্দ পেলাম।
কই?
চিন্তিত মুখে মতিলাল বলল, দেখি না কিছু। আমারই ভুল বুঝি।
আবার হাঁটা ধরল দুইজনে। একটু ধীরলয়ে। মতিলালের মন খুঁতখুঁত করতে লাগল, ঝিল বেশী দূরে নয়। কে ছিল পিছনে?
আরেকটু এগিয়ে দেখা গেল মাঠ শেষ, বড় বড় গাছের জঙ্গল। সেইদিক আঙুল উঁচিয়ে মতিলাল বলল, এইদিকে একটা ঝিরি আছে কত্তা। পিয়াস লাগছে, একটু জিরিয়ে এগোই বরং।
দুর্দান্ত গরমে অস্থির পথিক সায় দিয়ে তার সাথে এগিয়ে গেল ঝিলের দিকে। চমৎকার টলটলে পানি, বড় গাছের পাতা ভেদ করে সূর্যের আলো ঘেঁষতে পারেনি বেশী। ভারি ঠান্ডা। আঁজলা করে পানি খেয়ে তৃপ্ত পথিক গাছে হেলান দিয়ে বসতেই মতিলাল মধুর কন্ঠে বলল, তামুক খাবেন কত্তা?
তামুক? নিচ্চয় নিচ্চয়, কেন নয়?
মিষ্টি হেসে জামার ভেতর হাত ঢুকাল মতিলাল, আর চোখের পলকে বের করে আনল একটা হলদে রুমাল। রুমালের দুই কোনে বাঁধা তামার চাকতি। নিমিষেই সেই দুই চাকতিওলা রুমাল পথিকের গলায় আটকে সর্বশক্তি দিয়ে মতিলাল দিল টান। গোঁ গোঁ করতে করতে তীব্র বাধা দিতে থাকল পথিক, মতিলালের রীতিমত কষ্ট হচ্ছিল ফাঁস ধরে রাখতে। এই ব্যাটার গায়ে এইরকম কড়া জোর কে জানত। 
শক্ত বাঁধন আরো শক্ত করে ধরতে ব্যস্ত মতিলাল হঠাৎ টের পেল নিঃশব্দে তার পিছনে এসে দাঁড়িয়েছে কেউ। ঝট করে পেছন ফেরার আগেই পেছনের পালোয়ান ভারি মুগুর দিয়ে দিল মতিলালের মাথায় শক্ত বাড়ি। এরপর আরেকটা। তারপর আরেকটা।
অজ্ঞান হয়ে পড়ে গেল ফাঁসুড়ে মতিলাল।
.......................................................................................
জ্ঞান ফিরে সে নিজেকে আবিষ্কার করল একটা কুঠুরির মধ্যে। শক্ত পাথরের দেয়াল, উপরে অল্প একটা ফুটো, হাতও গলবেনা এতই ছোট। ইঁদুর একটা কিচিকিচ করতে করতে দৌড়ে গেল গা ঘেঁষে।ভারি পিশাব লেগেছে মতিলালের, একটা কোনায় গিয়ে ছ্যাড়ছ্যাড় করে মুতে দিয়ে আসল। তারপর ঠান্ডা মাথায় চিন্তা করতে বসল। তিরিশ বছরের জীবনে এরকম বিপদে সে পড়েনি। ফাঁসুড়েরা সাধারণত দল বেঁধে চলে, কিন্তু মতিলাল ছোটবেলা থেকেই ত্যাড়াগোছের। পিতাকে সে পরিষ্কারই বলে দিয়েছিল যে সবার সাথে মিলে কাজ করতে তার ভাল লাগে না, একা কাজ করলে সে স্বাচ্ছন্দ্যও বোধ করে আর পয়সাকড়িও জোটে বেশী। শুনে বাপ তাকে যে চড় কষিয়েছিল তার ব্যথা এখনো একটু একটু আছে। 
দড়াম করে দরজা খুলে গেল এমন সময়, বল্লম হাতে এক প্রহরী ঢুকে খাবারের বাটি নামিয়ে রেখে আবার বিনা বাক্যব্যয়ে বাইরে গিয়ে দরজা লাগিয়ে দিল। মতিলাল লাফ দিয়ে চিৎকার করে উঠল, এই! এই! দরজা খোলেন! দরজা খোলেন গো। দরজা খোলেন। ভুল হয়ে গেছে কত্তা। ভুল হয়ে গেছে। দরজা খোলেন। দরজা খোলেন।
কোন সাড়াশব্দ নেই। আরো জোরে চিৎকার করতে গিয়ে মতিলাল টের পেল গলায় আর জোর নেই। খাবারের বাটি থেকে অসম্ভব সুগন্ধ বেরুচ্ছে, কাছে গিয়ে দেখে পুলাউ আর মাংসের ঝোল। কোর্মার মত। শেষ কবে কোর্মা খেয়েছে মনেও করতে পারল না মতিলাল, কাপড়ে হাত মুছে সোজা খাবারে মন দিল সে। উপরে ফুটা দিয়ে আসা আলো ক্রমে ফুরিয়ে আসছে, সন্ধ্যা হয় হয়। 
খেয়ে নির্জীবের মত নেতিয়ে পড়ল ক্লান্ত মতিলাল।
পরদিন সকালে যার লাথি খেয়ে ঘুম ভাঙল চোখ কচলে তাকে ভাল করে দেখে মতিলাল চিনল এই সেই পথিক, যার ফাঁস নেবার চেষ্টা করেছিল সে। পথিকের পা জড়িয়ে ধরে হাউমাউ করে চিৎকার করে উঠল মতিলাল, কত্তা মাপ কইরে দেন গো মাপ কইরে দেন। ভুল হইয়ে গেছে। মাপ কইরে দেন।
লাথি কষিয়ে মতিলালকে দূরে সরিয়ে পথিক বলল, ধুর হারামজাদা সর। গা লাগাস কেন। গোসল করে আসছি দিল সব মাটি করে। সর। 
তারপরে একসেট নতুন জামা মাটিতে ফেলে বলল, এইটা পরে নে। পরে আমার সাথে চল।
বিনা বাক্যব্যয়ে জামা পরে প্রহরীবেষ্টিত অবস্থায় মতিলাল হাঁটতে থাকল পথিকের পিছু পিছু। বিশাল দালান, পাশে বাগান। একধারে কেঁচি দিয়ে বাগানের ঘাস ছাঁটছে পাঁচ/ছয়টা মালি, গরুর গাড়িতে খাবারের স্তুপ নিয়ে পাকশালার দিকে যাচ্ছে দুইজন। এলাহী কারবার।এ কোথায় এসে পড়ল সে? সে এখানে কেন?
কিছুক্ষণ পর বড় দালানের ভেতর একটা বিরাট কামরায় এসে তার যেন চোখ ঝলসে গেল। এক পাশে বাঘের চামড়া সাঁটানো, মণিমুক্তা লাগানো কাপ পিরিচ টেবিলের উপর। দূরে দেয়ালে ঝুলানো দুইটা আলিশান তলোয়ার আর নিচে একটা ঢাল। 
ঠিক মাঝখানে মাদুর পাতা, তাতে আধাশোয়া হয়ে তামুকে টান দিতে দিতে এক পাগড়িওলা লোক ভারি কৌতুকের স্বরে বললেন, কি ঘুম হল?
হাউমাউ করে কেঁদে উঠল মতিলাল ভয়ে, কত্তা আমি কিছু করি নাই আমি কাউরে মারবনা ছেড়ে দেন কত্তা ছেড়ে দেন।
বিরক্ত হয়ে পাগড়িওলা মতিলালের পাশে দাঁড়ানো পথিককে বললেন, এ কি মুস্কিল এ ছাগলে কান্দে কেন? এই তোর সেই রুমালওয়ালা? ঠিক জানিস?
মৃদু স্বরে পথিক উত্তর দিল, এ ই ঠিক লোক হুজুর। পাকা খবর আছে।
দেখে তো মনে হচ্ছে ভয়ে পিশাব করে দিছে, ভুরু কুঁচকে পাগড়িওলা বললেন, যাকগে কাজ হলেই হল। শুন মতিলাল, তোর কোন ভয় নাই। তোকে আমার বিশেষ প্রয়োজন, তা সে সময় আসলে হবে। আপাতত খেয়েদেয়ে নে একটু। রাত্রে কি খেয়েছিলি কাল?
কুর্মা হুজুর।
দাঁত বের করে হেসে পাগড়িওলা বললেন, বেশ। আরো কয়দিন কোর্মা খা। আমি একটু ব্যস্ত আছি। তারপরে কথা হবে। এখন যা।
আপনি কে হুজুর?
হো হো করে হেসে দিলেন পাগড়িওলা মতিলালের প্রশ্নে, আমি কে সেইটাও একটা কথা। লোকে আমার নামে নানা কথা বলে বেড়ায় বটে, তবে আমি লোক তত খারাপ নই।
এই বলে তিনি পাশে রাখা পেস্তার শরবত ঢকঢক করে এক চুমুকে খেয়ে বিরাট ঢেকুর তুললেন একটা। তারপর মতিলালের চোখে চোখ রেখে মধুর স্বরে বললেন, আমার নাম আসাফউদ্দৌলা। মীর্জা মুহম্মদ আসাফউদ্দৌলা। আমি আলিগড়ের নবাব।
(চলবে)


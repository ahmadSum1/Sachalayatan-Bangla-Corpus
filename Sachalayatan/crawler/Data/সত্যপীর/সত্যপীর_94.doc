নবাবনামা - দুই




প্রথম পর্ব এখানে
মুর্শিদ কুলির মৃত্যুর পর কটক থেকে দুই অনুচর নিয়ে বাংলায় হাজির হন জামাতা সুজা খান। ওই দুই অনুচর ছিল দুই ভাই, একজনের নাম হাজি আহমেদ আরেকজনের নাম আলিবর্দি খাঁ। কেউ বলে এরা দিল্লীর বিরাট বংশের লোক, তবে দুষ্টলোকের রটনা হল হাজি আহমেদ ছিল একটি ভৃত্য আর আলিবর্দি ছিল হুক্কাবরদার। বড় ভাই হাজি আহমেদ অতি চতুর ও বুদ্ধিমান, তিনি মন্ত্রিপদ বাগিয়ে নিলেন। শোনা যায় নবাবের হেরেমে পাইকারি মেয়ে সাপ্লাই করার জন্য তিনি দাগী আসামীদের নিয়ে দল গড়েন। তিনি নাকি একটি কচি সুন্দরী ভেট হিসেবে বগলে না নিয়ে কখনোই নবাবের দরবারে যেতেন না। ছোট ভাই আলিবর্দি ছিলেন কড়া ধাঁচের, পাক্কা সৈনিক মনোভাব। তাকে নবাবের অধীনে একটি ঘোড়সওয়ার কোম্পানীর প্রধান বানানো হয়।
এই দুইটি মুসলমান ভাই ছাড়াও দুইটি হিন্দুকে চাকরী দেন সুজা, তাদের নাম আলম চান আর জগতশেঠ। আলম চান পরিচিত ছিলেন রায় রাজন হিসেবে, ব্যবসা বাণিজ্যে তার ব্যাপক অভিজ্ঞতা। এক ধরনের ব্যাবসাদার ছিল যারা নবাবের আজ্ঞা পদে পদে পালন করতো কিন্তু তার মূল ধান্দা ছিল পয়সা বানানো, রায় ছিলেন ওইরকম লোক। জগতশেঠের উত্থান আওরঙ্গজেবের আমলে, তিনি ছিলেন মুর্শিদাবাদের বনেদী ব্যাংকিং পরিবারের লোক। মুর্শিদ কুলির বাংলা বিহার উড়িষ্যার নবাব আর দেওয়ান হবার জন্যে যে পয়সা লেগেছিল তার অন্যতম উৎস ছিলেন জগতশেঠ।
সুজা খান ছিলেন নরম সরম টাইপ, চারপাশের সবার মন যুগিয়ে চলতেন তিনি। মরহুম শ্বশুরের আটক জমিদারদের তিনি মুক্ত করে দিলেন, আর বললেন টাকা ঠিকঠাক মত দিলে আর যন্ত্রনা করা হবেনা তাদের। কিছু কিছু ট্যাক্স তিনি মকুব করে দিলেন। এরপরে চার অনুচরের হাতে শাসন ছেড়ে তিনি বোতল ও যুবতীর পৃথিবীতে মনোনিবেশ করলেন।
কয়দিন পরে বিহারের ডেপুটি নবাবের পোস্ট খালি হল, আর হাজি আহমেদ তার হেরেমের কানেকশন খাটিয়ে ভাই আলিবর্দিকে ঐ চাকরির ব্যবস্থা করে দিলেন। নবাব সুজার বউ মুর্শিদ কুলির মেয়ে বেঁকে বসলেন যে তিনিই আলিবর্দিকে অফিসিয়াল তকমা দিবেন। মোগল রীতিনীতির ঘোর বিরোধী এই মেয়েমানুষের আবদার, কিন্তু নরম দিলের সুজা তা মঞ্জুর করলেন। আলিবর্দি খাঁ দাঁতে দাঁত চেপে অপমান হজম করে জেনানামহলে গিয়ে ডেপুটি নবাব টাইটেল নিতে বাধ্য হলেন।
এদিকে দুই ভাইকে নিয়ে জামাই আদর দেখে তরুন রাজপুত্র সরফরাজ খান তেলেবেগুনে জ্বলে উঠলেন। তিনি খোলা দরবারে প্রকাশ্যে পিতাকে বললেন যে তিনি দুইটি সাপ পুষছেন, এই সাপ একদিন পরিবারটিকে দংশন করে হত্যা করবে। সুজা এই দেখে ছেলেকে সোজা ফাটকে পুরে দিলেন, আর ধুরন্ধর হাজি তাকে বের করে আনলেন। সরফরাজ কিন্তু তবুও দুই ভাইয়ের প্রতি বিদ্বেষ পুষে রাখলো।
এদিকে দুই ভাই দিল মন নিজ নিজ কাজে। হাজি আহমেদ জমিদারদের বোঝাল সে-ই তাদের মুক্ত করে এনেছে, সুজা একটা দুর্বলচিত্ত লোক ইত্যাদি। বিহারের ডেপুটি আলিবর্দি বিবিধ রাজাকে আমন্ত্রন জানিয়ে তাদের সাথে বিএফএফ পাতালেন, তাদের সাথে ভ্রাতৃত্ব ও মৈত্রীর বন্ধনে জড়াবার দৃঢ় শপথ ব্যক্ত করলেন। তারপরে পাটনায় ডেকে কল্লা নামিয়ে দিলেন। বাকিদের সশস্ত্র আক্রমন করা হল, তাকে শাসক মেনে নিয়মিত টাকা পাঠানোর হুকুম হল। এই পুরো ব্যাপারটায় আলিবর্দির সঙ্গী ছিল এক আফগান, তার নাম আব্দুল করিম খান। পনেরোশ আফগান যোদ্ধা নিয়ে সে সাহায্যে এসেছিল।
আলিবর্দি এরপরে মন দেন হিন্দু চুকওয়াড় জাত বশ্য করতে। এরা ছিল সাহসী যোদ্ধা, পাটনা আর মুঙ্গেরের মাঝামাঝি শাম্ব নদীর তীরে এরা থাকতো। চুকওয়াড়ের রাজা ভারি ত্যাড়া লোক, কখনোই কোন পয়সাকড়ি নবাবকে ছোঁয়াত না। এমনকি সে মোগলদেরও মানত না। মুঙ্গেরের উপর দিয়ে যাওয়া যাবতীয় জাহাজ পাকড়ে সে নিয়মিত চান্দা আদায় করতো। এইরকম স্বাধীন রাজার দলই ইয়োরোপীয়ানদের ব্যাপক দৌড়ের উপর রাখত, তাদের জাহাজে পাহারাদার রাখতে হত। কোলকাতায় ইস্ট ইন্ডিয়া কোম্পানীর মেজর হান্টের সাথে প্রায়ই এদের হাতাহাতি হত।
১৭৩০ সালে রাজা গেল মরে। তার ছেলে, মোটে সতেরো বছর বয়েস, আলিবর্দির সাথে চুক্তিতে এল আর খাজনা দিতে রাজি হল। দুই পক্ষই ভারি সাবধানতা অবলম্বন করলো খাজনা উত্তোলনের সময়। মুঙ্গেরের পাশে নির্দিষ্ট স্থানে রাজা অনধিক তিরিশটি অনুচর নিয়ে টাকা দিতে আসতেন, আর এক মোগল অফিসার এসে টাকা নিয়ে যেত। তার সাথেও থাকত তিরিশ প্রহরী।
১৭৩৫ সালে গঙ্গা ধরে এক ইংরেজ বহর পয়সা আর মাল নিয়ে পাটনা কুঠি যাচ্ছিল। হলওয়েল নামে এক তরুন সিভিলিয়ান ছিল কমান্ডার, আর ক্যাপ্টেন হলকম্ব ছিল সৈন্যের নেতৃত্বে। বিশে অক্টোবর ভোরবেলা তারা মুঙ্গেরের কাছে বনের ধারে থামে। এগারটার দিকে একটি ঝুড়িভর্তি মাছধরা নৌকা আসতে দেখা গেল। নৌকা থামিয়ে দেখা গেল ঝুড়িতে মাছ নয় মানুষের কাটা মাথা দিয়ে ভরা। শোনা গেল আলিবর্দির একটি চরম বিশ্বাসঘাতকতার গল্প। ওইদিন সকালে বাৎসরিক খাজনা দিতে তিরিশ অনুচর সহ রাজা গিয়েছিলেন, গিয়ে দেখেন আলিবর্দির চারশ সিপাই। রাজা ও তার অনুচরদের কল্লা নামিয়ে ঝুড়িভর্তি করে এই নৌকায় পাঠান হয় আলিবর্দির কাছে।
একই দিনে আলিবর্দি চুকওয়াড়ের রাজধানী শাম্ব নগরী ধ্বংস করতে লোক পাঠান। সন্ধ্যার দিকে ইংরেজরা দূর থেকে নগরীর ধোঁয়া ওঠা দেখতে পায়। কিশোরী রাণী তার নাবালক সন্তান নিয়ে ঘর আটকে সব ভৃত্য দূর করে দেয়, তারপরে ঘরে আগুন লাগিয়ে দেয়। আলিবর্দির সিপাইরা এসে দেখে বিলকুল ফাঁকা। বিবিধ ঘরবাড়ি তছনছ করে আগুন ধরিয়ে তারা বাড়ির পথ ধরে।
এইসময় আফগান আব্দুল করিম ভারি ঘাড় ত্যাড়ামি করছিল দেখে আলিবর্দি একে ঠান্ডা করার ব্যবস্থা করেন। আব্দুল করিমকে প্রাসাদে ডাকা হয়, আর ঢোকামাত্র আততায়ীর দল তার উপর ঝাঁপিয়ে পড়ে তাকে কেটে পিস পিস করে। আফগান সিপাইরা এতে ব্যাপক ভীত হয়, আলিবর্দির বিপক্ষে তারা টু শব্দটিও আর করে না।
এদিকে দিল্লীর সাথে আলিবর্দির আরেক গুটি চলছিল। সুজা খানকে হটিয়ে নিজেই বিহারের স্বাধীন নবাব হবার ধান্দা ছিল তার। দিল্লী দরবারের নানান উজিরনাজিরকে ঘুষ পাঠিয়ে খোদ মোগল সম্রাটের কান পর্যন্ত যাওয়ার ব্যবস্থা করেন তিনি। সুজা খান খবর পেয়ে হাজি আহমেদকে গারদে ভরেন। কিন্তু তিনি নরম দিলওয়ালা লোক, আলিবর্দির আখের গুড়ের মত মিষ্টি চিঠি পেয়ে আর হেরেমের নারীদের অনুরোধে তিনি  হাজিকে ছেড়ে দেন। হাজি আহমেদ আবার স্বমূর্তি ধরেন।
হঠাত একদিন ঘুম থেকে উঠে সুজা দেখেন তিনি চালে হেরে গেছেন। তার পুরোন চাকর আলিবর্দি খাঁকে বিহারের নবাব করার হুকুম জারি করে চিঠি দিলেন স্বয়ং মোগল সম্রাট। সুজার ক্রোধের অবধি রইল না, তিনি দুই বদমাস ভাইয়ের সানডে মানডে ক্লোজ করে দেয়ার সিদ্ধান্ত নিলেন। কিন্তু আচমকা তার মৃত্যু ঘটে, কেউই ঠিক করে বলতে পারেনা কিভাবে। বিশ্বাস করা হয় হাজি আহমেদের ইশারায় জেনানামহলের কেউ তাকে বিষ খাইয়ে মারে।
সুজা খান একটি অস্থির সময়ে বেঁচে ছিলেন। হিন্দুস্তানের সর্বশক্তিমান মোগল শাসন তখন ঢিলে হয়ে আসলেও বহালই ছিল। সুজা অত্যাচারী ছিলেননা তার শ্বশুর মুর্শিদ কুলির মত। তার কর্মচারীদের তিনি নানান পদের খাবার পাঠাতেন নিয়মিত, এমনকি মুর্শিদাবাদে অচেনা আগন্তুকদেরও সাদরে বরণ করা হত। কেউ ঘুষ খায় এই অভিযোগ এলে সোজা ডিসমিস করে দেয়া হত, আর খবর প্রদানকারীর মিলত নগদ পয়সা। 
সুজার একটি নোটবই ছিল, হাতির দাঁতে বাধানো। ওইখানে তিনি তার পরিচিত সকলের নাম টুকে রাখতেন, আর কয়দিন পর পর একেকটা নামের পাশে একটি টাকার অংক বসাতেন। ঐ টাকা সরাসরি নবাব পাঠাতেননা, করতেন কি খাতক জমিদারদের কাছে ঐ নাম পাঠাতেন যেন জমিদার নবাবকে খাজনা বুঝিয়ে দেবার বদলে ঐ ব্যক্তির কাছে টাকা পৌঁছে দেয়। জমিদারেরা খুশি হয়ে ঐ টাকা সহ কিছু উপরি উপহারসুদ্ধা লোকটির কাছে বুঝিয়ে দিত। 
(চলবে)
জেমস হুইলারের “The History of India from the Earliest Ages: pt. I. Mussulman rule. pt.II. Mogul empire. Aurangzeb” অবলম্বনে।
…............................................................
সংবিধিবদ্ধ সতর্কীকরণঃ লিখকের মতামতের জন্য অনুবাদক দায়ী নহেন।


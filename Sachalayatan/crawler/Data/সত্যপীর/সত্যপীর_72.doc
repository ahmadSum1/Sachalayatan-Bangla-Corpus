পাইরেটস অফ ইন্ডিয়া



ঔপনিবেশিক ইংরেজের জাহাজে কেউ ঢিল মারলেই তাকে পাইরেট ডাকা হত, যার ঢিল যত বড় সে তত বড় নটোরিয়াস পাইরেট। এইরকম এক দুর্ধর্ষ পাইরেট ভারতের পশ্চিম উপকূলে ইংরেজকে খুবই বিরক্ত করতো, তার নাম কানোজী আংরে। মারাঠা নৌবাহিনীর অ্যাডমিরাল।  বম্বে থেকে সাভান্তওয়াড়ি পর্যন্ত আস্ত পশ্চিম ভারতীয় উপকূল ছিল তার সাম্রাজ্য, ১৭২৯ সালে মৃত্যুর আগ অবধি প্রবল প্রতাপশালী নৌ পরাশক্তি ইংরেজ, পর্তুগীজ আর ওলন্দাজের সাথে যুদ্ধে তিনি ছিলেন আনডিফিটেড চ্যাম্পিয়ন।
কানোজীর শৈশব সম্পর্কে অল্পই জানা যায়। তার পিতা টুকাজী মারাঠা লিডার শিবাজীর বাহিনীতে যোগ দেন ১৬৫৮ সালে, নানাবিধ যুদ্ধে অ্যাকশন ট্যাকশন দেখিয়ে পদোন্নতিও হয় তার দ্রুত। তাকে গুরুত্বপূর্ণ নৌ মিলিটারি পোস্ট স্বর্ণদূর্গে পাঠানো হয়, এখানেই কানোজী চোখ মেলে বেড়ে ওঠেন। তার দিন কাটে সাগরের তীরে জাহাজ তৈয়ার দেখে, নাবিকদের খুব কাছে থেকে দেখে ছোটবেলা থেকেই তার সাগরের জীবন সম্পর্কে ধারণা পোক্ত হয়।
১৬৯৮ সালে তাকে সরখেল অর্থাৎ অ্যাডমিরাল পদে বসানো হয়, তাকে দরিয়া সারেং ও ডাকা হত। পশ্চিম উপকূলের সর্দার হবার পর প্রথম প্রথম তিনি ইস্ট ইন্ডিয়া কোম্পানীর জাহাজ ছুঁতেন না, কিন্তু পরে আরেকটু পাকনা হয়ে ১৭০২ সালে তিনি ৬ ইংরেজসহ কোম্পানীর নৌকা পাকড়ে নিজের বন্দরে নিয়ে যান। হাঁ হাঁ করে বোম্বে থেকে কোম্পানীর লোক খবর পাঠায় যেন কালবিলম্ব না করে তাদের ছেড়ে দেয়া হয়। কানোজী সেই অনুরোধ উপেক্ষা করেন এবং বোম্বে কুঠিতে খবর পাঠান যে তিনি তাদেরকে আংরে নামটা সারাজীবন মনে রাখার ব্যবস্থা করবেন।
১৭০৪ সালে তিনি নিজেকে স্বাধীন ঘোষণা করেন। বোম্বে কাউন্সিল হুমকি দেয় কোন অবস্থাতেই যেন বোম্বে উপকূল এলাকায় ইংরেজ জাহাজ তল্লাস বা আটক না করা হয়, ইংরেজ ঐ এলাকা নিজের খাসতালুক বলেই মনে করত। কানোজী পাল্টা বলে পাঠান যে এলাকা তার নিজের, সুতরাং তার দস্তক নিয়েই সকল জাহাজ চলবে। অন্যথা হলে যেখানেই জাহাজ সেখানেই কষা মাইর। তিনি তার কথা রেখেছিলেন।
১৭০৭ সালে তিনি বোম্বে ফ্রিগেট আক্রমণ করে উড়িয়ে দেন। ১৭১০ সালে বোম্বের কাছে কান্নারি দ্বীপ (বর্তমানে খান্ডেরি) দখল করেন, ব্রিটিশ জাহাজ গোডলফিনের সাথে দুইদিন তুমুল যুদ্ধ চলে। ইংরেজ বীরত্বের সাথে পলায়ন করে, যাকে বলে বাহাদুরিকে সাথ হটনা। তারা পরে দাবী করে যে তারাই হুড়ো দিয়ে কানোজীকে ভাগিয়ে দেয়। বৃহৎ ইয়োরোপীয় জাহাজের সাথে দিনের পর দিন যুদ্ধ করলেও কানোজীর ফ্লীটের পক্ষে তা দখল করা সম্ভব ছিল না, কারন তার বেশিরভাগ জাহাজ ছোট সাইজের দ্রুতগামী মিলিটারি বোট। গভীর জলের বৃহৎ জাহাজের সাথে সম্মুখ সমরের বদলে আতকা ঝটিকা ফাইট দিতেই তারা পটু। তাই গোডলফিন পার পেয়ে যায়।
১৭১২ সালের নভেম্বরে তিনি কান পাকড়ে ধরে আনেন বোম্বে গভর্নরের সশস্ত্র ইয়ট, এক মাস পরে গোয়ার উত্তরে দুই কোম্পানীর লোক আটক করা হয়। এইসব ঘটনার কিছুদিন আগে কানোজী একটি বৃহৎ পর্তুগীজ আর্মাডার কয়েকটি জাহাজ দখল করেন, বিপুল পরিমান কামান বারুদ সহ। এই ঘটনায় ত্যক্ত হয়ে পর্তুগীজ বলে হে আমার ইংরেজ ব্রাদার, আইস দুইজনে মিলে কানোজীর সানডে মানডে ক্লোজ করে দেই। উন্নাসিক ইংরেজ গভর্নর এইস্ল্যাবি সেই অফার প্রত্যাখ্যান করেন, নোংরা পর্তুগীজের সাথে আবার কিসের প্যাক্ট।
কানোজী বোম্বেতে তিরিশ হাজার রূপী দাবী করে বন্দীদের মুক্তির বিনিময়ে, ইংরেজ সেই টাকা পাঠায়। মুক্তি পায় ইয়োরোপীয় বন্দীর দল। তখন চুক্তি হয় ইংরেজ কানোজীর মধ্যে। চুক্তি অনুযায়ীঃ
১. কোন ইংরেজ জাহাজ কানোজী আক্রমণ করবেনা
২. মাহিম হতে বোম্বে পর্যন্ত কেউ কারো জাহাজে হাত দেবেনা
৩. রেগুলার দস্তক পরিশোধ করে ইংরেজ সওদাগরেরা কানোজীর সকল বন্দরে বাণিজ্য করতে পারবে
৪. যেকোন মারাঠা জাহাজ ইংরেজ জাহাজ আক্রমণ করলে তার দায় নিতে কানোজী বাধ্য থাকবে
৫. ইংরেজ বন্দরে মারাঠারা পাস কিনে বাণিজ্য করতে পারবে।
কানোজী এই সকল শর্ত মেনে নেন, কিন্তু তার প্রস্তাবিত অন্যান্য শর্ত ইংরেজ মেনে নেয়নি। সেগুলো ছিলঃ
১. কোম্পানীকে মূল্য বুঝিয়ে দেবার সাথে সাথে তারা তাকে বারুদ বিক্রয় করবে
২. একটি জায়গা নির্দিষ্ট করে দেওয়া হবে তাকে বারুদ ফ্যাক্টরি গড়ার জন্য
৩. শত্রু   আক্রমণ করলে ইংরেজ তাকে সাহায্য করবে
৪. সওদাগরি জাহাজ বোম্বে বন্দরে রক্ষণাবেক্ষণ করা হবে না।
সুতরাং এই চুক্তি চূড়ান্তরকম একতরফা, কানোজীকে কোনঠাসা করাই এর উদ্দেশ্য। ভেতরে ভেতরে ফুঁসে উঠতে থাকেন কানোজী, সুযোগের অপেক্ষা করতে থাকেন তিনি।
জড়ো করা হয় শক্তিশালী জাহাজ, প্রতিটায় বসানো হয় ৩০ থেকে ৪০টি কামান। বাহিনীর চিফ গানার হিসেবে দায়িত্ব দেয়া হয় এক দূর্দান্ত ওলন্দাজকে। আরো চাকরি পায় জ্যামাইকান দুর্ধর্ষ পাইরেট জন প্ল্যান্টেইন, তাকে করা হয় দ্রুতগামী মিলিটারি নৌকা ফ্লীটের প্রধান। এদের অল্প বেতনের ব্যবস্থা করা হয়, আর ডিল হয় যে লুটপাটের তিন চতুর্থাংশ তাদের।
১৭১৭ সালে বোম্বের গভর্নর চার্লস বুন ঠিক করলেন কানোজীর ঘাঁটি বিজয়দূর্গ আক্রমণ করতে হবে। ক্যাপ্টেন বার্লোর অধীনে শক্তিশালী ব্রিটিশ ফ্লীট বিজয়দূর্গ অভিযানে গেল, সেখানে মারাঠা বাহিনী তাদের দেয় বেধড়ক পিটুনি। অধিকাংশ ইংরেজ নাবিক সিপাই অক্কা পায়, বাকিরা এদিক ওদিক পালিয়ে বাঁচে। মরিয়া ক্যাপ্টেন বুন ১৭১৮ এর নভেম্বরে আবার হামলা করেন। তার জাহাজ বন্দরে যাবার সময় তেমন গুলিগোলা চলেনি, কিন্তু পার্শ্ববর্তী বীচে জাহাজ ভিড়ানো মাত্রই গর্জে ওঠে স্ট্র্যাটেজিক্যাল লোকেশনে বসানো মারাঠা কামান। টানা গুলি চালিয়ে ইংরেজের হালুয়া টাইট করা হয় এবং পুনরায় তারা দূর্গের ধারেকাছেও না গিয়ে উল্টোদিকে পালাতে বাধ্য হয়।
আতঙ্কিত বোম্বে গভর্নর মহান ইংল্যান্ডের রাজার কাছে রিইনফোর্সমেন্ট চেয়ে পাঠান, বোম্বে মেরিনে যোগ দিতে আসে কমোডর ম্যাথিয়াসের নেতৃত্বে চারটে রাজকীয় রণতরী। মরিয়া ইংরেজ দুশমনি ভুলে ডাক দেয় পর্তুগীজকে, একত্রে তারা বিজয়দূর্গের মাইল পাঁচেক দূরে কোলাবা আক্রমণ করে। অক্টোবর ১৭২২ এর কথা। সম্মিলিত ইয়োরোপীয় শক্তির পুটুতে সাফল্যের সাথে রামলাথি কষিয়ে এবারেও তাদের বিতাড়িত করে দুর্ধর্ষ মারাঠা বাহিনী। আক্রান্ত জাহাজ, গোলাবারুদ ইত্যাদি মারাঠাদের হাতেই রেখে পালাতে বাধ্য হয় ইংরেজ পর্তুগীজ।

ছবিঃ বিজয়দূর্গ আক্রমণকারী ইংরেজ পর্তুগীজ যৌথ বাহিনী
অন্য পরাক্রমশালী ইয়োরোপীয় ঔপনিবেশিক শক্তি ওলন্দাজকেও ক্ষেপিয়ে দিয়েছিলেন কানোজী, তাদের কিছু জাহাজ তিনি দখল করেন। ১৭২৪ সালে এবার দূর্গ আক্রমণ করে ওলন্দাজ বহর, তাদের ছিল সাতটে শক্তিশালী জাহাজের স্কোয়াড্রন। প্রত্যেক জাহাজে পেরেক মারা ছিল ৩০ থেকে ৫০টি বৃহৎ কামান। যথারীতি এদেরকেও পিটিয়ে তক্তা করা হল।
মারাঠা ফ্লীটের জাহাজের থেকে ইংরেজ, পর্তুগীজ, ওলন্দাজ এমনকি মোগল জাহাজও বড় ও শক্তিশালী ছিল, তবু কানোজীর বাহিনীর এই অপ্রতিরোধ্য গতির কারণ ছিল তার নিজস্ব ট্যাকটিকস। তার জাহাজগুলি ছিল ছোট ও দ্রুতগামী, যেকোন আক্রমনে তারা বড় জাহাজকে চতুর্দিক থেকে ঘিরে করতো পাইকারি অ্যাটাক। আক্রান্ত জাহাজের গানার কোনদিকে কামান ফিরাবে সেইটা বুঝতে বুঝতেই দড়ি বেয়ে উঠে আসতো মারাঠা সিপাইরা, আর সবাইকে মেরে পিটিয়ে বারুদ সোনা লুট করে জাহাজে আগুন ধরিয়ে যেভাবে এসেছিল সেভাবেই দ্রুত পালিয়ে যেত কানোজীর লোক। খাঁটি ব্লিৎজক্রিগ।
এই ট্যাকটিকসের দুর্বল দিকটা হল, কানোজীর নৌবাহিনীকে সর্বদা উপকূল এলাকার কাছাকাছি থাকতে হত। তার জাহাজ গভীর সমুদ্রে অপারেশনের উপযোগী ছিলনা। তাই প্রায়ই দেখা যেত ইংরেজ পর্তুগীজ জাহাজ তার ধাওয়া খেয়ে গভীর সাগরে পালিয়ে গেছে। মারাঠারা মাইলের পর মাইল খোলা জলে লড়াই করার মত জাহাজ তৈরী করেনি, তাই তাদের বিচরন ছিল মোটামুটি ভারতের পশ্চিম উপকূল ঘিরে।
…..........................................................................................
সূত্রঃ
১. রাজারাম নারায়ন সালেতোর, Indian Pirates: From the Earliest Times to the Present Day
২. সত্যেন্দ্র সিং, Blueprint to Bluewater, the Indian Navy, 1951-65
৩. কে শ্রীধরণ, Sea: Our Saviour
৪. কে কে এন কুরুপ, India's Naval Traditions: The Role of Kunhali Marakkars
৫.  যোগেশ শর্মা, Coastal Histories: Society and Ecology in Pre-modern India
ছবিসূত্রঃ উইকিমিডিয়া


নবাবনামা - তিন




প্রথম পর্ব | দ্বিতীয় পর্ব
সুজা খানের মৃত্যুর পরে পুত্র সরফরাজ খান বাংলা ও উড়িষ্যার মহান অধিপতি হিসেবে অটো প্রমোশন পান। তিনি পিতার মতই যুবতী ও বোতলের গোলাম ছিলেন, তবে বাপের তুলনায় অনেক মাথা গরম। তিন মন্ত্রি হাজি আহমেদ, আলম চান আর জগতশেঠকে তিনি ডিসমিস করে দিলেন না, চাকরি বহাল রইল। কিন্তু তাদের অবিশ্বাস্য অপমান করা হতে থাকল দিনের পর দিন।হাজিকে প্রকাশ্য দরবারে গালাগালি করা হতে থাকল।
এরপরে তিনি জগতশেঠকে বিরাট অপমান করে বসলেন। হিন্দু ভদ্রলোকের নাতি একটি টুকটুকে বউ বিয়ে করেছিল, সরফরাজ ওই বউয়ের চেহারা পর্দা নামিয়ে দেখার বায়না করলেন। জগতশেঠ বোঝালেন এরকম করা পরিবারের চরম অসম্মান, কে শোনে কার কথা। সরফরাজ অনড়, তিনি ঘোড়সওয়ার পাঠিয়ে জগতশেঠের বাড়ি ঘেরাও করে মেয়ে তুলে আনার হুকুম দিলেন। ওই রাতেই আস্ত মেয়ে ফিরত পাঠানো হল, কিন্তু জগতশেঠের পরিবার তখন অপমানে স্তব্ধ। মেয়েটিকে বাপের বাড়ি পাঠিয়ে দেয়া হয়।
এইরকম হাওয়াবাতাসে বিদ্রোহ একটা সময়ের ব্যাপার মাত্র। যার হাতেই তলোয়ার ছিল সে-ই নবাবের কল্লা নামানোর ধান্দা শুরু করে দিল। হাজি, জগত আর আলম একত্র হল, গোলন্দাজ ফ্যাক্টরির প্রধান গানপাউডারের বদলে ধুলা দিয়ে কামান ভরে রাখল। ষড়যন্ত্র অনেক গভীর হল, ঠিক হল সরফরাজকে সরিয়ে বিহারের নবাব আলিবর্দিকে বাংলা আর উড়িষ্যার নবাবীও দেয়া হোক। হিন্দুস্তানের টলোমলো পরিস্থিতি তখন ষড়যন্ত্রের জন্য একদম পার্ফেক্ট, দিল্লীর মোগল বাদশা তখন নাদির শার আক্রমনে চরম কোনঠাসা। একটাই ভয় ছিল আলিবর্দির সাথে যোগাযোগের চিঠি না আবার সরফরাজের হাতে পড়ে যায়, ওইজন্য হিন্দু উজিরের দল হাজি আহমেদকে নির্বাসিত করার ভান করে পাটনায় পাঠিয়ে দিলেন আলিবর্দির কাছে। 
দুই ভাই মিলে এইবার ঠান্ডা মাথায় শলা করতে বসলেন। হাজি আহমেদ সরফরাজ তাকে কত অপমান করেছে বলে ইনিয়ে বিনিয়ে ভাইয়ের কাছে কাঁদুনি গাইলেন, কিন্তু আলিবর্দি প্র্যাকটিকাল লোক। তিনি বললেন জান বাঁচানো ফরয, ভালো ফন্দী বের করতে হবে যেন মাঝপথে বিপদে না পড়ি। স্ট্র্যাটেজি অনুযায়ী আখের গুড়ের মত সুমিষ্ট চিঠি পাঠালেন সরফরাজের কাছে যেন তার ভাইকে মাফ করে দেয়া হয়।
সেই চিঠির উত্তরের অপেক্ষায় বসে থাকার লোক অবশ্য আলিবর্দি নন। তার সকল সৈন্য মাঠে জমায়েত করা হল, মুসলমানদের কুরানশরীফ আর হিন্দুদের তামা তুলসি গঙ্গাজল ছুঁইয়ে শপথ করানো হল যে আমরণ তারা লড়াই চালিয়ে যাবে আসন্ন যুদ্ধে। শপথের পরে সৈন্যরা জানতে পেল যুদ্ধ হবে সরফরাজের বিরুদ্ধে, আর এটা আসলে বাংলা উড়িষ্যার বিদ্রোহ সমর্থন ছাড়া কিছু নয়। তারা দোনোমোনো শুরু করলো, কিন্তু শপথ তো করেই ফেলেছে এখন ক্যামনে কি। তার উপর চতুর আলিবর্দি ঘোষনা দিলেন যে সৈন্যরা বাংলায় ঢুকামাত্র তাদের সকল বকেয়া বেতন তো পরিশোধ হবেই তার উপর তিন লক্ষ রুপী তাদের মাঝে ভাগ বাঁটোয়ারা করা হবে। 
বাংলায় ঢুকে সিপাইরা কিন্তু হাউকাউ লাগিয়ে দিল। ট্যাকা দাও দুবাই যামু। আলিবর্দির পকেট ফাঁকা, ওই দাবি মিটানোর কোন সামর্থই তার ছিলনা। তিনি সিপাইদের আগে বাড়তে বললেন, আর কথা দিলেন টাকা আসবে। রাতে তার অনুচরদের নিয়ে সভা করলেন, টাকা পাব কই? মুর্শিদাবাদে লোক পাঠাবো টাকা ধার করার জন্য? নাকি ফিরে যাবো বিহার? আলিবর্দি পড়লেন বিরাট ঝামেলার তলে।
সমস্যা সমাধান করলেন পাটনার এক মহাজন। তার নাম উমিচাঁদ। তার সুদের ব্যবসা, সিপাইদের ধারকর্জ দেবার জন্যে সে আলিবর্দি বাহিনীর সাথেই ঘুরঘুর করছিল। তার ছিল মোটে হাজার বিশেক রূপী, ঐ দিয়েই তিনি মাঠে নেমে পড়লেন। সিপাইদের ফল ইন করিয়ে অল্পস্বল্প পয়সা ধরিয়ে দেয়া হল। পুরোটা নয়, কিন্তু কিছু কিছু। ঐ টাকা সিপাইরা পটাপট পাগড়ির ভিতর ঢুকিয়ে রাখল। এরপর ক্যাশ শেষ হয়ে গেলে উমিচাঁদ চেক দেয়া শুরু করলেন। সে এক মজার কান্ড। জার্নিতে সবাই অল্পবিস্তর উমিচাঁদের টাকা ধার করেছিল, এইবার উমিচাঁদ করল কি তাদের কাছে গিয়ে চেক কেটে আবার ঐ চেক তার আগের কর্জের বিপরীতে ফিরত নেয়া শুরু করলো। দিবে আর নিবে মিলিবে মিলাবে টাইপ ব্যাপার। উমিচাঁদই দেয় উমিচাঁদই নেয়। সিপাই পেল কচু। আঁধার ঘনিয়ে এল, সিপাইরা ততক্ষণে ভারি ত্যক্ত এই মহাজনী হাতসাফাই দেখে। তাদের অন্যমনস্ক করার জন্য হঠাত আজাইরা ঢোলবাদ্য পিটানো শুরু হল আর ছড়িয়ে দেয়া হল গুজব, সরফরাজ খাঁ এর লোক আসছে। পরদিন আলিবর্দি আবার মুর্শিদাবাদের দিকে মার্চ করা শুরু করলেন, সরফরাজের বাহিনীর মুখোমুখি হওয়ার আগ পর্যন্ত ঢোলবাদ্যের ফলস অ্যালার্ম দিয়ে সিপাইদের বিভ্রান্ত করে রাখা হল।
সরফরাজ আলিবর্দির মুখোমুখি যুদ্ধে পটকা ফুটলো যত মানুষ তত মরে নাই। সকলেই কেমন গা ছাড়া দিয়ে যুদ্ধ করছিল মনে হয়। তবে একটি গুরুত্বপূর্ণ কল্লা নামিয়ে দেয়া হল, সরফরাজের কল্লা। তাতেই সেই যুদ্ধের সমাপ্তি। আলিবর্দি তার সিপাইদের ইচ্ছেমত লুটের সার্টিফিকেট দিয়ে দিলেন, আর ভাই হাজি আহমেদকে মুর্শিদাবাদ পাঠালেন শহর দখলের লক্ষ্যে। দুইদিন বাদে গদাইলস্করী চালে আলিবর্দি মুর্শিদাবাদে প্রবেশ করেন আর গদিতে আসীন হন। ঢোল কত্তাল সানাই বাজিয়ে নয়া নবাবকে শুভেচ্ছা স্বাগতম জানানো হল, নানাবিধ বড়লোকের দল ভেট নিয়ে প্রাসাদে লাইন দিল। 
আফগানীদের সাহায্যে আলিবর্দির উত্তরণ, বাঙালি সিপাইদের তিনি তুমুল ছ্যা ছ্যা করতেন। তার মেজর জেনারেল ছিল এক আফগানী ভাড়াটে সৈন্য, মুস্তাফা খাঁ। তাকে আলিবর্দি দক্ষিণ হস্ত হিসেবে তৈরী করলেন।
আলিবর্দির কোন ছেলে ছিলনা। তিনি ভাই হাজি আহমেদের তিনটে ছেলের সাথে নিজের তিনটে মেয়ের গণবিবাহ দিলেন। বড় ভাতিজা/জামাতাকে ঢাকার ডেপুটি নবাব, ছোট ভাতিজা/জামাতাকে বিহারের ডেপুটি নবাব আর মেজো ভাতিজা/জামাতাকে উড়িষ্যার ডেপুটি নবাব খাড়া করিয়ে দিলেন। শোনা যায় তিনি দিল্লীতে মোগলাই ফরমান পরয়ানার জন্যে ব্যাপক পয়সাকড়ি খরচ করেছিলেন, কিন্তু তা সম্ভবত শুধুই গুজব। তখন নাদির শা এর আক্রমনে মোগল বিধ্বস্ত, অযথা তাদের জন্যে টাকা ঢালবার লোক আলিবর্দি নন। বিবিধ মোগলাই ঢোলসহরত পাল্কি সিলগালা জাঁকজমক সহকারে মুর্শিদাবাদে এসেছিল বটে, কিন্তু তা খুব সম্ভবত পুরাই ফাঁকিবাজি। ধারণা করা হয় ওগুলো ব্যাংকার মহাজন জগতশেঠের সাপ্লাই।
উড়িষ্যার নতুন ডেপুটি নবাব পয়সা আর যুবতী ছাড়া চোখে আন্ধার দেখতেন। নানাবিধ বড়লোকের বাসায় হানা দিয়ে সুন্দরী নারী আর সিন্দুকের গায়ে হাত তোলা হতে থাকে। লোকে ফুঁসতে থাকে রাগে, সামনাসামনি কিছু না বললেও বাগে পেলে দেইখা লমু মার্কা চিন্তা সকলের মাথায় ঘুরপাক খায়। সরফরাজের ভ্রাতুষ্পুত্র মির্জা বাকিরের নেতৃত্বে শুরু হয় ষড়যন্ত্র।
হঠাত একদিন নরক ভেঙে পড়ে কটকের রাস্তায়, শুরু হয় রায়ট। তরুণ ডেপুটি নবাব তার খাস বডিগার্ডের দলকে পাঠান পরিস্থিতি সামাল দিতে, উল্টো ঐ বডিগার্ড প্রধানকে কেটে পঁয়ত্রিশ পিস করা হল। মির্জা বাকির এসে হাজির হলেন, প্রাসাদের ভিতরের সিপাইরা গারদ ভেঙে মির্জা বাকিরের দলে যোগ দিল। বাকির মিয়াঁ আনন্দের সহিত ডেপুটি নবাবকে জেলে ভরলেন, আর সেই নানান বড়লোকের কথা মনে আছে যারা কয়মাস আগে আলিবর্দির গ্র্যান্ড ওরিয়েন্টেশনে ভেট নিয়ে হাজির হয়েছিলেন? সেই একই লোকেরা এবার ভেট নিয়ে মির্জা বাকিরের দরজায় হুড়ো দিলেন।
আলিবর্দি এক লাখ রূপী বা দশ হাজার পাউন্ড স্টার্লিং অফার করলেন মির্জা বাকিরকে যেনো তারা ডেপুটি নবাবকে ছেড়ে দেয়। বাকির বুদ্ধিমান লোক, সে আলিবর্দির শক্তিমত্তা সম্পর্কে জ্ঞাত ছিল। রাজি হল এই শর্তে। কয়েদী ডেপুটি নবাবকে গরুর গাড়িতে সাদা কাপড়ে টাইট করে বেঁধে নিয়ে আসা হয়, দুইটি তাতার যোদ্ধার উপর নির্দেশ ছিল আলিবর্দি তেড়িবেড়ি করলেই যেন বন্দীকে ইন্নালিল্লা করে দেয়া হয়। তাদের ঘিরে ছিল মারাঠা ঘোড়সওয়ারের দল।
মির্জা বাকিরকে আক্রমন করা হয় আর সে কোনমতে জান নিয়ে বাঁচে। আলিবর্দির ঘোড়সওয়ারেরা দ্রুত গরুর গাড়ির দিকে রওনা দেয়। তাতারেরা মারাঠার বর্শায় চিৎপটাং হয়, আর ডেপুটি বাবাজি কেমনে কেমনে পালিয়ে যেতে সক্ষম হয়। পরে আলিবর্দি অপদার্থ ভাতিজা/জামাতাকে সরিয়ে নতুন লোক বসান।
আলিবর্দি মেদিনীপুরের জঙ্গলে শিকারে মত্ত থাকার সময় খবর আসে মারাঠা ঘোড়সওয়ারের দল নাগপুর থেকে এসে বীরভূমের পশ্চিম পাহাড়ের উপর দিয়ে বর্ধমানের দিকে এগুচ্ছে। তাদের কমান্ডার ছিল ভাস্কর পাঁট, রুগা’জি ভোঁসলের উজির। ব্যাপক লুটপাট আরম্ভ হল। আলিবর্দি মারাঠাদের নিম্নশ্রেণীর যোদ্ধা জ্ঞান করতেন, তবু ছোট একটি বাহিনী নিয়ে বর্ধমান রওনা দিলেন। ভাস্কর পাঁট যুদ্ধ করার জন্য তেমন উৎসাহী ছিলনা, সে শুধু চাইছিল চৌথ। তাই সে বলে পাঠাল আলিবর্দি যদি তাকে চৌথ বাবদ লাখখানেক রূপী পাঠায় তাহলে সে চলে যেতে রাজী আছে। এই অপমানে আলিবর্দির মেজাজ বিলা হয়ে গেল, বদমাইশে বলে কি। তিনি ভাস্করকে বলে পাঠালেন এক পয়সাও দিবনা, কি করবা কর। আগার মা কি দুধ পিয়ে তো বাংলা আক্রমন করে দেখ, পিটিয়ে তক্তা করে দেব।
শুরু হল মারাঠা বর্গীর লুটের রাজত্ব।
(চলবে)
জেমস হুইলারের “The History of India from the Earliest Ages: pt. I. Mussulman rule. pt.II. Mogul empire. Aurangzeb” অবলম্বনে।
…............................................................
সংবিধিবদ্ধ সতর্কীকরণঃ লিখকের মতামতের জন্য অনুবাদক দায়ী নহেন।


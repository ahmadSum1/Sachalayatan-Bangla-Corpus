দেশে বিদেশেঃ ভাজাপোড়া ঝালমসলা



ঢাকা শহরে হোটেলগুলি একটি অলিখিত রুটিন মাফিক চলে। ভোরবেলা পাঁচটার দিকে সবাই হঠাত ঝাঁপ খুলে রুটি বেলতে বসে যায়। হালকা সবজি রান্না চলে পিছনে, সামনে বিশাল ব্যাসের ফ্ল্যাট কড়াইতে পাশাপাশি ভাজা হয় পরোটা আর ডিম। বেশুমার পরোটা ভাজি ডিম সবজি আগের রাতের মাংসের তরকারি উড়ে যায় মিনিটে মিনিটে। দশটা বাজে। এইবার সকলে শুরু করে গণ সিঙ্গাড়া ভাজা। আচমকা দোকানের সামনে ঝুড়ি উপচে সঙ্গাড়া সমুচা হাজির হয়। রামপুরার আবুল হোটেল অথবা নীলক্ষেতের চিপা দোকান, সায়েদাবাদ অথবা মীরপুর যেখানেই থাকুন দুপুর এগারোটায় হোটেলে গেলেই দেখবেন ঝুড়িভর্তি সিঙ্গাড়া ড্যাবড্যাব করে তাকিয়ে আছে আপনার দিকে। এই সিঙ্গাড়ারা সকাল দশটার আগে অনুপস্থিত। এদের জন্ম দশটায় মৃত্যু একটায়। স্বল্পস্থায়ী একটি অর্থপূর্ণ জীবন।
বারোটা একটার দিকে লাঞ্চ টাইম। ভাত মাছ মাংস তেহারি বিরানি মোরগ পুলাউ। অর্ডার করুন যা খুশি। একটি কুইজ। মনে করুন আপনি অর্ডার দিয়েছেন সাদা ভাত, ডাল, মাছ এবং বরবটি ভাজি। কইঞ্চাইন দেখি কোনটা সবার আগে আসবে? কোনটাই না, সবার আগে আসবে পানি। ঢাকা শহরে হোটেলবেয়ারাদের প্রথম কাজ দুই হাতে চার থেকে ছয়টি কাঁচের গ্লাসে কলের কাঁচা পানি নিয়ে টেবিলে রেখে আসা। নীলক্ষেত অথবা উত্তরা, ধোলাইপাড় অথবা ধানমন্ডি তেরো নাম্বার। হোটেলে বসেছেন কি আপনার পানি ঠ্যাক করে টেবিলে রেখে যাবেই বেয়ারা। সেই গ্লাসও ইন্টারন্যাশনাল। স্বাভাবিকের চেয়ে মোটা কাঁচের গ্লাস, সবুজাভ কালার। ভেতরে দুয়েকটি বুদবুদ বন্দী। 

ঠিক আছে। লাঞ্চ শেষ। দুপুর তিনটার দিকে আরম্ভ হবে সম্মিলিত পুরিভাজা। পুরির ভেতর অনেক কিছুই থাকতে পারে, আলু অথবা ডাল। সাইজেও বেশকম হতে পারে, কেউ হয়তো এক ইঞ্চি ব্যাসার্ধের পুরি এক টাকা পিসে বেচছে কেউ হয়তো দুই ইঞ্চি ব্যাসার্ধ দুই টাকা দামে। ব্যাসার্ধ আর দাম পুরোপুরি সমানুপাতিক না হলেও কিছুটা লজিক তারা মেনে চলে। আজিমপুরের বিলকিস হোটেলের পুরি দুইটাকা পিস আর ঝিকাতলার মায়ের দোয়া হোটেলের পুরি পাঁচ টাকা পিস এই ঘটনার সম্ভাব্য দুটি ব্যাখ্যা থাকতে পারে। ঝিকাতলার পুরি হয় সাইজে বড়, অথবা তার ভিতর শুধু আলু বা ডাল নেই মাংসও আছে। ঢাকার হোটেল মালিকেরা অতি সৎ অথবা কাস্টমারেরা অতি চালু বিলাই, যে কারনেই হোক পুরো শহরের হোটেলে একটি শৃঙ্খলা বিরাজমান। ছোট পুরি বড় দামে ঢাকায় চলবে না।

আচ্ছা সাড়ে চারটে বেজে গেছে হ্যাঁ? কাবাব টাইম। ভোরবেলার আড়াই গজি ব্যাসের ফ্ল্যাট কড়াইটার কথা স্মরণ আছে? ঐ যে পরোটা আর ডিমভাজি চলছিল? ঐখানে এবার ভাজা হবে ছোট ছোট কাবাব। সাথে মোগলাই। মানুষ কইয়ের তেলে কই ভাজে এরা ডিমের তেলে কাবাব সিঙ্গাড়া মোগলাই সবই ভাজে। ধোয়াধুয়ির সময় নাই মানেও নাই। ধুয়ে সেই তো তেলই ঢালব তাই না? তেল ধুয়ে শরবৎ ঢাললে অন্য কথা ছিল। ভাজা হয় নানাবিধ কাবাব। সুতরাং সকাল দশটায় হোটেলে গেলে যেরকম সিঙ্গাড়ার সমারোহে আপনার দিল বেচাইন হয়েছিল সেরকম বিকেলে আপনি অর্ডার দিবেন মোগলাই আর কাবাব। সাথে সালাদ। যদি তাড়াহুড়ো থাকে অথবা তেমন ক্ষিধে না থাকে তবে চলুক পুরি। তেলেভাজা টমেটো কেচাপ দিয়ে খেতে ভারি মজা ক্যামন? তার চেয়েও মজা যদি আপনি টেবিলে বসে (সবুজাভ গ্লাসে পানি এলে পরে) অর্ডার করেন পুরি আর বলেন “সাথে ঝুল দিও”। ঝুল অর্থাৎ ঝোল। দুপুরে যে গরুর মাংস পাক হয়েছে তার ট্যালট্যালে ঝোল চাইলেই পাওয়া যায় বিকেলে। সম্পূর্ণ ফ্রী। ওইতে ডুবিয়ে খান দুইটি পুরি। টেস্টের পরীক্ষায় হেরে কেচাপ লজ্জায় মারা যাবে। ইট উইল বি অ্যাশেমড অ্যান্ড ডাই।

আমি অল্পবুদ্ধির মানুষ, ছোটখাট বিষয় আমাকে আটকে রাখে। ঢাকা শহরের সমুদয় প্রাইভেট হোটেলের এই শৃঙ্খলা নিয়ে আমি অনেক ভেবেছি। কেন দশটায় সিঙ্গাড়ার উৎসব? বিকেল মানেই কাবাব কেন? পুরি কেন বিকেলে শুরু সন্ধ্যায় নয়? কে জানে। আরো আছে, রহস্যের এই শেষ নয়। হালিম কেন রাতের খাবার? দিনে দুপুরে হালিম পাওয়া খুবই শক্ত ব্যাপার, হালিমের দোকান খুলে পাঁচটায় কি আরো পরে। ধানমন্ডিতে মামা হালিম নামটি তুমুল জনপ্রিয়, তাদের হালিম তৃতীয় শ্রেণীর হলেও নামটি ব্যাপক পাবলিসিটি পেয়েছে। বিভিন্ন জায়গায় তাই দেখা যায় নানা হালিম, স্পিশাল মামা হালিম, নিউ মামা হালিম। চাচা হালিম দেখিনাই। ভেবে দেখতে গেলে বাবার দিকের কাউকেই হালিমে দেখিনাই। বাবা হালিম চাচা হালিম বলে কিছু নাই। মামারাই হালিম বানিয়ে থাকেন। রামপুরায় রাস্তার পাশের একটি টং হালিমের দোকান ছিল, তার ঝাঁপ সবসময়ই বন্ধ। সেই দোকানের সাইনবোর্ডে লিখা ছিল, “এইখানে উরা দুরা হালিম পাওয়া যায়।” তার নিচেই ছোট করে লিখা “রাত বারোটার পরে”। এটিও আমার মাথায় ঘুরপাক খেত। কেমন সেই উরা দুরা হালিম? রাত বারোটার আগেই বা নয় কেন? রাত বারোটায় পাওয়া যায় দেখেই কি উরা দুরা নাকি স্বাদে উরা দুরা? বড় হয়ে ক্লাসে ব্যাপক জ্ঞানী প্রফেসর যখন নানাবিধ কর্পোরেশনের ব্র্যান্ডিং স্ট্র্যাটেজি ইত্যাদি নিয়ে বিতং পড়াচ্ছিলেন আমার মনে হয়েছিল ঐ উরা দুরা হালিম বিক্রেতাটি এইসব থানইট বইয়ের কিছুই না বুঝে কি অসম্ভব ধারালো একটি ব্র্যান্ডনেম তার ব্যবসায় ব্যবহার করেছিল। আমি মার্কেটিং এর বইয়ের লিখক হলে অবশ্যই এই উদাহরনটি দিতাম। শুধুমাত্র একটি বন্ধ দোকানের সাইনবোর্ড দেখিয়ে লোকের মনে পণ্যের আগ্রহ জাগানো সহজ কথা নয়।

যাক বাদ দেন। ঢাকার আরেক আকর্ষন ঝালমুড়ি। দোকানে ঝালমুড়ি বিক্রি হয়না, অইটে ফেরিওলা প্রডাক্ট। আমি যখন স্কুলে পড়তাম তখন ঝালমুড়িওলা আমার কাছে সায়েন্টিস্টের মর্যাদাই পেতেন। তার গায়ে লাল সালু দিয়ে প্যাঁচানো বেল্ট, তাতে কতরকম মশলা। আর থাকত দুটি প্লাস্টিকের বোতল, তেল এবং কাসুন্দি। বোতল কাস্টমাইজ করা, ক্যাপে ছোট্ট একটি ফুটো তা দিয়ে চুঁইয়ে তেল পড়ত। ঠিক যতটা দরকার ততটাই। তার হাতে দুইটা স্টিলের কৌটা, অইটে একটার মুখে আরেকটা লাগিয়ে ঝাঁকাঝাঁকি আমি মুগ্ধ বিষ্ময়ে দেখতাম। ভাবছেন সত্যপীর কতনা বলদ, এটুকুতেই তার হাত্তালি। ঠিক আছে বেট হয়ে যাক। আপনি ঐ একই মশলা তেল চানাচুর মুড়ি নিয়ে ঝালমুড়ি বানিয়ে দেখুন, ঝালমুড়িওলার মতন হবে না। ঐ টেস্টের জন্য ঠিক ওইরকম স্টিলের দুটি কৌটা চাই, ঠিক ওইরকম কাস্টমাইজ বোতলের পরিমানমত চুঁইয়ে পড়া তেল চাই। জিপলকের বাটিতে কাঁটাচামচ দিয়ে ঘুটা দিলে ঐ স্বাদ বেরুবে না।

আরো একটি অসম্ভব চমৎকার স্ট্রিটফুড চটপটি। এবং ফুচকা। ফুচকা জিনিষটি যে আবিষ্কার করেছে তার জীবন আল্লা সুখে ভরে দিক। তিনি মারা গিয়ে থাকলে চটপটির নদী এবং ফুচকার পর্বতের জান্নাতে তার ঠাঁই হোক। সাথে থাকুক তেঁতুলের টকের ঝর্ণা। ঢাকায় ফুচকার একটি ভালো লোকেশন ইস্টার্ন প্লাজার দুই তলা। নানাবিধ শাড়ি শায়া সেমিজের দোকান পার হয়ে শেষ মাথায় তিনটি দোকান। একই টেস্ট মোটামুটি তাই যেকোন একটিতে বসলেই হল। এছাড়া আমাদের ফুলার রোডের পাড়ার ঠিক বাইরে বিকেলে আসত চটপটিওলা। এইযে দেখেন আরেকটি সময়ানুবর্তী খাবার, চটপটি। সকাল দশটায় চটপটির ভেন্ডর খুঁজে পাওয়া অসম্ভব। চটপটি বিকেলেই খেতে হবে। সন্ধ্যের পর চটপটির ভ্রাম্যমান দোকানগুলোয় হ্যাজাক বাতি জ্বলতো পাশের ফুটপাথে আমরা বসে পড়তাম। মাঠে ফুটবল অথবা ক্রিকেট খেলা হত সন্ধ্যেতক, মাগরিবের আযানে সেই খেলার ইন্নালিল্লা। তখন বাসায় যাবার আগে বসে আড্ডা মারতাম আর অর্ডার করা হত ফুচকা চটপটি।

উত্তর আমেরিকায় পাব এবং বারে নানান জাঙ্ক ফুড পাওয়া যায়। একটি তুমুল জনপ্রিয় খাবার চিকেন উইংস। বাফেলো, হানি গার্লিক, হট মাইল্ড এক্সট্রা হট সুইসাইড ইত্যাদি নানান সসে মাখানো মুর্গীর পাখনা। খাবার দাবার নিয়ে সাদাদের কান্ড দেখলে মেজাজ খারাপ হয়। মুর্গীর পাখনা সসে ডুবাই ভাজসস তো অইসে কি? সেই মুর্গী আমাদের বংশালের কাবাব হাউজের মাংসের মতন সিরকায় জিরায় রাখসস সারারাত? আর ভেজিটেবল নিয়া কতনা পাকনামি। একটা সিদ্ধ গাজর (পাতাসুদ্ধা), দুইটা ব্রকলি ইত্যাদি মাংস ভাজার গ্রিলে একটু গরম করে ওইটাই সাইড ডিশ। পট্যাটো ওয়েজেস অর্থাৎ আলুভাজা। বেবাক বিস্বাদ। পুরান ঢাকায় এই খাবার নিয়া দোকান দিলে এদের লুঙ্গী খুলে জমা রাখত এলাকার লোক।

তবে কোন কারনে সাদা পাব্লিক একটা খাবার ভারি চমৎকার রাঁধে। ফিশ অ্যান্ড চিপস। আমি যখন প্রথম প্রথম খেতাম ভাবতাম আমার চিপস কই ফ্রেঞ্চ ফ্রাইজ দিল ক্যা? আমি ঢাকায় বড় হওয়া মানুষ আমি চিপস শুনলে ভাবি প্যাকেটের চিপস। যাই হোক, খাবারটি সেরকম। ডিপ ফ্রাইড মাছ, সাথে ফ্রাইজ আর টক টার্টার সস। হ্যালিফ্যাক্সে আমাদের কিছু বন্ধুদের বাড়ি বেড়াতে গিয়ে শহরের কিছুদূরে লুনেনবার্গ বলে একটি শহরে ফিশ অ্যান্ড চিপস খেয়েছিলাম, স্বাদ অতুলনীয়। পানির পাশেই শহর, মাছটি ছমাস আগে ধরা ফ্রোজেন মাছ নয় কয় ঘন্টা আগেও মাছের জান ছিল। অসাধারন ফ্রেশ খাবার।

বাহামাস যাবার পর মন কেড়ে নেয় কঙ্ক বলে একটি খাবার। ডিপ ফ্রাই করা শামুক গুগলি টাইপ জিনিষ, ভেজে সালাদ করে কতভাবে যে এরা খায়। প্রিয় পাঠক নাক সিঁটকালেন শামুক বললাম দেখে? একবার খেয়ে দেখেন বুঝবেন কি অসাধারন স্বাদ। রোজার সময় বেগুনী বড়া আলুর চপ খাবার ধুম পড়ে যায় ঢাকায়, ডিপ ফ্রাইড কঙ্ক কি ফিশ অ্যান্ড চিপস খেতে ঢাকার মানুষের সেই স্মৃতি মনে পড়বেই। বাহামাসে যে রেস্টুরেন্টে কঙ্ক খেয়েছিলাম তার নাম টুইন ব্রাদার্স রেস্টুরেন্ট। দোকানের সামনে বিরাট সাইনবোর্ডে দুই ভাই টুপি পরে দাঁত ভেটকিয়ে হাসছে। নামটি মনকাড়া, কিন্তু আমাদের উরা দুরা হালিমের মতন অসাধারন নয়। বিদেশে আসলে বুঝা যায় বাংলাদেশের সাধারন মানুষ কত অসাধারন রসবোধসম্পন্ন। মনে আছে একবার মীরপুর রোডে পাউরুটিভর্তি তিন চাকার ভ্যান টানছিল একটি ছোট কিশোর। তিনটে চাকার একটি একটু তোবড়ানো, মনে হয় ভ্যানটি খুঁড়িয়ে খুঁড়িয়ে চলছে। সেই ভ্যানের পিছনে বড় করে কাঁচা হাতে লিখা “ফোর হুইল ড্রাইভ”।

একেই বলে খাঁটি সেন্স অফ হিউমার।




বিজয় মিনার



নভেম্বর, ১৫৫৬। উত্তর ভারতবর্ষ।
টানা কাটাকাটিতে ক্লান্ত মকবুল একটু জিরিয়ে মাথার পাগড়িটা ঠিক করে নিল। বাতাস দিচ্ছে, ঠাণ্ডা তেমন নাই যদিও। সূর্য একবারে মাথার উপরে। 
পাশেই হাত চালিয়ে কাজ করতে থাকা আলী তাড়া দিল, এই উঠ। খালি কাম ফাঁকি। সবমিলায় দুইশো বত্তিরিশখান লাগব।
বাপ রে, মকবুল বলে, দুইশো কয়টা?
দুইশো বত্তিরিশ। দুইশো মনে কর দশ কুড়ি। এর পরে আরেক কুড়ি। তারপরে বারোডা। 
আলীর কথা শুনে মকবুলের মাথা ঘুরায়। বলে, দশ কুড়ির পরে আবার কুড়ি? তারপরে বারোখান? এতগুলি?
হ, আলী মাথা নাড়ে, এতগুলি। খালি এইটাতেই। এরপরে আরো কাটা লাগব। এহন কামে লাগ।
বিনা বাক্যব্যয়ে মকবুল আবার কাজে বসে যায়। কাটতে কাটতে দেখে পাশেই গরুর গাড়িতে বোঝাই করে বর্শা নিয়ে এসে থামে সিপাই মহব্বত। তাই দেখে থামে সকলে একটু, তাকায়। মহব্বত হাঁক দেয়, খুউউউউব সাবধান! বল্লম কমতির দিকে, খেয়াল কইরা লাগাবি। ভাঙ্গে না যেন্। ভাঙলে আঙ্গুল কাইটা কানে ঝুলায় দিমু।
কেউ একজন পিছন থেকে বলে উঠে, কার কানে? 
খি খি করে চাপা হাসির রোল পড়ে যায়। ভয়ংকর রেগে সিপাই মহব্বত ধমকে উঠে, চুপ হারামজাদার দল। জিব কাইটা দিমু আরেকটা আওয়াজ শুনলে। কামে লাগ!
আবার যে যার কাজে ব্যস্ত হয়ে পড়ল। মকবুল তরবারিতে শান দেবার সময় তার পিছনে এসে দাঁড়ায় কিশোর রহমতউল্লা। ফিসফিস করে বলে, মকবুল চাচা। মকবুল চাচা।
সিপাই মহব্বত তখনও সরেনি। গরুর গাড়ি থেকে বর্শা নামানো তদারক করছে। মকবুল আর রহমতউল্লার কানাকানি দেখলে সে আঙ্গুল কেটে কানে ঝুলানো ইত্যাদি করতেও পারে কোন ঠিক নাই। সাবধানে শরীর দিয়ে রহমতউল্লাকে আড়াল করে মকবুল কাজের ভান করতে করতে বলল, কি অইছে?
মুঠিবদ্ধ ডান হাত সামনে নিয়ে রহমত বলল, সুনার হার পাইছি। মুটা। উই ব্যাটার গায়ে আছিল কেউ খিয়াল করেনাই। দেখেন?
মকবুল ভারি ব্যস্ত হয়ে তার হাত ঝট করে নামিয়ে নিচু গলায় ধমকে উঠল, হারামজাদা বলদ। মাঠের মাঝখানে ক্যান? লেংটির তলে লুকায় রাখ। কামে যা। আইতেছি আমি।
বুঝদারের মতন মাথা নেড়ে সরে পড়ল রহমতউল্লা। 
আলী তখন বর্শাগুলার কাছে। ডাক দেয়, হুই মকবুল। নাজির। বদরুল। কামরান। আয়। বল্লম লাগাই। 
মাথা কাটা শেষ তাহলে? বাঁচা গেল, ভাবে মকবুল। একটানা মড়ার দেহ থেকে একটা একটা করে মাথা কাটতে কাটতে ক্লান্ত লাগছিল। জ্যাতা মানুষের মাথা কাটা এক কথা, মড়ার মাথা কাটা মহা বিরক্তিকর।
পাশেই কামলার দল ইট আর কাদা মাটি দিয়ে মিনার দাঁড় করানোর কাজ করছিল। সেই কাজ শেষ। স্তুপ করা শয়ে শয়ে মৃতদেহ থেকে মাথা আলাদা করাও সম্পন্ন। মিনারে সার বেঁধে ফুটো করা পাশাপাশি, আলী আর তার দল দ্রুত কাটা মাথা বল্লমে বিঁধিয়ে সেগুলি মিনারে ঢুকিয়ে দিতে থাকল পটাপট। মাথার দিকটা বাইরে। ধীরে ধীরে দাঁড়িয়ে যেতে থাকল পরাজিত শত্রুপক্ষের লোকের কাটা মাথা শোভিত মিনার।
সেই সময় বেশ একটু দূরে পাশাপাশি দুইটি অত্যুত্তম আরবি ঘোড়া এসে দাঁড়াল। একটা ঘোড়ায় বসা সেনাপতি বৈরাম খাঁ পাশের ঘোড়ায় চৌদ্দ বছর বয়েসি কিশোর ছেলেটিকে সারি সারি মিনার দেখিয়ে বললেন, চলুন তবে জাঁহাপনা দিল্লীর পথ ধরি। বিজয় মিনার দাঁড়িয়ে গেছে সব দেখেছেন কি? কাফিরের দল এইবার বুঝবে বাদশাহ মানে কি!
পাশের ঘোড়ায় উপবিষ্ট হিন্দুস্তানের কিশোর বাদশাহ জালালউদ্দিন মুহম্মদ আকবর দাঁত বের হেসে বললেন, চমৎকার!


ছবির গল্পঃ পাণ্ডবছাউনিতে ভয়াল রাত 



“আর ছিল দশবন্ত, পাল্কিবেয়ারার ছেলে। কারখানায় কাজ করত আর তার দেয়ালে নানান ছবি এঁকে রাখত মনের খেয়ালে। হঠাৎ একদিন মহাদর্শী বাদশার নজরে আসে এই দেয়ালের ছবি। তিনি খাজা (আব্দুস সামাদ) এর কাছে একে ছবির কাজ শিখতে পাঠান। দুদিন না যেতেই দশবন্ত তার সময়ের সবচাইতে দুর্দান্ত এবং অতুলনীয় চিত্রশিল্পী হয়ে ওঠে, কিন্তু মস্তিষ্কবিকৃতির করাল গ্রাস অসাধারন মানুষটিকে ছিনিয়ে নিয়ে যায়। আত্মহত্যা। কিছু অসামান্য প্রভুখন্ড সে রেখে গেছে বৈকি।”
আবুল ফযল, আইন ই আকবরি।
আকবর বাদশা যুইত করে গদিতে বসার আঠেরো বছর পরের কথা। ১৫৭৪। তার বয়েস তখন একত্রিশ/বত্রিশ। পুলাউ কুর্মা খেতে খেতে পাত্রমিত্রসভাসদের সাথে দুইটা রসের আলাপ করার সময় কেউ তাকে রামায়ন মহাভারতের গল্প স্মরণ করিয়ে দিয়েছিল সম্ভবত। তখন তিনি মাথা ঝাঁকিয়ে কইলেন কথা সত্য। এই ভারতের নানাবিধ গল্প পুরাটা শোনা যাক ফার্সিতে। তিনি আদেশ দিয়ে এক মক্তবখানা খাড়া করিয়ে ফেললেন ফতেপুর সিক্রিতে, সেইখানে টাকার গন্ধে ব্যাপক পড়াশুনাওলা লোকজন জড়ো হয়ে গেল। মিশনঃ তর্জমার মায়েরে বাপ। জ্ঞানীগুণী ব্যক্তিবান্ধব দাড়ি চুমরে বিসমিল্লা কি ইয়া কালী বলে নেমে পড়ল দুই বৃহৎ ভারতীয় বই রাজতরঙ্গীনি (কাশ্মীরের রাজাদের গল্প) এবং রামায়ন তর্জমা করতে। তুতিনামা (তোতাপাখির গল্প) বলে আরেকটা বইয়ের কাজ শুরু হয়েছিল আগেই। আকবর তার দাদা বাবুর বাদশার চুগতাই তুর্কী বইয়ের ফার্সি তর্জমা করার হুকুম ও দিলেন। ভারতের এলিট সমাজের বাইরে সাধারন কর্মকর্তা কর্মচারীদের কাছে ফার্সি জনপ্রিয় করে তোলা এই মিশনের একটি কারণ হয়ে থাকতে পারে।
যাহোক, ১৫৮২ সালে আকবর তাকিয়া হেলান দিয়ে কইলেন হে মক্তবখানা। মহাভারত তোমরা কেন তর্জমা করনা? হোয়াই? সাথে সাথে মহাভারত তর্জমা প্রজেক্টের প্রায়োরিটি বাড়িয়ে তোলা হল। পি জিরো। সেই প্রজেক্টের ফলাফল রযমনামা, যুদ্ধের গল্প। বুক অফ ওয়ারস।
রযমনামা নিয়ে লেখা এইটা না অবশ্য। রযমনামার একটা ছবি নিয়ে আজকের গল্প। শিল্পী দশবন্ত, যিনি চব্বিশ বছর বয়েসে নিজের পেটে নিজে ছুরি বসিয়ে আত্মহত্যা করে মারা যান। আকবর বাদশার নিজ হাতে বাছাই করা তরুণ এই শিল্পীর কাজের ভূয়সী প্রশংসা বইপুস্তকে পাওয়া যায়, কিন্তু আর যে জিনিসটা সবকিছু ছাপিয়ে ফুটে ওঠে তা এক প্রায় উন্মাদ, অসহিষ্ণু, অবিবেচক মানুষের কথা। দশবন্তের অল্প যে কটি ছবি খাঁটি বলে প্রমাণ পাওয়া যায় সেই ছবিগুলোও প্রচণ্ড রকম অন্ধকার এবং নৃশংস। পাণ্ডব ছাউনিতে ভয়াল রাত ছবিটি দেখুনঃ

ছবিটি একা দশবন্তের কাজ নয়, রযমনামা শেষ হবার আগেই তার মৃত্যু ঘটে। উপরের ছবিটি দশবন্তের আঁকা ছবি অনুসারে। ভারতীয় তান্ত্রিক চরিত্রের আদলে এক ভয়াল চরিত্র বাটি থেকে চুমুক দিয়ে রক্ত খাচ্ছে, তার গলায় সদ্য কাটা নানান কল্লার মাথা, পরনে পশুর সদ্য ছাড়ানো চামড়া। মাথাসুদ্ধা। চতুর্দিকে লুটোপুটি খাচ্ছে লাশ আর লাশ। রক্ত। তীর। মৃত্যু। কালো ধোঁয়া। ধ্বংস আর ধ্বংস। 
তৎকালীন ছবির তুলনায় আরেকটা জিনিস উল্লেখ করার মত। ছবির ব্যাকগ্রাউন্ড। আস্ত ছবিতে মাটি আকাশ দূর কাছ ইত্যাদি সহজ জিনিস সনাক্ত করা শক্ত, ছবিটি দেখলে হঠাৎ মনে হয় দুঃস্বপ্ন বুঝি। তুখোড় শিল্পী দশবন্ত এক টানে আপনাকে বাস্তব জগতের বাইরে এক অস্বাভাবিক অলৌকিক অশুভ এবং দানবীয় পৃথিবীতে নিয়ে যেতে চেয়েছেন, এবং এখানেই এই ছবির সার্থকতা।
সাদা কালো ছবির জন্য দুঃখিত। ছবিটি যতদূর দেখলাম জয়পুর রাজপ্রাসাদে রক্ষিত আছে এবং জনসাধারনের জন্য উন্মুক্ত নয়।
সূত্রঃ
মাইলো ক্লিভল্যান্ড বীচ, মুঘল অ্যান্ড রাজপুত পেইন্টিং
মাইলো ক্লিভল্যান্ড বীচ, দ্য মুঘল পেইন্টার দাসওয়ান্ত http://www.jstor.org/stable/4629314 
ইয়েল রাইস, এ পার্সিয়ান মহাভারতঃ দ্য ১৫৯৮ - ১৫৯৯ রযমনামা


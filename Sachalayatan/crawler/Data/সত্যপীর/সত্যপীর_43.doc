পাদ্রীসায়েব



ড্যানসবর্গ দূর্গ, থারাঙ্গাম্বাড়ি, দক্ষিণ ভারত। জুলাই ১৬৪৪।
কুঠিসর্দার উইলেম অবিশ্বাসের স্বরে বললেন, পুরা নাঙ্গা?
পাশের লোকটি মাথা ঝাঁকিয়ে বলল, অবশ্যই পুরা নাঙ্গা। গায়ে সুতাটাও নাই, একবারে নাঙ্গাপুতু। আর হাতে খোলা তলোয়ার।
তারপর?
রোববারে হাট বসে। হাঁসমুরগী ডিম নারিকেল এইগুলি নিয়ে আসে লোকে, আর আনে ঘি। নানান ফলফ্রুট মশলা পান হাঁড়িকুঁড়ি এইগুলান তো আছেই। এর মধ্যে পাদ্রীসায়েব পুরা নাঙ্গা হয়ে তলোয়ার হাতে ছুটাছুটি করলে কি ব্যাপক ভেজাল ভেবে দেখেন!
ভুরু কুঁচকে উইলেম সায় দিলেন। ব্যাপক ভেজালই বটে, এরকম পাগলা পাদ্রীর কথা কে কবে শুনেছে? ন্যাংটো হয়ে হাটের ভিতর দৌড়াদৌড়ি ছি ছি। পাশের পর্তুগীজ বলে চলে, হাটের মধ্যে সাঁই সাঁই তলোয়ার ঘুরিয়ে ঠা ঠা করে সায়েবকে হাসতে দেখে লোকজন ভয়ে দিল এদিকওদিক দৌড়! লাত্থি দিয়ে মাটির হাঁড়িকুঁড়ির হল দফারফা, ক্যাঁকোক্যাঁকো শব্দে হাঁসমুরগি দিল ছুট। একটা পেয়াদা লাঠি নিয়ে দাঁড়িয়ে ছিল পাদ্রী তারেও দিল ধাওয়া। একবারে বেড়াছেড়া পরিস্থিতি। তারপরে সব যখন পালিয়ে পগারপার তখন পাদ্রী রাগ সামলাতে গিয়ে একটা বুড়া ঘোড়ার গলায় দিল কোপ। ঘোড়া সেইখানেই অক্কা!
বিরক্ত গভর্নর উইলেম লেয়েল মাথা নাড়লেন অল্প। ক্রিসচিয়ান্সন জাহাজে তার আগের বছরেই ভারত এসেছেন তিনি, সাধের কলোনি ট্রাঙ্কেবারের এই অবস্থা কে জানত। ইয়োরোপে সেসময় যুদ্ধ লেগেই আছে, সুইডেনের সাথে গ্যাঞ্জামে ২৯ বছর একটা জাহাজও ডেনমার্ক থেকে ভারত আসেনি! ২৯ বছর লম্বা সময়, দেনার দায়ে কলোনির অবস্থা কেরোসিন। আগের গভর্নর পেসার্ট নানান ঝামেলা করার চেষ্টা দিয়েছিল যখন উইলেম এসে ভারত পৌঁছান, পরে না পেরে পয়সাকড়ি যা ছিল নিয়ে ড্যানসবর্গ দূর্গ ছেড়ে পালিয়ে যায়।
রামছাগলটা একবারে আকামের গভর্নর ছিল, ভাবলেন উইলেম, এইসব কিভাবে দিনের পর দিন চলতে পারে তা উইলেমের চিন্তার বাইরে! ভারত আসা অব্দি তিনি নানাজনের কাছ থেকে শুনছেন দুষ্টপাদ্রী নীলসের গল্প। বজ্জাতটার দুই চোখ সারাক্ষণ দেশী কড়া আরক খেয়ে থাকত কড়া লাল। এক শনিবার রাতে নীলস বোতলকে বোতল মদ খেয়েই যাচ্ছিল দেখে কোম্পানীর এক অফিসার ডেকে বলল ওহে পাদ্রীমশায়, কালকে রোববার সকাল গীর্জে আছেনা? এত গিললে চলবে?
খুব চলবে, নীলস উত্তর দিয়েছিল, ও এক আধ বোতলে আমার কিসসুটি হবে না। 
পরদিন সকালে গীর্জায় সে ঠিকই কিভাবে কিভাবে চৌকিতে উঠে বাইবেল পড়তে আরম্ভ করে দেয়, তবে ঢুলতে ঢুলতে উল্টাপুল্টা কি যে সে বলতে থাকে বাকিরা ধরতেই পারছিলনা। সকলে স্যুটকোট পরে এসেছে গীর্জেয়, পাদ্রীর এই অবস্থা দেখে তারা ব্যাপক মুখ চাওয়াচাওয়ি করতে থাকল। একটু পরে পাদ্রী বিড়বিড় করে ভুলবকা থামিয়ে সটান শুয়ে পড়ল সেখানেই আর ভারি আরামে নাক ডাকতে শুরু করল।এই দেখে এক সিপাই গিয়ে তার কাঁধে টোকা দিতেই পাদ্রী ধড়মড় করে উঠে বসে আর চেঁচিয়ে বলে, “হো! এয়েছিস? দে দে পাত্তর ভরে দে আর চল যাই হের স্ট্যাকেনবর্গের বাড়ি!” বাকিরা তখন হেসে কুটিকুটি।
এইসব কাহিনী শুনে শুনে ক্লান্ত গভর্নর মহাখাপ্পা হয়ে হুকুম দিলেন একে চেন দিয়ে বেঁধে আনা হোক, বিচার বসবে।
বসল বিচার। অক্টোবর ১৬৪৫ এর কথা। পাদ্রী নীলস অ্যান্ডারসেনের বিচারে কাউন্সিলের সামনে পর্তুগীজ রমণী অ্যানা সালাজার বলতে থাকেন কিভাবে তার ঘরে ঢুকে দাসী ফ্রান্সিস্কাকে লাঠি দিয়ে পিটিয়ে তক্তা করে নীলস, মাটিতে ফেলে পেটে লাথি মারতে থাকে যতক্ষণ না সে চুপ হয়ে যায়। আরেকজন সাক্ষ্য দেয় যে মে জিওমার বলে একজনকে একদিন আতকা কোন কারন ছাড়াই লাঠি দিয়ে নীলস এমন পেটায় যে তার হাত পায়ের হাড্ডি ভেঙ্গে একাকার অবস্থা! মে বছরখানেক ভুগে মারাই গিয়েছিল। ফিলিপা তাহেরার নামও বলল কেউ, গর্ভবতী অবস্থায় নীলসের লাঠির বাড়ি খেয়ে তার না হওয়া বাচ্চাটা মরে গেছিল।এরকম অনেকেই লিখিত এবং মৌখিক স্বাক্ষ্য দিল পাদ্রী নীলসের নামে, ভয়ংকর একেকটা কাহিনী।
কিছুদিন পর রায় ঘোষিত হলঃ
“...এই সকল কারণে আমরা নিম্নস্বাক্ষরকারী কাউন্সিলরবৃন্দ, মহান ডেনমার্কের  রাজার প্রণীত আইন অনুসারে পাদ্রী নীলস অ্যান্ডারসেন উডবিনেডারকে ভারি পাথরভর্তি ছালার ভিতর ভরিয়া ড্যানসবর্গ দূর্গের অপর পার্শ্বের রাস্তা সংলগ্ন সমুদ্রে নিক্ষেপ করিয়া মৃত্যুদণ্ড কার্যকর করিবার হুকুম দিলাম।
“এই হুকুম সকল কুঠিবাসীর সামনে দৃষ্টান্ত হইয়া থাকিবে যেন এইরূপ অসদাচরণ করিতে আর কেহ উদ্যত না হয়। পাদ্রী নীলস অ্যান্ডারসেন উডবিনেডারের সকল বেতন বাজেয়াফত করে রাজার কোষাগারে জমা করার হুকুম করা হইল এবং তাহার বাদবাকি সহায়সম্পত্তি স্ত্রী মনিকার ভোগে যাইবে।  
“আদেশক্রমে ভারতের করমন্ডল ঊপকূলের ড্যানসবর্গ দূর্গে অবস্থানরত উইলেম লেয়েল, ইয়োর্গেন হ্যান্সেন, পল নীলসেন, অ্যান্ডার্স নীলসেন, সাইমন ইয়ানসেন এবং আমন ওলফসেন। ৩রা অক্টোবর ১৬৪৫।”
(শেষ)
টিপ্পনিঃ সকল চরিত্র কাল্পনিক নয়। দুষ্টপাদ্রী নীলস অ্যান্ডারসেন নিয়ে উৎসাহীরা এইখানে টিবি দিয়ে দেখতে পারেন। অষ্টম অধ্যায়, দ্য ক্লার্জিমেন। তার মৃত্যুদণ্ড শেষ পর্যন্ত কার্যকর করা হয়নি, বিশেষ বিবেচনায় তাকে নির্বাসনে পাঠিয়ে দেয়া হয়।


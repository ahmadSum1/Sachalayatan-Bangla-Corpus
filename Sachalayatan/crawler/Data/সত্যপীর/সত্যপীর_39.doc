ফাঁসুড়ে - দ্বিতীয় পর্ব



(প্রথম পর্বের পর)
হুজুর, চায়ে?
চকচকে পাগড়িওলা চাকরের মৃদু ডাকে ধড়মড় করে উঠে বসল চার্লস। চোখ পিটপিট করে দেখল বাইরে কড়া রোদ উঠে গেছে, কত সকাল কে জানে। চাকরের দিকে তাকিয়ে লজ্জিত হাসি হেসে সে বলল, শুক্রিয়া, বহোট শুক্রিয়া।
চার্লস উঠে হাতমুখ ধুতে ব্যস্ত হয়ে পড়ল। সে আলিগড়ে এসেছে মাসখানেক হল, নবাবসায়েব খুবই মাইডিয়ার লোক। তার অনেক আগেই কেটে পড়ার ইচ্ছা ছিল, কিন্তু নবাব কেবলই থেকে যেতে বলে। আর মনে মনে চার্লসেরও জায়গাটা বেশ পছন্দ হয়েছে, খানাদানা অতি উত্তম। গরম একটু বেশী এই যা, আর রান্নায় মারাত্মক মশলা। তবে স্বাদ মারাত্মক।
চাকর একটু পরে এসে খবর দিল নবাবসায়েব ডেকেছেন। পরিষ্কার জামাচোগা পরে চার্লস দরবারের দিকে রওনা দিল। তার থাকার অতিথিশালা মূল ভবন থেকে একটু দূরে, বাগানের একপাশে। বাগান অসম্ভব সুন্দর, ছবি আঁকার জন্য অত্যুত্তম সিনসিনারিতে ভরা। বাগানের ওইপাশে উঁচু পাঁচিল, তার এইপার ওইপার দুইদিকেই খাদ। পাঁচিলের ওপারে জেনানামহল, নিশ্চুপ ঘেরাটোপে বন্দী নবাব পরিবারের রমণীদের থাকার স্থান। 
আহা এই যে এসো এসো। দরবারে ঢুকতেই নবাব তামুকের পাইপ সরিয়ে ডাক দিলেন, রাতে বৃষ্টি হয়েছিল দুফোঁটা দেখেছিলে?
পাশে দাঁড়ানো দোভাষী মুসলেহউদ্দিন ইংরেজীতে বুঝিয়ে বলল নবাবের কথা। চার্লস ভারী উচ্ছসিত হয়ে বলল, হ্যাঁ খুব আরামের বাতাস দিচ্ছিল, আমি বাইরে দাওয়ায় বসে হাওয়া খাচ্ছিলাম। একবারে গোয়ার মত ঝড়ো বাতাস।
দুত্তোর গোয়া, নাক সিঁটকালেন নবাব, সাগরের হাওয়া একবারে বিশ্রী। বাতাস খেতে হয় তো এখানে, এখানকার বাতাস একবারে উত্তর থেকে বয়, যাওনি তো সেথায় বাপু। আমার একটা প্রাসাদ আছে, গরমকালে মাঝে মাঝে গিয়ে থাকি। যাবে নাকি এবার?
নাহ, চার্লস উত্তর দিল, এইবার হবে না নবাবসায়েব। এবার আমাকে সুরাট যেতেই হবে কয়দিনের মধ্যে।
কেন বাপু, কি আছে সুরাটে? খানাখাদ্য মদ মেয়েমানুষ কোন দিকে আলিগড় কম পড়ল শুনি? বসে বসে খাবে আর যত খুশী ছবি আঁকবে, কেমন? একটা ডবকাদেখে মেয়ে বিয়ে করে থেকে যাও, সারাজীবন ব্যাপক আত্তি করে রাখবে। হুঁ হুঁ বাবা, আলিগড়ের মেয়ে তো চেননি। 
হেসে চার্লস বলল, আরে না বিয়ে এখন করব না নবাবসায়েব। আরেকটু জীবন উপভোগ করে নেই তারপরে নাহয়...
তাকে মাঝপথে থামিয়ে নবাব উঁচু গলায় বললেন, আরে তুমি তো বেশ পাগলা আছো! মেয়েয়ানুষ ছাড়া আবার জীবন উপভোগ কি? জীবন উপভোগের কথাই তো হচ্ছে। এসব আমি খুব ভাল জানি, আমার উপর ছেড়ে দাও। দেখবে কি চমৎকার বউ ধরে আনি তোমার জন্য। তা তোমার কিরকম বুক পছন্দ বল দিকি? ছোট না বড় বড়?
অস্বস্তিতে চার্লস একটু নড়ে উঠে বলল, ইয়ে নবাবসায়েব বলেছিলেন না আজ কি একটা পরব আছে? 
বিশাল শরীর দুলিয়ে হে হে করে হেসে নবাব বললেন, লজ্জা পেয়েছে দেখ। ঠিক আছে। হ্যাঁ পরব তো আছেই। চল আমার সাথে।
দরবারের বাইরে নবাব বেরুতেই বাইরে দাঁড়িয়ে থাকা লোকে মহা আড়ম্বরে নবাবের জয়ধ্বনি দিতে লাগল। মৃদু হেসে নবাব এগুতে থাকলেন আর তার পেছনের চাকরেরা রূপার টাকা ছড়াতে থাকল। সেই টাকা কুড়াতে কুড়াতে লোকে আরো জোরে হর্ষধ্বনি করতে থাকল। একটু এগিয়ে সামনেই বিরাট পুকুর, তার বাঁধানো ঘাটে নবাবের বসার তাকিয়া পাতা। পেছনে বড় বড় পাখা হাতে চাকর দাঁড়িয়ে, আর ফিনফিনে জামা পরা দুইটি দাসীর হাতে শরবত আর মদের জালা। পাশেই দাঁড়িয়ে আছে নবাবের পারিষদের দল।নবাব বসে চার্লসকে বললেন তার পাশে বসতে। আরেক পাশে বসল নবাবের দেওয়ান গোলাম হায়দার। 
নবাব হাত তুলে ইশারা দিতেই সকলে চুপ করে গেল। তারপর চার্লসের দিকে তাকিয়ে বললেন, বাজির খেলা হবে মেরে দোস্ত। মোরগের লড়াই। লাগবা বাজি?
সতর্ক গলায় চার্লস উত্তর দিল, ইয়ে বাজি তো আমি ধরি না, আর বাজি ধরার মত আমার আছেই বা কি? খালি কয়টা জামাকাপড় আর ছবি আঁকার সরঞ্জাম, এই তো। এমনেই খেলা দেখি।
উঁহু, নবাব মাথা নাড়লেন, মোরগ লড়াইয়ে বাজি না ধরলে আর কি লাভ হল? তোমার পয়সাকড়ি বাজি ধরা লাগবে না। ধর তুমি জিতলে তোমাকে সোনার ফ্রেম বানিয়ে দেব, যতটা খুশী ততটা। আর আমি জিতলে একটা আলিগড়ি টসটসে বউ বিয়ে করে তুমি থেকে যাবে। কি পাক্কা?
চার্লসের ফ্যাকাসে মুখ দেখে ঠা ঠা করে হেসে নবাব বললেন, আরে দেখ মজাক ধরতে পারেনা। মজাক করছি। মজাক। চলো চলো খেলা শুরু হোক।
নবাবের হুকুমে দুই তাগড়া মোরগ নিয়ে দুই পাশে দাঁড়িয়ে গেল দুইজন। একজন বলল হুজুর, আমার এই মোরগ গত ছয় বচ্ছর খেয়েছে বারুদ মিশ্রিত কাশ্মীরী খুদ। একবার ভোর সকালে এর ডাক শুনে এক গরু ভয়ে দড়ি ছিঁড়ে দৌড় দিয়েছিল হুজুর, এর এমনই হিম্মত!
এই শুনে হাসির রোল পড়ে গেল মানুষের মধ্যে, তারই মধ্যে চেঁচিয়ে উঠল অপর মোরগওলা।
হুজুর, আমার মোরগ এসেছে সেই কাবুল থেকে। ছোটবেলা থেকে এ পানির বদলে খেয়েছে আপেলের সুরা, আর তাগত ও হয়েছে সেইরকম। গত মাসে তার পথে পড়েছিল দেখে এক আস্ত হাতিকে খামচে দিতে গিয়েছিল হুজুর!
হা হা হা করে হেসে দিলেন নবাব গল্প শুনে, তাই দেখে পারিষদগণ আরো জোরে হো হো করে হাসতে লাগল। হাসি শেষ হলে তিনি বললেন, ঠিক আছে। শুরু কর লড়াই। দেখি কে জিতে  মাতাল না বারুদখোর!
দুই মোরগকে লেলিয়ে দিয়ে মোরগওলারা চেঁচিয়ে উৎসাহ দিতে লাগল। মাতাল মোরগ খালি বাঁয়ে কাটতে চায়, এই দেখে হঠাৎ বারুদখোর মোরগ একবারে তার ঘাড়ে চড়ে ভয়ানক শব্দ করতে থাকল। মাতাল মোরগ ঝট করে তাকে ফেলে ঝুঁটি ফুলিয়ে তেড়ে করল আক্রমণ। লোকের উৎসাহ আর দেখে কে, চিৎকারে কান পাতা দায় হতে থাকল।
চার্লস এই পর্যায়ে চোখ সরিয়ে অন্যদিকে তাকাল। মোরগের মারামারি তার মোটেই পছন্দের নয়, তবে দৃশ্যটি আঁকার জন্য চমৎকার। একবার চিন্তা করে দেখল নবাবকে জিজ্ঞেস করে দেখবে নাকি রংতুলি ইজেল আনবে কিনা, পরক্ষণে মনে হল থাক পাগলা নবাবকে ঘাঁটিয়ে লাভ নাই। স্মৃতি থেকেই আঁকা যাবে নাহয় পরে। ঘাড় ঘুরিয়ে অন্যপাশে তাকাল চার্লস, সেইদিকেই হেরেমের পাঁচিল। পাঁচিলের পশ্চিম পাশে একটা ফাটল আছে, তার ওইপাশে মাঝে মাঝে আলো ঝিকমিক করে। আগেও খেয়াল করেছে সে, এরকম হয় হঠাৎ হঠাৎ। কোন মানুষ কি এসে দাঁড়ায় সেখানে? আলোর ঝিকমিক কি কোন মেয়ের ওড়নার জরি? গলার কন্ঠহার? মাথার টায়রা? কেমন দেখতে সেই মেয়ে?
হঠাৎ জোরে চিৎকারে মোরগের লড়াইয়ে চোখ ফেরাল চার্লস, আর তখনই নজরে আসল স্থির দৃষ্টিতে তার দিকে তাকিয়ে আছেন নবাব। মুখে হাসি ফুটিয়ে তিনি বললেন, মোরগ লড়াই কেমন জমেছে দেখেছ?
হ্যাঁ হ্যাঁ, তড়িঘড়ি উত্তর দিল চার্লস, দারুণ।
মাতাল মোরগ তখন বারুদখোরকে একবারে নাস্তানাবুদ করে ছেড়েছে, বারুদখোর মোরগ ভয়ে দিল দৌড়। লোকে হই হই করে উঠল, আর নবাব মাথা নেড়ে হাসলেন। জয়ী মোরগওলাকে সোনার মোহর দিয়ে বিদেয় করে দেয়া হল, আর মজা দেখতে আসা আম জনগণকেও সরিয়ে দিতে হুকুম করা হল। এখন নবাবের খাবারের সময়। চাকর নফরেরা হুড়োহুড়ি করে দফায় দফায় খাবার আনতে থাকল, আর দ্রুত সেগুলো পরিবেশন করা হল।
ঢেকে রাখা একটি বিশেষ প্লেট চার্লসের সামনে রাখা হল। তাই দেখে নবাব মিটমিট করে হাসতে হাসতে বললেন, তোমার জন্য বিশেষ খাদ্য প্রস্তুত হয়েছে হে। খুলে দেখো দিকি কি খাবার দিয়েছি।
চার্লস পাত্রের ঢাকনি খুলে দেখল পর্তুগীজ কায়দায় করা রুটির ওপর জেলি দেওয়া। সে একটু অবাক হল, জ্যামজেলি দিয়ে এরা আবার দুপুরের খানা কবে থেকে খায়! নবাব বললেন, কি খাবার হ্যাঁ? কি খাবার দিয়েছি?
চার্লস একটু অপ্রস্তুত গলায় বলল, রুটি আর জেলি।
রুটি আর জেলি, তৃপ্ত গলায় বললেন নবাব, ঠিক কথা। রুটি আর জেলি। খেয়ে দেখো দেখি তোমাদের ইংরেজি কেতায় বানানো হয়েছে কিনা?
হাত দিয়ে জেলি দেওয়া রুটিতে কামড় দিয়ে অবাক হয়ে গেল চার্লস, খাবার মুখে দিয়ে তার বড় বড় হয়ে যাওয়া চোখ দেখে ঠা ঠা করে হেসে নবাব বললেন, কি? কেমন রুটি আর জেলি?
কোঁৎ করে গিলে চার্লস অবিশ্বাসের গলায় বলল, এ তো কোর্মা! আর রুটিও তো নানের স্বাদ!
আবারও উচ্চ গলায় হাসতে হাসতে খুশীতে ডগমগ হয়ে নবাব বললেন, কেমন ঠকিয়েছি বল হ্যাঁ? মনে করেছে নবাবের ঘরে রুটি আর জেলি দিয়ে খেতে দিয়েছি হা হা হা হা! রুটি আর জেলি। হা হা হা হা। রুটি আর জেলি।
এরপরে একে একে বাকি খাবার এল, তৃপ্তি নিয়ে খেল সবাই। তারপর দাসীর আনা পাত্রে হাত ধুয়ে নবাব বাকীদের সরে যেতে ইশারা করলেন। রয়ে গেল কেবল দেওয়ান গোলাম হায়দার। নবাব চার্লসকে বললেন, তা তুমি সুরাট যাবেই?
জ্বী, চার্লস উত্তর দিল, সেথায় আমার ভাই রয়েছে। তার সাথে দেখা করে লন্ডন ফিরে যাব।
আচ্ছা আচ্ছা। তবে হয়েছে কি, পথ বেশী সুবিধার না। রাজা প্রচণ্ডকুমার একটা ঝামেলা বাধিয়ে আছে, ওদিক দিয়ে তোমার যাওয়া নিরাপদ না। তোমাকে একটু ঘুরপথে যেতে হবে। সময় একটু বেশী লাগবে, তবে জান বাঁচানো ফরজ কি বল?
আচ্ছা, চিন্তিত গলায় বলল চার্লস, ঠিক আছে।
আরো দুই কথার পরে নবাব বললেন তিনি একটু বিশ্রাম নেবেন, চার্লস সেলাম দিয়ে চলে গেল। তখন নবাবের নির্দেশে আড়াল থেকে বেরিয়ে এল ফাঁসুড়ে মতিলাল। নবাব তাকে জিজ্ঞাসা করলেন, খেয়েছিস?
আজ্ঞে হুজুর।
কি খেয়েছিস?
পুলাউ, কুর্মা, খাসির কাবাব।
বাহ বেশ। আচ্ছা শোন, ওই যে ফিরিঙ্গি হেঁটে গেল এইমাত্র, দেখেছিস?
জ্বী হুজুর। দূর থেকে দেখছিলাম। 
হুঁ, এই লোক সুরাট যাবে কাল পরশু। তুই সাথে যাবি।
আমি?
হ্যাঁ তুই, দাঁত বের করে হেসে উত্তর দিলেন নবাব, আর পথে একে ফাঁস দিয়ে গোর দিবি। কাকপক্ষীও যেন না জানে।
অবিশ্বাসে চোখ ঠিকরে বেরিয়ে এল মতিলালের, ফিরিঙ্গি? ও মা গো, ফিরিঙ্গি মারা কালীমায়ের নিষেধ আছে গো কত্তা। কালীমায়ের অভিশাপ লাগবে যে? ফিরিঙ্গি মারতে পারবো না হুজুর, সে যে বড় পাপ!
মুখ থেকে হাসি মুছে গেল নবাবের। চোয়াল শক্ত করে চিবিয়ে চিবিয়ে তিনি বললেন, তোকে বসায় বসায় কোর্মা খাওয়াচ্ছি হারামজাদা তোর কাছে ধর্ম শিখার জন্য? যেইটা বলব সেইটা করবি। এর সাথে যাবি, ফাঁস নিবি, গোর দিবি। কথা শেষ। একটুও এদিকসেদিক হলে তোর জিনিসটা কেটে ঐটা দিয়ে কোর্মা বানায় খাওয়াব তোর কালীমাকে। পরিষ্কার?
ভয় আর অবিশ্বাসভরা দৃষ্টিতে নবাবের দিকে তাকিয়ে রইল মতিলাল।
(চলবে)


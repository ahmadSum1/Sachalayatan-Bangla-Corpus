পাদ্রী মানুয়েলের বিপদ



সরাইওলা আমার চোখে চোখ রেখে গম্ভীর স্বরে বলল, কবুতর খুব ভালো পক্ষী। আমি প্রত্যেক বিষ্পতিবার কবুতর পাক কইরা খাই।
তন্দুর রুটি চাবাতে চাবাতে আমি আতকা বিষম খেলাম একটু। শালা বলে কি?!
প্রত্যেক বিষ্পতিবার? আমি বিস্ময় প্রকাশ করে বললাম, এতো কবুতর পান কই? 
আমার চোখ থেকে চোখ নামিয়ে সরাইওলা বলল, পাওয়া যায়। খুঁজলেই পাওয়া যায়। কবুতরের অভাব কি।
আমি মাথা নাড়লাম। কবুতরের অভাব নাই বটে। পাশ ফিরতে দেখি খলিল মহাজন ফিরে আসছেন। পিশাব করতে গিয়েছিলেন, তাই খেলা বন্ধ ছিল কিচ্ছুক্ষণ। বিরাট ঘেরের পায়জামার ফিতে বাঁধতে বাঁধতে খলিল বললেন, এই খেলা নূতন করে সাজাও। পিশাব করতে গিয়ে ফিরিঙ্গি বুড়ার সাথে দেখা, সেও আসছে খেলতে। অই সেলিম যা সর।
সেলিম করুণ মুখ করে আমার দিকে তাকালো। আমি মাথা নেড়ে ইশারা দিলাম কেটে পড়তে। বেচারা বেজার মুখে সরে পড়ল। ভালোই হল, এবার আমাকে দুইজনের পয়সা দিয়ে খেলতে হবে না। আমি জিজ্ঞেস করলাম, নূতন করে সাজানোর দরকার কি? এইখান থেকে ধরে খেললেই হয়।
সরাইওলা আহমেদ আর খলিল মহাজন চোখাচোখি করল একটু। খেলা মাত্র শুরু হয়েছে ঠিকই, তেমন এগোয়নি। এখান থেকেও খেলা যায়। খলিল বললেন, ঠিক আছে। তাই হৌক। 
আমি কড়িগুলো তোলা শুরু করতেই দেখি কালো লম্বা জোব্বাপরা এক বুড়ামত ফিরিঙ্গি ঘ্যাসঘ্যাস করে লাল দাড়ি চুল্কাতে চুল্কাতে এসে ধপ করে বসে পড়লেন। এই তবে পাদ্রী মানুয়েল আলভারেজ। পাক্কা শয়তানের মত দেখতে।
খেলার দিকে এক ঝলক দেখে আমার দিকে তাকিয়ে ভুরু কুঁচকে বললেন, এই। খেল কখন শুরু করেছিস?
অযথা তুই তোকারি আমার কোনকালেই পছন্দ নয়। বিরক্তি চেপে বললাম, জ্বী সায়েব। এইমাত্র শুরু করলাম খেলা। দুই দানও হয় নাই। এখান থেকেই শুরু করা যায়।
তোর সাথে? অবজ্ঞাভরে তিনি সরাইওলা আর খলিলের দিকে তাকালেন, এ কে? আমি মোহর দিয়ে খেলি, ঘটিবাটি বন্ধক দিয়ে খেলা লোকের সাথে আমি হাত মিলায় খেলি না।
খলিল মহাজন একটু অস্বস্তির সাথে বললেন, আরে না না। এর নাম কবুতর ফারুক। এ অতি চমৎকার পক্ষীর খেলা দেখায়। রাজা চোগান সিং এর পেয়ারা লোক। এরও সোনামোহর আছে সায়েব।
বটে, বলে আমার দিকে তাকালেন পাদ্রী মানুয়েল, দেখে তো মনে হয় রাজার পাইখানা পরিষ্কার করে। অবশ্য রাজা চোগান সিং বুড়া মানুষ, হুটহাট হেগে দেয় বলে দরবারের মাঝখানে। সেইটা নিয়মিত সাফ করলে পেয়ারা হওয়ারই কথা হা হা হা হা হা। 
ফিরিঙ্গি দেখে সরাইয়ের বাকি লোকেরাও কাছিয়ে এসেছিল, এই কথায় কামরাভর্তি লোক ঠা ঠা করে হেসে দিল। আমি বোকার মত হাসলাম একটু, আর মাথা চুল্কানোর ছলে একটু চারপাশ দেখে নিতে থাকলাম। প্রচুর লোক, বিশ তিরিশ জন তো হবেই। আর আছে খলিল মহাজন, তবে সে নিজে হয়তো কাজটা করবে না। সে করাতে পারে, সেইটা সম্ভব। এখানে তার লোক আমার জানামতে জনা আটেক। ভিড়ের মধ্যে লুকিয়ে থাকা তার ভাড়াকরা গুপ্তঘাতক থাকাও খুবই সম্ভব।
কয়দান খেলা হবে ঠিক নাই, এই ভিড় আমার ভালো লাগছে না। ভিড় খারাপ জিনিস, হুটহাট যে কেউ হাপিস হয়ে যেতে পারে। সম্ভবত যা ঘটার দ্রুতই ঘটবে, আমার সময় খুব বেশি নেই হিসাবের। 
খলিল মহাজনের কড়ি ফেলার শব্দে ফিরে তাকালাম আমি। একটা কড়ি উলটে পড়ে আছে, বাকি পাঁচটা সোজা। খলিলের সাগরেদ কয়টা চিক্কুর দিয়ে উঠল, দাসসস!
তৃপ্তির হাসি হেসে খলিল দশঘর এগুলেন ছকে। দশ পড়লে আরেকদান মারা যায়। খলিল কড়ি ছয়টা হাতে নিয়ে আবার মারলেন। দুইটা কড়ি উলটো পড়ল। পিছনে সকলে বিড়বিড় করে বলল, দো।
এইবার আমার পালা। দেখা গেল তিনটা উলটা তিনটা সোজা। তিন ঘর এগুলাম আমি। এরপর সরাইওলা আহমেদ চাল চাললেন। তিনি খুব আস্তে মারেন, কড়িগুলা বেশিদূর যায়না কেমন এক জায়গায় জড়াজড়ি করে থাকে।  দেখা গেল পাঁচটা সোজা আর একটা বাঁকা হয়ে অন্য একটা কড়ির গায়ে আধাখাড়া হয়ে আছে। ঠিক উলটো নয় কড়িটা।
আহমেদ আনন্দে চিৎকার করে বললেন, পাঁ-চি-সি! 
ভিড়ের মাঝে হইহুল্লোড় পড়ে গেল। কেউ আনন্দে ডিগবাজি দিচ্ছে, কেউ একটু ধন্দে পড়ে গেছে, আবার কেউ কেউ ভুরু কুঁচকে তাকিয়ে আছে। আওয়াজে কামরায় কান পাতা দায়।
এদিকে ভয়ংকর রেগে অগ্নিমূর্তি ধারন করলেন পাদ্রী মানুয়েল। জোরে জোরে মাথা নেড়ে তিনি উচ্চকন্ঠে বললেন, হয় নাই। হয় নাই। জোচ্চুরি। এই বেহেঞ্চোদ চোর। পাঁচিস হয় নাই। পাঁচটা কড়ি সোজা ছয়টা সোজা হয় নাই। চোর। হারামী। বাবাকা!
গালির বহর দেখে ভির্মি খেতে হয়। এ নাকি পাদ্রী, নাসারা ইমাম। মাশাল্লা ইমামসায়েবের মুখের যে অবস্থা। তবে এইসব হইহট্টোগোলের মধ্যে মাথা ঠিক রাখা চাই। ঘটনা এখন যেকোন সময় ঘটতে পারে।
মানুয়েলের কথায় পাত্তা না দিয়ে আহমেদের দলের খলিল মহাজন পঁচিশ দান দিতে উদ্যত হলেন। এই দেখে ক্ষিপ্ত মানুয়েল পাদ্রী আচমকা জোব্বার কোমরবন্ধ থেকে বাঁকানো ছুরি একটা বের করে সোজা বসিয়ে দিলেন খলিলের হাতের তালুর উপর।
আচমকা নীরবতা নেমে এল কামরায়। খলিল মহাজন চোখ বিস্ফোরিত করে নিজের রক্তাক্ত হাতের তালুর দিকে তাকিয়ে থাকেন এক মুহুর্ত, তারপর তার কলিজা ফেটে চিৎকার বের হয়। মহাজনের সাঙ্গোপাঙ্গরা ছুরি তলোয়ার লাঠি যে যা পায় নিয়ে ঝাঁপিয়ে পড়ে এগিয়ে যেতে থাকে, আর ঘরে কেয়ামত নেমে আসে। কেউ দৌড় দিল উল্টাদিকে, কেউ লুটপাটে মন দিল, কেউ পিটাপিটির গন্ধে দাঁত বের করে খুশীতে হেসে দিল। আমি ঠাণ্ডা মাথায় বুঝার চেষ্টা করলাম পাদ্রী মানুয়েলের কি অবস্থা। মরেই গেল নাকি? আর সেলিম?
এক বলদ হা-আ-আ-আ আওয়াজ করতে করতে আমার দিকে ছোরা নিয়ে তেড়ে আসছে কানি চোখ দিয়ে খেয়াল করলাম। অল্প কাছে আসার পরে আমি একটু ডাইনে হেলে বলদটারে দিলাম আছাড়। মট করে একটা আওয়াজ হল, পিঠের হাড্ডি ভেঙ্গে গেল মনে হয়। কুড়িয়ে তার হাতের ছোরাটা হাতে নিলাম, মন্দ নয়। এক টুকরা পাথর পড়ে ছিল পাশে, তাইতে দাঁড়িয়ে মাথা উঁচিয়ে দেখার চেষ্টা করলাম কে কোথায় এবং কেন। মানুয়েলকে কয়জন ধরে পেড়ে ফেলেছে দেখলাম, আর আরেক কোণায় সেলিম একটা বড় তাকিয়ার পিছনে লুকিয়ে আছে। আচ্ছা সেলিম মোটের উপর নিরাপদ বলা চলে। মানুয়েলকে এইবার বাঁচাই কিভাবে সেইটা হইল কথা।
দুই চারজনকে মেরে ধরে সামনে এগুলাম একটু, শুনি মানুয়েল হাত পা ছুঁড়ে বেহেঞ্চোদ বেহেঞ্চোদ করেই যাচ্ছে। ব্যাপক মাথাগরম ফিরিঙ্গি। তাকে পেড়ে ধরে তার উপর চড়ে বসে আছে জন তিনেক। একে বের করি কিভাবে? সমস্যা। 
ডানদিক দিয়ে এগুলে সম্ভবত সুবিধা, দরজা আর জানালা দুইটাই ঐদিক দিয়ে কাছে। সেইদিকেই যাওয়া যাক। একটু কাছে যেতেই আচমকা আমার দুই হাঁটুর পিছনে একটা প্রচণ্ড জোরে লাঠির বাড়ি খেলাম। এইটা কোনদিক থেকে আসল খেয়াল করিনাই। পড়ে যাওয়ার পরে আমার গলায় ছুরি ধরে কেউ একজন মুখটা এগিয়ে আনল। ব্যথায় মাথা ঝিমঝিম করছে, তবু মুখটা চিনলাম। সরাইওলা আহমেদ। কানের কাছে মুখ এনে হিসহিস করে বলল, কাল্কা কি বার ফারুক স্মরণ আছে? কাল্কা বিষ্পতিবার। বিষ্পতিবার বিষ্পতিবারে আমি কবুতর পাক করি রে হারামজাদা।
মাথায় একটা কড়া মুগুরের বাড়ি খেয়ে আমার দুনিয়া অন্ধকার হয়ে আসল।
………………………………………………………………
আমার সম্বিৎ ফিরে এল পাছায় লাথি খেয়ে। ধড়মড় করে উঠে দেখি পাদ্রী মানুয়েল মাথা ঝুঁকিয়ে তাকিয়ে আছে। হারামজাদা আজাইরা লাথি মারছে কেন?
আমি একটু সরে বসলাম। ডাইনে বাঁয়ে তাকিয়ে দেখি আমি কোথায়। উঁচা ছাদঅলা একটা কামরা, অনেক উপরে একটা ফাঁকা ঘুলঘুলি। অল্প আলো। সন্ধ্যা, না ভোর এখন? আরেকটু দেখতে হবে। এত উপরে আমার শীষের আওয়াজ কি যাবে? না মনে হয়। অবশ্য কবুতর ডেকেও তেমন লাভ হবে না, সাথে আছে শুধু সেলিম। সে পড়তে পারে না, লিখতেও পারেনা। সেলিমের সাথে কবুতরবাজির কোন মানে নাই।
এই তুই কে রে?
উত্তর না দিলে আবার পাছায় লাথি দিতে পারে। ফিরিঙ্গির যে মাথা গরম। আমি আস্তে করে বললাম, আমি কবুতর ফারুক।
তোকে ধরছে কেন?
আমি কাঁধ নাড়িয়ে বললাম, আমি কি জানি। পাগল ছাগলের দুনিয়া।
ফিরিঙ্গি কি বুঝল কে জানে। মাথা নেড়ে বিড়বিড় করে কি বলল। গালাগালি মনে হয়। তারপরে আবার আমার দিকে তাকাল আবছা অন্ধকারে। বলল, তুই কি আমাকে বাঁচাতে আসছিলি? তুই আমার দিকে আসছিলি কেনরে? এরা তোকে ধরে আনল কেন?
আমি আরেকদিকে তাকিয়ে উদাস গলায় বললাম, আমি কি জানি। আমি দরজার দিকে যাইতে গিয়া ধরা খাইছি। 
মানুয়েল কিছুক্ষণ আমার দিকে তাকিয়ে চোখ সরিয়ে নিল। শ্বাস ফেলে বলল, হুঁ।
আমি কামরায় কিছুক্ষন হেঁটে দেখলাম। একবারে ন্যাড়া কামরা, কিচ্ছু নাই। এক চিপায় কয়টা গাছের ডাল ফেলে রাখা। আমি একটা চিকন শক্ত ডাল উঠিয়ে কোমরে গুঁজলাম। তারপরে বসে মুতলাম একটু। মুতের পানি পড়তেই দুইটা চিকা হঠাৎ দৌড় দিল, অন্ধকারে দেখিনি। কোনদিকে গেল দেখা দরকার, চিকা নিশ্চয়ই উপরের ঘুলঘুলি বেয়ে আসেনি।
এই শোন, পাদ্রী মানুয়েল আমাকে ডাকলেন, তোর নাম কি বললি?
আমি ঘুরে পাদ্রীর দিকে তাকালাম। বললাম, আপনেরে ধরছে ক্যান?
পাদ্রী একটু চিন্তা করে বললেন, হাত ফুটা করেছি তাই মনে হয়। জোচ্চরের দল। কিন্তু মেরে ফেলে নাই কেন সেইটা একটা কথা। আমার নামে গোয়ায় টাকা চাওয়ার ধান্দা মনে হয়।
আপনে গোয়ায় থাকেন?
আমি সব জায়গায় থাকি। আজ এইখানে কাল ঐখানে। হিদেনের কাছে প্রভু যীশুর বার্তা নিয়ে যাই।
আমি বুঝদারের মত মাথা নাড়লাম যেন সবই বুঝেছি। বুঝি নাই তাও অবশ্য না। এই লোকের যীশুবার্তা ইত্যাদি আমি আজকে প্রথম শুনছি না। রাজা চোগান আমাকে বুঝেই পাঠিয়েছেন। তিনি আমাকে বলে দিয়েছিলেন যে এই লোক মানুষের সাথে কুকুরবিড়ালের মত আচরণ করে, আমি যেন পাত্তা না দেই। একবার চোগান সিং এর বিবি অসুস্থ হয়ে পড়লে এই পাদ্রী মানুয়েল একটা কি আরক তৈয়ার করে পাঠালে বিবিজান সুস্থ হয়ে ওঠেন, তাই সম্ভবত রাজাসায়েব পাদ্রীর উপর দিলখুশ। 
গায়ে ব্যথা করছে। একটা গড়ান দেই বরং, বুড়া পাদ্রীর সাথে বাতচিৎ সময় নষ্ট।
…………………………………………………………………
ঘুম থেকে উঠলাম আবার লাথি খেয়ে। লাথিছাড়া এক সকালে ঘুম থেকে উঠতে পারলে বড় ভালো লাগত। চতুর্দিকে খালি লাথি।
তাকিয়ে দেখি সরাইওলা আহমেদ আর খলিল মহাজন, সাথে আরো তিনটে পাণ্ডা। মহাজনের হাতের তালু কাপড় দিয়ে বান্ধা। এক লম্বু পাণ্ডা আমার হাত সামনের দিকে বাঁধতে আসল, সেই দড়ির প্রান্ত বাঁধা এক ঘোড়ায়। ঘোড়ায় বসার আগে সরাইওলা আমার কাছে এসে বলল, আইজ কি বার মনে আছে ফারুক?
আমি একটু বিরক্ত হয়ে বললাম, আছে। বিষ্পতিবার। বিষ্পতিবার বিষ্পতিবার আপনে কবুতর পাক করেন। সবই স্মরণ আছে। করেন পাক। তেল কষানো আরম্ভ করেন।
ঠাস করে একটা চড় খেলাম। 
দ্রুত চারপাশে তাকালাম। অল্প দুরেই কোশ মিনারের কাছে বাঁধা আরো দুইটা ঘোড়া। কোথায় নিয়ে যাচ্ছে কে জানে। গ্যাঞ্জাম করার এখনই সময়।
আমি কোমরে হাত দিয়ে শক্ত কাঠিটা বের করে আনলাম চোখের পলকে। আহমেদ তখন মাত্র পিছু ফিরেছে। আমি কাঠিটা মুঠি করে সোজা ঢুকিয়ে দিলাম আহমেদের ডান কানের ভিতর পুরোটা।
আ-আ-আ চিৎকার করে বসে পড়ল সরাইওলা আহমেদ, আমি তার কোমর থেকে দ্রুত ছুরিটা বের করে পাদ্রী মানুয়েলের পাশে দাঁড়ানো হতবিহবল লম্বুর দিকে তাকালাম। এক মুহুর্ত দ্বিধা করে সে কোমরের তলোয়ারের দিকে হাত বাড়াতেই আমি ঝাঁপ দিয়ে গিয়ে তার গলায় ছুরিটা বসিয়ে দিলাম।
এই সব দেখে জলিল মহাজন দিল দৌড়, আর সাথে পালাল আরো দুই পাণ্ডা। আমি দ্রুত ঘোড়ার পাশে দাঁড়িয়ে মানুয়েলের দিকে ফিরে বললাম,  ঘোড়া আছে উইখানে আরেকটা। যান উঠেন।
মানুয়েল কোশ মিনারের ঘোড়ার দিকে দিলেন দৌড়। আমার পাশ দিয়ে যাওয়ার সময় আমি একটা ল্যাং মারলাম, ধড়াম করে উলটে পড়ে গেলেন পাদ্রী। তিনি কিছু বুঝে উঠার আগেই আমি তার মাথার পিছনে একটা শক্ত বাড়ি দিয়ে অজ্ঞান করে দিলাম। এইবার তার হাত বাঁধা যাক। পাগলছাগল মানুষ কোনদিকে যায় কোন ঠিক নাই। বেঁধেই নিয়ে যাই।
উলটা করে ঝুলিয়ে আমি আবার ঘোড়ায় উঠলাম। কোশ মিনারের কাছে যেতেই দেখি বিরাট গাছের ডালে বসে  সেলিম হাত নাড়ছে আর লাফাচ্ছে দাঁত বের করে। আমি হেসে নিচে নেমে আসতে বললাম।
একটু পরে দুইটা ঘোড়া ছুটিয়ে আমরা গোয়ার পথ ধরলাম।
………………………………………………………
গভীর রাত।
বিরাট গীর্জা দালানের সামনে পাদ্রী মানুয়েল আলভারেজকে শুইয়ে দিলাম আস্তে করে, আর মুখের বাঁধন খুলে দিলাম। এতক্ষণ পরে মুখ খোলা পেয়ে পাদ্রী বড় বড় শ্বাস নিতে নিতে আমাকে বললেন, বেহেঞ্চোদ আমার দড়ি খুলে দে। হারামীর ছেলে…
আমি ঠাস করে একটা চড় দিলাম। অবাক বিস্ময়ে আমার দিকে তাকিয়ে কথা আটকে গেল মানুয়েলের। আমি ফিসফিস করে বললাম, বড় বাঁচা বাচছেন। আপনের প্রভু যীশুর কাছে শুক্রিয়া করেন।
পিছু ফিরে সেলিমের সাথে হাঁটা দিলাম আমি। পাদ্রীর চিল্লাপাল্লায় গীর্জার লোকে একটু পরেই তার বাঁধন খুলে দেবে নিশ্চয়ই। চিন্তার কিছু নাই।
যেতে যেতে সেলিম আমাকে জিজ্ঞাসা করল, ফিরিঙ্গি করছে কি? অরে ধরছিল ক্যান?
আমি হাওয়া খেতে খেতে বললাম, ফিরিঙ্গি একটা ছাগল। সে সুলতান নহবৎউল্লার দরবারে গিয়া কইছে মুহম্মদ নাকি ভণ্ড নবী।
তৌবা তৌবা, সেলিম বলল।
হ, আমি বললাম, পুরা পাগল। এর লাইগা সুলতান নহবৎ লোক পাঠাইছিল এরে খতম করতে। বেটার নসিব ভালো, আল্লায় বাঁচায় দিছে তারে এই যাত্রা। আচ্ছা বাদ দে। এই জায়গার নাম হইল গোয়া। আমার এক আধা ফিরিঙ্গি বন্ধু আছে, রুটি বানায়। তার ঘরে যামু চল। 
রুটি বানায়? সেলিমের চোখ চকচক করে উঠল, নানরুটির কারিগর?
নাহ নানরুটি না। এদের রুটি আরেক কেতার। এরা ডাকে পাউরুটি। মিঠা একটু। খাইছস কখনো?
মাথা নেড়ে উত্তেজিত সেলিম বলল, না খাই নাই পাউরুটি। চলেন যাই। পাউরুটি খামু।
আমি হেসে মাথা নাড়লাম, হ চল। পাউরুটি খাইতে যাই।
(শেষ)


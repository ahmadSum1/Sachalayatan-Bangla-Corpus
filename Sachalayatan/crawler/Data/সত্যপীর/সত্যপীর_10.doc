খোরাসান – দ্বিতীয় পর্ব



(প্রথম পর্বের পর)
ভিক্টোরিয়া ক্লাব, কলকাতার উপকণ্ঠ। এপ্রিল ১৮১০।
মেজর মার্কাস স্মল তার সদ্য লন্ডন হতে আগত বন্ধু ডাল্টন হামফ্রিকে নিয়ে ক্লাবে প্রবেশ করে বললেন, এই আমাদের সামান্য ক্লাব। এসো, ঘুরিয়ে দেখাই।
বিশাল দালান হাঁ করে দেখতে দেখতে ডাল্টন বললেন, হ্যাঁ। সামান্যই বটে। আস্ত এক কাউন্টি ঢুকে যাবে মনে হচ্ছে তোমাদের এই সামান্য ক্লাবের কম্পাউন্ডের ভিতর। অ্যাস্টোনিশিং ইন্ডিড। যাহোক, টুপি ছড়ি রেখে যাই কোথাও নাকি?
হ্যাঁ ঐ ফার্ট ক্যাচার দাঁড়িয়ে আছে একটা ওর হাতে দিয়ে দাও।
ফার্ট ক্যাচার অর্থাৎ ভৃত্য। টার্মটা লন্ডনে থাকতেই শুনেছিলেন ডাল্টন, চাকরেরা পেছন পেছন ঘোরে তাই অমন নাম। মুচকি হেসে পিছনে দাঁড়ানো ভারতীয় চাকরের হাতে টুপি ছড়ি ধরিয়ে দিলেন ডাল্টন, মাথা নুইয়ে সেলাম ঠুকে নীল ইউনিফর্ম পরা শীর্নকায় চাকর দুহাত পেতে তা নিল।
 মাঠের পাশে হাঁটতে হাঁটতে মেজর স্মল বললেন, কাল পিগ স্টিকিং এ নিয়ে যাব তোমায়। এইখানে কম্পাউন্ডের ধারে একটা জায়গা ঘেরা আছে, সেইখানে নিরাপদ শিকার করা যেতে পারে। উৎকৃষ্ট আফগান ঘোড়া আছে, চড়ে আরাম। কিম্বা তোমার যদি অনেক থ্রিল এর শখ হয় তবে উই ক্যান গো হান্ট চিতাহ অর টাইগার অ্যাজ ওয়েল। হাতি মজুত আছে।
চোখ কপালে তুলে ডাল্টন বললেন, ওরে না না। চিতা হান্টিং এর শখ নেই বাপু। পিগ স্টিকিং ই ভালো। অথবা কেবল ঘোড়ায় চড়ে হাওয়া খেয়ে আসা যায়, বা নদীতে কোথাও। যেটা ভালো মনে কর।
হুমম। বিকেলে পর্তুগীজ কোয়ার্টার যাব আমার বিশেষ কাজ রয়েছে, গেলে চল আমার সাথে। উৎকৃষ্ট রুটি পাওয়া যায়। তবে যাবার পথ বেশি সুবিধের নয়, ব্ল্যাকটাউনের মাঝে দিয়ে যেতে হবে। 
ব্ল্যাকটাউন মানে নেটিভদের এলাকা?
হ্যাঁ। ভয়ানক বিশ্রী অবস্থা, কেলে কেলে নোংরা লোকগুলো গিজগিজ করে ঘুরছে অ্যানিমেলের মতন। গন্ধ!  বাড়িঘরগুলোরও যা ছিরি, কি আর বলব। মনে হয় কেউ শূন্যে ঘরগুলো ছুঁড়ে মেরেছিল আর তা গোঁত্তা খেয়ে ফের মাটিতে পড়ে গেছে। কোনো প্ল্যান নাই ভিশন নাই ডিজাইন নাই, যে যেমন পারছে দোতলা তুলছে কি সাইডে বেখাপ্পা কোয়ার্টার লাগাচ্ছে। এক ভাই গোলাপী দেয়াল তুলল তো আরেক ভাই দেয়ালের রঙ দিল হলদে। সামনে হয়তো চাকরদের থাকার খড়ের ঘর, আইসোর একেবারে। 
মিচকি হাসলেন ডাল্টন, মুখে কিছু বললেন না। হাঁটতে হাঁটতে দুই বন্ধু ছাতার তলে চেয়ারে বসলেন। দুই চাকর এসে চা আর কিছু স্কোন বিস্কিট দিয়ে গেল। দূরে মেঘমুক্ত আকাশের দিকে তাকিয়ে চেয়ারে হেলান দিয়ে ডাল্টন বললেন, আচ্ছা জার পলের ব্যাপারটা আরেকটু বল। রাশিয়ানরা ভারতে আসতে চেয়েছিল তাহলে?
স্মিত হাসলেন মার্কাস, তোমার মাথা থেকে যার পলের ঘটনা সরেনি তাহলে। বাদ দাও। দ্যাট ব্যাস্টার্ড ইজ ডেড ফর গুড রিজনস।
তা হল। কিন্তু সেন্ট পিটার্সবার্গের সাথে লন্ডনের তো বৈরী সম্পর্ক নয়। তারা ভারতের দিকে হাত বাড়াবে তাও আবার নেপোলিয়নের সাথে প্ল্যান করে এইটে আমি ভাবতেই পারিনি।
ঘটনা এত সরল নয় হে ডাল্টন। ভারতের আগে তারা হাত বাড়িয়েছে উত্তর পারস্যের দিকে। পারস্যের শাহকে আমরা তখন ধমকে রেখেছি যেন ব্লাডি ফ্রেঞ্চিজ পারস্যে না ঢোকে। শাহ ওয়াজ হ্যাপি টু অব্লাইজ, বাট দ্যাট ডগ থট নাও উই ও দেম। রাশিয়া যখন আর্মিনিয়ার রাজধানী ইয়েরেভান ক্যাপচার করে তখন শাহ লন্ডনে খবর পাঠায়, যেন আমরা তাদের সাথে মিলে রাশিয়া ঠেকিয়ে দেই। কিন্তু খামোকা আমরা সেন্ট পিটার্সবার্গকে খ্যাপাতে যাব কোন দুঃখে, নেপোলিয়নের সাথে লড়াইয়ে ব্লাডি তেহরান থেকে সেন্ট পিটার্সবার্গ বেটার অ্যালাই। আমরা সঙ্গত কারণেই চুপচাপ থাকি।
আচ্ছা।
এইবার নেপোলিয়ন তেহরানকে খবর পাঠায়। তারা রাশিয়াকে ঠেকিয়ে দিতে সাহায্য করবে। শাহ তখন আমাদের বিট্রে করে তাদের সাথে হাত মিলায় আর নেপোলিয়ন আগে বাড়ে। রাশিয়াকে তারা বেধড়ক মারে আর পিছু হটে রাশিয়া একটা গোপন প্যাক্ট করে। কোন এক নদীর মাঝখানে তারা মিট করে, যেন লন্ডন খবর না পায়। কিন্তু ব্রিটিশ সিক্রেট সার্ভিস তো আর ঘাস খায় না, তারা ঠিকই এক চর পাঠিয়ে দেয় সেই মিটিং এ। সেইখানে নাকি রাশিয়া ইস্ট আর ফ্রান্স ওয়েস্ট নিয়ে নেবে বলে চুক্তি হয়, কিন্তু জার  আলেক্সান্ডার কন্সট্যান্টিনোপল চেয়েছিল। নেপোলিয়ন তাতে ভয়ানক বেঁকে বসে।
হাঁ করে শুনতে শুনতে ডাল্টন হামফ্রি বলেন, ফ্যাসিনেটিং!
হুঁ। ঠিক কথা। যাহোক সত্যমিথ্যে মিলিয়ে নানান কানকথা লন্ডনেও যায় ক্যালকাটাতেও আসে। ভেরিফাই না করে লন্ডন ভেট পাঠায় তেহরানে আর ক্যালকাটা থেকে হুমকি চিঠি যায়। এমব্যারেসিং সিচুয়েশন। এনিওয়ে, থিংস আর ফাইন নাও। তবে ফ্রান্স না হলেও রাশিয়া ইজ স্টিল অ্যা বিগ হেডেক। খোরাসানে আমাদের ফুটহোল্ড স্ট্রং নয়, আমাদের উচিৎ মধ্য এশিয়া ইত্যাদি জায়গাগুলোও সিকিওর করা। বাট ডোন্ট ওরি, আওয়ার কিংস মেন আর অন ইট।
.....................................................................................................................।
হেলমান্দ নদীর পাড়, আফগানিস্তান। সন্ধ্যের পর।
আগুন জ্বালিয়ে রুটি পাক করতে করতে কাফেলার উপসর্দার জালাল ভারি কণ্ঠে বলল, আমিন মিয়া! চীনদেশের গপ শোনান একটা শুনি।
আমিন মিয়া ওরফে মুহাম্মদ আমিন চীনদেশের তলোয়ার সওদাগর। সুঠামদেহী বৃদ্ধ, চিকন বুদ্ধিদীপ্ত চোখ। জালালের কথা শুনে সে একটু চাপা হাসল। তার পাশেই বসে খেজুর খাচ্ছিল ভারতীয় ঘোড়ার মহাজন বিলাল বেগের ছদ্মবেশে থাকা ইংরেজ চর জেফ্রি বার্চ। মুহাম্মদ আমিনের কাফেলায় যোগদানের ঘটনায় সে খুব একটা সন্তুষ্ট ছিলনা, কথা ছিল যে দল নিয়ে নুশকি থেকে রওনা দেয়া হয়েছিল সেই দল নিয়েই হিরাত যাওয়া হবে। দলনেতা আজিজের সাথে সেইরকমই কথা ছিল। আচমকা মাঝপথে চৈনিক সওদাগর এসে জুটবে এইটা ভাবেনি বার্চ। দল যত বড় হয় বিপদের আশঙ্কা ততই বেশী।
থু করে মুখ থেকে খেজুরের বিচি মাটিতে ফেলে দিয়ে বার্চ মুহাম্মদ আমিনের দিকে তাকাল। সে দাবি করছে সে নাকি হাজি, সুদূর চীন থেকে মদীনায় নবী মুহম্মদের মাজার জিয়ারত করে এসেছে। ব্যাটা সত্যই খাঁটি চৈনিক কিনা কে জানে, হুই মুসলমান হতে পারে অবশ্য। আরবে যাবার কথা সত্যি হয়ে থাকলে এই লোক ইয়োরোপীয়দের দেখেছে বলেই ধারণা হয় বার্চের।
মুশকিল।
গলা খাঁকরে চৈনিক সওদাগর আমিন আশপাশে ঘিরে থাকা উৎসুক মুখগুলোর দিকে একটু তাকাল। তারপরে বার্চের দিকে তাকিয়ে বলল, ওহে ভাই বিলাল বেগ। আপনি তো বড়ে ঘোড়ার মহাজন। বলেন দেখি ফরগনার ঘোড়া কেমন?
একটু হেসে বার্চ উত্তর দিল, ফরগনার ঘোড়া অত্যন্ত উৎকৃষ্ট।
হাঁ ঠিক কথা। অত্যন্ত উৎকৃষ্ট। ফরগনার ঘোড়া নবী মুহম্মদের জন্মের সেই পাঁচ/ছয়শ বচ্ছর আগেই চীনের বাদশার পিয়ারা ছিল তা কি জানেন?
আশপাশের সকলে একটু গুঞ্জন করে উঠল। নবী মুহম্মদের জন্মের পাঁচ/ছয়শো বছর আগের ঘোড়ার গল্প? দাঁত বের করে সকলে কাছিয়ে এল গল্প ভাল করে শুনতে। আমিন গমগমে স্বরে বলে চলল,
উনার নাম ছিল উ-তি। চীনের সম্রাট উ-তি। লোকে কইত বেহেশতের সন্তান। তো এই বেহেশতের সন্তান গদিতে থাকার সময় উনার কাবাবমে হাড্ডি ছিল শিংনু বলে এক জাত। যাযাবর হিংস্র যুদ্ধবাজ ছিল শিংনুরা। কেবল চীনে সম্রাটের এলাকায় এসে নানান হুজ্জতি করত এরা। নিয়ম কানুনের কোন বালাই ছিলনা শিংনুদের। 
সম্রাট উ-তি একবার খবর পেলেন, যে এই শিংনু কোন আরেক জাতকে মেরে ভর্তা করে দিয়েছে। সেই জাতের নাম ছিল ইয়েশি। ইয়েশিদের আস্ত গ্রাম পুড়িয়ে, তাদের নেতার মাথার খুলি দিয়ে মদ খেয়ে, হাজারে হাজারে ইয়েশি হত্যা করে শিংনু ব্যাপক হল্লা মাচিয়ে দেয়, আর ইয়েশিরা হটতে হটতে সেই তাকলামাকান মরুভূমির হেইপারে গিয়ে ঘাঁটি গাড়তে বাধ্য হয়। তাকলামাকান মরুভূমির নাম শুনেছেন?
প্রশ্ন করে চৈনিক সওদাগর আমিন থামল, আর সকলে এদিকওদিক চাইতে থাকল। না তাকলামাকান তো শুনিনি। দলের উপসর্দার জালাল রুটি সেঁকতে সেঁকতে বলল, হ্যাঁ তাকলামাকান শুনেছি আমিন মিয়া। শুনেছি বটে। তাকলামাকান মানে হল যাবে কিন্তু বেরুতে পারবে না।
তারিফের স্বরে সওদাগর আমিন বলল, হাঁ জালাল ভাই। ঠিক কথা। তাকলামাকান সে বড় কঠিন মরুভুমি। যাবে যাও, আর আসতে পারবে না। চীনে এই মরুভূমির নাম লিউশা, তার মানে যে বালি নড়ে। বুঝতেই পারছেন আপনারা, কী ভয়ঙ্কর বিপজ্জনক এই মরুভুমি। কত লাখে লাখ মানুষ আর পশুপক্ষী এই মরুভুমিতে অক্কা পেয়েছে তার লিখাজুখা নাই। কেউ কেউ বলে সেই পথ দিয়ে হাঁটলে নাকি খালি হাড়গোড় দেখা যায় থেকে থেকে।
সকলে শিউরে উঠে চুপ করে রইল। রাত গভীর হচ্ছে, হেলমন্দ নদীর হাল্কা বাতাস ভেসে আসছে। শ্বাস ফেলে দম নিয়ে চৈনিক সওদাগর আবার গল্প শুরু করলেন,
এই ইয়েশিদের কথা শুনে বেহেশতের সন্তান সম্রাট উ-তি ঠিক করলেন তাদের সাথে মিলে শিংনুদের কলজে নড়িয়ে দেয়া যাক। কিন্তু কাজ শক্ত বড়। এই নকশায় বিপদসংকুল শিংনু এলাকা পাড়ি দিয়ে যেতে হবে তাকলামাকানের ওপারে। বেঁচে ফিরার সম্ভাবনা নাই বললেই হয়। বিসমিল্লা বলে রওনা দিল চাঙ চিন বলে এক ছোকরা।
কাফেলার উটের কিশোর চালক আলী আহমদ গল্পের মাঝখানে ফস করে বলে উঠল, বিসমিল্লা বলছিল সত্যই? 
গল্পের মাঝখানে আচমকা থেমে গিয়ে আমিন একটু ভ্যাবাচ্যাকা খেয়ে গেল। সবাই কেমন একটা হাসি দিয়ে উঠল এই প্রশ্নে। দলনেতা আজিজ উঠে ঠাস করে আলীকে একটা চড় দিয়ে বলল, হারামজাদা আরেকবার গল্পের মাঝখানে আওয়াজ করলে উলটা কইরে গাছে বাইন্ধা রাখব সারারাত। একদম চুপ! বদের হাড্ডি।
চড় খেয়ে দাঁত কেলিয়ে হাসতে থাকল আলী আহমদ মাথা নিচু করে। আমিন সওদাগর বলল, আরে ছেড়ে দেন উস্তাদ। পোলাপান মানুষ। শোন আলী বিসমিল্লা তো আর আসলেই বলেনাই, এইটা মুহম্মদের জন্মের কয়েকশো বছর আগের গল্প। এরা বিসমিল্লার কি জানে। 
যাক তো এই চাঙ চিন বাবাজী রওনা দিয়েই খেল শিংনুর কাছে ধরা। অবশ্য ধরার পরে চাঙ চিনরে জানে মারেনাই, বন্দী করে রেখে দিয়েছিল। খেতে পরতে দিয়েছিল, সুন্দরী বউও ছিল একটা। তো সেইখানে চাঙ চিন ভেরেন্ডা ভেজে কাটায় দিল বছর দশেক। এরপরে কিভাবে কিভাবে সে পালায় যেতে সক্ষম হয়। 
ব্যাপক দুর্গম পথ পাড়ি দিয়ে ইয়েশিদের দেশে অবশেষে তেরো বচ্ছর পরে গিয়ে চাঙ চিন যখন সম্রাট উ-তির দূত হিসাবে নিজেকে ঘোষণা দিয়ে বলল আইস বন্ধু মিলেজুলে শিংনুর শিলনোড়া ফাটিয়ে দেই, তখন ইয়েশিরা ঠোঁট উল্টে কইল ও হ্যাঁ শিংনু। ধুর সে কত আগের কথা, থাক তারা তাদের মত। আমরা এখানেই আছি ভাল।
চাঙ চিনের তো মাথায় হাত। আহা তাওয়া গরম থাকতে রুটি ভাজা হলনা। মন খারাপ করে চাঙ চিন ঘরের পথ ধরল, তবে তার আগে সে বছরখানেক ইয়েশিদের সাথে থেকে গেল। ঘরে ফেরার পথে চাঙ চিন আবার শিংনুদের হাতে ধরা পড়ল, কিন্তু এইবার তার কপাল ছিল ভাল। তাকে যারা ধরেছিল তারা আবার কাদের সাথে মারামারিতে জড়িয়ে গেল, আর ফাঁক পেয়ে চাঙ চিন দিল ছুট। ছুটতে ছুটতে সে অবশেষে পৌঁছাল বাড়ি।
এদিকে বেহেশতের সন্তান উ-তি তো ধরে নিয়েছিল চাঙ চিন পটল তুলেছে বুঝি। সে যে পটল না তুলে এতোদিন বেঁচে থাকতে পারে এইটা তিনি ভাবেনইনি। ব্যাপক খানাপিনা সমারোহে তাকে বরণ করা হল, আর হাঁ করে দরবারে সকলে শুনতে লাগল চাঙ চিনের বলা গল্প। ফরগনা, সমরকন্দ, বুখারা, বলখ এইসব দূর দেশের কথা চীনে কেউ কখনো শোনেনি, তারা এইসব গল্পে তো ভারি অবাক হয়ে গেল। তারা এই প্রথম শুনল পারস্য বলে এক বিরাট সাম্রাজ্য আছে, আর আছে লি-জিয়েন।
এতদূর একটানা গল্প বলে চৈনিক সওদাগর মুহাম্মদ আমিন থামল। হেলমান্দের পাড়ে কাফেলার জটলায় তখন পিনপতন নিস্তব্ধতা। তারপর কী হল? আমিন গম্ভীর স্বরে বলল,
লি-জিয়েন কি জানেন তো? লি-জিয়েন হল ফিরিঙ্গিদের সাম্রাজ্যের রাজধানী, রোম।
সবাই ফিসফিস করতে থাকল। বিলাল বেগ তথা ইংরেজ চর ক্যাপ্টেন জেফ্রি বার্চ অস্বস্তির সাথে খেয়াল করল মুহাম্মদ আমিন পুরো গল্প অন্যদিকে তাকিয়ে করলেও ফিরিঙ্গিদের রাজধানী রোম বলার সময় ঠিক তার চোখে চোখ রেখে চেয়ে ছিল। 
সাড়ে সর্বনাশ।
হেসে আমিন বার্চের দিকে তাকিয়েই বলতে থাকল, তো সেই চাঙ চিনের কাছেই চীনারা খবর পায় ফরগনার ঘোড়ার। নানান যুদ্ধের পরে ফরগনার ঘোড়া যখন সত্যই চীনে আসে, সম্রাট অবাক হয়ে গিয়েছিলেন তার তাগৎ দেখে। চীনের ঘোড়া ছিল ছোট, মাল টানা যায় কিন্তু যুদ্ধের জন্য একবারে বাত্তি। তাই ফরগনার ঘোড়া দেখে…
আমিনের কথা শেষ হলনা। কাফেলার সকলে হঠাৎ শোনে হৈ হৈ হৈ চিৎকার করতে করতে ছুটে আসছে কে বা কারা। সারা কাফেলা গোল হয়ে বসে গল্প শুনতে যখন মশগুল ছিল তখন কাছেই যে একদল দস্যু এগিয়ে আসছে লুট করতে এইটা তারা খেয়াল করে নাই। 
ছোট দস্যুর দল, সকলের ঘোড়াও নেই। কাফেলার সকলে দ্রুত তলোয়ার নিয়ে লড়াই শুরু করে দিল। দলনেতা আজিজ একটা উটের পিঠে সটান চড়ে বসে আরম্ভ করল তীর ছোঁড়া। এইবার দস্যুর দল মাথা বাঁচাতে একটু দূরে গাছের আড়ালে সরে গেল, কয়েকজন না পেরে ঝাঁপ দিল নদীতে। বিপুল বিক্রমে কাফেলার বালুচেরা দস্যুদের গণহারে কচুকাটা করতে থাকল, আর বেগতিক দেখে দস্যুরা সকলেই মোটামুটি দিল ছুট।
এই দ্রুত আক্রমণ প্রতিআক্রমণে ক্যাপ্টেন বার্চ একটু থমকে সরে গিয়েছিল, এরকম তাড়াতাড়ি যে শুরু হবার আগেই লড়াই শেষ হয়ে যাবে এইটা তার মাথায় আসেনি। বড় একটা গাছের একটু আড়ালে দাঁড়িয়ে সমস্ত নজর রাখতে থাকল সে। মাথা ঠাণ্ডা রাখতে হবে, লড়াইয়ে হুট করে নামা যাবেনা। অজ্ঞান হয়ে গেলে বিড়বিড় করে কোন ভাষায় কথা বলে ফেলবে এই ভয় ছিল বার্চের। ইন্টেলিজেন্স ট্রেনিং এ পরিষ্কার বলা ছিল অযথা গ্যাঞ্জামে না জড়িয়ে পড়তে। 
হঠাৎ তার মনে হল ঠিক পিছনে দাঁড়িয়ে আছে কেউ। ঝট করে ঘুরে দাঁড়াল সে। চৈনিক সওদাগর মুহাম্মদ আমিন। 
স্থির চোখে বার্চের দিকে তাকিয়ে ভাঙা ভাঙা উচ্চারনে আমিন বলল, ভুইজ রাসি?
শিরদাঁড়া দিয়ে শীতল স্রোত বয়ে গেল ছদ্মবেশী ইংরেজ চর ক্যাপ্টেন জেফ্রি বার্চের। চৈনিক তাকে রুশ ভাষায় জিজ্ঞাসা করছে সে রাশিয়ান কিনা।
এক ঝটকায় কোমরের তলোয়ার বের করে পজিশন নিল বার্চ।
(চলবে)



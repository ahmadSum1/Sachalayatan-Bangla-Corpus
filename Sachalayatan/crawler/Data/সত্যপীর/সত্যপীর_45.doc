হায় হোসেনের প্রতিশোধ



হুসেনভিশন টিভি চ্যানেলে গরম খবর, পার্লামেন্ট হুসেনি দালানে আজকে বটতলার লেখকদের নিয়ে কথা বলেছেন দুই দলের কেষ্টবিষ্টুরা। কয়দিন আগে একটা ক্লিনজিং করা হয়েছিল, তাও নাকি কয়টা আহমেদ মরে নাই। তারা উপশহর হাসনাবাদে নাকি একটা পুরাতন আমগাছে লিখে রেখেছে হুসেনবংশের মহান পুরুষ হায় হোসেন একটা দুই নম্বর।
ওবি (অলিভ ব্রাঞ্চ) আপিসার ফোতোকাপ্তান হুসাইন বলেন, একটা আহমেদ আর দুইটা বিপথগামী হোসেনকে পাকড়াও করা হয়েছে। পান চিবাতে চিবাতে তিনি বলেন, তাদের সাথে জব্দ করা হয়েছে ভয়ংকর দর্শন কিছু তুলি যার কালির সাথে হাসনাবাদের আমগাছের কালির মিল পাওয়া গেছে। ফোতোকাপ্তান আরো বলেন, এই জব্দ করা তুলি দেখিয়ে বন্দীদের বলা হয়, কেমন জব্দ! এই কথা বলার পরে তিন তরুণের মুখে ভয়ের আভাস পাওয়া গেছে বলে কর্মকর্তারা নিশ্চিত করেছেন।
জমাতুল হুসাইন দলের ক্যাডারগ্রুপ বাজারে একটা ঘর তুলে মাইকিং করছে যেন সকল পলাতক আহমেদ ও বিপথগামী হোসেনেরা আত্মসমর্পন করে। এই ঘর মুখে মুখে কাঠিরচালা নামে পরিচিত। ওবি কাঠিরচালার মালিক গেঞ্জাম হুসেনকে আটক করার পরে মাইকে তারস্বরে চিৎকার করছে কাঠিরচালা, বলা হচ্ছে মাইরালা কাইটালা কাঠিরচালা কাঠিরচালা। এই আওয়াজ পার্শ্ববর্তী কালীনগরে শোনা গেলে বর্ডারে বর্শা উঁচিয়ে দুই পক্ষের মিলিটারি দাঁড়িয়ে যায় নাশকতার আশঙ্কায়। শেষ খবর পাওয়া পর্যন্ত এখনো কোন বর্শা ছোঁড়া হয়নি, শুধু হুমকিমূলক ছেপ ফেলতে দেখা গেছে কালীনগরের লিডারের। আলিনগর লিডার সেই অপমান অগ্রাহ্য করেছেন দেশের স্বার্থে।
তৃতীয় শক্তি হিসাবে নতুন দল ইজাজতে হোসেন ঘোষণা দিয়েছে, লিখাপড়া জানা লোকেই আহমেদ হয়। তারা সাংবাদিকদের বলেন, আমরা কখনো কাউকে লিখতে দেখিনাই তবে এটা নিশ্চিত করে বলতে পারি যে লেখালেখি হোসেনবংশের জন্য হানীকর। তিনি প্রশ্ন করেন, আমাদের পূর্বপুরুষ কি লিখতে পারতো? তারা খেতেন তাই আমরা খাই। তারা হাগতেন তাই আমরা হাগি। তারা যেখানে লেখেননি সেইখানে আমরা লিখবো কেন হোয়াই?
লিখাপড়া জানার সাথে আহমদের কি সম্পর্ক এই প্রশ্নে ইজাজতের নেতা কাইজ্যা হোসেন উত্তেজিত হয়ে বলেন, লেখার হরফে আহমদীদের ছাপ স্পষ্ট। অবশ্যই বটগাছ ও আমগাছে সকল লেখালেখি ইশটপ করতে হবে। এই লক্ষ্যে আমরা আগামীকাল গারদ ঘিরাও কর্মসূচি দিয়েছি।
..................................................................
হোসেনঘরের একটা শিশু মার্বেল খেলতে মাঠে গিয়ে দেখে অনেক লোক চিল্লাচ্ছে। সাইদভাই দাঁড়িয়ে ছিল পাশেই, সে জিজ্ঞেস করলো সাইদভাই কি হয়েছে? সাইদ হোসেন শুকনো মুখে বলল তিনটা ছেলে হায় হোসেনের অপমান করেছে, তাই তাদের পিটিয়ে তক্তা করার জন্য সকলে তাগাদা দিচ্ছে। 
শিশুটি কি বুঝল কে জানে, সে সরে যেতে থাকল ভিড় থেকে। তার কাঁধে টোকা দিয়ে একজন বলল, এই ছোকরা, আইসক্রিম খাবি? শিশুটির ম্যাংগো আইসক্রিম খুব পছন্দ, সে ঘাড় হেলিয়ে বলল হ্যাঁ! লোকটিকে শিশুটি চেনে, কাঠিরচালাতে প্রায়ই তাকে দেখা যায়। লোকটি হাসিমুখে বলল আচ্ছা দিব আগে এক কাজ কর, এই পুঁটলিটা নিয়ে একবারে ভিড়ের সামনে যা, তারপর খুল। ভিতরে আইসক্রিম আছে। একবারে সামনে না গিয়ে খুলবিনা কিন্তু। শিশুটি ভারি খুশি হয়ে যায়, সে এক দৌড় দেয় ভিড় কাটিয়ে সামনে যাবার জন্য।
কিছুক্ষণ পরে প্রচন্ড বিস্ফোরনে আলিনগর থানা ভস্মীভূত হয়ে যায়। কাঠিরচালা থেকে আওয়াজ ভেসে আসে হায় হোসেনের মাইর দুনিয়ার বাইর।


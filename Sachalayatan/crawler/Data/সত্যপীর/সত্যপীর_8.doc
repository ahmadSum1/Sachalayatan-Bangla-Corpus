রক্তবীজের ঝাড়



টাল বাদশা জাহাঙ্গীরের বউ নূর জাহান ছিলেন ব্যাপক চালাক মহিলা। তার আগের ঘরের একটা মেয়ে ছিল, মোগলাই খুঁটি শক্ত করার উদ্দেশ্যে তিনি সেই মেয়ের সাথে বিয়ে লাগালেন জাহাঙ্গীরের ছোট ছেলে শাহরিয়ারের। এইবার নূর জাহান ভাবলেন জামাতা শাহরিয়ার বাদশা হলেই কিল্লা ফতে!
মুস্কিল বাধালেন নূর জাহানেরই ভাই আসফ খাঁ সায়েব, তার মেয়ে মুমতাজ মহলের সাথে তখন জাহাঙ্গিরের তিন নং ছেলে খুররমের ব্যাপক ভালোবাসাবাসি। আসফ খাঁয়ের টার্গেট পরিষ্কারঃ শাহরিয়ারের গুলি মারি, তখতে বসাতে হবে জামাতা খুররমকে। 
এই লাগল ভাইবোনে জামাতা ঘটিত গিয়াঞ্জাম।
পিতা হিসাবে বাদশা জাহাঙ্গীর ছিলেন একটি খাড়া সাইকো। শোনা যায় একবার তিনি পুত্র শাহরিয়ারকে জিজ্ঞাসা করেন তার সাথে ঘুরতে যেতে চায় কিনা, শাহরিয়ার উত্তর দেন বাদশা চাইলে যাব নাইলে ঘরেই থাকব। ত্যাড়া কথা শুনে জাহাঙ্গীর চোখ রাঙিয়ে বললেন, বেদ্দপের বেদ্দপ! আমার মুখে মুখে কথা! এই বলে দিলেন ঠাস করে এক মোগলাই চড়। কিন্তু চড় খেয়ে শাহরিয়ার মোটেই কাঁদলেন না, বরং দাঁতে দাঁত চেপে সহ্য করলেন। শাহরিয়ারের বয়েস তখন সাত। চড় খেয়ে রা না শুনে বাদশা জাহাঙ্গীর আরো ক্ষেপে গিয়ে ভয়ানক চিৎকার দিয়ে কইলেন কিঁউ কিঁউ? কাঁদছিস না যে বড়? তখন শাহরিয়ার বলেন ব্যথা পেয়ে চোখের পানি ফেলা রাজপুত্রের মানায় না। 
এই কথা শুনে নাকি জাহাঙ্গীর এমন ক্ষেপে গিয়েছিলেন যে পট করে একটা বড় সুঁই ছেলের গালে বিঁধিয়ে দেন রাগের চোটে। সকলে আঁৎকে ওঠে ঐ দেখে, শাহরিয়ারের গাল বেয়ে তখন দরদর করে রক্ত ঝরছে। কিন্তু তিনি তবুও চোখের পানি চেপে রেখেছিলেন।
সেইটা অবশ্য প্রমাণ করেনা যে শাহরিয়ার ছিলেন ব্যাপক বীর। বরং তিনি বড় হতে হতে অন্দরমহলে রটে যায় যে শাহরিয়ার একটা বেকুব, যেমনি নাচাও তেমনি নাচে টাইপ। শুনে অন্দরের হেডম্যাডাম নূর জাহানের মনটা খুশিতে হল উতলা। তিনি মেয়ের জন্য এমনটাই খুঁজছিলেন, যাকে কোমরের বিছার মধ্যে গুঁজে রাখা যাবে। কোমরে গোঁজা বাদশাহ খুব কাজের জিনিস নূর জাহানের জন্য। তিনি মেয়ের সাথে শাহরিয়ারের শুভ বিবাহের আঞ্জাম করলেন।
১৬২১ সালের এপ্রিলে মহা ধুমধামে হল বিবাহ। পিতা জাহাঙ্গীর ছেলেকে এই উপলক্ষে দিলেন পাথরখচিত জামা, পাগড়ি, কোমরবন্ধ আর ঝাকানাকা জিন লাগানো দুইটা ঘোড়া। ব্যাপক মনসবদারিও দেওয়া হল। 
বিবাহের পুলাউ খেয়ে সকলে ঘুম গেলেও যে লোকটির পেটে কেবল গুড়গুড় কচ্ছিল, সেই লোকটি নূর জাহানের ভাই আসফ খাঁ। তার মেয়ে আর্জুমান্দ বানু ওরফে মুমতাজ মহল ততদিনে জাহাঙ্গীরের তিন নম্বর লেড়কা খুররমের বউ। খুররম বাদশা না হলে আসফ খাঁয়ের সমস্ত প্ল্যান গুবলেট হয়ে যাবে, তাই তিনি তীক্ষ্ণ নজরে খেয়াল করে থাকলেন বোনের কাজকারবার। নূর জাহান চায়টা কী, ওর চাওয়া পাওয়া কী? সে কি চায় তিন নম্বরের বদলে চার নম্বর লেড়কা তখতে বসুক? মহা মুস্কিলের কথা।
অক্টোবর, ১৬২৭। জাহাঙ্গীর বাদশা পটল তুললেন। এর মধ্যে যমুনায় বহু কালো জল বয়ে গেছে, প্রয়াত বাদশার চার ছেলের মধ্যে বড় দুইটি ততদিনে অক্কা পেয়ে গন কেস। রইল বাকি দুই। সমস্যা হল মরার আগে বাদশা উত্তরাধিকার পছন্দ করে যাননি। অতএব ভাইবোন নূর জাহান আসফ খাঁ নড়েচড়ে বসলেন আর দুই ভাই শাহরিয়ার খুররমে লাগল টেরম টেরম যুদ্ধ।
খুররমই যে এই যুদ্ধে জিতে বাদশা শাজাহান হয়ে যান এ আপনারা জানেন। তারপরে তার খয়েরখাঁ লেখক আব্দুল হামিদ লাহোরি ব্যাপক ইতিহাস বই লেখেন “বাদশাহনামা”। শাজাহান বাদশার দুই চোখের বিষ নূর জাহানকে এই বইতে ধুয়ে সাফা করা হয়েছে এ আশ্চর্যের কিছু নয়। সেই বাদশাহনামা থেকে দুই ছত্র, জাহাঙ্গীরের মৃত্যু পরবর্তী নূর জাহানের কীর্তিকলাপ নিয়েঃ “নূর মহল, যে কিনা অসম্ভব কলহ আর দুর্বিষহ কুতর্কের কারণ, এইবার দেশ চালনার ভার নেওয়ার দুর্বুদ্ধি করল। ঠিক যেমনটি সে বাদশা বেঁচে থাকতেও করে থাকত।”
যাকগে ফিরি জাহাঙ্গীর পরবর্তী মোগল ভারতে। বোন নূর জাহানের তেড়িবেড়ি দেখে আসফ খাঁ নূর জাহানকে কানে ধরে তাঁবুর ভিতরে গৃহবন্দী করে রাখার ব্যবস্থা করলেন আর আদেশ নামল যে কাউকে ভেতরে যেতে দেওয়া চলবে না। খুররম তখন দাক্ষিণাত্যে নানান মারামারিতে লিপ্ত। শ্বশুর আসফ খাঁ রানার পাঠালেন দাক্ষিণাত্যে, ফাদার ইল কাম শার্প। সত্য বলতে কি চিঠি লেখার সময়টুকুও আসফ খাঁ দেরি করেননি, কেবল রানারের মুখে খবর পাঠালেন পিতা জাহাঙ্গীর মৃত জলদি আইস। খবর যে পাকা, তা প্রমাণ করতে রানারের হাতে ধরিয়ে দিলেন নিজের আংটি, যেন খুররম বিশ্বাস করে খবর।
এইবার আসফ খাঁ সায়েবের নতুন সমস্যা, খুররম আসা পর্যন্ত কী করা যায়। দি শো মাস্ট গো অন, বাদশা মরেছে চাই নূতন বাদশা। তিনমাস অপেক্ষা করা তো চলবে না। চিন্তা করে করে, খুররমের ভাতিজা (জাহাঙ্গীরের বড় ছেলে প্রয়াত খসরুর পুত্র) দেওয়ার বখশ কে খাড়া করিয়ে দেয়া হল। আসফ খাঁ ভাবলেন চালাক দেশ এই ছেলে কিছুদিন, পরে খুররম এসে পড়লে ফয়সালা হবে প্রকৃত দাবীদার কে ও কেন।
কিছু গিয়াঞ্জাম এইখানে লেগে গেল। দেওয়ার বখশ বাদশা হওয়ার পরে রটে গেল স্বয়ং বাদশা জাহাঙ্গীর মরার আগে হেঁচকি তুলে তুলে “দে-ও-য়া-র ব-খ-শ” নাকি বলে গেছেন। ইয়োরোপীয় পর্যটক মানুচ্চি তাভের্নিয়ে প্রমুখও একথা স্বীকার গেছেন, তাভের্নিয়ের মতে সেই যখন প্রিন্স খসরু মারা যায় তখন থেকেই নাকি জাহাঙ্গীর বাদশার পছন্দ দেওয়ার বখশ। আসফ খাঁ হ্যাঁ ও কইতে পারেন না না ও কইতে পারেন না, তিনি অধীর আগ্রহে অপেক্ষা করতে লাগ্লেন খুররম আসা পর্যন্ত।
বেকুবরতন শাহরিয়ারের দিকে তাকানো যাক। তার তখন মারাত্মক গার্লপাওয়ার, নূর জাহানের মত শক্ত কানেকশনওলা মহিলা তার পক্ষে। তার পকেটে পয়সাও প্রচুর, মনসবদারির আয় থেকে। এছাড়া নূর জাহানের বোনজামাই কাসিম খাঁ ছিলেন আগ্রার সুবাদার। সেই আকবরের আমল থেকে সোনার পাহাড় জমানো আগ্রার কোষাগারে। আর জাহাঙ্গীর নূর জাহানের কোষাগার তো রয়েছেই। সেইসব পয়সা ঢেলে নানান গণ্যমান্য কুতুবের কাছ থেকে শাহরিয়ারকে সহায়তার আশ্বাস কেনা হয়েছিল।
এদিকে আসফ খাঁ মন দিলেন শাজাহানের পরিবার সুরক্ষায়। নূর জাহানের মহল থেকে বের করে শাজাহানের তিন পুত্র দারা শূকো, শা সুজা এবং আওরঙ্গজেবকে নিজের ঘরে এনে রাখলেন সাদিক খাঁর জিম্মায়। 
প্রয়াত বাদশা জাহাঙ্গীরকে এইবার দাফন করার পালা। আগে ঠিক ছিল তাকে কবর দেয়া হবে লাহোরে, প্রিয় সঙ্গিনী নূর জাহানের হাতে তৈয়ার বাগানের গুলবাগিচায়। কিছু বিশ্বস্ত লোককে ছাড়া হল এই কাজে, আসফ খাঁ পইপই করে বলে দিলেন নূর জাহান যেন চোখের আড়াল এক মুহুর্তও না হয় এবং দেওয়ার বখশের দিকেও যেন নজর থাকে।
এত কড়া নজরের মধ্যেও নূর জাহান ঠিকই মাথা খাটাচ্ছিলেন। তিনি গোপনে লাহোরে শাহরিয়ারের কাছে খবর দিয়ে পাঠান যেন যথাসম্ভব সিপাই জড়ো করা হয়, তখত দখলে কাজে লাগবে। কিন্তু এই কাহিনী ধরা খেয়ে যায় ভাই আসফ খাঁ এর কাছে, আর তিনি নূর জাহানকে কান পাকড়ে আরেক বোন খাদিজার কাছে জিম্মা রাখেন। 
শাহরিয়ার কিন্তু লাহোরে বসে বাদশার মৃত্যুর খবর শুনে হল বিচলিত ও চমকিত। তারপর দুর্বল কণ্ঠে তিনিও হাঁক দিয়ে গদি চেয়ে বসলেন। শাহরিয়ারের বাদশার গদির জন্য লড়ে যাবার মত চরিত্র, অভিজ্ঞতা বা দম কিছুই ছিল না, তার পাতলা হাউকাউয়ে নগণ্যসংখ্যক কিছু উজিরনাজির ছাড়া কেউ কান দিল না। অতএব শাহরিয়ার ভারে কাটবেন বলে ঠিক করলেন, তিনি রাজকোষ খুলে সকল ভবিষ্যত সমর্থকের হাত ভরে সোনামুক্তা দিতে থাকলেন কেজি দরে। ইকবালনামায় বলা আছে এক সপ্তাহের ভিতর তিনি সত্তুর লাখ রুপী বিলিবন্টন করে দিয়েছিলেন। শাহরিয়ারের চাচাতো ভাই (জাহাঙ্গিরের ভাই মির্জা ড্যানিয়েলের ছেলে) বাইসিঙ্ঘার এসে তার সাথে হাত মিলাল, আর তারস্বরে কইল গদির প্রকৃত মালিক শাহরিয়ার জিন্দাবাদ। আসফ খাঁ হুঁশিয়ার সাবধান। মানি না মানব না। 
এদিকে আসফ খাঁ এবং দেওয়ার বখশ কোয়ালিশন ফোর্স তখন লাহোরের দোরগোড়ায়। লাহোর হতে মাইল তিনেক দূরে বাইসিঙ্ঘারের নেতৃত্বে শাহরিয়ারের বাহিনীর সাথে তাদের মোলাকাৎ হল। মোলাকাৎ এর বদলে শাহরিয়ারকাৎ ও বলা চলে, কারণ প্রতিপক্ষের হাতে পাইকারি মার খেয়ে শাহরিয়ারের ভাড়াটে বাহিনী নগদে হল কাৎ। ভীত শাহরিয়ার পায়জামার কষি ধরে দিলেন উল্টাদিক দৌড়, ছুটতে ছুটতে এসে লাহোর দূর্গের ভিতর ঢুকে খিল এঁটে বসে থাকলেন। 
ঐ হল তার কাল।
আসফ খাঁ সায়েব লাহোর দূর্গের দরজায় আসলে পরে শাহরিয়ারের বেশীরভাগ ইয়ারদোস্ত নগদে পল্টি খেলেন,  শাহরিয়ারের পক্ষে বলতে গেলে কেউই রইল না। মহা বেগতিক দেখে তিনি দূর্গের ভেতর জাহাঙ্গীরের হারেমে গিয়ে লুকানোর ভাও করলেন, আর সেইখান থেকে তাকে কান পাকড়ে ধরে নিয়ে আসলেন আসফ খাঁ এর ছেলে (পরবর্তীকালে টাকায় আট মণ চাউল খ্যাত) শায়েস্তা খাঁ। শিকলবন্দী করে এক অন্ধকার কুঠুরিতে চালান করা হল শাহরিয়ারকে, তারপর আসফ খাঁ এর নির্দেশে চক্ষু হইল উৎপাটন।
এইভাবে বেচারা শাহরিয়ারের টাকাও গেল সিপাইও গেল চক্ষুও গেল, গদিতে বসার আর কোন উপায়ই খোলা রইল না। হেভিওয়েট শাশুড়ি নূর জাহান তখন আসফ খাঁ এর বন্দী, কিন্তু এমনকি তিনি যদি স্বাধীন থাকতেন সেই সময় তবুও শাহরিয়ারের গদি হালাল করতে তার সুগন্ধী ঘাম ছুটে যেত। দুর্বল চারিত্রিক দৃঢ়তাসম্পন্ন শাহরিয়ারকে কেষ্টবিষ্টু কেউই গণায় ধরত না, তার উপর প্রতিপক্ষ আসফ খাঁ ছিলেন এক পাহাড়সম ব্যক্তিত্ব। তার বাহিনীও ছিল ব্যাপক ও বিপুল শক্তিশালী।
প্রিন্স খুররম ওরফে শাজাহান এইবার গুজরাত হতে শ্বশুর আসফ খাঁ কে হুকুম করে পাঠালেন যেন গদির অন্য সকল দাবীদারের কল্লা নামিয়ে দেওয়া হয়। সাথে সাথে মীর্জা ড্যানিয়েল এর দুই ছেলে তাহমুরাস আর হোসাং, প্রিন্স খসরুর বড় ছেলে দো দিনকা বাদশা দেওয়ার বখশ এবং নূর জাহানের ভালোবাসার জামাতা শাহরিয়ারের কল্লা হল গণ ঘ্যাচাং। 
শুরু হল প্রেমের বাদশা শাজাহানের পথের কাঁটাবিহীন ভারতশাসন।
(শেষ)
মূলতঃ এলিসন ফিন্ডলি রচিত নূরজাহান অবলম্বনে। বাইসিঙ্ঘার ঘটিত গিয়াঞ্জাম সমাধা করে দেবার জন্য ষষ্ঠ পাণ্ডবকে বিশেষ কৃতজ্ঞতা।


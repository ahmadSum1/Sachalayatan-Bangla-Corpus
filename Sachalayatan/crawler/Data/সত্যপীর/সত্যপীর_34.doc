থিবো সায়েবের দৌলত - প্রথম পর্ব



আরব সাগর থেকে তাপ্তি নদীতে জাহাজ ঢুকল এইমাত্র। সুরাট বন্দর আসন্ন। জাহাজ আসছে সেই মছলিপটনম থেকে, মেলা লম্বা রাস্তা। মাঝে থেমেছিল কোচিন কালিকট আর গোয়ায়। জাহাজের ডেকে দাঁড়িয়ে ফরাসী জহরত ব্যাপারি জঁ পিয়ের থিবো দেখতে লাগলেন উঁচু দেয়ালে ঘেরা সুরাট দূর্গের পাশ দিয়ে জাহাজ ধীরে ধীরে এগুচ্ছে কাস্টমস হাউসের দিকে। 
নভেম্বর। ১৬৪২ সাল।
কাঁধের বোঁচকা নিয়ে জাহাজ থেকে নেমে একটা কুলি নিলেন থিবো সায়েব, তারপর ধীরেসুস্থে এগুতে থাকলেন কাস্টমস হাউসের দিকে। তার সাথে আছে কিছু পান্না, দুইটা কাজ করা কণ্ঠহার আর কিছু সস্তা হলদে হীরে। সরকার বাহাদুর তিন কি চার পার্সেন্ট কেটে রাখবে খাজনা। এ বন্দরে আগেও একবার এসেছিলেন, নিয়মকানুন তার কিছু জানা আছে।
কাস্টমস হাউস থেকে বেরিয়ে তিনি দাঁড়িয়ে থাকা কুলিকে ভাঙা হিন্দুস্তানি ভাষায় কইলেন, তোর নাম কিরে ছোকরা?
হাতজোড় করে কুলি দাঁত দেখিয়ে হাসল, আব্দুল গফুর।
চমৎকার। আব্দুল গফুর, তোর জন্য আজকে একটা ভাল দিন রে ব্যাটা। আমি ভারি গাট্টিবোঁচকা নিয়ে মোটেই চলাফেরা করিনে, আমার মাল তুই কড়ে আঙ্গুল দিয়েই তুলতে পারবি। পয়সাও পাবি মন্দ নয়।
মাথা নেড়ে আব্দুল গফুর বলল, জ্বী হুজুর।
আচ্ছা শোন, টাকশাল কোন দিকে? সেইদিক আমায় নিয়ে চল। আর কাছেপিঠে ফিরিঙ্গি থাকে এরকম সরাই চিনিস?
জ্বী। এই ডাইনে দিয়ে একটু গেলেই টাকশাল। দরিয়া মহলের পাশে। চলেন নিয়া যাই আপনাকে। মুসাফিরখানা নিয়েও চিন্তা করবেন না হুজুর, পচ্চিম দিকে এক নূতন সরাইখানা তৈয়ার আছে। মুইজুদ্দিন বাহাদুর সরাই। উঁচা খিলানওলা দালান, আপনার পছন্দ হবে হুজুর।
বেশ। চল তবে টাকশালে যাই আগে।
থিবো সায়েবের কাছে কিছু রূপিয়া আছে তবে যথেষ্ট নয়। কিছু রূপিয়া কেনা জরুরি। তার কাছে কিছু সোনা আছে তাই দিয়ে রূপিয়া কিনতে হবে। ভারতে তার আরো কিছুদিন থাকার পরিকল্পনা আছে, রূপিয়া লাগবে রাস্তাঘাটে। গফুর কুলি ঠিকই বলেছিল, দরিয়া মহলের ঠিক পাশেই টাকশাল বটে। বন্দরের কেষ্টবিষ্টুদের প্রাসাদ দরিয়া মহল। বাইরে থেকে মূল ভবন দেখা যায় অল্পই, বিশাল বাগানে কাজ করছে কয়টা মালি। পা চালিয়ে দরিয়া মহল পেরিয়ে টাকশালে ঢুকলেন থিবো সায়েব। গফুর দাঁড়িয়ে রইল বাইরে গাছের ছায়ায়।
ব্যস্ত টাকশাল, গিজগিজ করছে মানুষ। রূপিয়া নিয়ে থিবো সায়েব যখন বেরিয়ে এলেন তখন দুপুর গড়িয়ে গেছে। তিনি এগিয়ে গিয়ে আব্দুল গফুরকে গিয়ে ধরলেন, ওহে কুলি খাওয়ার বন্দোবস্ত কি?
ভারি ব্যস্ত হয়ে গফুর বলল, বাজারে আসুন আমার সাথে হুজুর, ভালো ধাবা আছে। পরোটা বানায় যেন মাখম!
টাকশাল আর দরিয়া মহলের দালানের পেছনেই বাজার। এক পাশে সার ধরে বেঁধে রাখা দুনিয়ার গরুর গাড়ি, উট আর ঘোড়া। দূর দূর থেকে আসা নানাবিধ কাফেলার মালসামান। কতরকম মাল ডাঁই করে রাখা, কাপড় নীল চিনি আরো কি কি যেন। মাঝখানে তাঁবুর কাপড় দিয়ে ঢাকা এক ধাবায় থিবো সায়েবকে নিয়ে গেল গফুর।
আগেরবার যখন সুরাটে এসেছিলেন তখন থিবো সায়েবের মনে আছে তিনি খেয়ে দেখেছিলেন “থালি”। খোপখোপ করা প্লেটে ঘন ডাল, সব্জির তরকারি, ভাত, রুটি আরো জানি কি কি। খুবই বিশৃঙ্খল খাদ্য, কোনটা আগে কোনটা পরে খেতে হবে সেইটেই বুঝে ওঠা শক্ত। কোনটা দিয়ে কোনটা খেতে হবে সেইটাও এক ধাঁধা, থালিতে একটা ছিল মিষ্টি আইটেম। মিষ্টি কেউ কেন ঝাল তরকারির সাথে একত্রে খাবে তা থিবো সায়েবের কাছে এক রহস্য। সে যাই হোক, সেইবারই এক আমিরের বাড়িতে তিনি খেয়েছিলেন ভাতের একটা ডিশ, নাম খিচুড়ি। চাল ডাল মিলিয়ে রাঁধে এরা, সাথে দেয় ঘি বলে এক বস্তু। ঘি মাখনের মত এক জিনিস, খাবারে ভারি সুবাস হয় দিলে। খেতেও মজা বটে। তবে থিবো সায়েবের খুবই পেটে সমস্যা, বেশী ঘিওলা জিনিস খেলে খালি ভুটভাট পাদ বেরোয়। যন্ত্রণা।
ধাবায় খিচুড়ি চাইতেই দিয়ে গেল, পাশে একটু “আচার”। আচার এক দুর্দান্ত ঝাল বস্তু, খেলে থিবো সায়েবের মনে হয় জিহবাটায় কেউ বুঝি আগুন ধরিয়ে দিয়েছে। ঘটি ঘটি পানি খেলেও সেই ঝাল যায় না, তবে তিনি দেখেছেন অল্প রাম খেলে ঝাল কমে আসে। গোয়ায় একবার এরকম ঝাল কি একটা খেয়ে প্রায় চোখ উল্টে মরার জোগাড়, তখন সাথের এক আধা ফিরিঙ্গি জর্জ তাকে তাড়ি ড্রিঙ্ক খাইয়েছিল। জঘন্য ড্রিঙ্ক তাড়ি, তবে খেতে থাকলে পরে সয়ে যায়। 
দূরে বসে আব্দুল গফুর খেয়ে নিল হাতরুটি আর ডাল, সাথে একটু দৈ। তারপর হাত ধুয়ে বাইরে দাঁড়িয়ে অপেক্ষা করতে লাগল সায়েবের জন্য। এই সময় তার পাশে এসে দাঁড়াল পাগড়ি পরা দালাল উসমান তারিক, জিজ্ঞাসা করল, এই তোর সায়েব কি মাল এনেছে?
মাথা চুল্কে গফুর উত্তর দিল, তা তো জানিনা! আমাকে কয়নি।
গরুর গাড়ি কোনটা?
গরুর গাড়ি নাই হুজুর, একটা থলি শুধু।
ও বুঝছি, বিজ্ঞের মত মাথা নাড়ল উসমান, জহরতের কারবারি মনে হয়। উঠেছে কই?
সতর্ক গলায় গফুর উত্তর দিল, কইতে পারলামনা হুজুর। 
আচ্ছা, ঠিক আছে। এই বলে উসমান তারিকও বসে পড়ল থিবো সায়েবের অপেক্ষায়। একটু পরেই ধাবা থেকে বেরিয়ে এলেন তিনি। ঝটাক করে উঠে দাঁড়িয়ে পাছা থেকে ধুলো ঝাড়তে ঝাড়তে উসমান বলল, হুজুর সেলাম। আমার নাম উসমান তারিক, এই বাজারে মাল কিনাবেচা করি। আমার কাছে মনে করেন সব রকম মালের ব্যাপারির নাড়ির খবর আছে। তা হুজুর কি মাল বেচতে এসেছেন?
শান্ত কন্ঠে উত্তর দিলেন থিবো, আমি সুরাট ছেড়ে আরেক শহরে যাচ্ছি। সুরাটে আমার আপাতত কোন বেচাকিনা নাই।
বলেন কি, চোখ কপালে তুলে উত্তর দিল উসমান, সুরাট বন্দরের থেকে পয়লা নম্বরি বাজার আপনি পাবেনটা কোথায়? এইখেনে যে দাম পাবেন আর যে খরিদ্দার পাবেন তা আস্ত দুনিয়াতেই কি আর আছে? নাই। সুরাটে মাল বেচে ঠকা নাই এ আমি পষ্ট বলে দিলাম!
উত্তর না দিয়ে থিবো সায়েব গফুরের দিকে তাকিয়ে বললেন, চল হে। মুসাফিরখানায় এগোই।
সেইদিক তারা রওনা দিল, আর পিছনে পিছনে আসতে থাকল উসমান তারিক। সে বলতে লাগল, আহা হুজুর মুসাফিরখানায় কেন, সেথায় যে গোবরের ভারি গন্ধ! মাঝে মাঝে বদ মুসাফিরগুলি নিজেরাও পাইখানা করে আসে মাঠে, সে এক গান্ধা জায়গা বটে। তারচেয়ে চলুন এই গরিবখানায়, যত্নআত্তির কোন কমতি হবে না। আমার বিবিজান উত্তম মিঠাই তৈরি করেন, দাওয়ায় বসে হাওয়া খাবেন আর টপাটপ মিঠাই গিলবেন। 
থিবো সায়েব হাঁটার গতি একটুও না কমিয়ে বললেন, নাহ আমি ঠিক আছি। ধন্যবাদ।
উসমান তারিক বলল, আচ্ছা মিঠাই না হয় বাদই দিলাম। সুরাটের বাইরে যে যাবেন বলছেন, খাজনার কথা খেয়াল আছে তো? শহর পেরিয়ে বাইরে গেলেই কিন্তু তেড়ে আসবে সরকার বাহাদুরের লোক। তাকে পয়সা দিতে হবে শহরের বাইরে যাবার জন্যে, তারপর মনে করেন খাজনা কেটে রাখবে রাস্তা দিয়ে হাঁটার জন্যে, নদীর উপর বাদশা নামদারের সেতু পার হবার জন্যে, এমনকি উট কি গরু যে ঘাস খাবে রাস্তায় সেই বাবদ পয়সা অব্দি কেটে রাখবে। কেন খামোকা এই যন্ত্রণায় যাবেন হ্যাঁ? সুরাটেই মাল বেচে সুখে থাকেন। পয়সাও হল তকলিফও হলনা।
কিছু না বলে হাঁটতে থাকলেন থিবো সায়েব। আরো কিছুক্ষণ ঘ্যানঘ্যান করে হতাশ হয়ে উল্টোদিকে ফিরে গেল দালাল উসমান তারিক। গফুর একটা বড় লাল দালানের সামনে নিয়ে বলল, এই যে হুজুর। মুইজুদ্দিন বাহাদুর সরাই। ওই বুদ্ধু দালাল উসমান তারিকের কথা শুনবেন না কত্তা, এ মুসাফিরখানা খুব পরিষ্কার আছে। 
বাহ বেশ। চল তবে।
এই বলে দালানের ভেতর প্রবেশ করলেন দীর্ঘ সফরে ক্লান্ত ফরাসী জহরতওয়ালা জঁ পিয়ের থিবো।
…………………………………………………………………………
সেইদিন রাত্রি। সূর্য ডুবে গেছে কিছুক্ষণ হয়, খাওয়াদাওয়া সেরে নিয়েছেন থিবো সায়েব। পিদিমের আলো জ্বালিয়ে বাইরে এসে বসলেন তিনি, সামনেই একটা কুয়া। সুন্দর বাতাস দিচ্ছে, জুইত করে বসলেন তিনি। বসেই টের পেলেন পিছনে কেউ এসে দাঁড়িয়েছে। ঘাড় ঘুরিয়ে তিনি বললেন, কে?
কাঁচুমাচু করে এক অল্পবয়েসি ল্যাঙ্গট পরা কিশোর ছেলে এসে কাছে দাঁড়াল, বলল হুজুর আমার নাম লালচান। আমি আসছি সেই গোলকুণ্ডা থেকে।
কিছু না বলে থিবো সায়েব তাকিয়ে রইলেন ছেলেটির দিকে। গোলকুণ্ডা চেনেন তিনি, দক্ষিণ দিকে। পাথরের বড় আড়ৎ। এখান থেকে অনেক দূর। ছেলেটি এখানে কেন?
আপনি কি জহরতের কারবার করেন হুজুর? আব্দুল গফুর বলছিল।
মনে মনে একটু চমকে উঠলেন থিবো সায়েব। গোলকুণ্ডার বালক জহরতওয়ালা খুঁজছে কেন? তার কাছে কি পাথর আছে? গলা খাঁকারি দিয়ে থিবো সায়েব বললেন, কি চাই তোর?
একটু কুঁকড়ে গিয়ে লালচান বলল, আমি একটা হীরা বেচব কত্তা।
আচ্ছা। হীরা বেচবি। দেখি তোর হীরে?
এই কথা শুনে লালচান একটু ইতস্তত করে ল্যাঙ্গটের তলায় হাত ঢুকাল। থিবো সায়েব দেখলেন উরুর উপর দিকে ছেলেটির বিচির কাছে লম্বা কাটা দাগ, ছেলেটি সেই কাটার ভেতর আঙুল ঢুকিয়ে বের করে নিয়ে এল এক টুকরো হীরে।
সেই হীরে হাতে নিয়ে পিদিমের আলোর সামনে ধরে থিবো সায়েবের মনে হল উত্তেজনায় তিনি দম আটকে মারা যাবেন। নীল হীরে! নিখুঁত এক টুকরো নীল হীরে। এ যে সাত রাজার ধন। 
পাশে দাঁড়ানো লালচান ফিসফিস করে বলল, হুজুর এর দাম শ রূপিয়া দেবেন?
থিবো সায়েব মনে মনে বললেন একশো রূপিয়া তো দেওয়াই যায়, কিন্তু এই হীরের খবর এখন পাঁচকান হলে তো বিপদ। একটা ব্যবস্থা নিতে হচ্ছে। তিনি লালচানকে বললেন, হ্যাঁ শ রূপিয়া ন্যায্য দাম। এসো আমার সাথে ভেতরে, দিচ্ছি।
এই বলে তিনি ভেতরে ঢুকে দরজার পাশে দাঁড়ালেন, আর নিঃশব্দে হাতে নিলেন পাশে রাখা বড় মাটির পাত্র। লালচান ভেতরে ঢুকতেই দুই হাত দিয়ে সেই মাটির পাত্র ছেলেটির মাথায় ফাটালেন তিনি, আঁক শব্দ করে মাথা ঘুরে পড়ে গেল ছেলেটি। তারপর থিবো সায়েব ঝুঁকে দুই হাতে গলা টিপে ধরে রইলেন কিছুক্ষণ।
যাক, আপদ বিদেয় হল। এবার মৃত লালচানের দেহ আবার নিঃশব্দে অদূরে কুয়ায় ফেলে দিতে গেলেন তিনি, ঝপাস করে শব্দ হল অল্প। কেউ শুনল কি?
পা টিপে টিপে ঘরে ফিরে এলেন থিবো সায়েব, তারপর দরজা ভাল করে বন্ধ করে পিদিম আবার জ্বালিয়ে তার সামনে ধরলেন সেই নীল হীরে। মনে হল আলোর ছটায় আর জৌলুসে তার চোখ যেন ঝলসে গেল! নীল হীরে! নীল হীরে!
আস্তে আস্তে একটা হাসিতে ভরে গেল বৃদ্ধ জহরতওয়ালা জঁ পিয়ের থিবোর মুখ।
(চলবে)
লেখকের কৈফিয়তঃ পাঠকের স্মরণ থাকতে পারে বাদার বিক্রম গল্পে সুবাদার শাহবাজ খাঁ শুনিয়েছিলেন কিভাবে অল্পের জন্য পাটনা শহরে তার হাত থেকে ফস্কে যায় নিজের জন্য পছন্দ করা এক নীল হীরে। “থিবো সায়েবের দৌলত” সেই ফস্কে যাওয়া নীল হীরের গল্প।


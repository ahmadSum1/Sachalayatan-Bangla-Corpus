ফিরিঙ্গী



১৫২৭ বা ১৫২৮ সালের কোন এক ঝড়ের রাত। বঙ্গোপসাগর।
উথাল পাথাল অবস্থা, মট করে জাহাজের মাস্তুল উড়ে গেল এক ঝটকায়। এত বড় জাহাজ নড়ছে যেন কাগজের নৌকা। কাপ্তেন আলফন্সো আর তার সাঙ্গপাঙ্গরা যে যেরকম পারে শক্ত কিছু ধরে আছে আর বিড়বিড় করে হা ঈশ্বর হা ঈশ্বর করছে। ক্লান্ত হুয়ান হঠাৎ হাত ফসকে ছিটকে উড়ে পড়ে গেলো সাগরে, চোখের নিমিষে কালো পানি যেন গিলে নিল তাকে। জাহাজের সকলে ভয়ার্ত স্বরে সকলে আউড়ে চলেছে এম নম দো পায় দো ফিলিও দো এস্পিরিতো সান্তো...
ভোরবেলা শান্ত সাগরে জাহাজের কঙ্কালে বসে সকলে যখন ঝিমুচ্ছিল, একজন আচমকা চিৎকার দিয়ে ওঠে ঐযে নৌকা! এরপর পালের ময়লা সাদা কাপড় পেঁচিয়ে তারা লাফঝাঁপ দিয়ে যেরকম দৃষ্টি আকর্ষনের চেষ্টা করছিল তার তেমন দরকার ছিলনা, নৌকায় বসা রতন মাঝি অনেক দূর থেকেই ঠাহর করার চেষ্টা করছিল ঘটনা কি। কাদের জাহাজ, সাইজে তো বেশ বড় দেখা যায়। আশপাশের তল্লাটের কেউ নয় মনে হচ্ছে। সাথে অস্ত্রপাতি কিরকম কে জানে, বেশি কাছে গেলে কল্লা ঘ্যাচাং করার সমূহ সম্ভাবনা। সে ঘাড় ফিরিয়ে হাঁক দিলো এই তালেইব্যা, খামোশ খায়া থাক। ফিরিঙ্গী মনে হয়, এগুলিরে কত্তার কাছে নিয়া বেইচা দিম। কথা কম কইস, যা কওয়ার আমি কমু।
 নৌকা কাছে আসতেই পর্তুগীজের দল ঝাঁপ দিয়ে সাঁতরে কাছিয়ে আসলো। গুটিসুটি পাকিয়ে কোনায় তালেব হাঁ করে তাদের দিকে তাকিয়ে ভাবল মাগোরে কি বিরাট দামড়া একেকটা, এত লম্বা মানুষ হয়! তারা অবশ্য উঠেই নেতিয়ে পড়ল নৌকায়, আর দুর্বল গলায় বলতে লাগল সাটগাও সাটগাও। মিষ্টি করে মাথা ঝাঁকিয়ে রতন মাঝি ইশারা দিল বাকিদের নাও ছাড়ার জন্য। সাটগাওয়ের গুষ্টি মারি, তোদের নিয়া যাব চকরিয়ায় কত্তার কাছে, কত্তার ফিরিঙ্গী অত্যাধিক পছন্দ। ভালো দাম পাওয়া যাবে। আজকে দিনটা ঠিক আছে।
ফিরিঙ্গীওলা নৌকা ঘাটে ভিড়ার খবর পেয়ে চকরিয়ার সর্দার খুদাবক্স নগদে সিপাই পাঠালেন তাদের বেঁধে আনার জন্য। আচমকা ছোরাছুরি বল্লমের সামনে দুর্বল শরীরের পর্তুগীজদের মাথা তুলে দাঁড়ানোর কোন উপায় রইল না, তবে তারা বুঝার চেষ্টা করছিল জায়গাটা চট্টগ্রাম কিনা। ঝোপজঙ্গল দেখে মনে হচ্ছে চট্টগ্রাম না, হারামজাদা নৌকার মাঝি তাদের কোন চিপায় এনে ফেলল কেজানে। ভালো বিপদে পড়া গেল।
বিকেলে কাপ্তেন আলফন্সো কে ডেকে পাঠালেন খুদাবক্স।দোভাষী মারফত খুঁটিয়ে খুঁটিয়ে জেনে নিলেন তারা কারা এবং কেন। পর্তুগীজ, আচ্ছা এই কথা। সাথে মালকড়ি কিরকম? আলফন্সো উত্তর দিলেন তেমন কিছু নেই, জাহাজের কানা ভেঙ্গে মালপত্র সাপ্লাই সবই হাওয়া। চোয়াল শক্ত করে খুদাবক্স বললেন তবে রে শালা ফিরিঙ্গী, মালকড়িই যদি নাই তাহলে তোর সাথে পকপক করছি কেন। তিনি হুকুম দিলেন এদের সিপাইদের সাথে লড়তে পাঠানো হোক। আর খবর ছড়িয়ে দেয়া হল এদের কেউ ছাড়িয়ে নিতে হলে পয়সাওলা লোকেরা যেন খুদাবক্সকে জানায়। মূল্য “সঠিক” হলে এদের তার বিনিময়ে ছেড়ে দেয়া হবে।
কিছুদিন পরের কথা। রাতে সিপাইদের সাথে খাবারের সময় পর্তুগীজদের একজনের কাছে এক বেঁটে করে লোক এসে ফিসফিস করে বলল আইস বন্ধু কথা আছে। গোয়া ফিরত যেতে চাও?
হায় গোয়া। চট্টগ্রাম যেতে পারলেই এরা বেঁচে যায়, আর সেখানে গোয়া! অবশ্যই, কিন্তু ঘটনা কি?
জানা গেল ঘটনা সহজ। কাছেই নাকি ভিড়ে আছে এক পর্তুগীজ নৌজাহাজ, এখান থেকে বেশি দূর নয়। তারা গোয়া যাচ্ছে বা গোয়া থেকে আসছে কিছু একটা। গভীর রাতে ব্যারাকের ডাইনে যে চিপা আছে সেইখান দিয়ে নাকি একটু এগুলেই নদী। সেই নদী গিয়ে মিশেছে সাগরে, যেতে মোটেই দেরি হবে না। সেই বেঁটে লোক বলল তার সাথে আরো তিনজন যাবে, নৌকা রেডিই আছে। ভোরের ঠিক আগে শিয়াল ডাকলে আস্তে করে যেন তারা বেরিয়ে আসে। 
যথাসময়ে শিয়ালের ডাক শোনা গেল, পা টিপে টিপে বেরিয়ে ব্যারাকের চিপা দিয়ে বেরিয়ে পর্তুগীজের দল দিল পাঁই পাঁই ছুট।অন্ধকারে ঠাহর করা মুশকিল, কিন্তু একটু খুঁজতেই নৌকা দেখা গেল। যথাসম্ভব নিঃশব্দে ছেড়ে দিল সেই নৌকা।
কিছুদূর এগোতেই এক খাড়া বাঁক, আর সেইখানে তাদের জন্য অপেক্ষা করছিল এক সশস্ত্র হিন্দু তান্ত্রিকের দল। ফিরিঙ্গী কয়টা পালাবে এই খবর আগের রাতে পেয়ে তাদের অস্থিরতার অন্ত ছিলনা। সেই গত অমাবস্যার আগে তারা দেবীর কাছে শপথ করেছিল যে এক লাল টুকটুকে ফিরিঙ্গী তারা মা কে বলি দেবে, এই তার সুবর্ণ সুযোগ। অপ্রস্তুত ফিরিঙ্গী নৌকায় আচমকা রে রে শব্দে খাঁড়া নিয়ে ঝাপিয়ে পড়ল তারা, তবে দুমদাম কোপ দিলনা কাউকেই। সকলকে জীবিত দরকার, বিশেষত লাল্টু ফিরিঙ্গীকে। মাকে আবার বলা হয়েছে সবচেয়ে ডাগর চেহারার ফিরিঙ্গী বলি দেয়া হবে, সেই কথা তো রাখতেই হবে। তাই একজনকে নৌকায় রেখে বাকীদের বেঁধে আবার খুদাবক্সের লোকের কাছে পাঠিয়ে দেয়ার ব্যবস্থা করা হল।
কাপ্তেন আলফন্সোর ভাতিজা গঞ্জালেজ ভয়ার্ত মুখে দেখল সকলকে অন্য নৌকায় বেঁধে তোলা হচ্ছে কিন্তু তাকে বেঁধে রাখা হয়েছে এই নৌকায়। চিৎকার করে সে কাঁদতে থাকল আর চাচাকে আকুল হয়ে ডেকে বলল বাঁচাও বাঁচাও। এই চিৎকারে বিরক্ত হয়ে দশাসই তান্ত্রিক এক রামচড় কষিয়ে বলল চুপ! ভয়ে সে চোখ বুঁজল, আর বিষ্ময়ের সাথে লক্ষ্য করল তার দুই চোখ জুড়ে গভীর ঘুম আসছে। 
ঘুম ভেঙ্গে গঞ্জালেজ নিজেকে আবিষ্কার করল হাত পা বাঁধা অবস্থায়। দাস হিসেবে এখন কোথায় চালান করে দেবে কে জানে। কিন্তু এত আওয়াজ কেন? এত লোকই বা কেন? মাথা উঁচিয়ে তাকাতেই সে দেখে এক লম্বা টেকো লোক খাঁড়া উঁচিয়ে দাঁড়িয়ে। ভয়ে আধমরা হয়ে চিৎকার দেবার আগেই গঞ্জালেজের গলায় নেমে এল ঝাটকা। 
দেহ থেকে আলাদা মাথা গড়িয়ে গেল অল্প।


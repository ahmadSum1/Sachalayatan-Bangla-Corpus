ভারতে আর্মানী সম্প্রদায়




সেই আলেক্সান্ডার দ্য গ্রেট এর ভারত অভিযান থেকে ভাস্কো ডা গামার প্রথম সমুদ্রপথে ভারত আগমনের সময় পর্যন্ত, যখন ইয়োরোপ ভারতের সাথে মিশত অল্পই, তখনই আর্মানীরা স্থলপথে পারস্য হয়ে ভারতের সাথে ফাটিয়ে বাণিজ্য করত। আর্মানীরা ভারতে খাঁটি সওদাগর ছিল, তারা ড্যানিশ ওলন্দাজ কি ফরাসীর মত শহর পত্তন করেনি। বাকীদের মতন অ্যাডভেঞ্চার, দেশদখল, লুটতরাজ বা ওইরকম মতলব আর্মানীদের ছিলনা, তারা বিবিধ ভারতীয় বাণিজ্যঘাঁটিতে ব্যবসা চালিয়ে যেতেই উৎসুক ছিল।
সংস্কৃত কাব্যে অথবা মুসলমান ঐতিহাসিকের বর্ণনায় এদের ভারতে পদচারণ খোঁজার চেষ্টা মিছে। রাজনীতিতে এদের আগ্রহ অল্পই ছিল, যুদ্ধের মাঠে নয় বরং পাইকারি আড়তের বাজারে কি বাণিজ্যের ঘাটে এদের দেখা যেত। অন্যান্য বিদেশি পাইকারের অনুপস্থিতির সুযোগে রপ্তানী বাণিজ্যের সিংহভাগ আরামসে কব্জা করতো আর্মানীরা, ভারতীয় পণ্য পারস্য থেকে একবারে ভেনিস পর্যন্ত বয়ে বেড়াত এরা।
আর্মানীদের ভারতের রাজাগজার সাথে দোস্তি অনেক আগে থেকেই, তারা কনৌজের দুই পলাতক রাজপুত্রকে শেল্টার দিয়েছিল। কনৌজের রাজা দিনাক্ষপালের বিরুদ্ধে চক্রান্ত করে ফেঁসে গিয়ে তারা সুদূর আর্মেনিয়ায় পালিয়ে যায়, ইতিহাসের পাতায় তাদের নাম পাই গিসানেহ আর দিমিতের। গিসানেহ হল গণেশের বিকৃত রূপ, আর দিমিতার নামটি জগন্নাথের একবারে আক্ষরিক গ্রীক অনুবাদ। এই দুই পলাতক রাজপুত্রকে আর্মেনিয়ার রাজা ভ্যালার্সেসিজ অতি আদরের সাথে বরণ করে নেন, রাজকীয় মর্যাদাই দেওয়া হয় তাদের। ভ্যালার্সেসিজ মহান আর্সেসিজ দ্য পার্থিয়ানের ছোট ভাই, তিনিই তাকে আর্মেনিয়ার রাজা মনোনিত করেন। খ্রিস্টজন্মের ১৫০ বছর আগের কথা। অতিথিবৎসল রাজা তাদের ত্যারন জিলা দান করেন, ঐখানে তারা দুই ভাই এক নগর পত্তন করে আর নাম দেওয়া হয় ভিসাপ। আর্মানী ভিসাপ অর্থ ড্রাগন, ড্রাগন নামকরনের কারন এই দুই রাজপুত্র ছিল তক্ষক গোত্রের।
পরে তারা আর্মানী শহর আশ্তিশাতে যায় আর নিজস্ব দেবদেবীর মূর্তি প্রতিষ্ঠা করে। তাদের মৃত্যুর পর বংশধরেরা তাদেরকে দেবতায় পরিণত করে, আর নিজেদের ধর্মকর্ম নির্বিঘ্নে হিদেন আর্মেনিয়ায় চালিয়ে যেতে থাকে। ৩০২ সালে খ্রিস্টধর্ম আর্মেনিয়ায় ছড়াতে শুরু করলে তাদের বিপদ শুরু হয়, ঈশ্বরের বাণীপ্রচারক সেন্ট গ্রেগরি দ্য ইল্যুমিনেটর তাদের মূর্তি ভাঙার আদেশ দেন আর পুরোহিতেরা এদিক সেদিক ছিটিয়ে পড়ে। এই সেন্ট গ্রেগরির আমলেই আস্ত দেশ মূর্তিপূজা বাদ দিয়ে খ্রিস্টধর্মে দিক্ষীত হতে শুরু করে।
খ্রিস্ট আমলের একদম প্রথম দিকে গঙ্গানদীর তীরে কাশী (বর্তমান বেনারস) ছিল আর্মানী সওদাগরদের হেড কোয়ার্টার। ঐ সময় কাশী ছিল ভারি রমরমা ব্যবসাকেন্দ্র, সেখানে যেতে পথে পড়তো পারস্য আর কাবুল। নৌপথে উত্তমাশা অন্তরীপ হয়ে ভারত পৌঁছানোর রাস্তা তখনো ইয়োরোপে অজ্ঞাত।
ভাস্কো ডা গামার মালাবার কোস্টে নামার পাক্কা সাত শতাব্দী আগে ৭৮০ সালে আর্মানী সওদাগর মার টমাস একই স্থানে আসেন, তখন ক্র্যাঙ্গানোরের১ স্থানীয় রাজা শিউ রাম বলে এক ব্যক্তি। এই রাজা তাকে ব্যাপক পছন্দ করে ফেললেন, আর ফলস্বরুপ বিপুল পরিমাণ মসলিন আর মসলা রপ্তানীর ডীল পান টমাস। তবে এরকম টুকটাক বিজনেস চললেও আর্মানী ব্যবসা ফুলেফলে বেড়ে উঠে মোগল আমলে, যার রাজধানী আগ্রায় আর্মানী ঘাঁটি গড়ে ওঠে।
সম্রাট আকবর এক সম্ভ্রান্ত আর্মানী বণিক জ্যাকব সাহেবের ছেলে দত্তক নিয়েছিলেন, জ্যাকবের সাথে তার দেখা হয় কাশ্মীরে। জাহাঙ্গীর জন্মানোর বেশ কয় বছর আগেই এই দত্তকের ঘটনা ঘটে। ১৫৭০ সালে জাহাঙ্গীর জন্মানোর সাথেও আকবর আর্মানীদের আগ্রা আগমন ও গির্জা গড়ার যোগসূত্র খুঁজে পান, আর মোগল ছত্রছায়ায় আনন্দের সাথে বেড়ে চলে আর্মানী বাণিজ্য।
একটি ইন্টারেস্টিং ঘটনার দিকে চোখ ফিরাই আসুন। ১৬০৯ সালের ১৬ এপ্রিল মোগল দরবারে আসেন ইংল্যান্ডের রাজা প্রথম জেমসের দূত ক্যাপ্টেন উইলিয়াম হকিংস। দরবারে সম্রাট তখন জাহাঙ্গীর। তিনি রাজা জেমসের সীল মন দিয়ে পরখ করলেন তারপরে দোভাষী মারফত হকিংস কে প্রতিদিন দরবারে আসার আমন্ত্রন করলেন, আর ইয়োরোপের বিভিন্ন দেশ ইত্যাদি নিয়ে বিতং আলাপ জুড়ে দিলেন তার সাথে। সম্রাট যে তাকে ইংল্যান্ডে দূত পাঠানোর আগ পর্যন্ত থেকে যেতে অনুরোধ করলেন তাই নয়, বললেন একটি স্থানীয় মেয়েও বিয়ে করে নিতে। পড়েছ মোগলের হাতে, নারী খেতে হবে সাথে। মোগল সম্রাটের কথা মানেই আইন, না করে কি জান খোয়াবেন হকিংস? তবে তিনি একটি চালাকির আশ্রয় নিলেন, বললেন ইয়ে মানে বিয়ে করতে তিনি দুই পায়ে খাড়া তবে কিনা খ্রিস্টান মেয়ে ছাড়া বিয়ে করা তার ধর্মে বারণ। তিনি ভেবেছিলেন এই দূর ভারতে খ্রিস্টান সদবংশের মেয়ে পাবে কই। কিন্তু মোগল সম্রাট জাহাঙ্গীর বলে কথা, তিনি ঠিকই কোথা থেকে একটি কচি আর্মানী মেয়ে ধরে আনলেন। হকিংস বাবাজীর বিয়ে হল, সেই মেয়ে পরে তার সাথে ইংল্যান্ড ও চলে যায়।
মোগল সাম্রাজ্যের পতনের সাথে সাথে আর্মানী ব্যবসার লালবাত্তিও জ্বলা শুরু হয়। তারা আগ্রা ত্যাগ করা শুরু করে।
নাদির শা এর মতন পারসীক লুটেরা রাজার হাত থেকে নিস্তার পেতে কিছু ধনী আর্মানী ভারতের দিকে চলে আসে, প্রথম যে বন্দরে তারা থামে তা বোম্বের সুরাট। সেইখানে তারা দুইটি গীর্জা তৈয়ার করে, একটি শহরের ভিতরে (যা আজও অটুট) আরেকটি গোরস্তানের ভিতরে, যা ভগ্নপ্রায়। বিপুল এলাকা নিয়ে তৈরী গোরস্তান দেখেই বুঝা যায় একসময় টাকার প্রাচুর্য ছিল এদের।
ব্যবসাবাণিজ্যে এদের তুমুল সাফল্য আসে যথারীতি, আর গুজরাটের স্থানীয় শাসকদের নেকনজরে পড়ে তারা। তবে ইংরেজ ফরাসীর তুমুল কাইজার জন্যে এদের লোকসান বাড়তে থাকে। ১৭৮৩ সালে কর্ণাটকে এদের যে যুদ্ধ শুরু হয় তার কড়া মাশুল দেয় সুরাটের আর্মানী সম্প্রদায়। নিচে একটি চিঠির সারমর্ম পড়ে বুঝা যাবে এই পরিস্থিতি, চিঠিটি সুরাটের আগা ওয়েনজন জ্যাকব লিখেছেন জুলফার আর্মানী আর্চবিশপের প্রতি ২৮ এপ্রিল ১৭৮৩ সালেঃ
“দিনকাল অতি মন্দ যাচ্ছে, ইংরেজ একত্রে ফরাসী আর হায়দার আলীর সাথে যুদ্ধ করছে। আবার ওলন্দাজের সাথেও যুদ্ধ চলছে, সুতরাং জলে স্থলে সর্বত্রই লড়াই। আমাদের (আর্মানী) লোকেরা দুই লাখ রূপী লস দিয়েছে কারন আমাদের চীনফেরত জাহাজ যুদ্ধের মাঝে পড়ে লুট হয়েছে, এদিকে মারাঠার দল বাংলামুখী একটা জাহাজ লুটে নিয়ে গেছে আড়াই লাখ রুপির মাল।”
একই চিঠিতে কিছু পরে লিখাঃ
“বসরাগামী একটা জাহাজ গেছে হারিয়ে, খোয়া গেছে দেড় লাখ রুপীর মাল। বোম্বের আর্মানীরা পাঠিয়েছিল বিয়াল্লিশ গাঁট সিল্ক, কিন্তু পুরো জাহাজই ধ্বংস আর মাল হাওয়া হাওয়া। এই সমস্ত গজবের কান্ড ঘটছে মাত্র ৪০ দিনের মধ্যে, আমাদের কি হবে জানিনা। খালি সুরাটের ব্যবসায়ীদের লোকসানই হয়েছে ছয় লাখের উপর, যার সিংহভাগ আমার লস। খোদার কি বিচার!”
মাস নয়েক পর ১৭৮৪ সালের ১৮ ফেব্রুয়ারী আরে চিঠিতে তিনি লিখেনঃ
“দিন যাচ্ছে আর আমরা গরীব হচ্ছি, বিপদাপদ বাড়ছে শুধু বাড়ছে। অনেকে ফতুর হয়ে গেছে এক মার্চের ঝড়ে, যাতে আমার একলারই লোকসান হয় ছাপ্পান্ন হাজার রূপী। জাভার জাহাজ সবগুলি পথেই লুট হচ্ছে অথবা মাঝসাগরে ডুবে যাচ্ছে, লোকসানের পরিমান দুই লাখ রূপী যাতে আমার তেরো হাজার ছিল।”
অন্য আরেক চিঠি লিখেন সুরাটের জনৈক জোহানেস শেঠ ২৮ ফেব্রুয়ারী ১৭৯৭ সালেঃ
“আগা মুরাদ একটি জাহাজ কিনে তার নাম দেয় অর্ষক, তাতে ঠাসা হয় দেড় লাখ রুপীর মাল। শেঠ সাহেবকে ঠিক করা হয় সুপারকার্গো২, তাকে সেবাবদ প্রদান করা হয় ৮০০০ রূপী। এছাড়াও দেয়া হয় মালাক্কায় বেচার জন্য বিশ হাজার রুপীর মাল, অন্যান্যরা আরো হাজার পনেরো রুপীর মাল দিয়েছিল। অর্ষক নিরাপদে মাদ্রাজ পৌঁছে, তারপরে নিরাপদেই পেনাং বন্দরে ভিড়ে। মেলা জিনিষ কিনাবেচা শেষে জাহাজ পাল তোলে মালাক্কার দিকে। মালাক্কার কিছু আগে মাঝসাগরে তিনটে ফরাসী যুদ্ধজাহাজ তাদের দিকে গোলা ছুঁড়ে আটক করে। সকল মালসামান লুটের পর তারা জাহাজ পেনাং এ রেখে চলে যায়। খালি জাহাজ ফিরে আসে সুরাট। পথে বসি আমি, আগা মুরাদ আর শেঠ। এ সবই ইঙ্গ ফরাসী আর অন্যান্য দেশের যুদ্ধের ফল। তুমি কি জানো এই বছর শুধু দূর্গে দূর্গেই আমাদের বণিকেরা হারিয়েছে পনেরো লাখ রূপী? এই যুদ্ধ আমাদের শেষ করে দেবে, হে খোদা আমাদের সহায় হউন। ”
সুরাটের আর্মানী কলোনীর গল্প শেষ করি অন্য একটি ঘটনা দিয়ে। বসরা থেকে এক আর্মানী জহুরী সুরাটে আসে, আর থাকে গীর্জার কাছেই একটি ঘরে। সারা দুনিয়ার লোকের সাথে তার পাথর নিয়ে কারবার, তার সাথে সাক্ষাতে আসে সুরাটের গভর্নরের নিজস্ব লোক। একলা ঘরে জহুরীকে দেখে তার মাথায় কুবুদ্ধির উদয় হয়, সে তার বুকে ছুরি বসিয়ে দেয় আর সব রত্নমাণিক নিয়ে পালায়। দুই দিন ধরে পড়ে থাকে লাশ ঐভাবে, পরে গীর্জায় তাকে দেখতে না পেয়ে ঘরে ঢুকে লোকে দেখে লাশ। তদন্তের পর গভর্নরের লোকটি ধরা পড়ে, তাকে অ্যারেস্টও করা হয়। কিন্তু গভর্নর সাফ বলে দেন একটি ফালতু বিদেশী আর্মানীর জীবনের জন্যে তার উপদেষ্টার নখের আগাও কাটা হবেনা।
ভয়ংকর চটে ওঠে আর্মানীর দল, গভর্নরের দিন ফুরিয়ে আসে। এইরকম সুযোগেরই অপেক্ষায় ছিল চতুর ইংরেজ, তারা ফট করে কোন্দলের সুযোগ নিয়ে মহান মোগল সম্রাট জাহাঙ্গীরের ফরমান বের করে আনে আর সুরাটে ইংরেজ কুঠি পত্তন করা হয়।
.........................................................................................................................................................................................................
মাসরভ জ্যাকব শেঠ রচিত History of the Armenians in India অবলম্বনে। সকল মতামত লিখকের নিজস্ব।
পাদটীকা

১. ক্র্যাঙ্গানোর বর্তমান কেরালা রাজ্যের কদুনগালুর শহর। মালাবার কোস্টে।
২. সুপারকার্গো কথাটি স্প্যানিশ সবারকার্গো হতে এসেছে, এর অর্থ যিনি মালের তত্ত্বাবধানে থাকবেন জাহাজে।



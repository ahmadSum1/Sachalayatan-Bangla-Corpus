পরাজিত নবাব সিরাজউদ্দৌলা - দুই




“সিরাজ উদ্দৌলা, সিংহাসনে অধিরুঢ় হইয়া, মাতা মহের পুরাণ কর্ম্মকারক ও সেনাপতিদিগকে পদচ্যুত করিলেন। কুপ্রবৃত্তির উত্তেজক কতিপয় অল্পবয়স্ক দুষ্ক্রিয়াসক্ত ব্যক্তি তাঁহার প্রিয়পাত্র ও বিশ্বাসভাজন হইয়া উঠিল। তাহারা প্রতিদিন তাঁহাকে কেবল অন্যায্য ও নিষ্ঠুর ব্যাপারের অনুষ্ঠানে পরামর্শ দিতে লাগিল। সেই সকল পরামর্শের এই ফল দর্শিয়াছিল, যে তৎকালে প্রায় কোন ব্যক্তির সম্পত্তি বা কোন স্ত্রীলোকের সতীত্ব রক্ষা পায় নাই।”
শ্রীযুক্ত ঈশ্বরচন্দ্র বিদ্যাসাগর, বাঙ্গালার ইতিহাস।
….....................
(প্রথম পর্বের পর)
নবাব আলিবর্দি মারা যাবার পর তাকে গোর দেবার আগেই সিরাজউদ্দৌলা তখতে লাফ দিয়ে বসেন। বসেই তিনি প্রথম কলকাঠি নাড়া আরম্ভ করেন খালা ঘষেটি বেগমের ঘষটামি বন্ধ করার উদ্দেশ্যে। ঘষেটি তার অঢেল পয়সাকড়ি নিয়ে মতিঝিল প্রাসাদে থাকতেন। প্রাসাদের চতুর্দিকে পানি, শক্ত প্রতিরক্ষা ব্যবস্থা। ভিতরে ঘষেটি বেগম তার লাভার নাজির আলি আর কয়টা সিপাই। কিন্তু ফাইট হলনা, আলিবর্দির বিধবা স্ত্রীর অনুরোধে ঘষেটি আত্মসমর্পণ করেন। নাজির আলিকে কানে ধরে দরবার থেকে বের করে দেয়া হয়, ঘষেটিকে চালান করা হয় হেরেমে আর তার পয়সাকড়ি চালান করা হয় কোষাগারে। এ সবই হয় আলিবর্দি দেহরক্ষার দশ দিনের মধ্যে। নবাব কিছুটা চিন্তামুক্ত এখন। তবে পুর্ণিয়ার নবাব, শওকত জং আর ইংরেজের সাথে বোঝাপড়া বাকি।
কনফিডেন্ট সিরাজ ভাবলেন এইবার দরবারের বুড়াধাড়ি ধুয়ে সাফা করা যাক। আলিবর্দির সকল সিনিয়র অফিসারকে পদচ্যুত করা হল, নিজ দেওয়ান মোহনলালকে তিন ডবল প্রমোশন দিয়ে আস্ত রাজ্যের দেওয়ান অর্থাৎ প্রধানমন্ত্রী বানানো হল। মীর মদনকে করা হল স্থানীয় সৈন্যদলের সেনাপতি। স্টুয়ার্ট সাহেবের মতে মীর মদন লোকটি অতি নিচু জাতের। হতে পারে। তবে লোকটি বাস্তবিকই বীর যোদ্ধা। মীর জাফর, যার সহায়তা তাকে গদিলাভে সাহায্য করেছিল, তিনি বক্সী অর্থাৎ সেনাবাহিনী সর্বাধিনায়ক পদে বহাল রইলেন। রায় দুর্লভের পদও পোক্ত রইল। কাজিন শওকত জং সিরাজের গদিলাভ মেনে নেয়নি, তাই পূর্ণিয়ায় সৈন্য পাঠানো হল। মে মাসের ১৬ তারিখ নবাব মুর্শিদাবাদ ছেড়ে যাত্রা করেন। একই সময় ফরাসী ইংরেজ কুঠিতে খবর পাঠানো হয় তারা যেন আলিবর্দির আমলে গড়া নিজ এলাকার নানাবিধ দূর্গ ভেঙে সাফ করে রাখে।
পরিষ্কারভাবে এই বার্তা পাঠানোর কারন সিরাজের শ্বেতাঙ্গবিদ্বেষ। এছাড়াও তিনি কুপিত ছিলেন কারন কেউ তাকে কোন উপহার টুপহার দেয়নি গদিলাভের পর। পরে ইংরেজ তাকে একটা ছোট উপহার পাঠায়, নবাব তা গ্রহন করেননি। ওলন্দাজ ফরাসী তাকে দুই পয়সাও ছোঁয়ায়নি। পরে আমরা দেখব নবাব কোলকাতা দখল করার পরে দূর্গ গড়ার অজুহাতে কত লক্ষ টাকাই নজরানা হিসেবে আদায় করেন। যা ই হোক, কাশিমবাজারের ফরাসী অধ্যক্ষ জঁ ল সাহেব নবাবের দূতকে বিস্তর আদর সোহাগ করে কুঠিতে আপ্যায়ন করল আর কথা দিল নবাবের কথা তার অক্ষরে অক্ষরে মেনে চলবে। সেই খবর রাজমহলে সিরাজের কাছে পৌঁছে ২০ মে এর দিকে, চিঠি পড়ে তিনি ফরাসীদের উপর খুশিতে ডগমগ হয়ে ওঠেন। 
ইংরেজদের ক্ষেত্রে তা হয়নি। দূর্গ ভেঙে তক্তা করার প্রস্তাব তারা তুড়ি মেরে উড়িয়ে দেয়। নবাবের চিঠিবাহক নারায়ণ দাসকে নিয়ে উমিচাঁদ যখন মেসার্স, ড্রেক, ম্যানিংহ্যাম আর হলওয়েলের সাথে দেখা করতে কুঠিতে যান তখন দোর থেকেই হাঁকিয়ে বিদেয় করা হয় তাদের ড্রেক সাহেবের আদেশে। শহর থেকেই তাদের বের করে দেয়া হয়। ড্রেক সাহেব চিঠি লিখেন নবাবকে যে বিগত একশ বছর ধরে ইংরেজরা বাংলায় ব্যবসা করে আসছে আর নবাবের কথামতই চলছে। নতুন নবাব যেন তাদের সেই সুসম্পর্কের কথা স্মরণ রাখেন। তিনি নিশ্চয়ই অবগত আছেন ব্রিটেন ফ্রান্সের যুদ্ধ আগত প্রায়, তাই দূর্গ মেরামত অত্যাধিক জরুরী নদীর পাড়ের ফরাসীদের কথা মাথায় রেখে। 
এই চিঠি নবাবের হাতে যায় একই দিনে যখন তিনি ফরাসী চিঠি পান। চিঠি পেয়ে তিনি তেলেবেগুনে জ্বলে ওঠেন। এগপ্ল্যান্ট ইন হট অয়েল। ছ্যাঁত ছ্যাঁত ছিsssss। বেগুনপোড়া শব্দে দরবার ভরে গেল। নবাব চিৎকার করে বলেন, “আমারই দেশে থেকে তারা যুদ্ধ লাগানোর ধান্দা করে, আমি কি মরে গেছি? আমি তাদের ফরাসী থেকে রক্ষা করতে অক্ষম?”
ইংরেজদের প্রতি রাগ করার কারন হিসেবে সিরাজের নিম্নোক্ত কারণ গুলি ধারণা করা হয়ঃ
১) দেশের আইন অমান্য করে ইংরেজের দূর্গ সম্প্রসারণ
২) বাদশাহী ফরমানের অপব্যবহার
৩) তার সরাসরি আদেশ সত্ত্বেও কিছু বন্দী হস্তান্তর না করা।
পিগু সায়েবকে লিখা চিঠিতে সিরাজ বলেন, “বাংলা সুবা থেকে ইংরেজের খেদানোর কথা আমি বলিনি, তাদের ব্যবসা বন্ধ হউক তা আমার অভিপ্রায় নয়। কিন্তু তাদের গোমস্তা ড্রেক একটি বদমাস ও হারামী। সে কুঠিতে নানান লোকের সাথে শলা করে। তার এই বদমাইসি বন্ধ হওয়া অতি জরুরী।”
একই সময় তিনি বলেন, “ইংরেজ যদি তাদের পরিখা না বোঁজায়, দূর্গ মেরামতি বন্ধ না করে আর মহান নবাব জাফির খাঁ (মুর্শিদ কুলি খাঁ) এর আমলের আইন না মানে, তবে আমি তাদের কোন কথা শুনব না আর তাদের অতি অবশ্যই কানে ধরে বের করে দেব।”
লক্ষ্যণীয় বিষয় তিনি সরাসরি টাকা আদায়ের কথা মোটেই তুলছেন না বরং চাইছেন ১৭১৭ সালে প্রাপ্ত মোগল বাদশাহী ফরমান ত্যাগ করে আর্মেনীয় বা পর্তুগীজদের মত হয়ে যেতে, যাদের নবাবী পরোয়ানা ছাড়া বাণিজ্য অসম্ভব। 
সিরাজ লোকটি মাথা গরম ছিলেন কিন্তু তার সন্দেহগুলি ভুয়া ছিলনা। দূর্গ ইংরেজ আসলেও পোক্ত করেছিল। কোলকাতার উত্তরে একটি ছোট দুর্গ গড়ার প্ল্যান ছিল কর্নেল স্কটের। মারাঠা পরিখা ঘষামাজা করা ছাড়াও উইলিয়াম দূর্গ তারা মেরামত করা শুরু করে ইঙ্গ ফ্রান্স যুদ্ধের খবরে। এই কাজে তারা কোনরকম অনুমতির তোয়াক্কা করেনি। ফরমানের অপব্যবহারের বিষয়টিও সর্বাংশে খাঁটি। দস্তক বা ছাড়পত্র তারা ফরমানের শর্ত অমান্য করেই ব্যবহার করতো আকছার। শুধুমাত্র কোম্পানীর মাল চালানেই ঐ দস্তক ব্যবহৃত হবার কথা, তার বদলে তারা বছরে শুল্ক দিল তিন হাজার রূপী। কিন্তু কোম্পানীর মাল তো বটেই তারা ঐ দস্তকে নিজেদের ব্যক্তিগত ব্যবসার মালও আনা নেওয়া করতো, এমনকি স্থানীয় ব্যবসায়ীদের মালও। 
বাংলা থেকে ইংরেজ পিটিয়ে তাড়াবার লক্ষ্যে নেমে সিরাজ কাশিমবাজার কুঠি ঘেরাও করতে নির্দেশ দিলেন আর কাশিম আলি খাঁ কে পাঠানো হল কোলকাতার দক্ষিণে মুকওয়া তান্না দূর্গ দখল করতে যাতে ইংরেজ রিইনফোর্সমেন্ট না পায়। কাশিমবাজার থেকে রাজমহল তিনদিনের পথ, ২৪ মে যখন কাশিমবাজার কুঠির প্রধান ওয়াটস খবর পান ততক্ষণে রায় দুর্লভের নির্দেশে মির্জা উমর বেগ কুঠি ঘেরাও করতে হাজির। কিন্তু উমর বেগ কুঠি আক্রমন কেন ও কিভাবে তা কিছুই জানতোনা, সে মনে করেছিল নবাব মনে হয় সাদা লোকদের টাকা আদায় করার ধান্দা করছেন। অতএব খালি ইংরেজ নয় ওলন্দাজ ফরাসী কুঠিও ঘেরাও হল। পরদিন অবশ্য অন্যান্য কুঠি থেকে সিপাই সরিয়ে ইংরেজ কুঠির পাশে সৈন্যবৃদ্ধি হল। ওয়াটস সাহেব জলদি জলদি কোলকাতায় রিইনফোর্সমেন্ট চেয়ে পত্র দিলেন। তিনি লিখলেন এসবই সম্ভবত হাকিম বেগের কান্ড। হাকিম বেগ নবাবের খাজনা বিভাগের লোক, পয়সাকড়ি নিয়ে ইংরেজের সাথে তার কাইজা লেগেই থাকত। দূর্গ ঘেরাও এর বিপক্ষে কড়া চিঠি লিখা হয় নবাবকে, সাথে হাকিম বেগের উপযুক্ত শাস্তি প্রদানের দাবী। কিন্তু দূতেরা হয় ভয় পেয়েছিল অথবা দূর্গে ঢুকতে পারেনি, চিঠি নবাবের হাতে আর পড়েনি। 
রিইনফোর্সমেন্টের অনুরোধ খতিয়ে দেখা হল। কাশিমবাজার থেকে সদ্য আগত ক্যাপ্টেন আলেকজান্ডার গ্র্যান্ট বললেন কাশিমবাজারের গোলা বারুদ মন্দ নয়, বাদলা আসা পর্যন্ত তারা নবাবকে ঠেকিয়ে রাখতে পারার কথা। বর্ষাকালে পানি উঠলে সিপাই পাঠানো বুদ্ধিমানের কাজ, এখন স্থলপথ বিপজ্জনক। এছাড়া কোলকাতাতেও আক্রমন হবে শোনা যাচ্ছে, সিপাই পাঠিয়ে নিজেদের গ্যারিসন দুর্বল করাও ঠিক হবে না। তাই ওয়াটস সাহেবকে চিঠি লিখা হল যেন তিনি আপাতত নবাবকে ঠেকিয়ে রাখেন। 
ওয়াটস পড়লেন ব্যাপক বাটে। তার দূর্গের চতুর্দিকে ঘরবাড়ি, শত্রুপক্ষ কভার নিতে মোটেই সমস্যা হবেনা। পুরান অকেজো গাদাবন্দুক আর পঞ্চাশ পাইক তার ভরসা, তাদের মোটে অর্ধেক সাদা। বিরাট পদের সাদা লোক তাও না, বেশিরভাগই ওলন্দাজ ইতর আর আধা ফিরিঙ্গি। তাই দীর্ঘমেয়াদী প্রতিরোধ অসম্ভব। ওয়াটস তরুণ নন, তার বয়েস হয়েছিল আটত্রিশ। বিশ বছর তিনি ছিলেন ভারতে। যুদ্ধ হাঙ্গামা তিনি কম দেখেননি, তার ধারনা ছিল পয়সা দিয়ে যুদ্ধ ঠিকই ঠেকিয়ে রাখা যায়। নবাবের ইংরেজবিদ্বেষের মূল কারণ অথবা চরিত্র কোনটাই তার জানা ছিলনা, তাই তিনি ভাবলেন এইটাও কমপ্রোমাইজ করা যাবে। তিনি মাথা ঠান্ডা রেখে কূটনীতি তে মন দিলেন, এদিকে সিপাইদের কড়া হুকুম দিলেন নবাবের সৈন্য ঠেকিয়ে রাখার জন্যে। 
(চলবে)
স্যামুয়েল চার্লস হিল লিখিত Bengal in 1756-1757; a selection of public and private papers dealing with the affairs of the British in Bengal during the reign of Siraj-uddaula অবলম্বনে। সকল মতামত লিখকের নিজস্ব।


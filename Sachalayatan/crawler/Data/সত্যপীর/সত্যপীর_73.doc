চলতি পথে জাদুকর ভালোবাসা




মাস তিনেক আগের কথা। অফিসে ভয়ংকর চাপ, একটা রিপোর্ট পুরা ভুল জমা দিবার মাসুল গুনছিলাম সকাল থেকে। আমার বস খুব হাসিখুশি মধ্যবয়সী মহিলা, তিনি সকালেই গম্ভীর মুখে আমার দিকে তাকিয়ে বলেছিলেন ফিক্স দিস, আই নিড ইট বাই ফাইভ। সাগর সেঁচার কাম, রিপোর্টের ডাটা ঠিকমত ফিট করিনাই। আট ঘন্টার কাজ নয়, মিনিমাম লাগবে দুই দিন। পাগলের মত খেটেখুটে রিপোর্ট দাঁড় করিয়ে যখন অফিস থেকে বেরুলাম তখন রাত এগারোটা।
সারাদিন খাইনি ঠিকমত, ঘুমে চোখ জড়িয়ে আসছে, তাছাড়া নিজের উপর মেজাজ প্রচন্ড খারাপ। প্রাইভেট কোম্পানি, লোকের অভাব কি। এরকম বেচাল আর দেখলেই দূর দূর করে ভাগিয়ে দেবে হয়তো। ভুরু কুঁচকে কানে ইয়ারফোন দিয়ে গান শুনছিলাম বাসে বসে, স্টপ আসতেই বেল বাজালাম। বাস থামলোনা, চলতেই থাকলো। শালার দিনটাই খারাপ। পরের স্টপ বেশিদূর নয়, পাঁচ মিনিট হাঁটা পথ। আবার বেল বাজালাম। আরে, এবারেও থামলোনা দেখি! বাস তার নিজের মত চলছে। সমস্যা কি ড্রাইভারের, নিজেরে লিমো ড্রাইভার মনে করে নাকি। বেল বাজালে থামেনা কেমন বদ!
ড্রাইভারের কাছে গিয়ে উঁচুগলায় বললাম, ওহে ঘটনা কি? প্রথমবার বেল দিলাম থামলেনা। ঠিক আছে। তার পরের বারেও থামলেনা, কি ব্যাপার কি? আমাকে তো নামতে হবে না কি?
দ্রুত স্টপ ছাড়াই বাস পার্ক করিয়ে দিলো ড্রাইভার বিনাবাক্যে, আমিও ভুরু কুঁচকে নেমে গেলাম। আস্ত দিনটাই খারাপ।
দিন দুই পরের কথা। যথাসময়ে বাড়ি ফেরার পথে বাসে উঠে ড্রাইভারকে পাস দেখালাম। দেখি সে পাসের দিকে না তাকিয়ে আমাকে কিছু বলছে। কান থেকে ইয়ারপিস নামিয়ে বললাম কি বললে? সোনালি চুলের মাঝবয়েসি ড্রাইভার গাঢ় রাশিয়ান অ্যাকসেন্টে বলল, পাস দেখাতে হবেনা, আমি তোমাকে চিনি। ঐদিন ভুল করে তোমার স্টপে নামাইনি ক্যামন?
একটু লজ্জা পেলাম। ড্রাইভারটির দিকে ভালো করে তাকাইও নি সেদিন আর ব্যাটা আমার খোমা মনে রেখেছে। মিনমিন করে বললাম, দুঃখিত ঐদিন মনে হয় একটু লাউড হয়ে গিয়েছিলাম। আসলে দিনটা খুব খারাপ গিয়েছিল। সরি। গাড়ি ছেড়ে রাস্তার দিকে তাকিয়ে গম্ভীর গলায় লোকটি বলল, ঠিক আছে। কোন ব্যাপার না। আমারও দিনটি খারাপ গেছে।
পথে ভাবছিলাম আহা বেশি খারাপ ব্যবহার করে ফেলেছি মনে হয়, কানে গান থাকলে এমনেই চেঁচিয়ে কথা বলি, তার উপর ঐদিন মেজাজও ছিল ভারি বিলা। ব্যাটা মনে রেখেছে। যাই হোক, ঐদিন আমার স্টপের একস্টপ আগে নামার কথা, বাজার থেকে কিছু কিনব বলে। তাই নির্ধারিত স্টপের আগেই বেল বাজালাম। আমাকে স্তম্ভিত করে লোকটি ঘুরে আমার চোখে চোখ রেখে বলল, কি মনে করেছ আবারও ভুল স্টপে নামিয়ে দেব? তাই এক স্টপ আগেই বেল বাজাচ্ছো? ভয় নাই, ঠিক স্টপেই নামিয়ে দেব তোমাকে।
প্রিয় পাঠক আট ঘন্টায় একজন ড্রাইভার বারো থেকে আঠারোটি ট্রিপ মারে। স্টপ কম করেও পঞ্চাশটি। এই লোকটি আমার দশ সেকেন্ডের ধমক শুনে আমার চেহারা এমনকি আমি কোন স্টপে নামি সবই মনে রেখেছে দুই দিন ধরে। আমি ঐদিন কড়া ধমক দিয়ে বাস থেকে নেমেই জিনিসটি মাথা থেকে সরিয়ে দিয়েছি, নিশ্চিতভাবেই ড্রাইভারটি তা করেনি। তার মাথায় এটা ঘুরপাক খেয়েছে। ড্রাইভিং খুব বোরিং কাজ, একই গৎবাঁধা রুটে ধীরে ধীরে গাড়ি টানো। প্রতিদিন। এই লোকটিও আমি নেমে যাবার পর ভেবেছে আহা লোকটিকে তিন স্টপ পরে নামিয়ে দিলাম, এই ঠান্ডায় কত কষ্ট হয়েছে তার। ফিরতি পথে সে যখন স্টপটি ক্রস করেছে তখন নিশ্চয়ই আবার মনে হয়েছে আহা এই সেই স্টপ, নামিয়ে তো দেইনি লোকটিকে মাঝরাতে ঠিক এখানে। তার দুইদিন পর সে আমার দেখা পায় আবার, আমি পাস দেখাতেই সে আমার চোখে চোখ রেখে বলেছিল পাস দেখাতে হবেনা, আমি তোমাকে চিনি। ঐদিন ভুল করে তোমার স্টপে নামাইনি ক্যামন?
দুঃখ পুষে রাখার মত বিলাসিতা করে লাভ নাই, জীবন বড়ই ছোট। আবার কোনদিন খারাপ দিনের শেষে অন্য কারো ভুল দেখলে ধমক দেবার আগে দুইবার ভাবব ঐ রাশিয়ান ড্রাইভারটির কথা। যার সাথে আমার এখন প্রায়ই দেখা হয়। সে কখনোই আমার পাসের দিকে তাকায় না, সোজা আমার চোখে চোখ রেখে মৃদু হেসে মাথা নাড়ে। জীবনযুদ্ধে ক্লান্ত পথিক, ভালো আছো? আমিও হেসে মাথা নাড়ি। ভালো আছি। আমি ভালো আছি দাদা।বাসে বসে বাইরে তাকাই। 
আমি দেখি আকাশ ছড়ায়ে আছে নীল হয়ে আকাশে আকাশে। ভেসে বেড়াচ্ছে সাদা মেঘের দল। চমৎকার দিন আসে, তারপরে ঘনায় পবিত্র রাতের আঁধার। আর আমি মনে মনে ভাবি, কি অপূর্ব সুন্দর এই পৃথিবী।
আই সি স্কাইজ অফ ব্ল্যু, ক্লাউডস অফ ওয়াইট। ব্রাইট ব্লেসেড ডেইজ, ডার্ক সেক্রেড নাইটস। অ্যান্ড আই থিঙ্ক টু মাইসেলফ, ওয়াট আ ওয়ান্ডারফুল ওয়ার্ল্ড।



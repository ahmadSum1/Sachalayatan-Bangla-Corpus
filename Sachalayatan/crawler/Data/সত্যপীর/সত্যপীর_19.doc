পাওলো জামান



ভেনিশিয়ান পর্যটক নিকোলাই মানুচ্চি আমাদের ইন্টারেস্টিং একটা গল্প বলে গেছেন। ১৬৬০ সালের কথা, আওরঙ্গজেব তখন সদ্য গদিতে। পিতা শাজাহান জেলের পুলাউ খাচ্ছেন শুকনা মুখে। পূর্বপুরুষ আকবর বাদশা একটা অলিখিত নিয়ম করে গিয়েছিলেন যে পারস্য থেকে বিপদে পড়ে কেউ দিল্লীতে আসলে তাকে তাড়িয়ে দেয়া চলবে না, আদর করে মনসবদার টাইটেল দেওয়া হবে আর কাশ্মীরে থাকার ব্যবস্থা করতে হবে। তার পিতা হুমায়ূন ভারত থেকে শের শা এর লাথি খেয়ে পারস্যে পালিয়ে কিছু আদর সোহাগ পেয়েছিলেন বলে সম্ভবত পুত্র আকবরের এই পাল্টি ব্যবস্থা।
আওরঙ্গজেব গদিতে আসতে আসতে কাশ্মীরে এইসব মনসবদারের বাজার বসে গিয়েছে। চতুর্দিকে রেফ্যুজি মনসবদার। নিজেদের কেউ অক্কা পেলে বাকী সকলে নাকি তার পয়সা মেরে খেত। সরকারকা মাল টাইপ ব্যাপার। এই সব দেখে আওরঙ্গজেব হাত তুলে কইলেন, ওকে অডিট টাইম। কাশ্মীরে কে কে আছ মনসবদার আমার দরবারে এসে চেহারা দেখাও, নইলে মনসবদারী খুদাপেজ।
শোনামাত্র লাইন দিয়ে কাশ্মীর থেকে সকল মনসবদার এলেন আওরঙ্গজেবের দরবারে, আর মানুচ্চি এইখানে দেখা পেলেন পাওলো মুহম্মদ জামানের। 
পারস্যের রাজা শাহ আব্বাস তার যৌবনে একদল পারসিককে রোমে পাঠান শিক্ষানবিশ হিসেবে। পারস্যে তখন খ্রিস্টান মিশনারির দল স্থানীয় মোল্লা মৌলবি হেকিম এদের সাথে খালি ধর্ম নিয়ে বাজে তর্ক করছে। শাহ আব্বাস ঠিক করলেন আচ্ছা আমিও পাল্টি দল পাঠাই এদের দেশে,  যা সোনার ছেলেরা আমার কিছুমিছু শিখে আয় যাতে এইসব মিশনারিদের উচিৎ জবাব দেওয়া যায়। সেই সোনার ছেলেদের একজন মুহম্মদ জামান, যে কিনা রোমে গিয়ে (মানুচ্চির মতে) সত্য ধর্ম খুঁজে পায় এবং ধর্ম পাল্টে খ্রিস্টান হয়ে যায়। নতুন নাম নেয় সে পল, বা পাওলো। নিজেকে সে ডাকা শুরু করে পাওলো জামান। তারপরে সে পারস্যে ফিরে গেলে লোকে তার কথাবার্তায় বুঝে ফেলে কোথাও ঘাপলা হ্যাজ, এই ছেলে আর মুসলমান নাই। অতএব মোল্লারা তার পিছনে লাগে আর পাওলো দেয় পুবদিকে দৌড়, ভারতের গদিতে তখন শাজাহান। বাদশা দুই হাত তুলে কইলেন আইস হে, হও মনসবদার যাও কাশ্মীর। থাকো সুখে।
এই হল মানুচ্চির গল্প। পারস্য টু রোম টু পারস্য টু দিল্লি টু কাশ্মীর। খ্রিস্টধর্মে ধর্মান্তরিত এক শিয়া মুসলমানের কাহিনী। মানুচ্চি এটুকুই বলে গেছেন, ইংরেজি তর্জমায় একটা ফুটনোট আছে পড়ি আসুন। কারণটা একটু পরেই খোলাসা হবে। অনুবাদক ফুটনোটে বলছেন, “এখানে কোন শাহ আব্বাসের কথা হচ্ছে তা পরিষ্কার নয়। পয়লা শাহ আব্বাস রাজত্ব করেন ১৫৮৭ থেকে ১৬২৯, অন্যজন ১৬৪২ থেকে ১৬৬৭। এই শিক্ষানবিশ দলের রোম ভ্রমণের প্রমাণ আমি কোথাও পাইনি, পশ্চিমা বা প্রাচ্য কোন উৎস থেকেই। প্রথম শাহ আব্বাস ১৬০৬ সালের দিকে রোমে পারসিক পাঠান বটে, সেই দলের একজন ধর্মান্তরিত হয়ে ডন জন নামে বইও লিখে গেছেন। কিন্তু মানুচ্চির ঘটনা আরো পরের, ১৬০৬ এর দলের কথা তিনি বলছেন না মনে হয়। এ জি এলিজ মনে করেন মানুচ্চির মুহম্মদ জামান সম্ভবত বিখ্যাত পারসিক চিত্রকর মুহম্মদ জামান, যার আঁকা ছবিতে ইয়োরোপীয় ছাপ সুস্পষ্ট। মুহম্মদ জামান হয়তো শাহ আব্বাসের মৃত্যুর পর আবার পারস্য ফিরে গিয়েছিলেন।” 
এ জি এলিজ এইভাবে ১৯০৭ সালে বলেন মানুচ্চির পাওলো জামান মে বি ইক্যুয়াল টু পারসিক চিত্রকর মুহম্মদ জামান। মে বি। হয়ত। পাওলো জামানই পারসিক রাজচিত্রকর মুহম্মদ জামান তা তিনি বলেননি, কিন্তু পরে এলিজের এই কথা চাউর হয়ে যায় যে পাওলো জামানই মুহম্মদ জামান। 
মুহম্মদ জামান কে? সাফাভিদ শাসক শাহ সুলায়মান (১৬৬৬-৯৪) এর রাজদরবারের উত্তম চিত্রকর ছিলেন এই মুহম্মদ জামান, যিনি নিজেকে বলতেন মুহম্মদ জামান ইবনে হাজি ইউসুফ, অর্থাৎ হাজি ইউসুফের পুত্র মুহম্মদ জামান। তার চিত্রকলায় পশ্চিমা ধাঁচ দেখা যায়। পারস্যের কবি নিজামি গজনভি দ্বাদশ শতাব্দীতে লিখে গেছেন খামসা (পঞ্চপদী), সেইটে অবলম্বনে পুঁথি হয় শাহ তামাস্পের আমলে (১৫২৪ - ৭৬)। এই শাহ তামাস্পই মোগল বাদশা হুমায়ুনকে খেতে পরতে দিয়েছিলেন ভারত থেকে বিতাড়িত হবার পর। যাই হোক, মুহম্মদ জামান ১৬৭৫/৭৬ এর দিকে এই পুঁথির রিমিক্সের কাজে হাত দেন। মূল পুঁথি কপি করার পাশাপাশি তার নিজস্ব কাজের স্বাধীনতাও ছিল। 
খামসার কপি থেকে মুহম্মদ জামানের একটি ছবি :

অতএব ভারতের মনসবদার পাওলো জামান ১৬৬০ সালে মানুচ্চির সাথে দেখা করেন, আর ১৬৭৫ এ পারস্যে ছবি আঁকেন। জামান সাহেব ভারত থেকে আবার পারস্যে ব্যাক করেছিলেন তাহলে? মানুচ্চির লেখায় তা জানা যায় না। অসম্ভব নয়। যাহোক, এ জি এলিজ এর মত পরে সবখানে চালু হয়ে যায়, মুহম্মদ জামানই যে পাওলো জামান তা প্রতিষ্ঠিত সত্য হয়ে যায়। নিকোলাস মার্টিনোভিচ ১৯২৫ সালে একটি আর্টিকেল লেখেন যেখানে মানুচ্চির বর্ণনার সাথে আরো বলা হয় যে জামান শাজাহানের কাছে নিরাপত্তা চান আর পরে তার খাতির হয় শাজাহানের বড় ছেলে দারা শুকোর সাথে। দারার সাথে খ্রিস্টানদের তখন খুবই গলাগলি ও জড়াজড়ি। অতএব দারাকে নিকেশ করে আওরঙ্গজেব যখন গদিতে বসেন তখন জামান ভারত ছেড়ে আবার পারস্য পালাতে বাধ্য হন। বিধর্মীর প্রতি আওরঙ্গজেব এমনিতেই বেরহম ছিলেন। মার্টিনোভিচের মতে জামান দেশে পালিয়ে পুনরায় মুসলমান ধর্মে ফিরত যান।
পাঠক অশোক মিত্রের “ভারতের চিত্রকলা” (প্রথম খণ্ড) বইটা পড়া থাকলে ১২৯ পাতায় দেখুন চিত্রকর পাওলো ওরফে মুহম্মদ জামানের উল্লেখ আছে।
কথা হল, যে মানুচ্চির বই থেকে এই কাহিনীর উদ্ভব সেই মানুচ্চি কিন্তু আদৌ বলেননি পাওলো জামান চিত্রকর ছিলেন। মানুচ্চি মোগল ছবি নিয়ে বিস্তর কথা বলে গেছেন এবং ছবির সমঝদারও ছিলেন, তিনি পাওলোকে আমাদের সাথে চিত্রকর হিসাবে কেন পরিচয় করিয়ে দিলেননা সেইটা একটা ধোঁকা বটে। মানুচ্চির তথ্যমতে পাওলো ছিলেন মনসবদার, শাজাহানের আমলে। এম আতহার আলির “অ্যাপারেটাস অফ দি এম্পায়ার” বইয়ে আকবর থেকে শাজাহান পর্যন্ত প্রায় সকল মনসবদারের নাম এবং ধাম আছে। শাজাহানের আমলে মোট ছয়জন মুহম্মদ জামান পাওয়া যায়। তার মধ্যে দুইজন তুরানী আর একজন আফগান। আরেক মুহম্মদ জামানের বাড়ি জানা যায়না তবে সে ব্যাটা ১৬৪৮ সালেই অক্কা পেয়েছিল, অতএব একেও হিসাবের বাইরে রাখা যায়। বাকি দুইজন ইরানের, মুহম্মদ জামান তেহরানি আর মুহম্মদ জামান তুরবাতি। তেহরানি মরেছে ১৬৫১ এ আর তুরবাতির ইন্নালিল্লা ১৬৫৬ সালে।
তাহলে মনসবদার মুহম্মদ জামান গেল কই? মানুচ্চি কি চাপা মেরেছিলেন? ভাইসাহেব চাপাবাজ ছিলেন বলে অনেকে সন্দেহ করে বটে, তবে পাওলো জামানের গল্প পুরা মিথ্যা না ও হতে পারে। হয়তো পাওলো মনসবদার ছিলেন না, হয়তো তিনি সরকারি ভাতা পেতেন। সেইক্ষেত্রে আতহার আলির বইয়ে তার নাম থাকবে না। 
এই জামানঘটিত গিয়াঞ্জাম প্রথম খেয়াল করেন ১৯৬২ সালে এ এ ইভানভ। তিনি সপ্তদশ আর অষ্টাদশ শতাব্দীতে জীবিত মোট উনিশজন পারসিক মুহম্মদ জামানকে বের করেন, এদের কারোরই কোনদিন ভারতে আসার আলামত পাওয়া যায় নি। এইটা ইভানভের একটা তরিকা এই জামান সেই জামান কিনা বের করার। তিনি আরেকটা তরিকা অনুসরণ করেন, মুহম্মদ জামানের ছবিতে রোমান আঁকার স্টাইলের ছাপ পাওয়া যায় কিনা তা পরীক্ষা করেন। মানুচ্চির তথ্যমতে শাহ আব্বাস জামানকে রোম পাঠিয়েছিলেন। আগেই বলেছি মুহম্মদ জামানের ছবিতে ইয়োরোপীয় ছাপ সুস্পষ্ট, কিন্তু ইভানভ বলছেন সেই ধাঁচ ঠিক রোমের নয় বরং ফ্লেমিশ ধাঁচের। মুহম্মদ জামান রোমে ছবি আঁকা শিখে থাকলে দুই চারটা ইটালিয়ান ছবির কপিও থাকার কথা। 
তিনি যে পুর্বে খ্রিস্টান ছিলেন এই কথাও কোথাও পাওয়া যায় না। বরং এক জায়গায় জামান তার নিজের নাম সই করেছেন এই নামে “হাজি মুহম্মদ বিন হাজি ইউসুফ”। হাজির ছেলে হাজি। সুতরাং এই দাঁড়াল যে তিনি ভারত থেকে পালিয়ে পারস্যে ফিরে গেছেন, খ্রিস্টধর্ম ছেড়ে আবার মুসলমান হয়েছেন এবং এর মধ্যে হজ্জ্বও করেছেন। ব্যস্ত জীবন। তবে আরেক বিশেষজ্ঞ (যিনি মনে করেন পাওলো জামানই মুহম্মদ জামান) দেখিয়েছেন এই হাজি মুহম্মদ সেই হাজি মুহম্মদ না, এই সই যার সেই চিত্রকরের নাম মুহম্মদ ইব্রাহীম, যিনি হাজি ছিলেন সত্যই। খামসা পুঁথিতে তার কাজও আছে। তবে সমস্যা হল হাজি ইব্রাহীম নাম সই করার সময় হাজি লিখতেন না।
নাম সই করার ব্যাপারে মুহম্মদ জামান ছিলেন মহা খেয়ালী, কিছু কিছু চিত্রে তিনি মুহম্মদ বাদে শুধু জামান লিখতেন। সই দেখে জামান চেনা কঠিন।
অতএব প্রিয় পাঠক প্রতারিত হইবেন না, আদি ও আসল পাওলো জামান যাচাই করে নিন। 
তথ্যসূত্রঃ
১. আহসান জান কায়সার, “Muhammad Zaman: A 17th Century Controversial Artist”, Art and Culture: Endeavours in Interpretation, Volume 2, 1996.
২. টমাস আর্নল্ড, “Painting in Islam: A Study of the Place of Pictorial Art in Muslim Culture”, 2004.
৩. সঞ্জীব প্রসাদ শ্রীবাস্তব, “Jahangir: A Connoisseur of Mughal Art”, 2001.
৪. এমি ল্যান্ডো, “FROM POET TO PAINTER: ALLEGORY AND METAPHOR INA SEVENTEENTH
CENTURY PERSIAN PAINTING BYMUHAMMAD ZAMAN, MASTER OF FARANGI SĀZĪ”, 2011.
৫. নিকোলাস এন মার্টিনোভিচ, “The Life of Mohammad Paolo Zaman, the Persian Painter of the XVIIth Century”, 1925
৬. এ এ ইভানভ, “The Life of Muḥammed Zamān: A Reconsideration”, 1979.


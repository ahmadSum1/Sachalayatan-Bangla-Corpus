জাহানারার ডাইরি - প্রথম পর্ব



ডিসেম্বর ১, ১৬২৭
দাক্ষিণাত্যের নিজামশাহী এলাকা
আমার পিতার চার স্ত্রী, কিন্তু যাকে তিনি সবচাইতে ভালোবাসেন আমি সেই আরজুমান্দ বানু বেগমের কন্যা। আমি নিজেও বেগম, রাজকন্যা। আমার নাম জাহানারা, খুররমের কন্যা, সম্রাট জাহাঙ্গীরের পৌত্রী, সর্বকালের সর্বশ্রেষ্ঠ মোগল শাসক আকবরের প্রপৌত্রী, বাবুরের প্র-প্র-প্রপৌত্রী। 
আমার রয়েছে পায়ের আঙুলের মত বড় হীরে আর গুবরে পোকার আকারের চুনিপাথর। রয়েছে সাঁইত্রিশ চাকরনফর আর আটটি বিশেষভাবে প্রশিক্ষিত হাতি শুধুমাত্র আমারই সেবা করার জন্য। আমার যা নেই তা হল স্বাধীনতা। আমরা সকলেই আটকঃ আমার মাতা, পিতা, ছোট ভাইয়েরা আর ছোট বোনটি। সোনার ঝালর দেয়া তাঁবুতে  পান্নাখচিত পাত্রে আমরা পান করি অথচ আমরা নিছকই বন্দী।
এক রাজপুত হিন্দু কুমারশাসিত ছোট রাজ্যে আমাদের বন্দী হবার কথা ছিল না। আমাদের কথা ছিল সাম্রাজ্য শাসন করার। আমার পিতার সম্রাট হবার কথা, শাহ জাহান, সমগ্র পৃথিবীর সম্রাট! আমার মাতা মুমতাজ মহল, প্রাসাদের মণি। আর আমার হবার কথা বেগম সাহিব, রাজকন্যাদের রাজকন্যা। 
কিন্তু আমরা কেউই এসব হতে পারিনি সেই সাপটির জন্য। হ্যাঁ, আমি তাকে সাপই ডাকি। সে হয়তো এখন সম্রাজ্ঞী কিন্তু আমার কাছে সাপ। সে আমার পিতামহী, কিন্তু আসল না। সে আমার পিতার সৎমা। আমি তাকে ঘেন্না করি। তাবৎ দুনিয়া তাকে ঘেন্না করে, কিন্তু ভয়ও পায় আর মুখে ডাকে নূর মহল – প্রাসাদের আলো। সাপটা প্রায়ই ঘুমের মধ্যে আমাকে তাড়া করে, হিসসস আওয়াজ করে, ছোবল দেয়। সে আশপাশের সবখানেই বিষ ছড়িয়ে রেখেছে, আর সবচেয়ে খারাপ কথা সে আমার দুটো ভাইকে জিম্মি করে রেখেছে। আমার আরো দুটো ভাই আছে, বারো বছর বয়েসি রাজকুমার সুজা আর বছর তিনেকের মুরাদ। এছাড়া আছে এগারো বছর বয়েসি রাজকন্যা রওশনআরা। 
নূর মহল দারা আর আওরঙ্গজেবকে জিম্মি করে নেয় তিন বছর আগে। আমার পিতাকে তখন বিদ্রোহ করার অভিযোগে অভিযুক্ত করা হয়, কিন্তু আসলে সেরকম কিছু হয়নি। নূর মহল এইসব গুজব রটিয়ে বেড়ায়। সে আমার পিতাকে দেখতে পারেনা আর চায় আমার পিতার আরেক ভাই শাহরিয়ার সম্রাট হোক। আমার পিতামহের মাথা সুরা আর আফিমে আচ্ছন্ন থাকে, কানকথা শোনা যায় যে নূর মহলই গোপনে সম্রাটের খাবারে আফিং মিশিয়ে দেয় আর কড়া মদ পরিবেশন করে, যদিও হেকিমের কড়া বারণ রয়েছে এ ব্যাপারে। যাই হোক, আব্বার বিরুদ্ধে পিতামহের মন বিষিয়ে দেয় নূর মহল। গোলমাল পাকিয়ে ওঠে আর আব্বাকে গ্রেপ্তার করতে সিপাহী পাঠানো হয়। আব্বা সমঝোতা করতে বাধ্য হন। শর্ত হয়, তার এলাকার অধীন দুইটি শক্ত ঘাঁটি সম্রাটের কাছে হস্তান্তর করা হবে। দ্বিতীয় শর্ত ছিল দশ বছরের দারা আর আট বছরের আওরঙ্গজেবকে সম্রাটের দরবারে জিম্মি হিসেবে রাখা হবে।
সাপটির জন্যই আজ আমার রাতে ঘুম হয়না ঠিক। কিন্তু আমি আম্মাকে এই স্বপ্নের কথা বলিনা, তার মাথায় এমনিতেই হাজারটা চিন্তা। কিন্তু আমি অসুস্থ বলে তিনি প্রায়ই জোর করেন হেকিম ডাকার জন্য।
ডিসেম্বর ২, ১৬২৭
আজ আম্মার দেওয়া এই ডাইরিতে আমি আমার স্বপ্নের কথা লিখব, তাহলে হয়তো এটা চলে যাবে আমার মাথা থেকে। কিন্তু স্বপ্ন লেখার আগে আমাকে লিখতে হবে স্বপ্নের পেছনের সত্য কথাগুলো। 
পারস্যের এক শরীফ আদমীর মেয়ে নূর মহল। একসময় তারা ভারি গরীব হয়ে পড়ে আর ভাগ্য ফেরানোর জন্য ভারতে যাবার উদ্যোগ নেয়। এই যাত্রাপথেই নূর মহলের জন্ম। সে বড় কঠিন যাত্রা, খাওয়া জুটত না বললেই হয়। তারা ঠিক করল এইভাবে দুধের বাচ্চা নিয়ে যাওয়ার কোন মানে হয়না, নিজেরাই বাঁচে কিনা নেই ঠিক! তাই তারা পথে নূর মহলকে রেখে যাওয়া মনস্থ করল, হয়তো কোন দয়ালু পথিক বাচ্চাটির দেখভাল করবে। কিন্তু কিছুদূর গিয়েই তাদের মন অপরাধবোধে ভরে উঠলো, হায় এ কি করলাম! তাই রেখে যাওয়ার ঘন্টাখানেকের মধ্যেই ছুটতে ছুটতে তারা ফিরে এল বাচ্চাটির কাছে, এসেই তাদের চক্ষুস্থির। নূর মহল এক বিরাট বিষধর সাপের কোলে শুয়ে খেলছে!
এইটি সত্য ঘটনা। কেউ কেউ বলে গোখরোটি নূর মহলের মুখে ছোট্ট একফোঁটা বিষ ঢেলে দিয়েছিল, ফলে পরে তার শরীরে বিষের প্রতিষেধক গড়ে ওঠে। এই অংশটা সত্য কিনা তা অবশ্য আমি নিশ্চিত নই, তবে অনেকেই তাকে বিষ খাইয়ে মারতে চেয়ে বিফল হয়েছে এটা ঠিক।
তাই আমি স্বপ্নে দেখি দারাকে, কালো স্বপ্নীল চোখের দারা। দেখি সে ঘুমিয়ে আছে, তার পাশেই নিদ্রিত আওরঙ্গজেব। মেঝেয় অন্ধকার পিচ্ছিল কিছুর নড়াচড়া। আমার ভাইদের শ্বাসের শব্দ শুনি, আর সাবধানে কান পাতলে শোনা যায় সেই শ্বাসের শব্দের পাশাপাশি হিসহিস শব্দ। কেন যেন আমি জানি সাপটি দারার কাছেই যাবে। দারার হাত পেঁচিয়ে ফণা তোলে সাপটি, কাটা জিব বের করে হিসহিস করে আওয়াজ করে আর চোখের তারা সরু করে যেই ছোবল দিতে উদ্যত হয় ঠিক সেই মূহুর্তে আমি জেগে উঠি। আমি চিনতে পারি সেই সরু চোখ। এই চোখের আলো সাপের নয় নূর মহলের, প্রাসাদের আলোর।
ডিসেম্বর ৩, ১৬২৭
আজও সাপের স্বপ্ন দেখলাম।
ডিসেম্বর ৪, ১৬২৭
আজকেও।
ডিসেম্বর ৬, ১৬২৭
আম্মার পরিচারিকা আর আমাদের গৃহশিক্ষক সতীউন্নেসা বলে আমার পড়াশোনা নাকি একদম যাচ্ছেতাই হচ্ছে। সে খালি জিজ্ঞেস করে কি হয়েছে। সতী খুব চালাক, হেরেমের সব গুজব তার কানে আসে। সে বলে আমার পিতার তৃতীয় বউ ইন্দিরা নাকি আমার নামে কানকথা ছড়িয়ে বেড়াচ্ছে। “তো কি হল”, বলি আমি, “ইন্দিরা একটা গুজবি শুয়োরনি। আব্বা তাকে কখনোই দেখতে যাননা”। সতী আমায় বকে, কিভাবে আমি ভদ্র মুসলমান ঘরের মেয়ে হয়ে “শুয়োরনি” কথাটা উচ্চারন করি, ছি ছি। আমি কাঁধ ঝাঁকাই। “তোমার মা হেকিম ডাকবে”। আমি শব্দ করি “হুঁহ।” সে আরও বলে, “অসুস্থ হলেও তোমাকে কিন্তু তাজাই দেখাচ্ছে”, তারপরে আমার কাঁধের কাছে বাতাসে একটু চাপড়ে দেবার ভঙ্গী করল। রাজকন্যাদের গায়ে কোন অবস্থাতেই স্পর্শ করার অধিকার নেই নিচু জাতের অন্য কারো, আদর বা শাস্তি কোন কিছুর জন্যই। আমি সতীকে শ্রদ্ধা করি। আমার মায়ের পরে সতীই হেরেমের সবচাইতে বুদ্ধিমান নারী। 
পরে
মনে হয় সতীই ঠিক। হেরেমে গুজবে কান পাতা দায়, শুধু ইন্দিরাই নয় কিন্তু। আব্বার প্রথম স্ত্রী, তালি নাম, পারস্যের। তালি কথা খুবই কম বলে, খুবই চাপা স্বভাব। এমনকি সেই তালিও দেখি আমার সাথে কথা বলতে চায়। শোনা যায় তার নাকি একবার বাচ্চা মারা গিয়েছিল, সেই বাচ্চা নাকি দেখতে আমার মত। সেজন্য নাকি সে আমার কাছে আস্তে আরো সঙ্কোচ বোধ করে। কিন্তু আজকাল সেও দেখি কথা বলার চেষ্টা ওরে। আর আব্বার চতুর্থ স্ত্রী সামিনা যে কিনা খুবই তেতো স্বভাবের, সেও মিঠা মিঠা হেসে কথা বলতে চায়।
খালি কথাই নয়, তাদের চাহনীও জানি কেমন। হেরেমের নারীদের চাহনী পড়ে ফেলা কঠিন নয়। আমরা হেরেমের নারীরা সারাটা জীবন পার করে দেই সিল্কী জালির বাতাবরণের আড়ালে। বাইরের কেউ আমাদের কখনো দেখবে না, কখনো শুনবে না। কিন্তু আমরা দেখি। আমরা শুনি। সবসময়। জেনানা মহলের শব্দহীন জালির খাঁচায় থাকতে থাকতে আমরা শিখে যাই নীরবতার ভাষা। আমাদের চোখ আমাদের জিহবার মতই বাঙময়। আমার পিতামহের আমলের একটা গল্প শোনা যায় যে তার দরবারে একবার ইস্ট ইন্ডিয়া কোম্পানির এক ইংরেজ এসে তার চোখ আটকে যায় ঝালরের পেছনের কিছু একটা ঝলকানি দেখে। সেই ঝলকানি ছিল হীরের চেয়েও উজ্জ্বল, সম্রাটের এক “ছোটা বউ” অর্থাৎ উপপত্নীর চোখ। প্রতিদিন সেই ইংরেজ দরবারে আসত সেই চোখের টানে। তারা ভালোবাসায় জড়িয়ে পড়ে, দেখা করে। এই কথা জানাজানি হবার পর ইংরেজকে ইংল্যান্ড ফেরত পাঠানো হয়, আর ছোটা বউয়ের “উপযুক্ত ব্যবস্থা” নেয় নূর মহল। 
তাই আজ হেরেমে হাঁটার পথে আমি চোখ পড়তে পারছিলাম। অপলক, ঝলমলে সেই চোখের তারা। তারা আমার ক্ষতি চায়না, কিন্তু তাদের করার কিছুই নেই। সামান্য গল্পের আভাসেই তারা উত্তেজিত হয়ে পড়ে, অল্প গুজব পেলেই তারা ঝাঁপিয়ে পড়ে হিংস্র নেকড়ের মতন। একমাসের উপর হয়ে গেল আমরা দাক্ষিণাত্যে, রাজস্থান যাবার পথে। যুদ্ধকালীন সময় ছাড়া রাজস্থানই আমাদের ঘর। আমাদের তাঁবু প্রাসাদের মতই ঝলমলে। আমরা যাযাবর গোত্রের, আমরা চলতে ততটাই পছন্দ করি আমার পিতামহ আফিং পছন্দ করেন যতটা। 
পরে
ঘুমাতে ভয় পাচ্ছি। সেই স্বপ্ন আর দেখতে চাইনা। কেউ আসছে ঐ, আর লিখতে পারব না এখন।
ডিসেম্বর ৭, ১৬২৭
কাল রাতে পানিপত এসেছিল। সে হেরেমের খোজাসর্দার। যেকোন নারীর মহলে তাই তার অবাধ আনাগোনা। সে আমাদের সব গোপন খবর জানে। পানিপত ভারি মোটা আর তার ত্বক খুব মোলায়েম, তবে তার দাড়ি আছে। ঘন নয়, থুতনি থেকে পাকানো ধোঁয়ার মত মিহি সেই দাড়ি। সে ভারি বুড়ো, আমার প্রপিতামহ আকবরের হেরেম থেকে সে কাজ করছে। আমি তাকে খুব পছন্দ করি, সে কাল রাতে এসেছিল আমি ডাইরি লিখার সময়। সে বলল, বাবুর ও ডাইরি লিখতেন মন ঠিক রাখার জন্য। সে আমার শুধালো “তোমার কি মন ঠিক নেই বেগম সাহিব?”
আমি তার দিকে তাকালাম। সে আমায় রাজকন্যাদের রাজকন্যা ডাকছে কিন্তু আমি কার্যত বন্দী ছাড়া কিছু নই, আমার পিতা সম্রাট নন। আমার চোখে পানি চলে এল। পানিপত শান্ত কন্ঠে বলল, “তুমি তোমার আম্মাকে স্বপ্নের কথা জানাও। স্বপ্ন গুরুত্বপূর্ণ ব্যাপার, জ্যোতিষ ডাকা প্রয়োজন। হয়তো তোমার স্বপ্ন আমাদের পরাধীন জীবন থেকে মুক্তির পথ বাৎলে দেবে।”
এই ব্যাপারটা আমি বুঝতে পারিনি, কিন্তু আমি পানিপতের কথা শুনব। পানিপতের অনেক বুদ্ধি। দুইটি সম্রাটের অধিনে দুইটি দরবারে সে কাজ করেছে।
ডিসেম্বর ৮, ১৬২৭
খুব ভালো লাগছে। আম্মা শুনে জ্যোতিষ ডেকে আনেন তৎক্ষণাৎ আর আমরা তাঁবুর সবচেয়ে গোপন এলাকা গোসলখানায় গেলাম। জালির পেছন থেকে আমি স্বপ্ন বয়ান করলাম, অন্যপাশে ছিলেন জ্যোতিষ আবুল ফযল ও আমার পিতা। আবুল নিয়ে এসেছিলেন তার খাবনামা আর কোষ্ঠীর কাগজ। তারা পরবর্তী কয়েকসপ্তাহের তারাদের গতিপথ দেখে বললেন বৃহস্পতি আর তুলা উদীয়মান। তারপর আমাকে ভেতরে পাঠিয়ে দেয়া হল, আর কিছু শুনিনি। কিন্তু আমি খুশি। পানিপত সম্ভবত সঠিক, হয়তো এ কোন এক অজানা বারতা। আম্মা আর আব্বার অনেক বুদ্ধি, তারা ঠিকই এর মানে বের করে ফেলবেন। পানিপতের জন্য একটা চমৎকার উপহারের ব্যবস্থা করতে হবে আমাকে। বিরাট একটা মুক্তা হলে বেশ হয়। কিন্তু তাতে খুঁত থাকতে হবে। এ এক অদ্ভুত ব্যাপার, পানিপত প্রকান্ড হীরেমোতি পছন্দ করে ঠিকই কিন্তু তাতে কোন না কোন ঘাপলা থাকতে হবে। নিখুঁত মণি তার পছন্দ নয়। হয়তো আসল মণি এরকমই হয় তার মত, একটি অসম্পূর্ণ মানুষ কিন্তু আমার চোখে অনন্যসাধারন পুরুষ।
সেই সন্ধ্যায়
শোবার সময় হয়ে গিয়েছিল তাই ভারি অবাক হলাম যখন আমার পরিচারিকা ঝুম্পা ঘোষনা করল পানিপত এসেছে। সে বলল আমায় গল্প পড়ে শোনাবে। পানিপত আমার পিতাকে গল্প শুনিয়ে ঘুম পাড়ায়, কিন্তু আজ সে বলল পিতার শরীর খারাপ। এই বলে সে চোখ টিপল। রোমাঞ্চের আশঙ্কায় আমি দুলে উঠলাম, কিছু একটা হতে যাচ্ছে। আমি জানি না কি, কিন্তু কিছু একটা। আম্মা আমাকে বলে দিয়েছেন আমি যেন ভয় না করি। সব ঠিক হয়ে যাবে।
পানিপত আমাকে জিজ্ঞেস ও করল না কি বই পড়ে শোনাবে, সে বই নিয়েই এসেছিল। বাবুরনামা, আমার পূর্বপুরুষের ডাইরি। আমার পাশে বসে অত্যন্ত কোমল স্বরে সে পড়ে চলল, “তখন আমার সিংহাসন ছিলনা। আমার অনুসারীর সংখ্যা কমতে কমতে তিনশ এর নিচে চলে আসে, খুজান্দ এ রাত কাটানোর সিদ্ধান্ত হয়।” এই অংশটার সাথে আমার পরিচয় ছিলনা। এটা বাবুরের সেই সময় এর গল্প যখন তিনি পারস্যের বিপুল এলাকা হারিয়েছিলেন আর অত্যন্ত কষ্টের মধ্যে দিন কাটাচ্ছিলেন। হয়তো আমি এটি আগেও পড়েছি, কিন্তু এখন এটি এক নূতন অর্থ নিয়ে আমার কাছে ধরা দিল। পানিপত পড়ে চলে, “আমার লোকেরা আর আমি সকলেই ক্ষুধার্ত, কুকুরের মাংস আর গাছের পাতা চিবিয়ে কাটত আমাদের দিন। এই করে করে আমি পাহাড়ের পর পাহাড় পাড়ি দিতাম চালচুলোহীন। এই জীবন বাকি কারো কাছে সুপারিশ করার মত নয় একদম!”
আমি হেসে উঠি, “পানিপত, এই অবস্থা নিয়েও কিভাবে ঠাট্টা করা যায়?”
“তিনি ছিলেন একজন প্রকৃত বীর। একমাত্র চরম সাহসী হলেই বিপদের সামনে দাঁড়িয়ে তা নিয়ে মজা করা যায়। তুমি কি জানো বীরত্ব কি দিয়ে গড়া?” আমার উত্তরের অপেক্ষা না করেই সে বলে, “একভাগ বুদ্ধি, একভাগ সাহস আর একভাগ ভয়! হ্যাঁ ভয়। যার ভয় নেই তার সাহসও নেই।”
ডিসেম্বর ১০, ১৬২৭
বসে আছি পিতার শোবার কক্ষে পর্দার পেছনে। লেখার চেষ্টা করছি। পানিপত বলেছে বীরত্বের একভাগ ভয়, কিন্তু কোথায় আমার সাহস? কোথায় বুদ্ধি? পিতার অবস্থা দিন কে দিন খারাপ হচ্ছে। তার চামড়া ছাইবর্ণ। আমি আর আম্মা পর্দার পেছনে, রাজপুত থেকে হেকিম ডাকা হয়েছে। তারা আসছে। হঠাত এক তীব্র চিৎকার, এক ভৃত্য পিতার কাঁধ ধরে সোজা করে বসিয়ে দিল। পিতার মুখ থেকে লাল রক্ত পড়ছে। আম্মা চিৎকার করে উঠলেন।
আব্বা মারা গেলেন।
(চলবে)
ক্যাথরিন লাস্কি রচিত “The Royal Diaries: Jahanara, Princess of Princesses” অবলম্বনে।
....................................................................................
অনুবাদকের কৈফিয়তঃ এইটি সত্যকারের জাহানারার ডাইরি নয়, ক্যাথরিন লাস্কি রচিত গল্প মাত্র। তাই ইতিহাস হিসেবে না নিয়ে ইতিহাস ভিত্তিক গল্প হিসেবে নেবার অনুরোধ জানাই। বইটি ডিটেলের দিক দিয়ে আমার মন কেড়ে নিয়েছে, তাই প্রথমবারের মত পুরো একটি বই অনুবাদের উদ্যোগ নিলাম। হিসেব ঠিক থাকলে আট থেকে দশ পর্বের সিরিজ হতে যাচ্ছে জাহানারার ডাইরি।
যেহেতু রাজকন্যার দৃষ্টিভঙ্গি থেকে দেখা দুনিয়ার বয়ান তাই পরিভাষা ব্যবহারে যথাসম্ভব সতর্ক থাকতে হয়েছে আমাকে। অনুবাদের ভাষা আড়ষ্ট মনে হলে সে দায় আমারই।


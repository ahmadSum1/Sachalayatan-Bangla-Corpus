জহরতি কারবার



ঢাকার নবাব শায়েস্তা খাঁর সাথে যখন আরাকানের রাজার সঙ্গে যুদ্ধ চলছিল তখন আমি১ ঢাকা যাই। শায়েস্তা খাঁ ছিলেন অতি চতুর ব্যক্তি, আরাকান রাজার অফিসারদের কোথায় কাকে কত টাকা ঘুষ দিতে হবে তা ছিল তার নখদর্পনে। এছাড়া আরাকানরাজের অধীনে কাজ করা পর্তুগীজদেরও তিনি ভাগিয়ে আনেন। 
১৪ জানুয়ারি আমি নবাবকে সেলাম জানাতে তার প্রাসাদে যাই। তার জন্য ভেট নিয়েছিলাম সোনালি জরির কাজ করা রেশমি কাপড় আর বহুমূল্য একটি পান্না। সন্ধ্যায় আমি ওলন্দাজদের কুঠিতে ফেরত যাই, তাদের সাথেই আমি থাকছিলাম ঢাকায়। সেখানে নবাব পাঠালেন বেদানা, দুইটি পারস্যের তরমুজ আর তিন রকম আপেল।
পরদিন আমি তাকে আমার বিক্রয়ের মাল দেখালাম। তখন তার সাথে রাজপুত্র অর্থাৎ তার ছেলেও ছিল। আমি বিক্রির জন্য বের করলাম অন্যান্য জিনিসের সাথে একটা সোনার কেসওলা ঘড়ি, একজোড়া রূপার পাত বসানো পিস্তল আর একটা দূরবীণ। নবাব আর তার বছর দশেকের পুত্রের এসবই কিনে নিলেন, দাম পড়ল পাঁচ হাজার লিভে (Livre) এর মত।
১৬ তারিখ আমাকে উজির রসিদ লিখে দিলেন যেটা কাশিমবাজারে২ দেখালে আমি টাকা পেয়ে যাব। ঢাকার ওলন্দাজেরা আমাকে সাবধান করে দিল যে কাশিমবাজারের পথ মোটেই নিরাপদ না। সেখানে নদীপথে যেতে হয় কারণ স্থলপথ দুর্গম জঙ্গল আর জলকাদায় ভর্তি। পানিতে সমস্যা হল মাঝ দরিয়ায় ভারি বাতাস, আর ছোট নৌকা প্রায়ই ফট করে উল্টে যায়। মাঝেমধ্যে মাঝিরা যখন টের পায় যে প্যাসেঞ্জার ব্যাটা মালদার তখন ওরা নিজে থেকেই অনেক সময় নৌকা উল্টে দেয় পরে নদীর তল থেকে সোনারূপার পুঁটলি হাতিয়ে নেয়ার মতলবে।
আরো কয়টা দিন ওলন্দাজ, ইংরেজ আর পর্তুগীজদের সাথে দেখা করে আর কিছু মালসামান কিনে আমি ঢাকা ছাড়ি ২৯ তারিখ। ওলন্দাজ তাদের ছোট সশস্ত্র নৌকা দিয়ে আমাকে কিছুদূর এগিয়ে দিল। নদীতে কাটল ফেব্রুয়ারির ১১ তারিখ পর্যন্ত, তারপরে নৌকা একটা বড় গাঁয়ে ভিড়ল। সেখানে আমি একটা ঘোড়া কিনলাম নিজে চড়ার জন্য, কিন্তু মালপত্তরের জন্য আরেকটা ঘোড়া মিলল না। বাধ্য হয়ে ভাড়া করলাম দুইটি রমণীকে, তারা কাঁধে করে আমার মাল বইল। সন্ধ্যেবেলা পৌঁছালাম কাশিমবাজার।
ওলন্দাজ বড়কর্তা আর্নুল ফন ওয়াখটনডঙ্ক আমাকে ভারি আদরযত্ন করে তার বাড়িতে নিয়ে যান। পরদিনটা আমি তার সাথেই কাটাই, কারণ ১৪ তারিখ ওয়াখটনডঙ্কের তার হেড অফিস হুগলীতে ফিরত যাবার কথা। ১৫ তারিখ ওলন্দাজ আমাকে পাল্কি দেয় মুর্শিদাবাদ যাবার জন্য। মুর্শিদাবাদ বড় শহর, সেখানেই শায়েস্তা খাঁর রাজস্ব কর্মকর্তার অফিস। তাকে আমি আমার রসিদ দেখালাম। তিনি মনোযোগ দিয়ে পড়ে বললেন যে রসিদ ঠিক আছে এবং টাকাও প্রস্তুত, তবে কিনা ঠিক আগের দিন নবাব তাকে চিঠি লিখে পয়সা আটকে দেবার হুকুম দিয়েছেন। কোন কারণ বলা হয়নি।
মাথা চুলকাতে চুলকাতে আমি ঘরে ফিরে গেলাম। এটা কেমন হল! ১৬ তারিখে আমি নবাবকে পত্র দিলাম ঘটনার ব্যাখ্যা চেয়ে। পত্রবাহক চলে গেলে আমি হুগলির পথ ধরলাম, সেখানে অনেক ওলন্দাজের বাস। তাদের সাথে চমৎকার দিন কাটে আমার, ইয়োরোপীয় বাগানের মতই প্রশস্ত বাগানে বসে আমরা নানাবিধ সালাদ খেলাম, খেলাম বাঁধাকপি, অ্যাসপেরাগাস, মটরশুঁটি আর সিম। সিমের বীজ সুদূর জাপান থেকে আনা। ওলন্দাজেরা এইসব সব্জি ভারতে সাফল্যের সাথে উৎপাদন করলেও আর্টিচোক তারা কোন কারণে ফলাতে পারেনি। হুগলি ছিলাম আমি মার্চের দুই তারিখ পর্যন্ত, তারপরে ৫ তারিখে ফের যাই কাশিমবাজার।
এরপর মুর্শিদাবাদে গিয়ে সেই খাজাঞ্চিকে গিয়ে ধরলাম আর জিজ্ঞেস করলাম ওহে নবাব আর কোন চিঠি দিয়েছে নাকি? তাকে বললাম যে আমি শায়েস্তা খাঁকে চিঠি আগেই পাঠিয়েছি আর তার উত্তরের অপেক্ষায় আছি। এছাড়া ওলন্দাজ কুঠিসর্দারও নবাবকে আলাদা চিঠি দিয়েছে এ ব্যাপারে। খাজাঞ্চি সায়েব কইলেন হ্যাঁ চিঠি এসেছে বটে, তাতে লিখা তোমার রসিদের টাকা থেকে বিশটি হাজার রূপি কম পাবে। টাকা নেবে কিনা বল? নিলে এস সইসাবুদ করে দিচ্ছি টাকা নাও, নইলে ঢাকা গিয়ে নবাবের কাছ থেকে মাল ফেরত নিয়ে এস। 
আমি সবই বুঝলাম। নবাবের এই অদ্ভুত হুকুমের কারণ বুঝতে হলে ফিরে তাকাতে হবে মোগল দরবারের দিকে। বলি শুনুন।
তখন আওরঙ্গজেবের আমল। তার দরবারে তিন জহুরির ভারি দাপট। তাদের দুইজন পারস্যের আর একজন ভারতীয় সওদাগর। তারা করত কি মোগল দরবারে ইয়োরোপীয় বা বিদেশী যেকোন ব্যবসায়ী হীরেজহরত বেচতে এলে সম্রাটের আগে তারা সেটা পরীক্ষা করত। মাঝে মাঝে জোর করেও পাথর কেড়ে নিয়ে যাচাই করা হত। দুই পারস্যের জহুরির একজনের নাম ছিল নবাব আকিল খাঁ, সে মূল্যবান পাথর যাচাই করত। পারস্যের অন্যজনের নাম ছিল মির্জা মহসিন, সে পাথরের উপর খাজনা নির্ধারন করত। আর ভারতীয় সওদাগর নায়েলচান্দের কাজ ছিল পাথরে কোন খুঁত আছে কিনা বা পাথর ঝুটা কিনা তা পরীক্ষা করা।
এই তিন সর্দার মিলে সম্রাটের পরোয়ানা বের করে আনে যে সকল পাথর সম্রাটের কাছে যাবার আগে তাদের হাতে পরীক্ষা হয়ে যাবে। এরা শপথ নিয়েছিল যে কখনোই কারো কাছ থেকে কিছু নেবেনা, তবে চান্সে এরা দুয়েকটা মণিমাণিক সরাতো ঠিকই। অথবা সরানোর বদলে মাঝে মাঝে দাম একবারে অর্ধেক কমিয়ে বলত যাতে সম্রাট আগ্রহ হারিয়ে ফেলেন। আওরঙ্গজেব বাদশা হীরেজহরত তেমন পছন্দও করতেন না, তার আগ্রহ ছিল সোনা আর রূপায়। বড় বড় উৎসবে মোগল বাদশাকে উপহার দেবার মত দামী পাথর না পেলে অনেক অভিজাত ব্যক্তি সোনার রূপি উপহার দিতেন। তবে সোনার রূপির চেয়ে মণিমুক্তা অধিকতর আভিজাত্যের প্রতীক ছিল। এইসব উৎসবের সময়েই সম্রাটের খাজাঞ্চিখানার মূল্যবান হীরে জহরত অভিজাতদের কাছে বিক্রয়ের জন্য খুলে দেয়া হত। সম্রাট জানতেন যে ঈদেচান্দে এই অভিজাতদের দল যখন বাদশাকে বাধ্যতামূলক ভেট দেবার জন্য পাথর তালাশ করবে তখন এগুলিই আবার উপহার হিসেবে বাদশার কাছে ফেরত আসবে। এভাবে টাকা আর পাথর দুইই বাদশার রইল।
তিন জহুরির সর্দারির আরেকটা খারাপ দিক ছিল। সম্রাট দেখে ফেরত দিলে অন্য কেউই সেই পাথর কেনার ঝুঁকি নিত না। এছাড়া তিন জহুরির অধীনে কাজ করত এক বিরাট জহুরি ব্যাটালিয়ন, তাদের কেউ হীরে জহুরি কেউ চুনি জহুরি কেউ পান্না জহুরি কেউ মোতি জহুরি। তারা মিলে বিরাট খাতায় পাথরের জাত ওজন আকার রং কাট সব নিখুঁতভাবে লিখে রাখত। পরে সেই পাথর যদি সওদাগর তিন জহুরিকে না দিয়ে অন্য কারো কাছে বেচতে নিয়ে যেত তখন এই জহুরির দল তাদের পাথরের সকল তথ্য দামসহ পাঠিয়ে দিত ক্রেতার ঠিকানায়। সেই কাগজে পাথরের নিখুঁত বর্ণনা থাকলেও দাম ইচ্ছে করে অর্ধেকের কম বলা হত। এইভাবে পাথরের মালিক ঠকতে বাধ্য হত। এই বেনিয়াদের ব্যবসা ইহুদিদের থেকেও হাজারগুনে খারাপ, বদবুদ্ধিতে এদের জুড়ি মেলা ভার। মানুষকে ঠকাতে এরা হেন কাজ নেই যা করতনা। 
আমি যখন জাহানাবাদে যাই তখন এই তিনজনের একজন আমাকে এসে বলল সম্রাট নেই কিন্তু তারা পাথর পরীক্ষা করে দেখতে চায় সম্রাটের কাছে যাবার আগে। আমি রাজি হইনি। পরদিন তারা আবার আসে একে একে, আর তাদের চোখ নেচে ওঠে ষোল থেকে তিরিশ ক্যারেটের নয়টা মোতির একটা বড় কণ্ঠহার আর পঞ্চান্ন ক্যারেটের একটা বিরাট মোতি দেখে। আমি এই তিনজনকে কিছু বিক্রি করব না এইটা স্থির করেছি দেখে তিন জহুরি বাদশার আত্মীয় জাফর খাঁ কে খবর দেয় আর আমার মালগুলি জাফর খাঁ এর কাছে নিয়ে যাই দেখাতে। জাফর বড় মুক্তাটা দেখে অস্থির হয়ে পড়েন আর বলেন এটা তিনি উপযুক্ত দাম দিয়ে কিনে নেবেন আর এর কথা যেন সম্রাটের কানে না যায়। জাফর বলেন যে এটা তিনি সম্রাটকেই উপহার হিসেবে দেবেন।
যাই হোক জাফর খাঁ আরও বেশ কিছু মণিমাণিক আমার কাছ থেকে কিনে দেন আর আমার দামেই রাজি হন। কয়দিন পরে তিনি খবর পাঠান যে অন্যান্য কিছু ঠিক আছে কিন্তু মুক্তার জন্য তিনি দশ হাজার রূপি কম দেবেন। সেই তিন জহুরি তাকে বলেছে যে তারা আমার কাছ থেকে নাকি আরও আট/দশ হাজার রূপি কমেই কিনতে পারত, যা সম্পূর্ণ মিথ্যা কথা। জাফর খাঁ বলে পাঠান যে ঐ দামই ফাইনাল, পছন্দ না হলে যেন আমি মোতি ফেরত নিয়ে যাই। আমি তাই করলাম, খামোখা কম দামে বিক্রি করার কোন অর্থ হয়না।
সেই তিন জহুরি পরে যখন খবর পায় যে আমি বাংলায় যাচ্ছি তারা শায়েস্তা খাঁকে লিখে পাঠায় হুঁশিয়ার সাবধান, এই ফরাসী এক মোতি নিয়ে আসছে যার দাম সে যা হাঁকছে তার হাজার দশেক রূপি কম। এই মোতি জাফর খাঁকে সে বেচার চেষ্টা করেছিল বেশী দামে কিন্তু হালে পানি পায়নি, এবার তোমাকে সেই মুক্তা বেচতে আসছে। 
চিঠিতে আমার অন্যান্য পাথরের দামও কমিয়ে বলা হয়েছিল। সেই চিঠি শায়েস্তা খাঁর হাতে যায় আমাকে রসিদ লিখে দেবার পরে। সেইজন্য শায়েস্তা খাঁ রসিদের উপর স্টপ পেমেন্ট করে খাজাঞ্চিকে চিঠি পাঠান আর বলেন যে বিশ হাজার রূপি কম দেয়া হবে, নিলে নাও নইলে ভাগো।
উপায়ন্তর না দেখে আমি রফা করে দশ হাজার রূপিতে কমিয়ে আনি আর নবাবের খাজাঞ্চি আমাকে টাকা বুঝিয়ে দেন।
….....................................................................
জঁ ব্যাপ্তিস্ত তাভের্নিয়ে রচিত “Travels in India” বইয়ের কিছু অংশের ভাবানুবাদ।
পাদটীকা১. ফরাসী পর্যটক ও জহরতওয়ালা জঁ ব্যাপ্তিস্ত তাভের্নিয়ে
২. মুর্শিদাবাদের বড় শহর কাশিমবাজার,  কোলকাতা গঠনের আগে এই শহরের শক্ত বাণিজ্যিক গুরুত্ব ছিল



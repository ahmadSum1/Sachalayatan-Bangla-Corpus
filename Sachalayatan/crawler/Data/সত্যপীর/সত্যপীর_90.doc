পাইরেটস অফ চিটাগং - টু




চাটগাঁও জিলা কয়েকশো বছর ধরে বাংলার মুসলিম শাসক আর আরাকানের মঙ্গোল শাসকদের টানাটানির বস্তু ছিল। পঞ্চদশ শতাব্দীতে এক পলাতক আরাকানরাজ বাংলায় আশ্রয় পান, পরে ১৪৩০ সালে গৌড়ের মিলিটারির সাহায্যে তিনি গদি ফিরে পান। কৃতজ্ঞতাস্বরুপ তিনি হুকুম জারি করেন তার বংশের লোক বার্মিজ পালি নামের সাথে আলি খান, সিকান্দার শা বা সেলিম শা এইরকম মুসলিম টাইটেল যুক্ত করবেন। ঐ নামে কয়েনও ইস্যু করা হয়। কিন্তু পরের প্রজন্মের আরাকানেরা বাংলার সাথে ভাই বেরাদরি তুড়ি মেরে উড়িয়ে দেয় আর ১৪৫৯ সালে পুরো চাটগাঁও জিলা বাংলার সুলতান বুরবক শা এর কাছ থেকে ছিনিয়ে নেয়া হয়।
সপ্তদশ শতাব্দীর শুরুর দিকে বাংলার প্রশাসক ইসলাম খাঁ মেঘনার পূর্বে ফেনী পর্যন্ত আরাকানদের হাত থেকে উদ্ধার করে মোগল ম্যাপে যুক্ত করতে সক্ষম হন। কিন্তু এর পূর্বে মোগল এলাকা আর ছড়াতে পারেনি, চরম আইলসা জাহাঙ্গীরের আমলে মোগল তৎপরতা মোটামুটি বন্ধই ছিল বলা চলে, তার উপর যুক্ত হয় তার উত্তরাধিকারী শাজাহানের বিদ্রোহ আর বিদেশি সহায়তায় উত্তরোত্তর আরাকান নৌবাহিনীর ক্রমাগত শক্তিবৃদ্ধি।
এই বিদেশিরা ছিল পর্তুগীজ আর আধা ফিরিঙ্গী ফটকাবাজের দল। ১৫১৭ সালে পর্তুগীজ জাহাজ প্রথম আরাকানে আস্তানা গাড়ে, লোকাল ছোটখাট রাজার হয়ে ভাড়া খেটে এরা কাজ শুরু করে। তবে এদের মূল কাজ হয়ে দাঁড়ায় বঙ্গোপসাগরের তীরে দস্যুবৃত্তি, বিশেষত লবণ ব্যবসায়ীদের জাহাজের দিকে এদের নজর ছিল। কেন্দ্রীয় শাসনের দুর্বলতার সুযোগ নিয়ে এরা নিজেরা এলাকা দখল করে স্বাধীন জীবন শুরু করে দেয়। এদের মধ্যে সবচাইতে বড় শয়তান সেবাস্টিয়ান গনজালেস টিবাও সন্দ্বীপ আর বঙ্গোপসাগরের তীরে আরও দুইটি দ্বীপ হাতিয়ে নেয়। গঙ্গার উৎসমুখে নারকীয় তান্ডবে মেতে ওঠে সেবাস্টিয়ান। পরে ১৬১৭ সালে আরাকান আবার সন্দ্বীপ দখল করে নেয় আর সেবাস্টিয়ানের নাম ইতিহাস থেকে ফট করে হারিয়ে যায়।
নৌকাবাজি আর জাঙ্গল ফাইটে বার্মিজেরা তুলনাহীন। পর্তুগীজের সাথে মিলে এরা পূর্বাঞ্চলীয় এলাকায় দুর্দমনীয় হয়ে ওঠে। তুর্কী, আফগান বা রাজপুত এইসব মোগল অফিসারেরা এরা ছিল পদাতিক, ঘোড়সওয়ারীতেও এরা সুপটু। কিন্তু জাহাজের ডেকে এরা একেকটি আস্ত উল্লুক। নৌযুদ্ধের কিছুই তারা জানত না। জাহাজ একটু বাতাসে দুলে উঠলেই এরা ক্ষ্যান্ত দিয়ে বন্দরে ভিড়তে লাইন দিত। আর এদিকে সুশিক্ষিত আরাকানের দল একবারে ঢাকা বাখরগঞ্জ পর্যন্ত নৌকা চেপে লুটপাট করতো অবাধে। সন্দ্বীপ দখল করে আরাকানের রাজা একবার বাখরগঞ্জ জিলা দখল করেন আর ঢাকা লুটপাট করে যান। এক মোগল প্রশাসক খানাজাদ খাঁ পাইরেটদের ভয়ে রাজমহল পালিয়ে থাকতেন আর তার লোকেদের উপর ঢাকা ছেড়ে দিয়েছিলেন।
সমসাময়িক ঐতিহাসিক শিহাবুদ্দিন তালিস এদের বর্ণনা দিয়ে গেছেন। তার মতে আরাকান পাইরেট, মগ আর ফিরিঙ্গি, নদী ধরে যাতায়াত করতো আর পার্শ্ববর্তী গ্রামে লুট চালাত। হিন্দু মুসলিম যাই তারা পেত তাকেই ধরে আটক করা হত, তারপর হাতের তালুতে ছ্যাদা করে বাঁশের কঞ্চি ঢুকিয়ে দেয়া হত। এদের জায়গা ছিল নৌকার নিচে পাটাতনে, প্রতিদিন সকালে কয় মুঠি চাল এদের দিকে ছিটিয়ে দেয়া হত, ওইটেই লাঞ্চ আর ডিনার। এই অত্যাচার সহ্য করে যারা বেঁচে থাকত তাদের কাজে লাগান হত, অথবা বিক্রি করে দেয়া হত দাস হিসেবে ওলন্দাজ, ফরাসী বা ইংরেজের কাছে। কিনাবেচার সময় তীর থেকে একটু দূরে নোঙ্গর করে এরা খবর পাঠাত দাস লাগবে কিনা। স্থানীয় অফিসারেরা ব্যাপক ভয়ের মধ্যে থাকত, কখন না আবার তাদের রাজ্যেই লুটপাট শুরু করে দেয়। পয়সা দিয়ে দূত পাঠান হত, পাইরেটরা টাকার অংকে খুশি হলে দাস তাদের হাতে ছেড়ে ফিরে যেত। শুধুমাত্র ফিরিঙ্গি পাইরেটরাই দাস বিক্রি করতো, মগ দস্যুর দল তাদের নিজেদের ক্ষেতে কাজে লাগাত অথবা সুন্দরী মেয়েদের রক্ষিতা বানিয়ে লাগাত। কখনোই বিক্রি করত না।
এই পাইরেটের দল ছিল খাঁটি টেররিস্ট। এদের চারটে নৌকা দেখে বাংলা প্রদেশের একশো নৌকার লোকে পিশাব করে দিত, নগদে উল্টোদিকে নৌকা ঘুরিয়ে চম্পট। পালানো সম্ভব না হলে মাঝি সিপাই বন্দুকম্যান সকলে ধরা পড়ার বদলে পানিতে ঝাঁপ দিয়ে মরতো। 
চাটগাঁও এর ফিরিঙ্গিরা তাদের লুটের অর্ধেক আরাকানরাজের হাতে তুলে দিত, বাকি অর্ধেক নিজের। এদের ডাকা হত হার্মাদ, তাদের ছিল একশো সশস্ত্র দ্রুতগামী জাইলা নৌকা। পরের দিকে আরাকানের রাজা মোগল সাম্রাজ্য লুটের জন্যে লোক পাঠাতেন না, ফিরিঙ্গি পাইরেটের দল যা করছে তা তো তার সম্মতিতেই। লুটের ভাগ তো এমনিতেই আসছে।
শায়েস্তা খাঁ যখন ফিরিঙ্গিদের জিজ্ঞেস করেন যে আরাকানরাজ তাদের কত বেতন দেয়, তারা মুচকি হেসে উত্তর দিয়েছিল আস্ত মোগল সাম্রাজ্যই তাদের বেতন। পুরো বাংলাই ছিল তাদের জায়গীর। আমলা আমিন এইসব হাবিজাবি লোকের তাদের দরকার ছিল না, সারা বছর খাজনা আদায় এমনিতেই চলতো। 
সমসাময়িক ইয়োরোপীয় পরিব্রাজকের দল এদের যে ক্যারেক্টার সার্টিফিকেট দিয়ে গেছেন তাতে তাদের কোন চাকুরীই হবার সম্ভাবনা নাই। তাদের মতে এইসব লোকগুলি নামেই খ্রিস্টান, এদের যাপিত জীবন পশুর চেয়েও অধম। কথায় কথায় গুমখুন, বিষ খাইয়ে মারা এদের জন্যে নস্যি। মাঝে মাঝে এরা নিজেদের পাদ্রীদেরও কল্লা নামিয়ে দিত, অবশ্য পাদ্রীরাও কল্লাকাটায় সিদ্ধহস্ত ছিল। মানুচ্চির মতে, এদের দিল পাথরের তৈরি। ছোট দুধের বাচ্চার বুকে তলোয়ার বিঁধিয়ে দিতে এদের বাধতো না। এরা নিজেদের শয়তানীর কম্পিটিশান চ্যাম্পিয়ান হিসেবে গণ্য করতো। এদের বদমাইসি নিয়ে পাতার পর পাতা লিখা সম্ভব।
জাহাঙ্গীরের আমলে মগ দস্যুর দল ঢাকা লুট করতে আসতো ব্রহ্মপুত্র ধরে। হেমন্ত আর শীতকাল ছিল এদের লুটের সিজন। পরের দিকে চর গজিয়ে ওঠায় তারা ঢাকা পর্যন্ত আসতে পারতো না নৌকা নিয়ে, কিন্তু আশপাশের গ্রামগঞ্জ ঠিকই লুট করা হত।
শিহাবুদ্দিন তালিসের মতে, তারা ডাইনে ভালুয়া আর বাঁয়ে সন্দ্বীপ রেখে সংগ্রামগড় বলে ঢাকার ৩৬ মাইল দক্ষিণে একটা গ্রামে দম নিত। ওইখান থেকে তারা গঙ্গা ধরে টান দিত যদি মতলব থাকত যশোর হুগলী লুট করা, আর বিক্রমপুর সোনারগাঁও ঢাকা লুটের উদ্দেশ্য থাকলে তারা ব্রহ্মপুত্র নদী ধরে এগোত।
আরাকান আর বাংলা দুই পক্ষের জন্যেই চাটগাঁও একটি  স্ট্র্যাটেজিক লোকেশান। এটি পাইরেট হেডকোয়ার্টারও বটে। আরাকানরাজ তাই সবসময় শক্ত হাতে চাটগাঁও ধরে রাখতেন। প্রতি বছর চাটগাঁয়ে পাঠানো হত সিপাই বন্দুক সহকারে শয়ে শয়ে যুদ্ধজাহাজ, সাথে একটি সিনিয়র কমান্ডিং অফিসার। রাজার বিশ্বস্ত আত্মীয় বা ওইরকম কাউকে চাটগাঁয়ের গভর্নর মজুত রাখা হত।
মোগল অফিসার শায়েস্তা খাঁ নৌবাহিনী গড়ায় মন দিলেন। জিলায় জিলায় লোক পাঠিয়ে কাঠ যোগাড় হল, কাজে লাগানো হল নামজাদা জাহাজ নির্মাতাদের। ঢাকায় শুরু হল নৌকা তৈয়ার। ছোটখাট বন্দর যেমন হুগলী, যশোর, চিলমারি, কড়িবাড়ি বা বলেশ্বরের জাহাজ প্রস্তুত হতে থাকলো। শায়েস্তা খাঁ বেছে বেছে দক্ষ নাবিক খুঁজে বের করলেন, আর তার সরাসরি তত্ত্বাবধানে কিছুদিনের মধ্যে দাঁড়িয়ে গেল তিনশ জাহাজের এক শক্তিশালি মোগল নৌবাহিনী।
শোটাইম। ঢাকার ছয় মাইল দক্ষিণ পূর্বে ধাপাতে একশ নৌকা পাঠানো হল, আর দুইশ মজুত করা হল সংগ্রামগড়ে। ছোট দ্বীপ সন্দ্বীপ সংগ্রামগড় আর চাটগাঁও এর ঠিক মাঝামাঝি স্থানে, চাটগাঁও থেকে ছয় ঘন্টার পথ মাত্র। দ্বীপটি মোটামুটি ফাঁকাই, পর্তুগীজ আর আরাকানে মানুষ মেরে সাফা করে দিয়েছে। দ্বীপের তৎকালীন ইন চার্জ মোগল নৌবাহিনীর পলাতক ক্যাপ্টেন দিলাওয়ার, তুখোড় যোদ্ধা আর কড়া শাসক।
অ্যাডমিরাল আবুল হাসানের নেতৃত্বে দ্বীপে প্রথম হামলা হয় ৯ নভেম্বর ১৬৬৫ সালে। আশি বছরের থুত্থুরে বুড়ো দিলাওয়ার যৌবনের জোশে ফাইট দিতে যেয়ে শীঘ্রই বিপদে পড়েন আর বীরত্বের সাথে জঙ্গলে পালিয়ে যান। মোগলেরা ঘোড়া আনেনি, তাই তারা দূর্গ লুট করে ফিরত গেল। কিন্তু তারা আবার হাজির হয় নয় দিন পর, এইবার তারা দিলাওয়ারকে পাকড়ে শিকলবন্দী করে ঢাকা নিয়ে যায়। সাথে যায় তার ৯২ সদস্যের পরিবার। কয়েদী দিলাওয়ার কয়দিন পরেই অক্কা পান। সন্দ্বীপে এক হাজার মোগল সৈন্য সজ্জিত গ্যারিসন স্থাপিত হয়।
শায়েস্তা খাঁ ফিরিঙ্গিদের দলে ভিড়াবার চেষ্টা করেন। ঐ সময় কিছু ফিরিঙ্গি এক বিরাট আরাকান উজিরকে হত্যা করে ভয়ে ছিল, তাই শায়েস্তার আহবানে পোল্টি খেয়ে তারা ৪২ জাইলা নৌকা নিয়ে নোয়াখালির মোগল কমান্ডার ফারহাদ খাঁ এর কাছে চলে যায়। ফারহাদ ঢাকায় শায়েস্তার কাছে মুর নামে পাইরেট সর্দারকে পাঠায়, তাকে দুহাজার রূপী বখশীশ আর পাঁচশো মাসিক বেতনে বহাল করা হয়।
ক্যাপ্টেন মুর তখন শায়েস্তাকে বুদ্ধি দিল যে চাটগাঁও মোটামুটি ফিরিঙ্গিদের হাতেই চলে, তাই দেরি না করে এখনই হামলা করলে আরাকানরাজ রিইনফোর্সমেন্ট পাঠানোর সুযোগ পাবেনা আর চাটগাঁও এর পতন হবে। দেরি হল না। ২৪ ডিসেম্বর ১৬৬৫ সালে শায়েস্তা খাঁ সাহেবের পুত্র বুজুর্গ উমিদ খাঁ ৬৫০০ সিপাই নিয়ে ঢাকা ত্যাগ করলেন। ২১টি গানবোট, ১৫৭ দ্রুতগামী কষা নৌকা আর ৯৬ টি জাইলা সহ সর্বসাকুল্যে ২৮৮ রণতরী চাটগাঁও অভিমুখে চললো। ফিরিঙ্গির দল আরো ৪০ টি নৌকা নিয়ে পেছনেই ছিল। 
নোয়াখালিতে আর্মি নেভি একত্র হল। প্ল্যান হল ইবনে হুসেনের নেতৃত্বে নৌবাহিনী এগিয়ে যাবে আর প্যারালালি যাবে পদাতিক। ফারহাদ খাঁ রইলেন পদাতিক বাহিনীর নেতৃত্বে, জঙ্গল কেটে পথ তৈরি করে এগিয়ে চললেন তিনি। নোয়াখালি ছাড়িয়ে ফারহাদ জগদিয়া পৌঁছালেন ১২ জানুয়ারি ১৬৬৬, দুদিন বাদে ফেনি নদী পেরিয়ে ঢুকলেন আরাকান সাম্রাজ্যে।
নৌবাহিনী এগিয়ে আসছিল ধীরে, তারা ফারহাদের বাহিনীর সাথে মিলিত হল ২১ তারিখে। বুজুর্গ উমিদ খাঁ তখনো বেশ কয় মাইল পিছনে। পরের রাস্তা ঘন জঙ্গল আর পাহাড়ি রাস্তা, ফারহাদের বাহিনী এগুলো অত্যন্ত ধীরলয়ে।
২৩ তারিখ নৌবাহিনী প্রথম যুদ্ধে লিপ্ত হয়। কোথা থেকে ১০টি গানবোট আর ৪৫ জাইলা নৌকাসহকারে শত্রু হানা দেয়। ফিরিঙ্গি পাইরেটের দল সহজেই তাদের হারিয়ে দেয়। কিন্তু এরা ছিল আরাকান নৌবাহিনীর একটি লাইট স্কোয়াড্রন মাত্র, তাদের পেছনেই ছিল আরো বড় কামানযুক্ত খালু আর ধুম জাহাজ। ইবনে হুসেন তাদের ধাওয়া করলেন, তাদের দেখা হল খোলা সমুদ্রে। কিন্তু ব্যাপক মারপিট হলনা, দুইপক্ষই ফুটফাট গোলা ফুটিয়ে দূরত্ব বজায় রাখল সারাটি বিকেল আর রাত্রি।
পরদিন কর্ণফুলি নদীতে শুরু হল ঢিসটিং ঢিসটিং। ড্রাম বাজিয়ে, কেতন উড়িয়ে, বিউগল বাজিয়ে মোগল যুদ্ধজাহাজ তেড়ে গেল আরাকান জাহাজের দিকে, প্রত্যুত্তরে পেল গোলার পর গোলা। নদীর তীরে ফিরিঙ্গি বন্দরের কাছে ছিল আরাকান বাঁশের কেল্লা, ঐখান থেকেও ছোঁড়া হল গোলা। কিন্তু ইবনে হুসেন নৌ এবং স্থলপথে সিপাই পাঠিয়েছিলেন, তাই আরাকান ধীরে ধীরে পিছু হটে। বাঁশের কেল্লা পুড়িয়ে দেয়া হয়। আরাকান নৌবাহিনীর লজ্জাজনক পরাজয় ঘটে।
পরদিন চাটগাঁও দূর্গের পতন ঘটে। আরাকানেরা হালকা ফাইট দিয়েছিল বটে, কিন্তু স্থলপথে ফারহাদ খাঁ এর বাহিনীর আগমনের খবরে তারা পুরোপুরি ভেঙে পড়ে। ২৬ তারিখ ভোরে ইবনে হুসাইন দূর্গের দখল পান। সব বাড়িঘরে আগুন ধরিয়ে দেয়া হয়, পুরো শহরটাই জ্বলে ছারখার হয়। এমনকি দুইটি হাতিকেও পুড়িয়ে মারা হয়। কর্ণফুলি পেরিয়ে আরাকানেরা পালানোর চেষ্টা করে, কিন্তু তাদের বাঁধা দেয় তাদেরই দাসের দল। এরা আরাকানদের লুন্ঠিত বাংলার মুসলমানের দল, দাস বানিয়ে এদের ক্ষেতখামারে কাজে লাগিয়ে দেয়া হয়েছিল। এইবার তারা আরাকানদের বাগে পেয়ে ব্যাপক পুটু মেরে দেয়।
একশত পঁচিশ বছর ধরে আরাকানরাজের অধীনস্ত চাটগাঁও তাদের হাতছাড়া হয়ে যায়, আর কোনদিন তারা চাটগাঁও ফিরে পায়নি। চেষ্টা করার বদলে আরাম করলে, আত্মত্যাগের পরিবর্তে লুন্ঠনে মত্ত হলে, বিদেশিদের হাতে দেশের প্রতিরক্ষা তুলে দিলে একটি জাতির পতন তাই অবশ্যম্ভাবী। 
…....................................................................................
যদুনাথ সরকার বিরচিত “History of Aurangzib: Northern India, 1658-1681” অবলম্বনে।
সংবিধিবদ্ধ সতর্কীকরণঃ লিখকের মতামতের জন্য অনুবাদক দায়ী নহেন।


রোদ উঠে গেছে তোমাদের নগরীতে



ছুটির দিন ঘুম ভেঙে মনে হয় ঢাকা শহরেই আছি। শুয়ে আছি আমার ছোট চিপা রুমে চিকন খাটে, জাহাজের দোকান থেকে কেনা বক্স খাট। ঐসব দোকানে নাকি জাহাজের ফার্নিচার থেকে চেয়ার টেবিল তৈরি হত, দাম ভারি সস্তা। আমাদের তিন ভাইয়ের জন্য তিনসেট করে খাট আর পড়ার চেয়ার টেবিল কেনা হয়েছিল পান্থপথের জাহাজের দোকান থেকে। সেই খাটে শুয়েই ঘুম ভাঙল এইমাত্র, উপরে ঘটঘট শব্দে ফ্যান ঘুরছে। চমৎকার রৌদ্রোজ্জ্বল শুক্রবার সকাল। দশটা মত বাজে। উঠতে হচ্ছে, বাজারে যেতে হবে আব্বার সাথে।
বাজারের ব্যাগ জিনিসটা আমার খুবই অপছন্দ, এই প্লাস্টিকের ব্যাগ হাতে বের হলেই আমার মনে হত এই সবাই বুঝে ফেলল আমি বাজারে যাচ্ছি। শরমের ব্যাপার। তাই সেটা আঠারো ভাঁজ করে পকেটে ভরে নিতাম। পকেট ফুলে ঢোল হয়ে থাকত, তাতে কি। ইজ্জত তো রক্ষা হল। ইজ্জত দরকারি জিনিস। কাছেই পলাশী বাজার, দশ মিনিট হাঁটা পথ। উদয়ন স্কুলের পাশ দিয়ে এগিয়ে ডাইনে এস এম হল বাঁয়ে বুয়েট রেখে গাছে ছাওয়া পথ ধরে হেঁটে গেলেই হল। প্রথমেই কিনা হবে আলু পেঁয়াজ, বাজারের ভেতর দিকে। পিতার পিছন পিছন সব্জী বাজার পরবর্তী ডেস্টিনেশন, সর্বশেষে কসাইয়ের দোকান। সেইখানে মাংস কিনার পর একটু এগিয়ে গেলেই যে দাড়িওলা লোকটি লেবুর টুকরি নিয়ে বসে আছে তাকে লক্ষ্য করি আসুন।
কাছে যেতেই পোকায় খাওয়া লাল দাঁত দেখিয়ে হাসে লোকটি, চিরগম্ভীর আব্বার মুখেও হাল্কা হাসির আভাস। ফেরিওলাটি সিলেটিতে বলে আউকা বালা আসইন? আব্বাও উত্তর দেন অয় আসি বালা, লেবু খত খরি? লোকটি হেসে মাথা নেড়ে দাঁড়িপাল্লায় তার শ্রেষ্ঠ লেবুগুলি তুলতে তুলতে বলে, আরে লইন লইন, ইগু বালা লেম্বু। খড়া রস। পিতাও হেসে দরদাম না করে পকেট থেকে পয়সা বের করেন। আর আমি দাঁড়িয়ে দেখি সমাজের অসম অবস্থানে দাঁড়ানো দুইটি অপরিচিত মানুষ নিজের মায়ের ভাষায় কথা বলতে পারার আনন্দে আত্মহারা। অনেক বছর পরে আমি টরন্টোর গ্রসারি স্টোরে লাইনে দাঁড়িয়ে বন্ধুর সাথে যখন জাম খেতে না পারার দুঃখ প্রকাশ করব তখন শুনে কাউন্টারের ক্যাশিয়ার ছুটে গিয়ে ফ্রিজের চিপা থেকে ফ্রোজেন জামের প্যাকেট হাতে ধরিয়ে দিতে দিতে বলবে “আরে জাম খাবেন ভাই জাম দেওয়ার লোক পাইনা, নেন নেন দুই প্যাকেট নেন”। ঠিক সেই সুনামগঞ্জের লেবু বিক্রেতাটির মতন, লইন লইন বালা লেম্বু আসে। খড়া রস।
দুপুরবেলা গোসল করে জুমায় যেতে হয় আব্বার পিছু পিছু। পাড়ার খাড়া বজ্জাতগুলি সেখানেও বিদ্যমান, কিন্তু সকলের সাথে নিজ নিজ পিতা। তাই সবাই অত্যন্ত ভালো ছেলের মতন বসে। মুনাজাত শেষে বের হবার পর অবশ্য অন্য ব্যাপার, পিতারা পিতারা জাতীয় ও বিশ্ববিদ্যালয়ের নীল সাদা গোলাপী রাজনীতি নিয়ে রাজা উজীর মারতে মারতে পাড়ার পথ ধরেন, আর আমরা ইয়ারদোস্তরা দুই টাকার বাদাম খেতে খেতে একই পথ ধরি পিতাদের সাথে কিঞ্চিৎ দূরত্ব বজায় রেখে।
বাসায় এসে দুপুরের খাওয়া সারি। সাদা ভাত, ডাল, করলা ভাজি, মুরগীর মাংস। সাথে খড়া রসালো লেবু। এরপর একটা ভাতঘুম চলবে নাকি? তবে বিকেলের বেশি দেরি নেই, তাছাড়া অর্থহীনের নতুন অ্যালবাম বের হয়েছে সেটাও কিনতে হবে। আচ্ছা দুইটা বাজে, তিনটার দিকে বেরুলেই চলবে।
ক্যাসেট যেকোনখান থেকেই কেনা যায়, তবে নীলক্ষেতের কাছে জি সিরিজের নিজস্ব দোকান থেকে ওদের অ্যালবাম কিনলে সুবিধা হল চাইলে এরা পোস্টার দিয়ে দেয়। জি সিরিজের পোস্টার গুলি দারুন। আমার দরজার পিছনে, দেয়ালে এবং সিলিং এ পোস্টার সাঁটানো। আরেকটা যুক্ত করাই যায়। হেঁটে হেঁটে চলুন যাই নীলক্ষেত। কড়া রোদ কিন্তু, গেঞ্জী ভিজে যাচ্ছে। একটা কোক কিনলে হত। কিন্তু পকেটে আছেই চল্লিশ টাকা, তার মধ্যে পঁয়ত্রিশ টাকা যাবে ক্যাসেটে। নাহ কোক খাওয়া হবেনা এখন। জি সিরিজে ঢুকার আগে রাস্তার একটা স্টলে দাঁড়াই একটু। পুরানো আনন্দমেলা আর আনন্দলোক ছড়ানো, দেখা যাক কোনটা না পড়া কিনা। এই সময় দোকানী কিশোর ছেলেটি কাছে এসে খাটো গলায় বলে মামু, চটি লাগবো?
আমার চেহারায় সম্ভবত একটা চটিবান্ধব ভাব আছে, চটিবিক্রেতারা প্রায়শই আমার প্রতি আগ্রহ প্রকাশ করতো। বিশেষ করে বলাকা সিনেমা হলের পাশের চটি বিক্রেতারা। ঐদিক দিয়ে হাঁটলেই তারা আমায় ডাকে, মামু। মামু। এই লাম্বা মামু। আমি এমন কিছু লম্বা নই,  আমার চেয়েও লম্বা মানুষ হেঁটে যাচ্ছে আশপাশে। কিন্তু ঐ ডাক নিশ্চিতভাবেই আমার উদ্দেশ্যে। নবীন চটি বিক্রেতাদের সম্ভবত আমার ছবি দেখিয়ে বলা হয় এই যে এই ধাঁচের লোকগুলিই পোটেনশিয়াল কাস্টমার।
আচ্ছা পঁয়ত্রিশ টাকা তো গেল ক্যাসেটে, পকেটে পাঁচ টাকা আছে কিন্তু। ঐযে তেলেভাজার দোকান ফটোকপির দোকানের পাশে ঐখান থেকে কিছু কেনা যাক। ছোট ছোট ইন্দুরের বাচ্চা সাইজ সিঙ্গাড়া ভাজতে এদের জুড়ি নেই। সাথে পিঁয়াজু টাইপ কিছু। কিনে খেতে খেতে বাসার পথ ধরি। রিক্সাভাড়ার পয়সা বাঁচিয়ে খাবার কিনার অভ্যাস আমার পুরোন, পরে বাসা পাল্টে যখন উত্তরা যাই তখন বাজার করতে যেতাম টঙ্গীবাজার। ঐখানে ব্রীজের উপর গামলা নিয়ে কাটা গেন্ডারি বেচত, পিস দুই টাকা। তিনটা পাঁচ টাকা। এক পিস কিনে গেন্ডারি খেতে খেতে বাসায় যেতাম।
পাড়ায় ফিরতে ফিরতে বিকেল পাঁচটা, ততক্ষণে বল নিয়ে ছেলেপিলে মাঠে নেমে গেছে। দ্রুত ক্যাসেট বাসায় রেখে জুতা পরে আসি চলুন, দেরি করার উপায় নাই। পাড়ার দশ বারোজন জমে গেছে, পার্টি করা হবে এখন। এই এক মজার জিনিস, পার্টি করা। কখনও বলতে শুনিনি দল করি, বা দুই টিম করি। বলা হত পার্টি করি আয়। দুই হোমরা চোমরা খেলোয়াড় একজন একজন করে ডাকতে থাকে, তারাই টিম ক্যাপ্টেন। পার্টি হবার পরে খেলা শুরু হবে। আমি বরাবর ডিফেন্সে খেলি, আমার কাজ বল উড়ানো। কাছেপিঠে বল এলেই ধড়াম।
তবে এর চেয়ে অনেক কঠিন ফুটবল খেলা হত টিফিন পিরিয়ডে স্কুলে। বাস্কেট বল গ্রাউন্ড একটা ছিল, আমরা বলতাম পাকা মাঠ। সিমেন্টের ফ্লোর তো তাই। সেখানে বল নিয়ে ক্লাস ফাইভ থেকে কলেজের এক দঙ্গল ছেলে একই মাঠ শেয়ার করে খেলে, মাঠে দৌড়ে বেড়াচ্ছে কম করেও ছয় থেকে আটটি টেনিস বল। যে যার খেলার বল চেনে, তাই যে যার মতন খেলেও যায় একসাথে। ছোট মাঠ, চার/পাঁচ জন করে এক টিম। স্ট্রাইকার মিডফিল্ডার ডিফেন্ডার গোলকিপার টিপার নাই, তুমি যে পজিশনে দাঁড়িয়ে আছো ওইটাই সামলাও। পিছনে বল পেলে টেনে সামনে নিয়ে গোল দাও, পিছনে অ্যাটাক হলে নিচে নেমে গোল ঠেকাও। টোটাল ফুটবল।
যাক পাড়ার মাঠে ফিরত যাই চলুন। মাগরিবের আযান শুনা গেল কি? ঠিক আছে, খেলা খতম। বাইরে গিয়ে বসা যাক। ঘর্মাক্ত গেঞ্জী গায়ে সেঁটে আছে, প্যান্টে কাদা। অসুবিধা নাই, ও হয়েই থাকে। বসি আসুন ফুটপাথে, চটপটিওলাকে ডাক দেয়া যাক। আজকে কার ঘাড় ভেঙে খাওয়া যায় দেখি।
রাত নেমে এলে ঘরে চলে যাই, আম্মা তাড়া দেয় এই পড়তে বস। সারাদিন খেলা। বসলাম পড়ার টেবিলে। পরীক্ষা ঘনিয়ে আসছে, যন্ত্রনা। সিলেবাসটা জানি কোথায় লিখা ছিল হারিয়ে ফেলেছি। জানিও না কিসের উপর পরীক্ষা। আচ্ছা থাক, বাংলা দ্বিতীয় পত্র বইটা টেনে নেই বরং, এটার রচনাগুলি পড়ি বসে বসে। গল্পের মতন কিছু রচনা আছে, আর হুট করে আব্বা আম্মা এলেও ভয় নাই মনে করবে পরীক্ষার পড়াই পড়ছি।
আচ্ছা আজকে রাতেই কি ইত্যাদি?
…..........................................................................................
নাহ এ ঢাকা শহর নয়। ঐযে কান ফাটানো ট্রেনের আওয়াজ ঐটা ট্রান্স ক্যানাডা রেলওয়ের, মালগাড়িগুলি বড্ড শব্দ করে। কি সুন্দর পনেরো বছর আগের একদিনে ফেরত গেছলাম, টেনে মাটিতে নিয়ে এল ট্রেন। আচ্ছা ঢাকায় ফোন করা যাক। বালিশের তলা হাতড়ে ফোন বের করি। জিটক পিনলেস। ল্যান্ডফোনে ফোন করি আগে, রিং বাজে একবার দুবার। কেউ ধরেনা। ড্রইংরুমে ভল্যুম বাড়িয়ে সবাই টিভি দেখছে মনে হয়। আচ্ছা আম্মার সেলফোনে করি। এইবার কাজ হয়, পৃথিবীর অপর প্রান্ত থেকে আম্মার গলা শুনা যায়ঃ
হ্যালো বেটা ক্যামন আসো...খাইসো কিসু? দেশে আসবা না বেটা? দেশে আসবা না?


প্রিয় সম্পাদক মহাশয়ঃ ১৮৪১




পত্রপত্রিকায় “সম্পাদক সমীপে” নামে একটি অর্থহীন পাতা বরাদ্দ থাকে, যেখানে টিকাটুলি রায়েরবাজার বরিশাল নেত্রকোনা প্রভৃতি স্থান থেকে মানুষ এলাকার পানি সমস্যা, ভাঙা রাস্তাঘাট অথবা কৃমি সমস্যা ইত্যাদি নিয়ে অভিযোগ করে চিঠি লেখেন। এসব চিঠি লিখে কেউ সমস্যা সমাধান করেছে বলে কখনো শোনা যায়নি, শেষ পর্যন্ত এইসব চিঠি হয়ে দাঁড়ায় মূল্যহীন স্থানীয় সংবাদমাত্র। মোটামুটি অনর্থক এই কাজটি করার ঐতিহ্য আমাদের প্রাচীন, জর্জ টয়েনবি লিখিত “A sketch of the administration of the Hooghly district from 1795 to 1845” বইতে পাওয়া যায় দেড়শ বছর আগে কোলকাতা নগরী হতে প্রকাশিত দ্য ইংলিশম্যান পত্রিকার সম্পাদক বরাবর আমাদের এক পূর্বপুরুষ লিখিত চিঠি।
…...................................................
“প্রিয় সম্পাদক মহাশয়,
একটি অতি দূর্ভাগ্যজনক কথা লিখবার জন্য আজ আমার এই কলম ধরা, দেশ ও জনতার বৃহত্তর স্বার্থে আমি আর চুপ করে রইতে পারছিনা। যে স্থূল ভাষায় আমার এই চিঠি রচিত তার ভাষার নিম্নমানের জন্যে অধমকে মাপ করবেন, দুঃখী ও অসহায় মানুষের পাশে দাঁড়ানো আপনার মূল্যবান ও বহুল প্রচারিত পত্রিকা মারফত আমি আমার অভিযোগ জানানো কর্তব্য বোধ করছি।
কলিকাতা শহরের বড়বাজারে দীর্ঘকাল ধরে আমার একটি কাপড়ের দোকান আছে। চন্দ্রকোনায় দুই গাঁট কাপড় কিনে ফিরে আসার পথে বহরমপুরে হুগলী জিলার জাহানাবাদ থানার মুহুরী আমার মাল জব্দ করেন ও চারজোড়া ধুতি তুলে নেন। ওগুলোর কেনা দাম ১৪ রূপী, কিন্তু উনি আমাকে মোটে ১০ রূপি ধরিয়ে দেন। এই লোকসান গ্রহনে আমি অসম্মতি জানালে তিনি আমার হাত বেঁধে ফেলেন জোরপূর্বক আর বলেন আমি নাকি একটা আস্ত চোর। দূর বিদেশে এমন অসহায় পরিস্থিতিতে আমার কিইবা করার ছিল, বাধ্য হয়ে আমি ১০ রুপীতেই রাজী হলাম। মুহুরী তখন তার দুই বরকন্দাজ জয়কেষ্ট তিওয়ারী আর শ্যামলাল পাঁড়েকে আমাকে দেবার জন্য ১০ রূপি দিলেন। জয়কেষ্ট আর শ্যামলাল দুই রূপি পকেটস্থ করে আমায় দিল মোটে আট রূপি! এই অধর্ম দেখে আমি টু শব্দটি না করে মাল নিয়ে পা চালাই আমার দোকানের দিকে। হুগলীর ম্যাজিস্ট্রেটের কাছে কড়া প্রতিবাদ করার সিদ্ধান্ত নেই তখন। 
পরদিন গঙ্গাতীরে স্নান করতে গিয়ে দেখি নদীপাড়ে জটলা বেঁধে কিছু মানুষ হল্লা করছে। একটু এগিয়ে গেলাম ব্যাপার বুঝার জন্য। দেখি দুইদল লোক, একই মামলার আসামী ও ফরিয়াদি, তারা মিলে একত্রে ম্যাজিস্ট্রেটের মামলা মিটে যাওয়ায় পূজো দিচ্ছে। দুই দলের খুশি দেখে আমার কেমন ধন্দ লাগলো, কেমন মামলা রে বাবা হারু পার্টি জিতু পার্টি দেখে বুঝার উপায় নাই। কথা বললাম ফরিয়াদি পার্টির সাথে, তারা মামলায় জিতেছে কিন্তু আনন্দ সেই কারনে নয়, তারা আনন্দিত কোর্টে আর ধর্না দিতে হবেনা দেখে। গত এগারো মাস দৈনিক কোর্টে হাজিরা দিতে বাধ্য হওয়ায় তাদের ব্যবসা লাটে, প্রায় পথে বসার অবস্থা। এই পরিনতি হবে জানলে তারা মোটেই মামলা-মোকদ্দমার ধারে কাছে যেতনা। আসামীরও একই অবস্থা, মামলায় হেরেছে আর কয়েক রুপী ফাইন করেছে দুঃখ নাই, দৈনিক হাজিরার যন্ত্রনা থেকে মুক্ত হয়েছে এই আনন্দেই তারা অস্থির।
আমার মনে স্বভাবতঃই প্রশ্ন জাগলো, নিজেরা স্বশরীরে না গিয়ে উকিল মোক্তার পাঠালেই তো চলতো। তারা বললো মোক্তারনামার আর্জি পেশ করা হয়েছিলো, ম্যাজিস্ট্রেট সাহেব ওটা বাতিল করে দেন আর হুকুম করেন দুই পক্ষকেই প্রতিদিন কোর্টে চাঁদমুখ দেখাতে হবে। শুনলাম, এই হুকুম অবাধ্যকারীদের নামে হুলিয়া জারি হয়, “ফেরারী বহি” নামের লিস্টে তাদের নাম ওঠে। এই ফেরারী বহি সকল নিকটবর্তী থানায় পাঠানো হয়, আর দারোগা প্রতিদিন ভয় দেখায় তাদের ঘুষ দেওয়ার জন্যে নইলে সোজা কোমরে দড়ি। সে এক বিরাট যন্ত্রনা, পালিয়ে থাকার মত। ফেরারী বহির লোক নিজে গিয়ে আত্মসমর্পণ করলে আরেক বিপদ, ম্যাজিস্ট্রেট কেসের বয়ান না শুনেই ঘ্যাচাং করে তার বিপক্ষে রায় দেন আর স্বাভাবিক শাস্তির বাইশগুণ সাজা প্রদান করা হয়। কিছু বদমাশ লোক আবার এই কড়া নিয়মের সুযোগ নেয়, আর নিরীহ মানুষকে মামলার ভয় দেখিয়ে টাকা আদায় করে।
আমি অতি সাধারন কাপড় ব্যবসায়ী, এগারো মাস বাদ দেন এগারো দিন আমি না থাকলেই আমার কোম্পানীর লালবাত্তি জ্বলে যাবে। হুগলী ম্যাজিস্ট্রেটের কাছে জাহানাবাদ থানার মুহুরী আর বরকন্দাজ জয়কেষ্ট তেওয়ারী আর শ্যামলাল পাঁড়ের বিরুদ্ধে মামলা করে ব্যবসা খোয়ানোর চেয়ে ছয় রুপী আর অপমান সহ্য করাই শ্রেয় মনে করি। তবু প্রিয় সম্পাদক মহাশয়, আপনার বহুল প্রচলিত পত্রিকা মারফত নালিশ জানিয়ে গেলাম এক অদ্ভুত আইন ব্যবস্থার যেখানে জিতে যাওয়া অপেক্ষা মামলা না করাই অধিকতর লাভজনক। 
আপনার একান্ত অনুগত,
শ্রী শ্রী ব্রজমোহন দাস
বড়বাজার, কলিকাতা।
১০ই ফেব্রুয়ারী, ১৮৪১।”
….............................................
অফ টপিকঃ বরকন্দাজ জয়কেষ্ট আর শ্যামলালের দুই রুপী হজম করার ঘটনা পড়ার সময় হাসিতে আমার দাঁত বেরিয়ে গিয়েছিলো, একবারে খাঁটি বাংলাদেশের পুলিশ।
সত্যপীর
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%69%72%31%37%38%40%79%61%68%6f%6f%2e%63%6f%6d%22%3e%6d%69%72%31%37%38%40%79%61%68%6f%6f%2e%63%6f%6d%3c%2f%61%3e%27%29%3b'))


নবাবনামা - চার



প্রথম পর্ব । দ্বিতীয় পর্ব । তৃতীয় পর্ব
মারাঠারা তাদের রীতি অনুযায়ী যুদ্ধে আগে বাড়ার আগে শত্রুপক্ষের সাপ্লাই লাইন কেটে দিতে মত্ত হল। আলিবর্দি তাদের ফাইট দিতে চেয়েছিলেন, কিন্তু তার সাথের আফগানেরা বেঁকে বসে। তাঁবুর পেছন দিক দিয়ে দ্রুত এগিয়ে আসে মারাঠা ঘোড়ার দল, অগুণতি সিপাই ঘিরে ধরে ক্যাম্প। আলিবর্দি পড়লেন বাটে। তিনি দূত পাঠিয়ে বললেন আচ্ছা যাও যাও চৌথ বাবদ দশ লাখ রূপী চাইছিলে তা দিয়ে দিচ্ছি। মারাঠা জেনারেল তখন ফট করে দাম বাড়িয়ে দশ লাখ নয় এক কোটি রূপী চৌথ হেঁকে বসলেন।

বিরাট বিপদে পড়ে আলিবর্দি তার আফগান ডান হাত মুস্তাফা খাঁ কে হাতজোড় করে অনুরোধ করলেন যেন তারা তাকে মারাঠার হাত থেকে বাঁচায়। তাদের মধ্যে মন কষাকষি যাচ্ছিল। মুস্তাফা লুক ভালো, সে ভেদাভেদ ভুলে মারাঠাদের উপর ঝাঁপিয়ে পড়ে। তাদের ঘোড়সওয়ারের দল মারাঠাদের আক্রমণ প্রতিহত করতে করতে রাজধানী মুর্শিদাবাদের দিকে রওনা হয়। মুর্শিদাবাদের রাস্তা তখন মারাঠারা ঘিরে রেখেছিল।
জুনের শেষদিকে মারাঠাদের টনক নড়লো যে বাংলার বিশ্রী বর্ষা সিজনে তাদের নাগপুর যাবার রাস্তা বন্ধ হয়ে যেতে পারে। তারা তাদের তাবু আর লুটের মাল বগলে চেপে কেটে পড়া শুরু করলো। মাঝপথে কি ভেবে তারা আবার মত পালটালো, বাড়ি ফিরার বদলে বীরভূমের পাহাড়ে তারা আস্তানা গাড়লো বিষ্টিবাদলার অত্যাচার থেকে বাঁচার জন্যে। প্ল্যান ছিল বৃষ্টি একটু ধরে আসলেই আবার বর্ধমানে গিয়ে লুটপাট ইষ্টার্ট। এমন সময় কোথা থেকে মারাঠা ক্যাম্পে হাজির হল মীর হাবিব।
মীর হাবিব ছিল খাজনা অফিসার, তার তহবিল তছরুপের কাহিনী আলিবর্দির নবাবী কান পর্যন্ত পৌঁছে গিয়েছিল। তো সেই মীর হাবিব ভাস্কর পাঁট এর সাথে দেখা করে বললো বাংলায় থেকে যেতে আর তিনটে প্রদেশের অধিপতি হয়ে বসতে। 
মারাঠা বর্গীর ফিরে আসার খবরে হিঁদু মুসলিম সকলে যথাক্রমে কাছা ও কোঁচা ধরে দৌড় লাগাল। হাটবাজারের ঝাঁপ বন্ধ হয়ে গেল, মাইল কা মাইল জমি ফেলে লোকে পালাল। চাষা তাঁতি জেলে কুমার সকলে বউবাচ্চা কোলে নিয়ে দিল চম্পট, হাতে অল্প যা কিছু নিতে পারে তাই সম্বল করে। আস্ত বাংলার পপুলেশন গঙ্গা নদী পেরিয়ে পশ্চিমে হাঁটা দিল আর দৃঢ় সঙ্কল্প করলো আর কোনদিন বাংলা ফিরত যাবেনা।
এইসব যখন ঘটে চলেছে তখন আলিবর্দি যুদ্ধের জন্য প্রস্তুত হচ্ছেন। তিনি মুর্শিদাবাদের কাছে ক্যাম্প ফেললেন, সাথে যোগ দিল পাটনা থেকে আরো সৈন্য আর উত্তর থেকে আফগান। ততদিনে বাংলার ইউওরোপীয়রাও বিরাট ত্যক্ত মারাঠাদের উপর, তারা তাদের কুঠি বর্গী আক্রমন ঠেকানোর জন্যে সুরক্ষিত করায় মন দিল।
অক্টোবর মাসে ঢোল কত্তাল বাজিয়ে যুদ্ধে নামেন আলিবর্দি। মারাঠা কি আর ওইসব গীতে ভোলে? তারা সম্মুখ যুদ্ধে না এসে কোনাকাঞ্চি দিয়ে গেরিলা আক্রমন চালালো আর অতর্কিত লুটতরাজ অব্যাহত রাখল। এতদিকে সৈন্য পাঠিয়ে মারাঠা দমন করতে গিয়ে আলিবর্দি পড়লেন ভারি মুসিবতে।
সোজা আঙুলে ঘি ওঠেনা দেখে আলিবর্দি দুই নম্বরী পথ ধরলেন। ভাস্কর পাঁটকে নানাবিধ আদর করে সুমিষ্ট চিঠি পাঠানো হল যেন তিনি বৈঠকে আসেন। বিরাট তাম্বু খাটানো হল, আর চিপার মধ্যে লুকিয়ে রাখা হল গুপ্তঘাতক। মারাঠা জেনারেল ও তার উচ্চপদস্থ কর্মকর্তাগণকে ভয়ংকর আদর করে তাঁবুতে নিয়ে যাওয়া হল, তারপরে তাদের কল্লা নামিয়ে দেয়া হল। জেনারেল ভাস্কর পাঁট এর কল্লা ঝুলিয়ে আলিবর্দি বাইরে অপেক্ষারত মারাঠা সিপাইদের তেড়ে গেলেন।
সিপাইরা অলরেডি পালিয়ে গিয়েছিল। তাদের ডেকে এনে এইরকম অপমান করার রাগ তারা ঝাড়া শুরু করলো গ্রামবাংলার মানুষের উপর। গ্রামের পর গ্রাম জ্বালিয়ে দেয়া হল, লোকজনের হাত পাও নাক কান ইচ্ছামত কেটে হাতে ধরিয়ে দেয়া হতে থাকল। সে এক অবিশ্বাস্য অমানুষিক বর্বরতা। কয়েকমাস চললো এই নারকীয় তান্ডব, তারপরে তারা নাগপুর ফিরত গেলো।
আলিবর্দির তখন হালুয়া টাইট। আরো দুই দুইটি মারাঠা আক্রমনের মুখোমুখি তিনি তখন। পূবদিকে ষাট হাজার ঘোড়সওয়ারের বিরাট বাহিনী রুগা’জী ভোঁসলের কমান্ডে উড়িষ্যা তছনছ করে যাচ্ছিলো, ভাস্কর পাঁট রুগা’জীরই জেনারেল ছিলেন। পশ্চিমে সমশক্তির মারাঠা বাহিনী বালাজী রাও এর কমান্ডে আক্রমন করে বিহার। একই সাথে চলছিল লুট।
এইরকম ডাইনে বাঁয়ে আক্রমনে আলিবর্দি দিশেহারা। কিন্তু কয়দিন পর শয়তানে শয়তানে লাগলো কাইজা। দুই মারাঠা কমান্ডার প্রথমে ঠিক করেছিলেন চৌথ আর লুটের মাল আধাআধি বখরা হবে, কিন্তু দুই পক্ষই একে অপরকে সন্দেহ করছিল যে তারা ঠিকমত লুটের মাল দেখাচ্ছেনা। আলিবর্দি এইবার বুদ্ধিমানের মত পেশোয়া কমান্ডার বালাজী রাও এর সাথে চুক্তি করলেন। চুক্তি অনুযায়ী, আলিবর্দী পেশোয়াকে চৌথ প্রদান করবেন আর তার বদলে পেশোয়া বাবাজী ভোঁসলে বাবাজীকে পিটিয়ে বাংলা থেকে বের করে দেবে।
শুরু হল চিটিংবাজীর কম্পিটিশন। মারাঠা রাজারা ছিল ব্যাপক লুভী, তারা মাঝে মাঝে চুক্তি মানত মাঝে মাঝে মানত না। যখন যেইটা সুবিধা। কয়দিন পর বালাজী দেশে ফিরে গেলেন গ্র্যান্ড মারাঠা এম্পায়ার তৈরির লক্ষ্যে, এদিকে দুই মারাঠা বর্গী পার্টি সম্মুখ সমরে লিপ্ত না হয়ে বছর বছর বাংলা আক্রমন করে বার্ষিক লুটের রাজত্ব কায়েম করলো। শেষ পর্যন্ত ১৭৫০ সালে আলিবর্দি রুগা’জী ভোঁসলের সাথে সন্ধি করলেন। সন্ধি অনুযায়ী, উড়িষ্যা পেল রুগা’জী। আর বাংলা বিহার বাবদ তাকে বাৎসরিক চৌথ মঞ্জুর করা হল বারো লক্ষ রুপী।
মারাঠা ভেজালের সাথে যুক্ত হয়েছিল আফগান উৎপাত। আলিবর্দির ভাই হাজী আহমেদ আর আফগান মুস্তাফা খাঁ এর মধ্যে দ্বন্দ্ব তৈরী হল, হাজি অভিযোগ তুললেন যে মুস্তাফা তলে তলে মারাঠাদের সাহায্য করছে। মুস্তাফা পালিয়ে গেল পাটনা, কিন্তু তাকে ধরে ফেলা হল আর কল্লা কেটে শহরময় কল্লা ডিসপ্লে করা হল। আফগান সিপাইরা গেল ক্ষেপে, তারা হাজিকে আটক করলো। নানান পাইকারি পিটুনির পর তার পা হাতীর পায়ে বেঁধে ছ্যাড়ছ্যাড় করে রাস্তায় হিঁচড়ানো হল, ঐ অবস্থাতেই তিনি মারা যান।
আলিবর্দি মারা যান ১৭৫৬ সালে। তার শেষ জীবন পারিবারিক যন্ত্রনায় অতীষ্ঠ ছিল। মারাঠারাও তাকে আরামে ঘুমোতে দিত না। নবাব প্রাসাদের এক মুসলমান ঐতিহাসিকের বয়ানে আমরা পাই আলিবর্দির একটি দিনের বর্ণনাঃ
“নবাব আলিবর্দি দৈনিক সূর্যোদয়ের দুই ঘন্টা আগে ঘুম থেকে উঠতেন, আর ফযর নামাজের পর বন্ধুদের নিয়ে কফি খেতেন। সাতটা থেকে নটা তিনি নানান অফিসারের ওজর আপত্তি মন দিয়ে শুনতেন, তারপর নটায় তাকে গান কি কবিতা শোনান হত। মাঝে মাঝে তিনি পাকঘরেও হানা দিতেন, আর তার সরাসরি তত্ত্বাবধানে রান্নার আয়োজন চলতো। দশটায় তিনি খানা খেতেন, তারপরে অতিথীরা হাত ধুয়ে চলে যেত আর তিনি গল্প শুনতে শুনতে নিদ্রা যেতেন। একটাই ঘুম থেকে উঠে তিনি এক কাপ হিমশীতল পানি খেয়ে নামাজ পড়তেন, আর আসর ওয়াক্ত পর্যন্ত সুললিত কন্ঠে কুরান শরীফ পাঠ করতেন। ওইসময় আলেমউলামার দল কফি আর হুক্কা খেতে খেতে গল্প করতো তার সাথে, আলিবর্দি কফি খেতেন কিন্তু কিন্তু ধূমপানের অভ্যাস তার ছিলনা। এরপরে বড় বড় অফিসার বিশেষ করে জগতশেঠ আসতেন দরবারে আর সারা ভারতের সংবাদ তাকে দেয়া হত। এই সময়টা নবাব হাসি মস্করা করতেন বড়, দুটো ঘন্টা কিভাবে যেন কেটে যেত। এইবার মাগরীব। নামাজ পড়ে নবাব জেনানাদের সাথে মোলাকাত করতেন। রাতের খাবার পরিবেশিত হত, তাতে ঝুড়ি ঝুড়ি ফল আর মিঠাই। নবাব সাধারনত নিজে না খেয়ে সকলের মাঝে বিতরন করতেন তা। খাওয়া শেষে নারীরা বিদেয় হতেন, আর দরবারে দাঁড়িয়ে যেত প্রহরীর দল। আরও আসত গল্পবাজের দল, তাদের গল্প শুনতে শুনতে নবাব গভীর নিদ্রায় তলিয়ে যেতেন।”
(শেষ)
অনুবাদকের নোটঃ
নবাবনামা এইখানেই খতম। পরবর্তী নবাব আপনার আমার চক্ষের মণি বুকের ধন সিরাজউদ্দৌলার বর্ণাঢ্য আহাম্মকী ক্যারিয়ার একটি স্বতন্ত্র সিরিজের দাবীদার, তাই অচিরেই আসছে ব্র্যান্ড নিউ সিরিজ পরাজিত নবাব সিরাজউদ্দৌলা।
হ্যাঁ ভাই। সিরাজভক্তরা দমবন্ধ করে অপেক্ষা করুন।

<জেমস হুইলারের “The History of India from the Earliest Ages: pt. I. Mussulman rule. pt.II. Mogul empire. Aurangzeb” অবলম্বনে।>
…............................................................
সংবিধিবদ্ধ সতর্কীকরণঃ লিখকের মতামতের জন্য অনুবাদক দায়ী নহেন।


ছবির গল্পঃ মালিক অম্বর বিষয়ক জাহাঙ্গীরের মনকলা



চতুর্থ মোগল বাদশা নূরউদ্দীন মুহম্মদ জাহাঙ্গীরের বুদ্ধিশুদ্ধি ছিল অল্প। তার টাইটেল জাহাঙ্গীর ফার্সীতে বোঝায় দুনিয়াজয়ী ব্যক্তি, তাই তার হুকুমে আঁকা ছবিতে প্রায়ই দেখা যায় তিনি হাস্যকরভাবে জামাজুতাসুদ্ধা একটা আস্ত ভূগোলকের উপর খাড়িয়ে আছেন। এইরকম একটা ছবি নিয়ে আলোচনা করি আজকে চলেন। ছবিতে মাছের উপর গরু, গরুর উপর পৃথিবী, পৃথিবীর উপর জাহাঙ্গীর। হাতে সোনার ধনুক, সেইটে দিয়ে সোনার তীর ছুঁড়ে মারছেন সড়কির উপর গাঁথা একটি কৃষ্ণাঙ্গ মানুষের কেটে ফেলা মাথার হাঁ করা মুখের দিকে।
কৃষ্ণাঙ্গ মানুষটি দক্ষিণ ভারতের আফ্রিকান বংশোদ্ভূত গেরিলা কমান্ডার চাপু ওরফে মালিক অম্বর, যার যন্ত্রনায় বাপবেটা আকবর জাহাঙ্গীর ছিলেন অতীষ্ঠ।

ছবির নানান দিক নিয়ে কথা বলা যাবে তবে তার আগে দুই কথায় দেখে নেই মালিক অম্বর সাহেব কে এবং কেন। মালিক অম্বর একটি সম্মানসূচক টাইটেল, জন্ম নাম নয়। তিনি জন্মেছিলেন ষোড়শ শতাব্দীর মধ্যভাগে ইথিওপিয়ায়। লোকে ডাকত চাপু। অল্পবয়েসে তাকে দাস করে পূবপানে নিয়ে যাওয়া হয়, ইয়েমেনের মোকায় এসে তিনি ইসলাম ধর্ম গ্রহন করেন। পোক্ত শরীর এবং তীক্ষ্ণ বুদ্ধির অধিকারী চাপু দ্রুত লোকের নজর কাড়েন। তৎকালীন আরব মালিক তার শিক্ষার ব্যবস্থা করে দেন। নানা ঘটনার ঘনঘটার মাধ্যমে তিনি প্রথমে বাগদাদ এবং তারপর ভারতের দাক্ষিণাত্যে হাজির হন।
১৬১০ সাল। দাক্ষিণাত্যে মালিক অম্বর ততদিনে দুর্ধর্ষ মিলিটারি কমান্ডার। ইংরেজ বণিক উইলিয়াম স্মিথ লিখে গেছেন মালিক অম্বরের নেতৃত্বে দশ হাজার হাবশি সিপাই আর চল্লিশ হাজার ভারতীয় সিপাই। তৎকালীন পর্যটকদের কিঞ্চিৎ বাড়িয়ে বলার অভ্যাস ছিল তবে বাহিনী যে বিশাল ছিল সেইটা সত্য বলে ধরা যায়। বিবিধ সিপাইয়ের পাশাপাশি অশ্বারোহী এবং গোলন্দাজ বাহিনী ছিল তার কমান্ডে। আফ্রিকান বেরাদার পানির গেরিলা জঞ্জিরার সিদ্দিদের সাথেও মালিক অম্বরের ব্যাপক খাতির ছিল, দুই হাবশি দল মিলে মোগলদের তারা বিরাট বাঁশের উপর রাখতেন জলে-ডাঙ্গায়।
জঞ্জিরার সিদ্দিদের গল্প আরেকদিন। দাক্ষিণাত্যে ফিরি।
মোটের উপর অম্বরঘটিত যন্ত্রণায় বাদশা জাহাঙ্গীরের ছিল মহা মুসিবত। আহমাদনগর তথা দাক্ষিণাত্য জয়ের স্বপ্ন তার বাপ আকবরের, কিন্তু এই বদমাশ হাবশি জেনারেলের আঁৎকা গেরিলা আক্রমণে তার আর উপায় রইল কই। ১৬০০ সালের দিকে আকবর আহমাদনগর জয় করেন ঠিকই কিন্তু নগদে তা ফের মালিক অম্বরের আয়ত্বে চলে যায়। ১৬০৫ থেকে ভূগোলকের উপর খাড়ানো জাহাঙ্গীর রাগের চোটে কাঁথাবালিশ বগলে নিয়ে মাটি কামড়ে পড়ে রইলেন কাছাকাছি মান্ডুতে, যেন যেকোন মূল্যে দাক্ষিণাত্য হাত করা যায়।
শেষতক তা আর হয়নি। ছবিতে কাটামাথা হাবিজাবি প্রোপাগান্ডা যাই দেখেন না কেন, সত্য হল জাহাঙ্গীর সাদা পাদুকা সহকারে মালিক অম্বরের ত্রিসীমিনাতেও ঘেঁষতে পারেননি, ছবিতে তীর ছুঁড়ে মনকলা খাওয়াই সার।
এইবার পাঠক স্ক্রল করে উপরে যান। ভালো করে ছবিটা খেয়াল করেন। ছবির শিল্পীর নাম আবুল হাসান, ১৬১৬ থেকে ১৬১৮র দিকে আঁকা। জাহাঙ্গীরের গ্লোব ফেটিশের কথা আগেই বলেছি, তাই আপাতত গ্লোবের উপর নিচ খিয়াল করি। ভূগোলক দাঁড়িয়ে আছে গরুর উপর, গরু আছে মাছের উপর। এই দুনিয়ার তলায় গরু আর মাছের কাহিনী ভারতের পুরাণ মেটাফর, মৎস্যের উপর ষাঁড় “ধর্ম” ইত্যাদি। 
ছবির ডানদিকে মাঝামাঝি জাহাঙ্গীরের পাছার পেছনে সোনালি একটি পাখি বিনা কারণে উষ্ঠা খাচ্ছে। এইটি গুরুত্বপূর্ণ মেটাফর, পাঠক খেয়াল করেন মালিক অম্বরের মাথার উপরে পেঁচা। পেঁচা ইজিকোল্টু রাত ইজিকোল্টু অন্ধকার ইজিকোল্টু আফ্রিকান মালিক অম্বর ইজিকোল্টু খারাপ লোক, আর তার বিপরীতে উষ্ঠারত সোনালি পাখি ইজিকোল্টু ভোর ইজিকোল্টু জাহাঙ্গীর ইজিকোল্টু কতনা ভালো সবকিছু। আরো খেয়াল করলে দেখবেন কাটামাথার নিচে আরেকটা পেঁচা ঘাড় মটকে ঝুলে আছে। তাকে জাহাঙ্গীর জোরপূর্বক ঝুলিয়েছেন নাকি সে পেঁচা ব্যাটা নিজেই খারাপ ইজিকোল্টু অন্ধকারের জীব সেই লজ্জায় ফাঁস নিয়ে ঝুলে গিয়েছে বলা কঠিন।
মালিক অম্বর আর তীরন্দাজ জাহাঙ্গীরের মাঝখানে ঝুলানো দাঁড়িপাল্লা। সৎ লোকের শাসন চাই জাতীয় বালছাল প্রোপাগান্ডার ইতিহাস দেখা যায় আমাদের পুরাতন।
উপরে মুক্ত আকাশে দুইটা ইয়রোপীয় স্টাইল ফেরেস্তা টাইপ দেবশিশু তীরতলোয়ার এগিয়ে দিচ্ছে। এইটে পরিষ্কার ইয়োরোপীয় টেকনিক, চিত্রকর আবুল হাসানের স্পষ্টতই পশ্চিমা ছবির উপর পড়াশোনা ছিল।
মালিক অম্বরের মাথায় পাগড়ি নাই। এইটি মর্যাদাপূর্ণ অপমান। ক্লোজ রেঞ্জে দাঁড়িয়ে জাহাঙ্গীর একটি তীর এরই মধ্যে মালিক অম্বরের মুখে নিখুঁত নিশানায় ঢুকিয়ে দিয়েছেন এবং দুই নম্বর তীর এই গেল বলে। মালিক অম্বরের আজকে আর নিস্তার নাই। ভাগ্যিস সে ব্যাটা সোজা চেয়ে আছে, মাথা নিচু করলে অম্বর দেখতে পেতেন তলায় ঠেস দেওয়া জাহাঙ্গীরের গাদাবন্দুক। ঢিঁসিঁয়া!
অতএব পাঠক একেই বলে বাদশাহী মনকলা। ছবির প্রোপাগান্ডায় প্রতারিত হইবেন না, দুর্ধর্ষ আফ্রিকান মিলিটারি কমান্ডার চাপু ওরফে মালিক অম্বর দুর্দান্ত দাপটে ১৬২৬ সালে অক্কা পাবার আগ পর্যন্ত মোগলদের আওতার বাইরেই ছিলেন। 
ছবির গল্প আজকের মত শেষ হল।
…	…	…
পুনশ্চঃ ছবির টেকনিকাল দিক উপরের নিন্দাবাদ মুক্ত। ছবিটি কৌশলগত এবং খুঁটিনাটি দিক দিয়ে নিশ্চিতই একশোতে একশো, চিত্রকর আবুল হাসানের টুপিখোলা কুর্নিশ সহকারে সাবাশি প্রাপ্য।
সূত্রঃ
নাভিনা নাজাত হায়দার, মারিকা সরদারঃ সুলতানস অফ ডেকান ইন্ডিয়া ১৫০০ - ১৭০০
সঞ্জীব প্রসাদ শ্রীবাস্তবঃ জাহাঙ্গীর এ কনোসিয়র অফ মুঘল আর্ট
কেনেথ রবিন্স, জন ম্যাকলডঃ আফ্রিকান এলিটস ইন ইন্ডিয়া
রোজমেরি ক্রিল, কপিল জরিওয়ালাঃ দি ইন্ডিয়ান পোর্ট্রেট ১৫৬০ - ১৮৬০
https://en.wikipedia.org/wiki/Jahangir
https://en.wikipedia.org/wiki/Malik_Ambar



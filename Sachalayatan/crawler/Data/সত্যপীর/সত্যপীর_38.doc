ফাঁসুড়ে - শেষ পর্ব



(দ্বিতীয় পর্বের পর)
ছোট বেগম নূরে জান্নাতের আজকে মহা আনন্দের দিন। নবাব আসাফউদ্দৌলা তশরীফ রাখছেন আজ রাতে, বলে দিয়েছেন রাতে খাবেন। সারাদিন পাকশালায় নিজ হাতে তদারকি করে বেগম নবাবের জন্য তৈয়ার করেছেন সাদা পুলাউ, কোর্মা, শামী কাবাব, বটি কাবাব, ঘুটা কাবাব, শিক কাবাব, রুমালি রোটি, দম পোখত, মাংসের কালিয়া, শীরমল আর জর্দা। বরফের কুঁচি মিশ্রিত ফলের রস বানানো হয়েছে তিনরকম। নবাব খেয়ে কেমন তৃপ্তির ঢেকুর তুলবেন ভেবেই নূরে জান্নাতের খুশীতে দাঁত বের হয়ে যাচ্ছে।
এই উপলক্ষ্যে বেগম ঠিক করেছেন ঢাকা থেকে আনানো আবরোয়ান মখমলের জামা পরবেন। আব অর্থাৎ পানি, রোয়ান মানে প্রবাহিত হওয়া। আবরোয়ান মখমল অর্থাৎ কিনা প্রবাহিত পানির মত মখমল, ব্যাপক স্বচ্ছ কাপড় কিনা তাই এই নাম। পানিতে ভাসিয়ে রাখলে এই কাপড় পানি থেকে আলাদা করা শক্ত। হেরেমের পানওয়ালি গুলজার বেগম বলছিল এই আবরোয়ান পরে আওরঙ্গজেবের এক মেয়ে তার সামনে গেলে বাদশা নাকি তাকে তেড়ে মারতে আসেন, আর বকাবকি করেন বেয়াদব মেয়ে তোর জামা কোথায়! মেয়ে কাঁদতে কাঁদতে উত্তর দিয়েছিল, কিন্তু আব্বাজান আমি যে সাত পরত আবরোয়ান পরলাম!
নবাব অবশ্য স্বচ্ছ জামা ভেদ করে বের হওয়া নূরে জান্নাতের শরীর দেখে রেগে যাবেন না, মুচকি হেসে বেগম ভাবল। একটু গড়িয়ে নেওয়া যাক, সারাদিন বেশ ধকল গেছে। বেগম বিছানায় উঠে একটু চোখ বুঁজলেন। দুইটি চাকরানী এসে নবাবের জন্য জালায় সুরা ভরে রেখে গেল।
নবাব যখন মহলের ভিতরে নূরে জান্নাতের কক্ষে প্রবেশ করলেন ততক্ষণে সন্ধ্যা হয়ে গিয়েছে। বউকে দেখে দরাজ হেসে এগিয়ে আসতে আসতে নবাব বললেন, আহা এই যে আমার নূরে জান্নাত। বেহেশতের আলো। বেগম, আমি যদি মরার পরে গিয়ে বেহেশতের আলো দেখি তাহলে বুঝতে হবে আমাকে জাহান্নামের একবারে কোনায় রাখা হয়েছে। মধ্য জাহান্নাম থেকে কি বেহেশত দেখা যায় বল?
শিউরে উঠে বেগম নবাবকে জড়িয়ে ধরে বললেন, নাউজুবিল্লাহ! আপনি জাহান্নামে যাবেন কেন? আমি সারাদিন আপনার সুখের জন্য দোয়া করি আল্লাহ নিশ্চয়ই দেখছেন। 
হা হা করে হেসে বেগমের পিঠে ও নিতম্বে হাত বুলাতে বুলাতে নবাব বললেন, তাই কর বুঝি সারাদিন? আচ্ছা বেশ বেশ। কাছে এসো দেখি, একটু দেখে নেই আমার বেগমকে।
লজ্জা পেয়ে ছাড়ানোর চেষ্টা করে বেগম বললেন, আরে একি! খাবার দেয়া হবে যে এখন। খাবারটা খেয়ে নিন, আপনার সব পছন্দের খানা পাকানো হয়েছে আজ।
দুইহাতে বেগমকে বিছানায় আধাশোয়া করে নবাব বেগমের জামা ঢিলে করতে করতে বললেন, সেই ফিরিঙ্গির কথা খেয়াল আছে?
কে?
সে যে এক ফিরিঙ্গির কথা জিজ্ঞেস করছিলে আমাকে গত মাসে। আঁকিয়ে ছোকরা।
ও হ্যাঁ হ্যাঁ। সে তো চলে গেছে শুনলাম।
বাহ, তিক্ত হেসে নবাব বললেন, সব খবরই তো রাখো দেখছি।
এইবার ভয় পেল ছোট বেগম। ব্যাপার কি, ফিরিঙ্গি নিয়ে কথা হচ্ছে কেন? এখন তো সোহাগের সময়। বেগম মৃদু কন্ঠে বললেন, তানহা বলছিল সবাইকে তাই শুনলাম। আলাদা করে তো খোঁজ নেইনি। দরকারই বা কি।
আচমকা ঠাস করে একটা শক্ত চড় কষালেন নবাব বেগমকে। তারপর তার গলা টিপে হিসহিস করে বললেন, নষ্টার নষ্টা, তুই দিনরাত ফিরিঙ্গির স্বপ্নে জামা ভেজাস সেই খবর আমি জানি না মনে করেছিস? আস্ত মহলের লোকে জানে তুই প্রতিদিন কেমন ফিরিঙ্গির কথা জনে জনে জিজ্ঞেস করে বেড়াতি। তোর সাধের ফিরিঙ্গি কোথায় এখন? কোথায়? ফিরিঙ্গিকে যেরকম খতম করেছি সেরকম তোকেও মেরে পানিয়ে ভাসিয়ে দিব আমি আর বেচাল দেখলে, মনে থাকে যেন।
তারপরে গভীর আক্রোশে বেগমের ভেতর সর্বশক্তি দিয়ে প্রবেশ করলেন নবাব আসাফউদ্দৌলা। বেগমের চাপা আর্তনাদের শব্দ মহলের সুদূরতম প্রান্তের মানুষটিও যেন শুনতে পেল, তারপর দীর্ঘ নীরবতা। শুধু হাতির দাঁতের কাজ করা পালঙ্ক কেঁপে কেঁপে ওঠার আওয়াজ ভেসে আসতে থাকল অল্প।
এদিকে একই সময়ে ঝিলমগড়ের মাঠে আগুন জ্বালিয়ে তার পাশে বসে খাচ্ছিল মতিলাল আর ফিরিঙ্গি চার্লস। সারাদিন গরুর গাড়ি চালিয়ে এসেছে মতিলাল, পেছনে চার্লস বসে বসে বাইরে তাকিয়ে ছিল। ফিরিঙ্গিটা গাড়ল আছে, ভাবে মতিলাল। একটু পরে পরে খালি বলে শুক্রিয়া শুক্রিয়া। কারণ ছাড়াই। ফিরিঙ্গি এক আজব চীজ।
খাবার শেষ করে বাটিঘটি নিয়ে মতিলাল কুয়ার পাশে গেল। বেশ বড় কুয়া, নুড়ি ছেড়ে দিলে বেশ অনেকক্ষণ পরে আওয়াজ পাওয়া যায়। গভীর কুয়াই তার প্রয়োজন। ঘষে ঘষে বাটি ধুতে ধুতে মতিলাল ভাবছিল কিভাবে ফাঁস নেওয়া যায়। ফাঁস তো নিলেই হলনা, মা কে খুশি রাখতে হবে। সবকিছুরই নিয়ম আছে। ঠিক কি পন্থা নেওয়া যায়? 
ব্যাটা তাগড়া আছে, ভাবল মতিলাল। যদি ভাষা বুঝতোও সেই ক্ষেত্রেও আচমকা পেছন থেকে ফাঁস নেওয়া বুরবকের মত কাজ হত। তাগড়া লোক সামলাতে আরো দুই জন লাগবে হাত আর পা চেপে ধরে রাখতে। এর ক্ষেত্রে ঝাড়ফুঁক পদ্ধতি কাজে লাগানো গেলে ভাল হত। এই পদ্ধতি অবশ্য সে কখনো ব্যবহার করেনি, রামা সিং এর দলের কাছে শোনা। একজন অসুস্থ হবার ভান করে, আর সকলে ব্যাপক ঝাড়ফুঁক করা শুরু করে তার উপর। মহা সমারোহে পানি ফুটানো হয় রাতের বেলা, আর নির্দেশ দেয়া হয় যেন সকলে আকাশের দিকে তাকিয়ে পঞ্চান্নটা তারা গোণে। পথিকের দল বোকার মত উপরে তাকিয়ে তারা গোণে আর তখনই ফাঁস দেওয়া হয়। উপরে তাকিয়ে থাকা মানুষের গলা ফাঁস মারার জন্য বড় আরাম।
কিন্তু এই ফিরিঙ্গির বাচ্চা তো তার কথাই বুঝবে না। একে মারার উপায় কি? ঘুমের মধ্যে মারা যায় অবশ্য। মা বড়ই নারাজ হবেন, ভাবতে গিয়ে হেসে ফেলল মতিলাল। ফিরিঙ্গি মারবে শুনে মা তো নিশ্চয়ই এমনিতেই রেগে টং হয়ে আছে, আর মায়ের রাগকে ভয় করে কি ফায়দা? 
হঠাৎ এই কথাটা তার বুকে অনেক বল এনে দিল। তাইতো, মায়ের রাগকে আর ভয় কি? সে তো পাপই করছে, পাপ করতে নিয়ম মানার কি প্রয়োজন? গলা টিপে মারলেই হয়!
মুখে পানি দিয়ে ভালোমত মুখ মুছে মতিলাল আরেকটু ভাবল। গলা টিপে সে কখনো হত্যা করেনি, এই ঝুঁকি নেয়া ঠিক হবে না। ফাঁসই নিতে হবে। ভাবতে ভাবতে ঘটিবাটি নিয়ে আবার গরুর গাড়ির কাছে ফিরে গেল মতিলাল। দেখল ফিরিঙ্গি তার দিকে তাকিয়ে হাসছে। সেও একটু হাসল। তারপরে বড় কড়াইটা নিয়ে পেছনে জঙ্গলে গেল। ফিরিঙ্গি তাকে দেখতে পাচ্ছে না, সে হাতে মাথা রেখে শুয়ে আছে। মতিলাল ঠিক করল কড়াই দিয়ে ফিরিঙ্গির মাথায় শক্ত বাড়ি দিয়ে অজ্ঞান করে তারপরে ফাঁস নিবে। কড়াইটা শক্ত করে ধরে এগোতেই সে দেখল ফিরিঙ্গি উঠে বসেছে, উপরের দিকে চেয়ে হাঁ করে তাকিয়ে দেখছে আকাশ।
দ্রুত সিদ্ধান্ত নিল মতিলাল, কড়াই নয়। পেছন থেকেই এখন চমৎকার ফাঁস নেওয়া যাবে। পা টিপে টিপে এগোতেই একটা শেয়াল ডেকে উঠল।
অবিশ্বাসে চোখ ছানাবড়া হয়ে গেল মতিলালের। কালীমা শুভ সংকেত দিচ্ছেন? নিজের ভাগ্যকে বিশ্বাস করতে পারলনা সে, মা কি তবে তার পাশেই আছেন? অভয় দিচ্ছেন? সে তো মোটেই সংকেতের জন্য অপেক্ষা করছিল না এইবার। যে মাকে চটিয়েছে সেই মা কি আর তাকে অভয়সংকেত দেবেন, ভেবেছিল মতিলাল। কিন্তু শেয়ালের ডাক তো ঠিকই শোনা গেল। মা কুপিত হননি তাহলে!
মৃদু আত্মবিশ্বাসের হাসি হেসে মতিলাল পা টিপে টিপে নিঃশব্দে পিছন থেকে হলদে রুমাল দিয়ে দিল টান। রুমাল আগে থেকেই একটু ভিজিয়ে নেয়া, আর প্যাঁচানো। রুমাল ভালোভাবে এঁটে বসে এইভাবে। সর্বশক্তি দিয়ে মতিলাল দুই হাতে টান দিল, চার্লস নেতিয়ে পড়ছিল ধীরে ধীরে। বাঁধন অল্প আলগা করে আবার প্রচণ্ড টান দিল মতিলাল, এইবার আস্তে আস্তে গড়িয়ে পড়ে গেল ফিরিঙ্গি চার্লস। ফাঁসুড়ে মতিলালের বুক তখন হাপরের মত ওঠানামা করছে।
খতম!
ধীরেসুস্থে গরুর গাড়ি গিয়ে ঝোলা থেকে হাতুড়ি নিয়ে আসল মতিলাল, হাঁটু কনুই বুকের হাড় এগুলি ভেঙে দিতে হবে। হাড্ডিওলা শরীরের জন্য বড় গর্ত খোদা লাগে কিম্বা বড় কুয়া প্রয়োজন। সে গোর দেবেনা, গাঁইতি নেই। হাড্ডি ভেঙে শরীরটা তুলে নিয়ে কুয়ায় ফেলে দেবে। ফিরিঙ্গির পকেট থেকে পয়সাকড়ি বের করল মতিলাল। দুইটা মোহর, একদলা কাগজ আর একটা আংটি। আংটি আর মোহর আলাদা করে রেখে হাড্ডি ভাঙতে ব্যস্ত হয়ে পড়ল মতিলাল। আর নিম্নস্বরে জপতে লাগল মন্ত্র।
…...................................................................................................
কিছুদিন পরের কথা। মতিলাল খবর পেল দূর্গাপুরে রথের মেলা বসছে। তার হাতে কাজকর্মও নেই তেমন, বসে বসে খায় নবাবের দরবারে। ভাবল মেলায় যাওয়া যাক, একটা নয়া পাগড়ি কিনতে হবে। আলিগড়ের পাগড়িগুলা জানি কেমন কেমন, বেশী চকচকে। বাজে একদম। 
সকাল সকাল রওনা দিল মতিলাল দূর্গাপুরের দিকে। ঝোলা থেকে গুড় বের করে খেতে খেতে চণ্ডীপুরের জঙ্গলের পাশে মাঠ দিয়ে হাঁটার সময় দেখল একটা কুয়া। থেমে একটু পানি খেয়ে নিল সে, তারপর আবার হাঁটা। চমৎকার মৃদুমন্দ বাতাস দিচ্ছে, রোদ মোটেই ক্যাটকেটে নয়। মহানন্দে হাঁটতে লাগল মতিলাল।
এমন সময় আচমকা দুই পায়ের ফাঁকে পাথর বাঁধা রুমাল বেজে ধড়াম করে মাটিতে পড়ে গেল মতিলাল। নিজের চোখকে বিশ্বাস করতে পারলনা সে সেই রুমালে জড়ানো পা দেখে, এইরকম পায়ে রুমাল মারার কায়দা দশ গাঁয়ে একজনই জানে। দীর্ঘ দেহের একটা ছায়া তার কাছে এগিয়ে আসছে টের পেল মতিলাল, সেইদিকে তাকিয়ে ভয়ার্ত স্বরে মতিলাল অস্ফুটে বলল, বাপজান!
পিতা মাখনলাল হাত মুঠি করে চাপা গলায় হিসহিসিয়ে উঠল, তুই ফিরিঙ্গি মারছস মতি?
ঢোঁক গিলে মতিলাল দেখল এগিয়ে আসছে আরো কয়জন। তার ভাই চুনিলাল, জ্যাঠা মাধো, নাসির, হাতেম। হাতজোড় করে পিতাকে বলল মতিলাল, বাপজান আমি মারতে চাইনাই। আমারে দিয়া মারাইছে বাপজান। নবাব আমারে মাইরা ফালাইত বাপজান মাইরা ফালাইত।
মরলি না ক্যান হারামজাদা, শক্ত হাতে মতিলালের হাত পিছমোড়া করে ধরে হাঁটুর পিছনে লাথি দিয়ে শুইয়ে মাখনলাল বলল, সারা তল্লাটের লোক আমার কাছে আসে তালিম নিতে আর আমারই পোলা কিনা ফিরিঙ্গি মারে। হারামজাদা তুই জানোস তুই কার পোলা?
ব্যাথায় একটু কেঁপে উঠল মতিলাল। তার হাত শক্ত করে ধরা এই দুইটা শক্ত হাতই তাকে একদিন শক্ত করে অন্যের হাত ধরা শিখিয়েছিল। এই হাতের শক্তি কি তার অজানা? সে জানে মৃত্যু নিশ্চিত, তবু কাতর গলায় বলল, বাপজান। বাপজান। আমি মারতে চাইনাই বাপজান। মাপ কইরা দেও বাপজান। বাপজান।
তুই ফিরিঙ্গি মারছস মতি, পিতার গাঢ় গলায় যেন কান্নার সুর, ফিরিঙ্গি মারলে মা কুপিত হন। ফিরিঙ্গি মারছস রে তুই। ক্যান আমার দল ছাইড়া গেলি?
টপ করে গরম একফোঁটা অশ্রু মতিলালের হাতে পড়েছে টের পেল সে। দুর্ধর্ষ ঠগীসর্দার মাখনলালের চোখেও পানি আসে তাহলে? কি আশ্চর্য একটা দিন!
ঝাপসা চোখে অন্যদিকে চোখ ফেরাল মতিলাল। আকাশে সাদা মেঘের ছায়া, চমৎকার বাতাস দিচ্ছে। দূরে উড়ছে একটা চিল। গাছের পাতা নড়ছে অল্প অল্প। একটু দূরে অবাক হয়ে তার দিকেই তাকিয়ে আছে একটা কাঠবেড়ালি। এরকম কত দিনে এভাবেই শিকারকে শুইয়ে তার গলায় ফাঁস দিয়েছে মতি, নিজে ফাঁস খেতে খেতে ভাবল।
মরে যেতে এইরকম লাগে নাকি?


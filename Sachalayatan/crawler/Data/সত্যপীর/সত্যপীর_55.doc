কান্নার সুরে বৃষ্টি ঝরে নূপুরের মতন



সারাদিন ধরে ঝমঝম বৃষ্টি। সকালবেলা আটটা নয়টার সময়ও ঘর অন্ধকার, মনে হয় ভোর ছয়টা বাজে বুঝি। দশটার ক্লাস ধরতে দশটা ছাব্বিশে কলাভবন গেটে পৌঁছে ক্লাসে যাবার বদলে গেটের সিঁড়িতেই বসে যাই, মামা এসে লেবু চা দিয়ে যায় ঐতে চুমুক দেই বসে বসে। তারপর মুজিব হলে গিয়ে ঘুমন্ত বন্ধুকে চাঁটি মেরে ঘুম থেকে উঠিয়ে ডিম-বন দিয়ে দুপুর বারোটায় নাস্তা সেরে আরেক বন্ধুর বাসা মালিবাগ চলে গিয়েছিলাম। এখন সন্ধ্যা ছয়টা, রাজারবাগ পুলিশ লাইনের সামনে উত্তরাগামী বাসের জন্য অপেক্ষা করছি। বৃষ্টি কমে এসেছে, তবে আবার হুড়মুড় করে নামবে যেকোন সময়। পাশেই বুটবাদামওলা গভীর মনোযোগের সাথে ভাজা বাদাম থেকে বালু আলাদা করছে। কাছে টং দোকানে ক্যাসেট প্লেয়ারে বেজে চলেছে, হাতে রানে কানে। আঙ্গুলের চিপায় চাপায় ঘাও। আমাদের এই বিচ্ছু মলম, আপনারা ব্যবহার করেন। এর একটা বড় গুণ কি জানেন?
ছোট টং দোকান, নিরীহ চেহারার দোকানি পা তুলে গুটিশুটি মেরে বসে আছে। সাইডে লাল পলিথিন তেরচা করে টাঙানো যেন বৃষ্টির ছাঁট না লাগে। সামনে নানান শিশিবোতল আর কৌটা। ক্যাসেট প্লেয়ার বেজে চলেছে অবিরাম। ...আমি সেই ভাইকে অনুরোধ করে বলবো, আমাদের একটা বিচ্ছু মলম ব্যবহার করেন। এই মলম এক বছরের ছোট বাচ্ছাকে লাগাবেন। জ্বলবেনা। কোন জ্বালাপোড়া নাই। এমরান কেমিকেলসের বিচ্ছু মলম, আপনারা ব্যবহার করেন। কেনার আগে পেছনে এমরান কেমিকেলস লেখা দেখে খরিদ করবেন।
রাতের বেলা আবার হ্যাজাক বাতি জ্বালিয়ে অন্যকেতার বিচ্ছুমলমওলারা রাস্তায় হাজির হয়। রাস্তায় তারা ছোট ছোট বয়াম সাজিয়ে বসে, সেগুলির ভিতর আবার সত্যি সত্যি বিচ্ছু কিলবিল করে। কি কি সব তেল তারা বেচে। মাইক একটা হাতে নিয়ে বলে চলে, “ওরে! আমি যে আর পারলামনা। বলে আপনারা যারা মাঝরাতে বউকে” ইত্যাদি ইত্যাদি। যাকগে রাত এখনো নামেনি, তবে অন্ধকার নেমে আসছে দ্রুত।
রাস্তার উল্টাদিকে কালো গেটে বড় করে লেখা কারিতাস মানে ভালোবাসা। তাই নাকি? অদ্ভুত শব্দ কারিতাস। কোনদেশি শব্দ কে জানে। তবে ভালোবাসা স্বাস্থ্যকর জিনিস।
এরই মাঝে বেগুনি রঙের বিআরটিসি বাস হাজির। হেলপার ছোকরাটি টিকেট হাল্কা ছিঁড়ে আবার আমার হাতেই ধরিয়ে দিল, লাফ দিয়ে উঠলাম। আরও কিছু যাত্রী উঠার পর বাস ছাড়ল। অল্প এগিয়ে মৌচাক মোড়ে দেখা গেল ব্যাপক ভেজাল লেগে গিয়েছে। পানি জমা রাস্তায় গর্তে পড়ে রিক্সার এক চাকা গেছে বেঁকে, আরেক রিক্সাওলা তাকে হাত লাগিয়ে সাহায্য করছে। এদিকে নানান সাংসারিক জিনিসপত্রে বোঝাই ঠেলাগাড়ি আড়াআড়ি ভাবে ঢুকিয়ে দিয়েছে এখন ডাইনে বাঁয়ে কোনদিকেই এগুতে পারছেনা। রিক্সাওলারা ক্রিং ক্রিং বেল বাজিয়ে তার তীব্র প্রতিবাদ করছে, কোন কোন রিক্সাওলা ঠেলাগাড়িওলার মাকে নিয়ে নানান ইচ্ছাও প্রকাশ করল, তাই দেখে বাকীদের দাঁত বের করে সেকি হাসি! আমি জানালা দিয়ে বাইরে উঁকি দিলাম। বৃষ্টির বেগ বাড়ছে।
রামপুরা ব্রিজ ক্রস করার পর একটা ছোট লালচুলের মেয়ে বাসে উঠল, আর বিনা বাক্যে সবার কোলে দুইটা করে চকলেট রেখে যাওয়া শুরু করল। ইন্টারেস্টিং সেলিং স্ট্র্যাটেজি। মানুষের চকলেট লাগবে কিনা জিজ্ঞেস করার বদলে দিয়েই হাঁটা, পরে এসে টাকা নিবে আর হাতে টাকা না থাকলে কোল থেকে চকলেট কেড়ে নিয়ে যাবে আবার। আচ্ছা কেউ যদি চকলেট মুখে নিয়ে টাকা না দেয় তখন এরা কি করে? 
বিশ্বরোডে ট্রেনের সিগন্যালে যখন গাড়ি আটকে থাকে তখন মনে নানান চিন্তা হামলা করে। অদ্ভুত কিছু জায়গার নাম এই রোডে। কুড়িল, নদ্দা। কি অদ্ভুত নাম, নদ্দা। সেইখানে বাসাভাড়া কেমন কে জানে, আমি খালি নামের জন্যই সেখানে কখনো থাকতাম না। ভাই আপনি কোথায় থাকেন? আমি থাকি নদ্দা। এই উত্তর শুনেই তো হাসি আসে। থাকে নদ্দা। হে হে।
রাতের বেলা বিশ্বরোড সিগন্যালের পাশে ভ্রাম্যমান হালিমের দোকানে ভিড় দেখা যায়। উপরে সাইনবোর্ডে লেখাঃ হালিম। ছোটঃ তিন টাকা, বড়ঃ পাঁচ টাকা। বিরাট হাঁড়ির পিছনে গম্ভীর হালিমওলার মুখ দেখা যায়। এই কাদার মধ্যে সে দাঁড়িয়ে আছে কিভাবে? উঁকি মেরে দেখি তার পায়ের তলায় ইট রাখা, পা তো শুকনাই মনে হচ্ছে। ব্যাটার বুদ্ধি হ্যাজ।
এয়ারপোর্ট পার হবার পরেই বৃষ্টি আবার বেড়ে গেল, সাঁই সাঁই ঘুরছে টাটা বাসের ওয়াইপার। শালার ভিজতেই হবে মনে হচ্ছে। ধুরু। আস্তে আস্তে বাস এগোয়। রাজলক্ষ্মী। আজমপুর। হাউজ বিল্ডিং। বৃষ্টি ধরে আসবে আশা করছিলাম, কিসের কি। ভিজতে ভিজতেই নেমে গেলাম। মাস্কট প্লাজার পাশে ভাজাপোড়ার দোকানে বাতি জ্বলছে। যাক ভিজে তো গেছিই, এই পাঁচ মিনিট হাঁটার জন্য পাঁচ টাকার পিঁয়াজু কিনা যাক। ঐ ফার্মেসিতেও একটু থামা জরুরি, সেলফোনের রিচার্জ কার্ড কিনতে হবে।
বাসায় ঢুকে মাথা মুছে রুমে ঢুকে যাই। দরজাটা বন্ধ করে দিলাম, বাতাস দিচ্ছে খুব। ইনকোর্সের জন্য কি কি সব হাবিজাবি ফটোকপি করেছিলাম কয়দিন আগে, ঐটা খুলে বসি। লো ভল্যুমে গানই বা নয় কেন? সদ্যকেনা ওয়ারফেজের সিডি ছাড়া যাক। 
শুধু শুধুই ভাবনা, যেতে চাইলে যাও চলে যাও। তবু কেন এ কান্না, জানি ভালো থাকতে। শুধু বলো না ভুলতে, চাইনা বাঁচার উপদেশ; দিন এমনই কাটবে খেয়ালের ফাঁদে।  তোমাকে মনে পড়বে যখনই জোছনা হাসে।
তোমাকে মনে পড়বে যখনই আকাশ ভেঙে বর্ষা কাঁদে।



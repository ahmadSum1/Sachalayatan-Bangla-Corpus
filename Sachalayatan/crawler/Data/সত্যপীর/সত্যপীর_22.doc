ওয়ারিশ - শেষ পর্ব



(দ্বিতীয় পর্বের পর)
লালচরী মাঠের উপর সুলতান মহব্বত জং এর তাঁবু। সকাল।
বড় একটা গাছের গুঁড়ি মাঠে পোঁতা, তাতে পিছমোড়া করে বাঁধা মধ্যবয়েসী হাসিন বানু। একটু দূরত্ব রেখে তাকে ঘিরে গোল হয়ে দমবন্ধ করে দাঁড়িয়ে আছে প্রচুর মানুষ। ভীড় ঠেলে কসাই জমির আস্তে আস্তে এগিয়ে গেল তার দিকে, হাতে ছুরি। প্রতিদিন বিশটার উপর গরু জবে দেয় সে, চিকন ছুরি দিয়ে পশুর ছাল ছাড়িয়ে আনা তার জন্য কোন ব্যাপারই না। তবে জ্যাতা মানুষের ছাল ছাড়ানো তার এই প্রথম।
খুব সাবধানে হাসিন বানুর ঘাড়ের পিছনে ছুরি দিয়ে পোঁচ দিতে শুরু করল জমির, আর হাসিন বানুর আর্ত চিৎকার শুনে ভয়ে ডানা ঝটপট করে উড়াল দিল পাশের ডালে বসা দুইটা পাখি।
অনতিদূরে অপেক্ষমাণ ইংরেজ ইস্ট ইন্ডিয়া কোম্পানীর তিন অফিসার সেই চিৎকার শুনে দুবাশ সুজা হাফিজকে জিজ্ঞাসা করল, কি ঘটনা হে? 
সুজা হাফিজ বলল, সুলতানপুত্র মীর্জা সাদাতের প্রধান পরিচারিকাকে ধরে আনা হয়েছে ফিরোজগড় দূর্গ হতে। গাপ হবার সময় মীর্জা সাদাত তারই জিম্মায় ছিল। সুলতানের হুকুমে তাকে জ্যান্ত চামড়া ছাড়ানো হচ্ছে।
মুখ বিকৃত করে ক্যাপ্টেন হ্যালিগান বললেন, যতসব অসভ্য ভারতীয়।
মেজর অ্যাপলটন তার দিকে তাকিয়ে বললেন, সামলে ক্যাপ্টেন। এ ব্যাপারে পরে কথা হবে। আপাতত মুখে খিল দিয়ে থাকো।
সুলতানের উজীর আবদুল মালিক এই সময় ইংরেজ অফিসারত্রয়ের কাছে এসে বললেন, সুলতান সায়েব নমাজ পড়ছেন। বেশী দেরি হবেনা। আপনারা আসুন দরবারী তাঁবুর ভেতর।
সকলে মিলে প্রবেশ করল দরবারী তাঁবুতে। দস্তরখান পেতে তখন চাকরেরা দিয়ে গিয়েছে তিন রকম ফলের শরবৎ, কাটা ফল, দুধ আর ক্ষীরের নানান মিষ্টান্ন। হাঁটু ভাঁজ করে এক পাশে তিন অফিসার বসলেন, পাশে দাঁড়িয়ে রইল দুবাশ সুজা হাফিজ। আরেক পাশে বসা উজীর আবদুল মালিক, সেনাপতি মোহর খাঁ, গোলন্দাজ প্রধান আমীর নসরৎউল্লা, সওয়ার প্রধান ফরিদ হাশমত। দূরে মাঠ থেকে তখনও ক্ষীণ কন্ঠে ভেসে আসছে পরিচারিকা হাসিন বানুর চিৎকার।
অল্পক্ষণ পরে সুলতান এসে তাঁবুতে ঢোকার পরে সকলে শশব্যস্তে উঠে দাঁড়াল। সুলতান বসে সকলকে হাত দেখিয়ে বসতে বললেন। মাথা ঝুঁকিয়ে দুবাশ সুজা হাফিজ সুলতানের সামনে ইংরেজ কোম্পানীর ভেট রাখলেন। পারস্যের অত্যুত্তম গালিচা। এক মুহুর্ত সেইদিকে চেয়ে তারপর সুলতান ইংরেজ অফিসারদের দিকে তাকিয়ে বললেন, মেজর অ্যাপলটন কে?
দুবাশ মারফত মেজর অ্যাপলটন বললেন, আমি।
সুলতান বললেন, মির্জা সাদাত খুন হয়নি। পানিতে সিদ্ধ করা হয়েছে কোন এক গরীবের বাচ্চা। মীর্জা সাদাতকে গুম করা হয়েছে, তুমি যেরকম লিখেছিলে। সাবাস মেজর, তোমার এলেম আছে বটে। 
মেজর অ্যাপলটন মৃদু হাসলেন।
সুলতান আবার বললেন, মীর্জা সাদাত কোথায় আছে জানো নাকি? আকবরের কাছেই আছে শুনলাম? আর তাকে খুন করার নাটকের মানেই বা কী?
আমাদের কাছেও খবর সেরকমই সম্মানিত সুলতান, মেজর বললেন, মীর্জা সাদাত আপনার ভ্রাতা আকবর খাঁ সাহেবের জিম্মায়। ফিরোজগড় দূর্গের ভিতরেই, কিন্তু আকবর খাঁ এর মহলে নয় সম্ভবত। আপনার দ্বিতীয় বিবি তাহিরা বেগমের মহলে আছে বলে আমাদের কাছে খবর এসেছে, তবে খবর পাকা নয়।
ঘাড় নাড়লেন সুলতান, আমিও সেরকম খবর পেয়েছি যে তাহিরা আকবরের কাছে নিজেকে সঁপে দিয়েছে। সে নষ্ট চরিত্রা মেয়েলোক, গায়ে জামা রাখতে তার কুটকুট করে। কতক্ষণে কার সাথে জামা খুলবে সেই চিন্তা করে সারাদিন। তার মেয়েগুলাও হয়েছে মহানষ্টা।
এই বলে সুলতান থামলেন, আর সকলে চুপ করে রইল। সুলতান একটু পর আবার মুখ খুললেন,
কিন্তু মেজর সায়েব, ফরাসী আমার কাছে না এসে মদ্যপ আকবরের কাছে গেল কেন? 
শান্ত কন্ঠে মেজর অ্যাপলটন বললেন, সম্মানিত সুলতান। আপনি ফরাসীদের সম্বন্ধে কতদূর জানেন আমি জানিনা, তবে আমি নিশ্চিত করে আপনাকে বলতে পারি ফরাসীরা একেকটি মূর্তিমান শয়তান। তাদের কাজই হচ্ছে সমাজকে অস্থিতিশীল করে তোলা, সোজা পথ বাদ দিয়ে বাঁকা পথে যাওয়া ইত্যাদি। সারাদিন মদ খেয়ে চিন্তাশক্তি লোপ পেলে মানুষ এরকমই আচরণ করে থাকে সুলতান বাহাদুর। ক্যাপ্টেন গি তেত্রো এক মদ্যপ গিয়ে ধরেছে আরেক মদ্যপ আকবর খাঁ কে, এতে অবাক হবার কিই বা আছে বলুন?
হাসলেন সুলতান, তাই বুঝি? বেশ বেশ। এই ফরাসীরা তো অতি বদ দেখি। ঠিক আছে। তা তোমাদের আমার কাছে কি প্রয়োজন?
এই মুহুর্তে আমাদের কর্তব্য আপনার পুত্র সন্তানের মুক্তির ব্যাপারে সর্বোচ্চ সহায়তাদান। আর কিছুই নয়।
বাহ। তোমরা তো মোটেই ফরাসী নও দেখছি। খুব ভালো কথা। তা মীর্জা সাদাত মুক্তি পেলে কিছু চাও টাও নাকি?
অস্বস্তিকর একটা নীরবতা নেমে এল তাঁবুতে। সুলতানের মিটিমিটি হাসি ধীরে ধীরে শুকিয়ে আসছে দেখে মেজর অ্যাপলটন তড়িঘড়ি করে বললেন, সব গোল মিটে গেলে আমরা হয়তো সম্মানিত সুলতানকে অনুরোধ করবো আমাদের শুল্কের ব্যাপারটা বিবেচনা করতে। সুলতান অবশ্যই জানেন বাদশাহ আলমগীরের ফরমান অনুযায়ী সাড়ে তিন শতাংশ শুল্ক আমরা দিয়ে থাকি হিন্দুস্তানে, কিন্তু অত্র এলাকায় তা পাঁচ শতাংশ। কিছু অসাধূ কর্মকর্তা আবার তার উপর আধা শতাংশ কেটে রাখে বন্দরে। মহান সুলতান যদি মনে করেন আমাদের বিশ্বস্ততা, আনুগত্য ও সর্বোচ্চ সহায়তার বিনিময়ে আমরা সাড়ে তিন শতাংশ বা তার কম শুল্ক প্রদান করতে পারি তাহলে ইংরেজ ইস্ট ইন্ডিয়া কোম্পানি আপনার কাছে চিরকৃতজ্ঞ থাকবে।
স্থির চোখে তাকিয়ে সুলতান বললেন, পাঁচের বদলে সাড়ে তিন। অর্থাৎ দেড় শতাংশ। দেড় শতাংশ শুল্কহ্রাস। আমার পুত্র মালিক মীর্জা সাদাত বাহাদুরের জীবনের বিনিময়ে দেড় শতাংশ শুল্কহ্রাস।
ভয়ংকর জোরে মাথা নেড়ে মেজর অ্যাপলটন বললেন, কখনোই নয়। দুইটি সম্পূর্ণ ভিন্ন বিষয় তো বটেই। মীর্জা সাদাতের মুক্তি আমাদের কর্তব্য। শুল্কের ব্যাপারটা সুলতানের বিবেচনা, এই বিষয়ে আমরা আপনার সাথে এমনিই যোগাযোগ করতাম। তবে এই মুহুর্তে শুল্ক আমাদের আলোচনার বিষয় নয়।
দীর্ঘ সময় সুলতান মহব্বত জং চুপ করে রইলেন। তারপর বললেন, ফরিদ হাশমত।
সওয়ার বাহিনী প্রধান ফরিদ হাশমত শশব্যস্তে বললেন, হুজুর।
ফিরোজগড় দূর্গ তাহলে কিভাবে আক্রমণ করা যায়? মীর্জা সাদাত আকবরের জিম্মায় থাকলে উত্তর পশ্চিম কোণে আছে, তাহিরার কাছে থাকলে দক্ষিণে। ঢাল আছে দক্ষিণে, ঐদিক দিয়ে ঢোকা ঠিক হবে কি?
প্রধান সেনাপতি মোহর খাঁ খুব বিরক্ত হলেন। এই ব্যাপারে নাম ধরে ডেকে ফরিদ হাশমতের সাথে কথা বলার কি হল, যুদ্ধের পরিকল্পনা করার অধিকার, অভিজ্ঞতা অথবা বিবিধ বাহিনী পরিচালনা করার ক্ষমতা কোনটাই তো ফরিদের নাই, রয়েছে মোহর খাঁ এর। সুলতান ফরিদ হাশমতের চাটুকারিতায় এসব ভুললে তো মুস্কিল। 
তিনি বাধা বললেন, হুজুর ফিরোজগড় আমাদের নিজেদের দূর্গ। কামান দেগে নিজেদের ঘরবাড়ি উড়িয়ে দিলে তো বড় সমস্যা হবে হুজুর।
একটু বিরক্ত হয়ে ফরিদ হাশমত বললেন, কামান দেগে সমস্ত উড়িয়ে দেবার কথা আসছে কেন? আমরা এগুব ঠাণ্ডা মাথায়। সাতটা দরজার যেকোন দুই বা তিনটি ভেঙে এগুতে হবে। পশ্চিম দ্বার আর মূল ফটকে অবশ্য ফিরিঙ্গি দাঁড়িয়ে গেছে খবর পেলাম।
মেজর অ্যাপলটন মাথা নাড়লেন, সঠিক। গি তেত্রো এর বাহিনী অবস্থান নিয়েছে মূল ফটকের বাইরে, উপরে চৌকিখানায় এবং পশ্চিম তোরণের বাইরে। সেইদিক দিয়ে ঘোড়সওয়ার বাহিনী বা পায়দল সিপাই পাঠানোর আগে গোলন্দাজ বাহিনী পাঠানো জরুরী। আমরা তাদের সামরিক শক্তি সম্বন্ধে সম্পূর্ণ ওয়াকিফহাল, তারা সৈন্যসামন্ত এমনভাবে ছড়িয়ে রেখেছে যে মনে হয় তাদের কত না বড় বাহিনী। সত্য হল, তারা সংখ্যায় নগণ্য। সকলের বন্দুকও নেই। 
সুলতান বললেন, আচ্ছা।
মেজর অ্যাপলটন বলে চললেন, আমাদের হিসাব মতে, আক্রমণ চালানো চাই আগামীকাল ভোরে। পশ্চিম, উত্তর পশ্চিম এবং…
কথা শেষ হল না, তাকে বাধা দিয়ে গলা উঁচিয়ে ফরিদ হাশমত বললেন, থামুন মেজর। আমাদের আগে জানতে হবে মীর্জা সাদাতের অবস্থান, তারপরে বাকি হিসাব।
মিটমিট করে হেসে মেজর অ্যাপলটন বললেন, বিকেলের মধ্যেই আমরা আমাদের গোপন সংবাদদাতার কাছ থেকে পেয়ে যাব মীর্জা সাদাত বাহাদুরের সঠিক বর্তমান অবস্থান। নিশ্চিন্ত থাকুন।
চোয়াল শক্ত করে কি একটা বলতে গিয়েও নিজেকে সংযত করলেন ফরিদ হাশমত।
…………………………………………………………………
বিকেল। ইংরেজ অফিসারত্রয়ের তাঁবু।
মেজর অ্যাপলটন টুপি খুলে পাত্র থেকে একটু পানি খেলেন, তারপর পাশে বসা ক্যাপ্টেন চার্লটনকে বললেন, কেমন বুঝছো?
ক্যাপ্টেন চার্লটন বললেন, এই সুলতান এক ত্যাড়া মাল। আমার কেন যেন মনে হচ্ছে এ আমাদের সাহায্য নিয়ে পরে লাথি দিয়ে তাড়িয়ে দিবে।
মেজর বললেন, হ্যাঁ সেরকম সম্ভাবনা আছে বটে। ছেলে কিভাবে উদ্ধার হবে সেই প্ল্যানের আগেই এ জিজ্ঞেস করছে আমরা কি চাই আর ফরাসী তার কাছে কেন গেল না। এইটা একটা হারামী সুলতানই। এ আমাদের শুল্ক কমাতে রাজি হবে বলে মনে হয় না।
মাথা নাড়ল ক্যাপ্টেন চার্লটন আর ক্যাপ্টেন হ্যালিগান। মেজর অ্যাপলটন তাকিয়ায় হেলান দিয়ে ভাবতে লাগলেন। ক্যাপ্টেন চার্লটন সঠিক, এই সুলতান তাদের সাময়িক সাহায্য নিচ্ছে মাত্র। শুল্ক কমাবে না মনে হয়। কিন্তু মেজর এখানে এসেছেন অনেক বড় মিশন নিয়ে, শুল্কহ্রাস একটা ছোট অংশ মাত্র। এছাড়াও লাগবে একটা বারুদের কারখানা বানানোর অনুমতিপত্র, আর চাল্লু পাহাড়ের উপর মাঝারি সাইজের দূর্গ গড়ার অনুমতি। চাল্লু নদী গিয়ে সাগরে পড়েছে, সেই লোকেশনের কাছে মারাঠি আর পর্তুগীজদের ভয়ানক উৎপাত। চাল্লু পাহাড়ে আউটপোস্ট থাকলে ইংরেজ জাহাজের উপর নজর রাখা যাবে এবং স্বল্প সময়ের মধ্যে সাহায্য পাঠানো যাবে আক্রান্ত ইংরেজ জাহাজে।
এই সময় দুবাশ সুজা হাফিজ প্রবেশ করল তাঁবুতে। মেজরকে বলল, ফিরোজগড় থেকে চিটঠি এসেছে।
কি লিখা?
দুবাশ খুলে পড়ল গুপ্তচরের চিঠি। তারপরে বলল, কেবল লিখা মীর্জা সাদাত মহলের ভিতর আছে। তাহিরা বেগমের নিজস্ব কারকারাক খানাহ এর পাশে গোপন কক্ষে।
কারকারাক খানাহ কি?
পোষাক রাখার ভাণ্ডার সায়েব। বড় কামরা। 
মাথা ঝাঁকালেন মেজর অ্যাপলটন। চিন্তা করলেন খানিক, তারপরে বললেন সুলতানের কাছে খবর পাঠাও। এখুনি। আমাদের আগামীকাল ভোরে অপারেশনের জন্য তৈরি হতে হবে দ্রুত।
সুজা হাফিজ বের হয়ে যেতে উদ্যত হতেই মেজর তাকে আবার থামালেন। বললেন, শোন দুবাশ। উজীর আবদুল মালিক আর সেনাপতি মোহর খাঁ কে আলাদা খবর দাও। বল আমি কথা বলতে চাই নিরালায়। সুলতানের সাথে সাক্ষাতের পরে। কাকপক্ষীও যেন টের না পায়।
অবশ্যই সায়েব। তাই হবে।
…………………………………………………………………
পরদিন কাকভোর। ফিরোজগড় দূর্গের বাইরের জঙ্গলঘেরা এলাকা।
ঘোড়ায় বসা সুলতান মহব্বত জং অস্থির হয়ে বললেন, সব ঠিক আছে? ফজর ওয়াক্তেই তো আমাদের ঢোকার কথা না?
পাশ থেকে সওয়ার বাহিনী প্রধান ফরিদ হাশমত বললেন, হ্যাঁ সব ঠিক। কামান দেগে পশ্চিম দরওয়াজা, বুলন্দ দরওয়াজা উড়িয়ে দেয়া হবে একই সাথে। দক্ষিণ দরওয়াজার ভেতর তখন খুলে দেবে মেজর অ্যাপলটনের লোক, আমি বাছাই করা কিছু সিপাই নিয়ে যাব সুলতানের সাথে ঘোড়ায়, কারকারাক খানাহ এর দিকে। মীর্জা সাদাত সেখানেই আটক আছে বলে আমি এবং ফিরিঙ্গি মেজর নিশ্চিত হয়েছি। দূর্গের ভিতর সৈন্য এবং সকল ফিরিঙ্গি পশ্চিম এবং বুলন্দ দরওয়াজায় ব্যস্ত থাকায় আমাদের মীর্জা সাদাতকে বের করে আনতে বেগ পেতে হবে না।
পাশে থাকা সকলে মৃদু মাথা ঝাঁকালেন। সকলেই প্রস্তুত। ধীরে ধীরে সকলে ছড়িয়ে পড়তে আরম্ভ করলেন। গোলন্দাজ বাহিনী প্রধান আমীর নসরৎউল্লার প্রথম দান। তিনিই প্রথম কামান দাগার সঙ্কেত দেবেন। পশ্চিম এবং মূল তোরণের বাইরে লুকানো কামান গর্জে উঠবে সেই সঙ্কেতে, আর আচমকা যুদ্ধ শুরু হয়ে যাবে সেই দুই দরজার দিকে। তার কিছু পরে মহলের কাছের তোরণ দক্ষিণ তোরণ খুলে দেবে গুপ্তচর যেন সুলতান আর ফরিদ হাশমত কিছু বাছাই করা ঘোড়সওয়ার নিয়ে ঢুকে পড়তে পারেন। 
আর তখনই আসল চাল চালবেন আমীর নসরৎউল্লা। তার সঙ্কেতে গোলন্দাজ বাহিনী কামান দেগে উড়িয়ে দেবে দক্ষিণ দরওয়াজা, সাথে সাথেই সুলতান এবং ফরিদ হাশমত এর ইন্নালিল্লা। গতকাল গভীর রাতে সেনাপতি মোহর খাঁ এবং উজীর আবদুল মালিক যখন ডেকে পাঠিয়েছিলেন তখনই নসরৎউল্লা বুঝেছিলেন কোন ব্যাপার আছে। তাদের সাথে নাকি কথা হয়েছে ফিরিঙ্গি মেজরের, সে প্রস্তাব দিয়েছে যুদ্ধে আকবর আর ফরাসীর সাথে সাথে সুলতানকেও খতম করে দেয়া হোক। সুলতানের নাবালক পুত্র মীর্জা সাদাত মেজরের লোকের হাতে, সে অক্ষতই থাকবে। নাবালক পুত্রের দেখভালকারী হিসাবে আস্ত রাজ্য চালাবেন উজীর আবদুল মালিক। 
ফিরিঙ্গি ঠিক কি চায় তিনি সঠিক জানেন না অবশ্য, তবে সুলতান ও ফরিদ হাশমত হাপিশ হতে চলেছে এতেই তিনি সন্তুষ্ট। সুলতান ফরিদ হাশমত ছাড়া কারুর কথাই শোনেননা ইদানিং, বিরক্তিকর। এছাড়া সুলতানের নারীলোলুপতা এবং রাজকোষ খালি করে অর্থহীন যুদ্ধের আঞ্জাম করার খায়েশ মিটাতে গিয়ে রাজ্যের দফারফা। ফৌজের সিপাইদের বেতন বাকি আছে সাত মাস হতে চলল।
দূরে সুলতান মহব্বত জং হাত তুললেন, তাই দেখে আমীর নসরৎ শ্বাস নিলেন একটু। তারপরে সঙ্কেত দিলেন তার গোলন্দাজদের। আকাশ কাঁপানো আওয়াজ করে গর্জে উঠল সতেরোটি কামান, আর হইহই শব্দ করে পশ্চিম এবং বুলন্দ দরওয়াজা দিয়ে ঢুকে গেল সুলতানের সিপাই। ভিতরের ফৌজি সিপাই এবং ফরাসী সৈন্যরা পাল্টা আক্রমণ আরম্ভ করল, সে এক কেয়ামতি কাণ্ড!
এই সময় দেখা গেল সুলতান এবং ফরিদ হাশমতের দল ধুলো উড়িয়ে দক্ষিণ তোরণে প্রবেশ করছে। এ ই সময়। আমীর নসরৎ দেখলেন তার বুক ধুকপুক ধুকপুক করছে, ঢোঁক গিলে তিনি সেদিকে কামান দাগার সঙ্কেত দিলেন। কান ফাটানো আওয়াজ করে দক্ষিণ দিকে তাক করা ছয়টা কামান গর্জে উঠল।
নিহত হলেন সুলতান মহব্বত জং। তার বাহিনী তখন ফিরোজগড় দুর্গ জয়ের পথে।
………………………………………………………………
তিন দিন পরের কথা। ফিরোজগড় দূর্গের বাইরে চত্বর।
বৃদ্ধ উজীর আবদুল মালিক নাবালক মীর্জা সাদাত কে বিশেষভাবে তৈয়ার সোনার কেদারায় বসিয়ে সামনের দাঁড়িয়ে থাকা প্রজাদের উদ্দেশ্যে বললেন, হে জনতা। আপনারা সকলেই জানেন, আমাদের প্রাণপ্রিয় সুলতান আর আমাদের সাথে নেই। তিনি জান্নাতবাসী হয়েছেন। আল্লাহ তার আত্মাকে শান্তি দিন।
সমবেত জনতা মৃদুস্বরে বলল, আমিন। আমিন।
আবদুল মালিক আবার বলতে শুরু করলেন, তবে আল্লাপাকের অশেষ মেহেরবানি মরহুম সুলতানের ওয়ারিশ, আমাদের সকলের নয়নের মণি, আমাদের মালিক মীর্জা সাদাত বাহাদুর সুস্থ আছেন। গভীর ষড়যন্ত্রের নাগপাশ ছিন্ন করে আজ তিনি মুক্ত। আমাদের ভবিষ্যত সুলতান আছেন আমাদের মাঝেই। আলহামদুলিল্লাহ। আলহামদুলল্লাহ।
সকলে বলল আলহামদুলিল্লাহ।
আবদুল মালিক বললেন, দুষ্কৃতিকারীদের বিরুদ্ধে যুদ্ধে আমরা পাশে পেয়েছি এক নতুন বন্ধুকে। আমাদের সাথে আপনারা দেখছেন দাঁড়িয়ে আছেন ইংরাজ ইস্ট ইন্ডিয়া কোম্পানির ফিরিঙ্গি মেজর জেমস অ্যাপলটন এবং তার অধীনস্থ দুই ক্যাপ্টেনকে। মির্জা সাদাতকে উদ্ধারে তাদের তৎপরতা ছিল তুলনাহীন। আমি দুই হাত তুলে স্বাগত জানাই আমাদের এই নয়া বন্ধুকে। আশা করি আমাদের এই বন্ধুত্ব থাকবে অটুট ও চিরস্থায়ী। ফিরিঙ্গি কোম্পানি কি জয়!
সকলে চিৎকার করে উঠল, ফিরিঙ্গি কোম্পানি কি জয়!
সুলতান মীর্জা সাদাত বাহাদুর কি জয়।
জনতা গর্জে উঠল, সুলতান বাহাদুর কি জয়!
পাশে দাঁড়ানো ইংরেজ কোম্পানির মেজর জেমস আর্থার অ্যাপলটন উল্লসিত জনতার দিকে চেয়ে ভাবলেন, বিনাশুল্কেই এইখানে কিনাবেচা করা যাবে সম্ভবত। বারুদ ফ্যাক্টরি আর চাল্লু দূর্গও কোন সমস্যা হবে না। উজীর আর সুলতানের ফৌজ কমান্ডারেরা তার লালকুর্তার পকেটেই থাকবে।
মুখে চওড়া হাসি ফুটিয়ে তিনি আস্তে করে বললেন, পার্ফেক্ট!
(শেষ)


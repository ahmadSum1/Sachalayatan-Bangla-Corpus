বজ্র হয়ে বিদ্ধ করি তাকে



সকাল থেকে ঝুম বৃষ্টি, চতুর্দিকে প্যাক কাদায় হাঁটাই মুস্কিল। ক্যাম্পের সবাই গোল হয়ে ভাত খেতে বসেছে মাত্র, এমন সময় আজিজ মাস্টার দ্রুত ঢুকে দলের কিশোরী মেয়েটিকে বললেন, “ঐ গাছে উইঠা দেখতো, নদীত কিসের জানি আওয়াজ পাইলাম।” ফট করে ভাত ফেলে হাত না মুছেই বাইনোকুলারটা টান দিয়ে পাঁই পাঁই ছুট লাগালো মেয়েটি, পিছল সুপারি গাছ বেয়ে বাঁদরের মত মগডালে উঠে দূরবীন চোখে দিল। কড়া বৃষ্টিতে কিছু ঠাহর করাই মুস্কিল। ভালো করে এক লহমা দেখল সে, পরমুহুর্তেই দলের দিকে ফিরে রিনরিনে গলায় চাপা চিৎকার দিল, “মিলিটারি! মিলিটারি গানবুট!”
কিসের ভাত কিসের কি, সবাই স্টেনগান নিয়ে নদীর ধারে পজিশন নিল। কিশোরী মেয়েটি সদ্য বন্দুক চালানো শিখেছে, কমান্ডার তাকে একটা স্টেনগানও দিয়েছে কয়দিন আগে। ঐটে দুই হাতে ধরে সেও শুয়ে পজিশন নিল কাশেমের পাশে। কাশেম খুব ভালো গুলি চালায়, টিপ সাংঘাতিক! তাকে অনুসরণ করা যাক। হাল্কা উঁচু করে ধরে কাশেম যেরকম র‍্যাট ট্যাট ট্যাট গুলি চালিয়ে যাচ্ছে ঐরকম করতে গিয়ে বন্দুক মেয়েটির প্রায় হাতের বাইরে ছিটকে যেতে চায়। বাপরে কি জোর কাশেমের, মেয়েটি ভাবে। শক্ত করে ধরে বন্দুক এবার, গানবোটের দিকে তাক করে। এক দুইটা খানসেনা খতম করতেই হবে। 
এলোপাতাড়ি গুলি বেরুতে থাকে মেয়েটির বন্দুক থেকে, তাক ঠিক রাখতে হিমসিম খায় সে। এক মুহুর্ত দম নেয় মেয়েটি, তারপর প্রাণপণে বন্দুক চেপে ধরে গুলি করে এক খানসেনাকে লক্ষ্য করে। সোজা মাথায় হিট করে বুলেট, কাটা কলাগাছের মত নদীতে পড়ে যায় সেই সৈন্য।
দাঁত বের করে হেসে ফেলে মেয়েটি আনন্দে। মারছি। একটারে মারছি। এইবার আরেকটা ধরি...
সন্ধ্যের দিকে গোলাগুলি কমে আসে, কমান্ডারের হাতছানি অনুসরণ করে বুকে হেঁটে গ্রামের দিকে যেতে শুরু করে মুক্তিযোদ্ধার দলটি। সহযোদ্ধা জলিল কিশোরী মেয়েটির  দিকে তাকিয়ে মাথা উঁচিয়ে ইশারা করে, সব ঠিকঠাক? সারাদিন বুকে হেঁটে কনুই আর পায়ের গোড়ালি ছিলে ব্যথায় টনটন করছে, তবু বীর কিশোরী মুক্তিযোদ্ধা তারামন বিবি বীরপ্রতীক মাথা ঝাঁকিয়ে ইশারা দেয়, সব ঠিকঠাক। রাতের অন্ধকারে মিলিয়ে যেতে থাকে দলটি।
রাত পোহাতে বেশি বাকি নেই।


পরাজিত নবাব সিরাজউদ্দৌলা - এক




(নবাবনামার পর)
মারাঠা যন্ত্রণা কিছুটা কমে আসার পর আলিবর্দি মৃত্যুর আগ পর্যন্ত নানান ফ্যামেলি ঝামেলি নিয়ে ব্যস্ত ছিলেন। তার অতি আদরের ধন সিরাজ গদি পাবার জন্য লাফঝাঁপ আরম্ভ করে দেয়, ১৭৫০ সালে সে বিদ্রোহও করে বসে। তরুণ গর্দভটিকে আলিবর্দি ক্ষমা করে দেন, বৃদ্ধ নবাবের এই নাতিটির প্রতি অসীম ভালবাসা ছিল। সেই ভালবাসার সুযোগ নিয়ে সিরাজ ইচ্ছেমত পাইকারি বজ্জাতি চালিয়ে যেতে থাকে। স্থানীয় ঐতিহাসিক গুলাম হুসেন খানের মতে,
“ভালমন্দের বাছবিচার না করে, আদব লেহাজের ধার না ধেরে তিনি যখন যা খুশী তাই করতেন। ছোট বড় মেয়ে মদ্দ কারুরই ছাড় ছিলনা তার সামনে। অতি অল্প সময়ে মিশরের ফারাও এর মতই তিনি ঘৃণ্য হয়ে উঠলেন, আর তাকে দেখা মাত্র লোকে মনে মনে ভাবত ও আল্লা বাঁচাও ডরাইসি!”
গুলাম হুসেন সিরাজের কাজিন, বলা হয়ে থাকে গুলামের মাতা সিরাজের পিতার বোন। 
নাতিটির পাকনা স্বভাব মোটেই নবাবের নজর এড়ায়নি। তিনি বলেছিলেন তিনি চোখ উল্টাবার পরে যখন সিরাজ গদীতে আসবে তখন হ্যাটওয়ালারা (ইয়োরোপীয়রা) পুরো এলাকা চুষে খাবে। তাই তিনি শংকিত হয়ে সিরাজের এক নম্বর পাকনামী মদ খাওয়া ছাড়ানোর উদ্যোগ নিলেন। কুরানশরীফ ছুঁয়ে সিরাজ বিরাট শপথ নিল সে আর কোনদিন শরাবের তালব্য শ টাও ছুঁয়ে দেখবে না। কুরানশরীফ সম্ভবত দুনিয়ার  একমাত্র বস্তু যেটার কসম সিরাজের কেয়ার করার কথা, কিন্তু ওইটে ভাঙতে তার আদৌ কোন সময় লাগেনি।
নানান ইন্নালিল্লা সিরাজউদ্দৌলার গদিলাভের পথ সুগম করেছিল। তার পিতা জয়নুদ্দিন আফগান সিপাইদের হাতে মারা যান ১৭৪৭ এ, আলিবর্দির বড় ভাই হাজি আহমেদও একই সময় নিহত হন। ১৭৫২ সালে আলিবর্দি সিরাজকে উত্তরাধিকারী ঘোষনা করেন, তবে গদির দিকে আরও দুইট লোকের নজর ছিল। একজন সিরাজের চাচামিয়া নওয়াজিশ মুহাম্মদ (ছোটা নবাব নামে পরিচিত) আর আরেকজন পূর্ণিয়ার গভর্নর সৈয়দ আহমদ। নওয়াজিশ যৌবনে ভারি দুষ্ট ছিলেন, কিন্তু বয়েসের সাথে সাথে তিনি ঠিক হয়ে যান। তার অনেক পয়সাকড়ি ছিল আর দানধ্যানও করতেন মেলা, লোকের নয়নের মণি হতে তার টাইম লাগেনি। কিন্তু তিনি তেমন উচ্চাকাঙ্ক্ষী ছিলেন না, তার জীবন আবর্তিত হত সিরাজের ছোট ভাই ফজল কুলি খাঁ কে ঘিরে। তাকে তিনি দত্তক নিয়েছিলেন। ভাতিজার অকাল মৃত্যুতে তিনি ভেঙে পড়েন, তার নিজেরও মৃত্যু হয় ১৭৫৫ সালে। তবে মারা যাবার আগে তিনি দুর্বল ইশারায় মন্ত্রী হুসেন কুলি খাঁ এর হত্যাকান্ডে সিরাজকে উৎসাহ দিয়ে যান। হুসেন কুলি অতি ক্ষমতাধর ব্যক্তি, আলিবর্দি সিরাজকে নবাব উত্তরাধিকারী ঘোষণা করার পর যারা উষ্মায় ফেটে পড়ে হুসেন কুলি তাদের পালের গোদা। হুসেন কুলি আর তার ভাই হাসানুদ্দিনের লাশ নামিয়ে দেয়া হয়। চতুর্দিকে পটাপট লাশ নামতে দেখে সিরাজের আরেক চাচা পূর্ণিয়ার গভর্নর বাবাজী ভাবলেন নবাবী করে কি হবে যদি কল্লাই না আস্ত থাকে? তিনি আস্তে করে কেটে পড়লেন।
এইবার সিরাজের রাস্তা ক্লিয়ার, তবে হাল্কা যন্ত্রনা বিগত ভাই ফজল কুলির দুধের বাচ্চা মুরাদ। মরহুম চাচা নওয়াজিশের বিধবা বউ ঘষেটি বেগমের সম্পত্তি মুরাদ। আরেকটি হাল্কা যন্ত্রনা কাজিন শওকত জং। দুইটার একটাও কোন কাজের প্রতিপক্ষ না, কিন্তু দিয়ে মিলে শলা করলে তা সিরাজের মাথাব্যথার কারন হয়ে দাঁড়ানোর সম্ভাবনা। সিরাজ নিজেও জানতেন তিনি মানুষটা মোটেই পপুলার নন, যেকোন রকম প্রতিপক্ষই আমজনতার সমর্থন পাবে। ইংরেজের দৃঢ় বিশ্বাস ছিল সিরাজ গদি কোনদিনই পাবেন না, অন্যান্য ইয়োরোপীয়রাও গদি নিয়ে কামড়াকামড়ি অনুমান করছিল। 
আলিবর্দি এগুলি হিসেব করে রেখেছিলেন আগেই। সিরাজের এক নম্বর শত্রু হুসেন কুলিকে সরিয়ে দেয়া হয়। এরপর দরবারের প্রভাবশালী উজিরনাজিরদের হাত করার ব্যবস্থা হয়। মীর জাফর আলি খাঁ, যিনি আলিবর্দির আধা বোনকে বিবাহ করেন, ছিলেন বক্সী অর্থাৎ খাজাঞ্চী + সেনাবাহিনী সর্বাধিনায়ক। দেওয়ান ছিলেন রায় দুর্লভ নামে এক হিন্দু। ব্যাপক যোদ্ধা হিসেবে আদৌ কোন রেপুটেশন না থাকা সত্ত্বেও তিনি ছিলেন সেনাবাহিনীর গুরুত্বপূর্ণ পদে কর্মরত। রায় দুর্লভ নানাবিধ উপহার প্রদান করে আর মীর জাফর কুরানশরীফ ছুঁয়ে প্রতিজ্ঞা করেন সিরাজকে তারা সারাটিজীবন ভয়ংকর ভালবাসার সাথে পূর্ণ সেবা প্রদান করে যাবেন। মীর জাফর গভীর জলের মাছ, দরবারে তার মেলা কানেকশন ছিল। যৌবনে তিনি ব্যাপক বীরত্বের সাথে অস্টেন্ড ইস্ট ইন্ডিয়া কোম্পানীর হাত থেকে বাঁকিবাজার দূর্গ উদ্ধার করেন। ১৭৩৩-৩৪ সালের কথা। মারাঠার সাথে কোন এক যুদ্ধে শোনা যায় তিনি একাই দশটে কল্লা নামিয়ে দেন আর যুদ্ধ জয় করেন।
এভাবে নাতির নবাবী লাভের পথ সুগমে আলিবর্দির ত্রুটি ছিলনা, কেবল একটি জিনিষ তিনি করে যেতে পারেননি। সিরাজের সাথে তার খালা/চাচি ঘষেটি বেগমের মিলমুহব্বত হয়নি। ১৭৫৬ এর এপ্রিলের দশ তারিখে বিরাশি বছর বয়সে আলিবর্দি মারা যান। তাকে গোর দেয়া হয় মুর্শিদাবাদের কাছে খুশবাগ বাগানে। 
আগে বাড়ার আগে আলিবর্দির সাথে বাংলার ইয়োরোপীয় জাতের সম্পর্কটা দেখে নেই আসুন। মোটাদাগে, তার আচরন ছিল কড়া কিন্তু ন্যায্য। মারাঠাদের সাথে যুদ্ধের সময় তিনি তাদের দূর্গ গড়ার অনুমতি দেন, বিশেষত ইংরেজরা তখন কোলকাতার উত্তরের আদ্ধেক জুড়ে পরিখা খনন করে। অন্যদিকে ১৭৪৪-৪৫ এ তিনি তাদের মারাঠা যুদ্ধবাবদ বিরাট অঙ্কের টাকা আদায় করেন, এক ইংরেজই দিয়েছিল সাড়ে তিন লাখ রূপী। 
যদিও তিনি দূর্গ গড়ার অনুমতি দেন, তবু তিনি পই পই করে বলেছিলেন শুধু মারাঠা থেকে বাঁচার জন্য যতটা দেয়াল গাঁথা দরকার গাঁথ, আস্ত কামান সিপাই সুদ্ধা বড় দূর্গ গড়ার প্রয়োজন নেই। তিনি ভালই জানতেন পরে তা তার বিরুদ্ধেই ব্যবহৃত হবে। যখনই কেউ দূর্গ সম্প্রসারণের ভাও করতো তিনি উত্তর দিতেন, “তোমরা হলে সওদাগর, আস্তা দূর্গ দিয়ে তোমরা করবে কি হে? তোমাদের আমার মাটিতে কেউ আক্রমন করলে সেই দায় আমার।” শোনা যায় তিনি বলতেন ইয়োরোপীয়দের গুষ্টি হল মৌচাকের মতন, এদের দুইয়ে মধু বের করে খেতে বড়ই মজা কিন্তু এদের ত্যক্ত করলে এরা উড়ে এসে দিবে পাইকারি হুল।
শ্বেতাঙ্গদের কাইজা নিয়ন্ত্রনেও আলিবর্দি ছিলেন কড়া। ১৭৪৯ সালে ইংরেজ অফিসার গ্রিফিন  যখন এক আর্মেনীয় সওদাগর এর মাল বাজেয়াপ্ত করে তিনি তৎক্ষণাৎ সিপাই নিয়ে ইংরেজ কুঠি ঘেরাও করেন আর তার শর্তে রাজী না হওয়ায় মাসখানেক কুঠি বন্ধ রাখা হয়। ইংরজরা ঘ্যানঘ্যান করত স্বয়ং বাদশা ফররুখশিয়ারের ফরমান মেনে কাজ করতে নবাব আলিবর্দি বাগড়া দিচ্ছে, আর আলিবর্দির যুক্তি ছিল ফরমান তারা অপব্যবহার করছে আর স্থানীয় লোকেদের ঠকাচ্ছে। 
মোটের উপর এই ছিল নবাব ইয়োরোপীয়র সম্পর্ক যখন সিরাজ গদি পান। ইংরেজদের তো মোগলাই ফরমান ছিল, ফরাসী ওলন্দাজের কিসুই ছিল না। তবু তাদের আলিবর্দি বাণিজ্যের অনুমতি দেন, অনেক ছোট পরিসরে তবু পরোয়ানা তো বটে। চিনসুরার ওলন্দাজেরা পুরোপুরি বাণিজ্যে মন দেয়, দূর্গ দেয়াল গড়ার কোন চেষ্টাই তারা দেয়নি। বেচাল দেখলে কেটে পড়বে এই ছিল তাদের ধান্দা। বাংলার ফরাসীরাও ওইরকমই, তবে দক্ষিণ ভারতে তাদের নেতাদের কার্যকলাপ কিঞ্চিৎ সমীহ জাগানিয়া। 
এইরকম পরিস্থিতিতে আলিবর্দি খাঁর মৃত্যু ঘটে। রেখে গেলেন পরিবার দুইটি তরুণের হাতে, যাদের সম্বন্ধে  তাদেরই আত্মীয় গুলাম হুসেন বলে গেছেন, “বাংলা বিহার উড়িষ্যার ভবিষ্যত অর্পিত হল দুইটি পাহাড়সম অহংকারী, পর্বতসম উজবুক আর মহাপর্বতসম নিষ্ঠুর তরুণ সিরাজউদ্দৌলা আর শওকত জং এর উপর।”
(চলবে)
স্যামুয়েল চার্লস হিল লিখিত Bengal in 1756-1757; a selection of public and private papers dealing with the affairs of the British in Bengal during the reign of Siraj-uddaula অবলম্বনে। সকল মতামত লিখকের নিজস্ব।


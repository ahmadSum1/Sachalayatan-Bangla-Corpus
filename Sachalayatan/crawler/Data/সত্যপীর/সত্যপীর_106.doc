হেরেমের গোলাম




হেরেম আর হারাম একই জিনিষ, নিষিদ্ধ মাল। হেরেম একটি আন্তর্জাতিক শব্দ, যেমন পুলিশ...যে ভাষাতেই বলেন পাবলিক বুঝবে। মুচকি একটা হাসিও দিতে পারে। তুর্কী সাম্রাজ্যের আমলে শুরু হওয়া হেরেম প্রতিষ্ঠানটিকে আমাদের ভারতীয় মোগল সম্রাটেরা শিল্পের পর্যায়ে নিয়ে গিয়েছিলেন। শাজাহানের হেরেম জীবনের খানিকটা বর্ণনা পাওয়া যায় জেমস হুইলার লিখিত “The History of India from the Earliest Ages: pt. 1. Mussulman rule” বইতে।
…..........................................
শাজাহান যে জড়বুদ্ধি ছিলেন এটাই স্বাভাবিক, চরম কামুক স্বভাব চরিতার্থ করতে গিয়ে পুরুষত্ব বলে তার কিছু বাকি ছিল না। এক রাজপুত বাউলের ভাষায়, শাজাহান ছিলেন হেরেমের গোলাম। হেরেমের বর্ণনা দিলে কিছুটা ধরতে পারবেন তার রাজত্বের হালহকিকত।
প্রাসাদের হেরেম কোয়ার্টারকে ডাকা হত মহল। গোসলখানা আর জানালার মাঝে বিপুল জায়গা নিয়ে মহল এলাকা। বাগান আর ফোয়ারার দিকে মুখ করা অগুণতি রুমে হাজার দুয়েক নারীর বাস, খোজা বা অতিথি নারীরা যা বলতো তার বাইরে এরা কিছুই জানতো না। মহান বাদশা ছাড়া অন্য কোন পুরুষ হেরেমে নিষিদ্ধ। বাদশা হেরেমে থাকাকালীন তার পাহারায় থাকতো একশো তাতার নারী, তাদের কমান্ডারও ছিলো নারী। কমান্ডারের র‍্যাঙ্ক আর বেতন যেকোন আমীরের সমান।
হেরেমের নারীরা তিন কিসিমের লোক; রাণী, রাজকন্যা আর রক্ষিতা। প্রত্যেক নারীর নিজের কোয়ার্টার ছিল, আর ছিল র‍্যাঙ্ক অনুযায়ী মাসকাবারি বেতন। রাণী আর রাজকন্যাদের খাবার আসতো মোগলাই রান্নাঘর থেকে, তাই তাদের ডাকা হত “বেগম” অর্থাৎ বে-গম, দুঃখহীনা (হিন্দি “গম” মানে দুঃখ)। রক্ষিতারা নিজেদের বেতনের পয়সা দিয়ে খাবারের ব্যবস্থা করতো।
রাণী, রাজকন্যা আর রক্ষিতা সকলেই একভাবে সাজগোজ করতো। মাথার চুল থাকতো বেণী করা, একেকদিন একেক রঙের জামা পরতো তারা। সারা গায়ে ঝলমল করতো মণিমুক্তা। সকলের বুড়ো আঙুলে ছোট্ট আয়না বসানো আঙটি পরা, তাই দিয়ে দিনভর তারা নিজেদের দিকে চেয়ে থাকতো।
প্রত্যেকের সাথে থাকতো কিছু যুবতী। তারা নাচতো, গাইতো, বাদ্য বাজাতো, নাটক করতো। মাঝে মাঝে তারা সবাই বাদশার সামনে নাচগান করতো। কেউ বাদশাকে খুশি করতে পারলেই অটোমেটিক প্রমোশন, রাণী বা রক্ষিতা হয়ে নিজস্ব রুম আর মাসকাবারি বেতনের ব্যবস্থা হত। কোন নারীই কোন কাজ করতো না, সেজন্য থাকতো দাসেরা।
মহলে কিছু মহিলা ছিল দিদিমণি, তাদের কথাই আইন। বড় বড় মন্ত্রী মিনিস্টার কে কোন মেয়ে ভোগ করবে, কার বরাদ্দ কোন ধরনের মেয়ে এগুলি দেখা দিদিমণির কাজ। অঢেল তাদের স্বাধীনতা, যখন খুশি যার কাছে খুশি দূত পাঠিয়ে কাজ হাসিল করতে এরা ওস্তাদ। উজির নাজির, গভর্নর, বড়লাট সবাই এদের নানাবিধ উপহার দিত প্রায় প্রায়ই। সেইসব উপহার তারা বাদশার পছন্দের মেয়েকে পাঠিয়ে দিত। মহল ছিল এক জটিল রাজনৈতিক কেন্দ্র, প্রত্যেক আমীর তাদের একটা দুটো মেয়েকে মহলে ঢুকিয়ে দেবার জন্য অস্থির থাকতো। মেয়ে যদি দিদিমণি বা স্বয়ং বাদশার চোখে পড়ে যায় তাহলেই আমীরসাহেবের কেল্লা ফতে। তবে বিপদ আসতো অন্য দিক থেকে, দিদিমণির দল আমীরওমরাহের ফ্যামিলি সিক্রেট বের করে সেই তথ্য পাচার করে দিত মাঝে মাঝে। 
শাজাহান তার আগের সকল মোগল শাসকের মধ্যে সবচাইতে বড় হারামজাদা ছিলেন। আমীরদের মেয়েদের সাথে ফুর্তি করে তার শখ মিটতো না, তাদের বউদের দিকেও তার নজর ছিল। তার প্রাসাদে নিয়ম করে মেলা বসানো হত, আমীরদের বউরা মেয়েদের নিয়ে আসতো শপিং করতে। ওইখানে শাজাহান দিদিমণিদের বলে দিতেন কোন বউ নিয়ে আসতে হবে। লজ্জা শরম বলে কিছু তার ছিলনা, আমীরদের তিনি দাস বলেই গণ্য করতেন। আমীরের দল অসহ্য বেদনায় ছটফট করতো, বৃথা আক্রোশে দাঁত কিড়মিড় করতো। শাজাহানের বিপদের সময় এদের লম্বা দিতে একদম দেরি হয়নি।
আগ্রার বিখ্যাত তাজমহল শাজাহানের তৈরী। ওইটা বানাতে যে কত মিলিয়ন স্টার্লিং খরচ হয়েছে খোদাই মালুম, শুনেছি বিশ হাজার লোক বিশ বছরে ওটা তৈরী করে। মেয়েমানুষের নামে এত পয়সা খরচ করা শাজাহানের পক্ষেই সম্ভব। তার প্রথম রাণীর নাম মুমতাজ মহল, আসফ খানের কন্যা। রূপের কারনে একে তার বিয়ে করা, মুমতাজ জীবিত থাকাকালীনই শাজাহান অন্য মেয়ে বিয়ে করেন। মুমতাজের কবরের উপর তাজমহল তৈরী, সাদা মার্বেলের গম্বুজে কবর ঢাকা। ভেতরে দেওয়াল সাদা মার্বেলের, নানান রত্নখচিত। কয়টা দরজাও সাদা মার্বেলের, নানান কারুকাজ করা। 
পুরো বিল্ডিংটা মেয়েলি ধরনের। শক্তি বা বীর্যের কোন নামগন্ধ নেই, গ্রীস বা রোমের মতন নয় একদম। অসম্ভব সুন্দর দালান, মেয়েলি ধাঁচের সুন্দর। দেখলে বিগত স্ত্রীর কবর নয় বরং রক্ষিতার মাজার মনে হয়। তাজমহল শাজাহানের আইডিয়া, তিনি মেয়ে ভালবাসতেন বদ্ধ মাতাল যেমন ভালোবাসে তার বোতল। তারা যখন জীবিত ছিল তখন তিনি তাদের নিয়ে আদাড়ে বাগানে খেলা করতেন, মরে গেলে তাদের কবর ঝকঝকে মার্বেলে মুড়ে দিয়েছেন।
তাজমহলে জড়িয়ে আছে এক বিরাট কেলেংকারি কিচ্ছা, ভুলে যাওয়া কঠিন। মুমতাজ আর শাজাহানের এক কন্যা ছিল, তার নাম ছিল বেগম সাহিব। তিনি বেগম সাহিবকে তার রক্ষিতা বানিয়েছিলেন, বেগম যা চাইতো দুনিয়ার শেষ কোনা ঝেটিয়ে তা আনার ব্যবস্থা করা হত। বেগমের প্রতি তার আতিরিক্ত আদর ছিল চোখে পড়ার মত অস্বস্তিকর।
শীতকালে শাজাহান থাকতেন আগ্রা, গ্রীষ্মে কাশ্মির। দুই শহরেই তার কার্যক্রম ছিল খাঁটি বদমাইসের মত। এই লম্পটের সাহিত্য বা সঙ্গীতের প্রতি কোন দরদ ছিল না, জ্ঞানীলোকেরও দুই আনা দাম ছিল না তার কাছে। রক্তের হোলিখেলায় তার দাঁত বেরিয়ে যেত, অশ্লীল ভাঁড়ামো আর স্থূল পর্ণোগ্রাফিতে তিনি আমোদ পেতেন। চোখের তারা না কাঁপিয়ে তিনি বিষ খাইয়ে মারতেন মানুষ, তাই নিজে বিষ খেয়ে মরার ব্যাপারে তার ব্যাপক ভয় ছিল। বেগম সাহিবের তত্ত্বাবধানে রান্না খাবার ছাড়া তিনি কিছু খেতেননা। 
জাহাঙ্গীরের মতন শাজাহান ছিলেন লোভী। অল্প বয়সে তিনি অনেক ধনরত্ন জড় করেন, তাই দিয়ে তৈরী হয় তাজমহল। দিল্লীর কাছে শাজাহানাবাদ বলে একটা শহর গড়ে তোলেন, ওইখানে প্রস্তুত হয় ময়ূর সিংহাসন। নানাবিধ মেলার আয়োজন করে টাকা উড়াতেও তার জুড়ি ছিলনা। কিন্তু শেষদিকে এসে তিনি একবারে কিপ্টা হয়ে ওঠেন, সব টাকা জমিয়ে রাখতে থাকেন বিপদের জন্য। বিপদ তার আসে অচিরেই, কিন্তু জমানো ধনরত্ন কোথায় উড়ে গেলো তখন...শাজাহান কিছুই করতে পারলেননা।


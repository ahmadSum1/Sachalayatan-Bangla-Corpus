দারা পুত্র পরিবার




শাজাহান বাদশার ফ্যামিলিটি ছিল একটি আস্ত চিড়িয়াখানা। তার সাত ছেলেমেয়ের কেউ বাঘ তো কেউ সিঙ্গি, কেউ ধুর্ত শিয়াল তো কেউ মাথামোটা বেবুন। এক ভাই গান গায় তো আরেক ভাই কুরান মুখস্ত করে, এক বোন বই লেখে তো এক বোন সারাদিন আয়নার সামনে বসে কপালের টিপ সোজা করে। এক ভাই লালপানি টানতে টানতে ফার্সি বয়েত পড়ে তো আরেক ভাই কুস্তি লড়ে। ব্যাপক হুলস্থুল কান্ড। প্রতিটি বৃহৎ পরিবারের মতন সেখানে দলাদলিও ছিল, যাকে বলে রাজকীয় দলাদলি। বড়ভাইবোন দারা আর জাহানারা এক টীম, পিতার আশির্বাদধন্য। পরে অবশ্য অসুস্থ হওয়ার পরে দারার ব্যবহারে শাজাহান কিছুটা সন্দিহান হন, তবে কন্যা জাহানারাকে আমৃত্যু অত্যাধিক স্নেহ করতেন সম্রাট। পাঠক “অত্যাধিক” শব্দটি খেয়াল করবেন। অনেকেই এর বিশেষ অর্থ করেন যা কখনোই প্রমাণিত হয়নি।
টীম নম্বর দুই তৃতীয় পুত্র আওরঙ্গজেব আর দ্বিতীয় কন্যা রওশনআরা। মৌলবাদী আওরঙ্গজেবের চক্ষের বিষ দারাশুকো, আর কুটিল রওশনআরার টার্গেট বড়বোন জাহানারা। আমে দুধে হল মিল। রওশনআরা ছিলেন হারেমে আওরঙ্গজেবের স্পাই। দ্বিতীয় পুত্র শা সুজা একটি প্রকৃত ইডিয়ট, মদ খেয়ে গদির স্বপ্ন দেখা ছাড়া তিনি তেমন কিছু করতেন না। এই রাজপুত্রের পারস্যের প্রতি বিশেষ আকর্ষন ছিল, শিয়াদের তিনি খুব ভালো পেতেন। আওরঙ্গজেব পরে ছড়িয়েছিলেন যে সুজা শিয়া হয়ে গিয়েছে, কিন্তু তা সত্য নয়। আওরঙ্গজেব সত্য বলতেন অল্পই।
সবচাইতে ছোট ছেলে মুরাদ বখশ ছিলেন একটি জড়বুদ্ধি পালোয়ান। সারাদিন তীরধনুক নিয়ে শিকার করে বেড়ানো ছাড়া জীবনে তার আর কোন লক্ষ্য ছিলনা। যুদ্ধে কূটচাল ও সমঝোতার পরিবর্তে পেশিশক্তির ব্যবহারই তার কাছে প্রধান ছিল। তবে লোকটি সত্যই ধার্মিক ছিলেন, বুদ্ধিমান ধড়িবাজ আওরঙ্গজেবের মত তিনি ধর্মকে ব্যবহার করেননি। তার একটি কারন হতে পারে সেরকম করার মত বুদ্ধি তার ছিলনা।
ছোট কন্যা গওহরআরা বা মেহেরুন্নিসা ছিল তার মত। একটি ঝলমলে জামা বা হীরের নাকছাবি দিলেই সে তা নিয়ে দিন কাটিয়ে দিত। রাজনীতিতে তার আগ্রহ দেখা যায়নি।
ওয়াল্ডেমার হ্যানসেন রচিত The Peacock Throne: The Drama of Mogul India বইতে পাওয়া যায় শাজাহানের পরিবার নিয়ে বর্ণনা। আসুন পড়ি ভাবানুবাদ। এখানে নিকোলাই মানুচ্চি বলে একজনের কথা আসবে, ভেনিশিয়ান এই পর্যটকটি দারার কর্মচারি হিসেবে দরবারে কাজ করেছেন। লুল বাদশা জাহাঙ্গীর নিয়ে তিনি চমৎকার কিছু গল্প লিখে গেছেন, তবে সেই গল্প আরেকদিন। এখন পড়বো শাজাহানের পরিবারের কথা।
…......................................................................................................
আগ্রার লালকেল্লায় মহা জাঁকজমক করে থাকতেন শাজাহান ও তার পরিবার। মুমতাজ মহল আর সন্তানেরা নিজ নিজ মহলে থাকলেও তা একই প্রাসাদের ভেতরে, পরে ছেলেরা বড় হয়ে গেলে তাদের যমুনার তীরে নিজস্ব ডেরা তুলে দেয়া হয় এবং বিবিধ দিকে গভর্নর করে পাঠিয়ে দেয়া হয়। অবশ্য সম্রাটের প্রিয় বড় পুত্র দারা দরবারেই রয়ে যায়।
গৃহশিক্ষকের কাছে চার পুত্র (মুরাদের বয়স তখন চার, আওরঙ্গজেব দশ, সুজা প্রায় বারো আর দারা তখন তেরো বছর বয়সী) মোটামুটি গৎবাঁধা জিনিষই শিখত। কুরানশরীফ, নানাবিধ ফার্সি সাহিত্য এবং তাদের পূর্বপুরুষ বাবুর হুমায়ুন আকবর আর জাহাঙ্গীরের বীরত্বগাথা। হস্তলিপিবিদ্যা (ক্যালিগ্রাফি) তখন বেশ চালু ফ্যাশন, সকল রাজপুত্রকেই সুন্দর হাতের লিখা শিখতে হত ঘাড় গুঁজে।
ছোটবেলা থেকেই চার ছেলের নিজস্ব বৈশিষ্ট্য স্পষ্ট হয়ে উঠতে থাকে। চারজনের মধ্যে কেবল দারা সঙ্গীত ও চিত্রকলার দিকে আকৃষ্ট হয়, এছাড়া শিক্ষক মোল্লা আব্দুল লতিফের কাছে সে শিখতে থাকে দর্শনশাস্ত্র। অ্যারিস্টোটল ও প্লেটো হয়ে ওঠে তার পছন্দের গুরু। ফার্সি সাহিত্যে সে মন দিয়ে পড়তে থাকে সুফী ঘরানার কাব্যগুলো। মহান আলেক্সান্ডারের কড়া ভক্ত শাজাহান বাদশার পছন্দের বিষয় ছিল ইতিহাস, কিন্তু পিতার প্রিয় এই বিষয়ে দারা অতিশয় অরুচি প্রকাশ করে। তার কাছে ইতিহাস খুবই বোরিং ঠেকত, বরং নানান সুফী ফকির দরবেশের অলৌকিক ঘটনাগুলো তাকে টানত বেশি।
এইসব গভীর বইপত্র পড়ে দারার মনে হল ইসলাম ধর্মটা একদম পদের না। কেমন সংকীর্ণ কথাবার্তা আর আধ্যাত্মিকভাবে পানসে ধর্ম, তার উপর নিয়মকানুনও অনাবশ্যক কড়া। শরিয়া আইনটাইন পড়ে তার ঘুম আসত। রাজপুত্র দারার পরবর্তী জীবনের আধ্যাত্মিক কর্মকান্ডে হিন্দুরা ভারি খুশি হয়ে মনে করেছিল আহা আকবরের মুক্তমনের পুনরাবির্ভাব ঘটলো বুঝি, আর এদিকে মোল্লার দল আস্তাগফিরুল্লা জপতে জপতে দেখতে থাকে দারার ফকির দরবেশ আর খ্রিস্টান পাদ্রীদের সাথে ওঠাবসা।
ছোটভাই আওরঙ্গজেব ছিল চরিত্রের দিক থেকে দারার একেবারে আপসাইড ডাউন। কট্টর ধর্মাবলম্বী বনে যায় সে। ছাত্রজীবনে অত্যন্ত মনোযোগের সাথে সে কুরানশরীফ অধ্যয়ন করে, পরে সে হাফেযে পরিনত হয়। জীবনের নানা সিদ্ধান্ত সে নেয় কুরানের আয়াত অনুসরন করে, অথবা হাদিস অনুসারে। বড়ভাই দারার মতই সে আরবি ও ফার্সি ভাষায় পন্ডিত হয়ে বসে। যদিও হিন্দুস্তানি ভাষায় দৈনন্দিন কার্যক্রম চলত, সাহিত্যের ভাষা ছিল প্রধানত ফার্সি। পরবর্তিতে মিলিটারি অপারেশনের সময় বলখ আর কান্দাহারে আওরঙ্গজেব তুর্কি ভাষাও শিখে নেয়, এক খিচুড়ি আর্মির সর্বাধিনায়ক হিসেবে কাজটা খুবই উঁচুদরের ছিল বলতে হবে।
তরুণ বয়সে সে ঘোষণা করে কুরানশরীফ নকল করে আর মাথার টুপি তৈরি করে জীবনের বাকী দিনগুলি কাটিয়ে দেবে। টুপির মধ্যে নানান কিসিমের ক্যালিগ্রাফি করা থাকত। এই পথ বেছে নেবার কারন নবী মুহম্মদ বলেছেন হে আমার উম্মত তোমরা উত্তম ব্যবসা করে খাও। এই ব্যবসার লাভের টাকা সে গরীব দুস্থদের জন্য বিলিয়ে দিবে বলে ঠিক হয়।
এই যে একতাড়া সুরা হাদিস মুখস্ত বলে যেত আওরঙ্গজেব তাতে করে কিন্তু তার মধ্যে কবিতার জন্য মহব্বত কখনই গড়ে ওঠেনি। ইন্টারেস্টিং ব্যাপার, বড়ভাই দারার মতই ইতিহাস ছিল তার দুই চোখের বিষ। তবে সে দারার মত শরিয়া আইন উপেক্ষা করেনি, ওইটার ধারা উপধারা তার খাড়া মুখস্ত ছিল। পরবর্তি জীবনে শরিয়া আইনকে সে কামানের মতই ব্যবহার করেছে। সঙ্গীতের ব্যাপারে বলতে হয় আওরঙ্গজেব বধিরেরও অধম ছিল, আর চিত্রকলাকে সে ব্যান করেছে পয়লা সুযোগেই।
ঘাড়ত্যাড়া পিচ্চি মুরাদ ছোটবেলা থেকেই কোন বিশেষ দিকে প্রতিভা দেখায়নি। প্রত্যেক বড় পরিবারেই একটা গাবর থাকে। রাজকুমার সুজার বুদ্ধিসুদ্ধি ছিল মোটামুটি, কিন্তু নারী ও সুরার দিকে তার ঝোঁক ছিল মাত্রাতিরিক্ত। এই দুই জনেই ভবিষ্যত মোগলাই গদির লড়াইয়ে গুরুত্বপূর্ণ ভূমিকা নেবে। মূল নায়ক যদিও হবে দারা বনাম আওরঙ্গজেব, আধ্যাত্মিক বনাম কাঠমোল্লা, মুক্তপ্রান বনাম গোঁড়া, তবু এই লড়াইয়ে বাকী দুই ভাই ভালোভাবেই জড়িয়ে পড়বে।
শাজাহানের মেয়েদের ছোটবেলা নিয়ে বিশদ জানার সুযোগ অল্প, হারেমের কড়া পর্দায় তারা ছিল ঢাকা। ১৬২৮ সালে জাহানারা চোদ্দ বছর বয়েসী, রওশনআরা এগারো। গওহরআরার তখনো জন্ম হয়নি। তাদের শিক্ষা দিক্ষা চমৎকারই হয়েছিল আমরা ধরে নিতে পারি, পরবর্তিতে জাহানারা লিখক হিসেবে আত্মপ্রকাশ করবে।
এই মেয়েগুলি নিয়ে সবচাইতে ভালো বর্ণনা সম্ভবত দিয়ে গেছেন ইতালির নিকোলো মানুচ্চি, যদিও তার বর্ণনা একবারে পুরো নির্ভরযোগ্য নয়। মোগল দরবারে তার বেশ আনাগোনা ছিল, প্রতিটি মেয়ের সাথেই তার দেখা হয়। তাদের মধ্যে সবচাইতে বাজে রাজকুমারি হিসেবে তকমা পেয়েছে গওহরআরা, মানুচ্চির মতে, “এই মেয়েটিকে নিয়ে আমার বলার কিছুই নেই। খালি বলে যাই যে এই মেয়েটি মারাত্মক দম্ভী, অতিচালাক, হিংসুটে, স্বার্থপর আর একবারে বাজে দেখতে।”
মানুচ্চি রওশনআরাকেও বাজে দেখতে বলে গেছেন, তবে তার মতে মেয়েটি “খুব চালু, ঢং করতে ওস্তাদ, বুদ্ধিমান, হাসিখুশি, কৌতুকপ্রিয় আর বড় বোনের চেয়ে অনেক বেশি খোলামেলা। কিন্তু সে তার বড় বোনের মত মর্যাদা পেতনা দরবারে, তার স্বাধীনতাও কম ছিল। যতই আড়াল করার চেষ্টা করুক, সে যে দারা ও বেগম সাহিবের শত্রুপক্ষ তা ঠিকই মানুষ বুঝত।”
জাহানারা ছিল মানুচ্চির প্রিয় রাজকন্যা। তার মতে, “বড় মেয়েটি, যাকে তার পিতা অত্যন্ত আদর করতেন, ছিল দয়াময়ী, মুক্তমনা আর চরিত্রবতী। সকলেই তাকে পছন্দ করত।”
আজকের দিনে যে কেউই হারেমের মহল ঘুরে দেখতে পারে। ১৮৫৭ সালে ইংরেজ আগ্রার লালকেল্লার জেনানা মহলকে ব্যারাকে রূপান্তরিত করে। তামাম মহল লন্ডভন্ড করা হয়, দেওয়ালের রঙ নষ্ট করা হয়, ভেঙে তছনছ হয় কামরাগুলো। তবু এর মাঝেই খুঁটিয়ে নজর করলে দেখা যায় রূপার কাজ করা দেওয়ালে মর্মরের নালা বেয়ে গোলাপের পাপড়ি মিশ্রিত পানি আসার চিহ্ন। মহলগুলি লন্ডভন্ড হবার আগে একটা শৃঙ্খলা ছিল, একটি মহল যুক্ত ছিল পরবর্তি মহলের সাথে। যমুনার তীরে পুরো প্রাসাদ জুড়েই ছিল এমন গোলকধাঁধার মত মহল আর মহল। তাজ মহল, যা সম্ভবতঃ জাহানারা আর রওশনআরার জন্য তৈরি হয়েছিল, ছিল বাছাই করা সফেদ মার্বেল দিয়ে গড়া। উপরে ছিল পিতলের গম্বুজ।
হারেমবাসীরা ছিল ছোট ছোট দলে বিভক্ত, প্রতিটির কমান্ডার একজন উপরমহল মনোনিত নারী। উচ্চপদের নারীরা নিজস্ব মহলে থাকত। হারেমভর্তি গিজগিজ করত হাজার পাঁচেকের মত নারী। দ্বারে থাকত চব্বিশ ঘন্টা পাহারা, খোজার দল থাকত তরবারি উঁচিয়ে। বেচাল দেখলেই কল্লা ঘ্যাচাং।
মানুচ্চি হারেমের ভিতরের বর্ণনাও অল্প দিয়ে গেছেন। মোগল দরবারে তখন তার ডাক্তার হিসেবে বেশ পশার, হারেমেও মাঝে মধ্যে ডাক পড়ত। তিনি বলছেন, “আমি পর্দার ভিতরে হাত ঢুকিয়ে দিতাম তাপমাত্রা মাপার জন্যে। মেয়েরা সেই হাত ধরে থাকত, চুমু দিত, আলতো কামড় দিত। কেউ কেউ হাত তাদের বুকেও ছোঁয়াত। এরকম প্রায়ই হত, আমি কিছুই হয়নি এমন ভান করে দাঁড়িয়ে থাকতাম যেনো খোজার দল কিছু সন্দেহ না করে।”
মোগল রাজকুমারিদের জন্য হারেম একদিক দিয়ে ছিল খুব দুঃখের ব্যাপার, তাদের বিয়ে করা নিষেধ ছিল। এই কড়া আইন চালু করেন আকবর, শাজাহানের আমলেও তা মেনে চলা হত। বলা হত মোগল রাজকুমারির জন্য কোন পুরুষই উপযুক্ত নয়, কিন্তু আসল ঘটনা ভিন্ন। পলিটিকাল ব্যাপার, ছেলেদের কে কখন আতকা বিদ্রোহ করে বসে তারই যখন গ্যারান্টি ছিলনা তখন সাধ করে কে নতুন বিদ্রোহের ক্যান্ডিডেট ডেকে ঘরে আনবে। জাহানারা, রওশনআরা আর গওহরআরা চিরকুমারিই রয়ে যাবে, ভবিষ্যত সিংহাসনের যুদ্ধে পিতা ও ভ্রাতাদের সাথে জটিল রাজনীতির চাল চালতে চালতে।


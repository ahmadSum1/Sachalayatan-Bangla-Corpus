বাদার বিক্রম - শেষ পর্ব



(দ্বিতীয় পর্বের পর)
রাত্রি দ্বিপ্রহর। সুবাদার শাহবাজ খাঁর খাস তাঁবুর বাইরে দাঁড়ানো ছয়ফুটি তাগড়া পেয়াদাকে ফৌজদার আলী নকভী বললেন, সরে দাঁড়াও। হুজুরের সাথে আমার বিশেষ প্রয়োজন। মাথা নেড়ে পেয়াদা বলল, হুজুর ব্যস্ত। সকালে আসুন।
স্থির চোখে পেয়াদার দিকে তাকিয়ে ফৌজদার বললেন, আমার এখনই প্রয়োজন। চিটঠি এসেছে। হুজুরকে বল গিয়ে যাও।
তাঁবুর ভেতরে যাবার হুকুম মিলল। ভেতরে ঢিলে জামা পরা শাহবাজ ফৌজদারকে বললেন, রাতে আমার মাথা ভাল কাজ করেনা তুমি ভাল করেই জানো। হয়েছে কি?
বিক্রম বাজিতপুরে আমাদের হয়ে বিষ মেশানোর সাথে অন্য ধান্দা করছে হুজুর। সে তার গাঁ থেকে ধরে আনা আরো কয়টা দাসের সাথে পালানোর মতলব করছে।
শাহবাজের মুখ হাসি হাসিই থাকল, কেবল চোখ দুটি কঠিন হয়ে গেল।
আলী নকভী বলে চললেন, খবর পাকা। কোতয়াল হামজার গোলাঘরের পিছনে কিছুক্ষণ আগে জনা সাতেক দাস জমায়েৎ হয়েছিল, তারা প্রত্যেকেই বিক্রমের মত বাদা থেকে ধরে আনা দাস। শহরের দরজা খুলে দেওয়ার পরে যখন আমাদের সিপাইসান্ত্রী শহর লুটে ব্যস্ত থাকবে সেই ফাঁকে তারা পেছনের নদী দিয়ে সাঁতরে যাবে বহরমপুর। সেইখানে তাদের নৌকার ব্যবস্থা আছে, ঐ দিয়ে তারা বাদার পথ ধরবে। 
বহোৎখুব, হেসে বললেন শাহবাজ, চমৎকার ব্যবস্থা। ঠিক আছে দেখা যাক। বিক্রম বিষ না মিশিয়ে পালাচ্ছে না তো?
মাথা নেড়ে ফৌজদার বললেন, না। সে বিষ মেশাবে এবং দরোজাও খুলে দেবে, তারপরে বাদবাকি কারবার। একটা মেয়েছেলে আছে এদের মধ্যে, সে নাকি বিক্রমের বহুৎ পিয়ারা মেয়েছেলে।
চকচকে চোখে শাহবাজ বললেন, ছোকরা এলেমদার বটে। কোথা থেকে হারানো মহব্বত খুঁজে পেয়েছে আবার তাকে নিয়ে বাদায় সাতমহলা প্রাসাদের স্বপ্নও দেখছে। উত্তম। এদের ব্যবস্থা কর গোপনে, বিক্রমকে ব্যস্ত রাখো যেন বাজিতপুরে বিষ মেশানোর আগে তাকে আর যেতে না হয়। আর ইয়ে, ঐ মেয়েছেলেকে খতম করার আগে আমার কাছে নিয়ে এসো একবার। 
……………………………………………………………………………
ঠিক সাতদিন পরের কথা। ভোররাত। বিক্রম আর সিপাই মহিউদ্দিন চাদরমুড়ি দিয়ে বাজিতপুরের সদরফটকের একটু সামনে বসে আছে। এই সময়টা পাহারায় থাকে জনা ছয়েক পাহারাদার। ফটকের ঠিক উপরে এদের অবস্থান, এদের কল্লা নামাতে হলে সাবধানে উপরে উঠতে হবে। উপরে উঠার সিঁড়ির দরজায় থাকে একজন, তাকে খতম করতে হবে সবার আগে। সিঁড়ির ঠিক উপরে আরেকজন, তবে সে মাঝে মাঝে ঘুমায়। তার কল্লা নামানোর পরে তারপরে বাকি চারজন। এরা পাকা তীরন্দাজ, তলোয়ার চালাতেও উস্তাদ। তবে এদের নজর থাকে সামনের দিকে, তাই পিছন থেকে আচমকা আক্রমণ চালিয়ে বেকায়দায় ফেলা কঠিন হবার কথা নয়। কিছু বুঝে ওঠার আগেই সব করতে হবে এইই আসল কথা।
বিক্রমের সাথে থাকা সিপাই মহিউদ্দিন দুর্দান্ত ছুরির উস্তাদ, শব্দ শুনে সে অন্ধকারেও লক্ষ্যভেদ করতে পারে। তার পিঠে ঘাড়ের নিচে চামড়ার থলিতে উল্টো করে রাখা আছে ছুরি, ফলার দিকটা দুই আঙুলে ধরে মহিউদ্দিন চোখের পলকে শিকারের দিকে ছুরি ছুঁড়ে মারে। সে বলেছে পরে তাকে এই কায়দা শিখিয়ে দেবে, অনেক নাকি সহজ।
ফটক বিশাল, এতো উঁচু যে বিক্রমের ঘাড় ব্যথা করে উপরে তাকিয়ে। হাতি ঢোকার জন্য এই ব্যবস্থা। দরজার ঠিক বাইরে শয়ে শয়ে লোহার চোখা পেরেক বসানো, যেন আক্রমণকারীরা গণধাক্কা না দিতে পারে দরজায়। দরজার ভেতর ছোট আরেকটা দরজা আছে, আধা মানুষ সমান। মাথা নিচু করে ঢুকতে/বেরুতে হয়। যাওয়া আসা যেন করা যায় কিন্তু শত্রুপক্ষের সিপাই যেন পিলপিল করে ঢুকতে না পারে তাই এরকম। বিক্রমকে বলা আছে সে আর মহিউদ্দিন মূল ফটক খুলতে যাবেনা, তাতে অনেক শব্দ হয়। ফটক খোলার কায়দাও তারা জানেনা। তারা ছয় পাহারাদার খতম করে ছোট দরজা খুলে দেবে, তখন একে একে ঢুকবে জনা পাঁচেক বাছাই করা সিপাই। এরা ফটকে কাজ করে অভ্যস্ত, জানে ঠিক কিভাবে শব্দ কম করে দ্রুত ফটক খোলা যায়। এরপর দরজা খুলে গেলে ফৌজের লোক গনহারে ঢুকে পড়বে আর শহরে একটা তুলকালাম লাগিয়ে দেবে। মূল পানির উৎস বিষাক্ত করে অধিকাংশ লোক এমনিতেই পেটের পীড়ায় ভুগছে, দূর্গ জয় করতে তেমন বেগ পাওয়ার কথা নয়।
দূর্গের ঠিক বাইরে ঝাঁকড়া গাছের পেছনে শুয়ে থাকা সিপাই নিজাম বেগ তীক্ষ্ণ চোখে খেয়াল করছিল চৌকিখানার দিকে। এখনই যেকোন সময় পাহারাদারদের উপর আক্রমণ হবার কথা, তারপর দরজা খুলে দিলে সে ভিতরে ঢুকে মুল ফটক খুলতে যাবে। সে দেখল দুইজন রক্ষী পরপর ধপ করে পড়ে গেল, আর তৃতীয়জন ভয়ে উপর থেকে দিল লাফ। নিঃশব্দে উঠে গিয়ে নিজাম বেগ সেই রক্ষীর গলায় ছুরির পোঁচ বসিয়ে দিল, তারপর বিড়ালের মত নিঃশব্দে দরজার বাইরে গিয়ে দাঁড়াল। তার পেছনে হাজির হল আর জনা চারেক ফৌজের সিপাই। বেশীক্ষণ অপেক্ষা করতে হলনা, অল্প আওয়াজ করে ছোট দরজা খুলে দিল বিক্রম আর তারা পাঁচ জন দ্রুত ভেতরে গিয়ে ফটকের পাশে কলঘরে গিয়ে ফটক খুলে দিতে লাগল দ্রুত। ঘড়ঘড় শব্দে খুলে যেতে লাগল বাজিতপুর দূর্গের প্রধান ফটক। ভোরের আলো তখন ফুটছে মাত্র।
ফৌজদার আলী নকভী আদেশ দিয়ে রেখেছিলেন কোন দয়ামায়ার দরকার নেই। সামনে যাকেই পাওয়া যাবে তারই কল্লা নামানো হউক। বীরবিক্রমে ফৌজি সিপাইরা ঘরে ঘরে আগুন দিতে লাগল আর লুটপাট আরম্ভ হয়ে গেল। হইচই এর মধ্যে বিক্রম কিছুক্ষণ মহিউদ্দিনের সাথে লুটপাট আর কল্লাবাজিতে অংশ নিল, তারপর চিন্তা করল এখন দূর্গের পশ্চিম পাশে নদীর ধারে যাবার প্রকৃষ্ট সময়। তার গাঁয়ের লোকেরা অপেক্ষা করে আছে তার জন্য। পারুবালাকে নিয়ে তার চিন্তা হচ্ছিল, সে কি ঠিকমত পালাতে পেরেছিল মনিবের ঘর থেকে? জানা নেই। সেই ভাবনার সময় ও নেই। নদীর দিকে এগুনো যাক।
পথে কিছু সিপাই সান্ত্রী একে তাকে খুন করছিল আর লুটপাট চালাচ্ছিল, সেগুলো সাবধানে পেরিয়ে নদীর দিকে এগুলো বিক্রম। জায়গাটা খাড়াই, নদী অনেক নিচে। পাহাড় বেয়ে নামা খুব শক্ত, সবচাইতে ভালো হয় যদি লাফ দিয়ে নদীতে পড়া যায়। সেরকমই বলা আছে সকলকে, তারা একজোট হবে একটা পুরানো ভাঙ্গা ঘরের পেছনে, তারপর বিক্রম এলে একসাথে পালাবে। গন্তব্য বহরমপুর, সাঁতরে বেশীক্ষণ লাগার কথা নয়। সেখানে নৌকার ব্যবস্থা আছে। সকলে একত্রে বাদায় যাওয়া যাবে। 
নির্দিষ্ট স্থানে এসে একটু চমকে গেল বিক্রম। ঘোড়ায় বসে আছেন সুবাদার শাহবাজ খাঁ, সাথে তার পাত্রমিত্র। ঘটনা কি, এদিকে তো তাদের আসার কথা না! কোতয়ালের ঘর তো আরেকদিক। এত কেষ্টবিষ্টু এই নদীর ধারে করে কি?
আরে এই যে বিক্রম, শাহবাজ বলে ওঠেন, তুমি কোত্থেকে? লুটপাট করে মাল কিছু পেলে?
আমতা আমতা করে জবাব দেয় বিক্রম, আজ্ঞে কত্তা পেয়েছিলাম তো। পুঁটলিতে বেঁধে রেখেছি ঐ হোথা। সোনাদানা মোতিমুক্তা।
বাহ বেশ বেশ, মাথা দুলিয়ে খুব খুশি হন সুবাদার, সোনাদানা জহরত খুব ভালো জিনিস। ভবিষ্যতে কাজে লাগবে। আমি এদিকে হাওয়া খেতে এসেছিলাম আর কি, দেখি বহুৎ বড়িয়া মাল একটা ঘুরাফিরা করছে। কি নরম সেই মেয়ের দুধ তুই চিন্তাই করতে পারবিনা বিক্রম, যেন মাখম।
শুকনো গলায় বিক্রম বলল, আচ্ছা।
হ্যাঁ। তাকে বেশ করে মুহব্বত করে তারপর কল্লাটা নামিয়ে দিলাম। দেখতে কেমন বদমাশের মত তাই। দেখবি?
এই বলে সুবাদার হাতে ইশারা দিলেন। দ্রুত দুই সিপাই এসে বিক্রমকে পেছন থেকে শক্ত করে ধরল আর আরেকদিক থেকে এগিয়ে এল সাত সিপাই। তাদের হাতে বর্শা, সেই বর্শায় বিঁধে আছে সাতটা মাথা। মাঝের মাথাটায় সবার আগে চোখ গেল বিক্রমের। পারুবালার মাথা।
বন্যজন্তুর মত গোঁ গোঁ করতে থাকা বিক্রমকে শক্ত হাতে হাঁটুর উপর বসাল তাকে ধরে থাকা দুই সিপাই, ঘোড়া থেকে নেমে এলেন সুবাদার শাহবাজ আর ফৌজদার আলী নকভী। বিক্রমের কাছে এসে নিচু স্বরে সুবাদার বললেন, বিক্রম, তুই একটা দাসের বাচ্চা দাস। তোকে আমি আমার ফৌজে নিলাম, তোর বিচি রেখে দিলাম, তোর খেদমতে দিলাম আমার পোষা মাগী। আমার আশা ছিল তুই ঘোড়া চালানো শিখবি তীর ছোঁড়া শিখবি। তোর বুকে বাঘের তাগৎ আর জবরদস্ত প্রশিক্ষণ মিলিয়ে আমি ভেবেছিলাম তুই হবি কত বড় বাহাদুর। 
একটু থামলেন সুবাদার। তারপরে একটা দীর্ঘনিঃশ্বাস ফেলে বললেন, কিন্তু আমারই বোঝা উচিৎ ছিল তুই একটা বাঘ। বাদার বাঘ। বাঘে কি আর পোষ মানে বিক্রম? বাদার বাঘে পোষ মানেনা। 
এই বলে ফৌজদারের দিকে তাকিয়ে চোখে ইশারা দিলেন সুবাদার। চোখের পলকে ফৌজদার তলোয়ারের কোপ বসিয়ে দিল বিক্রমের ঘাড়ে, ঝুপ করে তার মাথা গড়িয়ে এল ফৌজদারের পায়ের কাছে। লাথি দিয়ে সেই মাথা দূরে সরিয়ে দিয়ে ঘোড়ার দিকে এগিয়ে যেতে থাকলেন ফৌজদার আলী নকভী। 
গড়াতে গড়াতে মাথা খাদের কিনারা দিয়ে পড়ে গেল নিচের নদীতে।


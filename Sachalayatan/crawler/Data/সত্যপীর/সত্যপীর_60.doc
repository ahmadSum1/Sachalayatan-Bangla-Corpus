ড্যানিশ কোম্পানী



১৬১৬ সালের ডেনমার্ক এক হাজার বছরের পুরোন সামুদ্রিক পরাশক্তি, আইসল্যান্ড আর গ্রিনল্যান্ড সহ উত্তর আটলান্টিক জুড়ে তাদের প্রতাপ। সপ্তদশ শতাব্দীর প্রথম দিকে ডেনমার্ক রাজ্য জুড়ে ছিল বর্তমান নরওয়ে এবং বর্তমান সুইডেনের দক্ষিণাংশ। মূলতঃ কৃষিজীবী ছিল দেশটি, সুইডেন পোল্যান্ড আর বিবিধ জার্মান স্টেটের সাথে তাদের হরদম কাইজা লেগেই থাকত।
অন্যান্য ইয়োরোপীয় কোম্পানীর মতই ১৬১৬ সালে ড্যানিশ ইস্ট ইন্ডিয়া কোম্পানী খোলা হয় পয়সা বানানোর ধান্দায়। তবে অন্যান্য কোম্পানী যেরকম পরে এই মূল লক্ষ্য থেকে ক্রমশ সরে গিয়েছিল ড্যানিশ কোম্পানীর ক্ষেত্রে তা হয়নি, এরা আগাপাশতলা বাণিজ্যেই শতভাগ মন দিয়েছিল। নানাবিধ দেশদখল মারামারি কাটাকাটিতে এরা যায়নি বললেই চলে। কোম্পানী ধীরে ধীরে হারিয়ে গেছেও অবশ্য একারনেই।
কোম্পানীর বাণিজ্য মোটেই সস্তা ব্যাপার ছিলনা, সুদূর পূবের সাথে লেনদেনের জন্য প্রয়োজনীয় রূপার মুদ্রা কিনতে হয়েছিল বাইরে থেকে। ড্যানিশ অর্থনীতিতে ভারতীয় বা চীনে মালের তেমন প্রয়োজন ছিলনা। যেসব মাল তাদের জাহাজে ভারতে যেত তার প্রায় কিছুই ডেনমার্কের উৎপন্ন ছিলনা, যা ফিরে আসত তারও খুব বেশী হলে পাঁচ ভাগের এক ভাগ ডেনমার্কে ঢুকত। মোটের উপর ওলন্দাজদের মতন কারবার, তাদের ইস্ট ইন্ডিয়া কোম্পানীও এরকমধারা ছিল। ড্যানিশ কোম্পানীতে ওলন্দাজ ছিল ভুরিভুরি, সত্যি বলতে কি কোম্পানী গঠনের মূলেও ছিল সেই ওলন্দাজ। ১৬১৫ সালে দুই ওলন্দাজ সওদাগর আমস্টার্ডামের ইয়ান দে উইলেম আর রটার্ডামের হেরমান রোজেনক্রান্তজ্ রাজা চতুর্থ ক্রিশ্চিয়ানকে কানবুদ্ধি দেন যে ওলন্দাজ কোম্পানীর মত কিছু একটা খুললে ব্যাপক পয়সাকড়ির সম্ভাবনা।
ক্রিশ্চিয়ান ছিলেন বুদ্ধিমান, তার অনুমতিক্রমে ১৬১৬ সালের ১৭ মার্চ কোম্পানী চার্টারপ্রাপ্ত হয়। চার্টার অনুযায়ী কোম্পানী ডেনমার্ক আর এশিয়ার মধ্যে বারো বছর পর্যন্ত সওদাগরী চালিয়ে যেতে পারবে। চার্টার কোম্পানী দোনোটাই ওলন্দাজের প্রায় হুবহু কপি বলা চলে। দুই উইলেম ভাই ইয়ান আর ডেভিড ছিল কোম্পানীর বৃহত্তম স্টকহোল্ডার। বিদেশীরা সবসময়ই কোম্পানীর গুরুত্বপূর্ণ পদে ছিল। এতে করে কোম্পানীর পয়সা বা অভিজ্ঞতার কখনোই কমতি হয়নি, কিন্তু একটা বিরাট সমস্যা তৈরি হয় যা ড্যানিশরা কখনোই মেটাতে পারেনি। রাজধানী কোপেনহেগেন মোটেই লন্ডন আমস্টার্ডামের মতন রমরমা শহর ছিলনা, সুগঠিত বাণিজ্য বাজার হিসেবে এই শহর তখন যোজন যোজন পেছনে। সুতরাং মাল শহরে এনে রাখলেই চলবেনা আবার পাঠানোর ব্যবস্থা করতে হবে বড় শহরে, এই খরচের কারণে মালের দাম বেড়ে যেত।
প্রথম যাত্রার উদ্যোগ হয় যখন বশখাওয়ার নামে আরেক ওলন্দাজ ১৬১৭ সালে ড্যানিশ দরবারে এসে দাবী করে সে হল সিংহল সম্রাটের দূত, রাজার সাথে বাণিজ্যে ইচ্ছুক। ছোট এক জাহাজ পাঠানো হল, সেই জাহাজ সিংহলে গিয়ে ভেড়ে ১৬২০ সালে। যাত্রার মাঝপথেই বশখাওয়ার অক্কা পেয়েছিল, তাই তাকে দেখে যেতে হয়নি যে ড্যানিশরা আবিষ্কার করে এই সম্রাট আসলে কান্ডির রাজা সেনরথ, যে কিনা কোনদিন ডেনমার্কের নামই শোনেনি। পর্তুগীজের সাথে তখন সেই রাজার দোস্তি, তারা এই উটকো ড্যানিশ জাহাজ দেখে ব্যাপক ঝামেলা লাগিয়ে দিল। ড্যানিশরা চেয়েছিল ত্রিঙ্কোমালিতে দূর্গ বানাবে, সেই আশা ছাড়তে হল। সিংহলে থামার বদলে জাহাজ করোম্যান্ডেল উপকূলের দিকে চলতে থাকল ক্যাপ্টেন অভে গিয়েডের নির্দেশ অনুযায়ী।
১৬২০ এর অক্টোবরে সে পৌঁছাল তাঞ্জোরের নায়েক রঘুনাথের দরবারে। তারা মিলে চুক্তি করে থারাঙ্গাম্বাদিতে (ট্রাঙ্কেবার) কুঠি গড়ার অনুমতি দেওয়া হয়। দুই বছর পরে গিয়েডে ডেনমার্ক ফিরে যান, ট্রাঙ্কেবারের নেতৃত্বে থাকেন ওল্যান্ড ক্রাপ যিনি ড্যানসবোর্গ দূর্গ খাড়া করিয়ে দেন যা আজও টিকে আছে জাদুঘর হিসেবে।

ডাইনেবাঁয়ে ব্যবসা বাড়ানোর ফিকির শুরু হয়। মসুলিপটনমে কুঠি ওঠে, পিপলি আর বালাসোরে অন্যান্যদের সাথে কুঠি স্থাপনা করা হয়। কিন্তু পয়সা ইনকাম বড় কঠিন কর্ম হয়ে ওঠে ড্যানিশদের জন্য। ইয়োরোপে তখন যুদ্ধ আর মন্দা। ১৬২৭ সালে ক্রাপ নায়েককে বার্ষিক নজরানা দিতে অসমর্থ হয়ে পড়েন, ট্রাঙ্কেবার ওলন্দাজদের কাছে বেচে দেবার কথা ওঠে। কিন্তু কোন চুক্তি হয়না শেষ পর্যন্ত। পরে দক্ষিণ পূর্ব এশিয়ায় পর্তুগীজদের মাল লেনদেন করে বেশ কিছু টাকা আসে তাদের হাতে, কিন্তু তাও ক্রমে কমে আসে। এইরকম অবস্থায় ১৬৩৬ সালে ক্রাপ ডেনমার্ক ফিরে যান, পেছনে নেতৃত্বে থাকলেন বারেন্ট পেসার্ট বলে আরেক ওলন্দাজ। পেসার্টও দেনায় তলিয়ে যেতে থাকলেন, এমন অবস্থা হল যে তার পরিবারের সদস্যকে জিম্মি রাখা হয়। একটা গোলকোন্ডার জাহাজ দখল করে পরে পয়সা মিটিয়ে দেয়া হয়।
ড্যানিশ কোম্পানী এরকম প্রায় দেউলে অবস্থায় বাণিজ্য করে ১৬৩৯ সালে দুটো জাহাজ ট্রাঙ্কেবারে পাঠায়, তারপরে তিরিশ বছর আর কোন জাহাজ পাঠানো হয়নি। ১৬১৬ সালের সেই উদ্যম ততদিনে হাওয়া, শেয়ারহোল্ডাররা বিরক্ত। ১৬৪০ সাল পর্যন্ত বাইশ বছরে মাত্র সাতটি জাহাজ কোপেনহেগেনে পৌঁছে ভারত থেকে। রাজা প্রথম থেকেই এই কোম্পানীর বড় সমর্থক, কিন্তু দেশের ও আন্তর্জাতিক সমস্যায় তিনি তখন খুবই ব্যস্ত। তিরিশ বছর ব্যাপী যুদ্ধে ডেনমার্ক ছিল ব্যর্থ। শেয়ারহোল্ডারদের চাপে কোম্পানী নিলামে ওঠে।
ডেনমার্কের কাছ থেকে দিনের পর দিন কোন জাহাজ না আসায় এবং বাণিজ্যের জন্য কোনরকম পুঁজি না থাকায় ট্রাঙ্কেবার কোম্পানীর লোক পয়সা কামানোর অন্য ফিকির খুঁজতে থাকে। সবচাইতে সহজ উপায় ছিল পাইরেসি। ১৬৪০ সাল থেকে বঙ্গোপসাগরে লুটপাট শুরু হয়, মোটামুটি ১৬৪০-৭০ এই তিরিশ বছর স্থানীয় সওদাগরদের লুট করতে এরা মন দেয়। এই লুটপাটকে অবশ্য ড্যানিশ আর বাংলার শাসকগোষ্ঠির মধ্যে “যুদ্ধ” তকমা দেয়া হয়। দুইটে ঘটনা থেকে এর সূত্রপাত। পিপলিতে স্থানীয়রা যখন দুটি ড্যানিশ জাহাজ আটকে দেয়, আর বালাসোরে ড্যানিশরা তাদের কুঠিতে লুটতরাজের জন্য বাঙালিদের দায়ী করে। দুই পক্ষে লেগে যায় গ্যাঞ্জাম, চলে পরবর্তী বত্রিশ বছর।
১৬৪৩ সালে উইলেম লেয়েল আসেন পেসার্টের জায়গায়, কিন্তু গভর্নর হতে গিয়ে দূর্গ তাকে রীতিমত লড়াই করে নিতে হয়। পেসার্ট যেতে চাননি, কিন্তু বিপদ বুঝে তাকে পালাতে হয়। পালাবার সময় তিনি নিয়ে যান দূর্গের যাবতীয় লাঠিবন্দুক আর পয়সাকড়ি। লেয়েল গভর্নর হয়েই নিজেকে আবিষ্কার করেন গোলকোন্ডার সাথে ড্যানিশ ক্যাচালের মাঝখানে, এছাড়া দূর্গে বিদ্রোহও দমন করতে হয় তার। বিদ্রোহীদের নেতা পল হ্যানসেন করসুয়ো ১৬৫৫ সালে মারা যায় আর তার জায়গায় আসে এস্ক্লিড অ্যান্ডারসেন কংসবাক, যে কিনা ঐখানকার সর্বশেষ ড্যানিশ ছিল। সে অতি উত্তম পাইরেট ও ছিল।
১৬৫৫ সাল, তাঞ্জোরের নায়েক ঘ্যানঘ্যান করে যাচ্ছিলেন বকেয়া পাওনা বুঝিয়ে দিতে। কাজ হচ্ছেনা দেখে সশস্ত্র সৈন্য পাঠানো হয় ট্রাঙ্কেবারে। কংসবাক তাদের পিটিয়ে তাড়িয়ে দেন আর ড্যানসবোর্গ দূর্গ মেরামতও করেন। ১৬৬৮ সালে কংসবাক দূত পাঠান ডেনমার্কে সাহায্য চেয়ে, সেই দূতের আগমনে ভারত বাণিজ্য নিয়ে ডেনমার্কের লোকে আবার নড়েচড়ে বসে। ১৬৬৯ সালে এক জাহাজ পাঠানো হয়, ভারত থেকে সেই জাহাজ মাল নিয়ে ফিরে এলে তাতে ব্যাপক লাভ হয়। রাজা তৃতীয় ফ্রেডরিক ইন্ডিয়া কোম্পানী আবার মোটাতাজা করা যায় কিনা তা ভাবতে বসেন।
এই রাজা ফ্রেডরিক গদিতে আসেন ১৬৪৮ সালে, তিরিশ বছরের যুদ্ধে চড় খেয়ে ডেনমার্কের অবস্থা তখন শোচনীয়। সুইডিশদের জন্য তখন ডেনমার্কের আধিপত্য কমে গিয়েছিল, কিন্তু আস্তে আস্তে রাজা ফ্রেডরিক তার আসন শক্ত করেন এবং সমসাময়িক ফ্রান্সের রাজা চতুর্দশ লুই এর মত ইস্ট ইন্ডিয়া কোম্পানী পুনর্গঠনে মন দেন।
১৬৭০ সালে নতুন চার্টার ইস্যু করা হয়।
(পরের পর্বে সমাপ্য)
…...............................................................................................................
রডরিক ম্যাথিউজ রচিত Traders, Pirates and Money Launderers: The Danes and India: 1616-1845 এর ছায়ানুবাদ।


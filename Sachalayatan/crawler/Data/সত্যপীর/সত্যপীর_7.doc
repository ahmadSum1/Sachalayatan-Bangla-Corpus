শহরবন্দী মেঘ



ইস্কুলে থাকতে আমি প্রায়ই এলিফেন্ট রোড হাতিরপুল কি কাঁটাবন থেকে হেঁটে বাসায় ফিরতাম। সন্ধ্যা হয় হয় কিম্বা অন্ধকার ঝপ করে নামার ঠিক পরে। জোর কদমে হাঁটলে সময় বেশী লাগত না। এরকম এক হাল্কা বৃষ্টিমাখা সন্ধ্যায় আমি হেঁটে ফিরছি, এমন সময় পাশে একটা হোন্ডা থামল। হেসে হোন্ডায় বসা তরুণটি জিজ্ঞাসা করল এই তুমি আটান্নো নম্বরের না? ওঠো পিছনে ওঠো আমি ওদিকেই যাচ্ছি নামিয়ে দেব। 
আমি ভালো করে তরুণটির দিকে তাকিয়ে দেখি দীপন ভাই। বত্রিশ পাটি দাঁত বের করে ক্লাস নাইনের আমি দীপন ভাইয়ের হোন্ডায় লাফ দিয়ে উঠে বসলাম, আর তিনি বাতাসের বেগে হোন্ডা ছুটিয়ে দিলেন। মিনিট দুয়েক পরেই বাসা এসে পড়ল, আমি সুড়ুৎ করে নেমে পড়ি। দীপন ভাই পিঠ চাপড়ে বললেন ওকে যাও পরে কথা হবে, বলেই উপরে দোতলার দিকে লক্ষ্য করে চিৎকার করে ধমকে ডাকতে লাগলেন অ্যাই শান্ত। শান্ত। অ্যাই শান্ত বাসায়?
আজকে কুড়ি বছর পরে অনেক চেষ্টা করেও দীপন ভাইয়ের সাথে আমার অন্য কোন স্মৃতি মনে করতে পারলাম না। উনি থাকতেন উনার বন্ধুবান্ধব নিয়ে, আমি থাকতাম আমার সার্কেলে। মাঝে মধ্যে উনাকে দেখতাম মিকু ভাইয়ের সাথে হোন্ডায় যাচ্ছেন, উনাদের বন্ধুমহলে সবচাইতে ঝাকানাকা হোন্ডা সম্ভবত মিকু ভাইয়েরই ছিল। আমার পড়ার টেবিলের ঠিক সামনে ছিল জানালা, সেইখান থেকে শুনতাম মাঝেমধ্যে দীপন ভাই এসে শান্ত শান্ত চ্যাঁচাচ্ছেন। দোতলায় শান্ত ভাই হয়তো গীটার বাজাচ্ছেন, সেইটে থামিয়ে তিনিও বাজখাঁই গলায় উত্তর দিতেন, কী-ই-ই?
ফেসবুক ফীড ভর্তি কোপানোর খবর আজ। আহমেদুর রশিদ টুটুল, রণদীপম বসু, তারেক রহিম। আশঙ্কাজনক পরিস্থিতি। ঢাকা মেডিকেল। রক্ত, বি পজিটিভ। হঠাৎ আরেক খবর জাগৃতি প্রকাশনীর ফয়সাল আরেফিন দীপনকে তাঁর অফিসে ঢুকে… আমি এই খবর পড়তে পড়তে ছবি দেখে চমকে বলি আরে কিসের কি জাগৃতি প্রকাশন। এইটা তো দীপন ভাই। ফুটবল মাঠের দীপন ভাই। বিকালবেলা ব্রিটিশ কাউন্সিলের উল্টাদিকে ফুচকা স্টলের পাশে আড্ডা দেওয়া দীপন ভাই। হোন্ডায় চড়ায়া বাসায় পৌঁছায় দেওয়া দীপন ভাই। এরে কোপায় মেরে ফেলেছে? 
সচল চরম উদাস লিখেছেন তার সাথে দীপন ভাইয়ের কথা হয়েছিল বইয়ের ব্যাপারে। দীপন ভাই নাকি চরম উদাস বই দেবেন শুনে ভারি খুশি হয়ে বলেছিলেন কী খাবেন বলেন। আমি কল্পনা করি শেষ দেখা হওয়ার কুড়ি/পঁচিশ বছর পরে আমি একদিন হয়তো মোগল বাদশা আওরঙ্গজেবের ভণ্ডামি নিয়ে লেখা কোন এক গল্পের পাণ্ডুলিপি নিয়ে গিয়ে বলতাম দীপন ভাই। আপনার মনে হয় আমাকে মনে নাই আমি ফুলার রোডে নতুন বিল্ডিং এ থাকতাম। এখন সত্যপীর নামে সচলায়তনে লিখি, একটা বই ছাপায় দিবেন? আমি ভূমিকায় চরম উদাসের নানান মিষ্টি মিষ্টি মিথ্যা কথা লেখায় আনতে পারব কোন সমস্যা না… ঐ ব্যাটা চাপা মারতে ওস্তাদ। কলিজার সিঙ্গাড়া দিলে স্যাম ভাই বলছে একটা প্রচ্ছদ করে দিবে। দিবেন? দীপন ভাই অবশ্যই হা হা করে হেসে দিয়ে বলতেন আরে সত্যপীর ব্যাটা ভন্ডপীর। দাও কেমন গল্প পড়ে দেখি। 
শুয়োরের বাচ্চারা মানুষটাকে মেরে ফেলল।
ভালোই অবশ্য। আমাদের শুদ্ধস্বর জাগৃতির দরকার নাই। মোখছেদুল মোমেনিন পাবলিশারই যথেষ্ট।


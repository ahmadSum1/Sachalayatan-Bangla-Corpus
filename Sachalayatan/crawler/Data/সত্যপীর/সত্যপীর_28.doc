কিল্লা মুবারক



নবনির্মিত ফতে জং কিল্লার সামনের বাগান। মধ্য দুপুর।
শান্ত পানির নহরের সামনে দাঁড়িয়ে কিল্লার মূল কারিগর ওস্তাদ আলি খাঁ ধীরে ধীরে ডান হাত তুলে সঙ্কেত দিলেন। আশপাশের সকলের চোখ কপালে তুলে দিয়ে সেই শান্ত নহর থেকে ছ্যাঁৎ ছ্যাঁৎ ভুসস শব্দ করে ঠান্ডা পানির ফোয়ারা ছিটিয়ে উঠল। খুব কাছে যারা দাঁড়িয়ে ছিল তাদের কামিজে পানির ছিটা লেগে গেল অল্প, তাই দেখে দাঁত বের করে তাদের সে কী হাসি! পুরো এলাকা যেন হঠাৎ বেহেশতের মত ঠাণ্ডা হয়ে উঠল। ছোট একটি ছেলে পানির খুব কাছে গিয়ে আনন্দে লাফ দিল দুইবার।
কিল্লার মালিক সুলতান বুরহানউদ্দিন তৃপ্ত চোখে পানির খেলা দেখতে দেখতে গাঢ় কণ্ঠে বললেন, মাশ্-আল্-লাহ্! মাশ্-আল্-লাহ্!
ওস্তাদ আলি খাঁ হাসলেন অল্প। বড় কষ্টের এই ফোয়ারা, এই সেদিন পর্যন্ত ঠিকমত কাজ করছিল না। কিল্লার বাকি কাজ শেষ হয়ে গেলেও পানির চাপের সমস্যার জন্য বাগানটা ঠিকমত দাঁড়াচ্ছিল না। মুস্কিল। শেষতক নকশায় খানিক অদলবদল করে বাগান একটু অন্যদিকে নিয়ে যাওয়া হয়, ঐ দিকটা একটু নিচু আর নদীর কাছে বলে সুবিধে। তাতে অবশ্য হাম্মাম একটু দূরে পড়ে গেছে, তবে সেটা বড় সমস্যা নয়। হাম্মামের পথ বাঁধাই করে ছায়ার ব্যবস্থা করে দেয়া হয়েছে, তাতে সৌন্দর্য্য বেড়েছে বই কমেনি।
সুলতান বুরহানউদ্দিন বললেন, না হে আলি খাঁ, তুমি জাদুকর বটে। এই ফোয়ারা যে কারো দিল খুশ করে দেবেই। সাবাস। সাবাস ওস্তাদ।
ওস্তাদ আলি খাঁ মাথা নিচু করে নিচু স্বরে বললেন, সবই উপরওয়ালার মেহেরবানি। আল্লা মালিক।
নিশ্চয়ই নিশ্চয়ই, সুলতান মাথা নাড়লেন, আল্লা মালিক। চল তবে ঐ দিকটা ঘুরে আসি।
দলবল নিয়ে সুলতান এগোলেন মূল ফটকের পাশে রাস্তার দিকে। ফটকের পাশে বাজার, নানান হৈচৈ। বাজারের পিছনে কারখানা। আজমল নামে তুর্কি এক তলোয়ার তৈয়ারের কারিগর সেখানে আস্তানা গেড়েছে, সুলতানের বহর দেখে সে ও তার কামারের দল মাথা নুইয়ে সালাম দিল। সুলতান হেসে হাত নাড়লেন। 
ডান পাশে মসজিদ। তার পিছনে বড় হাতি যাওয়ার রাস্তা হাতিরপুল। সুলতান বাংলা থেকে সদ্য ধরে এনেছেন সতেরোটি তাগড়া হাতি, সাংঘাতিক তাদের তাগত। দিল্লী থেকে এক ওস্তাদ মাহুত এসেছে সেই হাতিদের প্রশিক্ষণ দিতে।  সামনের বছর সেই সকল হাতি সুলতানের হয়ে যুদ্ধে যাবে ঠিক হয়ে আছে।
এই দিকে দরবার হুজুর, ওস্তাদ আলি খাঁ বড় খিলানওলা এক বিশাল কক্ষে প্রবেশ করতে করতে বললেন, এই দরবারের পশ্চিম দিকে ঐ উপরে আপনি বসবেন। এমনভাবে দরবার সাজানো যেন আপনি সকলকে দেখতে পান, আর সকলেই যেন আপনার গলা শুনতে পায়। আমি শুনেছি আপনি যুহর অক্ত পর্যন্ত দরবারে থাকেন। সূর্যের আলো এইদিক দিয়ে আসবে আর যখন দেখবেন আলোটা মাঝের খিলানের পরে গিয়ে পড়েছে, তখনই বুঝবেন যুহর নমাজের সময়।
ভারি খুশি হয়ে সুলতান মাথা নেড়ে বললেন, চমৎকার। চমৎকার।
তারপরে এইদিকে গেলে হেরেমখানা, আরেকটু এগোলে ওদিক দিয়ে হাম্মামখানাতেও যাওয়া যায়। বড় হাম্মামখানার পানি যেখান থেকে আসে এখানেও তাই, তবে এইটে আপনার আর হেরেমবাসীদের জন্য। বাইরে বড় হাম্মামখানা দিয়ে এইদিকে আসা সম্ভব নয়।
মূল প্রাসাদের ভিতরে ঢুকে সুলতান বললেন, তসবিঘর কোন দিকে আলি খাঁ?
সামনে হুজুর, এইদিকে। আসুন।
ওস্তাদ আলি খাঁ সুলতানকে নিয়ে ভেতর দিকে প্রবেশ করলেন। মাঝামাঝি একটা বড় খোলা জায়গা, আলোয় ঝিকমিক করছে কিন্তু সরাসরি সূর্যালোক প্রবেশ করেনি। বাতাসও বইছে যেন একটু একটু। চমৎকার পরিবেশ। সেই খোলা দরবার পার করে ডাইনে গেলে সুলতানের প্রশস্ত শয়নকক্ষ। তার বাইরে দিকে একটু চাপা জায়গা, সেখানেই তসবিঘর। প্রবেশ করে সুলতান দেখলেন সাদার উপর কালো ছিটের মর্মরে মোড়ানো মেঝে। এক পাশে সূক্ষ্ম কাজ করা লাল জায়নামাজ। কোন জানালা নেই তবু বাতাস আসছে কোথা থেকে যেন।
চামড়ার জুতো খুলে জায়নামাজে পা মুড়ে বসলেন সুলতান। হাত দিয়ে বাকিদের চলে যেতে বললেন, আর ওস্তাদ আলি খাঁকে বসতে বললেন। সকলেই চলে গেল, কক্ষে রইলেন কেবল সুলতানের বক্সী নজফ খাঁ। পাগড়ি খুলে পাশে রেখে সুলতান বললেন, ওস্তাদ তুমি সত্যই আজ কামাল করে দিয়েছ। ফতে জং কিল্লা দেখে আজ আমার জীবন সার্থক। খুবই শান্তি লাগছে হে আলি খাঁ।
মাথা ঝুঁকিয়ে আলি খাঁ বললেন, মেহেরবানী। হুজুরের বড় মেহেরবানী।
মাথা ঝোঁকানো অবস্থাতেই আচমকা ওস্তাদ আলি খাঁ টের পেলেন পিছনে নিঃশব্দে এসে দাঁড়িয়েছে বক্সী নজফ খাঁ। কিছু বুঝে ওঠার আগেই এক হাতে ওস্তাদের দুই হাত বেঁধে আরেক হাতে বাঁকানো চাকু ওস্তাদের গলায় ধরল সে। ধীরে ধীরে জায়নামাজ থেকে উঠে দাঁড়ালেন সুলতান বুরহানউদ্দিন। বললেন, এত সুন্দর কিল্লা কবে আবার কার জন্যে বানিয়ে দাও তার কি ঠিক আছে ওস্তাদ? দরকার নাই। ফতে জংই হোক তোমার শেষ কীর্তি, কেমন?
বলে ইশারা করলেন সুলতান। সেই ইশারায় ওস্তাদের গলায় গভীর পোঁচ দিল বক্সী নজফ। ফিনকি দিয়ে রক্ত ছুটল ওস্তাদের, কাঁপতে কাঁপতে ঢলে পড়লেন তিনি।
সুলতান আর তার বক্সী দুইজনেই খেয়াল করলেন মাটিতে পড়ে থাকা ওস্তাদ দুর্বলভাবে তার রক্তাক্ত জামার বুকের দিকে তাক করে কিছু একটা দেখানোর চেষ্টা করছে। তারা দুইজনে একবার মুখ চাওয়াচাওয়ি করলেন, তারপর বক্সী ঝুঁকে ওস্তাদের জামার ভেতরে হাত দিল। একটা চামড়ার বাঁধানো পাতলা খাতা। সুলতান সেটা হাতে নিয়ে দেখলেন তার উপর বড় করে লেখা, “ফতে জং কিল্লার গোপন সুড়ঙ্গ ও তৎসংলগ্ন কামরাদ্বয়”।
সুলতান বুরহানউদ্দিনের ঘন ভুরু মারাত্মক কুঁচকে গেল। গোপন সুড়ঙ্গের কোন নির্দেশ তিনি দেননি। কারিগর হারামজাদা গোপন সুড়ঙ্গ করেছে কোন মতলবে? ঠাণ্ডা মাথায় তিনি আবার জায়নামাজে বসলেন, আর খাতাটা খুলে পড়তে পড়তে বক্সীর দিকে না তাকিয়েই ইশারা করলেন।
বিনা বাক্যব্যয়ে কামরা থেকে সরে পড়ল বক্সী নজফ খাঁ।
“যদি এই খাতা আপনার চোখে পড়ে থাকে, তবে আমি এই মূহুর্তে আর জীবিত নই”, সুলতান পড়া শুরু করলেন খাতা, “এই কিল্লা গড়তে আমি যে সাত বছর ব্যয় করেছি তার প্রতি মুহুর্তে আমার মনে হত এই যে এত কাজ করছি, কেন করছি। কার জন্যে করছি। আরেকজনের কিল্লা গড়ে আমার সুখ কেন হয়?”
ওস্তাদের প্যানপ্যানানি দেখে একটু বিরক্ত হলেন সুলতান। পড়ে চললেন, “এই কিল্লাই হবে আমার শেষ কিল্লা, আমার মন বলছে। সেইজন্যই কি কাজ দীর্ঘায়িত হওয়ায় আমি তেমন দুঃখ পাইনি? হতে পারে। তবে সুলতান যদি আমায় খুন করে তবে আমারও সুলতানকে ধ্বংস করে যাবার ব্যবস্থা করা উচিৎ। সেজন্যই দুইটি গোপন কামরা সরাসরি যুক্ত করেছি আমি এক বিশেষ স্থানে, সেইখান থেকে সুড়ঙ্গ চলে গেছে নদীর পশ্চিম তীর বরাবর। শত্রুপক্ষ সরাসরি কিল্লার ভিতরে প্রবেশ করতে পারবে দলবল নিয়ে এতই প্রশস্ত সেই সুড়ঙ্গ”।
পরের পাতা ওল্টালেন সুলতান। অল্প অল্প ঘামছেন তিনি। 
“সুড়ঙ্গের কথায় আসছি। আগে গল্প শোনাই। গল্প মনে পড়ছে আজ এই ক্ষণে। সুদূর ইস্ফাহানের গল্প। আমার পিতা সেইখানের বড় জহরতওয়ালা ছিলেন। আমি তখন ছোট। পিতার সাথে এক সফরে যাওয়ার সময় পিতা আমার হাতে এক সবুজ পান্না দেন। কি তার জ্যোতি, চোখ ঝিকিয়ে গিয়েছিল আমার। হঠাৎ আমার হাত থেকে পান্না ফস্কে পড়ে যায়, আর কোথা থেকে এক কুকুর এসে তা মুখে নিয়ে দেয় ছুট। আমি সেই কুকুরের পিছনে কতনা দৌড়ালাম, অযথাই। কুকুর আর পেলাম না। আমার সে কি কান্না, তখন পিতা আমার মাথায় হাত বুলিয়ে বললেন, কুকুর জহরত চেনেনা বাবা আমার। কুকুর কুকুরই।”
পাতা ওল্টালেন সুলতান। হাত অল্প কাঁপছে তার। এই সব কুকুর পান্নার কাহিনীর অর্থ কি? সুড়ঙ্গের হদিস কোথায়?
“সেই কথা আমার মনে গেঁথে গিয়েছিল। কুকুর জহরত চেনেনা। সে সবই কামড়ে ছিবড়ে নিতে চায়। জহরতের সমঝদার কুকুর নয়। গত আট বছরে আমি সুলতান বুরহানউদ্দিনকে খুব কাছে থেকে দেখেছি। চিনেছি। আমি বুঝেছি তিনি নিম্নশ্রেণীর কুকুর ভিন্ন কিছু নন। তিনি অযথাই দাসের আঙুল কেটে নেওয়ার হুকুম দেন পানির উষ্ণতা পছন্দ না হলে, নওরোজ এ আমীর ওমরাহদের স্ত্রী কন্যা তুলে নিয়ে হেরেমে ভরেন ইচ্ছেমত। এই কুকুর সুলতান জহরত চিনবেনা।"
রাগে দাঁত কড়মড় করলেন সুলতান। কতবড় সাহস, তাকে বলে কুকুর! তবে রাগের মধ্যেও একটু একটু অস্বস্তিতে মাথা ঝিমঝিম করছে সুলতানের। চিঠিটা খুবই অদ্ভুত। মনে হচ্ছে মরা মানুষ কথা কইছে তার সাথে। তিনি পরের পাতায় গেলেন।
“আমি জানি এই লেখা পড়তে পড়তে এখন সুলতানের মন অধীর হয়ে উঠছে জানার জন্য গোপন কামরা ঠিক কোথায়। গোপন কামরা সুড়ঙ্গ কিছু নেই। সেসব করার মত কাঁচা কারিগর আলি খাঁ নয়। তবে ভাববেন না, সুলতানকে ধ্বংস করার কথাটাও মিছে বলছিলাম। 
সুলতানের একটা অভ্যাস আমি লক্ষ্য করেছি, বই পড়ার সময় তিনি পাতা ওল্টাতে গিয়ে জিভে আঙুল ঠেকিয়ে পাতা ওল্টান। তাই আমি এই খাতার পাতায় পাতায় কোণে ভয়ংকর জহর মাখিয়ে রেখেছি, সুলতান এতদূর যখন এসেছেন তখন সেই জহর তার পেটে অবশ্যই গিয়েছে। তার সময় ফুরিয়ে এল বলে”।
এতক্ষণে সুলতান বুঝলেন মাথা ঝিমঝিম, হাত অল্প কাঁপাকাঁপি, ঘাম হওয়া এগুলো উত্তেজনায় হচ্ছে না, বিষের আলামত। হঠাৎ করে দুনিয়া অন্ধকার হয়ে আসতে থাকল সুলতানের, ঠাস করে সামনে ঝুঁকে তিনি পড়ে গেলেন মাটিতে। তার হাত থেকে খাতা পড়ে গেল পাশে।
কোথা থেকে এক ঝলক হাওয়া এসে খাতার পাতা উলটে দিয়ে গেল। মারা যাবার পূর্ব মুহুর্তে সুলতান বুরহানউদ্দিন মুলক দেখতে পেলেন খাতার শেষ পাতায় বড় বড় অক্ষরে লাল কালিতে লেখা রয়েছে, “কিল্লা মুবারক!”


একটা জি পি আর, প্রাইমার্কের চেইন শপ এবং অন্যান্য



এক।
পনের কোটি মানুষের একটা দেশে একটা জি পি আর (গ্রাউন্ড পেনিট্রেটিং র‍্যাডার) নেই!

না থাকতেই পারে। জি পি আর দিয়ে কি হয়? মাটির নীচে ভারী ধাতব বস্তুর অবস্থান নির্ণয়ে এই যন্ত্রটি নাকি কাজে দেয়। আবার কেউ বলছেন, এই যন্ত্রটি নাকি ধ্বংসস্তূপের ভেতর প্রাণের সন্ধান দিতে পারে।  জি পি আর আমাদের কি কাজেই আর লাগবে? ধংসস্তূপ খুঁড়ে প্রাণের সন্ধান করতে হতে পারে, এমনটি বোধকরি আমাদের কল্পনাতে ছিল না। তাই ২০০৫ সালে দুর্যোগ মোকাবেলার জন্য এই যন্ত্রটি কেনার সুপারিশ করা হলেও আজও কেনা হয়নি। 


জি পি আর তো অনেক দামী যন্ত্র। এর কথা বাদ থাক। কিছুদিন আগে দেশের কোন একটা ছোট্ট উপজেলা শহরে একটা ভবনে আগুন লাগলো। খবর পেয়ে দমকল বাহিনী ছুটে এলো। তখন সন্ধ্যাবেলা। ভবনটির নিচতলায় কলাপসিবল গেটে তালা লাগানো। দমকল বিভাগের কর্মী বললেন তাদের কাছে লোহার গেট ভাঙ্গা বা তালা কেটে ফেলার মতন বিশেষায়িত যন্ত্র নেই। পর্যাপ্ত পানি আছে কেবল তাদের কাছে । অবশেষে গেটের দারোয়ানকে খুঁজে পেতে চাবি যোগাড় করা হল। এরপর দমকলের হোশ পাইপ ভিতরে প্রবেশ করিয়ে আগুন নেভানো হল।


আরেকবার। মহাসড়ক ছেড়ে একটা চলন্ত বাস দিক হারিয়ে পাশের খাদের পানিতে পড়ে গেল। বাসের গোটা শরীর যাত্রীসমেত পানির গভীরে। দুর্ঘটনাটির সাথে আগুনের যোগসূত্র নেই। তবুও মফস্বলে এইসব দুর্ঘটনায় ফায়ার সার্ভিসকেই স্মরণ করা হয় প্রথমে। যথারীতি ফায়ার সার্ভিসের একটা গাড়ি এলো। তাঁরা গাড়ি থেকে নেমে বললেন তাদের সাথে প্রশিক্ষণপ্রাপ্ত ডুবুরী নেই। উপস্থিত জনগণ বাসটা টেনে তুলবার যোগাড় করতে ফায়ার সার্ভিসকে বলার সাহস আর পেল না।


২০০৫ সালে সাভারের অদূরে স্পেকট্রাম নামে একটা পোশাক শিল্প ভবন ধ্বসে পড়েছিল। কিছু প্রাণহানি হল এই ঘটনায়। এইরকম অনভিপ্রেত দুর্ঘটনা ঘটে গেলে ধ্বংসস্তূপ দ্রুত অপসারণ আর জানমাল হেফাজতের জন্য প্রয়োজনীয় সরঞ্জামাদির একটা তালিকা করার জন্য সরকার তখন কমিটি করে দিল। শ্রদ্ধেয় অধ্যাপক জামিলুর রেজা চৌধুরীর নেতৃত্বে সেই কমিটি ঘেটেঘুটে কার্যকরী একটা তালিকা তৈরি করলেন। সেই তালিকায় জি পি আর ছিল। তালিকা তৈরির ৫ বছর পর, ২০১০ সালে ঐ তালিকার কিছু যন্ত্র প্রথম কিস্তিতে কেনা হলেও জি পি আর বাদ থেকে গেল। রিচ্যাট পুলার, প্রভার, জেনারেটর, হাইড্রলিক জ্যাক, রোটারি হ্যামার ড্রিল, ইলেকট্রিক ড্রিল, বোল্ড কাটার ইত্যাদি নামের যন্ত্রগুলো কেনার পর যথাযথভাবে দুর্যোগ মোকাবেলাকারী বাহিনীর হাতে পৌঁছেছে কিনা, কিংবা তাদের হাতে পৌঁছালেও দরকারে এই যন্ত্রগুলো ব্যবহার করার উপযোগী প্রশিক্ষণ তাদের দেয়া হয়েছে কিনা- আমাদের জানা নেই। 

আমাদের নেই-এর তালিকাটি এভাবেই বড় দীর্ঘ হয়ে ওঠে। 

ফায়ার সার্ভিস কেবল আগুন নেভাবে, আর কোন দুর্যোগ মোকাবেলায় অংশ নেবে না, এমনটি ভাবার কোন কারণ নেই। ২৮৬ টা ফায়ার সার্ভিস স্টেশন দেশের প্রত্যন্ত অঞ্চলে ছড়িয়ে আছে। তাদের প্রত্যেকটি স্টেশনে অন্তত একজন করে ডুবুরী থাকতে পারত। আর থাকতে পারত রিচ্যাট পুলার, প্রভার, জেনারেটর, হাইড্রলিক জ্যাক, রোটারি হ্যামার ড্রিল, ইলেকট্রিক ড্রিল, বোল্ড কাটারসহ আরও প্রয়োজনীয় নাম না জানা আধুনিক সব যন্ত্রপাতি। এমনকি অক্সিজেনও। এইসব যন্ত্র নিয়ে তাঁরা কেবল আগুনে পানি ঢালা নয়, বরং আরও নানবিধ দুর্যোগে দ্রুত কার্যকর ভূমিকা রেখে প্রাণহানি রোধ করতে পারত। আমরা ফায়ার সার্ভিসের দিকে হয়ত সেরকম গুরুত্ব নিয়ে তাকাবার ফুরসৎ পাইনি কখনো।

দুই।

একটা ডোবা। রাতারাতি ভরাট হয়ে ডোবাটির উপর বহুতল অট্টালিকা দাড়িয়ে গেল। দেখার কেউ নেই। ভবন বানাতে গেলে অনুমতি নিতে হয়। ঢাকার আশেপাশে ড্যাপ এর ভেতর হলে রাজউক থেকে। রাজউকের বাইরে আছে পৌরসভা। তার কর্তাব্যক্তিরা ভবন নির্মাণের অনুমতি দিয়ে দেন। ডোবাটি সাভার পৌরসভার খুব কাছে ছিল। পৌরসভার প্রকৌশলী আর অন্য কর্তাব্যক্তিরা এই ভবনটি বানাবার অনুমতি দিয়ে দিলেন। ভবনটি বানাতে নকশা তৈরি হল। সুরম্য নকশা। কোন একজন সুদক্ষ প্রকৌশলী নকশাটি করে দিলেন। ইট পাথর চুন সুরকি রাতারাতি আকাশ ছাপিয়ে উঠল। ডোবাটি বুজে গেল।  ৬ তলার অনুমতি নিয়ে ভবনটির ওপরে আরও তিনটি তলা তৈরি হল। 


এইভাবে একটা মজা পুকুরের উপর নয় তলা একটা ভবন দাড়িয়ে গেল। মাটি পরীক্ষা করে দেখার কথা কেউ ভাবল না। সিমেন্ট বালি ঠিকঠাক মেশানো হয়েছে কিনা- পরীক্ষা করা হল না। এসব দেখার কেউ নেই। ভবনটির মালিক সোহেল রানা জানতেন, এই ভবনে তাকে বাস করতে হবে না। অধিকাংশ ফ্লোর বিক্রি হয়ে যাবে। নিম্নমানের সামগ্রী ব্যবহারের কারণে আর ভবনের বীম ও মাটির সহনক্ষমতা না থাকার কারণে ভবনটি ধ্বসে গেলেও তার নিজের তেমন ক্ষতিবৃদ্ধি হবে না। কাজেই প্রতিটি ক্ষেত্রেই তিনি সর্বোচ্চ উপায়ে ফাঁকি দিলেন। ভবনটির উপরের পাঁচটি তলায় পোশাক কারখানা বসে গেল। ভারী ভারী মেশিন বসানো হল। মেশিনগুলো চালানোর জন্য যুগল হাত এলো। হাজার চারেক। 
একটা পোশাক কারখানা চালু করতে কমবেশি একুশ ধরণের সনদ লাগে। বিজিএমইএ নামের একটি প্রতিষ্ঠান পোশাক কারখানাগুলোকে সদস্য হিসেবে একটা ছাড়পত্র দেয়। সেই সনদ দেবার সময় কারখানা ভবনের স্ট্রাকচারাল ডিজাইন এবং লোড ক্যালকুলেশন বিবেচনা করার কথা। তারা ভুলে গেল।

বাইরে থেকে ক্রেতা এলো। আন্তর্জাতিক চেইন শপের মালিক। প্রাইমার্ক, বোনমার্শ। তাদের পরিদর্শন দল তদন্ত করে গেল কারখানাগুলো। সব ঠিক আছে। তাদের একটু সস্তায় টি শার্ট, ট্রাউজার আর অন্যান্য পোশাক দরকার।

সরিষাবাড়ির রাইদারপাড়া গ্রামের আঃ সামাদের পুত্র আনিসুর, কুষ্টিয়ার শাহিনারা সব লেগে গেল কাজে। কেউ কাপড় কাটে। কেউ সেলাই ফোঁড়াই করে। কেউ বোতাম লাগায়। এইরকম পাঁচ হাত ঘুরে একেকটা কি সুন্দর পোশাকই না তৈরি হয়! ছোট্ট একটা কক্ষের ভেতর অজস্র রকম ভারী ভারী যন্ত্র। তাদের বিকট ভোঁতা আওয়াজ। অপর্যাপ্ত আলো। হাত খুলে গায়ের ঘাম মুছবার মতন জায়গা নেই। তাতে কি? কিছুই তাদের অপরিসীম মনোযোগকে খন্ডিত করেনা। যন্ত্রের থেকেও নিবেদিত আর একটানা চলতে থাকে তাদের শরীর। 


সকাল ৮ টা বেজে গেলেই কারখানার গেটে তালা পড়ে। গায়ের রং যা কিছু হোক, পুঁজিবাদের ধারকদের চিন্তায় বোধকরি খুব ভিন্নতা নেই।  পোশাক শিল্প আমেরিকায় যখন শ্রম বাজারের প্রধান ক্রেতা ছিল, সেই মুল্লুকের শিল্প মালিকরাও নাকি এভাবেই, কারখানার গেটে তালা লাগিয়ে রাখতেন। Triangle Shirtwaist Factory নামের নিউইয়র্ক শহরের একটা বড় কারখানার ৮, ৯ আর দশ তলায় আগুন লেগেছিল। ১৯১১ সালে। ১৪৬ জন কর্মী সেই আগুনে পুড়ে আর আগুন থেকে বাঁচতে জানালা দিয়ে ঝাঁপিয়ে পড়ে প্রাণ হারিয়েছিল। আগুন থেকে ওরা বাঁচতে পারেনি। ম্যানেজার গেটে তালা লাগিয়ে রেখেছিল, যাতে কর্মীরা এটা ওটা চুরি করে পালিয়ে যেতে না পারে। এর একশ বছর পর সাভারেরই একটা পোশাক কারখানায়, তাজরিন গার্মেন্ট-এ আগুন লাগলো। পুঁজিবাদী শোষক শ্রেণী একই কায়দায় গেটে তালা লাগিয়ে রেখেছিল। চুরি হতে যাওয়া দুটো নিডল, এক মুঠো সুতো, দশটা বোতাম কিংবা দুইগজ কাট পিসের থেকে একটা তালার দাম কম। কাজেই তালা ঝুলে থাকল সভ্যতার আবরণের নান্দনিক হয়ে ওঠার সূতিকাগারের পাহারায়। আর ভেতরে সভ্যতার জ্বলন্ত উনুনে নিজেদের অস্থিমজ্জ্বা পুড়ে ছাই হতে হতে ক্রমাগত বাঁচবার আকুতি জানালো কতগুলো বোকা শাহানা মনিরুল।

এত মৃত্যু! এত প্রতিকূলতা! তবুও এই কর্মীবাহিনী ক্ষান্ত হয়না। কালশিটে হাতে কি নিবিড় মমতায় মসৃণ সেলাই তুলে এক চিলতে কাপড়কে সুদৃশ্য করে তোলেন তাঁরা!


কার্গো আর জাহাজ ভরে সেই পোশাক চলে যায় লিডস, শেফিল্ড আর লন্ডনের বড় বড় বিপণী বিতানগুলোতে। মাত্র ১.৫ পাউন্ডে টি-শার্ট, ১০ পাউন্ডে দুইটা ট্রাউজার ব্যাগে পুরে তৃপ্তি নিয়ে বাড়ি ফেরে লন্ডন শহরের অফিস ফেরত ক্রেতা। তাঁর ছোট বাচ্চাটি চকোলেট আইসক্রিম মেখে পোশাক নষ্ট করে ফেললে মায়ের মুখ কালো হয়না। তিনি এমনকি পোশাকটি ড্রাই ওয়াশে পাঠানোরও তাগিদ অনুভব করেননা। বরং প্রাইমার্কের পাশের বিপনীতে গিয়ে ১.৫ পাউন্ডে আরেক সেট পোশাক কিনে ফেলেন চটজলদি। এই করে করে প্রাইমার্কের মতন কোম্পানিগুলো ছয় মাসে তাদের মুনাফা দেড়গুণ করে ফেলল।

এদিকে ১.৫ পাউন্ডের টি শার্ট বানাতে গিয়ে কেবল নিউ ওয়েভের মতন পোশাক কারখানাগুলো আরেকটু সাশ্রয়ী আঙ্গুল আর লে আউট খোঁজে। তুমুল প্রতিযোগিতায় টিকে থাকতে গিয়ে খরচ আরেকটু কাটছাঁট করতে হয় কেবল। অনিরাপদ আর অস্বাস্থ্যকর হয়ে উঠে কাজের পরিবেশ। তাতে কি? পোশাকের গায়ে তো আর নোংরা শ্রমিকের ঘামের গন্ধ মেখে থাকে না!

এর ভেতর একদিন। ভবনটিতে ফাটল ধরে। মালিকরা তা দেখতে পায় না। তারা ফাটল দেখে ক্রয় আদেশে- বিলম্ব হলে কি হবে! ভবনের মালিক আশ্বস্ত করেন- এমন ফাটলে কিছু হয়না। তিনি নিজেও ঢুকে পড়েন সেই ফাটলযুক্ত গুহার ভিতর। তারপর... 

তিন।

রানা প্লাজার মালিক সোহেল রানার বিরুদ্ধে দুটি মামলা হয়েছে। পত্রিকায়  যতদূর জানা গেছে, একটা মামলায় দণ্ডবিধির ৩০৪(ক) ধারায় দুর্ঘটনা জনিত মৃত্যুর অপরাধ আনা হয়েছে৷ এই ধারায় অপরাধ সন্দেহাতীতভাবে প্রমাণিত হলে অপরাধীর সর্বোচ্চ পাঁচ বছর সশ্রম কারাদণ্ড হতে পারে। এছাড়াও দণ্ডবিধির ৩৩৭, ৩৩৮ এবং ৩৪ ধারা রয়েছে মামলায়৷

অন্য একটি মামলা করেছে রাজউক।  দ্য বিল্ডিং কন্সট্রাকশন এক্ট ১৯৫২- এর সংশ্লিষ্ট ১২ ধারায় সর্বোচ্চ শাস্তির পরিমাণ ৭ বছর কারাদন্ড। দেখা যাচ্ছে, যদি মামলা সংক্রান্ত তথ্যগত ভুল না থাকে, তবে আমাদের আবেগ যত গভীরই হোক না কেন, সোহেল রানার অপরাধ বর্তমান অবস্থায় প্রমাণসাপেক্ষে ৭ বছরের কারাদণ্ডের থেকে হয়ত বেশি নয়।

Triangle Shirtwaist Factory নামের নিউইয়র্ক শহরের কারখানাটির মালিক আগুনে পোড়ানোর দায়ে ফার্স্ট ডিগ্রি ও সেকন্ড ডিগ্রীর নরহত্যার অপরাধের মামলায় খালাস পেয়েছিলেন। কারণ তাদের বিরুদ্ধে আনিত অভিযোগ আদালতে প্রমাণ করা যায় নি।
..........................................

রানা প্লাজা সাভারে ধ্বসে নাই। ধ্বসে পড়েছে আমাদের ভোগবাদী চেতনার ওপর। মানুষ হিসেবে আমাদের স্মৃতিশক্তি নাকি জেলি ফিসের মতন। খুব দ্রুত সব কিছু ভুলে যেতে পারি। স্মৃতি ভুলে যাবার একটা অন্তত ভাল দিক আছে। অতীতের কোন কষ্টদায়ক স্মৃতি আমাদের কাতর করে তুলতে পারবে না। আসুন। আমরা ভুলে যাই। ভুলে যাই স্পেকট্রাম, তাজরিন কিংবা রানা প্লাজার মৃত্যুকূপের কথা। এবং এরপর অপেক্ষা করি আরও ভয়াবহ কোন মৃত্যুকূপের উন্মোচনের, যেখানে আমাদের অতীতের সব স্মৃতিকে ম্লান করে নির্বাসিত করতে পারব।



ভাতের থালায় বিষ




আমার অপছন্দের তালিকাটি বেশ দীর্ঘ। তার ভেতর বাজারের থলে হাতে বাড়ি ফেরা একটি। তবুও পথ পেরুতে গিয়ে কোন বাজারের গলি উপচে সবজিওয়ালার সবুজ বেচার হাতছানি আমায় অন্য অনেকের মতই সমান প্রলুব্ধ করে থাকে। মফঃস্বলের কাঁচা বাজারগুলো খুব সড়কমুখী। কাজেই চলতি পথে প্রায়ই কৃষকের ঝাঁপি আর টুকরীর ভেতর থেকে সতেজ লাউয়ের ডগা কিংবা পুঁই-কলমির ডাটা, চকচকে বেগুন আমায় ইশারা করে তুলে নিতে। আর শীতের দিন হলে এই বাজারগুলোই সাজানো থাকে লাল সবুজ নানান সুন্দরতম রঙ মেশানো শাকসবজিতে। একটা হয়ত টুকটুকে লাল শাকের ঝাঁপি। তার ঠিক পাশেই হালকা নরম হলুদ মাখানো ফুলকপি। ওপাশে একটা বাধাকপির স্তুপ পেরিয়ে বেগুনি শিরে মোড়ানো টাটকা হরিৎবর্ণ শিম। আমাদের বৈচিত্র্যময় সবজির তালিকাটি আরও দীর্ঘতর হতে পারে। 


বাজারটা যেমন তেমন হোক না কেন। বাড়িতে সবার গিন্নীই একটু টাটকা সবজিটা হাড়িতে চাপাতে ইচ্ছে করেন। টাটকা সবজিতে পুষ্টি বেশি। কাজেই কেনার সময় সবাই আমরা বাজারে বেছে বেছে সবজি কিনি। সবুজ রঙিন আর টাটকা তাজা দেখে। পোকামাকড় লাগা দুর্বল সবজি কারুর বাড়ির চৌকাঠ মাড়ায় না সহজে। 


আমাদের খুব টাটকা আর স্বাস্থ্যকর সবজির জোগান দিতে কৃষকদের মেহনত হয় ভীষণ।  জমি তৈরি থেকে শুরু করে চারা বাড়িয়ে তোলা, গাছের যত্ন এসব ভীষণ ঝক্কির কাজ নিঃসন্দেহে। সবজি ক্ষেত অল্প বৃষ্টিতেই পচে যায়। ক্ষরায় আবার গাছ মরে যায়। নানান হ্যাপা। এর থেকেও বড় উৎপাত- পোকামাকড়ের আক্রমণ। আপনার দুপুরের খাবারের মজাদার ভাজির বেগুনটির কথাই ধরুন না কেন। এই বেগুনটিকে আপনার পাতে আসবার আগে অন্তত ১৫ প্রজাতির পোকা এবং অন্তত একটি প্রজাতির মাকড়ের আক্রমণ থেকে রক্ষা পেয়ে বেড়ে উঠতে হয়েছে। এখন আমার মত কোন বোকা বাঙালির মনে প্রশ্ন উঠতেই পারে-  রঙিন ভোলাভালা টাটকা এবং অতি সুস্বাদু (মানুষ এবং পত্রভোজী পোকা- উভয়ের জন্যই) এই বেগুন এবং অন্যান্য সবজীগুলো কি করে এইসব পোকা মাকড়ের আক্রমণ থেকে নিজেদের বাঁচিয়ে রাখে? উত্তরটি বেশ জটিল। এবং আমার বিচারে ভয়ংকর অশুভ এক পদ্ধতির ভেতর দিয়ে এই সবজিগুলো আমাদের পাতে উঠে আসছে। 


ভালো ফসলের জন্য আবহাওয়ার পড়েই বোধ হয় বড় শত্রুটি হচ্ছে কীটপতঙ্গ। ফসলের কীটপতঙ্গ দমন করে বেশি উৎপাদন এবং ফসলকে স্বাস্থ্যকর দেখানোর জন্য  কৃষকরা খুব সহজলভ্য কীটনাশক ব্যবহার করে থাকেন। এক সমীক্ষায় দেখা গেছে যশোর অঞ্চলের অনেক কৃষক এক মৌসুমে বেগুন/ফসলে ৮৪ বার পর্যন্ত কীটনাশক ব্যবহার করে থাকেন। এই কীটনাশকগুলোর কোন কোনটি প্রাণীদেহ এবং পরিবেশের জন্য ভীষণ ক্ষতিকর বিবেচিত হওয়ায় পৃথিবীর বহু দেশ থেকে নিষিদ্ধ ঘোষিত হয়েছে। কিন্তু আমাদের দেশের সরল কৃষকগণ ঐ সব নিষিদ্ধ বা অধিক ক্ষতিকর কীটনাশকের দিকেই ঝুঁকে পড়ছেন দিনদিন। কেননা ঐ কীটনাশকগুলো ফসলের ক্ষেতে খুব চমৎকার কাজ করে। অল্প ব্যবহারে অধিক লাভ। কীটনাশক মরে সাফ। ফসল হয় ভালো। দেখতে সতেজ আর টাটকা ঐ ফসল বাজারে দামও পায় ভালো। কৃষকতো সেদিকে ঝুঁকবেই। আর কৃষকদের এই ঝুঁকে পড়া দেশের বিপুল জনগোষ্ঠীকে এক ভয়াবহ স্বাস্থ্য ঝুঁকির মুখে ঠেলে দিচ্ছে। আমরা সবজি ফল আর অন্যান্য খাদ্য দ্রব্য গ্রহণ ও বর্জন করি প্রাকৃতিক নিয়মে। কৃষকের অজ্ঞতায় এই খাদ্যদ্রব্যের সাথে মেশানো কীটনাশকগুলো কিন্তু প্রাকৃতিক উপায়ে বর্জন হচ্ছেনা শরীর থেকে। আর শরীরের ভেতর রয়ে যাওয়া সেসব রাসায়নিক উপাদান আমাদের গুরুতর স্বাস্থ্যঝুঁকির কারণ হয়ে উঠছে।

২০০৭ সালের ৯ জানুয়ারি বাংলাদেশে কৃষিকাজে অতিরিক্ত কীটনাশক ব্যবহারের উপর বিশ্বব্যাংকের এক প্রতিবেদন প্রকাশিত হয়। প্রতিবেদনে বলা হয়, বাংলাদেশের ৪৭ শতাংশের বেশি কৃষক তাদের ফসল রক্ষার্থে প্রয়োজনের তুলনায় অনেক বেশি মাত্রায় কীটনাশক ব্যবহার করে। বোরো ধান, আলু, শিম, বেগুন, বাঁধাকপি, আখ ও তামাক চাষীদের ওপর জরিপ চালিয়ে তারা এই প্রতিবেদনটি তৈরি করে। 

ওই প্রতিবেদনে খুব গুরুত্বপূর্ণ চারটি ফলাফল তুলে ধরে বলা হয়ঃ
ক।	 দেশের চার শতাংশেরও কম কৃষকের কীটনাশক ব্যবহার বা বালাই দমন ব্যবস্থাপনা বিষয়ে প্রশিক্ষণ রয়েছে। 
খ।	সাতাশি শতাংশেরও বেশি কৃষক স্বীকার করেন যে, কীটনাশক ব্যবহারের সময় তারা কোন নিরাপত্তামূলক ব্যবস্থা গ্রহণ করেন না।
গ।	কীটনাশক বিক্রেতারাই কৃষকের বড় পরামর্শক হিসেবে কাজ করেন।
ঘ।	কীটনাশক বিক্রেতাদের অন্তত ৫৪ ভাগের ভেতর কীটনাশকের বিষক্রিয়াজনিত তীব্র প্রতিক্রিয়ার লক্ষণ দেখা গেছে।

কীটনাশকের যথেচ্ছ এবং অনিরাপদ ব্যবহারের ফলে কৃষকদের স্বাস্থ্য মারাত্মক স্বাস্থ্যঝুকির মধ্যে রয়েছে। হু-এর এক রিপোর্টে বলা হয়েছে পৃথিবীব্যাপী অন্তত ১  থেকে ১০ মিলিয়ন কৃষক ও কৃষি শ্রমিক কীটনাশকজাত বিষক্রিয়ার শিকার। এর ভেতর প্রতি বছর অন্তত বিশ হাজার জন প্রতি বছর মৃত্যুবরণ করেন, যাদের অধিকাংশই তৃতীয় বিশ্বের দেশগুলোতে বাস করেন।


কীটনাশকের এই ভয়াবহতা আমাদের উপলব্ধিতে হয়ত আসেনি তেমন যতটা এসেছে পাঞ্জাবের কৃষক জারনেইল সিং-এর (Jarnail Singh) চেতনায়। তিনি বলছেন ৬০- ৭০ এর দশকে এই সমস্যাটি ছিল না। ভারতে সবুজ বিপ্লব শুরু হবার পর থেকেই বলা হচ্ছে- বেশি বেশি কীটনাশক ব্যবহার কর। বেশি আর ভালো ফসল ফলাও। বেশি কীটনাশক ব্যবহারে ফসল হয়তো বেড়েছে একটু। এর সাথে পাঞ্জাবের ভাতিন্ডা থেকে বাইকানের পর্যন্ত একটি বিশেষ ট্রেন চালু করতে হয়েছে। বিশেষ ট্রেনটি যাচ্ছে ক্রমবর্ধমান ক্যান্সারের রুগী নিয়ে। লোকে বলছে এটি ক্যান্সার ট্রেন- যা কিনা কীটনাশক পরোক্ষভাবে নিয়ে এসেছে।

কীটনাশক থেকেই যে ঐ এলাকায় কান্সারের এতটা বিস্তার ঘটেছে, হয়ত খুব জোর দিয়ে একথা বলার মত প্রমাণ এখনো হাতে নেই। কিন্তু পার্শ্ববর্তী কানপুর আই আই টি এর গবেষক ডঃ রাশমি সাংহির (Dr Rashmi Sanghi) গবেষণার তথ্যটি ভেবে দেখার মতো বৈকি। কানপুরের মহিলাদের বুকের দুধ পরীক্ষা করে তিনি এন্ডোসালফ্যান- নামীয় (endo sulphan) এক বিশেষ কীটনাশকের উপস্থিতি টের পান। তিনি দেখেন ঐ এলাকার মহিলাদের বুকের দুধে স্বাভাবিক মাত্রার থেকে ৮০০% বেশি এন্ডোসালফেন রয়েছে। এই এন্ডোসালফেন এলো কোথা থেকে? এরপর বেড়িয়ে এলো এক ভয়ংকর তথ্য।


কেরালা রাজ্যের কাসারগুড এলাকায় বিপুল কৃষি উৎপাদনের লক্ষ্যে কীট দমনে প্রায় ২৫ বছর ধরে হেলিকপ্টারের সাহায্যে ক্ষেতে এন্ডোসালফেন ছিটানো হয়েছে। এই ক্ষতিকর কীটনাশকটি বাতাসে, মাটিতে এবং ফসলের ভেতর দিয়ে ছড়িয়ে প্রবেশ করেছে মানুষের শরীরে। খাদ্যে বিষক্রিয়ার মত ভীষণ গুরুত্বপূর্ণ এই বিষয়টি
আমির খান
 তাঁর সাম্প্রতিক সাড়া জাগানো ধারাবাহিক সত্যমেভ জয়েতে (Satyamev Jayate) এর অষ্টম পর্বে বিপুল তথ্যসহযোগে চমকপ্রদভাবে তুলে ধরেছেন।

আমাদের দেশের কীটনাশকজাত বিষক্রিয়ার পরিস্থিতি এর থেকে ভালো নয় মোটেও। দেশে বর্তমানে অন্তত ১২৩ ধরনের কীটনাশক ১৩৯০টি বাণিজ্যিকি নামে বাজারজাত করা হচ্ছে। পেস্টিসাইড নিয়ম না মানায় প্রতিবছরই বিভিন্ন কীটনাশক বাজারজাত প্রতিষ্ঠানের রেজিস্ট্রেশন বাতিল করা হচ্ছে। এই কীটনাশকগুলোর মধ্যে অনেকগুলো এতটাই ক্ষতিকর যে পানিতে বাঁ শরীরে প্রবেশের পর এগুলো এক থেকে পনের বছর পর্যন্ত বিদ্যমান থাকতে পারে। আর কীটনাশকযুক্ত খাবার গ্রহণের ফলে শরীরে থেকে যাওয়া বিষক্রিয়ায় এই সময়ে শারীরিক প্রক্রিয়ায় পরিপাকতন্ত্র ও যকৃতে জটিলতা, বৃক্কে স্থায়ী সমস্যা, প্রেসার, বিকলাঙ্গ শিশুর জন্ম ও প্রজনন প্রক্রিয়ার সমস্যা সৃষ্টিসহ জটিল দীর্ঘস্থায়ী রোগে আক্রান্ত হওয়া স্বাভাবিক ঘটনা হয়ে দাড়িয়েছে। 


জমিতে কীটনাশক ব্যবহারের ফলাফল কি হচ্ছে?

ব্যাপক কীটনাশক প্রয়োগে কৃষক সাময়িক কিছুটা সুফল পাচ্ছে হয়ত। কিন্তু এর কুফল সুদূরপ্রসারি। কীটনাশক ব্যবহারে কেবল অপকারী কীটই মারা পড়ছে না। কীট সমাজে দুই ধরণের কীট আছে। কতক কীট কেবল ফসলের পাতা/ ফল খায়। আবার কতক কীট সবজি পাতা ইত্যাদি খায় না। এরা বরং পত্রভোগী কীটদের ভক্ষণ করে। এখন কীটনাশক বব্যহারের ফলে নির্বিচারে দুই প্রকার কীটই মারা যাচ্ছে। আবার এই কীটপতঙ্গ খেয়ে আরও কতগুলো জীব বেঁচে থাকে। যেমন পাখি, সাপ, ব্যাঙ ইত্যাদি। কীটপতঙ্গ দূর করার জন্য ব্যবহৃত বিষক্রিয়ায় এই জীবগুলোও কিন্তু মরে যাচ্ছে। ফলে প্রাকৃতিক খাদ্যশৃঙ্খলে ব্যপক বিরূপ প্রভাব পড়ছে।


আবার একটা ক্ষেতে কীটনাশক ছোড়া হলে সব কীট মারা যায় না। যেগুলো দুর্বল, সেগুলো প্রথমে মারা যায়। শক্তিশালীগুলো আরও প্রতিরোধ শক্তি অর্জন করে। এভাবে একটা সময় কৃষক দেখে আগের ব্যবহার করা কীটনাশক কাজ করছে না। ফলে তাঁকে আরও শক্তিশালী (নাকি অধিক ভয়ংকর ও ক্ষতিকর?) কীটনাশকের খোঁজ দি সার্চ করতে হয়। আরও শক্তিশালী কীটনাশক মানে প্রকারান্তরে প্রাণী দেহের উপর আরও অধিক ক্ষতিকর প্রভাব পড়া।

শুধু কি এই? নব্বইয়ের দশকে আমরা যারা বেড়ে উঠেছি, তাঁদের হয়ত মনে পড়তে পারে। সেসময় গ্রামে ধানক্ষেতগুলো কি বিপুল মাছের আড়ত ছিল! সবুজ বিপ্লব সেই দেশি মাছের সব প্রজাতি আজ বিলুপ্তপ্রায় করে তুলেছে। ১৯৯২ সালে অর্থ মন্ত্রণালয়ের এক প্রতিবেদন বলছে অতিমাত্রায় কীটনাশকের ব্যবহার আমাদের মাছের উৎপাদন প্রজননকে ক্ষতিগ্রস্ত করছে। জনাব আলাউদ্দিন আহমেদ (Alauddin et al. (1995, p. 242) তাঁর এক নিবন্ধে দেখিয়েছেন নব্বইয়ের দশকের শেষে চট্টগ্রাম আর নেত্রকোনা জেলায় ধানক্ষেতে মাছের উৎপাদন ৬০-৭৫ ভাগ কমিয়ে ফেলেছে। আমি চোখ বন্ধ করে সেসময় সারা দেশে ভয়ংকরভাবে ছড়িয়ে পড়া মড়ক লাগা মাছের চেহারাটি দেখতে পাচ্ছি।

বাংলাদেশে প্রতিবছর প্রায় ৮,০০০ মে.ট. কীটনাশক ব্যবহৃত হচ্ছে অধিক ফলনের জন্য। কৃষি জমিতে ব্যবহৃত কীটনাশকের আনুমানিক শতকরা ২৫ ভাগ অর্থাৎ প্রায় ২,০০০ মে.ট. বৃষ্টির পানিতে ধুয়ে প্রত্যক্ষ বা পরোক্ষভাবে নিকটবর্তী উন্মুক্ত জলাশয়ে মিশছে। কৃষি জমিতে এত ব্যাপক পরিমাণে কীটনাশক ব্যবহারের ফলে জলজ জীব-বৈচিত্র সংরক্ষণের হুমকি সৃষ্টিসহ পরিবেশের উপর নানা রকম ক্ষতিকর প্রভাব ফেলছে।

একজন সম্পন্ন কৃষক তাঁর ক্ষেতে যথেচ্ছ কীটনাশক ব্যবহার করছেন। কিন্তু নিজ পরিবারের খাবারের জন্য রাখা ফসলে তিনি খুব সচেতনভাবেই কীটনাশক ব্যবহার করছেন না। ব্যক্তিগতভাবে অনেক আম, লিচু, সবজি আর অন্যান্য ফসলের চাষিদের থেকে এই তথ্যটি আমি জেনেছি। যে ফসল তারা নিজেরা খেতে সাহস করেন না, তা অনায়াসে সাধারণ মানুষের জন্য নির্দ্বিধায় বাজারে বেচে দিয়ে আসছেন।

এখন প্রশ্ন উঠতে পারে- কীটনাশক ছাড়া ফসল ফলানো কি সম্ভব?

সিকিম রাজ্যের মুখ্যমন্ত্রী শ্রী পওয়ন চামলিং ভীষণ আশার কথা বলছেন। তাঁর মতে কীটনাশক বিহীন জৈবিক চাষ পদ্ধতিতে দীর্ঘমেয়াদে উৎপাদন বাড়বে। ভূমির উৎপাদনশীলতা অটুট থাকবে। জৈবিক উপায়ে উৎপাদিত এই ফসলের চাহিদা বেশি। কাজেই কৃষক দামও পাবে বেশি। সিকিম রাজ্য কীটনাশক পরিত্যাগের এই দুরূহ পথে এলো কি করে? তথ্য বলছে, প্রথমে সরকার রসায়নিক কীটনাশক ব্যবহার ও বিক্রয় নিষিদ্ধ করেছে। তবে সরকার কেবল কীটনাশক নিষিদ্ধ করেই ক্ষান্ত হয়নি। একই সাথে রাজ্যের কৃষি বিভাগ কৃষকদের শিক্ষা দিয়েছেন কি করে জৈবিক কৃষি পদ্ধতি প্রয়োগ করা যায়।

সিকিম সরকার আগামী ২০১৫ সালের মধ্যে সিকিমকে একটি ‘অর্গানিক স্টেট’ হিসেবে পরিচিত করার ঘোষণা দিয়েছে। 

এলক্ষ্যে পৃথিবীব্যপী অনেকেই কাজ করছেন। তাঁদের মধ্যে একজন ডঃ জি ভি রামাঞ্জন ইয়েলু (Dr. G V Ramanjaneyulu)। অন্ধ্র প্রদেশে কৃষি নিয়ে গবেষণা করার সময় সেখানে তিনি একদল মহিলার দেখা পান। এই মহিলাদের সমিতির মাধ্যমে তিনি জানতে পারেন গ্রামের মহিলারা ফসলের ক্ষেতে কীটনাশকের ব্যবহারের পরিনতি নিয়ে ভাবছেন। তাছাড়া কীটনাশক ব্যবহার বেশ খরচ সাপেক্ষ। এর ব্যবহারে স্বাস্থ্য সমস্যা ধরা পড়ছে।

সেসময়  তিনি কৃষির জৈবিক ফলন নিয়ে কাজ করছিলেন। কাজেই গ্রামের মহিলাদের চিন্তার সাথে মিলে যাওয়ায় তিনি জৈবিক চাষের উপায় এবং এর সুফল খুঁজতে মনোযোগ দিলেন। আর তার ফল মিলল খুব দ্রুত। তিনি দেখলেন, ফসলের কীট সমস্যা নয়। বরং কীটনাশকই সমস্যা। ১০০০ একর আয়তনের একটি গ্রামে কীটনাশক বাবদ ২৫ লাখ রুপী খরচ হয়। কাজেই তিনি বিকল্প উপায়ে কীট দমনের জন্য কৃষকদের প্রশিক্ষণ দিতে শুরু করলেন।

প্রথম বছর ২৫ হাজার কৃষককে তিনি এবিষয়ে পরামর্শ দেন। তিন বছরের মাথায় অন্তত  দুই লাখ কৃষক কীট দমনে জৈবিক পদ্ধতি ব্যবহারে উৎসাহী হয়ে উঠে। তিনি আরও তথ্য যোগ করে বলেন বিহারে ২০১১ সালে জৈবিক পদ্ধতিতে চাষ করা আলু উৎপাদনে বিশ্ব রেকর্ড করেছে। জৈবিক পদ্ধতিতে কার্পাস চাষ করে বিশ্ব শ্রেষ্ঠ হয়েছে বিহার।

আমাদের দেশে কি জৈবিক কৃষি চালু সম্ভব?

আমরা হয়ত সিকিমের মত এতো দ্রুত অর্গানিক স্টেট হবার স্বপ্ন দেখতে পারিনা। তবে পঞ্চগড় ভ্রমণকারী যে কেউ হয়ত কাজী এন্ড কাজী টি এস্টেট-এর কথা স্মরণ করতে পারবেন। এই চা বাগানটিতে কোন রাসায়নিক ব্যবহার করা হয়না। এর চায়ের চাহিদা বিশ্বজোড়া। পঞ্চগড়ের চা বাগানটি জৈবিক চাষ পদ্ধতির একটি প্রকৃষ্ট উদাহরণ।

আমাদের কৃষি বিভাগ বলছে, পোকামাকড়ের হাত থেকে ফল ও ফসল রক্ষার জন্য কীটনাশক প্রয়োগের আগে সমন্বিত বালাই দমনের প্রায় ৪০ থেকে ৫০টি পদ্ধতি রয়েছে। এসব পদ্ধতি প্রয়োগ করলে অবশ্যই পোকামাকড় দমন সম্ভব। নিম, নিশিন্দা, বিষকাটালী, মেহগনিসহ প্রায় ৮০টি কীটবিনাশী গাছপালা দিয়ে কীটনাশক তৈরি ও তা ব্যবহার করে ফসলের বিভিন্ন ক্ষতিকর পোকামাকড় এবং রোগ নিয়ন্ত্রণ করা যায়। বিভিন্ন দ্রব্য যেমন চুন, লবণ, চিনি, গোমূত্র, গোবর দিয়ে বালাই দমন করা যায়। ফাঁদ পেতেও পোকামাকড় নিয়ন্ত্রণ করা সম্ভব। তবে খেয়াল রাখতে হবে, উপকারী ও কৃষিবান্ধব পোকামাকড় যাতে ধ্বংস না হয়। সমন্বিত বালাই দমন পদ্ধতিতে ফল ও ফসলের গুণমান ও স্বাদও ফিরিয়ে আনা সম্ভব।


সমন্বিত বালাই ব্যবস্থাপনা (Integrated Pest Management (IPM)) 

কীটনাশকের ওপর নির্ভরশীলতা কমিয়ে পরিবেশের ভারসাম্য রক্ষাকারী, অর্থনৈতিকভাবে লাভজনক এবং ভোক্তার জন্য কম ক্ষতিকর এমন দমন ব্যবস্থা গ্রহণ করার কথা আজ সময়ের দাবী। বিজ্ঞানীদের মতে একাধিক দমন ব্যবস্থা গ্রহণ করে ফসলের ক্ষতির পরিমাণ নিয়ন্ত্রণে রাখা সম্ভব, যা  সমন্বিত বালাই ব্যবস্থাপনা নামে পরিচিত। সম্প্রতি বাংলাদেশে বিভিন্ন ফসলের ক্ষতিকর পোকামাকড় দমনের জন্য অত্যন্ত সহজ, কার্যকরী এবং তুলনামূলকভাবে কম ব্যয় সম্পন্ন  সমন্বিত ব্যবস্থাপনা সুপারিশ করা হচ্ছে। এই পদ্ধতিটি কতোগুলো পরস্পর পরিপূরক উদ্যোগের একটি উপযুক্ত সমন্বয়- 


১. সহনশীল জাতের চাষ।

কৃষি খামারগুলোতে বিভিন্ন সময়ে গবেষণা করে বেশ কিছু ফসলের সহনশীল জাত উদ্ভাবন করা হয়েছে। ফসলের এইজাতগুলো ব্যবহার করলে বেশ কিছু পোকামাকড়ের আক্রমণ থেকে ফসলকে রক্ষা করা সম্ভব।


২. পোকার আক্রমণমুক্ত চারা ব্যবহার।

পোকায় আক্রান্ত চারা রোপণ করলে সারা মাঠে পোকা ছড়িয়ে পড়ার আশঙ্কা  থাকে। চারায় পোকার আক্রমণের লক্ষণ দেখা গেলে সে চারা রোপণ না করাই ভালো।


৩. সুষম সার ব্যবহার :

ফসলের ক্ষেতে সুষম সার ব্যবহার করা উচিত। কিন্তু আমাদের দেশের চাষিরা অধিকাংশ ক্ষেত্রেই কেবল ইউরিয়া সার ব্যবহার করে থাকেন। এই সারের ব্যবহার আবার অনুমোদিত মাত্রার চেয়ে অনেক বেশি। এতে ফসলের গাছ নরম হয়ে যায় এবং পোকামাকড় দ্বারা বেশি আক্রান্ত হয়। কাজেই পোকার আক্রমণ প্রতিরোধ করতে হলে জমিতে সঠিক মাত্রায় সুষম সার ব্যবহার করতে হবে। ফসলের ভিত্তিতে জৈব সার, সবুজ সার, কেঁচো সার ইত্যাদি ব্যবহারে সুফল পাওয়া যায়।

৪. শস্যপর্যায় অনুসরণ করা :

বছরের পর বছর একই জমিতে একই ফসল চাষ করলে ওই জমিতে পোকার জীবনচক্রের বিভিন্ন স্তর থেকে যায়। ফলে এ পোকা দমন কষ্টকর হয়ে পড়ে। তাই শস্যপর্যায় অনুসরণ করলে অর্থাৎ একই জমিতে বারবার একই ফসল চাষ না করে মাঝে মধ্যে অন্য ফসল চাষ করলে পোকার জীবনচক্র ব্যাহত হয় এবং পোকার আক্রমণ অনেক কমে যায়।

৬. পোকা আক্রান্ত ডগা ও ফল ধ্বংস করা ও মাটিতে পুঁতে ফেলা।

৭. সেক্স ফেরোমন ফাঁদ ব্যবহার করা : 

পুরুষ পোকাকে আকৃষ্ট করার জন্য স্ত্রী মথ এক ধরনের রাসায়নিক পদার্থ নির্গত করে যা সেক্স ফেরোমন নামে পরিচিত। সেক্স ফেরোমন প্রাকৃতিক রাসায়নিক পদার্থ। তাই এটি পরিবেশের জন্য ক্ষতিকর নয়। মাত্র ২৫ টাকায় একটি সেক্স ফেরোমন ফাঁদ কিনে তাতে কৃত্তিম ফেরোমন ব্যবহার করে খুব সহজে পোকা দমন সম্ভব। 


৮. কীটনাশকের ব্যবহার বন্ধ করে প্রাকৃতিক শত্রু সংরক্ষণ ইত্যাদি।

বাংলাদেশে বিভিন্ন ফসলের ডগা ও ফল ছিদ্রকারী পোকার বেশ কয়েকটি পরজীবী ও পরভোজী পোকা শনাক্ত করা হয়েছে। জমিতে কীটনাশক প্রয়োগ বন্ধ রাখলে এসব পরজীবী পোকা দ্রুত বংশবৃদ্ধি করতে পারে এবং ফসলের ডগা ও ফল ছিদ্রকারী পোকার কীড়া ধ্বংস করে থাকে। কীটনাশকের ব্যবহার বন্ধ করলে কেবল এসব পরজীবীই নয় বরং আরো অনেক পরজীবী ও পরভোজী পোকামাকড় যেমন- ম্যানটিড, ইয়ার উইগ, লেডি বিটল, মাকড়সা এসবের সংখ্যা দ্রুত বেড়ে থাকে। এরাই তখন প্রাকৃতিকভাবে ক্ষতিকর পোকা খেয়ে সাবাড় করে ফসলের উৎপাদন বাড়িয়ে দেয়।

==================================================================
রাজস্থানের মনপুরা গ্রামের হুকুমচান্দ পাতিধর (Hukumchand Patidhar) ৮ বছর জৈবিক কৃষি কাজ চালাচ্ছেন। জৈবিক চাষ শুরু করার প্রথম বছর তাঁর ফসল কিছুটা কম হয়েছিল। তবে তিনি ঘাবড়ে যান নি। পরের বছর বসুমতি তাঁকে ক্ষতি পুশিয়ে দেন। কীটনাশক ব্যবহার ত্যাগ করে জৈবিক পদ্ধতিতে চাষাবাদ করে অতি সফল হুকুমচান্দের উক্তি দিয়ে শেষ করছি। 


তিনি বলেছেন- মানুষের জীবনীশক্তি আছে। তেমনি ধরিত্রীরও জীবনীশক্তি আছে। কীটনাশক ধরিত্রীর এই জীবনীশক্তি কমিয়ে দেয়। আমরা যদি ধরিত্রীর জীবনীশক্তি আমাদের পরের প্রজন্মের জন্য অটুট রাখতে চাই- তবে যেন জৈবিক চাষ পদ্ধতি ব্যবহার করে ফসল ফলাই। 

দোহাইঃ
১।    উইকিপিডিয়া
২।    সত্যমেভ জয়েতে
৩।    বিশ্বব্যাংক
৪।    কৃষি তথ্য সেবা
৫।    জৈবিক চাষাবাদ
দায়মুক্তিঃ আমি কৃষিকাজ জানিনা মোটেও। এমনকি একটা নিরীহ মাছি মারবার নতুন উপায় বের করবার মতন ন্যূনতম বৈজ্ঞানিক বুদ্ধিও আমার নেই। কাজেই এই পাতায় ভুলত্রুটি ক্ষমার্হ।


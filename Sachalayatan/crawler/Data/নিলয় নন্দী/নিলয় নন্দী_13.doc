দুটি অণু সায়েন্স ফিকশন-২





 লেখা
‘হ্যালো, জিমি ভাই লেখাগুলো মেইল করেছিলাম, পেয়েছিলেন?’
‘হ্যাঁ নিলয়, কী অবস্থা আপনার? কালকেই চাইলাম আর আজকেই পাঁচটা গল্প লিখে পাঠিয়ে দিলেন?’
‘হ্যাঁ, এই তো লেখা হয়ে গেল।’
‘এত তাড়াতাড়ি কীভাবে লেখেন আপনি বুঝি না। কারো কাছ থেকে কপি-টপি করেন নি তো?’
‘আরে না, কার লেখা থেকে কপি করব আর?’
‘আমার কিন্তু ডাউট হচ্ছে বুঝলেন, সত্যি কথা বলেন মিয়া- কেসটা কী?’
‘বলব? ইয়ে...কাউকে বলবেন না তো?’
‘না না, বলেন আপনি।’
‘আমার দাদু একটা টাইম মেশিন উদ্ভাবন করেছিলেন...ওইটা চড়ে-’
‘দূর মিয়া-!’
‘জিমি ভাই, আমার কথাটা শোনেন। টাইম মেশিনে চড়ে আমি ২০৬০ সালে গিয়েছিলাম।’
‘হেঃ হেঃ হেঃ তারপর?’
‘ওখান থেকে তিন খন্ড নিলয় রচনা সমগ্র নিয়ে এসেছি। এখন আর কোন মাথার খাটনি নেই।’
‘মানে কী? বুঝলাম না।’
‘মানে আর কী? নিজেই নিজের লেখা কপি করি। এটা কোন এঙ্গেল থেকে অন্যায় বলেন আপনি?’ 

আগুন
ক্ষিধে পেটে নিয়ে ছেলেটা ঘুরছে। হাতে এক টুকরো কাঁচা মাংস। কয়েক কামড় খাবার চেষ্টা করেও পারেনি। কীভাবে খাবে সে জানে না। জংগলের পথে পথে ঘুরে তার খালি পা ক্ষত বিক্ষত হয়ে গেছে। এখন একটু জিরিয়ে নিলে হয়। কিন্তু কোথাও বসে পড়লে যে কোন মুহূর্তে বন্য জন্তু আক্রমণ করে বসতে পারে। দুর্বল কন্ঠে শুধু চিৎকার করা ছাড়া তার আর কোন পথ থাকবে না। সে দেখেছে আগুন দেখলে বন্য জন্তুরা ভয়ে পালিয়ে যায়। আশেপাশে কোথাও যদি একটু আগুন জ্বলত! আত্মরক্ষার তাগিদে সে হাত বাড়িয়ে একটা পাথর কুড়িয়ে নিল।
খাবারের আশায় জংগলের গভীরে পা বাড়াতেই সে দেখতে পেল গাছের ওপর দোল খাচ্ছে কিছু বুনো ফল। যাক, এবার খাবারের অভাবটা মিটবে। হাতের পাথরটা ছুড়ে ফেলে দিতেই সেটা আরেকটা পাথরের সাথে ঠোক্কর খেয়ে আগুনের ফুলকি ছিটিয়ে দূরে গিয়ে পড়ল !
কী হলো এটা? পাথরটা কুড়িয়ে নিয়ে এসে সে আবারও আঘাত করল পাথরে। এবার আগুনের ফুলকি গিয়ে পড়ল শুকনো পাতায়। কিছুক্ষণের মধ্যেই শুকনো পাতায় আগুন জ্বালিয়ে ফেলতে পারল ছেলেটা। আকাশের দিকে তাকিয়ে কী এক অসীম আনন্দে ভাষাহীন কন্ঠে চিৎকার করে উঠল সে।
তৃতীয় বিশ্বযুদ্ধের নয়শ বছর পরে পৃথিবীর মানুষ আবারও আগুন আবিষ্কার করল। সভ্যতার চাকা এতদিনে আবার সচল হয়ে উঠেছে।  
নিলয় নন্দী


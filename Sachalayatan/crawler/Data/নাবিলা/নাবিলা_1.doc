এলিস ওয়াকার এবং 'দ্যা কালার পারপল" 




আমি একটি অনলাইন লাইব্রেরীর সদস্য। সেখানে ঘুরতে ঘুরতে একদিন চোখে পড়লো একজন ফেরত দিয়ে গেছেন এলিস ওয়াকারের লেখা  'দ্য কালার পারপল'। বিবরণ দেখতেই বেরিয়ে এলো এটি ১৯৮৩ সালে পুলিৎজার পুরস্কারপ্রাপ্ত। ২০১৫ তে একটি রিডিং উইশলিস্ট ফলো করছিলাম, তাতে পুলিৎজার পুরষ্কার প্রাপ্ত একটি বই পড়বার কথা আছে। এটিই কি পড়বো? ঠিক করার আগে গুডরিডসে ঢুঁ মেরে আসা যাক, দেখি পড়ুয়া বন্ধুরা কে কী বলছেন। গুডরিডসে ঢুকে দেখি বন্ধুদের কোনও বক্তব্য নেই তবে সাড়ে তিনলাখেরও বেশি গুডরিডস সদস্য বইখানা পড়ে ফেলেছেন। ঠিক করে ফেললাম এটিই পড়বো, ঝটপট লাইব্রেরী থেকে নামিয়ে নিলাম, অন্য কেউ নিয়ে নেবার আগেই।

প্রথম চারটি লাইন অনুবাদের চেষ্টা করি-
---------------------------------------------------------------------------------------------
খোদা ছাড়া অন্য কাউকে তুমি যদি এসব বল, তবে তোমার মাকে মরতে হবে।
প্রিয় বিধাতা,
আমার বয়স চৌদ্দ। সারাজীবন ধরে আমি ভাল মেয়ে হয়েই আছি ছিলাম। হয়তো তুমিই পারবে আমাকে এমন কোনও সংকেত দিতে, যাতে করে আমি বুঝতে পারি আমার সাথে কী ঘটছে।
---------------------------------------------------------------------------------------------
সেলি লিখছে বিধাতাকে। চিঠি খানা শেষ করার আগেই বড়সড় এক ধাক্কা খেয়ে বলে উঠলাম হায়খোদা! হায়-খোদা!
পুরো উপন্যাসটিই চিঠিতে চিঠিতে লেখা। প্রথমদিকের চিঠিগুলো সেলির লেখা, বিধাতাকে। সেলি স্বল্প শিক্ষিত একটা মেয়ে। শিশু অবস্থা থেকেই যৌন হয়রানির শিকার। অন্ধকার জীবন নিয়ে কাউকে কিছু বলবার সুযোগ না পেয়ে বিধাতাকেই চিঠি লেখে সে। চিঠিগুলোর মাঝে আঞ্চলিকতা, বানান ভুল, ব্যাকরণে ভুল বা আঞ্চলিক বাক্যরীতি পাঠকের কাছে সেলিকে পুরোপুরি বাস্তব করে তুলে ধরে। পরবর্তীতে কিছু চিঠি সেলির হাতে পড়ে, সেগুলো তাকে তার ছোটবোন নেটির লেখা। ছোট বোনের চিঠি খুঁজে পেয়ে সেলি প্রিয় বিধাতার বদলে প্রিয়তম বোনকেই চিঠি লিখতে শুরু করে। সেলির চিঠিগুলোতে ইউএসএর দক্ষিণাংশে বসবাসরত কৃষ্ণবর্ণের মানুষদের জীবনযাত্রা, বিশেষ করে নারীদের, যাদের অবস্থা আরও খারাপ ছিল, তাদের কথা বলা আছে। আবার নেটির চিঠিতে আফ্রিকার কালো বর্ণের প্রান্তিক মানুষদের জীবনযাত্রারও খোঁজ মেলে। সেই সাথে উঠে আসে কলোনিয়াল আগ্রাসনের। কালো বলেই যে আফ্রিকান কালো এবং আমেরিকান কালোদের মাঝে ভাতৃত্ববোধ থাকতে হবে এমন কোনও কথা নেই তারও সাক্ষাত মেলে বইটিতে। এছাড়াও খোঁজ মেলে কিছু সাহসী মেয়েদের যারা তাদের খারাপ অবস্থাকে মেনে না নিয়ে সবার বিপরীতে নিজের জন্য লড়েছে, নিজের মত বাঁচার জন্য লড়েছে, প্রশ্ন করেছে ধর্মবিশ্বাসকে, সমাজ ব্যবস্থাকে। খোঁজ মেলে দোষে-গুনে মিলে একগাদা মানুষের। উপন্যাসটি যে সময়দৈর্ঘ্য দখল করেছে, বোঝা যায় তার শেষ দিকটায় দ্বিতীয় বিশ্বযুদ্ধ আসন্ন। সেখান থেকে পুরো উপন্যাসটির সময়কালের ধারণা পাওয়া যায়। 
'দ্য কালার পারপলে' এলিস ওয়াকার চরিত্র চিত্রায়নে দক্ষতার পরিচয় দিয়েছেন। এক সময় থেকে অন্য সময়ে যাতায়াতে নিপুণ ছিলেন। কোনো কোনো ক্ষেত্রে বিষয়বস্তুর বৈচিত্র্য, কোনো কোনো ক্ষেত্রে বিষয়বস্তুর সীমাবদ্ধতা উপন্যাসটিকে দিয়েছে জীবনের ব্যাপকতা। একটা উপন্যাসের হয়তো এমনটাই হওয়া উচিৎ, হয়তো এগুলোই একটা উপন্যাসের বৈশিষ্ট্য তবুও ২০১৫ তে আমার পড়া সেরা বইয়ের একটি 'দ্য কালার পারপল' এবং 'এলিস ওয়াকার' আবিষ্কৃত সবচেয়ে গুরুত্বপূর্ণ লেখকদের একজন।

যতটা সহজে আমি ভাল না লাগাটা পরিষ্কার করে বলতে পারি, সেভাবে ভাল লাগা বইগুলো নিয়ে নিজের অনুভূতি ঠিক মত প্রকাশ করতে পারি না। এই যেমন, এই বইটা। এই বইতে এমন কিছু পাতা রয়েছে যার শুধু এক পাতাতেই পুরো একটি গল্পের গভীরতা ও শক্তি। অনেকদিন পর এমন শক্তিশালী একটা উপন্যাস পড়লাম যেটা নিঃশ্বাস চেপে ধরে। না, কী হবে এই আশঙ্কা বা কৌতূহলে নয়, কী হয়ে গেল সেই ধাক্কায়। যেটা পড়তে পড়তে মনে হয় যতটাই আলো থাকুক না কেন, চারপাশটা অন্ধকার। আবার কখনোও মনে হয় এইতো, সবার বিরুদ্ধে একাই জিতে গেলাম। যেটা শেষ করার পর মনে হয়, শেষমেশ জীবনটা খারাপ না। এমন বই নিয়ে কিছু বলা মুশকিল। জমা হয়ে থাকা সব কথা এক সাথে বের হয়ে আসতে চায়। ধাক্কাধাক্কিতে সবই শেষ পর্যন্ত ভেতরেই রয়ে যায়। রয়ে যায় দীর্ঘদিন।
---------------------------------------------------------------------------------------------
পরিশিষ্ট ০১ঃ  এলিস ওয়াকার প্রথম আফ্রিকান-আমেরিকান নারী যিনি পুলিৎজার পুরষ্কার পেয়েছেন। তিনি বিশ্বাস করেন নিজের মমতার গণ্ডিকে বাড়িয়ে নেবার সুযোগ সবারই রয়েছে। তাই শুধুমাত্র মানবাধিকার নয়, লড়ছেন সকল প্রাণীর অধিকার রক্ষার্থে। 

পরিশিষ্ট ০২ঃ পড়বার পর দেখেছিলাম বইটির উপর ভিত্তি স্টিভেন স্পিলবার্গের তৈরি করা একই নামের মুভিটি। বইটির মূল কাহিনী থেকে বড় ছোট কিছু পরিবর্তন করা হয়েছে। শেষের দিকে বড় ধরণের কিছু পরিবর্তন ছিল। তবুও মুভিটি বেশ ভাল লেগেছে। হয়তো বইটার সাথে ক্রমাগত তুলনা করতে না থাকলে আরও অনেক ভাল লাগতে পারতো। মুভিটি ছাড়াও বইটির উপর ভিত্তি করে বেশ কিছু মঞ্চ এবং রেডিও প্রযোজনা রয়েছে।



শিশুপালন-১০





আর উই দেয়ার ইয়েট?
মার্কিনদেশে শিশুপালন করতে গেলে এই অভিজ্ঞতার মধ্যে দিয়ে সবাইকেই যেতে হয়। এটা এক বিশাল দেশ। এই মাথা থেকে ওই মাথা পর্যন্ত সারা দেশে মুড়িয়ে রেখেছে এরা চমৎকার সব রাস্তা দিয়ে। বিমানযাত্রার খরচ বাঁচাতে এই রাস্তাগুলো দিয়ে হাজার হাজার মাইল পাড়ি দেন বহু বহু পরিবার। সমস্যা হচ্ছে বাচ্চাগুলোকে নিয়ে। হাজার মাইলটা যে আসলে কি জিনিস সেটা বোঝানো বড় দায়। ধরা যাক হিউস্টনে যাচ্ছি, শহর থেকে রওনা দিলাম শুক্রবার বিকাল সাড়ে পাঁচটায়, হাইওয়েতে ওঠে ঘড়ির দিকে তাকিয়ে দেখলাম পাঁচটা চল্লিশ...
“আব্বু, আর উই দেয়ার ইয়েট?”
“না - মা - একটু সময় লাগবে...”
“কতক্ষণ আব্বু?”
“থ্রি আওয়ার্স...”
“ইজ থ্রি আওয়ার লং অর শর্ট?”
তিনঘন্টা বেশি না কম সেই প্রশ্নের আজও সমাধা হয় নি। পরীক্ষার হলে বসলে এই তিনঘন্টাই অনেক লম্বা সময় মনে হয় আবার ডেটিং করতে গেলে এই সময়টা চোখের পলকেই চলে যায়। কী বলা যায়? 
যাত্রাপথকে আনন্দময় করার জন্য গাড়িতে ডিভিডি প্লেয়ার আর ছবি চালিয়ে দেওয়া হয়। ডিজনির কার্টুন আর গানের বিস্ময়ও বেশিক্ষণ মনোযোগ ধরে রাখতে পারে না। বাইরের শোভা বলতে কিছুই নেই এই মুল্লুকে, থাকলেও শিশুরা তাতে মোটেও আগ্রহী নয়। 
“আব্বু আর উই ইন চায়না?” 
আকস্মিক এই প্রশ্নে থতমত খেয়ে যাই। আশেপাশে চিনের প্রাচীরের দেখা মিলে গেল নাকি? 
“আই স' আ হাউজ উইথ চাইনিজ লেটারস...”
“ওটা একটা চাইনিজ রেস্টুরেন্ট মা।” 
“ইজ চায়না ফার আ ওয়ে?” 
“ফার ফার আ ওয়ে...” 
“আব্বু ইজ ব্রাক ওবামা আ নাইস গাই?” 
এই ভদ্রলোককে আমার মোটামুটি “নাইস” বলেই মনে হয়। টি-পার্টি রিপাবলিকানদের ভিন্নমত আছে যদিও। 
“ইজ হি ফ্রেন্ড উইথ জর্জ ওয়াশিংটন?...জাপানে কেন আর্থ কোয়েক হয়েছে?...দাদাভাই কেন বাংলাদেশ থাকে?...হোয়াই ডোন্ট উই লিভ ইন ওয়াশিংটন ডিসি?” 
প্রশ্নের পর প্রশ্ন আসতে থাকে। আমি আবারও বুঝতে পারি তিন ঘন্টা কতো লম্বা সময়। এতে একশো আশিটা মিনিট আছে, দশ হাজার আটশো সেকেন্ড আছে...হায় ঈশ্বর...পথটা এতো লম্বা কেনে? ঘড়িতে বাজে সবে মাত্র ছয়টা পঁয়ত্রিশ। 
“এতো বকর বকর কেন? চুপ করে বসে থাক সবাই...বিশ মিনিট পরে আমরা একটা ম্যাকডোনাল্ড'স থামবো...সেখানে বাথরুম আর স্ন্যাক্স, এর আগে পর্যন্ত একটা শব্দও যেন না শুনি...ওকে?” হুঙ্কার দিয়ে সিদ্ধান্তটা জানিয়ে দেন গিন্নি। 
এরপর একটু উশখুশ শব্দ আর গান আর প্রচুর অনুচ্চারিত জিজ্ঞাসার ভেতর দিয়ে আমরা ম্যাকডোনাল্ডস পৌঁছে যাই। 
“আম্মু ইজ নট নাইস...” ফিসফিস করে মেয়েরা আমাকে জানিয়ে দেয়। 
সেটা না হয়ে উপায় আছে? প্রশাসন চালাতে হবে না? জনপ্রিয় শাসক কখনো ভাল শাসক হন না - এর উদাহরন হচ্ছি আমি নিজে। গুড কপ আর ব্যাড কপের মত কঠিন আর কোমলে মিশিয়ে আমরা শিশুপালন চালিয়ে যাচ্ছি। চলে যাচ্ছে মোটামুটি আরকি। 
তা আপনাদের শিশুপালনের খবর কী? আর উই দেয়ার ইয়েট?

মমতাঃ
“শোন - মেয়ে কি তোমাদের সাথেই রাতে ঘুমায়?” একটু সন্দেহ মাখা স্বরে ডাক্তার আমাদের জিজ্ঞেস করেন। 
আমরা একটু আমতা আমতা করতে থাকি। মেয়েরা দু'জনেই সাথেই ঘুমায়, একদম বাবা-মায়ের মাঝখানে। এইজন্য ঢালাও বিছানা থেকে শুরু করে আরও অনেক “লজিস্টিক সাপোর্ট” আছে আমাদের। 
“বাচ্চাদের একবছর বয়েসের মধ্যেই আলাদা ঘরে শোয়াতে হয়।” উনি জানালেন আমাদের। আমরাও জানলাম। উনি আদতে মার্কিনদেশি ডাক্তার নন আর আমরা চেষ্টা করলেও মার্কিনি হতে পারব না। এই ব্যাপারটা নিয়ে কেউই উচ্চবাচ্য করলাম না। সকল জ্ঞানের আধার গুগল মহাশয় ঘেঁটেও জানলাম যে এই বিষয়ে অর্থাৎ বাচ্চারা বাবা-মায়ের সাথে শুতে পারবে কিনা এটা নিয়ে মতভেদ আছে। বৈজ্ঞানিক উপায় শিশুপালনের শ্রেষ্ঠ উপায় হচ্ছে নিজের বুদ্ধিতে কাজ করা। হাজার হোক দু'পাতা বিজ্ঞান তো আমিও পড়েছি। 
সেই থেকে বাচ্চাদের নিয়েই শুই। একদম সপরিবারে...এতোবড় খাট নেই দুনিয়াতে তাই ভূমিশয্যা। প্রতিরাতেই বাচ্চাদের সাথে নানান আলাপচারিতা হয়। 
“আব্বু আর ইউ গেটিং ওল্ড?”
চিন্তা করে দেখলে শুধু আমি একা নই, এই বিশ্বব্রহ্মাণ্ড প্রতিদিন একটু একটু করে বুড়িয়ে যাচ্ছে। কিন্তু ওর জিজ্ঞাসা সেটা নয়। 
“কেনো এটা মনে হলো?” 
“তোমার দাড়ি হোয়াইট হয়ে গেছে।”
পৃথিবীর প্রতিটি জিনিসই পেকে যায়, আম-জাম-লিচু-কাঁঠাল, মানুষের বুদ্ধি...আর আমার দাড়ি তো কোন ছার! ওই বেচারা অনেকদিনই “কেচে” ছিল – এখন হয়ত একটু পরিপক্ক হতে শুরু করেছে। 
“দাড়ি পেকে গেলে কি হবে মা?” 
“তুমি ওল্ড হয়ে যাবে এন্ড ইউ উইল ডাই ওয়ান ডে...” মেয়ের গলা ধরে আসে। “আই উইল মিস ইয়ু আ লট...ইয়ু ক্যান'ট ডাই” এইবার গলাটা প্রায় কাঁদোকাঁদো হয়ে যায়। 
রবীন্দ্রনাথের উপর আমার বেজায় রাগ। উনি প্রায় সব কিছুই লিখে ফেলছেন – আমাদের জন্য কিছুই বাদ রাখেন নি। তাই ব্লগ লিখতে গিয়ে আমাদের হিমশিম খেতে হয়। উনি না লিখতে আমিই লিখতাম...


ওরে মোর মূঢ় মেয়ে ,
কে রে তুই, কোথা হতে কী শকতি পেয়ে
কহিলি এমন কথা, এত স্পর্ধাভরে —
‘যেতে আমি দিব না তোমায়' ? চরাচরে
কাহারে রাখিবি ধরে দুটি ছোটো হাতে
গরবিনী, সংগ্রাম করিবি কার সাথে
বসি গৃহদ্বারপ্রান্তে শ্রান্ত ক্ষুদ্র দেহ
শুধু লয়ে ওইটুকু বুকভরা স্নেহ । 


মেয়েই অমরত্বের পথটা বাতলে দিল। 
“আব্বু তুমি প্রতিদিন শেভ করবে, তাহলে ইয়ু উইল নেভার হ্যাভ হোয়াইট দাড়ি...তুমি আর ওল্ড হবে না কোনোদিন...উই উইল স্টে টুগেদার ফর এভার...” 
আহ আমি জানতামই না বার্ধক্য ঠেকিয়ে রাখা এতোই সহজ। বন্ধু-বান্ধব সব্বাই কেন ক্লিন শেভড থাকেন সেটাও বুঝতে পারি। আপনাদেরকে গোপন বিদ্যাটা জানিয়ে দিলাম। আপনারাও শুভ্র জঙ্গল ছেঁটে অনন্ত যৌবন আবিষ্কার করে ফেলুন। দু'বেলা শেভ করলে গালে মাছি বসলেও পিছলে যাবে (কৃতজ্ঞতা জটায়ু)। আর আমার বাবাকেও জানাতে হবে এটা...তাহলে হয়ত উনিও আর বুড়িয়ে যাবেন না। 
কী মজা তাই না? 



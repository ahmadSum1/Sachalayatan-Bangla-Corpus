অনলাইন





"হ্যাঁ দোস্ত, নামটা আরেকবার বল দেখি..." ওপার থেকে মাসুদের গলা শোনা যায়। 
মাসুদ আমার বাল্যবন্ধু। ওকে আমরা বলি “অনলাইন মাসুদ”। আমেরিকাতে একটা কোম্পানিতে আইটির কাজ করে। সারাদিন ল্যাপটপ নিয়ে নেটে ঘোরাঘোরি। ফোন করলে জবাব পাওয়া যায় না, ওকে ধরতে হলে নাকি আইএম অথবা ই-মেইল করতে হবে। কম্পিউটারে আমার বড়ই অনীহা, তাই ই-মেইল করে বলেছিলাম ফোন ধরতে। সেই কারণেই ওর গলাটা শুনতে পাচ্ছি। একটা কাজেই ফোন করেছি।
"শোন তুই কল দিয়ে ঠিকই করেছিস...বিয়ের জন্য ছেলের খোঁজখবর নেওয়া কোথায় শুরু করতে হয় জানিস তো? শুরু করবি ইন্টারনেট দিয়ে, বুঝলি...পাড়া-প্রতিবেশী, বন্ধু-বান্ধব জানবে না এই রকম অনেক তথ্যই তুই ওয়েব ঘেঁটে পাবি...বল নামটা আবার বল..." অনলাইনের থাকার ফজিলত আরেক দফা জানিয়ে মাসুদ তার প্রশ্নটা আবারও করল। 
"ছেলের নাম মোহাম্মদ রাজিব আলম..."
"শোন দোস্ত ছেলে বা মেয়ের সম্বন্ধে খোঁজখবরের ফার্স্ট স্টেপটা হচ্ছে, নামটা নিয়ে গুগল করবি...ইয়ে যেই দিনকাল পড়ছে, বুঝলি তো, চারিদিকে ভিডিওর ছড়াছড়ি...গুগল করলেই বেরিয়ে আসবে ছেলের ভিডিও-টিডিও মার্কেটে আছে কিনা, বুঝলি তো...নামটা বললি...মোহাম্মদ রাজিব...মোহাম্মদ বাদ দেই, আড়াই লাখ রেজাল্ট আসবে...শুধু যদি রাজিব দিয়ে খুঁজি.." ওপার থেকে একটু নীরবতা শোনা যায় সেই সাথে ব্যাকগ্রাউন্ড সঙ্গীত অর্থাৎ কিবোর্ডও নীরব হয়ে যায় মাসুদের মতোই।
"ইয়ে রাজিব দিয়ে খুঁজলে একটা হিট পাওয়া যাবে...ওই যে ওই ছেলেটা বুঝলি তো, কোন এক মেয়ের বয়ফ্রেন্ড ছিল, ছ্যাঁকা খেয়ে ভিডিও রিলিজ করে দিয়েছিল...একদম ইয়ে অবস্থা...দেখেছিস তো ওটা? নাইলে পাঠানোর ব্যবস্থা করতে পারি...তুই ফাইল শেয়ারিং সফটওয়ার ব্যবহার করতে পারিস তো?..." দ্রুতগামী মেইল ট্রেনের মতো মাসুদ কলকল করতে থাকে, দিব্য চোখে ওর চকচক হয়ে ওঠা চোখগুলো দেখতে পাই।
"তবে ভিডিও রিলিজ ইজ নট এন্ড অফ দি লাইফ, ইন ফ্যাক্ট এক্সপেরিয়েন্সেড লোকের কদর সব ফিল্ডেই..." মাসুদ আশ্বস্ত করতে চেষ্টা করলে আমি বাধা দেই।
"আরে না ওই ছেলে আর এই ছেলে এক না...আর নাম মিললেই কি মানুষ এক হয়ে যাবে নাকি?" একটু বিরক্ত হয়েই আমি জানাই। 
"আরে আরে দোস্ত এটা হচ্ছে নেইম চেক। আমেরিকানরা ভিসা দেওয়ার আগে এটা চেক করে। বুঝিলি গতবার ঢাকায় বেড়াতে গিয়ে দুই মাস আটকা পড়লাম না...এই শালার নেইম চেকের জন্য। কোথায় আফগানিস্তানে কোন মাসুদ ইসলাম কি করেছে আর সেটা নিয়ে আমার ইয়ে টানাটানি...যেটা বলতে চাইছিলাম দোস্ত...নেইম চেক মিললে প্রথমেই একটু সন্দেহ হয়, বুঝলি আগামী বিশ বছর যত রাজিবের জন্য বিয়ের প্রস্তাব আসবে ততবার মানুষজন একটু চেক করে দেখবে...বিন লাদেনের মতো ওই নাম এখন ব্র্যান্ডেড, হা হা হা..." অট্টহাসির পাশাপাশি মাসুদের কিবোর্ডের খটখট আওয়াজটাও শুনতে পাই। বুঝতে পারি কথা বলার পাশাপাশি তথ্য প্রযুক্তির সর্বোত্তম ব্যবহার করে চলছে সে। 
"কোথায় কাজ করে বললি, আরপিটি টেকনোলজি। দাঁড়া প্রথমে গুগল করে দেখি ওই নামে কোন কোম্পানি আছে কিনা। আরে বাংলাদেশে মানুষ বিয়ের বায়োডাটাতে কতো রকম বালছাল লেখে বিশ্বাস করবি না, প্রায়ইতো এই সব চেক করতে হয়...এক ইয়ের ভাই লিখছে যে সে ওয়ার্ল্ড ইউনিভার্সিটিতে পড়ে...হা হা হা...দাঁড়া আর...পি...টি...আরে বুঝলি একটা সময় ছিল এবিসিডি ডট কম লিখলেও কোনো কোম্পানির ওয়েব সাইট পাওয়া যেত, সেই দিন আর নাই মামু...ডটকমটম সব তলায়ে গেছে, আমেরিকার খবর আছে...চান্দু আমগোরে ভিসা দাও না...আরে কয়দিন পর তোমগোরে চায়নার ভিসার জন্য খাড়াইতে হইব..." আমেরিকার আসন্ন পতনের আনন্দে মাসুদের উল্লাসটা আর চাপা থাকে না। বহুদূর থেকেও আমি সেটা টের পাই। 
"আরপিটি ইজ  অ্যা ভ্যালিড কোম্পানি...ইন ফ্যাক্ট আমার অফিস মেইট জানালো যে ওই খানে ওর বউয়ের ছোট বোনের বয়ফ্রেন্ড কাজ করে..." গলার স্বরটা এইবার একধাপ নামিয়ে আনে সে। 
“বুঝলি ওই শালায় ইন্ডিয়ান, এরাই আমেরিকারে খাইছে...কয়দিন পরে হাইটেকে সাদা চামড়া মাইক্রোস্কোপ দিয়ে খুঁজতে হবে...আমেরিকা আর সেই আমেরিকা নাই রে...অফিস ভর্তি আন্ডু আর চিঙ্কু..." এইবার গলাটা দুই ধাপ চড়ালো সে। 
“আবে ইয়ার ক্যান ইউ আইএম রাকেশ অ্যান্ড চেক দিজ মোহাম্মদ আলম গাই ইন দ্য ইয়ে কি জানি...ইন দ্য ডিরেকটরি অফ আরপিটি..." নাহ এতো বছর আমেরিকাতে থেকেও মাসুদের ইংরেজিটা রপ্ত হলো না।
"দাঁড়া ওই অফিসে এই নামে কেউ আছে কিনা চেক করে দেখছি..." মাসুদ আমাকে আশ্বাস দেয়। 
আমি টুনটুন শব্দ শুনতে পাই, তার সাথে খুটখাট, টকটক শব্দ...তথ্য প্রযুক্তির বিস্ময় নিয়ে একটু ভাবিত হই। দুনিয়ার সব খবর দেখি নেটেই পাওয়া যায়। 
হঠাৎ ও প্রান্ত থেকে একটা রজনীকান্ত মার্কা একটা হেঁড়ে গলা ধেয়ে আসে...
"আব্বে ইয়ার দিজ মোহাম্মদ গাই ইজ দেয়ার ওনলি...হি ওয়ার্ক অ্যাজ অ্যা কনট্রাক্টর ওনলি..." 
এই লোকের পাশে মাসুদের ইংরেজিও শেক্সপিয়ারের মতো লাগবে নিশ্চিত। মাসুদের বিজয়ীর হাসি শোনা যায়। 
“দোস্ত শুনলি তো...এই ব্যাটা রেগুলার নয়, কনট্র্যাক্ট এমপ্লয়ি... অসুবিধা নেই...বুঝলি যেই দিন কাল পড়ছে - এখন কোম্পানি আর রেগুলার এমপ্লয়ি রাখতে চায় না, পারলে এরা সিইওর পজিশন কন্ট্র্যাক্ট করে দেয়। বুঝলি তো যাতে এক মাসের বেতন দিয়া হোগায় লাথি মাইরা কোম্পানি থেকে বাইর করন যায়...আমেরিকা আর সেই আমেরিকা নাই রে" - হাহাকার করে ওঠে মাসুদ। 
আমি রেগুলার আর কনট্র্যাক্টের পার্থক্য বোঝার চেষ্টা করি। মাসুদই আরেক দফা এগিয়ে আসে। 
"তোর বাড়ির ফুলটাইম বুয়াটা হচ্ছে রেগুলার, আর সকালে যেই মেয়েটা ঘর পরিস্কার করতে আসে, সেইটা হোলো কন্ট্র্যাক্ট মানে ঠিকা কাজের লোক...কাজ করবি একই – কিন্তু প্রজেক্ট শেষ হলেই চাকরি নট..." ব্যবধানটা প্রাঞ্জল করে দেয় মাসুদ। 
"দাঁড়া খবর এখনো শেষ হয় নাই। আসল চেকটা বাকি আছে এখনো। ইমেইলে দোস্ত পোলার খোমাটা দেইখ্যা একটু লুইচ্চা লুইচ্চা লাগছিল...ওইটা চেক করতে হবে।” এইবার পাত্রের আসল পরীক্ষা নেওয়ার প্রস্তুতি শুরু করে দেয় মাসুদ। 
“এইজন্য দোস্ত আমি কম কাপড় পড়া একটা মেয়ের ছবি দিয়ে ফেসবুক একাউন্ট রাখছি...ওই একাউন্ট থেকে পোলারে অ্যাড করি...বুঝলি ফেসবুক একাউন্ট আছে ৭ টা, অফিসের জন্য একটা, শ্বশুর বাড়ির জন্য একটা, জাকির নায়েকের ভক্তদের জন্য একটা, নাস্তিকদের জন্য একটা, লুচ্চামি করার জন্য একটা...রিকোয়েস্ট পাঠাইলাম পোলারে...এই একাউন্টে আমার নাম হইতেছে দেশি ম্যাডোনা-২...হা হা হা...আমি শালা একটা জিনিয়াস" নিজের বুদ্ধিতে মাসুদ নিজেই চমকৃত হয়। আমিও বিস্মিত হই এই নেটনির্ভর দুনিয়া দেখে। কত কিছুই অজানা ছিল। 
"আরে হালায় কাজকর্ম করে কখন? অ্যাডানোর লগে লগে এক্সেপ্ট..." মাসুদের কন্ঠে বিস্ময়। “হালায় তো মনে হয় ফেসবুক খুলে বসে থাকে অফিসে...আর তোরা ভাবিস আমেরিকাতে লোকজন কাজ করে উল্টায়ে ফালায়, আসলে তলা দিয়ে সব শালাই ফেসবুক...এই দেশের ডোবার বেশি বাকি নাই আর...আমেরিকার কি এমনি এমনি এই অবস্থা" এরপর চাপাস্বরে বলে...
"এই শালা পাশের কিউবের আন্ডুটা...ওই শালায় কি করে জানিস..." 
জানার জন্য আমিও একটু উৎসুক বোধ করি। কিন্তু অবাধ তথ্যপ্রবাহের স্রোতে আমাদের আলোচনার স্রোত আটকে যায়। 
"আরে আরে পোলায় আমারে মেসেজ দিয়েছে, সে ফোন নম্বর চায়...হায়রে হায় ইয়ের ভাই, লুইচ্চার লুইচ্চা...আর দোস্ত ইংলিশের যেই অবস্থা...হালায় মেট্রিক পাশ কিনা সন্দেহ আছে" মাসুদ ফলাফল জানায়। ছেলের ইংরেজি নিয়ে মাথাব্যথা ছিল না,  কিন্তু চরিত্রের পরীক্ষায় ফেলমার্ক নিশ্চিত। 
মনে মনে আমিও মাসুদকে ধন্যবাদ দেই। শালা আসলেই একটা জিনিয়াস...মাত্র ২০ মিনিটে এতো সব তথ্য। সোমার জীবনটা রক্ষা পেয়ে গেল। আমরা তো সব্বাই ভেবেছিলাম দারুণ একটা ছেলে পাওয়া গেছে। ইন্টারনেটের ওপর রীতিমতো ভক্তি হয়ে যায় আমার। একটু মন দিয়ে ব্রাউজ করা শিখতে হবে এখন থেকে। সেই সঙ্গে গুগল সার্চ করাটাও। আর ফেসবুকেও এখন একাউন্ট নিতে হবে। নিজেকে বনমানুষ মনে হয় মাঝে মাঝে ।পৃথিবীটা যে কোথায় এগিয়ে...ক্রিং ক্রিং ক্রিং...ফোনের শব্দে চমকে যাই। 
"মাসুদ তুই দোস্ত একটু ধর...বাসার ফোনটা বাজছে" 
"বাবা বাবা...পিয়াল..." ওইদিক থেকে শাশুড়ির আর্ত চিৎকার শোনা যায়। 
"বাবা, আমার মেয়ে এইটা কি করল বাবা...বাবা...তোমার শ্বশুর হাজি মানুষ...তার মেয়ে হইয়া এইটা কি করল..."
"কেন আম্মা সোমা কি করেছে?" চিন্তিত স্বরে আমি জিজ্ঞেস করি। 
"ওই পাশের বাড়ির ওই বদপোলার লগে ভাগছে গো বাবা...ওই হারামজাদা পোলায় ব্লগ না কি যেন লিখতো, আমার মাইয়ারও দোষ আছে, ওর লেখা পইড়্যা সে তার ফেসবুকে পোলারে ঢুকাইছে...বাবা এই কবি সাহিত্যিক এইগুলা কি ভালো মানুষ হয়...ওই পোলায় সোমার মাথাটা খাইছে...আমরা ওরে অন্য জায়গায় বিয়া দিমু বুঝতে পাইরা চিঠি লেইখ্যা গেছে গিয়া...আমি এই একটু আগে দেখলাম...আমাদের কি হবে, তোমার শ্বশুর হাজি মানুষ, তোমার ড়্যাবের ছোটমামারে একটা ফোন দাও বাবা................." আর্ত চিৎকার চলতেই থাকে...চলতেই থাকে। 
শাশুড়িকে কোনমতে শান্ত করে অনলাইন মাসুদের ফোনটা ধরি। 
"দোস্ত ইয়ে একটু সমস্যা হয়ে গেছে...সোমার পছন্দ ছিল, আমরা ঠিক জানতাম না...ইয়ে ওই ছেলের সাথে বেরিয়ে গিয়েছে। ছেলে উঠতি সাহিত্যিক, কোনো একটা ব্লগে লিখতো..."
মাসুদ মোটেও দমে না। বরং উল্লসিত গলায় বলে..."এইটা দোস্ত ভালোই করেছে। আমেরিকায় চাকরি দেখেই বিয়ে দিবি না...এই আমেরিকা আর সেই আমেরিকা নাই রে...ছেলে কি করে বললি...ব্লগ লিখে...উঠতি সাহিত্যিক...খারাপ না তো...এরপর মিডিয়াতে ঢুকে প্যাকেজ নাটক বা বিজ্ঞাপন বানাবে...একটু আধটু লুচ্চামি বাদ দিলে এই পোলাগুলা খারাপ হয় না...তবে দোস্ত কোন ব্লগ জানিস কিছু...সোনাব্লগ নাতো আবার...ওইটা ছাগু ভর্তি...তবে দোস্ত সামু হইলেও লেখার কন্টেট চেক করতে হবে...তোর শাশুড়িকে ফোন করে ওই ছেলের নাম আর নিকটা একটু জানা দেখি...জাস্ট টুয়েন্টি মিনিটস...সব খোঁজ তোরে এনে দিব...নো ওয়ারিস...
[কাল্পনিক কাহিনী, কারো সাথে মিল পেলে বা কারো অন্তরে আঘাত লাগলে সেটা ঘটনাচক্রের চক্রান্ত]



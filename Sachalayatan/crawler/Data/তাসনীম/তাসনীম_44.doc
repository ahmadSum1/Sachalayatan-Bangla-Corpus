শিশুপালন-৯




সুশীলায়তনঃ 
	মার্কিনি দেশে বৈচিত্র্য বড় কম। কাজ ও ভ্রমণের সুবাদে এই দেশের অনেক জায়গায় যাওয়ার সুযোগ হয়েছে। হাইওয়েগুলো দেখতে একই রকম, একটু পরপর ফাস্টফুডের দোকান, রেস্ট এরিয়া। রাস্তা থেকে নেমেও যে খুব বিচিত্র কিছু দেখা যায় সেটা বলা যাবে না। বাড়িগুলোও দেখতে কাছাকাছি, ওদের সামনের বাগানগুলোও যে একটা থেকে আরেকটা খুব আলাদা তাও নয়। সবচেয়ে আশ্চর্যের ব্যাপার বাড়ির ভেতরের মানুষগুলোও প্রায় একই রকম। আমাদের ফার্মগেটে প্রায় একশ রকম হোমোসেপিয়ান্স আছে অথচ বিস্ময়কর ভাবে মার্কিনদেশের মানুষগুলোকে আমার যন্ত্রে তৈরি করা মানুষ মনে হয়। অধিকাংশই মিষ্টভাষী, দেখা হলে হাই-হ্যালো বলবে, আজকের আবহাওয়া নিয়ে প্রশংসা বা নিন্দা করবে, টুকটাক দু'একটা কুশল জিজ্ঞাসা করবে এবং তারপর নিজের ডেরায় ঢুকে যাবে। এদেরকে আপনি এদেশের উত্তর-দক্ষিণ, পূর্ব-পশ্চিম সর্বত্রই পাবেন। 
একটু সময় লাগলেও আমি পরে বুঝতে পেরেছি যে এই দেশ ভর্তি সুশীল মানুষ। কোথায় তৈরি হয় এই সুশীলরা? এর উত্তর পেয়েছি মেয়ের স্কুলে ভর্তি হওয়া পরে। একদিন স্কুল থেকে ফিরে মেয়ের প্রশ্ন। 
“আব্বু তুমি যে জোরে জোরে বকা দাও, ইজ দ্যাট রেসপেক্টফুল?”
এই প্রশ্নে একটু থতমত খেয়ে যাই। জিজ্ঞেস করলাম রেসপেক্টফুল মানে কি?
“এটা মানে হচ্ছে, ইয়ু হ্যাভ টু ট্রিট পিপল উইথ কাইন্ডনেস...” মেয়ে বেশ দয়ার্দ্র গলাতে জানায়। “আই লার্নড ইট ফ্রম স্কুল। ইউ হ্যাভ টু বি নাইস টু আদারস”...“আম্মু যে বলে- পিট্টা লাল করে দেব, ইজ দ্যাট রেসপেক্টফুল?” 
আমি মানতে বাধ্য হলাম যে এটা মোটেও রেসপেক্টফুল নয়। দেখা গেল আমরা যা যা করি তার সবই বেশ দুঃশীল কাজ। এছাড়াও খালি গায়ে ঘোরাঘুরি, খাওয়ার পরে বিকট শব্দে ঢেঁকুর তোলা- ইত্যাদি নিয়েও মেয়ের আপত্তি আসতে লাগলো। আমিও মেনে নেই এগুলো। সম্মান শেখার দরকার আছে। নারীর প্রতি সম্মান, সংখ্যালঘুর অধিকারের প্রতি সম্মান এগুলো শেখানোর সবচেয়ে উত্তম বয়সটা এই শৈশবেই। ঠিক বয়সে না শেখার কারণে অনেকের সারাজীবনেও আর এগুলো শেখা হয়ে ওঠে না। 
তবে সমস্যা হচ্ছে আমাদের ছোটবেলাতে স্কুলে স্যারেরা বেশি “রেসপেক্টফুল” ছিলেন না। উঠতে-বসতে বেতের বাড়ি, চড়-থাপ্পড়, কান ধরে দাঁড় করিয়ে রাখা, আঙুলের ফাঁকে পেন্সিল রেখে চাপ দেওয়া এগুলো সবই চলত দেদারসে। স্পেয়ার দ্য রড এন্ড স্পয়েল দ্য চাইল্ড নীতিতে বিশ্বাসী আমাদের অভিভাবকরাও এগুলোতে কিছু মনে করতেন না। এই কারণেই আমাদের মুল্লুকে সুশীলরা এখনো সংখ্যালঘু, পত্রিকার পাতাতে বিবৃতি আর টক-শো ছাড়া তাদের দেখা মিলে না। মার্কিনরা নিজেরা যেমন সুশীল, ওরা অন্যদেশের সুশীলদের বড় ভালোবাসে। ওরা চায় বিশ্বের দেশে দেশে সুশীলরা শাসন করুক আর পৃথিবীটা হয়ে উঠুক সুশীলায়তন। 
তবে একটা ব্যাপার বলতেই হবে। দশ হাজার ফুট দূরের আকাশ থেকে নিরস্ত্র মানুষের ওপর গোলা মারার সময় কেন জানি এদের অনেকেই ছোটবেলার শিক্ষাটা বেমালুম ভুলে যায়। মনে হয় এদের শিক্ষা ব্যবস্থাতে এখনো কিছু ত্রুটি রয়ে গেছে। বাচ্চাদের আরও কিছু জিনিস শেখাতে হবে। যেমন কারো উপরই টমাহক মারা উচিত নয়, অন্যের তেল না খেয়ে নিজের তেল খাওয়াটাই উত্তম। হয়ত একদিন এই শিক্ষাগুলোও এদের পাঠ্যসূচীতে চলে আসবে। পৃথিবীটা পুরোই সুশীল হবে তখন। 
সিবলিং রাইভ্যালারিঃ
এদেশে বাচ্চাদের খেলনা নিয়ে একটা নিয়ম আছে। নিয়মটা হচ্ছে “আই গট ইট ফার্স্ট”, অর্থাৎ যে আছে দখল করবে তার অধিকার সেটা উপর। ঠাণ্ডা মাথায় চিন্তা করে দেখলে এই নিয়মটা শুধু বাচ্চাদের নয়, এটা দুনিয়ার নিয়ম। ইংরেজদের আগে ফরাসীরা ভারতবর্ষ দখল করলে আমরা সবাই হয়ত ফ্রেঞ্চ শিখতাম। 
দুই মেয়ের মধ্যে ঝগড়া- টিভির রিমোট কন্ট্রোল কে আগে নিয়েছে। বাচ্চা-কাচ্চা থাকলে আপনি বুঝবেন যে টিভির রিমোট আসলে কোনো বোকা যন্ত্র নয়, এটা আসলে ছদ্মবেশি খেলনা। বাচ্চাদের জন্য এরকম হাজারো খেলনা আছে ছড়ানো ছিটানো। 
বড় মেয়ে গায়ের জোরে রিমোটের দখল বুঝে নেয়। সোফা থেকে ধাক্কা মেরে বোনকে ফেলে দিয়ে নো-ফ্লাই জোন কায়েম করে। আমি সর্বত্রই বিশ্বরাজনীতির ছোঁয়া দেখি এই শিশুপালন কর্মে। 
ছোট মেয়ে কাঁদতে কাঁদতে নালিশ দেয় আমার কাছে। আমি ব্যাপারটা সুরাহা না করেই পকেট থেকে আরেকটা ছদ্মবেশি খেলনা (ওটার নাম আইফোন) তুলে দিতে চাই মেয়েকে। কিন্তু গাজা স্ট্রিপে যে নিজের অধিকার নিয়ে লড়ছে তাকে হাওয়াইতে ভ্যাকেশন দিলে কোনো লাভে হবে কি? 
ক্ষুব্ধস্বরে মেয়ে জানায় যে আমি সবসময়েই ওকে কম ভালোবাসি...এবার আপনি নিশ্চয় বুঝেছেন সিবলিং রাইভ্যালারি কি? এটার কোন ভালো বাংলা প্রতিশব্দ পেলাম না। আপনার জানা থাকলে মন্তব্যে শেয়ার করুন।
একাধিক সন্তান থাকলে পিতা-মাতাকে এই সমস্যার ভেতর দিতে যেতে হতে পারে। দুইজনকে সমান ভালোবাসলেও কাজে-কর্মে সেটাকে দেখিয়ে বাচ্চাদের মধ্যে কোনো প্রতিদ্বন্দ্বিতা তৈরি না করা অন্যতম কঠিন একটা চ্যালেঞ্জ। ভালোবাসার পাশাপাশিতে শাস্তির ক্ষেত্রেও সমতা আনতে হবে। ১/১১ পরবর্তী সেনাসমর্থিক সরকারের শাসনামলে নিয়মিত টিভি আর পত্রিকা পড়লে দ্বিতীয় ক্ষেত্রে বেশ উপকার পাবেন। একই অপরাধে একজন জেলে যাবে আর অন্যজন গায়ে হাওয়া লাগিয়ে ঘুরবে সেটা হবে না।
আমার ধারনা বাচ্চা-কাচ্চা যত বেশি রেষারেষির পরিমাণও ততবেশি। কারণটা নিশ্চয় সম্পদের সীমাবদ্ধতা। ভাইয়ে-ভাইয়ে, বোনে-বোনে বা ভাই-বোনের এই দ্বন্দ্ব অনেক সময় বড় হয়ে গেলেও থাকতে পারে, ভ্রাতৃঘাতী যুদ্ধের মত কুৎসিত জিনিস এই পৃথিবীতে আর দ্বিতীয়টি নেই। তাই শৈশবেই এটাকে নির্মূল করা উচিত। আমি সত্তর বছরের মানুষ দেখেছি যে তার প্রয়াত বড়ভাইকে এখনো মনে মনে অপছন্দ করে, কেননা বাবা তাকেই বেশি ভালোবাসতো। শৈশবের কাঠিন্য পরবর্তীতে আমাদের মনুষ্যত্ব নিয়ে টানাটানি করতে পারে, তাই সর্বদাই উচিত বাচ্চাদের শৈশবকে আনন্দময় করে তোলা। 
তাই বলছিলাম যে বিশ্বরাজনীতি বলুন আর দেশী পলিটিক্স বলুন সব কিছুর ফ্লেভারই আছে শিশুপালনে। এগুলো নিয়ে তো লেখালিখি কম করলেন না। এবার জীবনে সেটার ছোঁয়া আনুন। উৎকৃষ্ট সময় কিন্তু আজ বয়ে যায়...


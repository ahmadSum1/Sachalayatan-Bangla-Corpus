শিশুপালন-৮




ছোটদের মুক্তবাজারঃ
“আব্বু তুমি নিক জুনিয়র (nickjr.com) ডট কম লিখতে পারো?" একটু উত্তেজিত প্রশ্ন মেয়ের।
এটা টিভি দেখার সরাসরি ফলাফল বলেই মনে হল। বাচ্চাদের চ্যানেলগুলোতে প্রচুর বিজ্ঞাপন চলে, সেই সঙ্গে কোম্পানিগুলোর ওয়েবসাইটটাও দিতে ভুলেন না উনারা। অর্থাৎ বিজ্ঞাপনগুলো ছোট গল্পের মত, শেষ হয়েও হলো না শেষ, একটা ব্রাউজার বের করে ওয়েবসাইটটা উঠালে আবার সেই কেনা আর বেচার হাটবাজারে ঢুকতে পারবেন। এইভাবেই কি পুঁজিবাদ মানুষের মনে উপনিবেশ গেঁড়ে বসে এই যুগে?
আর এইটুকুন মেয়েই বা কিভাবে জানলো যে এটা ব্রাউজারে ঢুকাতে হয়? একটু বিরক্ত হয়েই আমি নিক জুনিয়র ডট কমে ঢুকি, এটা একটা কেবল টিভি চ্যানেলের ওয়েবসাইট, হয়ত কার্টুন-টার্টুন বেচবে। 
“এখানে গেইম আছে আব্বু ।”
দেখা গেল মেয়ের কথাই সত্য। একটু খুঁজতেই গেইম পাওয়া গেল। কোন রকম পূর্বাভিজ্ঞতা ছাড়া মেয়ে বসে গেল কম্পিউটারে এবং অবলীলায় খেলতে লাগলো। আমি জীবনে প্রথম কম্পিউটার দেখেছি এক আত্মীয়ের বাসায় ১৮/১৯ বছর বয়েসে, সেটার চেহারাও বেশ রাগ রাগ ছিল, নিঃসঙ্কোচে ওটাতে হাত দেওয়ার কথাও মাথায় আসেনি। কিন্তু এই মেয়ের জন্ম গুগল এইজে, নীলকমল আর লালকমল অচেনা হলেও ডটকমচাচু ওদের খুবই চেনা। 
দেখলাম তথ্যমহাসড়কে মেয়ে দ্রুতই ঢুকে গেল। টিভি দেখে বিজ্ঞাপন ওয়েবসাইটের বানান মুখস্থ করে তারপর সেটা ব্রাউজারে টাইপ করে। সাইটে যদি কোন খেলা থাকে তবে সেটা খেলে, আর না থাকলে হাল ছেড়ে দেয়। আমি মুগ্ধ করে দেখি এই প্রতিভা, মাঝে মাঝে ভুল বানান থাকলে গুগল করে ঠিক ওয়েবসাইটটা বের করে দেই। 
কিন্তু কয়েকদিন পরে মেয়ের জিজ্ঞাসা শুনে বুঝলাম যে ডটকমের মহিমা বুঝে ফেলেছে। ওকে নিয়ে গেছি ওষুধের দোকান ওয়ালগ্রিনে...আমাদের কথাবার্তা তুলে দিলাম।
“আব্বু এই দোকানটার ডট কম আছে?”
“হ্যাঁ মা...”
“ওয়ালগ্রিন ডট কম?” 
আমি বিস্মিত হয়ে হ্যাঁ সূচক জবাব দেই। একটু পরে বাইরে গিয়ে আমরা পিতা ও কন্যা একটু দাঁড়াই, মেয়ে চারিদিক দেখে জিজ্ঞেস করলো...
“আব্বু ওই দোকানটার ডট কম আছে?”
“হ্যাঁ মা...”
“সব ডট কমে জিনিস কিনতে পাওয়া যায়?”
দেখা গেল টাকো বেল, ম্যাকডোনাল্ডস, হালাল রেঁস্তোরা তন্দুরি হাট, চুল কাটার নাপিতখানা, মদের দোকান, সিনেমার লাল বাক্স সবারই একটা করে ডট কম আছে। চারিদিকের পুরো দুনিয়াই ডটকমময়, হালাল-হারাম নির্বিশেষে সবাই ডটকমের দোকান খুলে বসেছে।  
এবার অবধারিত এক প্রশ্ন...
“আব্বু তোমার ডট কম আছে?”
“আমার ডট কম নেই, আমার একটা ডট ওআরজি আছেরে মা...ওখানে আমরা কিছু বেচি না, কোন গেইমও নেই” আমি আস্তে আস্তে ব্যাপারগুলো বোঝানোর চেষ্টা করি। এই বিপুল কর্মকান্ডে আমি কেন অনুপস্থিত সেটার ব্যাখাটা ওর মনঃপূত হলো না, ডটকম আর ডট ওআরজির মধ্যে মনে হলো ডটকমই জিতে গেল, একটু চিন্তা করে মেয়ে তার জীবনের লক্ষ্য জানিয়ে দেয়...
“আমি যখন বড় হব, আমি একটা বিগ ডট কম কিনব, লটস অফ গেইম আর টয়স থাকবে, বেবিদের জন্য...”
আমি মুহূর্তেই যেন আমার রিটায়ারমেন্ট প্যাকেজটা দেখতে পেলাম। মেয়ে যদি ভালো সাইজের একটা ডট কম দিয়ে দিতে পারে...আহহ...চাকরির খ্যাতাপুড়ি...লেগে থাকব মেয়ের ডট কমে...ছোট বেলাতে কার্টুনে দেখতাম টাকার লোভ হলে চোখের মনিতে $$$ চিহ্ন দেখা যায়, আমার চোখগুলো সেরকম জ্বলজ্বল করতে থাকে। 
আপনারা আসবেন কিন্তু আপনাদের বাচ্চাদের নিয়ে আমার মেয়ের ডট কমে, চেক আউটের সময়ে প্রোমো কোড (sachal) ঢুকালে একদম বিশ পার্সেন্ট ছাড় দিব। এই অফার শুধু সচলের পাঠকের জন্য, ছাগু ব্লগগুলোর জন্য নয়। ওদের প্রোমো কোড (chagu) ঢুকালে দাম বিশ পার্সেন্ট বাড়িয়েও দিতে পারি। 
এই বিশেষ সুযোগ হারাবেন না কিন্তু।
খিদেঃ
“আম্মু এই ভাতটুকু খেয়ে নাও।”
“না আমি আর খাব না আ আ...এইটা ঝাল...”
“আর এই অল্প একটু সোনা...”
“ই ই ই...ইয়াকি লাগছে ভাতে...”
শিশুপালন না করলেও আপনি হয়ত উপরের সংলাপগুলোর সাথে পরিচিত আছে। এগুলো হচ্ছে খাওয়া নিয়ে “ঘ্যানঘ্যান” বা “ন্যাগিং”। আমরা নিজেরাও কমবেশি করেছি শৈশবে আর বাচ্চাদেরকেও করতে দেখেছি, সেটা নিজের বাচ্চাই হোক আর অন্যের বাচ্চাই হোক, মধ্যবিত্ত বাঙালি সমাজে খাওয়া নিয়ে ঘ্যানঘ্যান করা একটা প্রতিষ্ঠিত ব্যাপার। বাংলাদেশে থেকে দূরে বসেও এই ব্যাপার প্রায় রোজই দেখি। একটা বয়েসের পরে খাওয়া নিয়ে সাধাসাধি কেউ করে না। আর প্রবাসে আসলেই আরো একধাপ বেড়ে যায় সমস্যাটা, সাধাসাধি তো দূরে থাক, ভালো খাবারের চেহারাও দেখা মাঝে মাঝে হয়ে উঠে না। 
আমি যেহেতু কাজ না করে ভাবতে ভালোবাসি, সেহেতু এই ব্যাপারগুলো নিয়ে অনেক ভেবেছি। খিদে মানুষের আদিমতম অনুভূতি, অন্যগুলোর অনুভূতিগুলোর তুলনায় অনেক সহজ-সরল। ভালোবাসা নিয়ে অনেক মহাকাব্য হয়েছে ভালোবাসার  সাথে জড়িয়ে আছে যৌনতার মত আরো জটিল জিনিসপত্র, সে তুলনায় খিদের জটিলতা সামান্যই। আমাদের শরীরের ডিজাইন যারা করেছে তারা খিদে নিয়ে বেশি ভাবে নি, আমার ধারণা ওই টিমে একজন প্রোগ্রামারই কোডিং করেছে, কোডের পরিমাণ পঞ্চাশ-ষাট লাইনের বেশিও নয় মনে হয়। সে তুলনায় প্রেম ও যৌনতার জন্য পুরো এক ব্যাটেলিয়ন লোক ছিল, বিশাল কোডে প্রচুর বাগ রয়ে গেছে, ঠিক লোককে তাই ভালবাসাটা আর হয়ে উঠে না। পক্ষান্তরে খিদের অনুভূতি বেশ স্পষ্ট এবং তীব্র। কাম, ক্রোধ, লোভ, মোহ, মদ, মাৎসর্য সব রিপুর তীব্রতাই হেরে যায় খিদে বাবাজির কাছে। তাহলে কেন শৈশবে এই খাওয়া নিয়ে সাধাসাধি? 
প্রশ্নটার জবাব পেয়ে গেলাম সহকর্মী এরিকের বাসায় গিয়ে। মার্কিনিরা বাচ্চা নিয়ে পুতু-পুতু করার লোক নয়। আমি এরিকের সাথে যখন কথা বলছিলেম তখন কাছেই গড়াগড়ি দিচ্ছিল ওর বাচ্চাটা। বাসার পেছনের উঠান, ধূলাবালিতে শরীর মাখামাখি। আমরা বঙ্গসন্তানরা জীবানুর ভয়ে কাতর থাকি কিন্তু আমার মনে হয় ধূলাবালিতে এন্টিবায়োটিক থাকে, এরিকের বাচ্চাগুলো কদাচ-ই অসুস্থ হয়। একটু পরে সেই বাচ্চা ছুটে এসে জানালো যে তার খিদে লেগেছে। তাতেও এরিক নির্বিকার, আরেকটু লাগুক...নইলে তুই খাবার নষ্ট করবিরে মামুর ব্যাটা... (ব্লগানুবাদ)। একটু পরে বাচ্চা প্রায় হাহাকার করে উঠলো...আব্বা গো...আর ফাইরতেসিনা...তখন দেখলাম এরিক খাওয়া বের করে দিল। বাচ্চা দেখলাম বিনাবাক্যব্যয়ে ধূলিমাখা হাত দিয়েই গোগ্রাসে গিলে চলছে, কাঁটাচামচের ধারও ধারছে না। 
এই জীবন দর্শন আমার বঙ্গসন্তানরা চালু করতে পারি না। খাওয়া মনে হয় আমাদের কাছে একটা ডেলিকেসি, আমরা জন্মালে খাই, আমরা মুসলমানি করলে খাই, আমরা বিয়ে হলে খাই, আমরা পরীক্ষায় ভালো ফল করলে খাই (একবার ফেলের খাওয়াও খেয়েছিলাম), আমরা মরে গেলেও সেই খাওয়াই চলে। আমাদের জীবনে খাদ্যের এত উচ্চাসনের কারণেই হয়ত আমরা খাওয়া নিয়ে এত সাধাসাধি করি। 
কয়েকদিন আগে দেখি মেয়ে স্কুল থেকে ফিরে গোগ্রাসে খাচ্ছে, ঘ্যানঘ্যান একদম বন্ধ। নিজে থেকে চেয়ে নিয়েই খাচ্ছে, সাধাসাধি একদম অপ্রয়োজনীয়, ক্রাইম এন্ড পানিশমেন্টের মতই খিদে ও খাবারের সম্পর্ক যে একদম অবধারিত সেটাই আজ প্রমাণ হলো। আপনার বাসার বাচ্চাটাকেও খিদে লাগিয়ে খেতে দিলে দেখবেন একদম কপকপ অদৃশ্য হচ্ছে খাবার, খিদে লাগলে শরীরের আহত হওয়ার সম্ভবনা নেই, আঘাত যেটুকু লাগবে সেটা আপনার মনের মাঝেই। 
জয় হোক খিদের...



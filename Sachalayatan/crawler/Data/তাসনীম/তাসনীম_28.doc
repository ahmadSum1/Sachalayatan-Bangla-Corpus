নতুন বছর





আমার একবন্ধু রক্ত এবং চক্ষুদান কর্মসূচিতে গেলে সর্বদাই চক্ষুদান করে আসত, কখনোই রক্তদান করার নাম মুখেও আনতো না। কারণটা বেশ সহজ, রক্তদান করলে সেটা সাথে সাথেই দিতে হবে যে, চোখ দানের ব্যাপারগুলো আসবে মৃত্যুর পরে। হাতে অনেকটা সময় পাওয়া যাবে আর আচমকা সুঁইয়ের খোঁচাও খেতে হবে না।
ঠিক একই রকম বুদ্ধি ছিল মায়ান জ্যোতিষীদেরও। উনারা বলেছেন ২০১২ পৃথিবী ধ্বংস হয়ে যাবে। হয়ে গেলেও অসুবিধা নেই – উনারা ধরাধম আগেই ত্যাগ করেছেন, পৃথিবী ভেঙে তিন টুকরা হলেই বা কি? আর যদি ধ্বংস নাও হয় তবে উনাদের কুশপুত্তলিকা দাহ করা যেতে পারে বড়জোড়, শূলে চড়ানো যাবে না নিশ্চিত। এটাকেই বলে উইন-উইন সিচুয়েশন। আজকের কোনো জ্যোতিষীকে জিজ্ঞেস করলে সেও পৃথিবীর “এক্সপায়ারি ডেট” নিজের এক্সাপায়ারেশনের পরের কোনো তারিখে ফেলবে নিশ্চিত। 
আমি যখন ছোট ছিলাম তখন ইংরেজি নববর্ষ নিয়ে বেশি মাতামাতি হতো না। পত্রিকায় বিদায়ী বছর নিয়ে একটা ফিচার থাকত। ওতে থাকতো পুরানো বছরে সালতামামি। আর মহাজাতক রাশিফল গুনে জানাতেন আগামী বছরটা দেশের জন্য কেমন যাবে। ওনার ভবিষ্যতবাণী থাকত বেশ জেনেরিক – যেমন আগামী বছর বর্ষীয়ান একজন রাজনীতিকের মৃত্যু হতে পারে। তবে বাংলাদেশের ভবিষ্যতবাণী দিতে গেলে জ্যোতিষী হতে হয় না সেটা আমরা শৈশবেই বুঝে গেছি। আমিও চোখ বন্ধ করে বলে দিতে পারি যে ২০১২ সালে ছাত্রলীগ অনেককেই হতাহত করবে, চাঁদাবাজি, টেন্ডারবাজী অব্যাহত থাকবে। বিএনপি আরো রোড মার্চ-টার্চ করবে এই আশাতে যে ওগুলো হয়ত দইয়ের বীজের মতো সরকার পতনের আন্দোলনকে জমিয়ে দিবে। আমি আরো দেখতে পাচ্ছি যে জিনিসপত্রের দাম বাড়বে, সড়ক দুর্ঘটনা ঘটবে - আবুলের কল্যাণে তথ্য মহাসড়কেও আইপি প্যাকেটগুলোতে গিঁট লেগে যেতে পারে। দুর্ঘটনা এড়াতে হলে ভালো একজন ড্রাইভার নিয়োগ করুন। মন্ত্রীদের কথাবার্তা ভাঁড়ের মতো লাগতে পারে। 
এইসব ভবিষ্যতবাণী বাদ দিলে নতুন বছরে মজাদার কিছুই থাকতো না সেই সময়ে। স্কুলে পড়ার সময়ে বন্ধু-বান্ধব কেউ হ্যাপি নিউ ইয়ার বলেছে কিনা এই নিয়ে আমার সন্দেহ আছে।  আমাদের কাছে ওটা ডিসেম্বর মাসের ৩১ তারিখের পরের দিনই ছিল, তেমন নতুন কোনো অর্থবহন করত না। আর নতুন বছর কখনই তেমন শুভ হতো না। নতুন ক্লাসে উঠলে  সব টেরর স্যারের নতুন অত্যাচার সহ্য করতে হবে এই দুঃশ্চিন্তাতে সর্বদাই থাকতাম আমরা। তবে বছরের প্রথম দিন সবাইকে একটা টাইটেল দেওয়া হতো - যেটাকে আমরা বলতাম নববর্ষের খেতাব। আমার অনেক বন্ধুই সেই নববর্ষের দেওয়া খেতাব আজীবন বহন করে বেড়াচ্ছে - যেটা হয়ত তাদের চরিত্রের সাথে সবচেয়ে মানানসই উপাধি। বাচ্চা ছেলে-মেয়েদের মতো অন্তর্দৃষ্টি বড়দের থাকে না। কেউ বিয়ের কার্ডে লিখবে না...আমার কনিষ্ঠ পুত্র ডিব্বা মঈনের সাথে...জানি না নববর্ষের খেতাব এখনো কেউ দেয় কিনা। 
ঢাকাতে আশির দশকের মাঝামাঝি ইংরেজি নববর্ষ একটু একটু করে প্রতিষ্ঠা পায়। পার্টিগুলো মূলত গুলশানকেন্দ্রিক ছিল। আরও পরে আমারাও নববর্ষ উদযাপন করতাম, বন্ধুদের অনেকের মদ্যপানে হাতেখড়ি এই দিনেই। তবে ভালো মদ অধরাই থাকত, কেরু এন্ড কোং ছিল একমাত্র ভরসা। আর মাথাপিছু যেই পরিমাণ পানীয় জুটতো তাতে হয়ত বড়সড় একটা পিঁপড়ার নেশা হবে।  
মার্কিন দেশে আসার পরে নববর্ষের ফজিলত টের পেলাম। বর্ষবরণ এখানে আসলেই অনেক বড় উৎসব। স্থানে-অস্থানে প্রচুর পার্টি এবং বাজি পোড়ানোর মধ্য দিয়ে নতুন বছরকে বরণ করে নেয় ওরা। আরো একটা জিনিস করে সেটা হচ্ছে নিউ ইয়ার্স রেজেলিউশন বা নতুন বছরের প্রতিজ্ঞা। নতুন বছরটা অনেকটা কম্পিউটার রিস্টার্ট করার মতো - বছর শুরুতে অনেক কিছুই সম্ভব মনে হয়। প্রথম আলোর মতো জীবনটা বদলে দিতে চান অনেকেই। যদিও অনেকক্ষেত্রেই কিছু দিন পরে যে লাউ সেই কদু রয়ে যায়। 
গুগল করে মার্কিনিদের নববর্ষের প্রতিজ্ঞাগুলোর একটা তালিকা তৈরি করলাম। এই দেশে থাকার কারণে এই তালিকার অনেক প্রতিজ্ঞাই আমার প্রতিজ্ঞার সাথে মেলে। যেই দেশে যেই আচার আরকি। আপনি নিজেও নিজের পণের সাথে (যদি থাকে) ওগুলো মিলিয়ে দেখতে পারেন। 
১. ফিট থাকা এবং ওজন কমানোঃ নতুন বছরের প্রতিজ্ঞার মধ্যে মনে হয় সবার উপরে থাকে ওজন কমানোর চেষ্টা। হলিউডের ছবির নায়িকাদের দেখে বিভ্রান্ত হবে না। মার্কিন দেশ বোঝাই মোটা লোকজন। অন্যদের কথা বাদ দেই – আমি নিজেও মাঝেমাঝে আয়নাতে  স্বমূর্তি দেখে ঘাবড়ে যাই। মোটা লোকদের অনেকেই বিষণ্ণতা এবং নিসঙ্গতায় ভুগেন এবং এর ফলস্বরূপ ব্যাপক আহার করেন এবং আটকা পড়েন এক দুষ্ট চক্রে। নতুন বছরের শুরুতে জিমনেসিয়ামে দৌড়াদৌড়ি আর পরিমিত আহার তাই বেড়ে যায়। গত দশ বছরের মতো এই বছরেও আমি এই প্রতিজ্ঞা করেছি। সকলের দোয়াপ্রার্থী। 
২. ধূমপানত্যাগঃ আমি জীবনে এই একটা প্রতিজ্ঞাই রাখতে পেরেছি। বেশ কয়েকবছর আগে প্রতিজ্ঞা করেছিলাম সিগারেট ছেড়ে দিব – ঠিকঠাক সেটা করতে পেরেছি। শুধু তাই নয় – নয়া মুসলমান যেমন কড়া মুসলমান হয় এবং সবাইকে হেদায়েত করে, আমিও ঠিক তেমনি মানুষজনকে ধূমপান ত্যাগের জন্য নানান নসিহত করে থাকি। আপনি যদি ধূমপায়ী হন, তবে এই বছরই ধূমপানত্যাগের প্রতিজ্ঞা করে ফেলুন, ২০১৮ সাল নাগাদ হয়তো ফল পাবেন। এই বিষয়ে একটা টিপস দিতে পারি - প্রথমে নিজের পয়সায় সিগারেট কেনা বন্ধ করুন, বন্ধুর থেকে ধার করে খাওয়া শুরু করুন। সিগারেট চেয়ে চেয়ে বন্ধুদের বিরক্তি উৎপাদন করবেন যথেষ্ট পরিমানে। ওদের গালাগাল আপনাকে পূর্ণাঙ্গভাবে ধূমপানত্যাগের জন্য উৎসাহী করবে নিশ্চিতভাবেই। 
৩. মদ্যপানত্যাগঃ সঙ্গত কারণেই মার্কিনিদের তালিকাতে মদ্যপানত্যাগের ইচ্ছেটা থাকবে। মদ খেয়ে গাড়ি চালিয়ে ধরা পড়লে যথেষ্ট পরিমাণে ঝামেলাতে পড়ার সম্ভবনা আছে। মদের দাম বেশ কম থাকাতে এই নেশা অনেকেই ছাড়তে পারেন না। আমি যেহেতু মদ্যপান ঠিক মতো ধরতেই পারিনি, এই প্রতিজ্ঞা করার প্রশ্নই ওঠে না। দেশে মদের দাম অনেক, মনে হয় সেই কারণেই ফেন্সিডিলসেবিদের সংখ্যা অনেক। জানি না দেশের কেউ “ডাইল” ছেড়ে দেওয়ার প্রতিজ্ঞা  করেন কিনা। 
৪. পরিবারের সাথে সময় কাটানোঃ আমি যথেষ্ট পরিমাণ সময় পরিবারের সাথেই কাটাই। আমাকে দেখতে দেখতে পরিবারের লোকজনের বিরক্ত হয়ে যাওয়ার কথা। কিন্তু মার্কিনিদের কথা ভিন্ন। আমাদের দেশের কি অবস্থা? 
৫. ঋণমুক্ত হওয়াঃ এটা শপথটা মনে হয় মার্কিন রাষ্ট্রযন্ত্রের করা উচিত। বছরের প্রথম দিনে নয়, প্রতিদিন সকালে একবার করলে আরও ভালো। শাস্ত্রে ঋণ করে ঘি খাওয়ার উপদেশ আছে। কিন্তু ভারতীয় সেই শাস্ত্রের কথা এই দেশের লোক কেন যে এতো অক্ষরে অক্ষরে পালন করে সেটা আজও বুঝে উঠতে পারি না। বাংলাদেশের অনেক ব্যাংক ক্রেডিট কার্ড দিয়ে থাকে, কিছুদিনের মধ্যে বাংলাদেশের মানুষের শপথের “টপ চার্টে” এটা আসবে বলে মনে হয়। 
৬. শান্তিতে থাকাঃ স্ট্রেস শব্দটার সাথে আমার পরিচয় এই দেশে এসে। এই চিন-পরিচয়ের পর থেকে আমিও যথাসম্ভব চেষ্টা করি শান্তিতে থাকতে। কাজটা দিনে দিনে কঠিন হয়ে যাচ্ছে যদিও। ক্লাস সিক্সের ফাইন্যালে অংক পরীক্ষা খুব খারাপ হয়েছিল। রেজাল্টের দিন ভয়ে সকালে কিছু খেতে পারি নি। স্কুলে গিয়ে মার্কশিট হাতে নিয়ে দেখি...অঙ্কে পেয়েছি ৩৪, অর্থাৎ পাশমার্ক থেকে একনম্বর বেশি। সেই দিন দুপুরবেলা নিউমার্কেটে অনেকক্ষণ ঘুরেছিলাম। এরপরে “মনোজদের অদ্ভুত বাড়ি” নামের একটা বই কিনে নিজের ঘরে শুয়ে শুয়ে সারা বিকেল পড়েছিলাম। "শান্তি" শব্দটা শুনলেই আমার সেই নিস্তরঙ্গ দুপুরবেলার স্মৃতি মনে পড়ে। নিজের ঘরে শুয়ে শুয়ে বই পড়া, শীতের নরম রোদে, বাইরে একটু কোলাহল - একদম ভারহীন সময়। এরপরে অনেক কঠিন কঠিন পরীক্ষা এক চেষ্টাতেই পাশ করেছি, তবুও সেই শান্তির স্মৃতি একদম জ্বলজ্বলে হয়ে আছে। বড় হওয়ার পরে সেটাকে ১০০% শান্তি বলে ঘোষণা করেছি।
এই ২০১২ তেও আমি সেই খোঁজই করব, এটাই করে আসছি জীবনভর। শুধু আমি নই, কেন জানি মনে হয় সব্বাই সেটা করেন...
ওঁম শান্তি...জগতের সকল প্রানী সুখী হোক।



‹ নববর্ষের জগাখিচুড়ি
উপরে
যায় দিন  ›




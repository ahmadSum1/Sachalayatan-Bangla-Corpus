মার্কিন মুল্লুকে-৪: সম্পর্ক





সম্পর্ক ব্যাপারটা বেশ গোলমেলে। সম্পর্ক বলতে আমি প্রেম আর ভালবাসার কথা বলছি। সামান্য কিছু ব্যতিক্রম ছাড়া এই সম্পর্কের মূলে থাকে নারী এবং পুরুষ নামের দুটি প্রাণী। প্লেবয় পত্রিকার কোনো এক প্লেমেইটের মতে নারী আর পুরুষ নাকি দুটো ভিন্ন প্রজাতি- এই কারণেই নাকি এদের সম্পর্কে জটিলতা লেগেই থাকে। এর পাশাপাশি আমার ব্যক্তিগত ধারণা হচ্ছে আমাদের ভেতরের ভালবাসা ও প্রেমের সফটওয়ারটা মাইক্রোসফট উইন্ডোজের মত- অর্থাৎ দেখতে ঝকমকে হলেও প্রচুর ফাঁক-ফোকর রয়ে গেছে তাতে। সেই ছিদ্রপথে নানান জটিলতা প্রবেশ করে এই হৃদয়পুরে। বিল গেটসের মত ঈশ্বরের পক্ষে তো প্রতি দুই সপ্তাহে একটা “ক্রিটিক্যাল ফিক্স” পাঠানো সম্ভব নয়, আর সেটা ভাল দেখাবেও না। তাই মানুষ হৃদপিণ্ডের রহস্য ভেদ করে ফেললেও হৃদয় এখনও অনেকখানি অজানা রয়ে গেছে। সেজন্যই সম্পর্ক নিয়ে আজও লেখা চলছে অবিরত, রবি ঠাকুর থেকে রসময় বাবু- সব্বাই লিখেছেন, আমিই বা বাদ যাই কেন?
শৈশব থেকে আমার বন্ধুর সংখ্যা বিপুল। আমার বন্ধুর তালিকায় ভাল, খারাপ, সুন্দর, অসুন্দর, চৌকষ, বোকা- সবই আছে। আমাদের আড্ডাগুলো তাই সহজেই একটা বৈশ্বিক চেহারা পেয়ে যেত।সেই আড্ডায় একবার তর্ক লেগে গেল- বিষয় হচ্ছে চিরকালীন- মেয়েদের নিয়ে। বিপরীতমুখি অবস্থানে দুই বন্ধু, এদের একজন অতিবদ এবং অন্য জন্য আদর্শ ছেলে। তর্কের একপর্যায়ে বদের হাড্ডি বলে উঠল...
“আমি জীবনে যতগুলা প্রেম করসি … তুই শালা লাইফে অতগুলো কলাও খাস নাই...তুই আমার চেয়ে বেশি জানোস?”

ভাল বন্ধুটি এহেন আক্রমণে রীতিমত মুষড়ে পড়ে। আমরা তাকে সান্ত্বনা দিতে চেষ্টা করি...
“তুই এগুলার ভিতরে যাইসনা...বরং তুই কলা খাওয়া বাড়ায়ে দে...”
কালের পরিক্রমাতে সেই দুই বন্ধুই বিবাহিত এবং জীবনে সুখি। বাংলাদেশে আমরা চাকরি, শিক্ষা, স্বাস্থ্য ইত্যাদি অধিকার নিশ্চিত করতে না পারলেও প্রায় সবারই বিয়ের অধিকার নিশ্চিত করে ফেলেছি। সম্পর্কে পটু অথবা অপটু- সবার জন্য একটা পাত্র বা পাত্রী নিশ্চিত আছে...আপনি নিজে জোগাড় করতে না পারুন, আপনার বাবা-মা, ভাই-ভাবি, পাড়াতো খালা, ঘটক পাখি ভাই- প্রত্যেকেই জান দিয়ে যাচ্ছে আপনার বিয়ে করার অধিকার নিশ্চিত করার জন্য। আমরা যদি এইভাবে অন্য অধিকারগুলো প্রতিষ্ঠা করতে চাইতাম, তাহলে হয়তো  অনেকদূর চলে যেত দেশ।
মার্কিন দেশে ছেলে বা মেয়ে লায়েক হলে তার জন্য পাত্রী বা পাত্র খোঁজার নিয়ম নেই। নিজেকেই খুঁজে বের করতে হবে বন্ধু বা বান্ধবী। কেউ কেউ দারুণ চৌকষ, ষাট মাইল স্পিডে গাড়ি চালাতে চালাতে তারা খুঁজে পায় ভালবাসা। আর কেউ কেউ একটু কাঁচা আর মুখচোরা- এরা সুখের লাগি প্রেম চাইলেও প্রেম মিলে না। আজকের গল্প এই দুই প্রজাতিকে নিয়েই। 
আমার সহকর্মী বন্ধু মাইকেল সম্বন্ধে কথিত আছে যে সে সর্বশেষ বান্ধবী পেয়েছিল ক্লিনটন সাহবের শাসনামলে। এরপরে বুশ সাহেব ক্ষমতায় এসেছেন, দাপটে যুদ্ধ করেছেন, নিজের দেশসহ অনেক দেশের লালবাতি জ্বালিয়েছেন, কত লোকের সানডে-মানডে ক্লোজ করে দিয়েছেন, ইউফ্রেটিস আর টাইগ্রিস দিয়ে কত জল বয়ে গিয়েছে, তবুও মাইকেলের ভাগ্য বান্ধবী জুটেনি। বুশের আমলের শেষভাগে এসে সে উঠে পড়ে লাগল- এবার সে মনের মানুষ জোটাবেই। মাইকেল আর আমি একই রুমে বসতাম সেই সময়ে। মাইকেল অফিসে আসত দেরি করে, হাতের কাছে যে পোশাকটা থাকত সেটাই থাকত তার পরনে। চিরুনীর সাথে চুলের সম্পর্কে সে বিশ্বাসী ছিল না। উচ্চতা অনুযায়ী যা ওজন হওয়া উচিত মাইকেলের ওজন তার চেয়ে অন্তত ১০০ পাউন্ড বেশি। দুপুরে ভয়াবহ পরিমাণ আহার শেষে মাঝেসাঝে তার চাপা নসিকা গর্জনের আওয়াজও শুনেছে কেউ কেউ। 
আমাদের কাছেই ছিল আরেক সুদর্শন সহকর্মী কাইল। কাজে কর্মে যেমন করিৎকর্মা সে, ঠিক তেমনিই রমণীমোহন। সকালের বান্ধবী বিকেলে বদলে যায় তার, প্রতি সপ্তাহেই ডেটিং থাকে তার। পৃথিবীর সব দেশের মেয়েদের জানার প্রবল আগ্রহ- যেকোন মেয়ের দিকে বন্ধুত্বের হাত বাড়িয়েই সে রাখে। সচলে এদের “লুল” বলা হয়, কিন্তু আমরা তো জানি সে সচলায়তন ঈর্ষাপরায়ণ মানুষদের জায়গা। কাইল ও মাইকেল- দুইজন বিপরীতমুখি মানুষ যদিও প্রায় পাশাপাশি বসেই কাজ করে তারা সারাদিন। 
মাইকেলের বান্ধবী জোটানোর প্রায় সকল প্রয়াসই ব্যর্থ হয়ে যায়। কাছের একটা ক্লাব- যেখানে সাফল্যের সম্ভবনা প্রায় শতভাগ- সেখানেও বিফল হলো সে। বন্ধু-বান্ধব অনেকেই তাদের চেনাজানা মেয়েদের সাথে মাইকেলের পরিচয় করিয়ে দিল, কিন্তু সেখানেও সৌভাগ্য ডানা মেলল না। ওর ব্যক্তিগত সমস্যা যখন আমাদের জাতীয় সমস্যায় রূপ নিল, তখন একজন পরামর্শ দিল যে ম্যাচমেইকার ওয়েবসাইটগুলোর সাহায্য নিতে। ভালবাসার সাথে প্রযুক্তি মেলাতে প্রথমে একটু আপত্তিই ছিল মাইকেলের। কিন্তু আজকাল নাকি তুখোড় সব সফটওয়ার তৈরি হয়েছে- ওরা মানুষের মেধা ও মননের সাথে মিল খুঁজে সঙ্গী বের করে আনে দুনিয়ার যেকোনো প্রান্ত থেকে। 
ওদিকে কাইল নিত্যনতুন বান্ধবী জুটিয়ে চলছে। তবে ওর সমস্যাটা একটু অন্যরকম। ওর বর্তমান  বান্ধবী সুন্দরী, স্মার্ট কিন্তু একটু “হাইপার”- সব বিষয়েই নাটকীয়তা পছন্দ তার। গত কয়েকদিন ধরে ক্রমাগত রাত তিনটার সময়ে ফোন করে তাকে ভালবাসা জানাচ্ছে। মেয়েটা রাতের শিফটে কাজ করে, তাই ওর জন্য সেটা ঝামেলার কিছু নয়। কিন্তু কাইলের জন্য সেটা একদম সুখকর নয়- ঘুম ঘুম গলায় পালটা ভালবাসার কথা আবার মেয়েটা পছন্দ নয়। কোন কোন দিন সাতসকালে প্রেমিকার পাঠানো ফুল নিতে চোখ কচলাতে কচলাতে দরজা খুলতে হয় কাইলের। রাতে ঘুম কম হওয়ার কারণে অফিসে তার মন-মেজাজ বেশ খারাপই থাকে। সম্পূর্ণ উলটো কারণে মাইকেলও বেশ বিষণ্ণ। 
দেখা গেল প্রযুক্তি বদলে দিল মাইকেলের ভবিষ্যত। যেটা বহু বছরেও মানুষ সমাধা করতে পারেনি, ম্যাচমেকার সফটওয়ার সেটা করে ফেলল অতি অল্প সময়েই। মাইকেলের জোড়া খুঁজে পাওয়া গেল ক্যানাডার টরেন্টো শহরে। আমাদের শহর থেকে সেটা প্রায় দুই হাজার মাইল দূরে, কিন্তু এই যুগে সেটা কিছু নয়। আর তাছাড়া দূরত্বকে অতিক্রম করা জীবনের একটা বড় চ্যালেঞ্জ। আলসেমি ঝেড়ে উঠে পড়ে লাগলো মাইক। ওর ফোনে ক্যানাডায় কম খরচে কথা বলার কলিং প্ল্যান যুক্ত হলো। আমরাও ক্যানাডার আবহাওয়া, রাজনীতি, হাল-চাল ইত্যাদি জানতে থাকি। মেয়েটা আর্টিস্ট, সেই সুবাদে শিল্প জ্ঞানও আমাদের বাড়তে থাকে। 
'টরেন্টো শহরে মানুষজন অনেক পড়ুয়া, ওখানে বই-পত্র আর পত্রিকা কি পরিমাণ বিক্রি হয় সেটা টেক্সাসে বসে কল্পনাও করা যাবে না' । আমরা প্রায়ই অনেক নতুন তথ্য পাই। ক্রমেই বুঝতে পারি ক্যানাডার মানুষদের তুলনায় আমরা রীতিমত জানোয়ারের স্তরেই পড়ি। টরেন্টোর মেট্রো সিস্টেমের ট্রেনগুলো একটু লেইটে চললেও সেই খবর আমাদের আর অজানা থাকে না। 
প্রেম একটু জমে ওঠার পরে সেপ্টেম্বর মাসের এক সুন্দর সকালে মাইকেল টরেন্টোতে গেল তার বান্ধবীর সাথে দেখা করতে। মাইকেল একটু হিসাবি মানুষ, প্রেমজনিত খরচগুলো সে আবার স্প্রেডশিটে তুলে রাখে। শিকাগো এয়ারপোর্টে প্লেন পাল্টানোর আগে দুপুরের খাবারের খরচটাও গুগল ডকুমেন্টের কল্যাণে নিমিষেই এয়ারপোর্ট থেকেই চালান হয়ে যায় তথ্যভাণ্ডারে।
মাইকেলের পৌষমাস চললেও কাইল বেশ বিপদে আছে। অতিনাটকীয়তা অত্যাচার সহ্য না করতে পেরে সে এক শুভদিনে তার বান্ধবীকে তালাক দিতে চেষ্টা করে। এই কাজে মার্কিনিদের অত্যন্ত জনপ্রিয় অজুহাত হোল- এই বিচ্ছেদটা তোমার জন্য নয়, আমার ভুলের কারণেই হচ্ছে, আই এম নট দ্য রাইট ওয়ান ফর ইয়ু। এই নিয়ে জনপ্রিয় কমেডিয়ান সাইনফিল্ডের একটা ক্লিপ জুড়ে দিলাম। যদিও কাইল এতে পারঙ্গম তবুও এবারের কাজটা অত্যন্ত জটিল আকার ধারণ করে। মেয়েটা প্রথমে হাউ-মাউ করে কান্না জুড়ে দেয়, কিন্তু লুলধর্মে কান্নার কোনো দাম নেই। এরপর মেয়েটা এই অপমানের শোধ তোলার জন্য দৃঢ় সংকল্প ব্যক্ত করে। এরপর থেকেই কাইল দিন রাত মেয়েটার রাগ ও ঘৃণামিশ্রিত ফোন, ফ্যাক্স, ই-মেইল, টেক্সট ইত্যাদি পেতে থাকে অবিরত। ক্রমাগত বাজতে থাকা কাইলের অফিসের ফোনটা সম্মিলিত সিদ্ধান্তের প্রেক্ষিতে খুলে ফেলা হয়। অবস্থা বেগতিক দেখে কাইলকে বাসা থেকে গা-ঢাকাও দিতে হয় কয়েকদিনের জন্য। সব ধর্মের মানুষই ত্যাগ স্বীকার করে নিজ বিশ্বাস অটুট রেখেছে, লুল ধর্মই বা বাদ যাবে কেন?
ক্যানাডা থেকে বেশ হাসিমুখেই ফিরে আসে মাইকেল। সফর বেশ ফলপ্রসূ হয়েছে। মাইকেল নানান পরিকল্পনা করতে থাকে। আমাদের অফিসে বাসায় বসে কাজ করার অনুমতি আছে। সেই অনুমতি বলে মাইকেল টরেন্টোতে বসে অফিসের কাজ করতে চায়। মানুষের বাসা যে অফিসের পাশেই হবে সেটা নিশ্চয় কোথাও বলা নেই? অফিসে জানিয়ে দেয় সে টরেন্টো শহরে থাকবে আর সেখান থেকেই কাজ করবে অফিসের। আমি একটু মিনমিন করে তাকে বোঝানোর চেষ্টা করি যে দিনকাল ভাল নয়, অফিসের ম্যানেজমেন্ট ব্যাপারটা ভালভাবে নাও নিতে পারে। কিন্তু সংকল্পে অটুট মাইকেল। প্রেম এমনই এক ইয়ে ব্যাপার। 
ঘটনাগুলো এরপর অতি দ্রুতই ঘটতে থাকে। মাইকেল বিয়ের জন্য তোড়জোর শুরু করতেই মাইকেলের মা-বাবা বাধ সেধে বসলেন তার ছেলের পছন্দে। কারণটা হচ্ছে মেয়েটা কৃষ্ণাঙ্গ। এই প্রথমবারের মত আমি মার্কিন দেশে চৌধুরি সাহেবের দেখা পেলাম। মাইকেল পুরো বিমর্ষ হয়ে পড়ল পরিবারের বাধায়। ঘটনার এই পর্যায়ে অফিস থেকে মাইকেলকে চাকুরিচ্যুত (লে-অফ) করা হোল। সম্পর্কের টানাপোড়েন তার কর্মজীবনেও আঘাত হানে। মাইকেলের দুঃস্বপ্নের শেষ তখনও হয়নি। চাকরি হারানোর মাসখানেক পরে তার ক্যানাডা প্রবাসী বান্ধবী ই-মেইল করে তার সাথে সম্পর্কের ইতি টানে। ইমেইলের বক্তব্যেও ইনিয়ে-বিনিয়ে সেই একই অজুহাত- ইট'স নট ইয়ু- ইট'স মি। মাইকেল এইবার প্রচন্ড ক্ষেপে যায়- ফোনে তার প্রাক্তন বান্ধবীর সাথে যোগাযোগ করতে না পেরে তাকে চিঠি লিখে জানায় সে তার ক্ষোভের কথা। চিঠির সাথে বান্ধবীর পেছনে যা ব্যয় হয়েছে সেটার একটা কপি জুড়ে দেওয়া হয়। গুগল ডকুমেন্ট সব সময় কাজের জিনিস। 
গল্পটা বেশ দুঃখের হতে পারতো। কিন্তু সেটা হয় নি। মাস দুয়েক পর মাইকেল বিষণ্ণতা ঝেড়ে ফেলে তার জীবন নতুন করে শুরু করার পরিকল্পনা হাতে নেয়। সেই লিস্টের এক নম্বরে ছিল ওজন কমিয়ে ফেলা। এক বছর ব্যাপি চেষ্টার পর মাইকেল ১০০ পাউন্ড ঝেড়ে ফেলে। সেই সঙ্গে তার আর যা যা দোষণীয় ব্যাপার ছিল সব কিছুর আমূল পরিবর্তন ঘটিয়ে ফেলে সে। প্রথম আলো না পড়েও সে নিজেকে একদম বদলে ফেলে।
বেশ কয়েকমাসের ব্যবধানে মাইকেলকে দেখে আমি পুরো হতবাক হয়ে যাই। কিলবিলে পেশিওয়ালা আত্মবিশ্বাসী এক সুদর্শন যুবক দাঁড়িয়ে আছে। মাথার চুল পরিপাটি, জামাকাপড় ফিটফাট! পকেট থেকে তার বিজনেস কার্ডটা বের করে দেখালো আমাকে। মাইকেল আর এই জীবনে ইঞ্জিনিয়ারিং করবে না বলে ঠিক করছে। বিভিন্ন কোর্স করে সে এখন পারসোনাল ট্রেইনার ও লাইফ কোচ। ব্যবসাপাতি নাকি মন্দ যাচ্ছে না। আমাদের দোয়াতে নাকি সোনালী চুলের বান্ধবীও আছে এখন একজন। ওর নিজের জীবনের ঘটনাই ওর সবচেয়ে বড় বিজ্ঞাপন...বেয়াদপের কাছে আদব শিখতে হয় সেটা আপনারা জানেন নিশ্চয়। মাইকেলের ব্যবসার খাতায় আমিও নাম লিখিয়েছি। আর হ্যাঁ- গুগল ডকুমেন্ট এখনো আছে- তবে সেটা ক্লায়েন্টেদের ওজনের হিসেব রাখার জন্য। 
ওদিকে কাইলের ব্যাপারটাও একটু বলতে হয়। সম্পর্ক এখন তার কাছে কিছুটা মূল্যবান হয়েছে ভেবেছিলাম। ব্যাপারটা তাই কিন্তু ও বিষয়টা ব্যাখ্যা করল একটা আধা-অশ্লীল জোকের মাধ্যমে। জোকটা আমি জানতাম কিন্তু এর মর্মার্থ বুঝতে পারলাম কাইলের কথায়। 
কোনো এক শহরের চিড়িয়াখানাতে বেড়াতে গিয়ে এক ভদ্রলোক বানরের খাঁচাতে কলা ছুড়ে মারেন।  বানর সেই কলা মুখে পুরে দেওয়ার আগে পশ্চাৎদেশে ঢুকিয়ে নিল একবার। এই দেখে অপমানিত ভদ্রলোক মহা ক্ষেপে চিড়িয়াখানার বড়কর্তাকে অভিযোগ জানাতে ছুটে যান। বড়কর্তা কাঁচুমাচু হয়ে জানালেন যে বানরকে আগে কেউ বিশাল একটা ফল দিয়েছিল। সরল বানর অগ্র-পশ্চাৎ বিবেচনা না করে সেই ফল গিলে মহাসমস্যায় পড়ে। সেটা আর কিছুতেই বের হচ্ছিল না। এরপর থেকে বানর বুদ্ধিমান হয়েছে,  খাওয়ার আগে প্রথমেই মেপে নেয় যে এটাকে বের করা যাবে কিনা...

সম্পর্ক নিয়ে কাইলের সতর্কতাটা এই বানরটার মতই। সম্পর্ক শুরুর আগেই সে মেপে দেখে সেটা থেকে বের হতে কষ্ট কতটুকু! সম্পর্ক ভাঙার কষ্ট আমরা সবাই তো জানি, শুরুতেই সাবধান হওয়াই শ্রেয়। লিভিং টু গেদারসহ পাশ্চত্যের আর যেসব লোভনীয় ব্যাপার আছে, তার পেছনে অনেক ক্ষেত্রেই আছে বেশ ব্যবহারিক দিক, সম্পর্কটা আদতে টিকবে কিনা- কম খরচে সেটার একটা নেট প্র্যাকটিস করে নেওয়া। সম্পর্কের উলটো দিকেই কিন্তু আছে বিচ্ছেদ, তাই বাঁচতে হলে জানতে হবে। 
বলেছিলাম না সম্পর্ক বেশ গোলমেলে একটা ব্যাপার?



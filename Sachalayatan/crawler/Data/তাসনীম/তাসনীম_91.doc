আন্তঃহল গালি প্রতিযোগিতা



আশির দশকের একদম শেষ থেকে নব্বইয়ের দশকের মাঝ পর্যন্ত বুয়েটে পড়তাম। হলে না থাকলেও বুয়েট জীবনে হলের সাথে যোগাযোগ থাকা অতি বান্থনীয়। পড়াশুনা ছাড়াও আড্ডা, মদ্যপান এবং "ইয়ে" চলচ্চিলের কারনে নিয়মিত হ্লবাসী না হলেও মাঝে মাঝে হলে থাকতে হয়। আমিও থেকেছি মাঝেমাঝে। একটা জিনিসের চল ছিল তখন, সেটা হোল রাতে বাতি নিভিয়ে বন্ধুপ্রতিম দুই হলের গালি বিনিময়, যেটাকে আন্তঃ হল গালি প্রতিযোগিতা বলা হত। জানিনা এখনো আছে কিনা সেই চল, দেশ থেকে ভালো ভালো সব জিনিস গুলো হারিয়ে যাচ্ছে।
ভয়াবহ সব গালাগালি বিনিময় চলত, গালাগালকে প্রায় শিল্পে রূপ দেওয়া হত সেই প্রতিযোগিতায়। এগিয়ে ছিল আমাদের সোহরাওয়ার্দী হল এক গালিশিল্পী বড় ভাইয়ের কল্যাণে। আমি মুগ্ধ হয়ে সেই ভাইকে একবার জিজ্ঞেস করলাম "ভালো" গালি দিতে হলে কি করতে হয়। গালিবাজ বড়ভাইকে ব্যাপারটা বুঝিয়েও দিলেন। খারাপ গালিতো সবাই জানে...তবে এটাকে শিল্পের পর্যায়ে নিতে কয়জন পারে, এটা করতে হলে কয়েকটা গালি মিশিয়ে "ক্লোন" করতে হবে, বাবা মা, ভাই, বোন সহ পুরো পরিবার তুলতে আনতে হবে, নইলে নাকি ঠিক মত হবে না। একটা ক্লোন গালি শিখিয়ে দিলেন তিনি উদাহরন হিসাবে।
ভালো সময় শেষ হয় তাড়াতাড়ি, সেশন জ্যামও পারল না রাখতে আমাদের, অবশেষে বুয়েট জীবনের সমাপ্তি।  এরপর সবার মত প্রবাস গমন, আমি নিজের বুদ্ধিতে বেশি কিছু করিনি,  সবাই Toefl GRE দিয়ে বাইরে যায়, আমিও অগ্রপশ্চাত বিবেচনা না করে সটান চলে আসলাম এই পোড়া দেশে। দেশ থেকে সবাই কিছু সু্ভেনির নিয়ে যায়, যার দিকে তাকিয়ে সময় এবং অসময়ে  দুঃখ করা যায় ফেলে আসা দেশ নিয়ে। আমি এমনি বেকুব যে সেটাও আনিনি। তাই যখন মার্কিন বন্ধু ব্রায়ান বাংলাদেশের কিছু দেখতে চাইল তখন আমি উজবুকের মত জানালাম যে দেখানোর  মত কিছুই নেই, নিজে ছাড়া, তবে চাইলে একটা গালি শুনাতে পারি। তাই সই...আমি কয়েক বছর আগে শোনা সেই গালি ইংরেজীতে অনুবাদ করে শুনিয়ে দিলাম ব্রায়ানকে।
"কি বললে...####%%%%&&&***))####...দারুনতো...তোমার দেশের সবাই কি এত ভালো গালি জানে?"
"সবাই নয়...পলাশীর আশেপাশে কিছু বান্দর ছিল তারা...তবে দেশের গড়পরতা গালির মান বেশ ভালোই।"
"দারুন...আমি কিমকে (girlfriend) আজ এটা শুনাব...বাসায় গেলে ভাইবোনদের সাথে শেয়ার করব। "
এই দেশে সব সম্ভব, আমাদের গার্লফ্রেণ্ডরা এই ভাষা শুনলে...যাই হোক যত দিন ওইখানে পড়াশুনা করেছি, দেখা হলেই ব্রায়ান বলত....####%%%%&&&***))####।
সবার মত আমিও পাশটাশ করে চাকরিতে ঢুকলাম। হাইটেক নামের সেই বস্তু আসলে দিনমজুরির আরেক নাম। cuicible নামের সেই ঘর আসলে জেলখানারই নামান্তর। কাজের চাপে বাবার নাম ভুলার মত অবস্থা, মনেও ছিল না সেই আন্তঃ হ্ল গালাগালি। কিন্তু একদিন হঠাৎ সেটা ফিরে এল।
কয়েকদিন আগে অফিসে নাথান নামে নতুন একটা ছেলে জয়েন করেছে, রাত পর্যন্ত কাজ করে, আমিও ঠেকায় পড়ে মাঝে মাঝে রাত অবধি থাকি। চার পাঁচটা অফিস ঘর পরে তার বাস। আমি নিমগ্ন কোন এক অসহ্য কাজে...নাথানের গলা শুনছি ফোনে কথা বলছে কারো সাথে...হঠাৎ দৈববাণীর মত নাথান বলল...####%%%%&&&***))####। এতো আমার ব্রায়ানকে শেখান সেই আন্তঃ হলের গালি!!! স্বপ্নাহতের মত আমি হেটে গেলাম নাথানের কামরায়। আমাকে দেখে নাথান ফোন রেখে দিয়ে যারপরনাই বিব্রত।
"তুমি অফিসে আছ বুঝিনি...আশাকরি তুমি কিছু মনে কর নি"
"না, না, না...এই যেটা বললে সেটা আমি ব্রায়ান নামে একজনকে শিখিয়েছিলাম অনেক বছর আগে।"
"ও হো...হা হা হা...তুমিই সেই...আমি ব্রায়ানের কাজিন, আমাদের বেশ বড় পরিবার, সবাই জানে এই গালি।"
অতঃপর সেখান থেকেই ব্রায়ানকে কল দেওয়া, পরিচয় দেওয়া মাত্রই....####%%%%&&&***))####। পাশে খিলখিল নারীকন্ঠও শুনলাম। এই গালির কারনেই বহুদিন পরে একজনকে ফিরে পাওয়া, গালাগালির সাথে গলাগলির কোথায় যেন একটা নিবিড় সম্পর্ক আছে। 
এই লেখাতে গালিটা উহ্য রাখলাম কেননা গালাগাল মুখে মানায় লেখাতে নয়। তবে যদি কখন বাসে, ট্রেনে বা বিমানবন্দরে কোন সাদা চামড়ার মুখে শিল্প পর্যায়ের কোন গালি  আপনারা শুনেন তবে জানবেন এর কপিরাইট পলাশীর মোড়ের ছাত্রাবাসগুলোর, তাদের অনেক সৃষ্টিই আন্তর্জাতিক স্বীকৃতি পেয়েছে।
### তাসনীম ###
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%74%6d%68%6f%73%73%61%69%6e%40%67%6d%61%69%6c%2e%63%6f%6d%22%3e%74%6d%68%6f%73%73%61%69%6e%40%67%6d%61%69%6c%2e%63%6f%6d%3c%2f%61%3e%27%29%3b'))


গল্প আর ছবিঃ বৃষ্টির জন্য অপেক্ষা




আমাদের তেজগাঁ সুন্দর জায়গা ছিল সেটা বলা যাবে না। সেই সত্তর আর আশির দশকে ঢাকার অনেক জায়গার তুলনায় বেশ পচাই ছিল তেজগাঁ। রাস্তাঘাট কেমন ময়লা ময়লা আর পাশে খোলা নর্দমা। যেটার থেকে প্রায়ই রাস্তাটাকে আলাদা করা যায় না। স্টেশন থাকার কারণে সারাদিনই ভিড় লেগে থাকত সেই উপশহরে। এছাড়াও পুরো এলাকাটাকেই ডাস্টবিন ভাবত মানুষজন। স্মৃতির শহরের আবেশ কেটে গেলে বাস্তবতায় নেমে আমি সেই তেজগাঁকেও দেখতে পাই মাঝে মাঝে। 
আমাদের বাসাটা ঠিক বড় রাস্তার উপরে ছিল না। একটু ভেতরে কিন্তু পশ্চিম আর দক্ষিণ পুরো খোলা। কারণটা হচ্ছে ওটা একটা কলেজের অংশ। ওদের খেলার মাঠের উদরতাটা আমরা ভোগ করে চলেছি। আমাদের ছাদের ট্যাঙ্কের পাশে দাঁড়ালে সেই খেলার মাঠটা স্টেডিয়াম মনে হতে পারে। মাঠের পাশেই ছোট একতলা একটা বাড়ি, ওটাতে কলেজের হোস্টেলের তদারককারী থাকেন। বাড়ির দক্ষিণ পাশে একটা পুকুর আছে, কোনো একটা কারণে সেই সময়ে ঢাকা শহরের অনেক কলেজেই একটা পুকুর থাকত। সেই পুকুরটা একদম আমাদের বাড়ির দেওয়াল ঘেঁষে। 
তেজগাঁর রাস্তাগুলো যতই খারাপ হোক না কেন, আমাদের বাসার ভেতরে ঢুকলে গোটা বিশ্ব থেকে বিচ্ছিণ্ণ হওয়া যায়। ছাদে দাঁড়ালে নিজেকে নিঃসঙ্গ নাবিক, পাইলট অথবা আইসক্রিমওয়ালা ভাবতে কেউই বারণ করে না। কল্পনাশক্তিতে টান পড়লে সেবা প্রকাশনীর একটা বই নিয়ে মাদুর বিছিয়ে শুয়ে শুয়ে পড়তে থাকুন, নিমিষেই এই বাসাটাই নীলনদের দুই মাইলের মধ্যে চলে আসবে। 
আমাদের বারান্দায় দাঁড়ালে পুকুরটা দেখতে পাবেন, ইনি আবার বহুরূপী। বাঁধানো একটা পাড় আছে, সকালে শান্ত, দুপুরে কোলাহলময় আর বিকেলে আড্ডামুখর। পুকুরের খুব কাছেই ঝাকড়া একটা আম গাছ। মাঝখান দিয়ে এঁকেবেঁকে চলে গেছে একটা রাস্তা। কলেজে কোনো উঁচু দালান নেই, সব একতলা ভবন। সেই বারান্দার দাঁড়িয়ে বৃষ্টি  দেখা- প্রথমে আকাশটা কালো হয়ে আসে, এরপর পুকুরের পানিতে টুপটাপ তারপর ঝমাঝম। কিছু দুষ্ট ছেলের জলে দাপাদাপি। পুকুর পাড়ের রাস্তাটা আস্তে আস্তে ঘন বর্ষণে অদৃশ্য হতে থাকে। এই দৃশ্যটাই আমার প্রকৃতির প্রথম পাঠ- সেই দৃশ্য যেন আজও গেঁথে আছে মাথার ভেতর।
সেই থেকেই বর্ষার সাথে আমার ভালোবাসা। আমার বড় হওয়ার গল্পগুলোও বৃষ্টির অজানা নয়। বৃষ্টিতে আমি ফুটবল খেলেছি(খুব বেশি নয় যদিও), কাকভেজা হয়েছি, রিকশায় ঘুরেছি, কাঁথামুড়ি দিয়ে বই পড়েছি- নিজের জীবন নিয়ে সিনেমা বানাতে হলে সিনটা এমনই বানাতাম– এক অর্বাচীন বালক ঘন এক মেঘের দিনে লম্বা একটা দৌড় দিয়ে বড় হয়ে গেল, চারিদিকে ঝমঝম বৃষ্টি তখন। 
আমার জীবনের গুরুত্বপূর্ণ দিনগুলোতেও বৃষ্টি হয় ঝমঝমিয়ে, সে জানান দিয়ে যায় আমার জীবনে তার দখল আছে ষোল আনা। আমার মাধ্যমিক পরীক্ষা যেদিন শেষ হয় সেদিন বৃষ্টি হয়েছিল, উচ্চ মাধ্যমিকেও তাই। বন্ধুদের সাথে অনেক আড্ডাই চলছে বৃষ্টি দেখে দেখে আর সিগারেট টেনে। সালাহউদ্দীনের মত খেলোয়াড় পর্যন্ত বর্ষণমুখর মাঠে পেনাল্টি মিস করে বসেছেন। হোস্টেল সুপারের বাড়ির এগারো বছরের মেয়েটা যেদিন জ্বরে ভুগে মারা যায়, সে রাতেও ভেসে গিয়েছিলও পথ-ঘাট। ও বাড়ির কান্নার আওয়াজ চাপা দিয়েছিল বৃষ্টি, তাও কেন যেন বাড়িটার বারান্দায় পা মেলে বসে থাকা শুকনো আর বিষণ্ণ সেই মেয়েটার মুখটা যেন ফিরে ফিরে আসত প্রতি বর্ষায়। সেটাই ছিল আমার জীবনের দেখা প্রথম মৃত্যু।
সঙ্গত কারণেই যেই দিনটা আমি দেশ ছেড়ে বিদেশে আসি, সেটাও মেঘলা ছিল। তবে সেই সকালের বৃষ্টিটা আর দেখিনি, ওটা ঠিকমত জমে ওঠার আগেই আমি অনে--ক দূরে চলে গেছি। বাংলাদেশের ঘন বর্ষা আর দেখা হয়ে উঠেনি এরপর। আমি চলে আসি সুদূর এক বৃষ্টিহীন নির্বাসনে। এখানে বৃষ্টির রূপ বইয়ের পাতায় পড়তে হয়...
আকাশের মেঘ থেকে গুঁড়ি গুঁড়ি বৃষ্টি প'ড়ে ভিজে গেছে ধুলো,
এখন মাটির গন্ধ চারিদিকে টের পাওয়া যায়
স্টেশন ছাড়িয়া ট্রেন চ'লে গেল, - এঞ্জিনের কালো ধোঁয়াগুলো
চাঁদের আলোয় যেন বাদুড়ের মত লাফায়।
(স্ট্যাঞ্জা তিনেক /জীবনানন্দ দাশ)
টেক্সাসে বৃষ্টি হয় না- সেটা বলা যাবে না। সব সাইজের বৃষ্টিই এখানে হয় তবে কেমন যেন ভয়ে ভয়ে তারা আকাশ থেকে পড়ে। বাংলাদেশের সেই অকুতোভয় বৃষ্টির মত বারিপতন খুব বেশি দেখিনি। অথবা এটাও হতে পারে যে মুখে যতই বিশ্ব নাগরিকতার কথা বলি না কেন, ভেতরে ভেতরে আমি খুবই আঞ্চলিক। নইলে আকাশের কথা উঠলেই কেন তেজগাঁর বাসার বিছানায় শুয়ে যেই আকাশটা দেখতাম– তার কথা মনে পড়ে? অথচ আকাশটা এখানে দেখতে হুবহু সেই রকমই!
বিদেশ থেকে দেশে গেলে মানুষ শীতকালটাই বেছে নেয়, দেশের আবহাওয়াও অনুকূল, ছুটিছাটাও মিলে ওই সময়টায়। তবে গতবার (২০০৯) এপ্রিল মাসে দেশে যাওয়া হলো। এটা বৃষ্টির সময় নয়, তবে মার্চ-এপ্রিলে কালবৈশাখী ঝড়ের সময়ও বৃষ্টি হয় আকাশ কালো করে। সেটাও দেখা হয়নি। 
ইতিমধ্যে অনেক কিছুই পালটে গেছে। সেই পুকুরটা ভরাট হয়ে গেছে, আম গাছটাকে আমি দেশে থাকতেই কে যেন মৃত্যুদণ্ড দিয়েছে। আমাদের তেজগাঁর বাসার বারান্দাটা বহু আগেই আমরা দেওয়াল তুলে একটা ঘরে পরিণত করেছি। আনন্দী কল্যাণ যেমন বলেছে - আমরা সবাই আততায়ী। আর সবচেয়ে বড় কথা তেজগাঁর সেই বাড়িতে আমরা আর থাকি না। সেই ছাদে উঠতে গেলে আমাকেও হয়ত পরিচয় দিতে হবে, বলতে হবে - ভাই এই বাড়ির দেওয়ালগুলোকে জিজ্ঞেস করে দেখেন – ওরা আমাকে চেনে। হয়ত কিছুদিন পরেও ওরাও আর চিনবে না। 
ঢাকায় বেশির ভাগ মানুষই ফ্ল্যাটবাড়িতে থাকে। মন্দ নয়, বারোয়ারি ছাদ, সকালে লিফটের মুখে সামান্য বাক্যলাপ, আর রাতে একটু মদ্যপান করলে না-চেনা আর না-দেখার ভান করা। আমরাও এখন এমনই একটি বাড়িতে থাকি। দিনগুলোতে মন্দ কাটলো না, তবে ঝড় বৃষ্টির দেখা নেই। ঢাকার বাইরে এক সপ্তাহ কাটিয়ে এলাম সেটাও একদম বৃষ্টিহীন। প্রবাসে থাকলে সবাই ভুলে যায়, এমন কী আমার বড় হওয়ার সঙ্গী জনাব বৃষ্টিও আমার সাথে এমনটি করল! বলা যায় না সে হয়ত আমাকেই বেঈমান ভাবে। 
দেখতে দেখতে প্রায় ফেরার দিন হয়ে যায়। এমনি একদিনে বিকেল বেলা আকাশ কালো করে এলো। শৈশবের সেই বন্ধু যেন ফিরে এলো আচমকা, এক লহমায় টেনে নিয়ে গেল আমাকে বালকবেলায়, অভিমান ভুলে। এই শহরে আমাকে ভুলেনি এমন অনেকেই তাহলে আছে! রাতে জানালা খুলে আমি শুনলাম বৃষ্টির শব্দ প্রাণ ভরে, যে কথা এ জীবনে রহিয়া গেল মনে, সে কথা আজি যেন...থাক বলার দরকার নেই সেগুলো। বৃষ্টির বেশি ছবি আমি তুলিনি, কয়েকটা ছবি জুড়ে দিলাম সাথে একটা গানও। 





যদি কোনোদিন স্থায়ীভাবে এই শহরে ফিরতে পারি, তবে ঠিক করেছি বর্ষাকালেই ফিরব। এক মেঘলা সকালে ছেড়ে গিয়েছিলাম যাকে, তার কাছে ফেরার জন্য এরচেয়ে আর উত্তম কোনো সময় হতে পারে না। সেই সকালের বৃষ্টিটা আমি দেখবই, মনে হবে ছেড়ে যাওয়ার দিনের সেই চলচ্চিত্রের ঠিক পরের দৃশ্যই এটা। মাঝখানের এতোগুলো বছর যেন স্বপ্ন...কেটে গেছে এক নিমেষেই। আমি সেই বৃষ্টির অপেক্ষায় আছি।

বানান কৃতজ্ঞতাঃ বুনোহাঁস


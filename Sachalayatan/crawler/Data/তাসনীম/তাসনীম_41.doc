গল্প আর ছবি: ফেরা





আমার দাদার নাম ছিল ওমর আলী বক্স। উনি সেই নাম পালটে নাম নেন আমির হোসেন। কোথাও কোনো ফর্ম পূরণ করতে গেলে আমি মনে মনে ওনাকে ধন্যবাদ দেই, উনি এই যুগান্তকারী সিদ্ধান্তটা না নিলে এই মার্কিন দেশে আমার লাস্ট নেম হতো Box। সেটা হয়ত আমার সহকর্মী জাস্টিন হুকারের চেয়ে ভালো হতো, কিন্তু বিড়ম্বনা থেকেই যেত। এই ছোট্ট সিদ্ধান্তটা থেকে ওনার দূরদৃষ্টির পরিচয়টা বেশ পাওয়া যায়। 
বৃহত্তর কুমিল্লার চাঁদপুর জেলার কচুয়া থানার গোলবাহার গ্রামে আমার দাদার বাড়ি। উনি স্কুলে আরবি পড়াতেন, যদিও ব্যক্তিজীবনে তেমন ধার্মিক মানুষ ছিলেন না। বেশ জাগতিক বুদ্ধিসম্পন্ন মানুষ ছিলেন তিনি। শিক্ষকতার পাশাপাশি ব্যবসা করতেন, শেষ বয়েসে ইউনিয়ন পরিষদ নির্বাচন করেছিলেন এবং পরাজিত হয়েছিলেন। ডায়াবেটিস আর পরাজয়ের মনোকষ্ট নিয়ে ১৯৫৮ সালে ৭২ বছর বয়েসে ইহলোক ত্যাগ করেন তিনি। ওনার মৃত্যুর এক যুগ পরে আমার জন্ম, ওনার কোনো স্মৃতিচিহ্ন আমাদের বাসায় ছিল না, কেবল একটা ছবি ছাড়া। সেই ছবিতে উনি গম্ভীরভাবে বসে আছেন, তাঁর দুই পুত্র দুইপাশে দাঁড়িয়ে। ছবিটা আমি বহুদিন খুঁটিয়ে খুঁটিয়ে দেখেছি, নিজের চেহারা, আকার বা উচ্চতার সাথে মিল খুঁজেছি বিভিন্ন বয়েসে। 
আমার দাদার সাথে আমার পরিচয় ওইটুকুই, আমরা কেউ কাউকেই চিনি না যদিও তাঁর রক্ত আমার শরীরের প্রবাহমান। তাঁর জেনেটিক বৈশিষ্ট্যগুলো নিয়ে হয়ত আমি সকালে ঘুম থেকে উঠি...অফিস করি...শিশুপালন করি...ব্লগ লিখি...গান শুনি...কবিতা পড়ি...প্রকৃতি দেখি...হয়ত এগুলো তাঁর থেকেই পাওয়া দোষ অথবা গুণ। বলা যায় না, একদিন হয়ত ইনসুলিন নেওয়াও শুরু করতে হবে তাঁরই কল্যাণে। 
ওনার বাড়িতে আমি প্রথম পা রাখি ১৯৭৬ সালের ডিসেম্বর মাসে। ঢাকা থেকে গোলবাহার গ্রাম - এই পঞ্চাশ মাইল যেতে সময় লেগেছিল সারাদিন। বাস, ফেরি, রিকশা ও হন্টন - পথে সাপের দেখা- আমার জীবনের অন্যতম সেরা ভ্রমণ ছিল সেটা। আমরা সাত দিন ছিলাম আমার দাদার বাড়িতে। আমার বাবার ছোট ভাই পেয়ারা চাচা হৈ-চৈ করে পুরোটা সময় মাতিয়ে রেখেছিলেন। কয়েক বছর আগেই উনি সদর্পে যুদ্ধ করেছেন খালেদ মোশারফের দুই নম্বর সেক্টরে। ওনার পদচারণায় যৌবনের তেজোদ্দীপ্ত  উত্তাপটা টের পাওয়া যেত সর্বদাই। ওনার সাথে শীতের সকালে পিঠা খাওয়া, নৌকাভ্রমণ, গ্রামের মাঠে খেলা - এখন মনে হয় এই জিনিসগুলো আমার পূর্বজন্মে ঘটেছিল। 
১৯৮৬ সালে আমি আর আমার বাবা আবার গ্রামের বাড়িতে যাই। মাঝের এই দশটা বছরে আমি বড় হয়ে গেছি, কলেজে ভর্তিচ্ছু দামড়া যুবক তখন। আর আগের হৈ-চৈ নেই সেখানে। গ্রামে পৌঁছেই আব্বা কেমন আনমনা হয়ে গেলেন, এদিক-ওদিক ঘুরে দেখেন, বিচ্ছিন্ন গল্প বলেন, দাদার কথা বলেন, শৈশবের স্মৃতিচারণ করেন। দাদার কবরের সামনে গিয়ে তাঁর চোখটাও ছলছল করতে থাকে। তিনি যেন রাস্তা পাড়ি দিয়ে এখানে আসেন নি, এসেছেন টাইম মেশিনে চড়ে বালকবেলাতে। এই মেশিনটা বহু আগেই আবিষ্কার হয়ে গেছে, নিজের অজান্তেই মানুষ  যখন তখন এতে চড়ে বসে।   
বিদেশ থেকে ঢাকায় ফিরলে আমিও মাঝে মাঝে রাস্তায় দাঁড়িয়ে আনমনে জায়গাটার আগের চেহারা মনে করার চেষ্টা করি। আমাদের সেই স্কুলের টানা বারান্দায় দাঁড়ালে যেন অনেক আগের কোনো এক শীতকালের সকালে ক্লাস শুরুর আগে বালকদের কোলাহল শুনতে পাই। শৈশবের তাজা বাতাসটা হঠাৎ করেই ফিরে আসে এই বায়ুদূষণমুখর শহরে - গল্প আর ছবি নিয়ে। আমি সাবধানে নেড়েচেড়ে তাদের রেখে দেই যত্ন করে বুকের কাছে...এই যানজট অধ্যুষিত নগরীতে বৃথাই খুঁজতে চাই ন্যাপথালিনের গন্ধওয়ালা শৈশব। অনেক বছর আগে গোলবাহার গ্রামের রাস্তায় আব্বার সেই ব্যাকুলতাটা টের পাই - প্রকৃতির অমোঘ নিয়মে। 
এর পরে আর বহুবছর গ্রামে যাইনি। আমার দাদিকেও গ্রামের বাড়ি থেকে সরিয়ে শহরে আনা হয়, আমাদের বাড়িতেও বহুদিন ছিলেন উনি। ওনার কথাতেও ফুটে উঠত ফেলে আসা বাড়ির গল্প, উনি প্রায়ই গ্রামে ফেরার জন্য ব্যস্ত হয়ে উঠতেন - পৃথিবীর সমস্ত সমস্যা ওখানে গেলেই যেন সমাধান হয়ে যাবে। নানানভাবে ওনাকে নিবৃত করা হতো, কখনো বুঝিয়ে বা কখনো প্রবোধ দিয়ে। তারপর একদিন উনিও গোলবাহারে ফিরলেন, ওনার নিজের বাড়িতে, খাটিয়াতে করে,অনেক মানুষের কাঁধে চেপে - ওনার শেষ যাত্রায়। সেই স্মৃতিময় বাড়ি থেকে ৫০ মাইলের ভেতরেই থেকেছেন পুরোটা সময়, সামান্য পথটা অতিক্রম করাটাই কখনো কখনো দুঃসাধ্য হয়ে পড়ে। 
আমার বাবা মাঝেমাঝে বলতেন রিটায়ারমেন্টের পরে উনিও গ্রামের বাড়িতে চলে যাবেন। সেখানেই থাকবেন বাকি জীবন। কার্যক্ষেত্রে সেটার কোনো বাস্তবায়ন আমরা দেখি নি, এই মেগাসিটিতে ওনার শেকড় গজিয়ে গেছে ততদিনে। শেকড়ের ব্যাপারটা বড় অদ্ভুত, আমরা বুঝতেও পারি না যে কোথায় এবং কখন আমরা বাঁধা পড়ে যাই।  
আমারও ইচ্ছে আছে রিটায়ার করার পর এক বৃষ্টির সকালে দেশে ফেরার, অনেক প্ল্যান-ট্যানও আছে। খুব আনন্দ লাগে এইগুলো ভাবতে, মনে হয় অনেক বছর পরে আব্বার সেই চিন্তাগুলো ভৌগোলিক সীমানা ভেদ করে চলে আসে এই দেশে। ওনাকে আমি আবারও উপলব্ধি করি আমার ভাবনায়, অবাস্তব কল্পনাতে। স্মৃতির শহরে ফেরার মত কঠিন কাজ আর এই ভুবনে আর দ্বিতীয়টি নেই। দূরত্ব যাই হোক না কেন, দূর থেকে আরো দূরে চলে যায় ওরা, সেখানে ফেরা আর হয়ে ওঠে না। ওরা ফিরে আসে হঠাৎই, বন্ধুর ফোনকলে বা কবিতার বইয়ের পাতা থেকে।


দুপুর ঝুঁকে পড়েছে বিকেলের দিকে, ফেরিওয়ালা
হাওয়ায় আমন্ত্রনী ডাক মিশিয়ে
দাঁড়ায় মধ্যবিত্ত দরজার কাছে আর উড়নচণ্ডী এক কিশোর
লগি হাতে ছোটে কাটা ঘুড়ির পেছনে,
কলতলায় আস্তেসুস্থে বাড়ে জটলা। ভাঙা দেয়ালে
রাঙা পাখি এক হিন্দি ফিল্মের নায়কের মত শিস দ্যায়।
ড্রেনের ধারে কান্তিমান কুকুর 
সোহাগ কুড়ায় সঙ্গিনীর। 
(বুদ্ধদেবের চিঠি / শামসুর রাহমান )



আমার মেয়েরা বড় হচ্ছে মার্কিন দেশের দক্ষিণে এক ছোট শহরে। এখানে শৈশব উপভোগ করার মত অনেক কিছুই আছে। এই শহরটা এখনও দারুণভাবে বেঁচে আছে, আমার ছেলেবেলার সেই শহরটার মতো ধুঁকে মরছে না সে। আমার শৈশবের গল্পের সাথে ওদের শৈশবের গল্পের কোথাও কোনো মিল নেই, ঠিক যেমনটা নেই আমার বাবার শৈশবের গল্পের সাথে আমার গল্পগুলোর। শুধু কোথাও যেন অদেখা একটা মায়া রয়ে গেছে।
আমার ভাইয়ের ছেলে-মেয়েরা বড় হচ্ছে আরও দূরের এক মহাদেশে, ওখানে ডিসেম্বর মাসে বেজায় গরম থাকে। ওদের জীবনের বাস্তবতাও আমাদের থেকে কত ভিন্ন যদিও দাদার বদলে ফেলা নামের শেষাংশ আর তার জিনের যাবতীয় দোষগুণ নিয়ে আমরা দিনাতিপাত করি হয়ত সেই প্রাচীন নিয়মেই। ইউরেনাস গ্রহের সূর্যের চারিদিকে ঘুরতে নাকি কয়েকশ বছর লাগে, আর এই অল্প কয়েক দশকেই আমাদের বড় হয়ে ওঠার গল্পগুলো কী নিদারুণভাবে ভিন্ন। মহাকালের নিরিখে এই সময়টা কতই সামান্য অথচ আমাদের জীবনের সময়ের আঁচড় কতই না প্রবল। 
আমার কন্যা আর ভাস্তে-ভাস্তিদের জন্য ওদের দাদাভাইয়ের শৈশবের সেই গ্রামটা মনে হয় ভিনগ্রহের কোন জায়গা। কয়েক পুরুষ পরে আমাদের উত্তর পুরুষরা হয়ত বিভিন্ন দেশের নাগরিক হবে, ভুলে যাবে বিনিসূতায় গাঁথা ইতিহাসের গল্প। কেউ কাউকে চিনবে না, জানবেও না একই বাড়িতে বড় হয়েছিল ওদের পূর্বপুরুষেরা। দুই দেশের যুদ্ধ হলে হয়ত তুলে নেবে অস্ত্র, নিজের অজান্তে রক্ত ঝরাবে ভিনদেশে থাকা নিজেরই ভাইয়ের। কে জানে যাদেরকে নিয়ম করে সকাল-বিকাল গালি দেই আমরা, তারাও হয়ত আমাদের কাছেরই মানুষ।
বিগ ব্যাংয়ের পরে নাকি মহাবিশ্ব শুধু ছড়িয়েই পড়ছে, আমরা মধ্যবিত্ত বাঙালীরা যেন সেই সূত্র ধারণ করছি আমাদের নিজেদের জীবনে...বেঁচে থাকার তাগিদে ছড়িয়েই যাচ্ছি এক দেশ থেকে অন্য দেশে, এক স্মৃতিময় শহর থেকে অন্য এক বিস্মৃত নগরীতে। আমাদের একদা সার্বজনীন গল্পগুলো ভিন্ন চেহারা পাচ্ছে অতি দ্রুতই। ঐতিহ্য শব্দটা হয়ত একসময়ে সামান্য সময়ের ইতিহাসে গিয়ে ঠেকবে।
দিনে দিনে আমি টের পাই ফেরা বড়ই দুষ্কর...বড়ই কঠিন।  
আজকের ছবিগুলো...
গোলবাহার গ্রাম





From sachalayatan







From sachalayatan







From sachalayatan


পেয়ারা চাচার কবর 





From sachalayatan


স্কুলের ছবি





From sachalayatan


ছবি কৃতজ্ঞতাঃ ভ্রাতৃসংঘ
###



শিশুপালন-২



পোস্টপার্টাম ডিপ্রেশন:
ঘরে নতুন বাচ্চা এসেছে, আপনি আনন্দের উচ্ছ্বাস কাটিয়ে এবার বাস্তব জীবনে প্রবেশ করেছেন। অফিসে যাওয়া আসা করেছেন প্রতিদিন।খুশি খুশি ভাব এখনো পুরোটা কাটেনি। কিন্তু এরই মাঝে একদিন বাসায় ফিরে দেখলেন বাবুর মায়ের মুখ অন্ধকার। 
"তুমি আমার জীবন নষ্ট করে দিয়েছ"। আচমকা আক্রমন মাঝ মাঠ থেকে। 
এটা খুব নতুন কথা নয়, হয়ত এর উল্টোটাও কিছুটা সত্য। আপনি ওই দিকে না গিয়ে একটু ডিফেন্সে খেললেন। 
"কি হোল, বল তো?"
"আমার একটা ভবিষৎ ছিল, সব, সব সব নষ্ট হয়ে গেছে তোমার জন্য...এখন শুধু দিনরাত দাসীর মত খাটা"
ভবিষৎ কি আপনারও ছিল না? এই ত্যাগ কি শুধু কি স্ত্রীই করছে? আপনেও একটু তেতে উঠলেন। ক্রমে ক্রমে খেলায় উত্তেজনা বৃদ্ধি। গোল মুখে জটলা।
শালার বিয়ে করাটাই ভুল ছিল, আর করতেই যদি হোত তাহলে ১৫ বছর আগে ফেরিতে ২০ সেকেন্ডের জন্য দেখা মেয়েটাকেই করা উচিত ছিল।
স্ত্রীও ভাবছেন যে কি দুঃখে যে আমেরিকা প্রবাসী ছেলে বিয়ে করেছি, পাশের বাড়ির রোমিওর সাথে ঝুলে পড়লেই ভালো হোত। 
আসলে ঘটনা হচ্ছে, আপনারা আনন্দের আতিশয্যে বুঝতে পারেন নি যে কতবড় পরিবর্তন হয়েছে জীবনে। আপনার স্ত্রী এবং আপনি দিনরাত যে শুধু বাচ্চার কাজই করেছেন তা না, তার সাথে আছে রান্না বান্না, ঘর পরিস্কার, বিল দেওয়া ইত্যাদি ইত্যাদি। বাংলাদেশে অনেকেই থাকেন সাহায্যের জন্য কিন্তু এই প্রবাসে আপনারা মাত্র দুইজন। আপনারা যেমন পরিবারের সিইও, তেমনি একই সঙ্গে কাজের বুয়া এবং ড্রাইভার। এগুলোর উপরে থাকতে পারে নতুন মায়ের হরমোনের আধিক্য। সব মিলিয়ে এটা একটা মেডিক্যাল কন্ডিশন...যেটাকে বলে...পোস্টপার্টাম ডিপ্রেশন। আপনি যদি জীবনে প্রথম শুনেন এই শব্দটি, কোন সমস্যা নেই এর চিকিৎসা আছে। 
এই রোগের শিকার নতুন মায়েরা, যেহেতু উনার উপর দিয়ে ধকলটা বেশি যাচ্ছে, তার উপর আছে হরমোন ভায়ার অত্যাচার। ডাক্তার সাময়িকভাবে একটা বিষন্নতার ওষুধ দিবেন।
পুরুষ মানুষও এই পোস্টপার্টাম ডিপ্রেশনের কবলে পড়তে পারেন। যদি অনুভব করেন যে আর চাপ নিতে পারছি না, তবে ডাক্তারকে জানান, আপনাকেও সাময়িকভাবে বিষন্নতার ওষুধ ধরিয়ে  দিবেন ডাক্তার সাহেব। 
সংসার সমরাঙ্গনে আবারও শান্তি ফিরে আসবে, দুঃখ, কষ্ট এবং কাজের চাপের অত্যাচার চামড়া দিয়ে ঢুকবে না শরীরে বরং পিছলে যাবে, দুনিয়াটা আবার ভরে উঠবে নানান রঙ্গে। 
ওষুধের কি গুণ আছে কে জানে?
বাংলাদেশেও মেয়েরা এই রোগের কবলে পড়তে পারেন যদিও সাহায্য করার অনেকেই আছেন, আমি দেখেছি এই সম্বন্ধে খুব বেশি ধারণাই নেই কারো। বাচ্চা হলে মায়েরতো কষ্ট  কিছুটা হবেই, কিন্তু কোনটা একটু চাপ আর কোনটা বিষন্নতা সেই সীমারেখাটা খুব ভালো মতো লক্ষ্য করা উচিত, বিশেষত স্বামীদের। 
বাংলাদেশের বাবাদের প্রতি আমার অনেক ঈর্ষা, আপনারা ভাই বেশ আরামেই আছেন। 
টাইম আউটঃ
এই শব্দটা আমার জানা ছিলা না। আমেরিকা আসার পর প্রথম এদের ফুটবল খেলা দেখে এই শব্দটা শিখলাম। আর বাচ্চা একটু বড় হওয়ার পর জানলাম যে এটা  বাচ্চাদের শাস্তি দেওয়ার একটা হাতিয়ার। একটু খুলেই বলি...
এদেশে বাচ্চাদের দুমুর দামুর চড়, থাপ্পড় বা বেতের বাড়ি মারা আইনত দণ্ডনীয় কাজ। কিন্তু ভায়া, ডিসিপ্লিনতো শিখাতে হবে, শাস্তি ছাড়া কি করে তা সম্ভব বলুন। তাই এদের শাস্তি হচ্ছে,  টাইম আউট আর আরেকটু বড় বাচ্চাদের বড় অপরাধের জন্য গ্রাউন্ডেড করা। বাচ্চার ডাক্তার যে শুধু রোগের চিকিৎসা করে তাই না, আপনাকে ত্যাদোড় বাচ্চা কিভাবে সোজা করতে হয় সেটাও তারা শিখাবেন। নিয়মটা হচ্ছে দুষ্টামি করলে, বাসার কোন নির্জন (ভীতিপ্রদ নয়) জায়গায় কিছু সময় আটকে রাখা। নিশ্চিতভাবেই এটা জেলদন্ডের একটা গার্হাস্থ্য রূপ। কতক্ষন টাইম আউট পাবে তারো একটা নিয়ম আছে, বাচ্চার বয়স যত ঠিক তত মিনিট। অর্থাৎ  আমার বাবা চেতে গেলে আমাকে গারদে পুরতে পারবেন পুরো ৪০ মিনিট, আর আমার বড় ভাইকে ৫০ মিনিট। ব্যাপারটা পরিস্কার তো?
এদেশে বাচ্চারা টাইম আউট খুবই ভয় করে, একই সঙ্গে এটা বেশ লজ্জার ব্যাপার। বাংলাদেশে জেলে গেলে পাতি নেতা আরও বড় নেতা বনে যান কিন্তু জেলগমনে বড়ই লজ্জা পায় এই মুল্লুকের মানুষজন। 
যাইহোক আমার দুই কন্যার জন্য টাইম আউট হচ্ছে ৫ এবং ৩ মিনিট। বড়জনের জন্য ৫ মিনিট অনেক বেশি, সে তার আগেই সমস্ত দোষ স্বীকার করে নেয় এবং মুচলেকা দিয়ে দন্ড মওকুফ করে। ছোটজন ধানী মরিচ, ৩ মিনিট সে চুপচাপ বসে থাকে এবং তার পরে সে শাস্তিদাতার উপর ঝাপিয়ে পড়ে এবং কিল, ঘুষি, চিমটি, খামচি, কামড় সব ধরনের অস্ত্র প্রয়োগ করে। সুতরাং টাইম আউট দিয়ে সবাইকে আপনি ঠিক টাইট করতে পারবেন না। যারা বক্র স্বভাবের, তারা যে লাউ সেই কদু রয়ে যাবে। কথাটা বাংলাদেশের প্রচলিত নির্মম শাস্তিগুলোর জন্যও সত্যি। সবাইকে সোজা করা যায়না, আমি নিজেও সোজা হই নি ব্যাপক ডলা খেয়েও। 
খারাপ কথাঃ
কিছুদিন আগের কথা। বাসায় একা শিশুপালন করছি, স্ত্রী গেছেন ছুটিতে। আমরা মাঝে মাঝে বাবা এবং মায়ের চাকুরী থেকে ছুটি নেই, অর্থাৎ কখনো আমি বন্ধুদের সাথে আড্ডা মারতে যাই বউ বাচ্চা বাসায় ফেলে, কখনো আমার স্ত্রী ছুটি নিয়ে বান্ধবীদের সাথে মার্কেটে বা মুভিতে যান। যেহেতু শিশুপালনে বেতন নেই, সেহেতু ছুটির বন্দোবস্ত করেছি আমরা, জিনিসটা বেশ কাজের, সামান্য ছুটি বেশ চাঙ্গা করে দেয় শরীর ও মনকে। 
বাচ্চারা টিভিতে ডোরার কার্টুন দেখছে। আমি ফোনে বন্ধুর সাথে। আমার মুখ বেশি ভালো না, জীবন নিয়ে আমার অভিযোগের অন্ত নেই...হঠাৎ বলে ফেললাম...
"এই দেশে বইস্যা আর ### মারা খাইতে ভালো লাগে না।"
বড় মেয়ে মুখ ঘুরিয়ে উৎসুক ভাবে জিজ্ঞাসা করল..."### কি আব্বু?"
আমি দ্রুত ফোন রেখে ড্যামেজ কন্ট্রোলে লেগে পড়ি। 
"কিছু না আম্মু, এটা একটা খারাপ কথা, এটা বলতে হয় না।"
"আমি জানি আব্বু, এটা মানে পাছু...হি হি হি"
"এই এইসব কথা তুই কোত্থেকে শিখলি?" যদিও আমি নিজে কোত্থেকে শিখেছি সেটা মনে নেই।
"সালমা বলেছে...হি হি হি...তুমি পচা কথা বলছ...হি হি হি"
সালমা মানে আমাদের ঢাকার বাসার কাজের মেয়ে, বেশ বেশ...গতবারের ঢাকা সফর দারুন ফলপ্রসূ ছিল দেখছি।
আমি শিশুদের উপযোগী একটা নাতিদীর্ঘ লেকচার দিলাম, যার মূল বক্তব্য হোল খারাপ কথা বলা বাচ্চাদেরকে কেউই আদর করে না। মেয়েও জানালো সে খারাপ কথা বলবে না। কিন্তু শিশুরা রাজনৈতিক নেতাদের মতই, নির্বাচনী ইস্তেহারের শপথ দুদিন পরে যেমন নেতারা ভুলে যান, এখানেও ঠিক একই অবস্থা। 
কয়েকদিন পরে বাসায় অতিথি এসেছেন, আমার মেয়ে বাসার একটা পরিচিতি দিচ্ছে। ওদের একটা পাখি আছে যার নাম টুপুর। মেয়ে বলছে...
"এটা টুপুর, ওর নোওজ আছে, টেইল আছে..."।
"তুমিও ছোট একটা পাখি, তোমার নোওজ আছে"...অতিথির আদর মিশ্রিত কন্ঠ।
"না আ আ...আমি পাখি না...আমার টেইল নেই...### আছে ...এটা খারাপ কথা তাই না আব্বু?...হি হি হি..."।
সবগুলো চোখ আমার দিকে...ধরণী দ্বিধা হচ্ছে না কেন? আমি তাহলে কিছুক্ষন টাইম আউট নিতাম, অন্তত ঘন্টা খানেক। 
#####
[শিশুপালন-১ এইখানে, যদিও এটা মাসুদ রানা সিরিজের মত, অন্য পার্ট না পড়লেও কোন ক্ষতি নেই]


গল্প আর ছবিঃ মধ্যবয়স





বার্ধক্যের সাথে নিজের বয়সের যোগসূত্র আছে কোথাও। সেদিন এক আড্ডায় বলে বসলাম...আরে ঝন্টু ভাই, উনিতো ইয়াং লোক আমাদের কয়েক বছরের সিনিয়ার, বয়স মাত্র ৪৬। সোভিয়েত রাশিয়ার পলিটব্যুরোর তরুণ নেতাদের বয়সই হতো ষাট। সাতচল্লিশ বেশ তরুণই বলা চলে। বন্ধুরাও সবাই একমত হলো তাতে। আমাদের বয়স যতই বাড়ছে, তারুণ্যের সিলিং ততই বেড়ে যাচ্ছে। চল্লিশ পার হওয়ার পরে মনে হয় ষাট পর্যন্ত মানুষ ছোকরা থেকে যায়। আর ত্রিশ বছর বেচে থাকলে হয়ত আশিকেও যুবক যুবক লাগবে। মনে মনে কেউ নিজেকে বুড়ো ভাবে না বোধহয়।
ক্লাসে টু'তে যখন শুনলাম সাত্তার স্যারের বয়েস ত্রিশ তখন রীতিমত বুড়ো লোক মনে হয়েছিল তাঁকে। এখন নিজের বয়স প্রতি বছর একটু একটু করে বাড়ছে, কমার নাম মাত্র নেই। বিশ বছর আগে যেসব মেয়েদের সাথে টাঙ্কি এবং ইয়ার্কির সম্পর্ক ছিল তারা সবাই বতর্মানে খালাম্মা বলে সম্বোধিত এবং জীবন নিয়ে দারুন ব্যস্ত, অনেকের টিনেজার সন্তানও আছে। আমরা ছেলেরাও পুত্র কন্যা নিয়ে ব্যস্ত; আমাদেরকেও আনায়াসে আঙ্কেল বলে ডাকে আজকের ২০/২২ বছরের ছেলেমেয়েরা। ঐ বয়েসী ভাগ্নে-ভাস্তে আমাদের সবারই আছে। 
আমার আশি বছর বাঁচার কথা। এটা আমার হিসাব নয়, ছোটবেলায় একজন হাত দেখে বলেছিল। আমাদের দীর্ঘজীবি পরিবার। আশি-নব্বই কোনো ব্যাপারই না। বড়রা যখন গোপন আলাপ করার জন্য ছোটদের অন্য ঘরে যেতে বলেন তখন চল্লিশের আশে-পাশের সদস্যরা উঠে যায়। সুতরাং আশি বছর বাঁচা হয়ত সম্ভব। 
এক সময়ে এটাকে অনন্তকাল মনে হতো। এখনও যে খুব অল্প সময় মনে হয় তা না। আশি বছর বাঁচলে আমি অর্ধেক জীবন পাড়ি দিয়েছি। এইপথ পাড়ি দিতেই প্রচুর ঝামেলা হয়েছে, খুব মসৃণ ছিল এটা বলব না। ঠিক এর সমান আরও একটা পথ পাড়ি দিতে হবে, এটা ভাবলেই কেমন অলস অলস একটা ভাব হয়...একটু ছুটি নিতে ইচ্ছে করে জীবন থেকে। মনে পড়ে ছোটবেলাতে লেখা ছুটির দরখাস্ত...
“স্যার,  আমি গত তিন পেটে ব্যথার কারণে স্কুলে আসতে পারনি। বিনীত নিবেদন এই যে...” 
অফিস থেকে ছুটি নেওয়া গেলেও জীবন থেকে ছুটি নেওয়া বড় দুরূহ ব্যাপার। 
আমার যেদিন ত্রিশ বছর বয়েস হয়েছিল, সেদিন ভেবেছিলাম যে একটা মাইলস্টোন পাড়ি দিয়েছি। অথচ শরীরের কোথাও বিশ আর ত্রিশের পার্থক্য ছিল না। বিশ আর ত্রিশ দু'জনেই বেশ চটপটে জোয়ান ছোকরা। সে তুলনায় চল্লিশ অনেক গম্ভীর প্রকৃতির ভদ্রলোক,  সকালে হাঁটুর ব্যথা নিয়ে প্রায়ই সেই কথা মনে হয়। চল্লিশ সাহেব চোখে চশমা রাখেন, শৈশবের হারানো মাঠের কথা ভাবেন, উনার তুলনায় ত্রিশ একদম চটুল যুবক, প্রায় বিশের মতই। তার মনে শৈশব নিয়ে আদ্যিখেতা নেই, আছে যৌবনের বেদনাগুলো। অথচ চল্লিশ ভাবছে - দিন চলে গেলো। 
মধ্যবয়স ব্যাপারটা কি সেটা নিয়ে আমি প্রায়ই ভাবিত হই। আশি বছরের জীবন হলে চল্লিশ হবে গাণিতিকভাবে মধ্যবয়স। কিন্তু ব্যাপারটা অঙ্কের হিসাব নয়, কতোদিন বাঁচবো সেটা কেউই জানে না। তাই নেটের দ্বারস্থ হই। উইকিপিডিয়া বলছে...


Middle age is the period of age beyond young adulthood but before the onset of old age. Various attempts have been made to define this age, which is around the third quarter of the average life span of human beings

শুরুটা পড়েই মনে হলো যে - এই লেখাটা নিশ্চয় মার্কিনি কারো। ওদের অভ্যেসটাই হচ্ছে সব কিছুকেই চারভাগে ভাগ করে ফেলার। কোম্পানিগুলোও লাভক্ষতির হিসেব করে কোয়ার্টারে। মার্কিন দেশের মারামারিপূর্ণ ফুটবল খেলাও হয় চার কোয়ার্টারে। 
চারভাগের মধ্যে তৃতীয়ভাগের শুরু নিশ্চয় দ্বিতীয় অর্ধের শুরু। জীবনটাকে আমাদের ফুটবল খেলা হিসাবে দেখলে - মধ্যবয়স হচ্ছে সেকেন্ড হাফের খেলা। এইবার ব্যাপারটা আমার কাছে পরিষ্কার হয় অনেকটাই। প্রথমার্ধে খেলার ফলাফলের উপর দ্বিতীয়ার্ধের খেলার উত্তেজনা অনেকখানিই নির্ভর করে। জীবনের প্রথমেই গোটা দশেক গোল খেয়ে ফেললে সেকেন্ড হাফে তেমন করার কিছুই থাকে না। “মারকুটে ভাবে” - আমার শ্বশুরবাড়ির দেশের লোকের যেটাকে বলে “চ্যাতভ্যাত” - সেই চ্যাতভ্যাত ছাড়াই বাকি জীবন কাটিয়ে দেওয়া যায়। আরও এক ডজন গোল খেলেই বা কি? 
প্রথমার্ধ গোলশূন্য হলে দ্বিতীয়ার্ধে আপনাকে অবশ্যই “চ্যাতভ্যাত” নিয়ে মাঠে নামতে হবে। বীরভোগ্যা বসুন্ধরা বলে একটা কথা আছে না? বিনাযুদ্ধে নাহি দেব সূচাগ্র মেদিনি...অথবা পিংক ফ্লয়েডের ভাষায় ডোন্ট গিভ ইন উইথাউট অ্যা ফাইট – এই সবই আপনাকে গোপনে জানিয়ে দেয় যে জীবনে অতিরিক্ত সময় বলে কিছুই নেই। 
তবে সবচেয়ে ভালো নিশ্চয় প্রথমার্ধে গোটা দু'এক গোল দিয়ে দেওয়া। এই প্রসঙ্গে অবশ্যই বলতে হয় হেলাল হাফিজের “নিষিদ্ধ সম্পাদকীয়” কবিতার লাইন। 


এখন যৌবন যার মিছিলে যাবার তার শ্রেষ্ঠ সময়
এখন যৌবন যার যুদ্ধে যাবার তার শ্রেষ্ঠ সময় । 


কি করতে বলা হচ্ছে এবং কেনই বা সেটা বলা হচ্ছে বুঝলেন তো? ব্লগ বলেই আরেকটু সহজ করেই বলি – সময় থাকতেই ফাডায়ে ফেলার চেষ্টা করুন। কেননা উৎকৃষ্ট সময় কিন্তু আজ বয়ে যায়...
যাই হোক উইকিতে আরও উঁকি দিলাম...


The US Census lists middle age as including both the age categories 35 to 44 and 45 to 54, while prominent social scientist, Erik Erikson, sees it ending a little later and defines middle adulthood as between 40 and 65.

মধ্যবয়স তো বেশ লম্বা সময় দেখি! ছোটবেলাতে বয়েসের হিসাব করতাম ক্রিকেটের রানের মতো। ২৫ বছর বয়েসে বন্ধুদের বলেছিলাম, গাভাস্কারের মতো ঠুকিয়ে ঠুকিয়ে কোয়ার্টার সেঞ্চুরি করলাম। এখন দেখছি সেটার সমান সময় এই মধ্যবয়সে লটকে থাকতে হবে। 
আমি নিজে যেহেতু ক্রিজে আছি, সেহেতু আমার ব্যাটিংটাই দেখা যাক। 
সকাল সাড়ে ছয়টায় ঘুম থেকে জাগরণ, এর পর বাচ্চাকে স্কুলে দিয়ে অফিসে আগমন, গোটা পাঁচেক মিটিং, ফেসবুক, সচল, কোডিং, মিটিং, ফোনে বউয়ের সাথে সাংসারিক আলাপ, দুপুরে খবর পড়তে পড়তে দেশের রসাতল যাত্রা নিয়ে দুশ্চিন্তা, বিকেল থেকে সন্ধ্যা বউ বাচ্চাকে সময় দেওয়া, বাচ্চার হোমওয়ার্কে সহায়তা, দুনিয়ার হালহকিকত জানা...সকালে উঠতে হবে তা-ই আগে ঘুমিয়ে পড়া...উইকএন্ডে বাসার কাজ, সামাজিকতা...মাঝে সাঝে দেশে কথা বলা...নানান হাহাকার...
নাহ...গাভস্কারের ব্যাটিংও এর চেয়ে অনেক উত্তেজনাকর। মধ্যবয়সের রুটিন প্রায় মেগাসিরিয়ালের মতোই। চার-ছয়টয় কদাচও দেখবেন না। প্রতিটি স্ট্রোক হতে হবে একদম মাপা। পাওয়ার প্লে দূরাশা। 
শামসুর রাহমান লিখেছেন...


দেখছিস না, আমার হাতে কতো কাজ, দু-ঘন্টায় পাঠক-ঠকানো
নিপুণ সম্পাদকীয় লিখতেই হবে, তদুপরি
আছে দীর্ঘ প্রতীক্ষায় দেশ-বিদেশের বহু চিঠির জবাব
এবং প্রুফের তাড়া, নিত্য-নৈমিত্তিক 
কবিতার সোনালী তাগিদ।
স্ত্রী-পুত্র-কন্যার জন্য কিছু ঘন্টা
বাঁচিয়ে রাখতে হয়, আমার সময় প্রতিদিন
সুমিষ্ট পিঠের মতো
ভাগ ক'রে নিয়মিত খাচ্ছে হে সবাই। 
(দুঃসময়ের মুখোমুখি)


এটাই দস্তুর। আপনার সময়টা হচ্ছে সুমিষ্ট এক পিঠা - যেটার স্বাদ আপনি ছাড়া আর সব্বাই পাবে। জীবনটা যদি একটা চর হয়, তবে মধ্যবয়সে সেই চরের প্রতিটা ইঞ্চি জমি একদম বেদখল হয়ে যাবে। 
এমনই এক হাঁসফাসময় দিনে আমি হঠাৎ মধ্যবয়সকে দেখতে পেলাম চোখের সামনে। মানসচক্ষে নয় ভাই – একদম এই চর্মচক্ষে। বেশিদিন আগের কথা নয়। বিরাট দল-বল নিয়ে গিয়েছিলাম ক্যানাডার ভ্যাঙ্কুভার শহর। সেই মেঘের দেশের উত্তরে আছে এক ঝুলন্ত কাঠের সেতু। সেই সেতুর নাম ক্যাপিলানো সাসপেশন ব্রিজ। সেতুর নিচে হা-হা করছে খাদ। মধ্যবয়সের মতোই সেই সেতুতে নড়াচড়ার বেশি সুযোগ নেই – আর পাটাতন সর্বদাই দোদুল্যমান। দুইপাশে আছে দুই ধরণের আকর্ষণ। ঠিক যেন মধ্যবয়সের রূপক গল্প হয়ে ঠায় দাঁড়িয়ে আছে সেই সেতু। 
সেই থেকে মধ্যবয়সটা আমার কাছে একটা লম্বা সরু সেতুই মনে হয়। এর একপাশে আছে শৈশব, কৈশোর আর যৌবন। অন্যপাশে আছে বার্ধক্য। দুটোই হতে পারে সমান আবেদনপূর্ণ। আপনি কার ডাকে সাড়া দিবেন সেটা তো আপনার বিবেচনা। আমার সব বন্ধুবান্ধবই বর্তমানে সেই সেতুতে দাঁড়িয়ে আছে। কেউ কেউ তাকিয়ে আছে সামনের দিকে। অবসরে তারা ধর্মের বই পড়ে, ঈশ্বরের নৈকট্য কামনা করে...নিয়ত সঞ্চয় করে অদেখা পূণ্য। এ যেন ধীরলয়ে বার্ধক্যের প্রস্তুতি। 


ও পারেতে সোনার কূলে আঁধারমূলে কোন্ মায়া
গেয়ে গেল কাজ-ভাঙানো গান।
নামিয়ে মুখ চুকিয়ে সুখ যাবার মুখে যায় যারা
ফেরার পথে ফিরেও নাহি চায়,
তাদের পানে ভাঁটার টানে যাব রে আজ ঘরছাড়া---
সন্ধ্যা আসে দিন যে চলে যায়।
(দিনের শেষে - রবীন্দ্রনাথ ঠাকুর)


আবার কেউ কেউ আমারই মতো তাকিয়ে থাকে শৈশবের দিকে। হঠাৎই দূরে এক অভিমানী বালকের দেখা পায় তারা...মনে হয় শৈশবের গল্প সমেত সেই ছোকরাকে ছুঁয়ে দেওয়া যাবে...সেই গল্প, ছবি, আলো-ছায়া আর গন্ধ যেন হার মানিয়ে দেয় ক্রমশ অগ্রসরমাণ বার্ধক্যকে। হঠাৎই উপলব্ধি হয় - শৈশবের চেয়ে বড় সত্য আর এই জীবনে নেই। মধ্যবয়সে এসে আমি যেন সেই সত্য আঁকড়ে ধরি...নিচে কম্পমান পাটাতন, নড়ার জায়গাও নেই তেমন...তবুও...


নীরবতার অপর পারে সন্ধে নামার একটু আগে
বয়স হচ্ছে বলেই বোধহয় হাটতে হাটতে একলা লাগে;
সন্ধে নামার সময় হলে, পশ্চিমে নয়, পূবের দিকে,
মুখ ফিরিয়ে ভাবব আমি কোন দেশে রাত হচ্ছে ফিকে...
(বয়স আমার – কবীর সুমন) 


আজকের ছবিঃ ক্যাপিলানো সাসপেনশন ব্রিজ

বোনাস হিসাবে জুড়ে দিলাম সময় নিয়ে পিংক ফ্লয়েডের গান।

###



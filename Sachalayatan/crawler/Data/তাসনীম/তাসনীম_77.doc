এই লভিনু সঙ্গ তব...



আমি সচল পড়ি অনেকদিন ধরেই। প্রথম প্রথম যাঁদের লেখা পড়তে আসতাম তাঁদের মধ্যে অন্যতম ছিলেন মুহম্মদ জুবায়ের। উনার লেখা পড়েই জেনেছি যে উনি ডালাসে থাকেন। আমার শহর অস্টিন থেকে ডালাস খুব দূরে নয়, ওখানে বন্ধুবান্ধব আছে বিস্তর, মাঝেসাঝে যাওয়াও পড়ে। জুবায়ের ভাইয়ের মেয়ে ডোরা অস্টিনের ইউনিভার্সিটিতে (যেটা ইউটি অস্টিন বলে সবাই) পড়তে আসবে, জুবায়ের ভাই এটা নিয়ে একটা লেখা লিখেছিলেন, যেটা এখনো মাঝে মাঝে মনে পড়ে। তারপরেও আমার উনার সাথে দেখা বা কথা হয়নি। অন্তর্জালে বাংলা লেখা খুব জটিল কাজ মনে হত, তাই কোনদিন মন্তব্য করা হয়ে উঠিনি, আর আমার ব্যক্তিগত অন্তর্মুখিতা ভেদ করে কখনও উনাকে বলা হয়নি যে আমি উনার লেখার একজন বিরাট ভক্ত। উনার চলে যাওয়ার খবরটা আমি এই ব্লগ থেকেই পাই, গভীর দুঃখের সাথে একটা আক্ষেপও ছিল যে সুযোগ থাকার পরেও দেখা হয়নি কখনও। বাংলা লেখা এখন অনেকই সহজ মনে হয়, নিজেও টুকটাক লেখা শুরু করেছি কয়েকমাস হল। 
প্রতি বছরের মত এ বছরও মার্চের ১৩ তারিখ থেকে ২১ তারিখ পর্যন্ত টেক্সাসের সবগুলো স্কুল বন্ধ, যেটাকে স্প্রীংব্রেক বলে এরা। অফিস থেকে দুইদিন ছুটি নিয়ে ধারে কাছে বেড়িয়ে আসার প্ল্যান ছিল। যাওয়ার আগে আগে একটা ছোট ই-মেইল পেলাম মেহবুবা জুবায়ের ভাবীর কাছ থেকে। উনি  স্প্রীংব্রেকে অস্টিনে আসবেন মেয়ের কাছে, আমার লেখা থেকে জেনেছেন যে আমিও এখানে থাকি, দেখা হতে পারে। আমি সাথে সাথে রাজী, জুবায়ের ভাই মেয়ের কথা অনেক জায়গায় লিখেছেন, বাবাকে নিয়ে ডোরার একটা ইংরেজি লেখা সচলে এসেছিল, আমার অতিপ্রিয় পোস্ট ওটা। মেহবুবা ভাবীও সচলে লেখেন মাঝে মাঝে। দেখা গেল উনি অস্টিনে আসবেন আমি ফেরার পরে তাই কোথাও কোন অসুবিধা নেই। ভাবী আমার শিশুপালন লেখা পড়েছেন, আমি খুবই প্রীত হলাম যে উনি পছন্দ করেছেন আমার লেখা, এই লেখার দুই নায়িকা আর নায়িকার মায়ের চরিত্রের অভিনেত্রীকেও তিনি আনতে বললেন সাথে করে। আমি পার্শ্ব চরিত্রে আছি এই সিরিজে, সুতরাং পুরো ইউনিটই যাব উনার মেয়ের এপার্টমেন্টে। 
আমি মার্চের ১৮ তারিখে সন্ধ্যায় সদল বদলে রওনা দিলাম ডোরার বাসায়। অস্টিন খুব বড় শহর নয়, তবে টেক্সাসের ছোট শহরও বেশি ছোট নয়, আমার বাসা থেকে ডোরার বাসায় প্রায় ২২ মাইল দূরে হবে। এই দূরত্ব কিছুই না, মাত্র ৩০ মিনিটেই পৌঁছানো যায়। সন্ধ্যা সাড়ে আটটা নাগাদ পৌঁছে গেলাম ডোরা মহলে। আমার মেয়েদের প্রিয় কার্টুন চরিত্র ডোরা দ্য এক্সপ্লোরার, ওরা ডোরা আপুকে দেখার জন্য অস্থির হয়ে আছে। ভাবী এপার্টমেন্টের সামনেই ছিলেন, দেখা হতেই বহুদিনের পরিচিতের মত ব্যবহার করলেন। ভাবীকে দেখে আমি চিনতে পারলাম, উনার এবং জুবায়ের ভাইয়ের সাথে আমার ২০০২ সালে একবার সাক্ষাৎ হয়েছিল, ডালাসের একটা হাসপাতালে, আমার একবন্ধু অসুস্থ হয়ে চিকিৎসা নিচ্ছিল। ডালাসে আমার এক বন্ধুর পরিবারের বেশ ঘনিষ্ঠ উনারা। ভাবী মিষ্টি বানিয়ে এনেছিলেন হাসপাতালে, যার বেশির ভাগই আমার পেটেই গিয়েছিল। আমি একজন কৃতজ্ঞ পেটুক (ভোজনরসিক বলা যায় ভদ্রতা করে), কারো রান্না পছন্দ হলে দীর্ঘদিন মনে রাখি। আমার প্রথম আক্ষেপটা দূর হয়ে গেল, জুবায়ের ভাইকে আমি মীট করেছি, যদিও লেখক হিসাবে নয়, অনেকটা বড়ভাইয়ের মত, এটাও কম কি?
ভাবী অনেক সুস্বাদু রান্না করে রেখেছিলেন, আমরা বিনাবাক্যব্যয়ে সেটা সদব্যবহারে লেগে গেলাম। ডোরা কাজে ছিল কিন্তু অর্ণব বাসাতেই ছিল। অর্ণব বেশ মুখচোরা ছেলে, ভেতরের ঘরে বসে রইল। আমার কন্যারা ডোরা আপুর অপেক্ষায়, আমরা গল্প করছি অনেক বিষয় নিয়ে। ডালাসের বাংগালী সমাজ থেকে বাংলাদেশ নিয়ে অনেক গল্প হল। সচলও নিয়েও অনেক আলোচনা হল, মুক্তিযুদ্ধ নিয়ে আলাপ হল, সেই আলাপে যাচ্ছি না আর। ভাবীকে জিজ্ঞেস করলাম জুবায়ের ভাইয়ের সাথে কিভাবে পরিচয় হল, ভাবী জানালেন উনি এই বিষয়ে সচলে লিখবেন, ফর দ্য রেকর্ড এটা আমি জানিয়ে রাখলাম আপনাদের। 
কিছুক্ষণ পরেই ডোরা কাজ থেকে ফিরে আসল। ছোটখাট গড়নের মেয়ে, আত্মবিশ্বাসের ছাপ চোখেমুখে। এদেশে বড় হয়েও বাংলা বলে একদম পরিস্কার। বাংলা লিখতে পারে একটু একটু, পড়তেই যা অসুবিধা। অস্টিন তার দারুন পছন্দের শহর (আমার নিজেরও), ডোরা ইউটি অস্টিনের জার্নালিজম বিভাগে পড়ে, ওদের ডিপার্টমেন্ট আমেরিকার অন্যতম সেরা। ডোরার সংগে একদম সাদামাটা আর আটপৌরে কথা বলতে বলতে আমি জুবায়ের ভাইয়ের সাক্ষাত আবারো পেলাম, এবার তাঁর লেখক সত্তার,  এই জুবায়ের ভাই আর বাংলায় লিখবেন না হয়ত, তবে আরো বড় একটা পাঠককুল অপেক্ষা করেছে নতুন মুহম্মদ জুবায়েরের  জন্য। নাহ, জুবায়ের ভাই হারিয়ে জাননি, উনি রয়ে গেছেন জনান্তিকে, যথাসময়ে উনাকে পাব আমরা। আমার আর আক্ষেপ নেই, জুবায়ের ভাই কাছেই আছেন, আমার এই শহরেই। বেশ অদ্ভুত একটা ভালো লাগার অনুভূতি নিয়ে ফিরলাম, হ্যাপিনেস যে আসলেই স্টেইট অফ মাইন্ড। আমাদের শুধু দরকার সেই মনটাকেই তৈরি করা। 
সেই সন্ধ্যার দুটো ছবি শেয়ার করলাম আপনাদের সাথে। প্রথম ছবিতে বাম থেকে -- শিশুপালনের দুই শিশু, অর্ণব, ডোরা, আমার বেটার হাফ, মেহবুবা জুবায়ের ভাবী। 
(এই লেখা এবং ছবি মডারেশন কিউতে দেওয়ার আগে মেহবুবা জুবায়ের ভাবীর থেকে অনুমতি নিয়েছি)




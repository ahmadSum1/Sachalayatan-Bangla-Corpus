মার্কিন মুল্লুকে-৮:  প্রক্ষালনকক্ষ





বাথরুমকে যে বাংলায় প্রক্ষালনকক্ষ বলে সেটা আমি আমেরিকায় না আসলে জানতে পারতাম না। একটু চিন্তায় পড়ে গেলেন কি? দাঁড়ান খুলে বলি। সারাজীবন ধরে মানুষকে এয়ারপোর্টে বিদায় জানাতে এসেছি - লোকজন চোখ-টোখ মুছে ভেতরে ঢুকে যাওয়ার পরে আমিও বাসে করে ফার্মগেটে ফিরে গেছি। এয়ারপোর্টের ভেতরে জীবনেও ঢুকতে হয় নি। প্লেন ছাড়াও ওতে আর কি কি আছে সেটা জানা ছিল না। প্রথমবার ঢোকা হলো আমেরিকাতে আসার উছিলায়। এতোদিন পর্যন্ত আমেরিকা গমন নাটকের অবসান হতো এয়ারপোর্টের সামনে থেকে - এই প্রথম নিজে নায়কের চরিত্র পাওয়াতে ভেতরের ব্যাপারগুলোর খুঁটিনাটি সব চোখে পড়ল।
ইমিগ্রেশন-টেশন পার হয়ে একদম প্লেনে চড়ার আগে আমার বাথরুম পেয়ে গেলো। ছোট প্রয়োজনও জীবনে অনেক বড় আকার ধারন করতে পারে। ইমিগ্রেশন এরিয়ার ভেতরে সব্বাই মুখ চোখ খুব শক্ত করে রাখে। যাত্রী, কাস্টমস অফিসার, অথবা ঘর পরিস্কারের লোকজন – কারও মুখে কোনো হাসি নেই। দেখে মনে হয় একটু পরেই সবাই পুলসিরাত পাড়ি দেওয়ার জন্য প্রস্তুত হচ্ছে। ভাই বাথরুমটা কোন দিকে? এই প্রশ্নটা মনে হয় বিরাট বড় একটা বেয়াদপি। 
সে যাই হোক, অনেক খুঁজেপেতে একটা বাথরুম আমি আবিষ্কার করলাম। বাংলাদেশের যে কোন জায়গার বাথরুমের তুলনায় এই বাথরুম অনেক অনেক মানসম্মত নিশ্চিত, সম্ভবত এর সাথে দেশের মান-ইজ্জতের একটা প্রশ্ন জড়িত আছে এই জন্যই। এর আগে পর্যন্ত নিউমার্কেট পাবলিক টয়লেট পর্যন্ত আমার দৌড় ছিল, দেশ ছাড়া আগের মূহুর্তে এমন চমৎকার একটা বাথরুম দেখে বুকটা গর্বে ভরে গেল। তখনো পর্যন্ত ইউনুস সাহেব নোবেল প্রাইজ পাননি, আমরা ঠিকঠাক জানতামও না কি নিয়ে গর্ব করতে হয়, অনেক আজে-বাজে জিনিস নিয়ে গর্ব করে ফেলতাম। 
বিস্ময়করভাবে আমি দেশ ছাড়ার মিনিট বিশেক আগে জানতে পারলাম বাথরুমের ভালো নাম প্রক্ষালনকক্ষ। এয়ারপোর্টের বাথরুমের দরজায় বাংলাতে লেখা এই নাম। রীতিমত ভক্তি উদ্রেককারী একটি নাম। আমি বাংলা ভাষার দেখভালের দায়িত্বে থাকলে বাথরুমের মতো কোন জায়গার এইরকম “জ্যাডাপহ” নাম দিতে সাহস করতাম না। 
মার্কিন দেশের এয়ারপোর্ট থেকে আমাকে বাল্যবন্ধু আমাকে তুলে নিয়ে গেলো তার ছোট্ট অ্যাপার্টমেন্টে। এর আগে প্লেনে বাথরুম সেরে এসেছি, যতবড় প্লেনই হোক না কেন, প্লেনের বাথরুমের ক্ষুদ্রতার বিষয়ে কারও কোন দ্বিমত থাকার কথা নয়। কোন একটা মুভিতে প্লেনের বাথরুমে নায়ক-নায়িকাকে ভালোবাসা করতে দেখেছিলাম (এইসব ছবি যুবসমাজের অধঃপতনের কারণ)। চলচ্চিত্র আমাদের কতো ভুল শেখায় সেটা প্লেনের বাথরুমে গিয়ে বুঝলাম। 
যাই হোক বন্ধুর বাসা থেকে তার ডিপার্টমেন্টের অফিসে গেলাম। আমেরিকায় আসার উত্তেজনায় বেগটা টের পাইনি। ডিপার্টমেন্টে গিয়ে প্রবল নিম্নচাপ অনুভব করলাম। একটু আসছি বলে দ্রুতই ঢুকে গেলাম হাতের সামনের প্রক্ষালনকক্ষে। 
ঢুকেই আমার চোখটা জুড়িয়ে গেল। চমৎকার ছিমছাম একটা কামরা। একটা চেয়ার আছে বসার জন্য। দাঁড়িয়ে কর্ম সম্পাদন করার কোনো ব্যবস্থা নেই। কি আশ্চর্য!!! আমি জানতাম না যে এই দেশের লোকেরা দাঁড়িয়ে দাঁড়িয়ে বর্বরের মতো কাজ সারে না। এতোদিনেও কেউ বলে নি। এই কারণেই এই দেশ এতো উন্নত হয়েছে। অথচ আমাদের দেশে হাটে-মাঠে-ঘাটে মানুষকে এই কাজ করতে দেখা যায়। মানুষের দোষ দিয়ে লাভ নেই, আমি নিজেও উপায়ন্তর না দেখে গ্রীন রোডের পাশের এক গলিতে দাঁড়িয়ে গেছি, কাজের মধ্যপথে পাশ দিয়ে বন্ধুর ভাই আর ভাবি না দেখার ভান করে হেঁটে গেছে। মার্কিন দেশের প্রথম বিস্ময় আমার কাছে ছিল সেই বাথরুম। খুবই আশ্চর্যের বিষয় যে বাথরুমের এককোনে রাখা আছে...যেটাকে বলে মেয়েদের স্যানিটারি দ্রব্যাদি। 
কোথাও কিছু একটা ভুল হয়েছে এই টের পাওয়ার সাথে সাথেই আমি একলাফে বাইরে। প্রক্ষালন কক্ষের দরজার একটা মেয়ের ছবি দেওয়া, কাছেই কঠিন মুখ করে দাঁড়িয়ে আছে বন্ধুবর। 
"এই গাড়ল, ইডিয়েট – এইটা মেয়েদের বাথরুম দেখলি না?" 
গ্রীষ্মকালের রাতের বেলা প্রায় ফাঁকা ক্যাম্পাসে ওই ঘরের প্রকৃত মালিকেরা কেউই উপস্থিত ছিলেন না। আমিও অপাত্রে বর্ষণ করে আসলাম কোন ঝামেলা ছাড়াই। 
তবে আমার একটি সংগ্রামী স্মৃতি মনে পড়ে গেল। প্রকৌশল বিশ্ববিদ্যালয়ে আমরা তড়িৎকৌশলের ছাত্র ছিলাম। প্রথম এবং দ্বিতীয় বর্ষ নিজের ডিপার্টমেন্টে ক্লাস করার সুযোগ পাই নি, আমাদের আগের দুটো ব্যাচ একযোগে ক্লাস শুরু করেছিল, সেই কারনে সবগুলো ক্লাসরুম ব্যস্ত থাকতো। প্রথম দুই বছর ক্লাস করেছিলাম পুরানো একাডেমিক ভবন নামে এক মিউজিয়ামে। তৃতীয় বর্ষে এসে নিজের বিভাগে স্থায়ী হয়েছি। 
দালানটার নাম ছিল ইএমই ভবন, নাম যতটুকুই গম্ভীর ভেতরের অবস্থাই ততই করুণ। ছয়তলা ভবনে কোনো লিফট নেই। হাঁফাতে হাঁফাতে পাঁচতলায় ওঠার পরে দেখা যায় কালো রঙের একটা বাক্স। ওতে লেখা “লিফটের জন্য দানবাক্স”। কয়েকদিনের মধ্যেই সহপাঠিনী মেয়েদের কাছে শুনলাম ইএমই ভবনে কোনো মেয়েদের বাথরুম নেই। আবেগের মতো বেগের বহিঃপ্রকাশও মেয়েদের জন্য বারণ। বাথরুম করতে হলে প্রথমে সিঁড়ি বেয়ে নিচে নামতে হবে, তারপর উলটো দিকে পুরকৌশলভবনের পাঁচতলায় উঠতে হবে। ওদের লিফট আছে, কিন্তু মাঝে মাঝে হেঁচকি তোলে সেটা। 
আমাদের ব্যাচের মেয়েদের নেতৃত্বে শুরু হলো আন্দোলন। সেই আন্দোলনে তড়িৎ ও যন্ত্রকৌশলের মহিলা শিক্ষকরা একাত্বতা প্রকাশ করলেন। উপাচার্যের কার্যলয়ের সামনে মেয়েদের মিছিল গেল। আমি এক আন্দোলনরত একসহপাঠীনিকে মজা করার জন্য সেই মিছিলে বদনা নিয়ে যেতে বলেছিলাম – সমস্যা একটু বাস্তবতা ছোঁয়া পেত আরকি। সেই রসিকতা বেশি ভাত পেলো না। 
আন্দোলনের একপর্যায়ে তিনতলার দক্ষিণদিকের বাথরুমটা মেয়েরা ছিনিয়ে নিল। দুইদিন আগেও যেটা আমাদের দখলে ছিল সেটা অতিদ্রুতই দখল করে নিলেন ছাত্রীরা। ঢাকা কলেজের দেওয়ালে লেখা ছিল “শিক্ষা সুযোগ নয় অধিকার”, এবং “অধিকার আদায় করতে নিতে হয়”। জন্মাবধি দেখছি আমাদের জনগন প্রতিটি অধিকারের জন্য সংগ্রাম করছে - ভাত, বিদুৎ, পানি, গণতন্ত্র থেকে শুরু করে প্রক্ষালন কক্ষের জন্যও। আজকে ইএমই ভবনে মেয়েদের কমনরুমের ভিত্তি সেই সময়ে রচিত হয়েছিল। 
মার্কিন দেশের প্রথম রজনীতে মেয়েদের বাথরুম থেকে বের হয়ে আমার রীতিমত দুঃখই পেল। আমি এই দেশের ঝকঝকে তকতকে রাস্তা, সুরম্য অট্টালিকা, বিশাল গাড়ি, ঝলমলে দোকানপাট দেখে মুগ্ধ হই নি বরং এদের বাথরুমের সহজলভ্যতা দেখে ঈর্ষা হয়েছে। মনে পড়ে গেল সংসদ ভবন এলাকায় এক বন্ধুর বাড়িতে বিকালে আড্ডারত অবস্থায় এক যুগল এসে বিব্রত মুখে জিজ্ঞেস করেছিল, ভাই আপনাদের বাথরুমটা একটু ব্যবহার করা যাবে? ব্যবহার করার মতো পরিস্কার টয়লেট দেশে বিরল, পুরুষ যত্রতত্র দাঁড়িয়ে যেতে পারেন, কিন্তু মেয়েরা? 
এরপর কিছু দিন কেটে গেছে। আমি নতুন চাকুরি শুরু করেছি। রবিবার সকালে একবন্ধু ফোন করে অনুরোধ করল তাকে তিন ঘন্টা দূরের একটা শহরে পৌঁছে দিতে হবে। আমাকে পরদিন অফিস করতে হবে, সুতরাং আমার জন্য ছয় ঘন্টার পথ। আরো দুই তিনজন পথের সাথীও জুটে গেল। গাড়িতে উঠেই আমি সতর্কবাণী দিয়ে দিলাম – নো বাথরুম ব্রেক – তিন ঘন্টা যাওয়া, এক ঘন্টা লাঞ্চ, তিন ঘন্টা ফেরা। বাথরুম খোঁজার সময় নেই। সব্বাই কেমন যেন পাংশু মুখে তাকালো আমার দিকে, একটা অনুচ্চারিত উসখুস টের পেলাম। 
চল্লিশ-পঞ্চাশ মিনিট চলার পর আমার নিজেরই কেমন যেন লাগতে শুরু করল। মনে হলো একটু হালকা হয়ে নিলেই ভালো। গাড়ির ড্রাইভার আর প্লেনের পাইলটের একই ভূমিকা। চলন্ত বাহনে তিনিই রাজা - যেটা বলবেন সেটাই আইন। মুহুর্তেই আমি সিএমএলএ (চিফ মার্শাল ল' অ্যাডমিনিস্ট্রেটর নয়, ক্যানসেল মাই লাস্ট অ্যানাউন্সমেন্ট) হয়ে গেলাম – আগের আইন বাতিল করে বাথরুম বিরতির জন্য প্রস্তুত হতে বললাম সবাইকে। দেখা গেল হাইওয়ে থেকে নেমেই বাথরুম সমেত একটা গ্যাস স্টেশন। অতি দ্রুত কাজ সেরে নিলাম। কিন্তু আইনভঙ্গের ব্যাপারটা খুবই ছোঁয়াচে। দেখা গেল বিভিন্ন সময়ে লোকজনের বিভিন্ন বেগ হচ্ছে এবং তারাও প্রত্যেকেই বিরতি দাবী করছে। খুবই আশ্চর্যের বিষয় প্রতিবারই দুই-তিন মিনিটের মধ্যে প্রক্ষালণ কক্ষের সন্ধান মিলছে। সেই সফরের পর থেকে আমি এই দেশকে প্রক্ষালনবান্ধব (toilet friendly) দেশ বলে ঘোষণা করেছি। 
মার্কিন দেশে কোনো কিছুই দৃশত্য মাগনা নয়। বিশেষত চিকিৎসা সেবা সাধারণ মানুষের নাগালের বাইরে, কয়েক ঘন্টা হাসপাতালের জরুরী বিভাগে থাকলে হাজার খানেক ডলার বিল আসবে, সেই হিসাবে বাথরুম ব্যবহার করলে কিছু ফি লাগা উচিত – কিন্তু কোন এক অজানা কারণে এই সার্ভিস একবারে ফ্রি। রাস্তার মোড়ে মোড়ে গ্যাস স্টেশনে বেশ চলনসই বাথরুম আছে এবং সেগুলো ব্যবহার করতে কোন খরচ নেই। হাইওয়েতে রেস্ট এরিয়া এবং একটু পর পর গ্যাস স্টেশন মিলবে যদি না একেবারে জনবিরল জায়গা না হয়। হার্টের অপরেশন তো প্রতিদিন করছেন না, কিন্তু যেটা প্রতিদিন করছেন সেটা এরা বিনে পয়সাতেই করতে দেয়। 
সেই থেকে আমার ধারণা জন্মেছে যে এই মুল্লুকের মানুষের কাছে অন্ন-বস্ত্র-বাসস্থান-চিকিৎসার চেয়ে টয়লেটের অধিকার অনেকবেশি গুরুত্বপূর্ণ। আমার প্রাক্তন বস কিমের একটা গল্প শুনে সেই ধারণা বিশ্বাসে রূপ নিল। 
কিম তখন নতুন চাকরি শুরু করেছে। আশির দশকের শুরু। কিমের দলে ১৫/১৬ জন কাজ করে। এর মধ্যে একটি লোক একটু অদ্ভুত প্রকৃতির। পুরুষ মানুষ হলেও তার পোষাক-আষাক মেয়েদের মতো। একদিন হঠাৎ লোকটা জানালো যে সে অচিরেই মেয়ে হয়ে যাচ্ছে - এইজন্য সে একটা অপরেশনও করাবে (সেটা কি অপরেশন আন্দাজ করতে পারি) এবং সেই লোক দাবী করে বসল যে সে আর পুরুষদের টয়লেট ব্যবহার করবে না। মেয়েদের বাথরুম ব্যবহার করার অনুমতি চাইল সে। মনের ভেতরে সে নাকি নারী...অপরেশন করে ঝামেলাগুলো বাদ দিয়ে দিলে সে বাইরেও নারী হয়ে যাবে। ওটা মাত্র সময়ের ব্যাপার। মার্কিন দেশে অনেক অদ্ভুত ব্যাপার ঘটলেও এতে বেশ তোলপাড় হলো। অফিসের মেয়েরা বেঁকে বসল, ওই লোককে তারা তাদের বাথরুমে দেখতে চায় না। এদিকে সেই অদ্ভুত লোকটাও পুরুষ মানুষদের বাথরুমে আর যেতে চায় না। শেষ পর্যন্ত এই পরিস্থিতি নিয়ন্ত্রণে আনতে ওই লোকটার জন্য আলাদা একটা বাথরুম বানিয়ে দিতে হলো। 
এই গল্পটা থেকে আমি যেই মোরালটা পেলাম, সেটা হলো -এই জাতি বাথরুমের জন্য অনেক দূর যেতে পারে। স্বাস্থ্যসেবা নিয়ে এদের অতো মাথাব্যথা নেই, থাকলে আজকে বিনে পয়সায় দাঁত তোলা যেত। 
প্রক্ষালনের গল্প দীর্ঘ থেকে দীর্ঘতর হয়ে যাচ্ছে। পুরানো একটি গল্প দিয়ে শেষ করি। এরশাদের আমলে সব কিছুর নাম দেওয়া হচ্ছিল এরশাদের নামে। এরশাদ আর্মি স্টেডিয়াম, এরশাদ নগর...প্রতিটি নামকরণের সাথে সাথেই এরশাদকে প্রচুর গালাগাল দিতো মানুষজন। এরশাদ একই সময়ে “পল্লীবন্ধু” নিকটা নেন, ওই নামটাও ছড়িয়ে পড়ছিল। এরশাদের সুকঠিন শাসন সর্বত্রই বিরাজমান – শুধু বিশ্ববিদ্যালয় এলাকা বাদে। দেশের একমাত্র মুক্তাঞ্চল ছিল ওটা। এমনি এক গোলমেলে সময়ে প্রকৌশল বিশ্ববিদ্যালয়ের একটি হলের বাথরুমের নাম ছাত্ররা করে দিল “রওশন এরশাদ শৌচাগার"...সীমিত সম্পদের এই নিদারুণ ব্যবহার কি আর কেউ পারবে করতে? এতো লক্ষ লক্ষ টয়েলেটের দেশ আমেরিকা, একটার নামও কি হেনরি কিসিঞ্জারের নামে হয়েছে? অথবা জর্জ বুশ? অথবা রিচার্ড নিক্সন? 
বেঁচে থাকুক আমাদের ভাঙাচোরা টাট্টিঘর আর সুনিপুন রসবোধ।  

###


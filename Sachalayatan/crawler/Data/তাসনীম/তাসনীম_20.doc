শিশুপালন-১৪





নায়কঃ
“আব্বু পেঙ্গুইনের টামির রং কি?” 
আমি ঘুম জড়ানো গলায় উত্তর দেই - “পিংক”। এটা মেয়ের প্রিয় রং, পারলে দুনিয়া সে মুড়িয়ে দেয় এই রঙে। ছেলেদের রঙ হচ্ছে নীল আর মেয়েদের রঙ হচ্ছে গোলাপি, এটাই এই দেশে প্রচলিত ধারণা। সবাই মিলে এই গোলাপী রঙের স্তুপ ঢুকিয়ে দেয় মেয়ে বাচ্চাদের মাথার ভেতর। ছেলে আর মেয়ের বিভাজন মার্কিনিদের চেয়ে বেশি কারো পক্ষে করা সম্ভব বলে আমার মনে হয় না।
তবে দুঃখের বিষয় আমার এই উত্তর মেয়ে গ্রহন করল না। 
“ইউ আর সিলি আব্বু, ইট ইজ ব্ল্যাক অর হোয়াইট...জাস্ট ক্যান্ট রিমেম্বার নাউ...”
“পেঙ্গুইনের টামির রঙ হচ্ছে কালো”। 
উত্তর দিয়ে আবার ঘুমাতে যাই। বাবাদের পক্ষে মেয়েদের মুগ্ধ করা জটিল নয়। মেয়েদের মুগ্ধ করার কঠিন দায়িত্বটা পড়ে তাদের প্রেমিকদের ওপর। বহু কাঠখড় পুড়িয়ে যখন একশ আটটা নীল পদ্ম জোগাড় হয় তখন সেগুলোকে তাদের কাছে আর বিরাট ব্যাপার মনে হয় না। প্রেমিকের চাকরির চেয়ে বাবার চাকরিটা ঢের সহজ। 
“আব্বু, আব্বু, হোয়াট হ্যাভ ইউ ডান?” - মেয়ের আর্ত চিৎকার ভেসে আসে এইবার। 
“কেন আবার কি অসুবিধা হলো?” ঘুমটা প্রায় কেটেই গেছে আমার। 
“পেঙ্গুইনের টামি ব্ল্যাক না হোয়াইট...ইউ রুইনড মাই পিকচার, আমি এখন গুগল করে দেখছি ইট'স হোয়াইট...হাউ কুড ইউ ডু দ্যাট?'' পেঙ্গুইনের মধ্যপ্রদেশে ভুল রঙের শোকের মাতমে বাড়ি কাঁপতে থাকে।
এই ভুল অশোধনযোগ্য নয়। আমরা নতুন একটা পেঙ্গুইনের ছবি আঁকি, এইবার বুক, পেট, মাথা সবই গুগলের পরমার্শ মেনে রঙিন করি। মেয়ের মুখে দ্রুত হাসি ফুটে। বাবার চাকরিটা খুব জটিল নয়। 
পেঙ্গুইন পর্ব শেষ হলে নতুন পর্ব শুরু হয়। 
“আব্বু ক্যান ইউ ফিক্স মাই ইউনিকর্ন নাউ? ওর ডানা ভেঙে গেছে...” 
আমি জীবনে কখনো ইউনিকর্ন মেরামত করি নি। দেখলাম এই বিষয়ে গুগল সাহেবও কিছু জানেন না। পৃথিবী খুব কম আদম সন্তানকেই ইউনিকর্নের ডানা মেরামত করতে হয়েছে। ডানাটা হাতে তুলে নিয়ে দেখলাম খুব মারাত্মক আঘাত নয় সেটা। প্রবল বেগে চাপ দিতেই ইউনিকর্ন মহাশয় আগের চেহারা ফেরৎ পেয়ে যান। 
“হাউ ডু ইউ নো এভরি থিং?” বিস্ময়টা আর চাপা থাকে না। 
“ক্যান ইউ ফিক্স মাই মারমেইড নাউ?”
পেঙ্গুইন আঁকতে পারে যেই লোক, সেই লোক আবার ইউনিকর্নের ডানাও সারাতে পারে। এমনি সেই একই লোক ছয়ের সাথে সাত যোগ করলে কতো হয় সেটাও জানে, জ্বরের ওষুধও অজানা নয় তার, ঘুমাতে অসুবিধা হলেও তাকে ডাকা যায়। তার উচ্চতা পর্বতের মতো, প্রখর রুদ্রের মতো তার ফিগার, রাতে বাতি ছাড়া নিচতলায় নেমে যাওয়ার মতো সাহসী সেই ভদ্রলোক। 
কে সেই লোক? আরে না...আব্দুল জলিল অনন্ত নয় সে, আপনিও চেনেন তাকে। আপনার নিজেরো একটা আছে...আমারও আছে। সেই লোকটার নাম হচ্ছে বাবা। 
অফিসে মাথা কুটে মরেও প্রমোশন মিলছে না? স্ত্রীর মন পাচ্ছেন না? আপনার গল্প শুনে বন্ধুরা কেউই মুগ্ধ হচ্ছে না? আপনি ভুল জায়গায় শক্তি ক্ষয় করছেন। অতি সামান্য কাজ করেই হিরো হয়ে যাওয়ার এই সুযোগ আর কোথাও পাবেন না। নিমিষেই হয়ে যেতে পারবেন স্টিভ জবস অথবা টম ক্রুজ। জীবনে অন্য যতগুলো চাকরি করেছি তাতে এতো অল্পে কেউই কাজে-কর্মে মুগ্ধ হয় নি। 
তবে বাচ্চারা বড় হতে থাকে আর সমস্যাগুলোও যোগ-বিয়োগ-গুন-ভাগের সীমানা ছাড়িয়ে সেকেন্ড অর্ডার ডিফারেন্সিয়ালের মতো জটিল আকার ধারন করে। সেগুলোর সমাধান আর এক সময়ে বাবা দিয়ে হয় না। নিজের বুদ্ধি আর সাহস লাগে। কিভাবে দেই সেই সাহস? 
হঠাৎই জবাবটা পেয়ে গেলাম। মেয়ে কাছ থেকেই। 
“আব্বু বলতো, হোয়াট ইজ দ্য মোস্ট পাওয়ারফুল থিং ইন দিজ ওয়ার্ল্ড?” 
আমি বিরাট বিরাট সব মরণাস্ত্রের তালিকা দেই। ওগুলোর ডাকনাম হচ্ছে “উইপেনস অফ মাস ডিস্ট্রাকশন”। 
“নো আব্বু - ইউ আর সিলি - দ্য মোস্ট পাওয়ারফুল থিং ইজ ট্রু লাভ'স কিস...হি হি হি...আমি এনচ্যান্টেড মুভিতে দেখেছি...হি হি হি...”
হঠাৎই আমি দুনিয়ার সবচেয়ে শক্তিশালী জিনিসের সন্ধান পেয়ে যাই। ভালোবাসার চেয়ে বলশালী আর কিছুই নেই – ওটা থাকলেই বুকে সাহস থাকে আর বুকে সাহস থাকলেই সকল সমস্যার সমাধান মেলে, সেটা ভেক্টর ক্যালকুলাসের মতো জটিলই হোক না কেন। ভালোবাসার শক্তি রুখতে পারে এমন অস্ত্র কই? 
আপনি কবে যোগ দিচ্ছেন আমাদের দলে? 

কল্পনাঃ
“আব্বু হোয়াট ইজ সেক্সি?” 
নাহ ... এটা আমার দোষ নয়। আমার মুখে এটা শুনেনি, দেশের নিউজ দেখে মাঝে মাঝে রাগারাগি করে দুই-একটা গালাগাল দেই ঠিকই, কিন্তু আমি বাংলা ভাষা ছাড়া অন্য ভাষাতে খারাপ কথা বলি না। আর এই শব্দটাকে এই দেশে মনে হয় তেমন খারাপও ভাবে না কেউ। 
কিন্তু এটা শিখিয়েছে বোকা বাক্স। তাকে যত বোকা ভাবি তত বোকা নয় সে। বাচ্চাদের মাথায় ঢোকার অনেক অনেক কৌশল জানা আছে তার। যখনই এই ধরণের প্রশ্ন আশা শুরু করে দেবে তখনই বুঝতে হবে নিয়ন্ত্রণের সময় এসেছে। 
মার্কিনি ডাক্তাররা টিভি, গেমস আর কম্পিউটারে কাটানো সময়কে বলেন স্ক্রিন টাইম । ডাক্তাররা কেউই টিভি দেখার পক্ষে কথা বলবেন না। দিনে খুব অল্প সময়েই তারা টিভি দেখার অনুমতি দেবেন। নিয়মিত তারা আপনাকে টিভি দেখার কুফলগুলো জানিয়ে দিবেন। 
আমার মেয়ের ডাক্তারের কথাই ধরা যাক। 
“বাচ্চাদের প্রতিদিন টিভি দেখার লিমিট জানো তো?” ডাক্তার জিজ্ঞেস করলেন। 
আমরা মাথা নাড়তেই উনি রায় জানিয়ে দিলেন। 
“দিনে আধা ঘন্টা”।
ওনার নিজের বাচ্চাও খুব বড় নয়। আমি নিশ্চিত বলতে পারি সেই ছোকরাও দিনে আধা ঘন্টার বেশি টিভি দেখে। সত্যি সত্যি যদি সব্বাই বাচ্চাদের টিভি দেখা রোধ করতো তাহলে এতোগুলো বাচ্চাদের চ্যানেল আর দুর্দান্ত গ্রাফিক্সের অ্যানিমেটেড ছবিগুলো কিভাবে চলত? এই দুনিয়ার সবচেয়ে প্রকাশ্য গোপন কথাটা হচ্ছে বাবা-মায়েরা বাচ্চাদের প্রচুর পরিমাণে টিভি দেখতে দেন। কেউই স্বীকার করে না যে টেলিভিশনের মতো ভালো বেবিসিটার আর দ্বিতীয়টি তৈরি হয় না। বিল দিবেন? অফিসের কাজ বাসায় বসে করবেন, ঘর পরিষ্কার করবেন? রান্না করবেন? বন্ধুদের খবর নিতে ফোন করবেন? বাসার টিভিটা ছেড়ে দিয়ে বাচ্চাটা বসিয়ে দিন, নিশ্চিন্ত মনে কাজ সারতে পারবেন। 
আমাদের ছোটবেলাতে টিভির অনুষ্ঠান ছিল খুবই সামান্য। তারপরও মার্কিন টিভি সিরিজ “সিক্স মিলিয়ন ডলার ম্যান” বা “বায়োনিক ওম্যান” দেখে অনেক শিশু উঁচু থেকে লাফিয়ে পড়ে হতাহত হয়েছিল বলে খবরে পড়তাম। জনপ্রিয় ওই সিরিজ দুটোর নায়ক আর নায়িকারা লাফিয়ে অনেক দূরত্ব অতিক্রম করতে পারতেন, ওরা উপর থেকে লাফ দিলে স্লো-মোশনে নেমে আসতেন। সেই নান্দনিক দৃশ্য দেখে অনেক শিশুই ছাদ থেকে লাফ দিতে আগ্রহী হয়েছে এবং মধ্যাকর্ষণের কবলে পড়ে হতাহত হয়েছে। 
এখন টিভিতে ছোটদের অনুষ্ঠানের পরিমাণ প্রচুর এবং অনেকগুলোর মানই দুর্দান্ত। মাঝে-সাঝে আমিই বাচ্চাদের সাথে বসে ওগুলো দেখি। ওগুলো অনেক চিন্তা-ভাবনা করে নির্মান করা হয় বলেই মনে হয়। ওগুলোর ভেতরে শিক্ষামূলক অনেক মালমসলা দেওয়া থাকে। ভুলে বিপদজ্জনক কিছু কি দেওয়া হয়ে গেল কিনা সেটা নিয়েও ওরা গবেষণা করে। মার্কিন দেশ সুশীল দেশ। টিভিতে বাচ্চাদের অনুষ্ঠানগুলোও বাচ্চাদেরকে সুশীল করার লক্ষ্যে তৈরি করা হয়। কারো “ফিলিং হার্ট” করা অত্যন্ত কবিরা গুনাহর কাজ মনে করা হয়, অনুষ্ঠানগুলোও সেই সব শিক্ষা দেয়। কিন্তু টিভি দেখে কেউ কখনো সন্ত্রাসী বা নম্রভাষী হয়েছে বলে আমার কখনো মনে হয় না।
আমাদের বন্ধু আরশাদ ক্লাস ফাইভ থেকেই পুরানো ঢাকার জব্বর সব গালাগাল নিয়ে ক্লাসে হাজির হতো। তাতে আমার ক্ষতির চেয়ে মঙ্গলই হয়েছে বেশি। পৃথিবীটা বড় কঠিন জায়গা। এখানে গালাগালি, গলাগলি, হাতাহাতি, ভালোবাসা প্রতিটি জিনিসই জানতে হয়। তাই টিভি দেখে শেখা খারাপ শব্দ নিয়ে আমার বেশি মাথা ব্যথা নেই। 
কিন্তু প্রযুক্তির আগ্রাসন আমাদের কল্পনার লাগামটা কেড়ে নিচ্ছে যে। টিভি নিয়ে আমার আপত্তিটা এইখানেই।  কষ্ট করে স্নো-হোয়াইটের বই পড়ে সেটার ছবি মাথায় আঁকার চেয়ে ডিজনির কার্টুন দেখাটা হাজার গুনে সহজ কাজ। যদি কল্পনা করার কাজটা অন্য কেউ করে দেয় তাহলে মানুষ হয়ে জন্ম নিয়ে অতিরিক্ত কি সুবিধা পেলাম আমরা? 
সম্ভবত এই সব কারণেই মার্কিনদেশের স্কুলগুলোতে বই পড়াকে দারুণভাবে উৎসাহিত করা হয়। পাবলিক লাইব্রেরির শাখাও থাকবে হাতের নাগালে। বইকে জনপ্রিয় করা নানান বিচিত্র কার্যক্রম দেখে অবাক লাগে। শৈশবে মোটামুটিভাবে একটা পাঠভ্যাস তৈরি হয়ে গেলে বইকে আর স্যালাইন খাইয়ে বাঁচিয়ে রাখার প্রয়োজন আর পড়ে না। পাঠক এক সময় তৈরি হয়ে নিজেই জোগাড় করে নেবে নানান সুখাদ্য। 
মেয়ের কাছে প্রায়ই শুনি...
“আব্বু ইফ আই রিড ফর সিক্স হান্ড্রেড মিনিটস, আই উইল গেট অ্যা ফ্রি টিকেট টু সিক্স ফ্ল্যাগস...”
“আব্বু ইফ আই রিড দিজ বুক, আই গেট অ্যা ফ্রি স্যান্ডউইচ ইন সাবওয়ে...” 
“আব্বু জানো আমি সামারে একটা জব করব...হি হি হি...লাইব্রেরিতে কুকুরদের বই পড়ে শোনাব, আই উইল গেট অ্যা বুক ফর দ্যাট...”
এক সময়ে মেয়ে নিজেই বলে...আব্বু ক্যান ইউ গেট মি দ্য ডায়েরি অফ অ্যা উইম্পি কিড ফর মাই বার্থ ডে...ইট ইজ সো ফানি...আই রেড পার্ট অফ ইট...
বনফুল পাঠকের মৃত্যুর কথা বলেছিলেন, যেটা আমি পুরানো বই পড়তে গেলে প্রায়ই টের পাই। কিন্তু একই সঙ্গে নবজাতক পাঠক আমি নিজের বাড়িতেই দেখি। 
অবধারিতভাবে আমার মাঝে মাঝে মনে পড়ে স্কুলে লুকিয়ে লুকিয়ে সেবা প্রকাশনীর বই পড়ার কথা। আধা ঘন্টা পড়লেই “বিপদ সঙ্কেতের” খুনি কে সেটা বেরিয়ে আসবে। কিন্তু ওই আধাঘন্টার মধ্যে সত্যিকারে বিপদ সঙ্কেত ঘনিয়ে আসে...পিঠের উপর নেমে আসে দমাদম কিল। স্যারেরা পাঠ্যবইয়ের বাইরের বইকে (যেটাকে আউট বই বলতেন অনেকে) প্রায় গুপ্তবাবুর বইয়ের সমতুল্য ভাবতেন। প্রতিদিনই তারা চেষ্টা চালাতেন পাঠককে হত্যা করার। 
বই কিনে যেমন কেউ দেউলিয়া হয় না, তেমনি বই পড়েও কেউ বখে যায় না। এইভাবে কল্পনা বেঁচে থাকে, এইভাবেই কল্পনাকে বাঁচতে হয়। এইভাবেই মানুষ স্বপ্ন দেখে, এইভাবেই মানুষ একদিন মানুষ হয়ে যায়। 
আমাদের কল্পনাগুলোর কারিগররা আছে দুই মলাটের ভেতর। ওটাই হোক শিশুর সেরা উপহার। 
###



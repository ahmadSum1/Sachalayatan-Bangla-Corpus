আকাশের  কাছে-১



আমার মেয়েদের ভূগোল জ্ঞান বেশ সীমিত, প্রায় আমারই মত। ওদের ধারনা পৃথিবীতে জায়গা আছে তিনটি। একটা অস্টিন,  যেখানে আমরা থাকি, দ্বিতীয়টা হিউস্টন যেখানে ওর বাপ্পি চাচ্চু থাকে আর তৃতীয়টা হোল বাংলাদেশ যেখানে ওদের নানা, নানি, দাদা, দাদি চাচু, মামা আর যাবতীয় আত্মীয় থাকে। সুতরাং আমি যখন বললাম কলোরাডো যাব, তখন ওদের প্রথম জিজ্ঞাসা হল এইটা কোথায়? এইটা বাংলাদেশ না, হিউস্টন না, অস্টিনও না। তাও অনেক দূরের পথ। বেশ বেশ, তারপরের প্রশ্ন কি হবে ওখানে গিয়ে? ওইখানে বেড়াতে গিয়ে কি লাভ এইটা বুঝাই কি করে। আর বেড়াতে যাওয়ার কনসেপ্টাই এখনও বোঝান হয় নি। লম্বা ছুটি পেলে ঢাকায় যাই, আর উইকেন্ড বা ছুটিছাটায় ডালাস, হিউস্টন বা সান এন্টোনিও। কোনটাই ঠিক বেড়ানোর মত নয় আর এসব জায়গায় গেলে বাসায় বসে  আড্ডাই মারা হয়। এবার সত্যি সত্যি বেড়ানো হচ্ছে। বেড়ানো বোঝানোর জন্য ডোরার কার্টুনের সাহায্য নেই, বললাম যে ডোরার মত আমরাও "টলেস্ট মাউন্টেনে" উঠব। এবার এক কথায় রাজি। 
২০০৯ সালের জুলাই মাসের শেষ শুক্রবার আমরা বিকেলের ফ্লাইটে অস্টিন থেকে ডেনভার পৌঁছাই, বিশেষত্বহীন ২ ঘন্টার ফ্লাইট। ডেনভার থেকে গাড়ি রেন্ট নিয়ে এক থেকে দেড় ঘন্টার পথ কলোরাডো স্প্রিংস। কলোরাডো খুবই দর্শনীয় জায়গা, এই স্টেটের উত্তর দক্ষিন বরাবর গিয়েছে রকি মাউন্টেন, রাস্তার পাশে গাড়ি রেখে দাঁড়ালেই চোখ জুড়িয়ে যায়। আমাদের গন্তব্য হোল পাইক'স পিক, ১৪,০০০ ফুট উচ্চতায়, আরও আছে রয়্যাল গর্জ বা রাজকীয় গিরিখাদ। কলোরাডো স্প্রিংসের কাছেই আছে গার্ডেন অফ দ্য গডস আর সেভেন ফলস। আমাদের পৌনে তিনদিনের ঝটিকা সফর। তিনদিনে কলোরাডো দেখা সম্ভব না, আমি এর আগে দুবার এসে ঘুরে গেছি স্টেটের উত্তরের রকি মাউন্টেন ন্যাশানাল পার্ক আর মাঝঝানের  পাহাড়ি শহর এস্পেন, ছাত্র অবস্থায় একবার ডুরাংগো গিয়েছিলাম, ক্যামেরাও ছিল না সাথে, ডিজিটাল ক্যামেরা এত সুলভ হয় নি তখনও। পুরো কলোরাডো ঠিকমত ঘুরতে সময় লাগবে অন্তত দিন দশেক। 
রাতে হোটেলে পৌঁছে, বিছানায় শুতে শুতে প্রায় ১২ টা বেজে গিয়েছিল। অস্টিনে বেজায় গরম অগাস্ট মাসে, সেই তুলনায় কলোরাডো অনেক মনোরম। পরদিন শনিবার, অগাস্ট মাসের এক তারিখ, অফিসিয়ালি সফর শুরু করতে করতে প্রায় দশটা বেজে গেল। বেশ সুন্দর দিন পেয়েছি আমরা। আমার পূর্ব অভিজ্ঞতার আলোকে আমি ফোর হুইল গাড়ি রেন্ট করেছি  (সম্ভবত টয়োটা হাইল্যান্ডার)। দেরি না করে রওনা দিলাম পাইক'স পিকের দিকে। 
পথের দৃশ্য এটা। কলোরাডোতে মনে হয় বাসার জানালা দিয়ে তাকালেই এরকম দৃশ্য দেখা যায়।

পাইক'স পিক কে ঘিরে একটা ন্যাশানাল পার্ক, যেটার নাম অবধারিতভাবেই পাইক'স ন্যাশানাল পার্ক। কলোরাডো স্প্রিংস থেকে ৩০ মিনিটেই ন্যাশানাল পার্কে ঢোকার মুখে আসা যায়, কিন্তু আসল মজাটা উপরে মানে চূড়ায় উঠা। উপরে উঠার জন্য ওরা চমৎকার একটা টোল রাস্তা বানায়ে রেখেছে, যেটা দিয়ে ১৪০০০ হাজার ফুট উঠতে প্রায় ৪৫ মিনিট লাগে। জুলাইয়ে একটা মোটর সাইকেল র‌্যালি হয়, তাতে সে বছর এক জাপানি লোক ১১/১২ মিনিটে পাহাড়ের নীচ থেকে উপরে উঠেছে। তবে একটা কথা, কলোরাডো স্প্রিংস শহরও ৬০০০ ফুট উচ্চতায়, সুতরাং ১৪০০০ ফিটের মধ্যে এই ৬০০০ ফুট আপনি উঠে আছেন অলরেডি, বাকি থাকে আর ৮০০০ ফুটের মত। রাস্তাটা ঘুরিয়ে পেঁচিয়ে প্রায় ১৫/১৬ মাইল, উঠার সময়ে মাঝে মাঝে হৃদকম্পণ বন্ধ হয়ে যাবার উপক্রম হয়, কখনও ভয়ে  কখনোবা সৌন্দর্য দেখে। বকবক না করে চূড়ায় উঠার পথের ছবিগুলো দেখি।




১২,০০০ ফুটের উপরে গাছা-পালা হয় না, একে এরা বলে টিম্বার লাইন। উঁচু পাহাড়ের চূড়া গুলো এজন্যই ন্যাড়া ন্যাড়া লাগে বরফ গলে গেলে। কিন্তু অগাস্ট মাসেও জায়গায় জায়গায় বরফ। এই জায়গার একটা ছবি।

অবশেষে চূড়ায় পৌঁছালাম। আমার প্রায় এক ঘন্টা লেগেছে, মাঝে দুই তিন জায়গায় পাঁচ মিনিট করে থেমেছিলাম ছবি তোলার জন্য। ১৪০০০ ফুটে উঠলে এবং আমার মত শ্বাসের সমস্যা থাকলে একটু অস্বস্তি লাগতে পারে, অক্সিজেন কিন্তু কম, দৌড়াদৌড়ি করলে বিপদে পড়বেন। নীচের ছবিগুলো চূড়া থেকে তোলা।


চূড়ার উপর থেকে পায়ের নীচে মেঘের আনাগোনা...

লেখাটা বড় হয়ে যাচ্ছে, মূলত আমার বকবকের কারনে। প্রথম পর্ব এখানেই শেষ করি। দ্বিতীয় পর্বে আরো কিছু ছবি দিব, আর কথাটা একটু কম বলার চেষ্টা করব, আপনাদের চূড়ায় রেখে গেলাম, উপভোগ করুন আর ভালো থাকুন টা টা...বাই বাই...


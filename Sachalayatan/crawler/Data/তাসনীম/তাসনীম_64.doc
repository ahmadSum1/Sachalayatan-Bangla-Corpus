আমাদের গর্ব ডঃ মাকসুদুল আলম




এই খবরটা এখন আর গোপন নয়। বাংলাদেশি একদল বিজ্ঞানী পাটের জিনোম ডিকোড করেছেন। আর এই দলটাকে নেতৃত্ব দিয়েছেন আরেক মার্কিন প্রবাসী বাংলাদেশি বিজ্ঞানী ডঃ মাকসুদুল আলম। ইতিপূর্বে তিনি পেঁপে ও রাবারের জিনোম সিকোয়েন্স ডিকোডের কাজ করেছেন। এই প্রযুক্তিগুলো যথাক্রমে আমেরিকার হাওয়াই অঙ্গরাজ্য ও মালয়শিয়া ব্যবহার করছে তাদের কৃষিতে। পাটের জিনোম ডিকোড করার বিশ্বমানের এই কাজটি হয়েছে বাংলাদেশে, সরকারের আর্থিক সাহায্যে। জিনতত্ত্বের পাশাপাশি এই গবেষণাতে তথ্য প্রযুক্তির ব্যাপক ব্যবহার করতে হয়েছে, কেননা প্রায় ১২০ কোটি বেইজ পেয়ারের তথ্য উপাত্ত যাচাই করেই এই জিনোম সিকোয়েন্সটি বের হয়েছে। কাজটি জটিল ও ব্যয়বহুল এবং একই সাথে আমাদের জন্য দারুণ গর্বের একটা বিষয় যে কাজটা আমরা আমাদের দেশেই সম্ভব করেছি, দেশীয় বিজ্ঞানী ও তথ্য প্রযুক্তিবিদের সমন্বয়ে তৈরি একটা টিমের অক্লান্ত পরিশ্রমে। 
সচলায়তনের পক্ষ থেকে আমি ডঃ আলমের সাথে যোগাযোগ করতে সক্ষম হই হিউস্টন প্রবাসী বাংলাদেশি আজাদুল হকের সহায়তায়। আমি ডঃ আলমকে কয়েকটা প্রশ্ন পাঠিয়েছি ই-মেইলে, যেগুলোর জবাব দিয়েই এই ব্লগটা সাজিয়েছি। অনেক ব্যস্ততার মাঝেও সচলায়তনের পাঠকদের জন্য সময় দেওয়াতে সচলায়তনের পক্ষ থেকে আমি উনাকে ধন্যবাদ জানাই। এই সাফল্য নিশ্চয় আমাদের তরুন প্রজন্মের জন্য একটা বিরাট উৎসাহের ব্যাপার হয়ে থাকবে এবং সেই উৎসাহ সামনের দিনগুলোতে আরও বড় সাফল্যের জন্ম দিবে এই আশা আমাদের সবারই। 
প্রশ্নোত্তরগুলো নিচে দেওয়া হোল। উত্তরগুলো ডঃ আলম ইংরেজিতে দিয়েছেন, আমি সেগুলোর বঙ্গানুবাদ করে দিলাম। একই সংগে মূল ইংরেজি উত্তরগুলোও যুক্ত করলাম। 
১/ বাংলাদেশের প্রধান ফসল ধান হওয়া সত্ত্বেও জিনোম সিকোয়েন্সিং গবেষণার জন্য কেন পাটকে বেছে নেওয়া  হল? এর পেছনের মোটিভেশনটা কী ছিল? 
"আমাদের বাংলাদেশীদের জন্য পাট শুধুমাত্র একটা আঁশ উৎপাদনকারী গাছ নয়; বরং এটা আমাদের জন্য একটা জাতীয় প্রতীক। পাটের সাথে আমাদের সেই প্রবাদতুল্য সোনার বাংলার একটা যোগসূত্র আছে। যেই সোনার বাংলাকে ঘিরে গড়ে উঠেছে আমাদের জাতিগত ঐতিহ্য, সেখানে ঢেউ খেলানো সোনালী ধানের ক্ষেত আর সোনালী আঁশ এ দুটো যেন আমাদের অর্থনৈতিক মুক্তিরই সন্ধান দেয়।" বলেছেন  অষ্ট্রেলিয়া নিবাসী জিন বিজ্ঞানী আবেদ চৌধুরী (যিনি এই প্রজেক্টের অন্যতম স্বপ্নদ্রষ্টা) তাঁর "সোনালী আঁশ" লেখায়।

পাট নিয়ে গবেষণার মূলমন্ত্র  ছিল এই কথাগুলোই, দারুণ একটা মেধাবি ও দেশপ্রেমী একটা দল পাট নিয়ে তাঁদের কাজ শুরু করেছে একদম সঠিক সময়ে। প্রজেক্টের শুরু এবং ডিটেল জানার জন্য ভিসিট করতে পারেন http://www.jutegenome.org।

২/ ভবিষ্যতে বাংলাদেশে এরকম আরো রিসার্চ চালানো কোন পরিকল্পনা আছে কি আপনার [যেমন ধান, আম বা ইক্ষুর জিনোম সিকোয়েন্সিং]? গবেষণা কাজে ব্যবহৃত টেকনলজি এবং ট্রেইনড লেবার কীভাবে কাজে আসতে পারে? 
৩/ মেধাবী মানুষ গুলোকে দেশে ফিরিয়ে আনতে এবং তাদের মেধাকে যথোপযুক্ত কাজে ব্যবহার করতে কী ধরনের সরকারি ও বেসরকারি উদ্যোগ এবং নীতি ও কৌশলগত সহায়তা দরকার বলে মনে করেন?
৪/ বাংলাদেশে জিনোম সিকোয়েন্সিং গবেষণার জন্যে একটি পৃথক ও নিবেদিত গবেষণা প্রতিষ্ঠান করা কী সম্ভব? এটি নির্মাণের জন্যে এখন কাদের পক্ষ থেকে কী কী করণীয় বলে আপনি মনে করেন? 
৫/ বাংলাদেশের বিশ্ববিদ্যালয়ের বিভিন্ন বিভাগের বর্তমান পাঠক্রম কি এর জন্য ( জিনোম সিকোয়েন্সিং গবেষণা) উপযুক্ত? পাঠ্যসূচিতে কোনো বড় ধরনের পরিবর্তন কি এ ধরনের গবেষণাকে আরো বেগবান করে তুলতে পারে বলে মনে করেন? 
(এই প্রশ্নগুলোর উত্তর উনি একসাথে দিয়েছেন।)
মলিক্যুলার ও প্ল্যান্ট বায়োলজিসহ অনেক অগ্রগামী বৈজ্ঞানিক গবেষণাতেই বাংলাদেশী বিজ্ঞানীদের দক্ষতা অসাধারণ। তাঁরা মেধাবী, পরিশ্রমী কিন্তু তাঁদের কাজ করতে হয়ে পুরানো ও দুর্বল একটা অবকাঠামোতে। এটা অত্যন্ত দুঃখজনক যে  ঢাকা বিশ্ববিদ্যালয়তে পর্যন্ত কোন উচ্চমানের প্রযুক্তিগত কোন সুবিধা নেই।
সরকারের কী উচিত নয় বৈজ্ঞানিক গবেষণা ক্ষেত্রে আরো বিনিয়োগ করা এবং উচ্চতর প্রযুক্তি সমৃদ্ধ ল্যাবরেটরি তৈরি করে দেশের মেধাবী মানুষদের সহায়তা করা যাতে তাঁদের মেধার যথার্থ প্রয়োগ হয়? অবশ্যই। সরকার এই ভূমিকা না নিলে কোনমতেই ব্রেইন ড্রেইন ঠেকানো সম্ভব নয়।
মানব ইতিহাস, এমনকী আমাদের নিজেদের ইতিহাস ও উদ্ভাবনের ধারা থেকে এটা নির্দ্বিধায় বলা যায় সুন্দর ও সমৃদ্ধ সমাজ তৈরির জন্য শিক্ষাতে (প্রাথমিক থেকে স্নাতকোত্তর) স্বল্প ও দীর্ঘমেয়াদি  বিনিয়োগের কোন বিকল্প নেই। সেই শিক্ষায় "কিউরিওসিটি-ড্রিভেন" মানবসম্পদ তৈরির প্রচেষ্টা অবশ্যই থাকতে হবে।

ডঃ মাকসুদুল আলমের সংক্ষিপ্ত পরিচিত নিচে দেওয়া হলো। 
শহীদ পরিবারের সন্তান ডঃ আলমের জন্ম ও বেড়ে ওঠা ঢাকা শহরে। তিনি গভঃ ল্যাবরেটরি হাই স্কুল থেকে মাধ্যমিক এবং ঢাকা কলেজ থেকে উচ্চ মাধ্যমিক পাশ করার পর উচ্চ শিক্ষার্থে রাশিয়ায় যান। ডঃ আলম মস্কো বিশ্ববিদ্যালয় থেকে মাইক্রোবায়োলজিতে মাস্টার্স ও ডক্টরেট ডিগ্রি অর্জন করেন যথাক্রমে ১৯৭৯ ও ১৯৮২ সালে। এরপর ১৯৮৭ সালে তিনি জার্মানির ম্যাক্স প্ল্যাঙ্ক ইনস্টিটিউট থেকে বায়োকেমিস্ট্রিতে তাঁর দ্বিতীয় ডক্টরেট ডিগ্রি নেন। ডঃ আলম ১৯৯২ সালে ইউনিভার্সিটি অফ হাওয়াইয়ের (ম্যানোয়া) মাইক্রোবায়োলজি বিভাগে সহকারী অধ্যাপক পদে যোগদান করেন এবং ২০০১ সাল থেকে বর্তমান পর্যন্ত একই বিভাগের অধ্যাপক হিসাবে কর্মরত আছেন। তাঁর বিভাগে মাইক্রোবায়োলজি ল্যাবরেটরিটা তাঁর নামেই (আলম ল্যাব) পরিচিত। 
মূল ইংরেজি উত্তরগুলো
১নং প্রশ্ন
"For Bangladeshis, jute is not just a plant that produces fibre; it is rather a national icon, linked to the adage: Sonar Bangla. It was also linked to our quest for economic emancipation. In mythical golden Bengal, around which much of our national lore is  constructed, we have undulating rice fields together with a field of fibre, both golden." Abed  Chaudhury, The Golden Fibre"
 
It worked as an orchestra, the timing was right; the team members were passionate and talented. About the initiation and details, please visit http://www.jutegenome.org by Swapnojaatra.

২-৫ নং প্রশ্ন
The intellectual capabilities of Bangladeshi scientists in the fields of molecular and plant biotechnology and in other frontier sciences  are excellent. They are brilliant, dedicated and passionate with extremely poor and outdated infrastructure. It was/is very sad and unfortunate that our team at Dhaka University does not have even ultracentrifuge and elementary high throughput technology.

Government should invest more in R&D in Bangladesh and provide supports to our homegrown geniuses and build better lab facilities so that they can do justice to their talents? ABSOLUTELY. If Government does not invest, we may forget the rest. The braindrain will continue.

The human history, our own history and the science discovery paths have shown without any reservation, that  if you need a Healthy Economy and Society, short and long-term investment  for Education (from primary to higher to post graduate) with emphasis to “Curiosity-driven” human resources IS A MUST.

কৃতজ্ঞতাঃ আজাদুল হক, হিমু, মুর্শেদ



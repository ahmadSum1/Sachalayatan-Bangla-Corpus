গল্প আর ছবিঃ কখনো আমার মাকে





।।১।।
এই গল্পের সাথে দুটো ছবি আছে। প্রথমটি প্রায় কিশোরী একজন মেয়ের, ১৮/১৯ বছর বয়েসি। পঞ্চাশের দশকের। সেই সময়ে সম্ভবত এই বয়েসি মেয়েদের স্টুডিওতে গিয়ে ছবি তুলতে হতো। কারণটা অনুমান করা খুব কঠিন কিছু না। স্টুডিওর লোকজনকে হয়ত কিছুই বলতে হতো না। ওরা হয়ত এই বয়েসি মেয়েদেরকে দেখলেই জানতো কিভাবে ছবি তুলতে হবে। এই একই ভঙ্গিমাতে ক্যামেরার সামনে দাঁড়ানো অনেকের ছবি আমি দেখেছি - এটা প্রায় সবারই সংগ্রহে থাকা বিয়ের আগে তোলা একমাত্র ছবি।
আমারও সংগ্রহে থাকা আমার মায়ের এই ছবিটা তাঁর সবচেয়ে তরুণী বয়েসের। তাঁকে সবাই রুবী বলে ডাকে, এই মেয়েটি তুখোড় ছাত্রী, সবার আশা আছে একদিন খুব বড় কিছু করে ফেলবে। তাঁর দাঁড়ানোতেও সেই আত্মবিশ্বাস আর প্রত্যয় আছে। 
দ্বিতীয় ছবিটি হাসিখুশি এক বৃদ্ধার। তাঁর বয়েস প্রায় আশি। হাসপাতাল থেকে সদ্য ফিরেছেন। তাঁকে সবাই রোকেয়া সুলতানা নামে চেনে। প্রথম ছবিতে রুবী নামের মেয়েটিকে দ্বিতীয় ছবিতে খুঁজলে কি আর পাওয়া যায়? জানি না। পাশে দুই নাতনীকে নিয়ে ছবি তুলছেন। আর বছর দশেক পরে এক নাতনী তাঁর প্রথম ছবির বয়েসকে ছুঁয়ে ফেলবে। 
সময়ের ট্রেন দ্রুতগামী - সেই ইন্দ্রজালে পাশাপাশি থাকা দুটো ছবির মধ্যে লুকিয়ে আছে ষাট বছরের জীবন। দ্বিতীয় ছবিটা আমার সংগ্রহে থাকা আমার মায়ের সুস্থ অবস্থায় তোলা শেষ ছবিগুলোর একটা। এর মাত্র সাত মাস পরেই তাঁর মৃত্যু হয়। বলা যায় এই দুটো ছবির ব্র্যাকেটের ভেতরেই যেন কাটিয়ে দিয়েছেন পুরো জীবন, আত্মপ্রত্যয় আর দৃঢ়তা নিয়ে যেই জীবন শুরু করেছিলেন – হাসিমুখ নিয়েই সেই জীবনের কিনারাতে এসে দাঁড়িয়েছেন। 
শামসুর রাহমান “কখনো আমার মাকে” নামে একটি কবিতা লিখেছিলেন। আমি মনে করি এই একটি কবিতা লিখলেই তিনি হয়ত অমরত্ব পেয়ে যেতেন। যখন আমার মায়ের কথা মনে পড়ে, ভেতরে কোথাও যেন এই কবিতাটি পাঠ হয় - এই ছবিগুলোর ভেতরেই যেন সেই কবিতাটা দেখতে পাই। 
কখনো আমার মাকে কোনো গান গাইতে শুনিনি।
সেই কবে শিশু রাতে ঘুম পাড়ানিয়া গান গেয়ে
আমাকে কখনো ঘুম পাড়াতেন কি না আজ মনেই পড়ে না। 

।।২।।
আমার মা গান জানতেন না। বাস্তবিকই আমি তাঁকে কোনদিন গান গাইতে শুনিনি। গানের গলা বা সুর কোনটাই তাঁর ছিল না।আমার শৈশবের স্মৃতির বারান্দায় দাঁড়ালে অনেক কিছুই দেখতে পাই। দোতলা একটা বাড়ি, সামনে হলুদ অ্যালামেন্ডা, গন্ধরাজ, রঙ্গন, নয়নতারা, সন্ধ্যামালতি, নারিকেল গাছের সারি, অলস লম্বা একটা বিকেল, রান্নাঘর থেকে আসা রেশমি ধোঁয়া, দূরের কোলাহল, পুরনো আসবাব, একটা রেকর্ড প্লেয়ারে চিন্ময়ের গান। সব কিছুইতেই ধূলো আর ময়লা পড়লেও আমার শৈশব এখনো রয়ে গেছে ইস্পাতের মতো চকচকে। সেই রেকর্ড প্লেয়ারে বাজা গানের সাথে গলা মিলিয়েছিলেন কী? আমার মনে পড়ে না। 
আমার মা নেপথ্যচারিণী ছিলেন না। বরং ঠিক ছিলেন তার উলটো। আমাদের সংসারের প্রতিটি বিভাগ ছিল তাঁর দায়িত্বে। সকালে অফিসে যাওয়ার আগে কাজের লোককে বাজারের পয়সা হাতে দিয়ে দিনের কাজ আর রান্না-বান্না সব বুঝিয়ে দিতেন। বিকেলে অফিস থেকে ফিরে সামান্য কিছু খেয়ে গল্পের একটা বই নিয়ে শুয়ে পড়তেন বিছানাতে, বিকেলে চা-নাস্তা, বাজারের হিসেব, সংসারের ভেঙে পড়া বাজেট সামাল দেওয়া, সন্তানদের পড়াশোনার তদারকি, টিভির নিউজ, সামনের দিনটির জন্য প্রস্তুতি। কোথাও কোন বাহুল্য নেই, অপচয় নেই, ভ্যাকেশন নেই, অন্তহীন কর্মময় জীবন – ছুটির দিনে বিচিত্রার পাতাতে ব্যক্তিগত বিজ্ঞাপন পাঠই যেন জীবনের একমাত্র বিনোদন। মাঝে মাঝে নেপথ্য সঙ্গীতের মতো বেজে ওঠা রবীন্দ্রসঙ্গীত ছাড়া আর কোথাও গান শুনতে পাই না। 
মিলটা কোথায় এখনো ধরতে পারি নি – তবুও কেন যেন নিচের লাইনগুলো পড়লে আমার মায়ের কথা মনে পড়বেই। 
যখন শরীরে তার বসন্তের সম্ভার আসেনি,
যখন ছিলেন তিনি ঝড়ে আম-কুড়িয়ে বেড়ানো
বয়সের কাছাকাছি হয়তো তখনো কোনো গান
লতিয়ে ওঠেনি মীড়ে মীড়ে দুপুরে সন্ধ্যায়,
পাছে গুরুজনদের কানে যায়। এবং স্বামীর
সংসারেও এসেও মা আমার সারাক্ষণ
ছিলেন নিশ্চুপ বড়ো, বড়ো বেশি নেপথ্যচারিণী। যতদূর
জানা আছে, টপ্পা কি খেয়াল তাঁকে করেনি দখল
কোনোদিন। মাছ কোটা কিংবা হলুদ বাটার ফাঁকে
অথবা বিকেলবেলা নিকিয়ে উঠোন
ধুয়ে মুছে বাসন-কোসন
সেলাইয়ের কলে ঝুঁকে, আলনায় ঝুলিয়ে কাপড়,
ছেঁড়া শার্টে রিফু কর্মে মেতে
আমাকে খেলার মাঠে পাঠিয়ে আদরে
অবসরে চুল বাঁধবার ছলে কোনো গান গেয়েছেন কি না
এতকাল কাছাকাছি আছি তবু জানতে পারিনি। 

।।৩।।
আমি দেশ ছেড়েছি অনেকদিন। শুধু আমি একা নই – তাঁর আরেক সন্তানও প্রবাসী হয়েছে। প্রবাসের ব্যস্ততা আমাদের গ্রাস করেছে ভীষণভাবে। আমি নিজেকে নিয়ে ভাবিত হয়েছি, নিজের ভবিষ্যত নিয়ে ভাবিত হয়েছি, নিজের স্বদেশকে নিয়ে ভেবেছি, নিজের হারিয়ে যাওয়া বন্ধুদের নিয়ে ভেবেছি, নিজের পাল্টানো শহর নিয়ে ভেবেছি, আন্তজার্তিক সমস্যা নিয়ে ভেবেছি, ইমিগ্রেশন আইন নিয়ে ভেবেছি - কিন্তু তাঁকে নিয়ে ভাববার সময় হয় নি। তাঁর সাথে বসে দু'দণ্ড কথা বলার ফুসরত পাই নি। হঠাৎ যেন আমার জীবনের নাটকের এক সময়ের কেন্দ্রীয় চরিত্র – পালটে হয়ে গেল পার্শ্ব-চরিত্র, যাঁকে মাঝে মাঝে দেখা যায় দুই একটা দৃশ্যে। এই বিশাল পৃথিবীতে আমি একাই চলছি, ভূতের ভয়ে রাতের বেলা আর কারো কাছে যেতে হচ্ছে না, সকাল বিকাল নিজেই অফিস করছি - স্কুল শেষে আর কারো সাথে মিরপুর রোড ধরে সায়েন্স ল্যাবরেটরি গিয়ে রিকশা ধরার প্রয়োজন নেই, খেলনার দাম এতো কেন – এই প্রশ্নের আর প্রয়োজন নেই – আমি নিজেই আজ হয়ত নিজের সমস্যাগুলো সমাধান করতে পারি। সম্ভবত হারিয়ে যাওয়া সময়ের মতো আমিও তাঁর কাছ থেকে হারিয়ে গেছি, দূরে কোথাও। 
কিন্তু কবিতাটার শেষ লাইনগুলো মনে হয় তাঁকে নিয়েই লেখা। হয়ত কোথাও কোন গান লুকানো ছিল। জানা হয়নি। গানগুলো তিনি যেন লুকিয়ে রেখেছিলেন – হয়ত আশা ছিল একদিন আমি সেই সুরগুলো খুঁজে পাবো।
তার বদলে ন্যাপথালিনের গন্ধ নিয়ে কেটে যাবে বাকিটা জীবন। 

যেন তিনি সব গান দুঃখ-জাগানিয়া কোনো কাঠের সিন্দুকে
রেখেছেন বন্ধ ক'রে আজীবন, কালেভদ্রে সুর নয়, শুধু
ন্যাপথলিনের তীব্র ঘ্রাণ ভেসে আসে! 


ছবি: 


 

 




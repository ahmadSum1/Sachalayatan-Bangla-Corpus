সুখ নাইরে পাগল





১.
আমি ব্লগে লেখালিখি শুরু করেছি মাত্র পৌনে দুই বছর হলো। এই অল্প সময়েই লেখাটা একটা বদভ্যাসে পরিণত হয়েছে। কিছুদিন পরপর কোন একটা কিছু লেখার জন্য রীতিমত বেগ হয়, প্রায় প্রাতঃকালীন বেগের মতোই। নানান কারণে লেখা হচ্ছে না ইদানীং। বেশ কয়েকটা লেখা অর্ধেক লেখা  হয়েছে, সেগুলো নিয়ে বসতে ইচ্ছে করে না। রাইটার্স ব্লগের মত ব্লগার্স ব্লক বলেও হয়ত কিছু একটা আছে। বেশ অস্বস্তিকর একটা ব্যাপার, অনেকটা কোষ্ঠকাঠিণ্যের মতো। 
ভেবে দেখলাম এই অবস্থা থেকে বের হওয়ার জন্য দিনলিপি টাইপের কিছু একটা দেওয়া যায়। আমার দৈনন্দিন কাজের তালিকা হচ্ছে খাওয়া, টিভি দেখা, বাচ্চা পালা আর ঘুমানো। “খাইলাম, দাইলাম, ঘুরলাম...এই বিষয় গুলো নিয়ে সামুতে অনেক সুন্দর সুন্দর লেখা আসে। ইদানীং দেখলাম সরকার বাহাদুর বলেছেন ওটা সবচেয়ে ইনোভেটিভ ব্লগিং প্ল্যাটফর্ম। সরকারের এই কথায় আমারও টনক কিছুটা নড়েছে। সচলে এই ধরনের মালের বড় অভাব, সেই অভাবটাও পূরণ হওয়া দরকার। আমরা সবাই মিলে চেষ্টা করলে আগামীবার ইনশাল্লাহ ফার্স্ট প্রাইজটা একদম ছিনিয়ে আনতে পারবো। 
২.  
ফেসবুকে প্রায়ই চোখ বুলাই। আমার সমবয়েসি পরিচিত বন্ধুবান্ধবরা বেশ বিরক্ত আমার উপর। এই বয়েসে এতো ফেসবুক কিসের? ওদের বক্তব্য যদি সরল বাংলায় অনুবাদ করি তবে সেটার মানে দাঁড়ায়... কাজে মন দে ইয়ের ভাই। কিন্তু কাজের ফাঁকে ফাঁকে মানুষের স্ট্যাটাস দেখতে ভালোই লাগে। কনকো ফিলিপের সাথে চুক্তি নিয়ে প্রতিবাদের এক পর্যায়ে দেখলাম লোকজন ওদের ফেসবুক দেওয়ালে প্রতিবাদ জানাচ্ছে। অনেক মন্তব্যই বাংলায়, একজন লিখেছে...


বাংলার গ্যাস তোদের দেব না...এমনকি পশ্চাৎদেশের গ্যাসও...

এই বিনোদন আর কোথায় পাবো? 
আরেকটা ব্যাপার দেখলাম – মেয়েদের প্রায়ই মন খারাপ থাকে। এটা আমার কাছে বেশ বিস্ময়কর। আমি সহ আমার চেনাজানা প্রায় সব পুরুষ মানুষই সর্বদাই আনন্দে থাকে। মেয়েদের মন খারাপ এতো বেশি হয় কেন? আমি ছোটবেলা থেকেই ভানু বন্দোপাধ্যয়ের বিরাট ভক্ত। মন একটু বেচাল হলেই ভানুর রসিকতাগুলো শুনি, অধিকাংশ আমার মুখস্থই আছে। মন ভালো করার এরচেয়ে ভাল ওষুধ আজও আবিষ্কার হয় নি। ভানু হচ্ছে বাংলা ভাষার সবচেয়ে মজাদার মানুষ। উনি বেঁচে থাকলে ওনাকে কদমবুসি করে আসতাম। বিষাদে ভোগা মানুষদের জন্য ভানুর একটা ক্লিপ জুড়ে দিলাম। সবাই ভানুকে হৃদয়ে ধারণ করুক। 
http://www.youtube.com/watch?v=NFxgrvwLiz0
৩.  
দালাই লামা বলেছেন – মানুষের জীবনের লক্ষ্যই হচ্ছে সুখ লাভ। সেই সুখ পাওয়ার কোনো শর্টকাট উপায় বলে দেন নি উনি। দিনে দিনে সেই সুখ বড়ই দুর্লভ বস্তু হয়ে যাচ্ছে। চারিদিকে যা ঘটছে তাতে সুখে থাকার চেষ্টা করাটাই বাতুলতা। কয়েকদিন আগে ঢাকার ভিকারুন্নেসা নুন স্কুলে ঘটে গেল শিক্ষক কর্তৃক ছাত্রী ধর্ষণের মত ভয়ংকর ঘটনা। শিক্ষকটি হিন্দু - এই জন্য প্রচুর সাম্প্রদায়িক মন্তব্যও দেখলাম। এই নিয়ে ফেসবুকে বন্ধুবান্ধবদের সাথে আলোচনাও হয়েছে। যতদিন পর্যন্ত সম্প্রদায় বিরাজমান ততদিন পর্যন্ত সাম্প্রদায়িকতাও বিরাজমান থাকবে - আমাদের আলোচনার এটাই মূল বক্তব্য। মাই গড ক্যান কিক ইয়োর গড'স এ্যাস – এই ধারণা ততদিন পর্যন্ত বলবৎ থাকবে। 
তবে আমি বুঝে গেছি সংসারে এবং সমাজে বাস করে সুখলাভ সম্ভব নয় – এর জন্য দরকার মোটামুটি ভালো সাইজের একটা বোধিবৃক্ষের তলা। এই মার্কিন দেশে বোধিবৃক্ষও দেখিনি একটাও।  সম্ভবত এই দেশে ওই গাছটাও জন্মায় না তেমন। যদি দুই একটা থাকে তবে হয়ত এক শুভদিনে আমার ফেসবুকে স্ট্যাটাস দেখবেন


মহামুক্তির জন্য গৃহত্যাগ – আপনাদের সবার দোয়াপ্রার্থী, সময়ের অভাবে আত্মীয় পরিজন বা বন্ধুদের সাথে দেখা করে পারিনি দেখে দুঃখিত। 

এর পর গাছের তলার গেরুয়া বসনে ধ্যানরত ছবিও পোস্ট করব। 
সেই দিন কবে আসবে? 
৪.
আমার বেঁচে থাকতে বড় ভালো লাগে। বেঁচে থাকলে হয়ত ধানমন্ডি লেকের ধারে দাঁড়িয়ে সবান্ধবে আবার চটপটি আর ফুচকা খেতে পারবো। মরে গেলে সেটা আর সম্ভব নয়। আমি আবার রিসাইকেল করা পছন্দ করি তাই হয়ত সেই কারণেই পুনর্জন্মে বিশ্বাস করি। আমার ভাগ্য যেহেতু খারাপ তাই আমার ধারণা আগামী জন্মে আমি মঙ্গোলিয়া বা সাইবেরিয়ার কোথাও নেব। ভাগ্য আরও খারাপ হলে হয়ত পাকিস্তানে জন্ম নিতে পারি। এই জন্মেও পাকিস্তানি হয়ে জন্ম নিয়েছি। বারবার একই ঝামেলা ভালো লাগে না। সেই জন্মে আর ফুচকা খাওয়া হবে না - এই জন্যই এই জন্মটাই চেষ্টা করি যথাসম্ভব ধরে রাখতে। একবার দেশে গিয়ে ৫ প্লেট চটপটি খেয়েছিলাম পরপর, ওই দিনই প্রায় পঞ্চত্বলাভ হয়ে যাচ্ছিল। এই দারুণ অসুখী পৃথিবীতে আনন্দের উপকরণও কম নেই। 
৫.
কাজ থেকে ছুটি নিয়েছি। একদম পাক্কা দুই সপ্তাহ। যাচ্ছি দূরদেশে। যাওয়ার আগে এই লেখা দিয়ে যাব। এর মধ্যে অফিসের ই-মেইল যেমন পড়ব মাঝে মাঝে, তেমনি সচলও খুলবো মাঝে মধ্যে। এর আগে কোনো লেখাকে এমন অনাথ করে পালিয়ে যাই নি। এটা লেখার কোষ্ঠবদ্ধতা কাটানোর জন্য – সুতরাং এটা কী জিনিস সেটা নিশ্চয় বুঝেছেন? 
যাই হোক সুখে থাকুন – কাজটা কঠিন তবে চেষ্টা চালিয়ে যান। টা টা...



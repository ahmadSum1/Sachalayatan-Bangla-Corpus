গল্প আর ছবিঃ মেঘের দেশে - ফুলের দেশে



আমি ভালোবাসি মেঘ. . .চলিষ্ণু মেঘ...ওই উঁচুতে...ওই উঁচুতে 
আমি ভালোবাসি আশ্চর্য মেঘদল !
(অচেনা মানুষ/শার্ল বোদলেয়ার/অনুবাদ বুদ্ধদেব বসু)



১.
জনপ্রিয় রহস্য রোমাঞ্চ লেখক জটায়ু "ভ্যাঙ্কুভারের ভ্যাম্পায়ার" নামে একটা বই লিখেছিলেন। বইটা পড়িনি, সত্য বলতে কি অনেক ইচ্ছা থাকা স্বত্ত্বেও জটায়ুর কোনো লেখা আমার পড়া হয় নি। কিন্তু ভ্যাঙ্কুভার নামটার সাথে আমার পরিচয় জটায়ুর কল্যাণেই। ভূগোল জ্ঞানের স্বল্পতার কারণে ছোটবেলা থেকেই আমার ধারণা ছিল যে গোটা ক্যানাডাই বেশ স্তুপ স্তুপ বরফের নিচে থাকে বারোমাস। ক্যানাডা নামটার সাথেই কেমন ঠাণ্ডা ঠাণ্ডা একটা হিমস্রোত জড়িত। কিন্তু ক্যানাডার পশ্চিম উপকূল যে বেশি ঠাণ্ডা নয় সেটা জেনেছি ২৫ বছর বয়েসে এসে। কি একটা সমুদ্রস্রোত নাকি মার্কিন মহাদেশের পশ্চিম উপকূলকে বেশ অনুকূল রাখে। দৈত্যকুলে যেমন প্রহ্লাদ জন্মায় তেমনি শীতল ক্যানাডার মধ্যে ভ্যাঙ্কুভার এক মরুদ্যান বিশেষ – একটু বেশি পাম দিয়ে ফেললাম বোধহয়। তবে ক্যানাডার শীতের হাত থেকে বাঁচার জন্য অনেকেই – বিশেষত আমাদের উপমহাদেশের লোকজনের কেউ কেউ ভ্যাঙ্কুভারে পাড়ি জমান। এক সময়ে আমিও তাই চেয়েছিলাম। 
২. 
আজ থেকে ১৩ বছর আগে আমি মার্কিন দেশের মিডওয়েস্টে প্রথম চাকরি শুরু করি। আমার জন্য ভালো চাকরি বলে কিছু নেই – আমি জমিদারতনয় হতে চাই। এই চাকরিটা আজকাল আর প্রায় নেই বললেই চলে। আমি চাকরির উপর বিরক্ত হয়ে ঠিক করেছিলাম ইউনিভার্সিটি অফ ব্রিটিশ কলাম্বিয়াতে পিএইচডি করব। জমিদারপুত্রদের সবাইকে যে মূর্খ হতে হবে সেরকম কোনো কথা নেই। ভ্যাঙ্কুভার ব্রিটিশ কলাম্বিয়া রাজ্যের অন্যতম প্রধান শহর। বিশ্ববিদ্যালয়টা ওই শহরেই। 
সেই মোতাবেক প্রস্তুতি নিচ্ছিলাম, তখন চাহিবামাত্র ক্যানাডা অভিবাসন দিতো, আমিও নিয়েছিলাম সেই কাগজ। এরপর একটা শুভদিন খুঁজছিলাম, চাট্টিবাট্টি গোল করে জটায়ুর বর্ণিত ভয়ঙ্কর ভ্যাঙ্কুভার শহরে চলে যাব। কিন্তু শুভদিন আর এলো না। এর বদলে চলে মিডওয়েস্ট থেকে চলে এলাম টেক্সাস। এর থেকেই আমার ভাগ্য সম্বন্ধে কিছু আন্দাজ পাওয়া যেতে পারে।  
আমি যেই শহরে যেতে চাই সেখানে কোনোদিনও আর যাওয়া হয়ে উঠে না। ভ্যাঙ্কুভারগমনের পরিকল্পনা করার পর যেতে সময় লাগলো তের বছর, তাও আবার মাত্র ৪ দিনের জন্য। 
৩. 
টেক্সাস থেকে সব কিছুই দূরে। মাঝে মাঝে মনে হয় এই দূরত্ব শুধু গজ ফিতার দূরত্ব নয়, মানসিক দূরত্বও বটে। জুলাই মাসের এক সন্ধ্যায় আমরা সেই দূরত্ব অতিক্রম করলাম, সাহস করে সপরিবারে চেপে বসলাম ফ্রন্টিয়ার এয়ারলাইন্সের বিমানে। গন্তব্য আমেরিকার উত্তর পশ্চিমের অরিগন রাজ্যের পোর্টল্যান্ড শহর। এই শহরে গত বছরও গিয়েছলাম। কিন্তু এইবার এই শহর থেকে সড়কপথে আমি এবং আমার আবাল্য সুহৃদ বন্ধু এহসান নাজিম যাবো ভ্যাঙ্কুভার। সেখানে আমাদের আরেকবন্ধু জয়দীপ থাকে। এই তিনমূর্তির সাথে যোগ দেবে আমাদের আরেক বান্ধবী নিমাত। বহু বহু বছর আগে আমরা সব্বাই প্রকৌশল বিশ্ববিদ্যালয় ছাত্র ও ছাত্রী ছিলাম, একদম একই ক্লাসে পড়তাম। নিয়মিত ক্লাস করলে বন্ধুত্ব করা বেশ কঠিন – তাই ক্লাস-টাস বাদ দিয়ে আমরা ক্যাফেতে নিয়মিত আড্ডা দিতাম। সেই কারণেই টানটা আজও অমলিন আছে। পরবর্তী প্রজন্মকে আমি এই জন্যই যথাসম্ভব ক্লাস ফাঁকি মারার উপদেশ দেই। জীবনটা ছোট – সেটার যথাসাধ্য সদ্বব্যবহার করা উচিত সবারই।
৪.
এটা ভ্রমণকাহিনি হলে আমি আপনাদের জানিয়ে দিতাম কোথায় সস্তায় থাকতে পারবেন। কিন্তু দুঃখের বিষয় এটা গল্প আর ছবি। তাই ভ্যাঙ্কুভার শহরে মাঝরাতে জয়দীপের বাসায় একটা কাঁঠাল নিয়ে গ্রামের আত্মীয়ের মত উপস্থিত হওয়া ছাড়া আমি আর কোনো বুদ্ধি দিতে পারছি না। ভ্যাঙ্কুভার শহরে হোটেলের দাম প্রচুর, এর চেয়ে কাঁঠালই ভালো। তবে জয়দীপ ক্যানাডার এপার্টমেন্টগুলো সম্বন্ধে সতর্কবাণী দিয়েছিল – 
এই শহরে দোস্ত বাসায় একটা করে বাথরুম। 
মার্কিনিদের তুলনায় ক্যানাডা অনেক সুশীল দেশ – সেই কারণেই হয়ত ওরা বাথরুম টাথরুমে যায় কম। রোমে গেলে যেমন রোমান হতে হয় তেমনি ক্যানাডাতেও আমরা হয়ত বেগ চেপে রাখতে সক্ষম হব। যেই দেশে যেই আচার। 
ব্লগে লিখে-টিখে আমি মার্কিন দেশের অনেক বদনাম করেছি। কিন্তু এই দেশে বাথরুমের ব্যবস্থা অনন্য। এখান থেকে হয়ত ধারণা করা যেতে পারে যে এই মুল্লুকের মানুষ সর্বদাই ডায়রিয়াতে আক্রান্ত। সে যে কারণেই হোক না কেন – আমি মার্কিন দেশকে বাথরুমের দিক দিয়ে সম্পূর্ণ স্বয়ংসম্পূর্ণ একটা দেশ মনে করি। হার্ট সার্জারি করতে অনেক টাকা লাগলেও প্রকৃতির ডাকে সাড়া দিতে পারবেন পুরো মাগনায়। আরে ভাই – হার্টের  অপারেশন  তো আর রোজ রোজ লাগছে না , আপনারাই বলুন কোনটা বেশি দরকার? 
৫.
সীমান্তের প্রহরীদের আমি সদাই ভয় পাই। ছোটবেলাতে থেকে আজ অব্দি পড়ে আসছি পত্রিকাতে - বিএসএফের হাতে বাংলাদেশি অপহৃত, নিহত, গরু লুন্ঠিত – ইত্যাদি ইত্যাদি। আমাদের মুল্লুকে বর্ডার মানেই গোলাগুলি, মারামারি আর গরু এবং ফেন্সিডিল পাচার। মার্কিন দেশ আর ক্যানাডার বর্ডার যতোই কাছে আসছিলো ততই হাত-পা কাঁপছিল। বর্ডারের লাইনের উপরে একটা ডিসপ্লে বোর্ড, সেখানে লেখা - ওয়েটিং টাইম পাঁচ মিনিট। গাড়িগুলো দ্রুতই পার হয়ে যাচ্ছে - পুলসিরাতের মতো নয় মোটেই। 
আমরা জনসংখ্যার চাপ সামাল দিতে বিরাট একটা গাড়ি ভাড়া করেছিলাম। গোটা নয়েক পাসপোর্ট চালকের আসন থেকে আমি প্রহরীকে এগিয়ে দিলাম । উনি কাউকে আর কিছু বললেন না - শুধু আমাকে বেশ কিছু প্রশ্ন জিজ্ঞেস করলেন। চেহারাতে চোর চোর ভাব থাকার অনেক অসুবিধা আছে। 
ক্যানাডাতে ঢোকার পরে আমরা রাস্তা-ঘাট দেখতে লাগলাম। ক্যানাডা বিদেশ হলেও প্রায় আমেরিকার কাজিনই বলা যায়। বর্ডার থেকে হাইওয়ে ৯৯ চলে গেছে শহরের ভেতরে, বড়জোর ত্রিশ মাইল দূরেই ভ্যাঙ্কুভার শহর। হাইওয়ে ৯৯ নিয়ে আমরা শহরে ঢুকতেই রাস্তাটা ঝপাৎ করে ছোট একটা রাস্তা হয়ে গেল। ভ্যাঙ্কুভার শহরে রাস্তার পরিমান বেশ অপ্রতুল মনে হয়েছে আমার। জয়দীপ জানালো যে পরিবেশবাদীরা অনেক সক্রিয় এখানে, রাস্তা বানানোর অনেক হ্যাপা এই রাজ্যে। টেক্সাসে পরিবেশ নিয়ে যারা হৈ-চৈ করে তাদেরকে স্থানীয় লাল-ঘাড় জনগোষ্ঠি "ট্রি হাগার" বলে থাকেন। এদের পরিমাণ নগন্য আমাদের রাজ্যে। তাই টেক্সাসের রাস্তা-ঘাট দর্শনীয়। 
দেখা গেল দীর্ঘদিনের টেক্সাস বাসের কারণে আমিও বদলে গেছি বেশ –  ট্র্যাফিক জ্যামে বসে ভ্যাঙ্কুভার শহরবাসিকে অনেকবার ট্রি-হাগার বলে গালি দিয়েছি, পঞ্চাশটা গাছ কাটলেই ভালো একটা রাস্তা বানানো যেত – এটাও মনে হয়েছে। এতো গাছপ্রীতি থাকলে গাছে উঠে থাকে না কেন এই শালারা...
৬.
আমরা সবাই মিলে ঘুরতে বের হলাম। আমি অনেক বছর আগে একবার ক্যানাডার টরেন্টো শহরে গিয়েছিলাম। তখন মার্কিন ডলারের দাম ক্যানাডার ডলারের দামের বিপরীতে মূল্যবান ছিল, কিন্তু মন্দার কবলে পড়ে মার্কিন ডলার আজ শয্যাশায়ী। বিভিন্ন স্থানে পার্কি আর এন্ট্রি ফি পুরো ট্রিপ জুড়েই তাই মর্মমূলে বিঁধে রইল আমাদের। 
চারদিনে আমরা ঘুরেছি স্ট্যানলি পার্কে (ডাউনটাউনের মাঝে বিশাল সবুজভূমি), ক্যাপালিনো সাসপেনশন ব্রিজ, ডাউনটাউন, শহর থেকে দূরের পাহাড়ি শহর হুইসলার – যেখানে শীতকালীন অলিম্পিক হয়েছিল আর ভিক্টোরিয়া আইল্যান্ড। 
পুরো ব্রিটিশ কলাম্বিয়াটাই আমার কাছে মেঘের আর ফুলের দেশ বলে মনে হয়েছে। গ্রীষ্মের নরম উষ্ণতার মাঝে চারিদিক সবুজ চাদরে মোড়া। চারিদিকে পাহাড় আর তাতে আটকে আছে মেঘ – সেই মেঘ যেন একটু হাত বাড়ালেই ধরা যাবে। মেঘ নিয়ে আমার অনেক প্রেম থাকলেও ভ্যাঙ্কুভার শহরের মানুষজন বেশ নির্বিকার। রোজ রোজ মেঘ দেখলে মনে হয় কালিদাস হওয়া যায় না।
দেখলাম বেশ বিনা আয়াসেই ফুল ফোটে এই দেশে - অথচ টেক্সাসে আমাদের আক্ষরিক অর্থেই একটি ফুলকে বাঁচাতে প্রায় যুদ্ধ করতে হয়। তবে ভ্যাঙ্কুভারে গ্রীষ্মের অল্পকয়েকটা দিন বাদ দিলে আকাশের মুখ প্রায়ই গোমড়া থাকে। দীর্ঘদিনব্যাপি মেঘলা আকাশ একসময় আর মাথার উপরে সীমাবদ্ধ থাকে না, ওটা বুকের উপর চেপে বসতে পারে। প্যাসিফিকের পাশের এই উত্তর পশ্চিম উপকূলের দেশগুলোতে বিষণ্ণতা নাকি বেশ সাধারণ ব্যাপার। 
৭.
স্ট্যানলি পার্কটা শহরের মাঝখানের একটা সবুজ ভূমি। শহরের মাঝে বিরাট সাইজের পার্ক থাকলে শহরটা একটু নিঃশ্বাস ফেলতে পারে। আমাদের ঢাকা শহরেও রমনা পার্ক আছে। যদিও এরপরও ঢাকার দম প্রায় বন্ধ হয় হয় অবস্থা। স্ট্যানলি পার্কের ভেতরে একটা ছোট কিন্তু বেশ সুন্দর অ্যাকিউরিয়ামও আছে। তাতে দিনভর অনেকগুলো শো হয়। আমাদের দলের প্রায় অর্ধেক সদস্যদের বয়েস আটের নিচে, তাই সময়টা বেশ ভালোই কাটলো। তবে পরবর্তীতে আমার কন্যা অ্যাকিউরিয়ামকে বেশ কম নম্বর দিয়েছে - ওখানে মৎস্যকন্যা নেই যে!
স্ট্যানলি পার্ক সহ যে কোন পার্কেই স্বাস্থ্যপ্রেমিদের দৌড়ঝাঁপ দেখা যায় কিন্তু আমি বাংলাদেশ ছাড়া আর অন্য কোথাও প্রেমিক-প্রেমিকাদের পার্কে বসে প্রেম করতে দেখিনি। গেলবার দেশে গিয়ে বোরখা পরা প্রেমিকা আর জোব্বা পরিহিত প্রেমিকপ্রবরও দেখেছি ধানমন্ডি লেকের পাশে। আমাদের দেশে পার্ক তৈরি করা হয় যুগলদের জন্য। কিন্তু পশ্চিমে পার্কে বসে প্রেম করাটা মনে হয় অন্যায়।
[স্ট্যানলি পার্কের ছবি]


৮.
স্ট্যানলি পার্কের কাছেই আছে ক্যাপিলানো সাসপেনশন ব্রিজ। সেতু দেখার জন্য এতো মানুষ আসে কেন? সেটা বুঝতে হলেও যেতে হবে সেতুর কাছে। আমার ধারণা ছিল জায়গাটা বোরিং হবে - কিন্তু আসলে ঠিক তার উলটো। ব্রিজটা ৪৫০ ফিট লম্বা আর ২৫০ ফুট উঁচু আর নিচে হা হা করছে ক্যাপালিনো নদী। হেঁটে পার হওয়ার সময় ব্রিজটা ক্রমাগত দুলতে থাকে। আর আমরা যেদিনটাতে গিয়েছিলাম ওখানে - সেদিনটা ছিল মেঘলা, সেই মেঘ হাত বাড়ালেই ধরা যায় আর হাঁ করলেই কপ করে গিলে ফেলা যায় – এই অবস্থা!
কাঁপাকাপির ভয়ে কিছু লোক সেতুতে চড়েনি। আমি নিজেও এটা নিয়ে প্রথমে অস্বস্তিতে ছিলাম। পরে হাজার হাজার মানুষ দেখে ভয়টা দূর হয়। বাচ্চা-কাচ্চা নিয়ে বেশ কয়েকবার সেতু পারাপার করেছি। সেতুর দুই ধারে আছে বেশ আকর্ষণীয় কিছু জিনিস, যেমন বিশাল একটা ট্রি-হাউজ। 
প্রথমবার পার হওয়ার পরেই বুঝতে পারলাম ব্যাপার আসলে মোটেও ভয়ের নয় – বরং বেশ মজাদার। সেতু ছাড়াও গিরিখাদের ওপর দিয়ে হাঁটার ব্যবস্থা আছে। সেটাও দারুণ একটা অভিজ্ঞতা। এরপর থেকে আমি পাগলদের সাঁকো নাড়ানোর পক্ষেই ভোট দেব। 
সেতু পারাপার করে যখন আমি ক্লান্ত তখন হঠাৎই শুনলাম বাংলা ভাষা - 
“পুরো ৩২ ডলারই জলে গেল – এতে তো আমি উঠতে পারবো না বাপু "
আমারই বয়েসি এক ভদ্রলোক বলছেন এই কথা। উচ্চারণ আর "পানি" আর "জলের" এসিড টেস্ট দিয়ে বুঝলাম উনি পশ্চিমবঙ্গের লোক। বাঙালিকে বাঙালি না দেখিলে আর কে দেখিবে? আমি এগিয়ে ভদ্রলোককে অভয় দিলাম, আমার নিজেরও মাথাঘোরা রোগ আছে তারপরও কয়েকবার পার হয়েছি এই কম্পমান সেতু। কিন্তু উনি অনড়, ওনার বন্ধুদের অনুরোধ বা আমার অভয় কোনোটাই কানে তুললেন না - দুই বাংলার সম্মিলিত প্রয়াস ব্যর্থ করে উনি পুরো ৩২ ডলার (এর উপরের শতকরা ১২ ভাগ কর উনি ভুলে গিয়েছিলেন) একদম পানিতেই ফেলে দিলেন। 
[ক্যাপিলানো সেতুর ছবি]



৯.
ভ্যাঙ্কুভার শহর থেকে মাত্র ৭৫ মাইল দূরেই আছে হুইসলার। ২০১০ সালের শীতকালীন অলিম্পিকের শহর। মাত্র দুই ঘন্টাতে পৌঁছানো সম্ভব সেখানে। পথের দৃশ্যটাও অত্যন্ত মনোরম। পাহাড়, জঙ্গল আর উপসাগর সব মিলিয়ে দারুণ উপভোগ্য একটা ভ্রমণ। হুইসলারে আছে স্কি করার সুব্যবস্থা। আমরা কেউই স্কি করতে পারি না - সত্য বলতে কি স্কি করার বিন্দুমাত্র ইচ্ছা আমি সহ আমার বন্ধু-বান্ধব কারোর আছে বলে মনে হয় না। কিন্তু পাহাড় ভালো লাগে, মেঘ ভালো লাগে আর সেই পাহাড়ে স্তুপ স্তুপ বরফ থাকলে সেটাকে একদম উপরি মনে হয়। ক্যানাডাতে এসে যদি বরফ না ঘাটালাম, তাহলে কেমন ভ্রমণ হবে সেটা? হুইসলারে পাহাড়, মেঘ আর বরফ সবই আছে। 
পাহাড়ের পাদদেশে আছে সুন্দর ছিমছাম হুইসলার ভিলেজ, সেখান থেকে কেবল কারে করে ৬০০০ ফুট উচ্চতায় হুইসলার পর্বতে চড়া যায়। বেশ নিরীহ ভাবেই সবুজ অরণ্যের সামান্য উপর দিয়ে উঠতে থাকে কেবল কার দেখতে দেখতে সেটা মেঘ আর তুষারের দেশে গিয়ে পৌঁছে। এরপর আরও একটা কেবল কার হুইসলার পাহাড়ের চূড়া থেকে নিয়ে গেল পাশের পাহাড় ব্ল্যাককম্বের চূড়ায়। মোটামুটি মেঘের মধ্যে দিয়েই ভ্রমণ। মেঘের দেশে একবার গেলে আর নামতে মন চায় না। আমরা বেলা শেষে গিয়েছিলাম তাই বেশিক্ষণ থাকা গেল না, নেমে আসতে হলো দ্রুতই। 
ফের কবে যাব পাহাড়ে? 
[হুইসলার এর ছবি]



১০. 
আমাদের সফরের শেষদিন আমরা ঠিক করলাম ভ্যাঙ্কুভার থেকে ভিক্টোরিয়া আইল্যান্ডে যাব। যেতে হবে ফেরিতে করে। প্ল্যান হলো যে ভিক্টোরিয়া থেকে আর ভ্যাঙ্কুভার ফিরবো না, সেখান থেকে আরেকটা ফেরি ধরে আমেরিকাতে ফিরে যাব, ভিক্টোরিয়া থেকে ওয়াশিংটন রাজ্যের পোর্ট এঞ্জেলেস শহরে ফেরি যাতায়াত করে। অর্থাৎ চাট্টিবাট্টি গোল। 
ক্যানাডাতে আমাদের সফরসঙ্গী ছিল ছয়জন শিশু। এরা হচ্ছে রৌদ্র, দৃপ্ত, উৎস, আনুশা, সামারা এবং সর্বকনিষ্ঠ আত্মজা। এতোগুলো বাচ্চা নিয়ে দৌড়ঝাঁপ করা এবং পাহাড়ে পর্বতে ওঠা চাট্টিখানি কথা নয়। আমি সবাইকেই জিপিএ ফাইভ দেব – ওদের সহযোগিতা ছাড়া এটা সম্ভব হতো না। আত্মজা ভ্যাঙ্কুভারেই থাকে, ওকে বিদায় দিতে হচ্ছে বাকি পাঁচজনের। আমি জীবনভর মানুষকে বিদায় জানিয়ে এসেছি, তাও আত্মজাকে ছেড়ে আসতে বেশ মনোবেদনা হলো। 
বেদনাঘন বিদায় শেষে আমরা ফিরতি যাত্রায় বেরোলাম। শহর থেকে দক্ষিণ পশ্চিমে ফেরিঘাট। আমি এর আগের কখনো মার্কিন দেশে ফেরিতে চড়িনি। আগে ঢাকা থেকে কুমিল্লায় যেতে দুটো ফেরি লাগতো, আমার ফেরি ভ্রমণ ওই পর্যন্তই। ফেরিতে উঠলে সেদ্ধ ডিম আর লবণ দিয়ে শসা খেতাম আমরা। ফেরি সম্বন্ধে আমার ধারণা এখনো কুমিল্লার সেই ফেরি পর্যন্ত। ভ্যাঙ্কুভার থেকে ভিক্টোরিয়া দ্বীপের ফেরি  আমার যাবতীয় প্রাচীন ধারণা ভেঙে দিলো। এই ফেরিগুলো প্রায় প্রমোদতরীর মতোই। ফেরির একদম নিচে গাড়ি পার্ক করে উপরে চলে যাবেন। একটা তলা পুরোটাই রেঁস্তোরা, ওখানে কেউই সেদ্ধ ডিম বেচছে না যদিও। ওপরের একটা অথবা দুটো তলা অবজার্ভেশন ডেক। ছাদটা খোলা। 
ভিক্টোরিয়া দ্বীপটাকে তেমন আকর্ষণীয় মনে হয় নি। শহরটা ছিমছাম ইউরোপিয় ধাঁচের কিন্তু সৌন্দর্যের মাপদণ্ডে ভ্যাঙ্কুভার শহরের পাশে অন্য অনেক সুন্দর শহরেরও অবস্থা টাইট হয়ে যাবে। তবে বেশিদিন ধরে সুন্দর জিনিস দেখতে দেখতে এক সময় ক্লান্তি লাগে, মনে হয় ধুর শালা...
[ভিক্টোরিয়া দ্বীপের ছবি]

১১.
ভ্যাঙ্কুভার শহর নিয়ে একটা কথা না বললেই নয়। এই শহরে নিত্যপ্রয়োজনীয় জিনিসপত্রের দাম বেশ বেশি। মার্কিন দেশের তুলনায় ক্যানাডাতে এমনিতে দাম একটু বেশি কিন্তু তারপরেও খরচ এখানে অতিরিক্ত মনে হয়েছে। শহরটা যেহেতু ভ্রমণবিলাসীদের জনপ্রিয় গন্তব্য সেহেতু সবকিছুরই উচ্চমূল্য। এই শহর অলিম্পিকের আয়োজনও করেছে। 
গত এক দশকে অনেক বাংলাদেশি ক্যানাডাতে পাড়ি জমিয়েছেন, তাঁদের মূল অংশ ক্যানাডার পূর্ব উপকূলে গেলেও অনেকেই নিশ্চয় ভ্যাঙ্কুভার শহরে আছেন। এই শহরে বাংলাদেশি রেঁস্তোরাতেও গিয়েছি আমরা - সব মিলিয়ে বুঝতে পারি যে বাংলাদেশিসহ অনেক দেশের অভিবাসীই এই শহরে বাস করেন। জিনিসপত্রের বেশি দাম দেখে আমার মনে হলো যে অভিবাসী জনগোষ্ঠীর জীবন নিশ্চয় বেশ কঠিন। মেঘ আর ফুল খেয়ে তো আর জীবন চলে না। আশা করব তাঁরা সবাই ভালো আছেন। 
শিশুদের সংসর্গ আমার দারুণ লাগে। গাড়িভর্তি ছয়জন বাচ্চা থাকাতে এবারের সফরটা তাই দারুণ হয়েছে। বাচ্চা মোটেই ভয়ঙ্কর নয় – বরং বড়দের মতো  বিরক্তিকর আলোচনা তারা করে না । যেমন ধরুন রৌদ্র আর উৎস – যমজ দুই ভাই পানির বোতল খুলে পানি পান করে না। বরং ওরা বোতলের পেছনে দাঁত দিয়ে কামড়ে ফুটো করে পানি পান করে - আমরা ছোটবেলাতে যেভাবে আম সাবাড় করতাম। বিনা খরচে এই বিনোদন আপনাকে বয়স্ক কেউ দেবে না। ওরা আলোচনা করবে দেশের পচনশীলতা নিয়ে, উর্ধ্বগামী ঋণ নিয়ে, তাই নিয়ম করে প্রতিদিন কিছুটা সময় শিশুদের সাথে কাটান। একদিন দেখবেন আপনার ভেতরের শিশুটাও পুনর্জন্ম নিয়ে ফেলেছে। 
লেখাটা শেষ করছি সফরসঙ্গী সেই ছয় শিশুর ছবি দিয়ে। 




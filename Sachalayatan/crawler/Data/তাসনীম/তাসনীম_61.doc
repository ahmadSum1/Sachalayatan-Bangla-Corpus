দূরদেশ



এবার ঠিক হলো আমরা পোর্টল্যান্ডে যাব। আমরা টেক্সাসের লোক, আমাদের দৌড় ডালাস আর হিউস্টন পর্যন্ত। এই শহরগুলো যাঁরা তৈরি করেছেন তাঁদের প্রতি শ্রদ্ধা রেখেই বলছি, শহরগুলো  দেখতে বেশি “ইয়ে” না। বেশ জঘন্যই বলা যায়। ক্যালেন্ডারের পাতায় আমেরিকার  যেসব সুন্দর সুন্দর জায়গা দেখা যায় সেগুলো আমাদের এই তল্লাটে নয় সেটা বলাই  বাহুল্য। কিন্তু পোর্টল্যান্ডে যাব বললেই তো হয় না, গুগল দেখাচ্ছে আমাদের বাসা থেকে পোর্টল্যান্ড প্রায় ১৮০০ মাইল দূরে। এর সমান পথ আমি গাড়িতে ড্রাইভ করেছি আগে, কিন্তু তখন বয়েস কিছুটা কম ছিল, হুটহাট হাঁটুও ব্যথা করত না। আর সবচেয়ে বড় কথা আমি তখন একা ছিলাম, বর্তমানে আমি সংসার নামক প্রতিষ্ঠানের নির্বাহী প্রধান। এই কাজে বেতন না থাকলেও ঝামেলা প্রচুর, শেয়ার  হোল্ডারদের মন জুগিয়ে চলতে হয় আর এক্সপেক্টেশন মিট না করলে বকাঝকা আর  গঞ্জনাও আছে। গাড়িতে গেলে প্রচুর সময় ও শক্তির অপচয় হবে এই ভেবে উড়ে যাওয়াই  সাব্যস্ত হলো। আমেরিকান এয়ারলাইন্সের মাইলেজ ভেঙে অর্ধেক পথ যাওয়া যাবে আর  বাকিটার জন্য আছেন মাস্টারকার্ড। 
পোর্টল্যান্ডে আমার বাল্যবন্ধু কবি এহসান নাজিম থাকে ওর সাথে দেখা হওয়াটাও দরকার। নাজিম ছাড়াও আরো ৯ জন বন্ধু থাকে এই শহরে। এঁরা সবাই ইন্টেল নামক কারখানার শ্রমিক। ইন্টেলের সবচেয়ে বড় কারখানাটাও ওই শহরেই। পোর্টল্যান্ডে আমার বন্ধুরা সবাই একই পাড়ায় থাকে। আপনি যদি ওই পাড়ায় জোরে একটা ঢিল মারেন তবে যেই জানালার কাঁচটা ভাঙবে সেটাও মনে হয় ইন্টেলের কোন কর্মীর বাসা হবে। শতকরা আশিভাগ সম্ভবনা হবে সে বাসার বাসিন্দারা ভারতীয় উপমহাদেশ অথবা সুদূর চিন দেশ থেকে এসেছেন তাঁদের মেধা বেচতে। ঠিক হলো নাজিমের বাসায় পায়ের ধূলা দেব, দিনে ওর গাড়ি নিয়ে ঘুরে বেড়াবো আর রাতে আড্ডা দেব বন্ধুদের সাথে। থাকা আর খাওয়া পুরো ফ্রি, কোন কাজ নেই ঘোরাঘুরি আর আড্ডা। আমার বর্তমান জীবনের বাস্তবতায় প্রায় স্বপ্নের মত ভ্যাকেশন। 
 নানান ঝামেলা সেরে অগাস্ট মাসের তিন তারিখ সন্ধ্যা আটটার সময়ে আমরা পোর্টল্যান্ডে পৌঁছালাম। বড় মনোরম এই শহর। বেশি বড় নয় তাই রাস্তায় ব্যস্ততাও কম। তাপমাত্রা খুবই অনুকূল একটু ঠান্ডার দিকেই বরং। পোর্টল্যান্ডের আকাশটা প্রায়ই গোমড়ামুখো হয় আর তার সাথে টিপটিপ বৃষ্টিও হয় যদিও আমাদের যাত্রাকালে খুব বেশি হয় নি একটা। একটু দূরে পাহাড়ের নীল রেখা, রাস্তাগুলো আঁকা-বাঁকা, গাছগুলো সব উর্ধ্বমুখি আর বাংলাদেশের শরৎকালের মত নীল আকাশে সাদা সাদা মেঘ যেটার দেখা নাকি গ্রীষ্মের অল্প কয়েকটা দিনই মেলে। পোর্টল্যান্ডের কয়েকটা ছবি দিলাম নিচে।   

পোর্টল্যান্ডের রাস্তার পাশের দৃশ্য-১ 

পোর্টল্যান্ডের রাস্তার পাশের দৃশ্য-২
পোর্টল্যান্ড ডাউনটাউন
 আপনি যদি ভূগোলে আমার মতই একটু কাঁচা হন তাহলে আপনার জন্য বলছি, আমেরিকার উত্তর পশ্চিমের একটা রাজ্য অরিগন আর পোর্টল্যান্ড হচ্ছে সেই রাজ্যের একটা শহর। এর ঠিক উত্তরেই ওয়াশিংটন রাজ্য, সেখানকার শহর সিয়াটল বেশ বিখ্যাত, পোর্টল্যান্ড সিয়াটল থেকে মাত্র দুইশ মাইল দূরে একদম ওয়াশিংটন রাজ্যের সীমানা ঘেঁষে। অরিগনের পশ্চিম পাশেই প্রশান্ত মহাসাগর যেটার উষ্ণস্রোতের প্রভাবে খুব বেশি শীত বা বরফ কোনটাই পড়ে না পোর্টল্যান্ডে। তবে প্রশান্ত মহাসাগরের পানিতে পা চুবালে আপনি কোন উষ্ণতার সন্ধান পাবেন না বরং বেশ হিমশীতলই মনে হবে একে। পোর্টল্যান্ডের কাছে সমুদ্র আছে, পাহাড় আছে, হ্রদ আছে, নদী আছে, আগ্নেয়গিরি আছে, বড় শহর আছে, অরণ্য আছে, জলপ্রপাত আছে, এত কিছু কিভাবে দেখব?
প্রথম দিন ঠিক করলাম সমুদ্র দর্শন করব। সৈকতের নাম ক্যানন বিচ, এর পাশেই ছোট একটা অরণ্য যার নাম ইকোলা স্টেইট পার্ক। পথটা মনোরম, জঙ্গল কেটে এঁকেবেঁকে বেরিয়ে গেছে ছোট একটা রাস্তা। পোর্টল্যান্ড থেকে পঁচাত্তর মাইল পশ্চিমে, যেতে সময় লাগে দেড় ঘন্টার মত। পথে যেতে যেতে আমার বেটার হাফ সন্দেহ প্রকাশ করলেন যে এই অঞ্চলেই নিশ্চয় twilight ছবির শুটিং হয়েছে। ছবিটা আমার কাছে তেমন পদের লাগেনি কিন্তু লোকেশনটা দারুণ ছিল নিঃসন্দেহে এবং ইকোলা স্টেট পার্কের ভেতরটা দেখে আমারো তাই মনে হচ্ছিল। পার্ক রেঞ্জারকে জিজ্ঞেস করতে উনি জানালেন যে আসলেই পার্কের ভেতরের একটা সৈকতে twilight ছবির একটা দৃশ্য নেওয়া হয়েছিল। প্রশান্ত মহাসাগরের তীরের এই ছোট অরণ্য আর সৈকত দেখে আমার মনে হয়েছে যে প্রশান্ত মহাসাগর হচ্ছে মেঘ তৈরির কারখানা। রোদেলা সৈকত হঠাৎই মেঘাচ্ছন্ন হয়ে পড়ছে আবার জোরে হাওয়া আসলে পাঁচ মিনিটেই মেঘের বিষন্নতা কেটে হাসিখুশি হয়ে যাচ্ছে জায়গাটা। মাত্র কয়েকশ ফুট উচ্চতার ইকোলা স্টেট পার্কে হাত বাড়ালেই যেমন মেঘ ছুঁতে পারবেন আর তেমনি হা করলেই মেঘ গিলতেও পারবেন। কয়েকটা ছবি জুড়ে দিলাম।  
 ইকোলা স্টেট পার্কের রাস্তা
 ক্যানোন বিচের সিগাল

ইকোলা স্টেট পার্কের সৈকত-১

ইকোলা স্টেট পার্কে মেঘের আনাগোনা 
 ইকোলা স্টেট পার্কের সৈকত-২
 ইকোলা স্টেট পার্কের পাথুরে সৈকত
ফেরার পথে তেল নিতে থামতে হলো। গ্যাস স্টেশনে থামতেই এক ছোকরা এসে গাড়িতে তেল ভরে দিল। জঙ্গলের ভেতর নির্জন একটা জায়গায় গ্যাস স্টেশনটা, আশেপাশে ভ্যাম্পায়ারও আছে হয়ত প্রচুর। খুন করে ফেলে গেলেও কেউ জানবে না। এই জন্যই কি এত সাবধানতা?  পরে নাজিম জানালো এটাই অরিগন রাজ্যের আইন যে দেশি কায়দায় মানুষ এসে তেল ভরে দেবে গাড়িতে। কেন এই আইন? জানা গেল যে বিভিন্ন পরিবেশবাদি আইনের কারনে এই রাজ্যের টিম্বার ইন্ডাস্ট্রি বেশ ক্ষতিগ্রস্ত হয়েছিল, নতুন কাজ সৃষ্টির জন্যই নাকি এই ব্যবস্থা। আমার সাতদিনের সফরে নানান দিক দিয়ে এই রাজ্যকে পরিবেশবাদি ও প্রো-সিটিজেন মনে হয়েছে।  
পরের দিনের গন্তব্য পোর্টল্যান্ডের পূর্বে মাউন্ট হুড আর মাল্টিনোমাহ ফলস। এবার একটা ফ্রি-ওয়ে নিতে পারলাম, রাস্তাটা অরণ্য ঘেরা না হলেও বেশ সুন্দর। রাস্তার ধার ঘেঁষে বয়ে চলেছে কলাম্বিয়া নদী, আমাদের টেক্সাসের মত মরা নদী নয়, বরং বাংলাদেশের নদীগুলোর মত বেশ পূর্ণ যৌবনা সেই নদী। মাল্টিনোমাহ ফলস দেখে “লর্ড অব দ্য রিংস” ছবিটার এর কথা মনে  হতে পারে। ছবি দিলাম কয়েকটা। পেছনে কড়া আলো থাকাতে ছবিগুলো মনঃপূত হয় নি আমার নিজেরো।

মাল্টিনোমাহ ফলস-১

মাল্টিনোমাহ ফলস-২
মাল্টিনোমাহ ফলসে দেখার মত খুব বেশি জিনিস নেই। দুপুরের মধ্যেই ঘোরা শেষ। সেখান থেকে রওনা দিলাম মাউন্ট হুড ন্যাশানাল ফরেস্ট। চারিদিকে বিশাল অরণ্য আর তার মাঝে এক দাঁড়িয়ে আছে নিঃসঙ্গ এই পাহাড়। উইকিপিডিয়া বলছে মাউন্ট হুডের উচ্চতা ১১,২৪৯ ফুট। আমি কলোরাডোতে এর চেয়ে উঁচু পাহাড়ে উঠেছি গাড়ি নিয়ে যদিও সেটা বেশ ভীতিপ্রদ অভিজ্ঞতা ছিল। কলোরাডোতে ১৪০০০ ফুটের পাইক'স পিকে ওঠার কয়েকদিন পরে আমি ভয়াবহ এক মাথাঘোরা রোগে আক্রান্ত হই, গিন্নি সেটা মনে করিয়ে নিবৃত্ত করার চেষ্টা করলেন আমাকে। এদিকে আমার ক্যামেরার ব্যাটারির চার্জও প্রায় ফুরিয়ে গিয়েছিল, চার্জ ছাড়া ব্যাটারি নিয়ে চূড়ায় উঠে কী লাভ?  আশেপাশে ব্যাটারির দোকানও নেই। আমি মোটামুটি ২০০০ ফুটে উঠে জঙ্গলের মাঝখানে নিচের ছবিগুলো তুলেছি। তবে দুদিন পরেই জীবন্ত আগ্নেরগিরি মাউন্ট সেইন্ট হেলেন দেখতে গিয়ে বুঝলাম যে অরিগন আর ওয়াশিংটনের রাস্তাগুলো কলোরাডোর মত রাস্তাগুলোর অত খাড়া নয়, বেশ বন্ধুত্বপূর্ণ ও কানে চাপ দেয় না তেমন। মাউন্ট হুডে উঠলেও মন্দ হতো না। 
 মাউন্টহুড ন্যাশানাল ফরেস্ট-১
 
মাউন্টহুড ন্যাশানাল ফরেস্ট-২
দু'দিন পরে আমাদের পরবর্তী গন্তব্য ছিল ওয়াশিংটন রাজ্যের মাউন্ট সেন্ট হেলেন, জীবন্ত এক আগ্নেরগিরি। সাধু হেলেন ১৯৮০ সালের মে মাসের ১৮ তারিখ সকাল সাড়ে আটটার সময় ভয়াবহ এক বিস্ফোরন ঘটিয়ে ছিল, তাতে প্রাণহানি যেমন হয়েছে তেমনি হয়েছে সম্পদহানি, আর মুহূর্তের মধ্যে জায়গাটার ভূপ্রকৃতি পালটে গিয়েছে। তবে মাউন্ট সেন্ট হেলেনে সরাসরি ওঠার ব্যবস্থা নেই, যেতে হবে কাছের আরেকটা পাহাড়ে,  সেখানে মাউন্ট হেলেনের অগ্নুৎপাতে নিহত ভলকানোলজিস্ট ডেভিড জনস্টনের নামে একটা অবজার্ভেটরি স্থাপনা করা হয়েছে। পথে যেতে যেতে জমাট লাভা দেখা যায়, গাছের মরদেহও রাখা আছে পথের পাশে। আশির দশক ও নব্বইয়ের দশকে অনেক নতুন প্ল্যান্টেশনের ফলে জায়গাটার ক্ষতির ভয়াবহতা ঢাকা পড়েছে। ভূপ্রকৃতি পালটে একটু নতুন লেইকেরও আবির্ভাব হয়েছে সেখানে। গুগল করে দুটো ভিডিও দিয়ে দিলাম। 
ভিডিও-১ 
ভিডিও-২ 
জনস্টন অবসার্ভেটরিতে একটা ডকুমেন্টারি ছিল মাউন্ট হেলেনের উপর, যেটা দেখলে আত্মার পানি কিছুটা হলেও শুকিয়ে যায়। ওয়াশিংটনের এক রেডিও জকি সরাসরি ধারাবর্ণনার জন্য অগ্নুৎপাতের দিন সেখানে ছিল, আর্তনাদের মত তাঁর শেষ কথাগুলো মানুষ রেডিওতে সরাসরি শুনেছে, ডকুমেন্টারিতে সেই চিৎকারটা শুনে আমার ২০১২ মুভির ঘটনাটা মনে পড়ে গেল। সব আগ্নেরগিরি নাকি বিস্ফোরন ঘটায় না কিন্তু মাউন্ট সেইন্ট হেলেন ৩০০ মাইল/ঘন্টা বেগে আগুনের গোলা ছুঁড়ে মেরেছে দিকবিদিক । আগ্নেরগিরির চারিদিকে একটা অংশকে ব্ল্যাস্ট জোন বলে দাগ দেওয়া আছে, অর্থাৎ সাধু ক্ষেপে গেলে সেই অংশেই ব্রহ্মশাপ পড়বে, জনস্টন অবসার্ভেটরি সেটার ভেতরেই। ঠান্ডা মাথায় ভাবলে একটু ভয়ই লাগে, যদিও মানুষ পটাপট ছবি তুলছে। ১৯৮০ সালের অগ্নুৎপাতের আগে মানুষ এখানে ভ্যাকেশন করতে আসত, পাহাড় আর হ্রদ দেখতে আসত, আর আজ আসে আগ্নেরগিরি দেখতে অর্থাৎ এই পাহাড় দেখিয়ে আগেও ব্যবসা চলত এবং আজও ব্যবসাই চলছে। মার্কিনিদের কাছে আমাদের জিনিস বেচা শেখা উচিত। ১৯৮০ সালের অগ্নুৎপাত আগ্নেরগিরি বিষয়ক গবেষণা অনেক দূর এগিয়ে নিয়েছে, এখন প্রায় তিন সপ্তাহ আগেই নাকি অগ্নুৎপাতের পূর্বাভাস দেওয়া যায়। কথা না বাড়িয়ে কয়েকটা ছবি দিলাম। দিনটা মেঘলা ছিল, আমরা গাড়ি থেকে একবার মাত্র পুরো আগ্নেরগিরিটাকে পরিষ্কার দেখেছি, ছবির তোলার সময় মেঘ ও পরে বৃষ্টি ছিল।  

মেঘে ঢাকা মাউন্ট সেন্ট হেলেন
 ব্ল্যাস্ট জোনে লাভা ঠেলে সবুজের উঁকিঝুকি

ব্ল্যাস্ট জোনে অগ্নুৎপাতের পর তৈরি হওয়া নতুন লেক (কোল্ডওয়াটার লেক, নামকরণ ঠিক আছে)
আগেই বলেছি যে পোর্টল্যান্ড ওয়াশিংটন রাজ্যের সীমানা ঘেঁষে। বিশ মিনিট গাড়ি চালালেই ঢোকা যায় ওয়াশিংটনে এবং ঢুকলেই ভ্যাঙ্কুভার নামে এক শহর পড়বে। আমি সেইন্ট হেলেন যাওয়ার পথে এই শহর দেখে মুহূর্তের জন্য ভেবেছিলাম যে পথ ভুলে এবং ভূগোলকে আর বর্ডারের সব প্রহরীকে ফাঁকি দিয়ে ক্যানাডাতে ঢুকে পড়েছি হয়ত। পরে মনে হল মূলত পাঠকের এক লেখায় এই শহরের কথা আছে। 
এর পর ঠিক হলো ২০০ মাইল উত্তরের শহর সিয়াটলে যাওয়া হবে ট্রেনে। আমি বহুদিন আগে এমট্র্যাকে চড়েছিলাম একবার এরপর অনেক চন্দ্রভুক অমাবশ্যা কেটে গেছে আর চড়া হয় নি। ট্রেনে চড়ার কথা উঠলেই শৈশবের কথা মনে হয়, তেজগাঁর বাসায় ২০০ গজ দূরে স্টেশন ছিল, আমার স্মৃতির শহরে অনেকটাই জুড়ে আছে সেই ছেলেবেলার রেল। যাতায়াতের জন্য ট্রেন দারুণ একটা বাহন, আমি খুব বড়লোক হলে একটা ট্রেন কিনব নিশ্চিত। পোর্টল্যান্ড থেকে সিয়াটল সাড়ে তিন ঘন্টার পথ, নিজে গাড়ি চালালে আশে-পাশের দৃশ্য বেশি একটা দেখা যায় না তাই রেলগাড়িতে উঠে মনে হলো বেশ ভালোই করেছি। কিন্তু রেলগাড়িতে একটা আরামদায়ক দুলুনি থাকে তাই চারপাশের দৃশ্য বেশি উপভোগ করা যায় না, বরং দু-চোখ জুড়ে ঘুম এসে যায়। এবারো তার ব্যতিক্রম হলো না, একটু পরেই দেখলাম চারিপাশটা বেশ নিদ্রারাজ্যে পরিণত হয়েছে। ট্রেনের ভেতর থেকে তোলা কোন ছবি তাই দিতে পারলাম না। ঘুম ঘুম চোখে আমার মনে পড়ল প্রায় পঁচিশ বছর আগে আব্বার সাথে ট্রেনে কুমিল্লা যাত্রা, আমি মনে হয় প্রায় ভুলেই গিয়েছিলাম সেটার কথা। এই পঁচিশ বছর পরে কী যাদুমন্ত্রবলে আমিই বাবার ভূমিকায়, আমার সন্তানের জন্য এটাই ছেলেবেলার রেল, অনেকদিন পরে হয়ত ওরাই লিখবে এই ভ্রমণের কথা...সেই শীতের কুয়াশা ভেঙ্গে বাবার সাথে রেলগাড়িতে চড়ার কথা আমার যেমন মনে আছে, তেমনি হয়ত ওদেরও মনে পড়বে...আর না পড়লেই বা কী?
সিয়াটলের ধারেকাছে পৌঁছানোর পরে ঘুম ভাঙলো। আমরা ডাউনটাউনেই থাকবো, হাতে সময় মাত্র কয়েক ঘন্টা, তাই হোটেলে ব্যাগ-ট্যাগ রেখে এক দৌড়ে শহর ভ্রমণে বের হলাম। ম্যাপ খুঁজলে সিয়াটলের পাশেই অনেক নীল রঙ দেখা যাবে, দেখা গেল আমাদের হোটেলটা পানির থেকে খুব দূরে নয়। তবে জলভ্রমণের চেয়েও আমার ভালো লেগেছে সিয়াটলের ডাউনটাউনের পাইক'স প্লেস মার্কেট। ঢাকার গাউসিয়া হকার্স মার্কেটের মার্কিনি সংস্করণ এই বাজারের পাবেন জনসমুদ্রের মাঝে ঝলমলে পসরা নিয়ে বসা ছোট ছোট সব দোকান। সিয়াটলে তোলা কিছু ছবি নিচে দিলাম।  
 সিয়াটল ডাউনটাউন-১
 সিয়াটল ডাউনটাউন-২

সিয়াটল ডাউনটাউনে স্পেস নিডল

পাইক'স প্লেইস মার্কেট
আমি শহর-টহর বেশি ভালোবাসিনা। আমার ভালো লাগে প্রকৃতি, সচলে একজন প্রকৃতিপ্রেমিক আছেন তাই ওই নিকটা নিতে পারছি না। প্রকৃতিপ্রেমিক-২ নিকটা নিলে কেমন হয়? একটু দুই নম্বর গন্ধ আছে যদিও। শহর ভালো না লাগলেও সিয়াটল বেশ ভালো লেগেছে। শহরটাতে পুরানো পুরানো একটা গন্ধ আছে, আর আছে সেটার সাথে খুব মানানসই বিমর্ষ একটা আকাশ। শুনেছি সিয়াটলে আত্মহননের ঘটনা খুব বেশি হয়। অনেক বছর আগে মিডওয়েস্টে থাকার সময় শীতকালে মনে হতো অন্ধকার আকাশটা বুকের মধ্যে চেপে বসে আছে, প্রায়ই পালাতে মন চাইতো। টেক্সাসে এসে দগদগে সূর্যটাকে তাই বড় ভালো লাগে। বাইশ ঘন্টা এই শহরে ঘুরে পাঁচ মিনিটও সূর্যের দেখা পাই নি সিয়াটলে, এই শহরে মানুষদের বিষণ্নতা বোঝা দুষ্কর কিছু নয়। 
ভ্রমণকাহিনীতে লেখা ও ছবির যেই অনুপাত থাকা উচিত আমি মনে সেই অনুপাতের চেয়ে বেশি প্যাঁচাল পেড়েছি। এবার থামা উচিত, কারণ সিয়াটল থেকে পোর্টল্যান্ড ফিরেই পরদিন টেক্সাসে ফিরে আসা। এরপর অফিস, বাসা,  ফেসবুকিংসহ আমাদের জীবনে যেসব বিরক্তিকর ব্যাপারগুলো আছে সবগুলোই ফিরে এসেছে তাদের আপন মহিমায়। শুধু এই আশা আছে আমি আবারো নতুন কোন পাহাড়ে যাব। পাহাড়ের চূড়ায় হাইস্পিড ইন্টারনেট, একটা স্টারবাকস কফির দোকান,  আমার বিছানা আর প্রিয় বালিশটা থাকলে আমি হয়ত নিচে নামব না, কোনদিনই না। আশা নিয়েই বেঁচে আছি।


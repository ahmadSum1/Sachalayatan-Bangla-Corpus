শিশুপালন-৩



কলিক পেইনঃ
"শোন প্রায় নয়টা  বাজে, এখন ফোন রাখতে হবে।"
"কেন কেন, নয়টার সময় কি হবে?"
"বাচ্চা কাঁদতে শুরু করবে"।
"বলিস কি...আজব তো...ঠিক নয়টার সময় কাঁদবে কেন?"
"এইটাকে বলে কলিক পেইন...যন্ত্রণার আরেক রূপ, ঘড়ি ধরে বেদনা"।
"আশ্চর্য, জীবনে প্রথম শুনলাম...কি ওষুধ দিব বাচ্চার এইটা হলে?"
"ওষুধ হচ্ছে...জোরে ভ্যাকুয়াম ক্লিনার বা টিভি ছেড়ে দেওয়া"।
"আরে...এতো আরো আজীব..."।
"রোগ আজব আর তার চিকিৎসা অদ্ভুত হবে না? শোন ফোনটা রাখছি, এবার ভ্যাকুয়াম ক্লিনার ছাড়তে হবে, কলিক পেইন গুগল করে দেখ"।
ফোন রেখে আমি দ্রুত ভ্যাকুয়াম নিয়ে আসি, নয়টা বাজতে আর একটু বাকী। 
আমার জীবনের বেশিরভাগ অদ্ভুত জিনিস ঘটেছে বাবা হওয়ার পরে। বাচ্চাদের কলিক পেইন নিশ্চিতভাবে তার একটা। ঠিক রাত নয়টায় তারস্বরে বাচ্চার কান্না শুরু, কিছুতেই থামছে না দেখে ঘাবড়ে গিয়ে আমি নার্সকে ফোন দেই। সব শুনেটুনে উনি বললেন এটা কলিক পেইন হতে পারে, কলিক হলে তেমন কিছু করার নেই, ওষুধে বেশি কাজ হবে না তুমি বরং জোরে শব্দ হয় তেমন কিছু ছেড়ে দাও। ভয়ের কিছু নেই, নির্দিষ্ট  সময় পরে এটা আপনা থেকে ঠিক হয়ে যাবে। 
প্রথমে ছাড়লাম শিমুল মুস্তাফার আবৃত্তি, কিন্তু "আকাশলীনা" সেই ব্যথাকে মোটেই কাবু করতে পারলো না, বনলতা সেনও ফেল মেরে গেলেন, গাঁক গাঁক করে ইংরেজী বলা ল্যারি কিংও কোন সাহায্য করলেন না। শেষ পর্যন্ত ভ্যাকুয়ামটাকে হাই স্পীডে ছাড়তে কিছুটা শান্তি ফিরে এল। দশটা বাজতেই ম্যাজিক, ভোজবাজীর মত ব্যথা উধাও।
নতুন একটা জিনিস শিখলাম...সেই দোলনা থেকেই শিখছি...কবে শেষ হবে বুঝতেই পারছেন। 
ভর্তি পরীক্ষাঃ
এগিয়ে আসছে ভর্তি পরীক্ষার দিন। বাংলাদেশের টিভিতে দেখি যে উদ্বিগ্ন বাবা মা ভর্তিচ্ছু সন্তানের স্কুলের সামনে ভোররাত থেকে দাঁড়িয়ে আছেন। আমাদেরও বোধহয় সেদিন চলে আসল। আমরা ভর্তি পরীক্ষার জন্য মেয়েকে প্রস্তুত করাই।
"আম্মু টিচার তোমাকে কিছু জিজ্ঞেস করলে কি বলবে?" ওর মায়ের জিজ্ঞাসা।
"চুপ করে থাকব"।
"ভেরি গুড মা...এবার বলো টিচার তোমার আব্বুর নাম জিজ্ঞেস করলে কি বলবে"...আমি এবার একটা ট্রিকি প্রশ্ন ছুঁড়ে দেই। 
"চুপ করে থাকব আব্বু"।
বাহ, বাহ, বাহ...দারুন হচ্ছে মা। আমরা দুজনেই প্রীত মেয়ের প্রিপারেশন দেখে। 
একটু চিন্তায় পড়লেন...উলটো দেশের গল্প নাকি আবার?
ব্যাপারটা খুলে বলি। এদেশে স্কুলের প্রথম শ্রেনীটা হচ্ছে প্রি-কিন্ডারগার্টেন, অনেক জায়গায় এই ক্লাসটা দেওয়া হয় সেসব বাচ্চাদের যাদের মাতৃভাষা ইংরেজি না। ভর্তি পরীক্ষাতে সেটাই যাচাই হয়, বাচ্চা ইংরেজি জানে কিনা। ইংরেজি জানলে এই ক্লাসে বাচ্চাদের নেওয়া হয় না। অর্থাৎ পরীক্ষায় পাশ করলে আসলে সেটা ফেল, আর ফেল করলে সেটা আসলে পাশ। আমরা বংগসন্তানরা প্রাণপণ চাই যে আমাদের সন্তানরা ফেল করুক এতে এবং সেই মোতাবেক প্রস্তুত করি শিশুদের। তবে বেশিরভাগ ক্ষেত্রে নিজের গুনেই ফেল করে কেননা বাচ্চারা বাসায় শুধু বাংলাই বলে। 
বাচ্চার মাও অনেক উৎকন্ঠা নিয়ে বসে ছিলেন স্কুলের সামনে...না মেয়ে আমাদের হতাশ করেনি...বরং মুখ উজ্জ্বল করেছে...ডাহা ফেল...স্কুলে ভর্তি হওয়া গেল তাহলে। আমাদের দেশে মনে হয় ক্লাস ওয়ানে ভর্তি হতে গেলেও পন্ডিত হতে হয়। আমার মেয়ের কাজিন ঢাকায় ক্লাস ওয়ানে ভর্তির কোচিং এর অত্যাচারে অতিষ্ট হয়ে বলেছিল, আম্মু আমাকে বিষ এনে দাও। হয়ত সিনেমা দেখেই শেখা ডায়ালগ, কিন্তু কষ্টটা খুবই সত্য। পড়াশুনার চাপ, খেলার জায়গার অভাব, ভিডিও গেমের উৎপাতে চুরি হয়ে গেছে শৈশব । 
শিশুশিক্ষাঃ
সারা জীবন দেখে এসেছি ইংরেজী শেখানো হয়  “এ” ফর এপেল, “বি” ফর ব্যাট কায়দায়। কিন্তু এই ইংরেজী বলা দেশে ইংরেজী শেখানো হয় অন্য তরিকায়। কায়দাটা হচ্ছে ফোনেটিক, আমাদের এই অভ্রের কী-বোর্ডের মত। “এ”, “বি”, “সি”, “ডি” এদের উচ্চারণগুলো শিখিয়ে দেওয়া হবে বাচ্চাকে আর এরপর বাচ্চারাই আপনাকে বলে দিবে “ডগ” আর “ক্যাট” কি দিয়ে শুরু হয়। 
তাহলে ব্যাপারটা দাঁড়াচ্ছে, “এ” ফর “এহ”, “বি” ফর “বাহ”। স্কুলে টীচার শেখাবেন আর বাসায় আমরা। সমস্যা হচ্ছে আমরা বলি “কাউ” এরা  বলে  “খ্যাও”  এর  মত কিছু  একটা । আপনি আচারি ধর্ম অপরকে শিখাও, যে বিদ্যা নিজেরাই জানি না সেটা অন্যকে কি করে শেখাই ? উপায়ন্তর না দেখে সবগুলো বর্ণের শুদ্ধ ফোনেটিকগুলো গুগল থেকে পেড়ে নেই । ভাগ্য ভালো গুগল সাহেব ছিলেন, বিনামূল্যে, বিনা প্রহারে আর কারো কাছ থেকে এত কিছু কোনদিন শিখি নি। 
ফোনেটিক পদ্ধতির শিক্ষা বেশ কঠিন মনে হল আমার। 
"মা, রেইন কি দিয়ে শুরু?" হিন্ট দেই একটা "রহহ"...
"এক্স" চিন্তাভাবনা করে মেয়ের জবাব। 
"উঁহু, প্রায় ঠিক যদিও, আচ্ছা বয় কি দিয়ে শুরু...বাহহ" 
"কিউ" কন্যার উল্লসিত জবাব।
আমি হাল ছেড়ে স্ত্রীকে শিশুশিক্ষার এই গুরুদায়িত্বের পুরোটা ছেড়ে দেই। আশ্বস্ত করি এই বলে যে সেকেন্ড অর্ডার ডিফারেনশিয়াল ইকুয়েশন শেখার সময় আসলে আমি সর্বাত্মক সহায়তা করব। আপাতত উনিই এক সদস্যের উচ্চক্ষমতা সম্পন্ন কমিটির প্রধান। তবে ঘটনা ঘটল আজব, অতি দ্রুত তিনি কন্যাকে সুশিক্ষিত করে তুলেন, মেয়ে এখন শব্দ শুনলেই সেটা কি দিয়ে শুরু তা বলতে পারে। ফোনেটিক ব্যবহার করে করে ছোটখাট বানানও করতে পারে। ব্যাট, ক্যাট, র‌্যাট, ম্যাট বানান সম্ভব এখন, আর এম্বিডেক্সটারাসের মত খতরনাক শব্দের শুরুটাও আর অজানা নয়। এই রেটে চললে মেয়ে ক্লাস টুতে উঠলেই আমার ইংরেজী বিদ্যাকে ডিফিট দিয়ে দিবে। ইস, ওদের স্কুলে যদি আমাকে নিত । 
আর এই বিদ্যা যিনি ঘরে বসে শিখাচ্ছেন ? তিনিও নমস্য, সাধে কি আর বউকে ইংরেজীতে বেটার হাফ বলে?
[শিশুপালন-২ এইখানে, যদিও এটা মাসুদ রানা সিরিজের মত, অন্য পার্ট না পড়লেও কোন ক্ষতি নেই]
###


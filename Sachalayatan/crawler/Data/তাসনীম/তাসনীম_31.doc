দুঃসময়ের মুখোমুখি





১.
বিখাউজ বলে একটা রোগ আছে। ঢাকা কলেজের সামনে বিখাউজ রোগের ওষুধ বেচতে দেখেছি। যে কোনো জনবহুল স্থানে ওষুধ বিক্রেতারা এই রোগের ওষুধ বেচেন। সেই থেকে অনুমান করতে পারি যে এই অসুখটা মানুষজনের বেশ হয়। আমিও মাঝে মাঝে বিখাউজ রোগে আক্রান্ত হই,  সে সময়ে যাই দেখি সেটাই বিখাউজ লাগে। বতর্মানে সেই বিখাউজ রোগ চলছে। সকালে এক পশলা বিখাউজ বৃষ্টি দেখে, একটা বিখাউজ জ্যাম পেরিয়ে, আমাদের অফিসের বিখাউজ লাল রঙের (যেটার আগে অন্য রঙ ছিল, বিভিন্ন জায়গায় জং-টং ধরে লালচে হয়ে গেছে) ভবনে ঢুকে, দৈনন্দিন বিখাউজ কাজ সেরে বিখাউজ এই লেখাটা শুরু করলাম।
২. 
ইচ্ছে ছিল বড় হয়ে শুধু গল্পের বই পড়ব। একটা ঘর থাকবে যেটার মেঝেতে শুধু একটা তোষক থাকবে (নরম তোশক হতে হবে সেটা) আর সারা ঘরে শুধু বই আর বই। আমার ছেলেবেলার স্বপ্ন ছিল শুয়ে শুয়ে বই পড়া আর দুপুরবেলায় ঘুমানো। স্বপ্নটা এক বন্ধুকে বলায় সে বেশ বিরক্ত হয়েছিল, শুয়ে শুয়ে ঘুমালে টাকা-পয়সা আসবে কীভাবে? আমি তাকে বলেছিলাম মাসে মাসে কেউ হাজার দুয়েক টাকা দিলে আমি কোনো কাজ করতে ইচ্ছুক নই। আমার এই বাসনাতে সে আরও বিরক্ত হয়েছিল। তোকে বিনা কারণে টাকা দেবে কে? আমাকে মাসে মাসে কে টাকা দেবে সেটা আমার বিবেচ্য নয়, আমি শুধু তাকে আমার সামান্য ডিমান্ডটা জানাতে চাইছিলাম। যাই হোক এরপর থেকে সে প্রায়ই আমার চাহিদার খবর নিত। বহু বছর ধরেই নিচ্ছে। গত বছর দুয়েক আগেও একবার নিয়েছে। আমার চাহিদা খুব বেশি নয়, শুধু মূল্যস্ফীতির কারণে টাকার অঙ্কটা বেড়েই চলছে। এখন জিনিসপত্রের যা দাম তাতে মাসিক পঞ্চাশ হাজার টাকার নিচে আমি কোনো মতেই রাজি নই। আর ড্রাইভারসহ একটা গাড়ি হলেও মন্দ হয় না। সিএনজির দাম আমিই দিয়ে দেব। 
যার জীবনের লক্ষ্য ঘুমানো তার বিখাউজ রোগে আক্রান্ত হওয়ার সম্ভাবনা খুবই প্রবল। ডাক্তারি শাস্ত্রেও বিখাউজ রোগ সম্বন্ধে এই তথ্য থাকা উচিত। জীবনে সহজ কাজ করাটাই এতো জটিল হতে পারে সেটা আমি আগে জানতাম না। 
৩. 
বিয়ের আসরে কাজী সাহেব আমার একবন্ধুকে (যার কথা উপরে বলেছি) জিজ্ঞেস করেছিল...আপনি কি এই বিয়েতে সম্মত আছেন কি না? আমাকে পরে সে বলেছে যে ওই প্রশ্নের জবাবে তার বলতে ইচ্ছে হয়ছিল...ওই মিয়া আমি কি ক্লাউনের মতো শেরওয়ানি পইড়্যা এইখানে XX ফালাইতে আইছি? 
জীবনের সবচেয়ে বড় দুঃখজনক ব্যাপারটা হচ্ছে যে - উচিত কথাগুলো কস্মিনকালেও বলা যায় না। কিছুদিন আগে একটা ইন্টারভিউ নিতে হয়েছিল। কিছু সেট করা প্রশ্ন ছিল...একটা হচ্ছে আগামী পাঁচ বছরে তুমি নিজেকে কোথায় দেখতে চাও? এই প্রশ্নের চেয়ে আব্বু ভালো না আম্মু বেশি ভাল সেটার মেরিটও অনেক বেশি। কিন্তু কর্পোরেশনের গাধাগুলোকে কে বোঝাবে? এই প্রশ্নের জবাবে কি কেউ বলবে যে - ভাই আমি পাঁচ বছরের মধ্যে নিজেকে দিনের মধ্যে ১৩ ঘন্টা নিদ্রারত দেখতে চাই। 
যেই কথাগুলো আমরা বলতে চাই তার অধিকাংশই না-বলা রয়ে যায়। আমরা কবে মন খুলে কথা বলব? ব্যাপারটা কি বিখাউজ কি না বলুন? 
৪.
কয়েকদিন আগে আমেরিকার পশ্চিম উপকূলে ব্যাপক ঘুরেছি। সাথে আরেক বাল্যবন্ধু ছিল। সব মিলিয়ে দুই সপ্তাহের সফর। এক সপ্তাহের শেষে আমরা দুজনেই লক্ষ্য করলাম যে সুন্দর জায়গাগুলোতে মূলত রয়েছে - অরণ্য বা বাগান, সমুদ্র বা নদী, পাহাড়, মেঘ বা বরফ আর খাদ। যেখানেই যাই ঘুরিয়ে ফিরিয়ে এইসব জিনিসের কম্বিনেশন। ঈশ্বর মূল ডিজাইনে তিন চারটি জিনিস তৈরি করেছেন, তারপর সেইগুলোই মোটামুটিভাবে বিভিন্নভাবে রিসাইকেল করে দিয়েছেন। যে কোনো বড় কোম্পানির প্রোডাক্টের ডিজাইন ঘাঁটলেই প্রচুর কপি পেস্টের নিদর্শন পাওয়া যাবে। ঈশ্বর এন্টারপ্রাইজও তার ব্যাতিক্রম নয়।
দেখা যাচ্ছে - যেটা করতে চাই সেটা করতে পারি না, যেটা বলতে চাই সেটা বলতে পারি না, যেটা দেখতে চাই সেটা দেখতে পারি না...অথচ ছোটবেলায় ধারণা ছিল যে বড় হলে সব কিছুই নিজের ইচ্ছায় করতে পারবো। বড় হওয়াটা যে কি বিচ্ছিরি ব্যাপার সেটা কেউ খুলে বলেনি। আরও বলেনি যে নিজের ইচ্ছে বলে কিছু থাকতে নেই। বড় হয়ে যাওয়াটাই আসলে...আসলে পুরোই একটা বিখাউজ ব্যাপার। 
৫.
আমি দীর্ঘদিন বাবার হোটেলে ছিলাম। বেশ সুখেই ছিলাম। সামান্য কিছু অসুবিধা বাদ দিলে হোটেলটা নিয়ে আমার কোনো অভিযোগ নেই। সমস্যা হচ্ছে এই হোটেল নিজে চালাতে গেলে। হোটেলের বোর্ডার হওয়া আর ম্যানেজমেন্ট চালানো এক ব্যাপার নয়। এটা চালাতে গেলে হাজারটা ঝামেলা - আজকে সকালে পানির কল নষ্ট, বিকাল বেলাতে বাজার শেষ, আগামীকাল খাওয়া নিয়ে বাসিন্দাদের অভিযোগ ইত্যাদি ইত্যাদি। দুনিয়ার যাবতীয় সমস্যার সমাধান এই হোটেলের ম্যানেজার সাহেবকে করতে হয়। বাবার হোটেল বাবাকেই চালাতে দেওয়া উচিত। নিজে বাবা হয়ে যাওয়াটা এক ধরনের প্রমোশন হলেও এতে হ্যাপা অনেক। 
বিনাবেতনে এই সমস্ত কাজ করতে গেলে বিখাউজ রোগে আক্রান্ত হওয়ার সমূহ সম্ভবনা আছে। 
৬. 
“আব্বু আর ইউ ফিলিং স্যাড?”
উত্তরটা হবে স্যাড নয় আই অ্যাম ফিলিং বিখাউজ। কিন্তু বাচ্চাদের এই সব বিখাউজ শব্দ শেখালে ওদের শিশু মনে আবার বিরূপ প্রভাব-টভাব পড়ে বসতে পারে। 
“আই অ্যাম অ্যা লিটল ডাউন..." ভগবানই জানে বিখাউজের ইংরেজি অনুবাদ আছে কি না। 
বলতে বলতে আমি টিভির রিমোট তুলে সিএনএন ছেড়ে দেই। ওয়ালস্ট্রিটে একটা আন্দোলন চলছে ওটার খবর দেখতে চাইছিলাম। স্টিভ জবসের বন্দনা আর মাইকেল জ্যাকসনের ডাক্তারের বিচারেই আশি ভাগ টাইম বরবাদ ওদের। আমার ফেসবুকের বন্ধুদেরও অনেকেরই চেহারা একদম স্টিভ জবসের মতো হয়ে গেছে। ভদ্রলোক অনেকদিনই এভাবে বেঁচে রইবেন মনে হয়। 
এই সব খবর পেরিয়ে আন্দোলনে পৌঁছুতে অনেকটা সময় লেগে যায়। আন্দোলনকারীরা মাইক ব্যবহার করতে পারেন না, তাই একটু পরে পরে একজন চেঁচিয়ে বক্তব্যগুলো সামনে দেখে পেছনে পৌঁছে দিচ্ছেন, অনেকটা বিদায় হজ্জের ভাষণের মতো। একপাশে গান-বাজনাও চলছে। হারমোনিয়াম বাজিয়ে কে আর কবে দাবি আদায় করতে পেরেছে? 
আওয়ামী লীগ নেতা নাসিম অথবা তোফায়েল একবার বলেছিলেন, আন্দোলন কত প্রকার ও কী কী সেটা আওয়ামী লীগের চেয়ে ভালো আর কেউ জানে না। আমার নিজেরও তাই মত – আন্দোলন  শেখানোর একটা স্কুল আওয়ামী লীগ অনায়াসেই খুলতে পারে। 
চ্যানেল পাল্টালেও শান্তি নেই। বাংলাদেশের চ্যানেলগুলোতে আট বাংলাদেশির শিরশ্ছেদের খবর, অথবা বিউটি পার্লারে গোপন ক্যামেরা, কোথাও দুদণ্ড শান্তি পাওয়ার জো নেই। টিভির জানালা দিয়ে জগতে যাবতীয় দুঃসংবাদ সুট করে আমার ঘরে ঢুকে পড়ে অবলীলাতে। দুনিয়া জোড়া বিখাউজ ব্যাপার-স্যাপার। 
“আব্বু ক্যান আই ওয়াচ সামথিং এলস?" 
এরপর টিভির পর্দায় ভেসে ওঠে হলদের রঙের একটা স্পঞ্জ, কার্টুনটার নাম স্পঞ্জ বব স্কোয়ার প্যান্ট। সে থাকে সমুদ্রের তলায়। স্পঞ্জ ববের বন্ধু প্যাট্রিক,  বিখাউজ রোগে আক্রান্ত সহকর্মী স্কুইডওয়ার্ড আর অর্থলোভী রেস্তোরাঁ মালিক মি: ক্র্যাব, উল্টোদিকের প্রতিদ্বন্দ্বী ব্যবসায়ী প্ল্যাঙ্কটনকে নিয়ে তৈরি কার্টুনগুলো দেখতে থাকি। পিতা ও কন্যা দু'জনেই মুগ্ধ হলাম। আস্তে আস্তে কাটতে থাকে মনের ভার। 
জগৎটা খুবই চাপময়। কাজের চাপ, দুঃসংবাদের চাপ, খারাপ আবহাওয়ার চাপ, অর্থনীতির চাপ...সব মিলিয়ে রক্তের চাপল্য বেড়ে যেতে সময় লাগে না একদম। আধুনিক মানুষকে তাই চাপ মোকাবেলার করার পদ্ধতি শিখতে হয়। সমস্যা হচ্ছে নিজের ঘরে উলটো হয়ে শুয়ে গল্পের বই পড়া ছাড়া আর কোনো উপায় আমার জানা নেই। তবে দেখলাম স্পঞ্জববেও কাজ মন্দ হয় না। 
আর হ্যাঁ খাবার থেকে নয়, খবর থেকে দূরে থাকাটা দরকার। এটা করলে শিরশ্ছেদ, গোপন ক্যামেরা, তিস্তার পানি, ক্রমাগত নিম্নগামী অর্থনীতি, ওয়ালস্ট্রিটে আন্দোলন সব কিছু থেকেই বেঁচে থাকা যায়। আমার মেজাজ খারাপ হলেই মমতা বাংলাদেশকে পানির হিস্যা দেবেন অথবা সৌদি আরব ভদ্র দেশ হয়ে যাবে কিংবা স্টক মার্কেট ধাঁই ধাঁই করতে উঠতে থাকবে অথবা কানিজ আলমাস ক্যামেরাগুলো বোরখা দিয়ে মুড়ে দেবেন - এটা ভাবার কোনো অবকাশ নেই। তাহলে কেন এই হয়রানি?
ভবিষ্যতে হয়ত আরও ওষুধ বের হবে বিখাউজ রোগ নিরাময়ের। 
আপনাদের জানাবো তখন। এখন তাহলে চলি...টা টা বাই বাই...



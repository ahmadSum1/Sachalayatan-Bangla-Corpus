বারোয়ারি গল্প: ভূটান-৬



প্রথম পর্ব    - মূলত পাঠক
দ্বিতীয় পর্ব  - আনন্দী কল্যাণ
তৃতীয় পর্ব  - বুনোহাঁস
চতুর্থ পর্ব    - নজরুল ইসলাম
পঞ্চম পর্ব   - দুষ্ট বালিকা
 
|| ষষ্ঠ পর্ব || 
 

আজ সারাদিন মাথায় ঘুরছে মীরা...মীরা...মীরা...কেন? এর পরেই মীরার সাথে কাকতলীয় ভাবে দেখা, এই জন্যই কি? এরপর কী আছে? মীরার সাথের লোকটি কে? বয়েস দেখে তো মনে হচ্ছে না ওর স্বামী। জুঁই মীরার প্রিয় ফুল, মেয়েটা নিশ্চিত ভাবেই ওর। 
নাহ...মীরার এই লুপ থেকে বের হতে হবে। লোকটা যে-ই হোক না কেন, মীরা আর আমার নয়, আমার মাথা না ঘামালেও চলবে। মাথা গরম করার মত জিনিস আমার জীবনে কম নেই, কলেজের পুরানো প্রেম টেনে এনে সেটা নিয়ে আর পেরেশানি করার মানে নেই। নতুন জায়গা তাই বলে একটু হয়ত নিঃসঙ্গ লাগছে। 
মদ্যপান ইদানীং অনেক কমিয়ে দিয়েছি আমি, তারপরও সাতপাঁচ ভেবে রওনা দেই হোটেলের বারে। আজকে রাত্রে এটার দরকার আছে। মাথা থেকে মীরার ভজন বের করতে হবে, আর সেই সঙ্গে কাজের চিন্তাটাও উড়িয়ে দিতে পারছি না। 
ভূটানে ভারতীয় সব ধরনের মদের সাপ্লাই আছে দেদার। একটু দেখেশুনে অফিসার্স চয়েজ অর্ডার দিলাম। বেশ ভালো জাতের হুইস্কি, দ্রুত কাজ করে। আমার দ্রুতই কাজ দরকার। একটু খিদেও লেগেছে। প্রেমকুমারের মুরগি আর ভাতের দেখা কখন পাবো জানি না...একটু পেটাপূজা হলে মন্দ হতো না। এই পূজো দিলে হয়ত মীরার ভজনের আওয়াজও কমে আসবে। 
বারের বেয়ারা অতিদ্রুতই হালকা তেল মাখানো ঝাল বাদাম আর সোনালী পানীয় এনে দিল। গ্লাসে ভাসছে তিন টুকরো বরফ। আস্তে আস্তে পানীয়টা পেটে চালান হতেই মাথাটা হালকা হতে লাগলো। বাদামটাতে ব্যাটারা ঝাল দিয়েছে প্রচুর, ভূটানিরা এত ঝাল খায় জানতাম না। এই ঝালের কারণেই ওদের পেট হয়ত সর্বক্ষণ ভুটভাট করে আর সেই থেকেই দেশের নাম ভূটান...হা হা হা...নিজের রসিকতায় নিজেই নিজের পিঠ চাপড়ে দিলাম। নয়নাকে বলতে হবে এটা। আস্তে আস্তে মনে হয় আমি ধরাতলে ফিরছি...শালার কবেকার প্রেম...কী বোকাচোদাই ছিলাম তখন। 
ভূটান অতি দর্শনীয় জায়গা, পর্বত আর নিসর্গ সব একসাথে জড়াজড়ি করে আছে। কোথাও যাওয়ার দরকার নেই, শুধু জানালাটা খুললেই হল। শালা এই রূপ নিয়ে এখনো এরা তৃতীয় বিশ্বে পড়ে আছে, এদের মাথায় একটু বুদ্ধি থাকলে এটা হতে পারতো সুইজারল্যান্ড। এদের দরকার ব্যাপক বিজ্ঞাপন আর একটু প্ল্যানিং। আমেরিকার মোটা মোটা ট্যুরিস্ট আনতে হবে এই দেশে, তবেই না উন্নতি। আরে শালা, সুখ দিয়ে কী করবি যদি পকেট ফাঁকা থাকে। সুখ দিয়ে কী ছেলের কলেজের বিল দেওয়া যায়?  এই জন্য দরকার ডলার, এই সেই ডলার নিয়ে বসে আছে মোটা মোটা আমেরিকানগুলো। ওদেরকে এইদেশ মুখো করতে হলে অনেক প্ল্যানিং দরকার, ওই মোটাগুলোতো রাস্তার মোড়ে মোড়ে বাথরুম খোঁজে।
আজ কাজে বেরিয়ে একটা মন্দির দেখলাম, পাহাড়ের চূড়ায়, পাশেই হা হা করছে খাদ। এই দিয়ে এই ভূটানি গাধাগুলো ধর্মভাব জাগায়, এই জিনিস দেখিয়ে যে ব্যবসাও করা যায় সেটা এখনও টের পায় নি এরা। এদের গ্রস ন্যাশানাল হ্যাপিনেসকে আমার কাছে গ্রস ন্যাশানাল স্টুপিডিটি মনে হয়।
নাহ, অফিসার্স চয়েজটা মন্দ নয়। মনের ভারটা আর নেই, বরং 'কী আনন্দ আকাশে বাতাসে' টাইপের একটা অনুভূতি হচ্ছে। এই মুডে থাকলে প্রেমকুমারের কফিও প্রেম প্রেম লাগবে...খোদাই জানে মুরগির ঝোলের এখন কী অবস্থা। 
নয়নাকে একবার ভূটানে আনতে হবে...এই ভেবে...গুনগুন করে একটা গান ধরেছি...কিন্তু একি...একটু দূরে দেখলাম মীরা সকাল বেলাতে দেখা সেই লোকের সাথে বসা!!! মেয়েটাকে মনে হয় রুমে রেখে এসেছে। নাহ সকালে প্রেমকুমারের মুখ দেখে উঠেছি, তার সাথে সেই কফি...ভাগ্য এরচেয়ে ভালো আর কী হবে। 
বারে আলো নেই বেশি, ওরা হয়ত আমাকে দেখেনি। আর দেখলেই বা কী। কিন্তু মীরার পরিবর্তন আমাকে বেশ বিস্মিত করল। ওর সামনে বড়সড় একটা কিংফিশার বিয়ারের বোতল, এই জিনিস কবে ধরল এই মেয়ে? লোকটা মনে হয় আমার মতই হুইস্কি নিয়েছে। ব্যাপারটা আমার খুব অদ্ভুত লাগলো। কতকাল পরে আজই মীরার কথা মনে হলো, তারপর ভোজবাজীর মত কোত্থেকে মীরার আবির্ভাব। তারপর ওর সাথের এই কম বয়েসী লোকটা...অনেক কিছুই পরিষ্কার হচ্ছে না। আর মীরা না সেই সময়ে মদ্যপানকে দুইচোখে ঘৃণা করত? 
যাক আমার কী...আরো দুটো পেগ অর্ডার দেই আমি। অলরেডি চারটা হয়ে গেছে। আমার লিমিট হচ্ছে চার, এই দুটো গেলে ছয় হবে। একটু ওভারডোজ হচ্ছে? হোক না...আজকে দিনটাই ওভারডোজ একটা দিন। 
মীরার সাথে কী এই লোকটার কোন বাদানুবাদ হচ্ছে? একটু চাপা ঝগড়ার আওয়াজ শুনলাম। নাকি কানের ভুল? গোটা পাঁচেক পেটে পড়লে অনেক কিছুই সম্ভব। আচ্ছা এই লোকটা মীরার কে? নাহ...বারে এসেও কাজ হলো না মনে হয়। যাই ঘরে ফিরে মুর্গির ঝোল আর ভাত খেয়ে শুয়ে পড়ি। রহস্য কালকে সমাধান করা যাবে। আর সব রহস্যের সমাধান হতেও নেই।
প্রেমকুমার কফি যাই বানাক না কেন...মুরগিটা বেশ হয়েছে ওদের। বেশ ঝাল ঝাল...দিব্যি লাগছে খেতে। নেশা আর খিদে মিলে বেশ জম্পেশ একটা ব্যাপার। খাবার শেষ করে একটা সিগারেট ধরাই আমি। চোখটা বন্ধ হয়ে আসছে ঘুমে। টেবিল ল্যাম্পটা নিবিয়ে, চাদর টেনে শুয়ে পড়ি। কালকেও বৃষ্টি হতে পারে, অনেকগুলো কাজ সারতে হবে, মীরা দেবী বিদায় নিয়েছেন মাথা থেকে, সেই সঙ্গে গোটা কলেজ জীবন...ছেলেটার জন্য কলেজ ফান্ড...বাড়ির পেমেন্ট...শালার জীবন...
দড়াম দড়াম করে ধাক্কা দিচ্ছে কেউ দরজায়। ঘুম ঘুম চোখে আমি ঘড়ি দেখি, সকাল ৭টা, বেশ ভার হয়ে আছে মাথাটা...হ্যাংওভার...
“কৌন হ্যায়?” আমি ঘুম জড়ানো গলায় কোনমতে বলি।
“স্যার উঠিয়ে...” প্রেমকুমারের গলার উৎকন্ঠাটা আধো ঘুমেও টের পাই। 
উৎকন্ঠাটা আমার মধ্যেও ছড়িয়ে পড়ে, দ্রুত উঠে একটু ভদ্রস্থ হয়ে দরজা খুলে দেই। উদ্ভ্রান্ত চেহারা নিয়ে দাঁড়িয়ে আছে প্রেমকুমার।
"শাব, হোটেলমে কিশিকা কত্ল হুয়া হ্যায়, দারোগা শাব নে শবকো নিচে বুলায়া...... "
 

###
 


 

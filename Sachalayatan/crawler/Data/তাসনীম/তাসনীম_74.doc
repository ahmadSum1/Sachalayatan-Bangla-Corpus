শিশুপালন-৪



শিশুপালন  কোচিং  সেন্টার:
এই দেশে সব শিক্ষারই একটা প্রাতিষ্ঠানিক রূপ আছে। আপনি জুতা সেলাই থেকে চন্ডিপাঠ সবকিছুই এই দেশে কোন না কোন বিদ্যালয়ে বসে শিখতে পারবেন। যেহেতু পরিবার এবং সমাজের বন্ধনটা একটু কম এই দেশে, সেহেতু সামাজিক জ্ঞানের বদলে প্রাতিষ্ঠানিক জ্ঞানের দিকে এদের নজরটা একটু বেশি। শিশুপালনের ক্লাসের অভাব নেই, আমার আবার শর্টকোর্স খুব পছন্দের। কেউ যদি দুই তিন পাতার মধ্যে বাচ্চাকাচ্চা পালার সব নিয়ম বলে দিত, আমি সেই কোর্সটাই নিতাম। আমার জীবনের সব শিক্ষাও আমি অল্পকথায় লিখে আমার সন্তানদের দিয়ে যাব, এই ধরেন চার পাঁচ পাতার মধ্যে। আমার ব্যক্তিগত অভিজ্ঞতায় আমি দেখেছি, এর বেশি জ্ঞানের কথা কেউই খেতে চায় না। 
যাই হোক বাচ্চা হওয়ার আগে আমরা স্বামী স্ত্রী দুজনে মিলে তিন ঘন্টার একটা ক্লাস নেই হাসপাতাল থেকে। ক্লাসের বিষয়বস্তু নানাবিধ। বাচ্চা হওয়ার আগে আপনি সুটকেসে কি কি ভরে হাসপাতালে যাবেন, কতবার কন্ট্রাকশন হলে হাসপাতালে রওনা হবেন, আর হাসপাতালটাতো  অনেক বড় জায়গা ঠিক কয়তলাতে আপনাকে উঠতে হবে, লেবার রুমে যাবার আগে ট্রায়াজ রুমে গিয়ে দেখবেন সত্যি লেবার না নকল লেবার ইত্যাদি ইত্যাদি। লেবার রুমের ব্যথা নিয়ে প্রসূতি মা চিন্তায় আছেন, সেই কষ্ট লাঘব করতে লামায সাহেব তৈরি করেছেন এক টেকনিক। তবে এই বিদ্যা সময়মত মনে পড়লে হয়। বাচ্চার ডাইপার কিভাবে চেঞ্জ করবেন সে বিষয়ে একটা ডেমো দেওয়া হল, পুতুল দিয়ে। এই সমস্ত ইনফরমেশন গুগল সাহেব আপনার জন্য রেখে দিয়েছেন, ক্লাস না নিলেও চলে, দরকারের সময় খালি খাবলে নিবেন। 
এগুলো যে কত দরকারি তথ্য সেটাই জানতাম না। ক্লাসে বসে বুঝলাম যে দুনিয়াতে সব বিদ্যারই প্রয়োজন আছে, এই মার্কেটপ্লেসে সব তথ্যই দামী। আর এই ইনফরমেশন ফ্রী ওয়েতে ছাগু নিধন থেকে শিশুপালন সবই আছে, আপনার কাজ শুধু গুগল সাহেবের বাক্সে উঁকি দেওয়া। 
তবে সবচেয়ে গুরুত্বপূর্ণ ইনফরমেশনটা কোন মহাসড়কে নেই বলে মনে হয়, সেটা হল যে বাচ্চার জন্য কেনা সমস্ত জিনিসের রিসিটগুলো রাখতে হবে। বাচ্চা হওয়ার পরে আপনি না বুঝে অনেক আবজাব জিনিষ কিনবেন, আমাকে নার্স বুঝিয়েছিল যে কাপড়ের ডাইপার নাকি অতুলনীয়, ২০ ডলার খরচ করে প্যাকেট খুলে আমি বেকুব বনে গেলাম। প্যাকেটে তিনটা ন্যাকড়া, গন্ধ শুঁকে মনে হল ফেরত দেওয়া মাল। বহু জিনিস কিনে তার দুই ঘন্টার মধ্যে ফেরত দিতে হয়েছে, প্যাকেট খোলার পর বুঝেছি এই জিনিসের কোন উপযোগিতা নেই। দেশি বাবারাও জিনিস কেনার আগে দোকানীকে বলে নিন যে বিক্রিত মাল অবশ্যই ফেরৎ যোগ্য হতে হবে, যদিও আমাদের দেশে জিনিস ফেরৎ দেওয়া বড়ই ঝামেলার কাজ, প্রেমিকারা পর্যন্ত ভালবাসা ফেরৎ নিতে চায় না। 
সামলে  রাখুনঃ
জীবনে গূঢ় বিদ্যা কোন দিন পেয়েছেন? এই বিদ্যা কোন স্কুলে শেখানো হয় না, গুগল সাহেবেরও অজানা এই জিনিস, হঠাৎ জীবনের চলার পথে কুড়িয়ে পাবেন একে, একদম না চাহিলে যারে পাওয়া যায়। আমিও পেয়েছি আচমকা, বাবা হওয়ার পর গল্প করছি বন্ধুর সাথে, কথায় কথায়...
“বুঝলি বাপ তো সবে হয়েছিস,  চার পাঁচ বছর যাক...” বন্ধু কথাটা উহ্য রাখেন। 
“কেন কেন? কি হবে?” আমার কৌতুহল হল। এই বন্ধুটি আবার পুরানো বাবা, আমার মত আনকোরা নন। 
“ইয়ে সামলে রাখিস”। 
“ইয়ে মানে?”
“শোন, ওই বয়েসের বাচ্চাদের সাইজ যা, ওরা যখন রকেটের গতিতে ছুটে আসবে, তোর শরীরের কোথায় বাড়ি লাগবে, বুঝতে পারছিস?” বন্ধু এবার ঝেড়ে কাশেন। “তারপর যখন স্নেহের আতিশয্যে লাফ দিবে গায়ের উপরে...বুঝেছিস তো...আর যদি এখনও বুঝতে না পারিস তাহলে ওই বস্তুই নেই তোর”। [বন্ধুটি অবশ্য অনেক সরাসরি ভাষায় বলেছিল, আমি একটু প্রাঞ্জল করলাম আপনাদের জন্য]
হুম, চিন্তার বিষয় বটে। টেস্ট খেলুড়েদের পেস বলের সামনে সাকিব আল হাসানদের টিমের সবচেয়ে বড় বিপদ মনে হয় এটাই। এটা সামলাতে গিয়েই বংগসন্তানরা পটাপট ড্রেসিং রুমে ফিরে আসে। সেই বিপদ  নিজেও আজকাল প্রায়ই টের পাই, এটা সামলে শিশুপালন করতে গিয়ে মনে হয় টাইগারদের ইনিংস পরাজয়ও অনেক সহনীয়, তাও বেঁচে থাকুক এই বস্তু। টাইগার হোক আর আমাদের মত নাদান বাবাই হক, এটা কেউ হারাতে রাজী নয়। 
বুঝলেন বাবা হওয়া সহজ নয়...বাব্বাহ...
সফটওয়ার  আপগ্রেড :
আমি কাজ করি সফটওয়ার কারখানায়। মোটামুটি কিছু একটা বানিয়ে বেচে দেই মার্কেটে, এরপর ক্রেতার গালাগালি আসতে থাকে। আমাদের কোন ভ্রুক্ষেপ নেই তাতে, পরের রিলিজে ঠিক করে দেব। পরের রিলিজের পরও গালাগালি চলতেই থাকে, কিন্তু আমরা দার্শনিকের মতই নির্বিকার, এর পরের আপগ্রেডেই ঠিক হয়ে যাবে। এই চক্র আমাদের মনুষ্য সৃষ্ট মার্কেটপ্লেসে চলতেই থাকে। বিধাতা কিন্তু এই ঝামেলায় নেই, উনি যে সফটওয়ার ভেতরে দিয়ে দেন, কদাচ সেই কোড আপগ্রেড করেন। কাস্টমার সার্ভিস নিয়ে উনার কোন মাথা ব্যথা নেই, যতই ডাকুন না কেন উনার তরফ থেকে কেউ কোন দিন কল পায়নি। এই জন্য গাধা পিটালেও মানুষ হয় না আর ছাগু পিটালেও গরু হয় না। কিন্তু নিজের অভিজ্ঞতায় দেখেছি উনি একবার কোড আপগ্রেড করে দেন, অনলাইন আপগ্রেড, এটা আপনি একদম ফ্রী পাবেন সন্তান জন্ম দেওয়ার পরে। 
চারিধারে বাচ্চা দেখে মেজাজ খারাপ লাগছে আজ? ওদের কারণে পড়া বরবাদ? জীবন ভাজা ভাজা করে দিচ্ছে পাশের বাড়ির পিচ্চি ? কোলে তুললেই হিসু? অসময়ে ভাস্তের অন্যায্য আবদার? এগুলো আজ অত্যাচার মনে হচ্ছে, তাই না? আমারও মনে হয়েছিল। কিন্তু হাসপাতালে নিজের বাচ্চাটা কোলে নেওয়ার সাথে সাথেই এক টেরা বাইট পার সেকেন্ড স্পীডে ঈশ্বর আপনার কার্নেল কোড আপগ্রেড করে দিবেন, এরপর থেকে শিশুদের মনে হবে দেবশিশু, ওদের বর্জ্য তরলকে আর গরলের মত লাগবে না, মনে হবে ফরাসী পারফিউমে গড়াগড়ি খাচ্ছেন। হাজার অত্যাচার মেনে নিবেন হাসিমুখে, ঠিক যেভাবে আপনার বাবা আর মা মেনে নিয়েছিলেন। 
তবে স্বর্গীয় সফটওয়ার কারখানার কারিগররাও ভুলভাল করেন। মায়া ও ধৈর্যের লেভেল বাড়ালেও মাঝে মাঝে ধৈর্যচ্যুতি হতে পারে। কোন এক পূর্ণিমা রাতে সিদ্ধার্থের মত গৃহত্যাগের বাসনা হওয়াও বিচিত্র নয়। তবে সেটাও মন্দ নয়, গৌতম বুদ্ধ ঘর ছেড়ে না গেলে আমরা এমন দারুন একটা ফিলোসফিক্যাল ধর্ম পেতাম কি করে? উনি যদি ডাইপার চেঞ্জ নিয়ে ব্যস্ত থাকতেন তাহলে অনেক মহৎ কিছুই মিস হয়ে যেত। সুতরাং আপনি ডাইপার চেঞ্জ করবেন নাকি নতুন এক মহানির্বানের দিকে এগিয়ে যাবেন সেটা বোধহয় আপনার বিবেচনা। 


বিদেশ টিভি



স্বদেশের গন্ধ বুকে নিয়ে বিদেশের মাটিতে জন্ম নিল ইন্টারনেট ভিত্তিক পূর্ণাঙ্গ বাংলা টেলিভিশন বিদেশ টিভি। গত ১৬ই ডিসেম্বর শুরু হলো বিদেশ টিভির পরীক্ষামূলক কার্যক্রম। যুক্তরাষ্ট্রের অঙ্গরাজ্য টেক্সাসের অস্টিন শহরের ১১ জন প্রবাসী বাংলাদেশি সম্পূর্ণ ব্যক্তি উদ্যোগ ও অর্থায়নে চালু করেছেন এই স্ট্রিমিং ইন্টারনেট টিভি। তাঁদের লক্ষ্য আর বাদবাকি প্রবাসী বাংলাদেশিদের থেকে ভিন্ন নয়। তাঁরা চান প্রবাসী বাংলাদেশিদের সাংস্কৃতিক ও অন্যান্য কর্মকান্ড ছড়িয়ে পড়ুক বিশ্বময়। আর সবার মত তাঁরাও চান আমাদের দ্বিতীয় প্রজন্ম যেন স্বদেশের সংস্কৃতি থেকে দূরে না থাকে। সারা বিশ্বে ছড়িয়ে ছিটিয়ে থাকা বাংলাদেশি কমিউনিটিগুলো যেন একে অন্যের কার্যক্রম সম্বন্ধে জানতে পারে। এইসব লক্ষ্য সামনে নিয়ে তাঁরা এই উদ্যোগ নিয়েছেন। 
ইন্টারনেটভিত্তিক টিভি ক্রমেই জনপ্রিয় হয়ে উঠছে। ব্লগ যেরকম প্রচলিত সংবাদপত্রের পাশে সদর্পে দাঁড়িয়ে গেছে তেমনি হয়ত স্ট্রিমিং টিভিও সামনের কয়েক বছরে ব্যাপকভাবে প্রসার পাবে, বিশেষ করে গুগল টিভির ঘোষণার পরে। জনপ্রিয় মুভি রেন্টাল কোম্পানি নেটফ্লিক্স,  ব্লকব্লাস্টার, এমাজন ভিডিও সবারই স্ট্রিমিং সার্ভিস আছে। এগুলো কম্পিউটারে যেমন দেখা যায় তেমনি ইন্টারনেট সংযোগযুক্ত টিভিতেও দেখা যায়। আপনার পকেটের মোবাইল ডিভাইসই বিদেশ টিভি দেখার জন্য যথেষ্ট। আপনি যেখানেই থাকুন না কেন, ইন্টারনেট থাকলেই এর আওতায় আপনি আছেন। বিদেশ টিভিতে সাধারণ টিভির মত ২৪ ঘন্টার অনুষ্ঠানসূচি আছে, তেমনি আছে জনপ্রিয় অনুষ্ঠানগুলোর জন্য ভিডিও অন ডিম্যান্ড। 
ওরা ১১ জনের সবাই প্রযুক্তির সাথে জড়িত। একই সঙ্গে বাংলাদেশের মূলধারার সংস্কৃতির থেকেও দূরে নন। সংস্কৃতি প্রযুক্তির ছোঁয়া পেলে অনেকদূর যেতে পারে - এই বিশ্বাস নিয়েই বিদেশ টিভির কার্যক্রমের সূচনা। কী থাকবে বিদেশ টিভিতে? একটু চোখ বুলানো যাক।
পরীক্ষামূলক কার্যক্রমের সূচনা হয়েছে নয়টি চ্যানেল নিয়ে। এদের মধ্যে কিছু চ্যানেল বিষয়ভিত্তিক, যেমন রান্না বা স্পোর্টস। কিছু চ্যানেল পাঁচমেশালি, যেমন ডিফল্ট চ্যানেল বিদেশ টিভি। চ্যানেলগুলোতে যেমন প্রবাসীদের তৈরি অনুষ্ঠান থাকবে এবং তেমনি বাংলাদেশের জনপ্রিয় নির্মাতাদের তৈরি অনুষ্ঠান প্রচার করা হবে। জনপ্রিয় অনুষ্ঠানগুলো ভিডিও অন ডিম্যান্ডে রাখা হবে। কোনো কোনো চ্যানেলে এখন ইউটিউব ফিড দিয়ে টেস্ট চালানো হচ্ছে। উদ্যোক্তারা আশা করছেন আগামী ২৬ মার্চে বিদেশ টিভি পূর্ণাঙ্গভাবে আত্মপ্রকাশ করবে। প্রবাসী কোনো কমিউনিটি তাঁদের নিজের অনুষ্ঠান সম্প্রচারের জন্য বিদেশ টিভি থেকে স্বতন্ত্র চ্যানেলও নিতে পারেন। 
এই ওয়েবটিভির সমস্ত প্রযুক্তিগত কাজ এই ১১ জন মিলেই করেছেন। কিন্তু বাকি কাজগুলোতে আপনারা সাহায্য করতে পারেন। বাংলাদেশে ব্যান্ডউইডথের স্বল্পতার কারণে বিদেশ টিভি স্ট্রিমিং করা কঠিন হতে পারে। প্রাথমিকভাবে এই টিভির মূল টার্গেট গ্রুপ প্রবাসী বাংলাদেশিরা। এই ব্লগের প্রচুর পাঠক আছেন যাঁরা বাংলাদেশের বাইরে থাকেন। তাঁদের প্রতি আমার অনুরোধ, টেকনিক্যাল বিষয়ে বা অনুষ্ঠান নিয়ে  আপনাদের মতামত বিদেশ টিভি কর্তৃপক্ষকে জানান। এই ব্লগের মন্তব্য তাঁরা পড়বেন, অথবা আপনারা ই-মেইলেও তাঁদের সাথে যোগাযোগ করতে পারেন। আপনাদের নিজেদের নির্মিত অনুষ্ঠান অথবা কোনো কমিউনিটি ইভেন্টের রেকর্ড করা অনুষ্ঠানগুলো সম্প্রচারের জন্য উনাদেরকে পাঠাতে পারেন। 
এই টিভি দেখার জন্য কোনো রেজিস্ট্রেশন বা অর্থব্যয় করতে হবে না। বিদেশ টিভি  আপনার মতামতের অপেক্ষায় আছে।

সংযুক্তিঃ
১/ বিদেশ টিভির উপর এনটিভির কভারেজ।

২/ বিদেশ টিভির প্রেস রিলিজ পাবেন এইখানে।


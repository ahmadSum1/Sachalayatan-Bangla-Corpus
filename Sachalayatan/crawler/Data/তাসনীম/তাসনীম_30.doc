শিশুপালন-১২





শিশুপালন অধ্যাদেশ ২০১১
জীবনের সাথে মেগাসিরিয়ালের অনেক মিল আছে। প্রথম মিলটা হচ্ছে দৈর্ঘ্যে। দুটোই বিরক্তিকরভাবে লম্বা, প্রায় সারাজীবন ধরেই চলে। দ্বিতীয় মিলটা হচ্ছে দুটোই মোটামুটিভাবে বোরিং। এভাবে খুঁজলে আরও অনেক মিল পাওয়া যায় কিন্তু সবচেয়ে বড় অমিলটা হচ্ছে সিরিয়ালগুলোর কাহিনিতে গিঁট লেগে যাওয়ার পরে হাতে নিদেনপক্ষে সাতদিন সময় পাওয়া যায়। অর্থাৎ নায়িকার অন্য ছেলের সাথে বিয়ে হয়ে যাবে, ঢং ঢং শব্দের সাথে নায়কের মুখের ক্লোজ-আপ দেখিয়ে ওই পর্বটা ওখানেই শেষ করা যায়। জীবনে সেই সব সুযোগ নেই – যেটা করার সেটা প্রায় তড়িঘড়ি করেই করতে হয়।
"আব্বু ক্যান আই প্লে উইথ ইয়োর আইফোন?" 
বাসায় বসে একসঙ্গে পাঁচটা কাজ করছি। এই সময়ে বাচ্চাদের শান্ত রাখার জন্য টিভি ছেড়ে রাখা হয়। টিভির প্রচুর কুফল আছে কিন্তু বাচ্চাদের ব্যস্ত রাখার মতো মহান কাজটা যে এই বাক্সটা প্রতিদিনই করে যাচ্ছে সেটাও স্বীকার করা উচিত। তবে ইদানীংকালে টিভির চেয়ে অনেক “কুল” জিনিসপত্র  আবিষ্কার হয়েছে। প্রযুক্তির সবচেয়ে ভালো ব্যবহারকারী শিশুরা, তাই ডেস্কটপ, ল্যাপটপ এইসব আর মেয়েদের কাছে ভালো লাগে না - ওদের প্রিয় খেলনা এখন স্মার্টফোন। আইফোন নিয়ে টুকটাক করাটা বর্তমানে সবচেয়ে প্রিয় কাজ ওদের।
আইফোন ব্যবহার করতে দিতে আমার যথেষ্ট আপত্তি আছে। ব্যাপারটা বাচ্চাদের কাছে ব্যাখা করলে হয়ত বোঝানো যাবে - কিন্তু সেই ক্ষেত্রে হাতের কাজগুলোর কী হবে? আমার জীবনের মেগাসিরিয়ালের ডিরেক্টর আমি নিজ হলে ঠিক এইখানে একটা পর্ব শেষ করতাম অথবা নিদেনপক্ষে একটা বিজ্ঞাপন বিরতি নেওয়া যেত। 
আমার নীরবতাই সম্মতির লক্ষণ মনে করে মেয়ে দ্রুত আইফোন হস্তগত করে। ইউটিউবে মাঝে মাঝে শুনতে পাই বাচ্চাদের গানের কলি। হঠাৎই স্পঞ্জববের মুখে চার অক্ষরের পাপী শব্দ ভেসে আসে। নিমেষেই টনক নড়ে আমার। বিভিন্ন কার্টুন দৃশ্যের শব্দগুলো সম্পাদনা করে যথেষ্ট পরিমাণ আপত্তিকর শব্দযুক্ত ক্লিপ ছড়িয়ে আছে নেটজুড়ে। 
চিলের মতো ছোঁ মেরে কেড়ে নিতে হয় ফোন। 
"নো মোর আইফোন – ওকে...তোমরা তোমাদের গেম খেলবে, ডোন্ট প্লে উইথ মাই ফোন...দিস ইজ নট অ্যা টয়..."
"বাট ইউ প্লে উইথ ইট অল দ্য টাইম..."
কথাটার মধ্যে যথেষ্ট পরিমাণ সত্য লুকানো আছে। আমি আইফোনে নিয়মিত খেলাধূলা করি। দাওয়াতে গেলে বিরক্তিকর আলোচনা থেকে দূরে থাকার জন্য ই-মেইল, ফেসবুক, সচলায়তন, বিডিনিউজ সবই চেক করি। এতো ভালো খেলনা আমার জীবনে আগে কখনোই জোটে নি। জবস সাহেব কী মারাত্মক কাজটাই না করেছেন। 
নবীর চিনি খাওয়ার গল্পটা আমরা সব্বাই জানি, নিজে আচার শিখে অন্যকে শেখাতে হয়। সেই নিয়মে বাচ্চাদের  আইফোন ব্যবহারে নিষেধাজ্ঞা দিতে হলে প্রথমে আমাকে এই যন্ত্র থেকে দূরে থাকতে হবে। নাহ...সেটা সম্ভব নয়। আমি এইবার তত্ত্বাবধায়ক সরকারের লাইন ধরি। আইনসভার ধার না ধরে নির্বাহী আদেশের মাধ্যমে রাষ্ট্রপতির জারি করা অধ্যাদেশ – আর কেউ বিরুদ্ধাচারণ করলে জেলদণ্ড। ব্যাপারটা মোটেও জটিল নয়। 
"ওকে - দিজ ডিসকাশন ইজ ওভার – নো মোর প্লেইং উইথ আইফোন..." 
আমি “আইফোন ব্যবহার অধ্যাদেশ-২০১১” জারি করি বাসায়। এই আইনবলে ১৮ বছরের নিচের কেউই মোবাইল ফোন ধরার অধিকার রাখে না। এটার ব্যতিক্রম হলে শাস্তি হচ্ছে টাইম-আউট। 
শিশুদের প্রতিটি ব্যাপার বুঝিয়ে নিবৃত্ত করতে গেলে ২৪ ঘণ্টার দিনে কাজ হবে না - অন্তত পঞ্চাশ-ষাট ঘন্টা লাগবে। সেই জন্য যখনই দরকার তখনই একটা করে অধ্যাদেশ জারি করি। আজকে “টয় শেয়ারিং অ্যাক্ট ২০১১” আগামীকাল “খাদ্য অপচয় রোধ অধ্যাদেশ ২০১১” - নানান অগণতান্ত্রিক আইন জারি করতে হয়। 
"ইট ইজ নট ফেয়ার..." মেয়েদের কাঁদোকাঁদো প্রতিক্রিয়া। 
সেটা তো আমরা সবাই জানি। আঙ্গুল সোজা করে ঘি ওঠানোর ব্যবস্থা থাকলে বিধাতা আঙ্গুল বাঁকা করার ব্যাপারটাই রাখতেন না। আমরাও সুবোধ বালকের মতো সোজা আঙ্গুল নিয়ে ঘুরে বেড়াতাম, প্রয়োজন হলেও কাউকে শুধু মাঝের আঙ্গুল বা বৃদ্ধাঙ্গুল প্রদর্শন করতে পারতাম না। 
সোজা আঙ্গুলে ঘি ওঠে না বলেই তো এতোসব ঝামেলা। কী বলেন আপনারা? 

আমলনামাঃ 
“ভালো কাজ করলে সেটার জন্য পয়েন্ট জমা হবে - খারাপ কাজ করলে সেই পয়েন্টগুলো কাটা যাবে...বছরের শেষে সর্বোচ্চ পয়েন্টধারীর জন্য হয়েছে আকর্ষণীয় পুরস্কার..." মেয়ের স্কুলের টিচারের কাছ থেকে এই আইডিয়াটা পেলাম। 
সত্য বলতে এই রকম আইডিয়াটা আমাদের ধর্মেও আছে। আমাদের ডান কাঁধে এবং বাম কাঁধে দুইজন স্বর্গদূত বসে আমলনামা লেখেন - সেটা সেই ছোটবেলা থেকেই শুনেছি। ভালো কাজ লেখা হয় ডান দিকে আর পাপগুলো লেখেন বাম দিকের স্বর্গদূত। ছোটবেলায় আমাদের ধারণা ছিল বামদিকের দূতের প্রায়ই লেখার কালি “শর্ট” পড়ে, তখন ডানদিকের জনের থেকে কালি ধার নিতে হয়। 
মেয়ের স্কুল থেকে ফিরে এসে আমারও ইচ্ছে হলো এই নিয়ম বাসায় চালু করার। এতে ভালো এবং খারাপের ব্যালান্সটা ভালোমতো বোঝা যাবে। গণিত ছিল দেখেই আজকে আমরা সবকিছু মাপতে পারছি। এই নিয়ে একটা আইফোন “অ্যাপ” লিখে পেটেন্ট করে ফেললে কী রকম হয়? নাম দেব “আমলনামা” - বেসিক এডিশন ফ্রি ডাউনলোড আর প্রিমিয়ামের জন্য ৯৯ সেন্ট। নিজের পিঠ নিজেই চাপড়ে দিলাম। 
ঠিক হলো যে প্রতিটি ভালো কাজের জন্য পাঁচ পয়েন্ট এবং প্রতিটি খারাপ কাজের জন্য মাইনাস পাঁচ। সচলের লেখার নিচে তারার দেওয়ার মতো। পঞ্চাশ পয়েন্ট পেলে সেটাকে এয়ারলাইন্সের মাইলেজের মতো খেলনাতে রূপান্তরিত করা যাবে। 
"ক্যান ইউ প্লিজ থ্রো দিজ...ইয়ে মানে...কলার চোকলা...ইন দ্য ট্র্যাশ?" অতিকষ্টে ইংরেজিটাকে সেকেন্ড গিয়ার পর্যন্ত নিতে পারি আমি। 
আমলনামার লোভে দুই মেয়েই ছুটে আসে...
"লেট মি থ্রো ইট..." 
সব খেলার মতো কলার খোলস ময়লার ঝুড়িতে ফেলার খেলাতেও একজন মাত্র বিজয়ী। বিজয়ী কন্যা জিপিএ পাঁচ মাত্রার হাসি দিয়ে বলে...
"আব্বু আই গট ফাইভ পয়েন্টস, রাইট?" 
পরাজিত কন্যা দূরে দাঁড়িয়ে ফুঁপিয়ে ফুঁপিয়ে কাঁদতে থাকে। কী আর করা...তাকেও একটা কাজ দিতে হয়।
"ক্যান ইউ ব্রিং মি দ্য...বাদামের কৌটা?" ইংরেজিটাকে এই জীবনেও সাইজ করা গেল না। 
পয়েন্ট নিয়ে রেষারেষির বাইরেও আরেকটা সমস্যা দেখা দিল। 
"আব্বু আই এইট অল মাই ভাত টুডে...ক্যান আই গেট টেন পয়েন্টস ফর ইট?" 
দেখা গেল ছোট-বড়-মাঝারি সব কাজের জন্যই পয়েন্ট দাবি করে বসছে তারা। নিত্যনৈমত্তিক প্রতিটি জিনিসের বিপরীতেই পয়েন্ট চাইছে এবং পয়েন্ট ছাড়া কোনো কাজ করতেই ইচ্ছুক নয় কেউ। 
এইভাবে চললে প্রতি দিনই ষাট-সত্তর পয়েন্ট হয়ে যাবে। মুদ্রাস্ফীতির মতো অবস্থা। বাধ্য হয়েই আমাকে ব্যবস্থা নিতে হয়। যেই খেলনা আগে পঞ্চাশ পয়েন্টে পাওয়া যেতো, সেটার জন্য মূল্য ধারণ করা হলো দুইশ। পয়েন্টের প্রাবল্য যতই বাড়ছে ততই কমছে তার ক্রয়ক্ষমতা। এই ভাবে চললে একটা আইসক্রিম খেতে গেলেও একমাসের পূণ্য লাগবে। নাহ...আগের ব্যবস্থায় ফিরে যাবো ভাবছি, মাসে একটা খেলনা...একদম রেগুলেটেড মার্কেট। বলেছিলাম না - রাজনীতি থেকে অর্থনীতি সবই আছে এই শিশুপালনে? 
আর দেরি কেন? আজই দলে নাম লেখান। 



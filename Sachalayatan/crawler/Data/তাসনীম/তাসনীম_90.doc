শিশুপালন-১



লেবার রুম
শিশু পালন যে জটিল কাজ সে বিষয়ে কোন তর্ক আছে বলে মনে হয় না। এই প্রবাসে সেটা আরও দুরূহ কাজ বলে মনে হয় আমার। দেশে আমার বন্ধুরা গম্ভীর মুখে লেবার রুমের সামনে সিগারেট টেনে টেনে একসময় জেনেছে নার্সের কাছ থেকে...আপনি বাবা হয়েছেন। এদেশে এত সোজা না, আপনাকেও ঢুকতে হবে লেবার রুমে, চান অথবা নাই চান। আমারও জানা ছিল যে লেবার রুমে ঢুকতে হবে, কিন্তু মানসিক প্রস্তুতি থাকা সত্ত্বেও ভেতরে গ...লেবার রুম
শিশু পালন যে জটিল কাজ সে বিষয়ে কোন তর্ক আছে বলে মনে হয় না। এই প্রবাসে সেটা আরও দুরূহ কাজ বলে মনে হয় আমার। দেশে আমার বন্ধুরা গম্ভীর মুখে লেবার রুমের সামনে সিগারেট টেনে টেনে একসময় জেনেছে নার্সের কাছ থেকে...আপনি বাবা হয়েছেন। এদেশে এত সোজা না, আপনাকেও ঢুকতে হবে লেবার রুমে, চান অথবা নাই চান। আমারও জানা ছিল যে লেবার রুমে ঢুকতে হবে, কিন্তু মানসিক প্রস্তুতি থাকা সত্ত্বেও ভেতরে গিয়ে আমি রীতিমতো ঘাবড়ে গেলাম। ইয়া মাবুদে এলাহী, এটা যে এত ভয়াবহ ব্যাপার তা জানা ছিল না। ছাত্রজীবনে ছ্যাকা খেয়ে যদি নারীজাতি সম্বন্ধে কোন রাগ থেকেও থাকে এদিন তা দূর হয়ে যাবে...ঠাট্টা নয়...শ্রদ্ধা বেড়ে যাবে দুনিয়ার তাবত নারীর প্রতি। 
তা আপনি তো লেবার রুম থেকে ছোট্ট একটা ল্যাদা গ্যাদা বাচ্চা নিয়ে আসলেন, এরপর করবেন কি? মজার শুরুতো ভাই এইখানে। রাতের ঘুম, দিনের কাজ, সবই গিয়ে ঠেকবে কয়েকটা জিনিসে...ডাইপার চেঞ্জ...ঘুম পাড়ানো...দুধ বানানো...সময়ে অসময়ে কান্না থামানো...কিছু হলেই ডাক্তারের কাছে ছোটা...আরে এইটাতো আর সিনেমা না যে বাচ্চা এক দৌড় দিল আর ব্যাস নায়করাজ রাজ্জাক। 
অবশেষে বাচ্চার বয়স যখন দুইয়ে ঠেকল...আপনি তখন বিশ বছর যোগ করেছেন আপনার বয়েসের মাইল মিটারে। 
পটি ট্রেইনিং
তা ভাই বাচ্চাতো বড় হয়ে যাচ্ছে স্কুলে ভর্তি করতে হবে না? আমাদের সময় কেজি ক্লাসে অনেক বাচ্চাই প্যান্টে "ইয়ে" করে দিত। আমরা কেউ তা নিয়ে কোনদিন বিচলিত হয়েছি বলে মনে হয় না। কিন্তু এ বড় কঠিন জায়গা...ঠিক কাজ ঠিক জায়গায় না করলে স্কুল ভর্তি করবেই না। সুতরাং আমার দেশের বন্ধুরা  যখন বাচ্চাদের বর্ণমালা শেখাচ্ছে তখন আমরা চেষ্টা করছি ডাইপার ছেড়ে মেয়ে যেন বাথরুমে কাজ সারে।
আমি অবশ্য তেমন বিচলিত ছিলাম না, কেননা আমার দেখা মতে একজন প্রাপ্ত বয়স্ক মানুষও ডাইপার পড়ে না, বাসায় এসেতো দেখি সবাই বাথরুমেই যায়, কেউ কোনদিন ডাইপার চায়নি...এসব যুক্তি নিলেন না আমার উত্তম অর্ধেক...অতএব ডাক্তারের স্মরণাপন্ন। 
ডাক্তার প্রাঞ্জল ভাষায় ব্যাপারটা বুঝিয়ে দিলেন। যেহেতু শিশুরা কাউকে বাথরুম করতে দেখে না, সেহেতু তারা শিখে নি এই কর্ম কিভাবে করতে হয়। সুতরাং  প্রেসশকিপন হোল "আপনার শিশুকে বাথরুমে নিয়ে যাবেন যখন আপনি বাথরুম করবেন"। আমি এই বাসার ড্রাইভার কাম কাজের ছেলে, আমাকেই দেওয়া  হোল এই বৈজ্ঞানিক শিক্ষার গুরু দায়িত্ব।
ছোট কাজ দিয়েই বড় কাজের সূচনা, তাই ভেবে চিন্তে যথাসম্ভব দূরত্বে মেয়েকে রেখে কাজের একটা "সেশানাল" (বুয়েটের ভাষায়) দেখালাম। সেই সঙ্গে কিছু থিওরি ক্লাস।
"পিপি কোথায় করতে হয়?"
সমস্বরে..."বাথরুমে"।
"আবার বল পিপি কোথায় করতে হয়?"
সমস্বরে..."বাথরুমে"।
অতপরঃ একদিন মেয়ে জানালো তার পিপি দরকার। আমরা আবার সমস্বরে..."বাথরুমে"। দৌড়ে গেল সে, আমি গর্বিত পিতার মত শুনছি বারি পতনের ধ্বনি। সন্তান জিপিএ ৫ পেলে কেমন লাগে অনুভব করছি। 
"আব্বু হয়ে গেছে"।
আমি দৌড় বাথরুমে...পার্টি হবে আজ...কিন্তু একি মেঝে ভেজা কেন? 
ভুলেই গিয়েছিলাম...আমরা পুরুষজাতি যে বর্বরের মত দন্ডায়মান হয়ে গন্ডারের মত কর্ম সারি...সেই শিক্ষাই দিয়েছি মেয়েকে।
আমার মনেই ছিল না এটা যে জেন্ডার বেসড্ এডুকেশন। 
বাপকা বেটি...সব কাজই বাবার মত হচ্ছে। 
ভেরি সরি, মাই ব্যাড। ভুল শিক্ষার বিপদ। 
বরাহপ্রীতি
মেয়ে স্কুলে যাওয়া শুরু করেছে। নানান প্রশ্ন...নানান আবদার। 
"আব্বু কি করছ?"
"কাজ করছি মা।"
"কি কাজ?"
"সচলায়তন কাজরে মা।"
"কি করছে ওরা আব্বু?" ব্যানারটা দেখিয়ে ওর প্রশ্ন।
"চাচুরা বরাহশিকার করছে।"
অবধারিত প্রশ্ন  "বরাহশিকার কি আব্বু?"
একটু ভেবে আমি বললাম "আম্মু চাচুরা নটি পিগিকে মারছে।"
"আব্বু পিগি নটি না।"
বলে কি এই মেয়ে...তিনকোনার ব্লগ পড়ে নাকি আবার? 
"আব্বু আমরা স্কুলে পিগিকে আদর করি।"
আচ্ছা আচ্ছা এখন বোঝা গেল, মার্কিনী দেশে বরাহ হারাম বস্তু নয়, বরং বেশ আদ্যিখেতা চলে, স্কুলে নিশ্চয় বরাহ বিষয়ক খেলনা আছে।
"তুমি চাচুদের বল এলিগেটর মারতে, ওরা দুষ্টু।"
"ঠিক আছে, আমি জানিয়ে দিব ওদের।"
কথা রাখলাম, জানিয়ে দিলাম এই বেলা। দেখা যাক চাচুরা এলিগেটর শিকার জারি করে কিনা। 
শেষ কথা
ঈশ্বর কিন্তু সমাজতন্ত্রে বিশ্বাস করেন তাই তিনি সেরা জিনিসগুলো আমাদের একদম বিনা পয়সাতে দেন। মায়ের দুধের জন্য কোন দাম দেইনি আমরা, শিশুদের নির্মল আনন্দের ভাগও পাই একদম মাগনায়। শিশুরা সম্ভবতঃ দুনিয়ার সবচেয়ে বড় স্ট্যান্ড আপ কমেডিয়ান, মাঝে মাঝে আপনাকে দারুন ভাবে আমোদিত করবেই, যতই খারাপ দিন যাক না কেন। 
সুতরাং হে পাঠককুল, দেরী না করে সন্তানের জন্ম দিন, একটা যদি থাকে তবে আরেকটা, দুটো থাকলে তিনটা, তিনটা থাকলে চারটা...অনেক লেখা এবং পড়াতো হোল, এবারে কাজের কাজ কিছু করেন বাহে...
উৎকৃষ্ট সময় কিন্তু আজ বয়ে যায়...
###তাসনীম###
tmhossain@gmail.com


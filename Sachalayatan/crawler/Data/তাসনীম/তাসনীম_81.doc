একটু ভেবে দেখবেন



বছর দশেক আগে আমি সাপ্তাহিক "যায় যায় দিনে" একটা ই-মেল লিখেছিলাম ওদের ক্রমবর্ধমান বিএনপি প্রীতি দেখে। আমার চিঠির বংগানুবাদ ইমেল এড্রেস সহ ছাপা হওয়ার পরে আমি গোটা বিশেক ইমেল পাই...এর মধ্যে গোটা উনিশেক ছাপার অযোগ্য...একমাত্র ছাপার যোগ্য মেইলটা ছিল এরকম...
আপনি হয়ত জানেন না যে শেখ মুজিব হিন্দু ছিল। মুসলমান পরিবার তাকে দত্তক নিলেও তার মুসলমানি হয়নি। আপনার চিঠিতে যে আওয়ামী গন্ধ আছে তা থেকে বোঝা যায় যে, আপনারও মুসলমানি হয়নি...আওয়ামি লীগ আপনাকে টাকা খাওয়ালেও আমাদের যাদের ঈমান আছে তারা কখন আত্মা বেচবে না লীগের কাছে। 
আশাকরি আপনারা বাকি উনিশটা ই-মেলের অবস্থা বুঝতে পারছেন।  
এবার আমি আমার বক্তব্যে আসি, আমি মডারেশনে বিশ্বাস করি, বাধাহীন কলম দিলে সেটা অনেক সময় ভয়াবহ আকার ধারণ করতে পারে। অসির চেয়ে মসি বেশি শক্তিশালী, কিন্তু আমরা মসিকে প্রায় অসির মতই ধারালো করে রাখি এবং যথাস্থানে গুতো মারি সময়ে অসময়ে। সুতরাং সচলের কঠোর মডারেশন পলিসি আসলে বেশ উপকারি একটা সুস্থ পরিবেশ তৈরি করার জন্য। আজকের কাগজের নাঈমুল ইসলাম খানকে পাঠকের সাথে দ্বিমুখী সম্পর্ক স্থাপনের উদ্দেশ্যে প্রতিটা নিউজের শেষে কমেন্টের ব্যবস্থা করেছেন, গিয়ে দেখুন কেমন মিনিংলেস অশ্লীল কমেন্ট। 
আমি গত কয়েকদিনে বেশ কিছু পুরানো বন্ধুকে আমার ব্লগের লিংক দিয়েছি। এদের মধ্যে কয়েকজন আছেন যাঁরা নিজেরাও ভালো লিখেন, জড়তার ভারে আজকাল লেখালেখি থেকে দূরে। আমার উদ্দেশ্য তাঁদেরকে আবারো ফুসলিয়ে ফাসলিয়ে লেখাতে নিয়োজিত করা। দুঃখজনকভাবে উনার যখন সচলভ্রমণ করছিলেন, তখনই “কিছু টুকরো স্মৃতি-যা কখনো ভুলা যায় না। (৫ম- পর্ব)” নিয়ে কমেন্ট চালাচালি চলছিল। লেখার চেয়ে এই কমেন্টগুলোর গুঁতোই বেশি খেয়েছেন তাঁরা, আমার এমনই ধারণা হয়েছে। 
জনাব কামরুজ্জামান স্বাধীনের লেখার মান নিয়ে সংশয় থাকতে পারে, ওটার মডারেশন পার হওয়া উচিত কি, উচিত না, এটা নিয়ে অনেক মতামত থাকতে পারে, কিন্তু উনাকে আপনারা যদি এভাবে ছিলে দেন, তার প্রভাবটা যে নীরব পাঠকের উপরও পড়ছে, সেটা আশাকরি বুঝতে পারবেন। আমার বন্ধুরা অনেকেই জানেন যে, এই সাইটের সাথে বুয়েটের অনেকেই যুক্ত, যাঁরা আমাদের চেয়ে অন্তত ৮/১০ বছরের জুনিয়র। এই অচেনা অনুজ প্রতিমদের  প্রতি আমরা দারুন শ্রদ্ধাশীল, এরকম একটা প্ল্যাটফর্ম তৈরি করা মুখের কথা নয়, কিন্তু তারপরও আমি যদি বন্ধুদের লিখতে বলি, প্রথম প্রতিক্রিয়া হবে, “দোস্ত আমারে যদি ধুইয়া দেয়...” 
আমি স্বস্তির শ্বাস ফেলেছি যে, “কিছু টুকরো স্মৃতি-যা কখনো ভুলা যায় না। (৫ম- পর্ব)” কমেন্ট বন্ধ হয়েছে, ওটা ভালো কোন উদাহরণ হচ্ছিল না। সবাইকে একটা অনুরোধ, নিজের ভেতরের মডারেটরটাকে একবার জিজ্ঞেস করুন, যে মন্তব্যটা অন্যকে দিচ্ছি, সেটা নিজের কাছে ফেরত এলে কেমন লাগবে?
####


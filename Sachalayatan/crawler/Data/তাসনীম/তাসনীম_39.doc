গল্প আর ছবিঃ ক্ষুধা





সকালবেলা অফিসে যাওয়ার সময় বিলবোর্ডটা চোখে পড়ে। বাসা থেকে দুই কদম দূরেই। সকালের নরম আলোও শব্দগুলোর কাঠিন্য কমাতে পারে না। আবার বিকেলে অফিস থেকে বের হয়ে রাস্তায় উঠলেও সেই একই বিলবোর্ডটাই দেখি। এই খোদ মার্কিন দেশে আমার প্রতিদিনের আসা এবং যাওয়ার রাস্তার দুদিকেই মাত্র কয়েক মাইল ব্যবধানে লাস্যময়ী নারীর বদলে আছে ক্ষুধার বিজ্ঞাপন। 
আমার প্রথম স্মৃতির বাংলাদেশ ছিল বড় বিক্ষুব্ধ, এবং বড়ই ক্ষুধাময়। তেজগাঁ স্টেশন থেকে নেমে আসা সারি সারি ক্ষুধার্ত মানুষ, প্রায়-নগ্ন শরীর ঢাকার কোনো প্রচেষ্টাই নেই ওদের। খিদের কাছে সব কিছুই যেন পরাজয় মেনে নেয়। ওদের ভাত না হলেও চলবে। একটু ফ্যান দেন না আম্মা... কী ভয়ানক আর্তি লোকগুলোর। ওটুকু পেলেই যেন আগামীকালের সূর্যোদয়টা দেখা যাবে। ভালোবাসা না পেলেও দিন চলে যায়, প্রেমিকার চুম্বন অথবা সন্তানের আলিঙ্গন ছাড়াও এক জীবন কাটিয়ে দেওয়া যায়, গণতন্ত্রের আশীর্বাদ ছাড়াও কায়ক্লেশে  বেঁচে থাকে মানুষ, কিন্তু পরিপাকতন্ত্রকে বাদ দিয়ে এই জীবন অসম্ভব। 
সভ্যতার মূল চালিকাশক্তি খিদে, যদিও আদতে এটি একটি অসভ্য, অশ্লীল ব্যাপার। কামনার চেয়ে তীব্র, ঈশ্বরের চেয়েও ভয়ানক এই খিদে। যারা কখনো বাঁচে নি ঠিকমতো, খিদে এসে তাদেরকে মেরে বাঁচিয়ে দিত যেন। ১৯৭৪-এর সেই দুর্ভিক্ষ বাংলাদেশের সমবয়সি আমার প্রথম স্মৃতি, ওটা মনে হয় বাংলাদেশ নামক রাষ্ট্রেরও প্রথম শৈশব স্মৃতি। ক্ষুধা আর দারিদ্র্যের সাথে যুদ্ধ করে বেড়ে ওঠা বাংলাদেশের সেই শৈশব দেখা এই আমার চিরকালীন ভয় সেই ক্ষুধাকেই। সেই খিদের গল্প যেন কবেকার হাহাকার হয়ে আজও ফিরে আসে হঠাৎ পড়তে বসা কবিতায়। 


দৃশ্য থেকে দ্রষ্টা অব্দি ধারাবাহিকতা খেয়ে ফেলে
অবশেষে যথাক্রমে খাবো : গাছপালা, নদীনালা
গ্রামগঞ্জ, ফুটপাত, নর্দমার জলের প্রপাত
চলাচলকারী পথচারী, নিতম্ব প্রধান নারী
উড্ডীন পতাকাসহ খাদ্যমন্ত্রী ও মন্ত্রীর গাড়ী
আমার ক্ষুধার কাছেই কিছুই ফেলনা নয় আজ
ভাত দে হারামজাদা
তা না হলে মানচিত্র খাবো।
(ভাত দে হারামজাদা /রফিক আজাদ)



বড় হতে হতে বুঝে গেছি, রাষ্ট্র খেতে দেবে, পরতে দেবে, লাল টুকটুকে জামা পরিয়ে বাচ্চাদের স্কুলে পাঠাবে, এগুলো বড়ই অলীক ভাবনা। বরং রাষ্ট্র কেড়ে নেবে, লুট করবে রিলিফের গম থেকে মেয়েদের সম্ভ্রম, রাষ্ট্র উদ্ভট উটে উঠিয়ে দেবে প্রিয় স্বদেশকে, রাষ্ট্র মিছিলে গুলি চালাবে, রাষ্ট্র এসে তুলে নিয়ে যাবে কল্পনা চাকমাকে, রাষ্ট্র লিমনকে চাকরির বদলে ক্রাচ দেবে, রাষ্ট্র প্রতিদিন মাথার কোষে দুঃস্বপ্ন পুঁতে দেবে। রাষ্ট্র প্রায় ঈশ্বরের মতোই, বিশ্বাস করলে আছে, না করলে নেই। কেউ একে জপেন, কেউ একে বেচেন।


রাষ্ট্র বললেই মনে পড়ে ধাবমান খাকি
জিপের পেছনে মন্ত্রীর কালো গাড়ি,
রাষ্ট্র বললেই মনে হয় মিছিল থেকে না-ফেরা
কনিষ্ঠ সহোদরের মুখ
রাষ্ট্র বললেই মনে হয় তেজগাঁ
ইন্ডাস্ট্রিয়াল এলাকা,
হাসপাতালে আহত মজুরের মুখ।
রাষ্ট্র মানেই নিহত সৈনিকের স্ত্রী
রাষ্ট্র মানেই ক্রাচে ভর দিয়ে হেঁটে যাওয়া
রাষ্ট্র মানেই রাষ্ট্রসংঘের ব্যর্থতা
রাষ্ট্রসংঘের ব্যর্থতা মানেই
লেফট রাইট, লেফট রাইট, লেফট...!
(রাষ্ট্র / শহীদ কাদরি)



আমি ক্ষুধা সহ্য করতে পারি না। খিদে লাগলেই ব্রেনে শর্ট-সার্কিট হয়ে যায়। মনে হয় জগৎ সংসার সব থেমে গেছে। খিদে লাগলে আমার ইন্টারভিউ খারাপ হয়ে যায়, ড্রাইভিং বিপজ্জনক হয়ে যায়, মেজাজের অবস্থা ৪২-এ গিয়ে ঠেকে, “চ”-বর্গীয় গালি ছাড়া আর মোলায়েম কিছু মাথায় খেলে না, জীবনানন্দও ব্যর্থ হন রক্তের চাপ ঠেকাতে। আর পেট ভরা থাকলে ইভা রহমানের গানগুলোও সুমধুর লাগে, সরকারী প্রেসনোটও বিশ্বাস করতে ইচ্ছে করে, কুকুর নিয়ে জগিং করা মোটা মোটা মেয়েগুলোকেও অপ্সরীর মামাতো বোন মনে হয়। ভাত খেলে যেন প্রতিবেলাতেই একবার করে নির্বাণপ্রাপ্তি হয়। 
মার্কিন দেশটা প্রায় সর্বত্রই চকচকে ঝকঝকে। রাস্তাগুলো দুর্দান্ত, গাড়িগুলো আরও বেশি ভালো। মাইক্রোচিপের ভেতরে ঢুকিয়ে দিয়েছে এরা শতকোটি ট্র্যানজিস্টর, ফাইবার অপটিক দিয়ে মুড়ে দিয়েছে চারদিক, আইপি অ্যাড্রেসগুলো ফুরিয়ে গেলে কী হবে, এই বিষয়েও ভাবনা আছে বিস্তর। সৌরজগতের সীমানা ছাড়িয়ে গেছে ওদের রকেট, ইরাকের বাজারে আঙুর ফল নড়লেও সেটা অজানা থাকে না নিরাপত্তা বাহিনীর, রাষ্ট্রপতি ইন্টার্ন নিয়ে ফষ্টিনষ্টি করলে তাঁকেও ক্ষমা চাইতে হয়, তবুও পুষ্পে কীটসম হেথা ক্ষুধা জেগে রয়। এই দেশের প্রতি ছয়জন লোকের একজনকে ক্ষুধার সাথে বাস করতে হয়, প্রতি রাত্রেই। 
এই বিলবোর্ডের মতে মার্কিন দেশের প্রতি ছয় জনের এক ক্ষুধার্ত মানুষ। এই সংখ্যাটা বিশাল বড়। ওয়েবসাইটে ঘাঁটাঘাঁটি করে দেখলাম শুধু গৃহহীন দরিদ্র মানুষই এর শিকার নন। সকল অসুখ যেমন শিশুদের বেশি হয় তেমনি এই নাছোড়বান্দা রোগেও এই দেশের বহু শিশুই আক্রান্ত। শিক্ষিত কলেজ গ্র্যাজুয়েটও আক্রান্ত হতে পারেন এতে। শহর আর গ্রাম – এই দুই জায়গাতেই এই রোগ আছে বেশুমার। আমি ক্ষুধা বিষয়ক কুইজে ১০/১০ পেয়েছি, মার্কিন দেশের ক্ষুধার পরিসংখ্যান আমাকে বিস্মিত করে নি। 
আমি ছাত্রাবস্থায় থাকতাম হতদরিদ্র এক পাড়ায়। ওখানে ক্লাস নাইন-টেনে পড়ুয়া ছেলেরা রাতেরবেলা গাঁজা বেচত। স্বাবলম্বী হওয়ার চেষ্টা আর কি। মাঝে মাঝে প্রতিবেশি একটা বাচ্চা ছেলে আসত আমার তেলাপোকা অধ্যুষিত অ্যাপার্টমেন্টে। গপাগপ সস্তা বিস্কুট সাবাড় করত। বাসায় ঢোকার মুখে দেখেছি খেলার সময়ে আমার দরজার দিকে নজর তার, আমি কখন আসব সেই অপেক্ষায় যেন। অচেনা লোকের কাছ থেকে কিছু খেতে হয় না- এই শিক্ষার মূল্য ক্ষুধার কাছে অর্থহীন। 
চাকরি শুরুর পরে মধ্যবিত্ত একটা পাড়াতে বাসা নেই। পাশের বাসায় থাকত চার ভাইবোন। ভাইটা বড়, হাই স্কুলে পড়ে, কালেভাদ্রে দেখতাম তাকে। বোনগুলোর বয়স ৮, ৬ আর ৪। ওদের বাবা বেকার, আর মা প্রায় ষাট ঘণ্টা কাজ করত। বিকেলে বোনগুলো বাসার সামনে খেলত। ছিমছাম সুন্দর পাড়া, বাচ্চাদের খেলার কোলাহল। একদিন ছোট বাচ্চাটা এসে জিজ্ঞেস করল আমাদের বাসায় স্ন্যাক্স আছে কি না, আমি সর্বদাই ক্ষুধার ভয়ে থাকি, তাই বাসাভর্তি টুকটাক খাবার। আমি ঠিক অচেনা লোক নই – তাই আমাকে জিজ্ঞেস করা যায়। বাচ্চাটা প্রায় দেবশিশুর মতোই দেখতে। আমি কিছু খাবার এনে দিতেই একটু ইতস্তত করে অন্য বোনগুলিও হাজির। ওরা বাসার ভেতরে ঢুকবে না - কিন্তু বাইরে ওদের স্ন্যাক্স দিলে সেটা ওরা খেতে পারে। এরপর প্রায়ই হয়েছে এটা। প্রচণ্ড গরমের দুপুরে বা শেষ বিকেলে আমাদের বাসার সামনে দাঁড়িয়ে গোগ্রাসে খাচ্ছে ওরা - শৈশবের তেজগাঁর রাস্তা অথবা মার্কিন দেশের ছিমছাম পাড়া - সর্বত্রই খিদের জয়গান – বিভিন্ন মোড়কে। 
এই দেশে আয়ের তুলনায় খাবারের দাম খুব বেশি নয়, তারপরেও পূর্ণিমার চাঁদকে অনেকেরই ঝলসানো রুটি মনে হয়। এই রোগের ওষুধ এখনো পৃথিবীর সব মানুষের কাছে পৌঁছানো যায় নি। আমার জীবনে হয়ত আর সেটা দেখে যেতে পারব না, জানি না অন্য কেউ অন্য কোনো সময়ে এটা দেখতে পারবে কি না। 
ক্ষুধার বিরুদ্ধে কবে আমাদের যুদ্ধ শুরু হবে? 

আজকের ছবিঃ





From sachalayatan




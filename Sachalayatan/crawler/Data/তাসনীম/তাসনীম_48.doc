মার্কিন মুল্লুকে-৩: মৌলবাদ



মৌলবাদের সাথে প্রথম মোলাকাত কবে সেটা বলা দুষ্কর। আমাদের দেশে যারা বড় হয়ে উঠেছেন তাদের সদূর শৈশবে হওয়ার সম্ভবনাই বেশি। ক্লাস টুতে পড়ার সময়ে কে একজন বলেছিল লাল পিঁপড়াগুলো নাকি কাফের, আর কালোগুলো মুসলমান। কালো পিঁপড়াগুলো তাই কামড়ায় না! আমার এই জীবনে মুসলমানদের কম কামড় দিতে দেখিনি, ইনফ্যাক্ট বর্তমান বিশ্বের বাস্তবতায় যুক্তরাষ্ট্র মুসলমানদেরকে লাল পিঁপড়া হিসাবেই ঘোষণা দিয়েছে। সেই পিঁপড়া নিয়ন্ত্রণে আনতে নানান রকম ব্যবস্থা নিতে নিতে ঘলদকর্ম হচ্ছে এই দেশের প্রশাসন। 
ক্লাস নাইনে পড়ার সময় আমার এক বন্ধু ক্লাসে এসে এক মজার তথ্য দিল। কোনো এক হুজুরের কাছে সে শুনেছে যে স্বামী-স্ত্রীর মিলনে নাকি প্রচুর পূণ্য আছে, সেটা নাকি একজন ইহুদী মারার সমপরিমাণ পূণ্য! বড় হয়ে শুনেছি ইহুদি-বিদ্বেষের একটা ভালো নাম আছে, একে বলে এন্টি-সেমিটিজম। এটা শুধু যে অশিক্ষিত হুজুররাই করেন তা না, অনেক বড় বড় মনীষীও ইহুদীদের একদম ভালোবাসতেন না। সেই সময়ে এন্টি-সেমিটিজম শব্দটাও শুনিনি, কিন্তু এই “ইহুদি মারার” ব্যাপারটা সুপারহিট হয়ে গেল বন্ধুমহলে। এটা দিয়ে অনেক সাংকেতিক ব্যাপার-স্যাপার চালানো যায়। ধরা যাক ডেটিং মেরে আসলো এক বন্ধু, সবাই জনাকীর্ণ রেস্তোরাঁতে বসেছি...
"দোস্ত...ডেটিংয়ে গেলি...ইহুদি টিহুদি মারিস নাই?" 
"আরে না না...ও আবার একটু ইয়ে, বিয়ের আগে ইয়ে একদম ইয়ে করে না..."
"ঠিকাছে, দোস বুঝলাম...কিন্তু শালার ইহুদি না মারোস...পিডায়ে ফাডায়ে ফ্যালাইসোস তো?"
"আরে না না...কি ইয়ে কস...কইলাম না...ও আবার একটু ইয়ে মানে..."
"একটু খুইল্যা ক...না..."
"নারে ইহুদিরে দুই একটা চড় থাপ্পড়...এইটুকু ইয়ে আরকি..." বিরস বদনে বন্ধু জানায়। 
মৌলবাদীদের সুবাদে আমরা প্রকাশ্যেই নানান আলাপ করতে পারি। পাশের লোক হয়ত আমাদের প্যালেস্টাইনিদের সহমর্মী কেউ ভাবছে, আমরা বিনা সমস্যায় আলাপচারিতা চালিয়ে যাই।
তবে মার্কিন দেশে আসার পরে এই সঙ্কেতের প্রয়োজন হয়নি। এখানকার বন্ধুদের গার্লফ্রেন্ডরা মোটেও ইয়ে না, ডেটিং শেষে হত্যাকান্ডের পূণ্য না পেলেই হয়ত খারাপ মনে করে। কিন্তু তারপরও মৌলবাদের সাথে মোলাকাত এখানেও কম হয় নি।
আমেরিকাতে এসে প্রথমেই লক্ষ্য করলাম যে এদেশে তবলিকদের বড়ই উৎপাত, সময়ে অসময়ে এরা এসে হাজির। এদের চেহারাটা হাসি হাসি থাকে, একবার বাসায় ঢুকে পড়লে পুরো দুই ঘন্টা অত্যাচার চালাবে। এরপর এশার নামাযটা জামাতে আদায় করে বিদায় নেবে। বুয়েটের হলেও তবলিক কম কিছু ছিল না, কিন্তু তাদের বেশ স্ট্রিক্ট ড্রেস কোড ছিল, তাই দূর থেকেও চেনা যেত। কিন্তু এই দেশে জিন্স আর টি-শার্ট পড়া উঠতি তবলিকও আছে। ছদ্মবেশের কারণে এদের হাতে পাকড়াও হতে হয়েছে বেশ অনেকবার। তবে তবলিকরা খুবই মিষ্টভাষী, বাসা থেকে চলে যেতে বললেও মন খারাপ করে না। একটু কর্কশ হয়ে এদের উপদ্রব কমানো গেলেও শুধু একজনকে সাইজ করা যেত না। ধরা যাক তার নাম উমর।
উমর ভারতীয়, কিন্তু ওকে ক্যানাডিয়ান এক নিঃসন্তান দম্পতি দত্তক নিয়েছিল। একটু বড় হয়েই সে তার শেকড়ের সন্ধান করে এবং কালক্রমে তবলিকে রূপান্তরিত হয়। উমর ইংরেজি বলত আমেরিকানদের মতই, আর সেই সাথে আশৈশব পশ্চিমে কাটানোর কারণে তার ওয়াজগুলো একটু Rated-R হতো। ফিডব্যাকের মাকসুদের রবীন্দ্রসঙ্গীতের চেয়েও ভয়াবহ এক ফিউশন...একটু উদাহরণ দেই।
"ব্রাদার, এই দেশের মেয়েগুলো...এদের ড্রেসআপ শুধু হারাম না...এরা বাথরুম করে পানি নেয় না...ওদের প্যান্টি হোজ, ব্রাদার আই টেল ইউ...খুবই ইয়ে...কোনো মুসলমান ভাইয়ের ওদের সাথে ইয়ে...ব্রাদার ইউ ডিজার্ভ এ হালাল মেয়ে...এ সিস্টার হু ইজ ক্লিন..." উমরের চোখগুলো চকচক করতে থাকে।
আমার রুমমেট আমার দিকে তাকিয়ে বিস্মিত কন্ঠে জানায়..."এই হালায় তো মনে হয় তো পুরাই হর্নি..." আমিও মাথা নেড়ে সম্মতি দেই। তার অবদমিত কামনাগুলো মনে হয় ধর্মের বর্মের নিচে চাপা পড়ে গেছে, সুযোগ পেলেই সেগুলো সে উগরে দেয়। উমরের নাম দিলাম আমরা - হর্নি হুজুর। ব্লগের শেষে পরীক্ষার মত প্রশ্ন জুড়ে দেওয়া গেলে আমি এই নামকরণের সার্থকতা জিজ্ঞেস করতাম পাঠকদেরকে।
মসজিদে নামাজ পড়তে গেলেও অসুবিধা কম না। এদেশে জুম্মার নামাজের খুৎবাতেও একসময় ইহুদি জাতিকে ধুয়ে দেওয়া হতো নিয়মিত। লাবোক শহরে প্রথমবার জুম্মায় গিয়ে দেখলাম, এক প্যালেস্টাইনি হুজুর খুৎবা দিচ্ছেন, সামনে মাইক না থাকলে খুব সমস্যা হতো না। তার বক্তব্য হোলো কেয়ামতের সময় সবাই ইহুদিদের আচ্ছা করে ধোলাই দিবে, বনের পশু-পাখি, গাছ-পালা সবাই এসে তাদের “ঘাড়” দিবে আর নিজেদের পাপমোচন করবে- এটাই সারমর্ম। খুৎবা দিচ্ছে অশিক্ষিত কেউ না, পিএইচডির একজন ছাত্র। অবধারিতভাবেই আমার পুরনো কথা মনে পড়ল। হত্যা করে পূণ্য অর্জন করার লোকের অভাব নেই দুনিয়ায়। এদের বয়ান শুনলে মনে হয় পূণ্যের ব্যাপারটা যেন সেকেন্ডারি মার্কেটে ঈশ্বর এন্টারপ্রাইজের ছাড়া শেয়ার। ঝানু ব্যবসায়ীদের মত এরা এগুলো কেনাবেচা করেন। দুঃখের বিষয় ক্রেডিট কার্ডের ব্যালান্সের মতন পূণ্যের ব্যালান্স চেক করার কোন অনলাইন বন্দোবস্ত বিধাতা রাখেন নি, তাই পূণ্য বাড়া-কমার হিসাব স্টক মার্কেটের মতই রহস্যময় রয়ে যায়।
তবে সেপ্টেম্বর ইলেভেনের পরে খুৎবার ব্যাপক পরিবর্তন এসেছে। মানুষের সাথে মানুষের সম্প্রীতির কথা বলেন আজকাল উনারা, গরম গরম কথা প্রায় বন্ধই বলা যায়। লাল পিঁপড়া হুজুরেরা সবাই নিমেষেই কালোতে রূপান্তরিত হয়েছেন। প্রায় সবাই এখন খুব মিষ্টভাষী হয়ে গেছেন। নিরামিষ টাইপের ওয়াজ করেন, না করে উপায়ও নেই, গুজব আছে মসজিদে নাকি এফবিআইয়ের এজেণ্টরা দিনরাত বসে থাকে, তারাও কপাল কালো করে ফেলছেন মৌলবাদীদের ধরার জন্য।
মুসলমানপ্রধান দেশে বড় হওয়াতে মুসলিম মৌলবাদের সাথে অল্পবিস্তর পরিচয় ছিল। চাকরিতে ঢুকে অন্য ধরণের মৌলবাদের সন্ধান পেলাম। আমি তখন মিডওয়েস্টে। শীতের শেষভাগ, আমার জন্য তবুও বিস্তর শীত। প্রতিদিন সকালে শীতে কাঁপতে কাঁপতে অফিসে ঢুকি, ভাগ্যকে নিয়ম করে দুইবেলা গালি দেই। অফিসের এক কোনায় ছোট একটা ল্যাব আছে, সেখানেই সারাদিন থাকি। ল্যাবের একপাশে ছোট একটা জানালা, তাতে দর্শনীয় কিছুই নেই, বরফের স্তুপ আর ন্যাড়া ন্যাড়া কিছু গাছ-পালা।
ল্যাবের ভেতরে দুটি মাত্র প্রাণী। আমি আর ভ্লাদিমির। ভদ্রলোক হচ্ছে আমার সিনিয়র ইঞ্জিনিয়ার । দেশে থাকলে হয়ত ভাইয়া বলেই ডাকতাম। বেশ সহৃদয় ব্যক্তি মনে হয়েছিল আমার। ঘরে দিনরাত ভাসে টাটকা কফির গন্ধ। দুপুরের পর ভ্লাদিমির তার গোপন কুঠুরি থেকে একটু ভদকা বের করে খান। রাশান ভদকা, বোতলে এক বর্ণ ইংরেজি নেই। আমিও খেয়েছি সেই জিনিস, বলা যায় না এই জিনিস হয়ত পলিটব্যুরোর নেতারাও খেতেন – এই ভেবে রীতিমত রোমাঞ্চ হতো আমার।
ভ্লাদিমির লম্বায় সত্যজিৎ রায়ের চেয়ে কয়েক ইঞ্চি বেশিই হবেন হয়ত। পরিপাটি সোনালী চুল, চাপদাড়ি, হাফ হাতা সোয়েটার পরেন – দেখলে মনে হবে নোবেল প্রাইজের লিস্টে নাম আছে তার। বড় হয়েছেন লাটভিয়ার রিগা শহরে, মার্কিন দেশে আছেন অনেক বছর তবে রাশান উচ্চারণ লুকানো তরিকা এখনো রপ্ত করতে পারেন নি। 
“আচ্ছা ইহুদিদের সম্বন্ধে তোমার ধারণা কী?”
দুপুরের খাওয়ার পর ভ্লাদিমিরের এই আচমকা প্রশ্নে আমি একটু দ্বিধায় পড়ে যাই। প্রশ্নটা নিশ্চিতভাবেই উদ্দেশ্যমূলক। আমার ইহুদী বন্ধু ডেইভের প্রজেক্ট চোথা না মারলে আমি একটা কোর্সে ফেল মারতাম...কী বলব এখন?
“শোনো ইহুদীদের মত বদমাশ জাতি আর দুনিয়াতে নাই...ওদের পাল্লায় পড়ে আজ রাশিয়া ভেঙ্গেছে, আমেরিকা ডুবছে, তোমাদের মুসলিম বিশ্ব ইয়ে মারা খাচ্ছে...দুনিয়ার তাবৎ সমস্যার মূলে আছে এই হারামজাদাগুলো...”
আমার জবাবের অপেক্ষা না করেই উনি শুরু করে দেন।
ভ্লাদিমির অর্থোডক্স খ্রীষ্টান। ইহুদীদের একদমই দুই চোখে দেখতে পারে না সে। তার মতে, পৃথিবীর সবদেশেই ইহুদী আছে ছদ্মবেশে, ভ্লাদিমির তাদের চেহারা আর চালচলন দেখে বুঝতে পারে।
“বুঝলেই ওই তোমার সুমন নামের বন্ধুটা...ওর চেহারাতে আঁকা আছে যে ওর ভেতরটা ইহুদী...আর নামটাও দেখ...সুমন...এসেছে সাইমন থেকে...ওইটা তো ইহুদী নাম সেটা তো জানো...ওর থেকে সাবধানে থেক...”

“হিটলার ইহুদীদের চরিত্র বুঝেছিলেন। অবশ্য ইহুদী নিধনের অভিযোগ মিথ্যে...ওই গ্যাস চেম্বারগুলো...কেন তৈরি করেছে জানো? ইহুদীদের গায়ে একধরণের পোকা হয়, সেগুলো মারার জন্য...আর সেই গ্যাস চেম্বারগুলো দেখায়ে শুয়োরগুলো এখনো ব্যবসা করে...হারামজাদা...”

পরে নেট ঘেঁটে জেনেছি যে ইউরোপের অনেক দেশেই হলোকাস্ট ডিনায়াল বা হিটলারের চালানো গণহত্যা অস্বীকার করাও দণ্ডনীয় অপরাধ। কেন যে এই আইন দরকার আমার চেয়ে ভালো কেউ জানে না সেটা। এরকম একটা আইন আমাদের দেশেও দরকার। 
আমাদের সেই ল্যাবে কালেভাদ্রে অন্য কেউ ঢুকতো, তাই অনায়াসেই চলত ভ্লাদিমিরের লেকচার। আমিও এক বোতল ভদকা রাখতাম গোপনে, ওই লেকচার শুরু হতেই একটু একটু করে খেতাম। এই জিনিস ছাড়া দুই বছরব্যাপি ওয়াজ মহফিল সহ্য করা যেত না।
একদিন মুক্তি মিললো। ওই চাকরিটা ছেড়ে ১১০০ মাইল পথ পাড়ি দিয়ে চলে এলাম অন্য এক রাজ্যে। কাজটা মন্দ ছিল না, কিন্তু ভ্লাদিমিরের হাত থেকে তো বাঁচা গেছে...কিন্তু বলেছিলাম না যে কপালটা আমার বড়ই ইয়ে...কয়েকমাস পরে আমার নতুন কোম্পানীতে সিনিয়র ইঞ্জিনিয়ার হিসাবে ঢুকলেন তিনি...পূর্ব পরিচিত এইজন্য বসও আমাদেরকে একই অফিসে বসতে দিলেন।
“আমাদের এই নতুন বস...খুউউউব সাবধান...এই লোক কিন্তু ইহুদী...”
ভাগ্যটা আমার এমন কেন?


ঝালমুড়ি-২ : ঈশ্বর কিন্তু সমাজতন্ত্রী



আমি অনেক চিন্তা করে দেখেছি ঈশ্বর আসলেই সমাজতন্ত্রী। মনে হয় একটা লেখাতেও বলেছি সেটা। এই লেখাটা সেই ভাবনা থেকেই। এই মার্কেটপ্লেইসের কেনা বা বেচার মধ্যে ঈশ্বর একদমই নেই। মানুষের ভেতরের যে মানবিক মূল্যবোধগুলো উনি ঠেসে দিয়েছেন সেগুলোও কোন বেচাকেনার ধার ধারে না। সন্তানকে লালন পালন করে বড় করে আমরা কোন বিল পাঠাই না, যদিও বিরাট একটা বিল আসা উচিত যেখানে আইটেমাইজড করা থাকবে কয়টা জ্যামিতি বক্স আমরা হারিয়েছি, কয়টা গ্লাস ভেঙ্গেছি মায়ের, কত টন মাংস নিঃশেষ করেছি বা বিদ্যুৎ ব্যয় করেছি ইত্যাদি ইত্যাদি। বাবার হোটেলে ফ্রী থাকার মত দারুন ব্যাপারটা উনি আমাদের অস্থি মজ্জায় দিয়ে দিয়েছেন।
চিন্তা করতে পারেন, এই মুক্তবাজারে ঈশ্বরের কোন ওয়েবসাইট নেই? ডটকমতো নয়ই ডটওআরজি   (.org) ডোমেইনও উনি কিনেন নি, উনার বাজারপন্থী উগ্র সমর্থকদের থাকতে পারে যদিও। ঈশ্বর যদি এই বিকিকিনির হাটের পক্ষে হতেন তবে উনার একটা ঝলমলে ই-কমার্স সাইট থাকত নিশ্চিত। সেখানে আপনি একটা ফ্রি একাউন্ট খুলতে পারতেন এবং পাপ পূণ্যের পরিমাপ করতে পারতেন সম্পূর্ণ অনলাইনে। পূণ্যগুলো ইহজগতেই এয়ারলাইন্সের মাইলেজের মত ব্যবহার করার ব্যবস্থাও থাকত এবং পূণ্যে শর্ট পড়লে ক্রেডিট কার্ড দিয়ে বাকিটা পূরণ করে নিতে পারতেন। কিন্তু এই বাজার অর্থনীতিতে ঈশ্বর পুরো অনুপস্থিত। উনাকে ডাকার জন্য কোন টোল ফ্রি নম্বর রাখেন নি, এমনকি একটা অনলাইন ফর্ম পর্যন্ত না। আপনার প্রাথর্নার স্ট্যাটাস চেকের কোন উপায়ও নেই। আমাদের বাংলাদেশ সরকার পর্যন্ত এগুলো নাকি চালু করে ফেলতে পারে শুনছি, কিন্তু ঈশ্বরের কোন ভ্রুক্ষেপ নেই। ভাবতে পারেন, ঈশ্বর ছাড়া কেউ এভাবে কোম্পানী চালাতে পারত? উনার কোম্পানীতে আর কোন শেয়ারহোল্ডার নেই শুনেছি, তাই মনে হয় বোর্ড মিটিং এ কোন বাদানুবাদও নেই। 
সুন্দর কোন দৃশ্য দেখছেন? মায়ের কোল ঘেঁষে শুয়ে আছে কোন শিশু বা ঘোর বর্ষার অন্ধকার দুপুরে ইলেক্ট্রিকের তারের উপর কাকদের বিষন্ন ছায়াছবি? এর মাঝে কেউ এসে বাগড়া দিয়ে বলবে না যে ভাই বাকিটা দেখতে হলে কড়ি ফেলতে হবে। বিনা কড়িতে তেল মাখার সুব্যবস্থা শুধু ঈশ্বরের রাজ্যেই সম্ভব। ধনী আর গরীব সবাইকে একই পাল্লায় তুলে উনি মাপবেন, কোন ফ্যাস্ট ট্র্যাক নেই, নেই কোন  প্রিভিলেজ লাউঞ্জ। কর্ম দিয়ে বিচার করবেন সবাইকে অর্থ দিয়ে নয়, এই অনর্থ আর কে করবেন বলুন?
সমাজতন্ত্র ফেল মেরেছে অনেক দেশেই কিন্তু ঈশ্বর এখন তাঁর রাজত্বে এটা কায়েম করে রেখেছেন প্রবলভাবেই। মায়ের বুকে স্তন্যের ধারা দিয়েছেন কিন্তু সাথে কোন ক্রেডিট কার্ড স্লাইড করার মেশিন দেননি। তারপরও কেন জানি পলিটব্যুরোর বর্ষীয়ান নেতাদের মতই উনি একদম নির্বিকার আমাদের দুঃখ, হাসি, কান্না আর আনন্দে। কেন জানি আমাদের নিয়ে উনার কিছুই যায় আর আসে না, কে জানে এটাই হয়ত খাঁটি সমাজতন্ত্র। 
[ভাই আপনি আস্তিক অথবা নাস্তিক যাই হন, এই লেখাটা সিরিয়াসলি নেওয়ার দরকার নেই]
[এই লেখা এবং এর আগের আরো দুইটি লেখাতে অফলাইনে বানান শুদ্ধি করেছে তিথীডোর, প্রুফরিডিং এর জন্য অফিসিয়াল ধন্যবাদ জানাচ্ছি এখানে। আমি একটা মন্তব্যের ঘরকে বানান বাক্স বানাচ্ছি, অর্থাৎ যদি আরো বানান ভুল থাকে তবে এই মন্তব্যের জবাবে সেটা জানিয়ে দিতে পারেন। এভাবে শুধু একটা মন্তব্য থাকবে স্পেসিফিক্যালি বানানের জন্য। বানানযোদ্ধাদের জন্য অগ্রীম ধন্যবাদ রইল]


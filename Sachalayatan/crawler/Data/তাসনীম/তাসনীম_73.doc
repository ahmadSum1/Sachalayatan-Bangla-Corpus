ঝালমুড়ি :  বেঁচে থাকুক ইতিহাস



ছোটবেলায় তেজগাঁ স্টেশনে হাঁটতে যাওয়া ছিল একটা নিয়মিত ঘটনা। মানুষ দেখতে আমার বরাবরই ভালো লাগে, স্টেশন মানেই বারো ভূতের জায়গা, নানান কিসিমের বদলোকও আছে সেখানে আবার গ্রাম থেকে সদ্য আসা নিরীহ ভালো মানুষও কম নয়। স্টেশনে অনেক রকম লোকজন থাকায় নানান মনোরঞ্জনের ব্যাপার থাকত, আমার সবচেয়ে পছন্দের ছিল বানরের খেলা। বানরকে তার মনিব বলত মুক্তিরা (মুক্তিবাহিনী) কিভাবে ভাঙ্গা  ব্রীজ পার হয় তা দেখাও দেখি, বানরও লাঠি নিয়ে লাফিয়ে লাফিয়ে মুক্তিদের মত ব্রীজ পার হয়ে যেত। মুক্তিরা তখনও জাতীয় বীর ওদের গল্প মানুষের মুখে মুখে ফেরে, ইতিহাস মনে হয় বেঁচে থাকে দেশের সাধারন মানুষের এইসব ছোটখাট ব্যাপারে, অফসেটে ছাপা চকচকে মোটা ইতিহাসের বইয়ের মলাটের ভেতর নয়। একটি নিয়মিত ও নিষ্ঠুর সেনাবাহিনীকে রুখে দেওয়া সেই দেশের সাহসী লোকের ভেতর মুক্তিযুদ্ধের যেই চেতনাটা থাকা উচিত ছিল সেটা আজ নিশ্চিতভাবেই নেই। ইতিহাস কিভাবে ভুলানোর চেষ্টা করা হয়েছে তা আমি নিজের চোখেই দেখেছি, সেটা নিয়ে আমি স্মৃতির শহরের একটা লেখাও লিখেছি। এই বিষয়ে আমার আরো কিছু পর্যবেক্ষণ নিয়ে এই লেখাটা।
কয়েকদিন আগে এক আলাপচারিতায় একজন জুনিয়র বন্ধু জিজ্ঞেস করেছিল যে মুক্তিযুদ্ধে শহীদেরা কি মূলত হিন্দু? এইসব প্রশ্নে আর বিস্ময় বা রাগ হয় না, আমি বোঝার চেষ্টা করি কারণটা কি, হয়ত আমরা এর প্রতিকার এখনো করতে পারব। এই জুনিয়র ছেলেটা কোন দল বা মতের সংগে যুক্ত নয়, কোন ফ্যাসিবাদী ইসলামী দলের এজেন্ডা নিয়েও আসেনি। আর দশজনের মত সে একজন আমজনতা। সাধারণ মানুষ ইতিহাসের চেয়ে চালের দাম নিয়েই বেশি চিন্তা করেন, তাই করা উচিত হয়ত। তাঁরা ইলিয়াস কাঞ্চন আর পপির নাম জানেন, কিন্তু বীর শ্রেষ্ঠদের নাম জানার প্রয়োজন বোধ করেন না। আমজনতা দেওয়ালে পিঠ না ঠেকলে রাস্তায় নামেন না, দুনিয়ার প্রায় সব দেশের মানুষই এই রকম, তাহলে শুধু আমরাই কেন এত মন ভোলা হলাম? জাতিগতভাবে আমরা কি আত্মসম্মানহীন নাকি আমরা বড়ই বিস্মৃতিপরায়ণ? ইরাকের যুদ্ধ কেন শুরু হয়েছিল সেটা এরই মধ্যে অনেক মার্কিনী ভুলে গেছে, কিন্তু আব্রাহাম লিংকনের গেইটিসবার্গের ভাষণ এখনও অক্ষয়। লজ্জার ইতিহাস ভোলার কারণ থাকতে পারে কিন্তু গৌরবের গাঁথা ভুলব কেন?
ইতিহাসের রক্ষক কারা? ইতিহাসের ধারক ও বাহকই বা কারা? ইতিহাস ভুলে যাওয়ার দায়টা কাদের?  আমার মতে ইতিহাসের রক্ষক বা প্রতিপালক হচ্ছে রাষ্ট্র, অনেকটা পরিবারের বাবার মত। পরিবারের বাবার কাজ হচ্ছে সন্তানকে দাদার নামসহ ফ্যামিলি ট্রির সম্বন্ধে একটা ধারনা দেওয়া, বাবা যদি এই কাজটা না করেন তাহলে সন্তানকে অনেক কাঠখড় পুড়িয়ে এই সামান্য তথ্যগুলো পেতে হবে, গুগল সার্চ টার্চ করতে হতে পারে। কয়জন সন্তান এই কাজ করবে? কয়জন সন্তান পরিবারের ইতিহাস ও সম্মান রক্ষার জন্য ঝাঁপিয়ে পড়বে, তৈরি করবে ব্লগ আর ওয়েবসাইট? খুব বেশি নয়। ইতিহাসকে প্রতিপালন করে মানুষের কাছে পৌঁছে দেওয়া রাষ্ট্রের অনেকগুলো কাজের মধ্যে অন্যতম। স্বাধীনতার পরে বাংলাদেশের কোন সরকার সেই কাজ করেনি, একটা ইতিহাসের যত বড়ই ব্যপ্তি হোক না কেন, সেটাও কিন্তু আস্তে আস্তে বিস্মৃতিতে চলে যায়। কোন জাতিরই ক্যাশ (Cache) মেমরি খুব বিশাল নয়।সরকারের প্রয়োজন সেটাকে একটু একটু করে লালন করা যেন প্রজন্ম থেকে প্রজন্ম যেন তার মূল সুরটা ধারন করতে পারে। আমাদের রাষ্ট্রযন্ত্র বিদুৎ আর ফোনের বাণিজ্য করে; সরকার ব্যবসা করলে সেই ব্যবসার সার্ভিস কি হতে পারে তা দেশের লোডশেডিং আর ল্যান্ড লাইনের হাল দেখলেই বোঝা যায়। ব্যক্তি মালিকানাধীন কোম্পানী, যাদের ফোন সার্ভিস দেওয়ার কাজ দেওয়া হয়েছিল, তাদের বিজ্ঞাপন দেখলে মনে হয় ইতিহাসের রক্ষক হয়েছে তারাই। যেই দেশে সরকার ফোন বেচে আর ফোন কোম্পানী বেচে ইতিহাস, সেদেশের ফোন সার্ভিস আর ইতিহাস দুটোই বেশ মরচে ধরা হয়। 
ইতিহাসের বাহক অবশ্যই সাধারন মানুষ। আমরা ব্যক্তি পর্যায়ে যতই জ্ঞানী হই না কেন আমাদের জাতিগত জ্ঞান আর বুদ্ধি হোমার সিম্পসনের মানেরই। এটা সব দেশের বেলাতেই সত্য। আমরা টিভি দেখে, দশ মিনিট খবরে কাগজ পড়ে, গান শুনে আর গল্পগুজব করেই জ্ঞান পেতে চাই, ওয়েবসাইট আর বইপত্র ঘাঁটাঘাঁটি আমাদের পোষায় না। ছাব্বিশে মার্চ আর ষোলই ডিসেম্বর ইতিহাস গনমাধ্যমে আসে হেভি ডোজে, আমজনতা আবার হাই ডোজ বেশিক্ষণ রাখতে পারে না। সাধারন লোকের দরকার ইতিহাস অল্প ডোজে অনেক অনেক দিন ধরে। ঠিক যেই উপায়ে ইতিহাস তস্করের দল লুট করেছে জাতীয় সম্মান দীর্ঘদিন ধরে, ঠিক তার বিপরীত পথেই আস্তে আস্তে পুনঃপ্রতিষ্ঠিত করতে হবে মুক্তিযুদ্ধকে। আজ থেকে চল্লিশ পয়তাল্লিশ বছর আগেও আমেরিকাতে বর্ণবাদ ছিল ব্যাপকভাবে বিশেষত দক্ষিণের রাজ্যগুলোতে। এই দক্ষিন দিকে এতগুলো বছর কাটিয়েও আমি মারাত্মক কোন বর্ণবাদের সম্মুখীন হই নি। এই অল্প সময়ে কিভাবে স্যাম চাচা তার ভাস্তেদের শেখালেন কালোদের ঢিল মারা যে অন্যায় কাজ? আইনতো আছেই কিন্তু আইন করেই কি পুরোটা সম্ভব হয়েছে? মনে হয় না। স্কুলের ছোট বাচ্চাদের কারিক্যুলাম, বই পত্র, টিভি কার্টুনে কালো বাচ্চা (মেক্সিক্যান, চাইনিজ এবং এখন ভারতীয়) ঢুকিয়ে ঢুকিয়ে মনের ভেতরে গেঁথে দেওয়া হয়েছে যে সব মানুষই সমান। এইজন্যই এদেশে তরুনদের মধ্যে বর্ণবাদ বয়স্কদের চেয়ে কম। মানুষের মনে উপনিবেশ গড়ার কাজটা সরকার বাহাদুরের চেয়ে আর ভালো কেউ পারে না। উনারা যদি ফোন আর বিদুৎতের সমস্যটা মুক্তবাজারের হাতে ছেড়ে দেন আর যদি স্কুলের একদম নীচু ক্লাস থেকে অল্প ডোজে বাচ্চাদের জন্য ইতিহাস ব্লেন্ড করে দেন গল্পের আকারে তবে আমরা অনেক আত্মসম্মানী একটা জাতি পাব সামনের দিনগুলোতে, আর হ্যাঁ ফোন আর বিদুৎতের সমস্যারও অনেকখানি উত্তরণ হবে বলেই আমার ধারনা। তবে সুশাসন কিছুটা হলেও দরকার নইলে ইতিহাসও তেতো লাগতে পারে।
ইতিহাস নিয়ে লুকোচুরি কমদিন হয়নি। কিন্তু দিন পাল্টেছে, এখন প্রযুক্তির জোয়ারে তথ্যকে আটকে রাখতে পারে না কোন স্বৈরাচার বা গণতান্ত্রিক রাজপুরুষ। আমাদের নেতারাও বুঝে ফেলেছেন এই সত্য যদিও মাঝেমাঝে কোন উল্লুক ইউটিউব পর্যন্ত আটকে দিতে চায়। এখন যদি সরকারি উদ্যোগ নেওয়া হয় যুদ্ধাপরাধীদের বিচারের পাশাপাশি মুক্তিযুদ্ধের ইতিহাসকে টেনে তোলার, তাহলে ভবিষ্যতের অনেক অনাচার মনে হয় বন্ধ হয়ে যাবে। আমরা মুক্তিযুদ্ধের পরের প্রথম প্রজন্মকে দৃষ্টিহীন বানিয়েছি, একটা একটা করে উদাহরণ দেখিয়েছি যে রাজাকার হলে কতটা “ফ্রিঞ্জ বেনেফিট” আর মুক্তিযোদ্ধা হলে না খেয়ে থাকা। লক্ষ খুনের হত্যার বিচার না করে বুঝিয়ে দিয়েছি বাংলাদেশে মানুষের দাম কত সস্তা, অন্যায় করে পার পাওয়া কত সোজা। এই দেশে নব্য রাজাকার তৈরি হবে না তো কোথায় হবে?
এটা একটা অনিয়মিত সিরিজ হবে, বিচ্ছিন্ন ভাবনাগুলো প্রকাশ করার অপচেষ্টা মাত্র। মুক্তিযুদ্ধ থেকে হিন্দি ছবির নায়ক আমির আলী (আমার বাবা কখনো কোন নায়কের নাম মনে রাখতে পারতেন না ; ইদানীং আমারো একই সমস্যা শুরু হয়েছে) নিয়ে আলোচনা সবই করব এইখানে। আরো দুটো সিরিজ চলছে এখন, এই নিয়ে তিন নম্বর, মাথায় আরেকটা ঘুরছে। সচলে অনেকেই লেখায় ঋণখেলাপী হয়েছেন (জুবায়ের ভাই একবার একটা তালিকা দিয়েছিলেন এর) এই ভরসায় শুরু করলাম। দেখা যাক কি হয়।
###


গল্প আর ছবিঃ নীলগিরি





গল্প আর ছবি। এই নামে একটা বই ছিল আমার –সেই সদূর শৈশবে । আমার বড় ভাইয়ের উপহার দেওয়া, আমার বয়স তখন ছয়-টয় হবে। আমার জীবনের পাওয়া প্রথম বই সেটা। লাল মলাটের রাশান বই, নামটা যেমন ভেতরটা ঠিক তেমনই, দারুণ সব গল্প আর ছবি। ওই বইয়ের লেখা আর অলংকরণ নাকি লেখকেরই করা। আমার মেজভাই বলেছিলেন ওই লোক নাকি ডান হাতে ছবি আঁকে আর বাম হাতে গল্প লিখে। এটা হয়ত বিশ্বাসযোগ্য কোনো ব্যাপার না, কিন্তু সেই সময়ে আমি মুগ্ধ হয়ে পড়তাম এই বইটা। ইচ্ছে ছিল বড় হয়ে ওই রকম একটা গল্প আর ছবির বই লিখব এবং আঁকবো। হয়ত এই কারণেই প্রায় তিন যুগ পরেও বইটার কথা মনে আছে। 
বড় হয়ে যেসব জিনিস হওয়ার ইচ্ছে ছিল সেগুলোর কোনোটাই হতে পারি নি। আর যেসব জিনিস কস্মিনকালেও হতে চাই নি, সেগুলোই করতে হচ্ছে প্রতিদিন নিয়ম করে। বড় হয়ে যাওয়াটা খুব বাজে একটা ব্যাপার। ছোটরা স্বপ্ন দেখে আর বড়রা দেখে দুঃস্বপ্ন, ছোটদের জগতে স্কুলের সবচেয়ে রাগী স্যার হচ্ছেন পৃথিবীর সব চেয়ে বড় ভিলেন আর, বড়বেলাতে পৌঁছাতে পৌঁছাতে সেই স্যারই হয়ে যান পৃথিবীর সেরা মানুষদের একজন। শৈশবে কল্পনা থাকে, বয়স্কবেলাতে থাকে বাস্তবতা। আমার যদি সেই ক্ষমতা থাকত তাহলে প্রাত্যহিক বাস্তবতাকে ভেদ করে প্রতিদিন একটা করে গল্প লিখতাম আর ছবি আঁকতাম। তবে আঁকাআঁকিতে বলতে গেলে আমি ডান আর বাম দুই হাতেই প্রায় সমান দক্ষ, মানুষ আঁকলে সেটাকে কাক মনে হতে পারে।
ভাবছিলাম একটু ব্লগরব্লগর লিখব। সবাইতো করে দেখি, আমি বাদ যাই কেনো? যদিও আমার অন্য লেখাগুলো মূলত ব্লগরব্লগরই, তবুও এমন কিছু লিখতে চাচ্ছি যাতে যেকোনো বিষয় নিয়েই লিখতে পারি। একই সিরিজে আনন্দ-বেদনা, রম্য, ছবিব্লগ, গুরুগম্ভীর কিছু - সব মিলিয়ে একদম পাঁচমেশালি জিনিস। আজকে পাহাড়ে ওঠা তো আগামীকাল চাকরি চলে গেলে কি করবেন এই জাতীয় কিছু একটা। মাঝে মাঝে ছবি জুড়ে দেব, একটু আধটু গল্পও থাকবে, জায়গা মত গানও থাকতে পারে। পুরোদস্তুর জগাখিচুড়ি। সিরিজটার নামটা দিলাম সেই বইটার নামে, যেটা এতদিনেও মাথা থেকে সরাতে পারিনি।
আজকের গল্পের বিষয় বান্দরবান। আমি বাংলাদেশ তেমন দেখিনি। ঢাকা শহরের বাইরে গিয়েছি খুব হাতে গোনা কয়েকটা জায়গায়। এখন ঘোরাঘুরিও মনে হয় অনেক সহজ, প্রায়ই দেখি লোকজন এদিক-ওদিক যাচ্ছে। আশি ও নব্বইয়ের দশকে মধ্যবিত্ত সমাজে “ভ্যাকেশন” একটা ভ্রান্ত ধারণার কাছাকাছি কিছু একটা ছিল। আমার পরিবারে এখনও সেই ধারণাই রয়ে গেছে। 
২০০৮ সালের এপ্রিল মাসে দেশে ফেরার পর সবাই মানা করল ঢাকা শহরের বাইরে যেতে। দেশের অবস্থা ভালো না, রাস্তাগুলো নাকি মরণফাঁদ, বাচ্চা-কাচ্চার পেটে একবার বাইরের খাবার পড়লে সোজা হাসপাতাল! একবার দেশে গিয়ে সত্যি সত্যি পিতা ও কন্যা দুজনেই হাসপাতালে দিন কাটিয়েছি। তবে এসব কথা আমি বিশ বছর আগেও শুনেছি, আমি নিশ্চিত বিশ বছর পরেও শুনব। এসব কারণেই বাংলাদেশটা অনেকখানিই না দেখা আমার। 
বান্দরবান, অনেক শুনেছি এর নাম। ৮৮ সালে একবার প্রায় চলেই গিয়েছিলাম যদিও প্রায় চলে যাওয়া সত্যিকারে যাওয়ার মধ্যে পার্থক্য অনেক। আমার কাজিন ঝুমা সপরিবারে থাকে সেখানে। সকল বাধা পেরিয়ে এক দুপুরে সেখানে পৌঁছানো গেলো। বান্দরবানে ঢুকতেই মুখ থেকে একটা শব্দ বেরিয়ে গেল...বাহ। সারাজীবন শুনেছি শাস্তিমূলক বদলি বান্দরবানে দেওয়া হয়। বান্দরবানের সাথে কলোরাডোর মিল আছে কোথাও যেন, যদিও কলোরাডো অনেক রুক্ষ আর অনেক বেশি বড়। শাস্তি দিয়ে কাউকে বান্দরবানে পাঠানো...অনেক জিনিস আর এই জীবনেও আর বুঝে ওঠা হবে না আমার। 
আমাদের নিবাস সাঙ্গু নদীর কাছে। এপ্রিল মাসে বেশ গরম। টেক্সাসেও প্রচুর গরম পড়ে, আমরা অনভ্যস্ত নই এতে। আমি চারদিক দেখতে লাগলাম। বান্দরবান দারুণ জায়গা তবে এখানে সাপ থাকা উচিত প্রচুর – এটা মনে হোলো। আমি গোপন গুন হচ্ছে যে কোনো জায়গায় গেলে আমি সেখানে সাপের প্রাচুর্য আছে কিনা টের পাই। টেক্সাসে যতজন বন্ধুকে বাসায় সাপ আছে বলেছি, প্রায় সবার বাসায় সেই প্রাণী এসে হাজির হয়েছে। একবার নিজের বাসার সামনের গাছ থেকেও ফলের মত টুপ করে ছোট একটা সাপ...যাক সে কথা। 
বান্দরবানে ঝুমার অন্ন ধ্বংস করলাম, বেশ সুস্বাদু অন্ন ছিল নিঃসন্দেহে। এরপরই দৌড় দিলাম নীলগিরির দিকে। দুই ঘন্টার পথ। যতই উঠছি সৌন্দর্য বাড়ছে। পাহাড়ের গায়ে জঙ্গল আর ছোট ছোট বাড়িঘর বা বাজার। পথে চিম্বুক পাহাড়ে একটু থামলাম। পাহাড়ে উঠতে আমার দারুণ লাগে, যদিও কোনোদিন ট্র্যাকিং করিনি। আকাশের কাছে পৌঁছানোর আর কোনো সহজ উপায় আমার জানা নেই। আকাশের দিকে হাঁটা দিলেই আমার এই গানটা খালি মনে পড়ে।

বিশেষত এই লাইনগুলো।


Can't keep my eyes from the circling skies
Tongue-tied and twisted Just an earth-bound misfit

নীলগিরিতে পৌঁছে চোখে জুড়িয়ে গেল। এটা বাংলাদেশ সেনাবাহিনীর রিসোর্ট। বেশ সুন্দর তিনটি বা চারটি বাংলো, একটার নাম আকাশলীনা। জেনারেলরা কাব্যচর্চা করছে নাকি আজকাল? 


রাষ্ট্রপ্রধান কি মেনে নেবেন আমার প্রস্তাবগুলো
জেনারেলদের হুকুম দেবেন রবীন্দ্রচর্চার? মন্ত্রীদের
কিনে দেবেন সোনালি গীটার? ব্যাঙ্কারদের
বানিয়ে দেবেন কবিতার নিপুণ সমাঝদার?
(শহীদ কাদরি)

রাষ্ট্রপ্রধান মনে হয় মেনে নিয়েছেন কিছু কিছু প্রস্তাব, তবে জেনারেলরা রবীন্দ্রচর্চার বদলে জীবনবাবুর চর্চা করছে। তাও সই, এর পরই হয়ত সেনাবাহিনীর জন্য অবশ্য পাঠ্য হবে শিল্পকলার দীর্ঘ ইতিহাস আর ভালোবাসা ছাড়া অন্য কিছুর চোরাচালান হবে না সীমান্তে।
মেঘের সাথে আমার আড়ি ছিল। আমি অনেক উঁচু পাহাড়ে উঠেও একফোঁটা মেঘের সন্ধান পাই নি। দুর্ভাগ্যক্রমে আমি যেদিনই উঠছি, সেদিনই ছিল ঝকঝকে ফর্সা একটা দিন। আছড়ে পড়া মেঘের দেখাতো মিলেই নি বরং দূর দিয়ে যাওয়াও মেঘমালাও অদৃশ্য হয়েছে কোনো এক মন্ত্রবলে। নীলগিরিতে এসে মেঘের সাথে একটা সন্ধি চুক্তি হোলো, আমরা মিটিয়ে নিলাম আমাদের সমস্যাগুলো। এখন আমার সাথে মেঘের ভালোবাসা চরমে, এরপর যেখানেই গিয়েছি মেঘের দেখা পেয়েছি।
নীলগিরিতে আসার পথে বিশাল একটা দাঁড়াশ সাপ দেখলাম। মিশমিশে কালো আর অসম্ভব দ্রুত। আমার সর্পবাণী এবারো সফল হলো। আমি মনে হয় সাপের ওঝা হওয়ার সহজাত ক্ষমতা নিয়ে জন্মেছি। সাপটাকে দেখে শিরদাঁড়া দিয়ে কেমন একটা ঠাণ্ডা স্রোত বয়ে গেল। নীলগিরির বাংলোগুলোর কেয়ার টেকারকে বললাম ব্যাপারটা। উনি জানালেন জুম চাষের সময় সাপেরা বাস্তুহারা হয়ে প্রায়ই রাস্তায় উঠে যায়। একটা বাংলোতেও নাকি সাপ দেখা গেছে দুই দিন আগে, তবে চিন্তার কিছুই নেই, উনাদের কাছে সাপের কামড়ের ওষুধ আছে। কোনো বিষয়ে বেশি জানতে নেই –সাপের ভয়ে আমার রাতে ঘুমের পরিমাণ একটু কমই হলো। সাত সকালে ঘুম থেকে উঠে সূর্যোদয় আর মেঘের খেলা দেখতে পেলাম। মনে মনে সেই দাঁড়াশ সাপটাকে একটা ধন্যবাদই দিলাম। সূর্যোদয় দেখলেই আমার মনে হয় জীবনবাবুকে...অন্ধকার শেষ হ'লে যেই স্তর জেগে ওঠে আলোর আবেগে ...সূর্যোদয়ের এরচেয়ে শক্তিশালী বর্ণনা আমি আর পড়িনি। উত্তরাধুনিক কবিরা কেউই ভোরে উঠেন না, ওদের কবিতায় এগুলো খুঁজেও লাভ নেই। 
নীলগিরির বাংলোগুলোর বাসিন্দাদের খাবারের জন্য একটা রেঁস্তোরা আছে। সেটাতে অবশ্য বেশি চয়েজ নেই, পাহাড়ের চূড়ায় মেঘ দেখবেন, স্যানিটারি বাথরুম ব্যবহার করবেন আবার একই সঙ্গে মেন্যুতে বিশ রকম আইটেম চাইবেন, এটা বেশি বাড়াবাড়ি হয়ে যায়। তবে ওদের রান্না ভালো অথবা পাহাড়ে উঠলে খিদে পায় বেশি।
পাহাড়ে ওঠার সবচেয়ে ক্ষতিকর দিকটা হচ্ছে একসময় নেমে আসতে হয় সেখান থেকে। নীলগিরিতে আমি পুরো চব্বিশ ঘন্টাও থাকিনি। টম পেটি নামে আরেক ভদ্রলোক একই নামে (লার্নিং টু ফ্লাই) একটা গান লিখেছেন। উনিও কিছুটা সত্যদর্শন করেছেন।


I'm learning to fly, around the clouds
But what goes up must come down
I'm learning to fly, but I ain't got wings
Coming down is the hardest thing


গানটা পাবেন এইখানে।

যদি কোনোদিন দেশে ফেরা হয় তাহলে খুব খারাপ কিছু করতে হবে যাতে বান্দরবানে বদলি পাওয়া যায়। সেই আশায় আছি আপাতত। অনেক গল্প করলাম। এবার বান্দরবান আর নীলগিরির ছবিগুলো জুড়ে দিলাম। গল্প আর ছবি, মাঝে মাঝে গান – এই আর কি। 




একটা সাদামাটা দিন



দিনটা সাদামাটা ভাবেই শুরু হল। সকালে উঠে চা বানানো, টিভিতে খবর দেখা সবই করলাম। এরপর হেলেদুলে গাড়িতে উঠে নিজের জীবনকে গালি দিতে দিতে অফিসের উদ্দেশ্যে যাত্রা, প্রতিদিন যা যা করি তাই করলাম। বৃহস্পতিবার অফিসে মিটিং থাকে সকাল ৯ টায়, আমি পৌঁছাই ঠিক ৮ টা বেজে ৫৫ মিনিটে। 
আমি তখনো জানি না যে আমার বাসার খুব কাছেই 1827 dapplegrey lane এর এক উন্মাদ প্রায় একই সময়ে খুব ভয়ঙ্কর কিছু করতে যাচ্ছে। আমি যখন অফিসে যাচ্ছি শাহানা বাজপেয়ির গান শুনতে শুনতে, সেও তখন হয়ত পাশের শহর জর্জটাউনের ছোট্ট প্রাইভেট এয়ারপোর্টে যাচ্ছে, জানি না সে গান শুনেছিল কিনা আজ সকালে, ঘাতকরা গান শুনে কিনা সেটাও জানি না। আমার মিটিং শেষ করে বেরিয়ে এককাপ ধূমায়িত কফি নিয়ে ডেস্কে আসতেই মেসেজ এলো ইন্সট্যান্ট মেসেঞ্জারে। নর্থ অস্টিনে অফিস ভবনে ছোট একটা প্লেন ক্র্যাশ করেছে। আমার অফিস থেকে বড়জোর দেড়/দুই মাইল দূরে হবে জায়গাটা। ছুটে গিয়ে বারান্দার দাঁড়িয়ে দেখলাম ফায়ার ব্রিগেড আর এম্বুলেন্সের অবিশ্রান্ত ছোটাছুটি, আর দূরে ধোঁয়ার কুন্ডলী। 
ফোন করে খোঁজ করলাম ওই এলাকায় অফিস যেসব বন্ধুদের, না সবাই ভালোই আছে। কয়েকজন তখনো দেখতে পাচ্ছে আগুন জ্বলছে, ওদের সাথে কথা বলে আমি চিনতে পারলাম কোন বিল্ডিংটা আক্রান্ত হয়েছে। আমার শৈশবের একবন্ধু ওই কমপ্লেক্সে অন্য একটা ভবনে কাজ করত। অনলাইনে প্রত্যক্ষদর্শীর বর্ণনা পড়ে মনে হচ্ছিল এটা টেররিস্ট এট্যাক, কোন গর্দভ মুসলমান নয় তো? কয়েকদিন আগেইতো এক আহাম্মক মুসলমান মেজর ফোর্টহুডে গুলি চালিয়ে মানুষ মেরেছিল, ফোর্টহুডও দূরে নয় এখান থেকে। 
একটু পরেই জট খুলল, আক্রমণকারীর নাম, ধাম, ঠিকুজি সব জানা গেল, শোনা গেল আমার বাসার কাছেই থাকেন তিনি, ট্যাক্স আর পয়সার ঝামেলায় এই রেগেমেগে এই কান্ড। এখন পর্যন্ত জানি না কয়জন হতাহত হয়েছেন এই হামলায়, বিকেলে কাজের চাপ ছিল আর পত্রিকা দেখার সময়ও পাইনি। শোনা গেল আক্রমণকারী হাইটেকেরই লোক, ৫৩ বছর বয়েসি জোসেফ স্ট্যাক। হামলার আগে  dapplegrey lane এর ছিমছাম বাসাও তিনি জ্বালিয়ে দিয়েছেন আগুন জ্বেলে। এই লোকটাকে পত্রিকাগুলো টেররিস্ট বলছে না আর,  সম্ভবত তার নামের পিছে হোসেন বা হাসান বা খান বা মাহমুদ কিছু নেই, সেই জন্যই এই রেয়াত। 
কিন্তু যেকোন বিচারে এই স্ট্যাক হারামজাদাও এক বিশাল সন্ত্রাসী, তার এদেশে বন্দুক কিনতে বাধা নেই, জর্জটাউনের সেই আপাতশূন্য প্রাইভেট এয়ারপোর্টে থেকে প্লেন জোগাড় করতে অসুবিধে নেই (কোন সিকিউরিটি চেক হয়না ওখানে, মোটামুটি সব ছোটখাট প্লেন ওখানে, আর ওগুলো মূলত ব্যক্তিগত ব্যবহারের জন্য, আমি একবার একজনের সাথে ওখান থেকে ফ্লাই করেছিলাম কোন প্রকার খানতল্লাশী ছাড়াই), সেই প্লেন দিয়ে মানুষ মারার তিন ঘন্টার মধ্যে সবকিছু বের করার মত তৎপর পুলিশও আছে এখানে, শুনেছি বেশি কিছু করতে হয়নি তাদের, সব নাকি স্ট্যাক সাহেব ওয়েব না ব্লগ কোথায় যেন লিখে গিয়েছেন। 
আমরা যারা মুসলমান নাম নিয়ে চলি, তাদের অসুবিধা এই দেশে সর্বজনবিদিত। আমাদের অপরাধ প্রমাণ না হলে আমরা নির্দোষ, আর এই আপাতমুক্ত দেশের “স্ট্রেসফুল” জীবন যে কত স্ট্যাক সাহেব তৈরি করছে তার খবর কে নেয়। বৃথাই ছুটলে শ্যাম চাচা তুমি মধ্যপ্রাচ্যে, কত সন্ত্রাসী ঘরে পালছো তার খবর রাখে কে?
কে জানে আর কোন শালা কোথায় বসে কি প্ল্যান আটছে আশেপাশে?
[প্রথম পাতায় আমার একটা লেখা এখনো আছে, শেষের দিকে, একসঙ্গে প্রথম পাতায় দুইটা লেখা আমার না-পছন্দ, তাও করলাম। আশা করছি এই লেখা আসলে, আগের লেখাটা বিদায় নিবে।]

লিঙ্ক-১
লিঙ্ক-২


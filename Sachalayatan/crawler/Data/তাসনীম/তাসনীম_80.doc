বিজ্ঞাপনের গল্প



বিজ্ঞাপনটা অনেকটা এই রকম। 
একদল বিদেশি নারী পুরুষ বাংলাদেশি পোষাকে শহীদ মিনারে ফুল দিতে যাচ্ছেন। সবাই নিজের ভাষায় ধন্যবাদ জানালেন ক্যামেরার দিকে তাকিয়ে, সবশেষে একজন পুরুষ ইংরেজীতে বললেন, থ্যাঙ্ক ইউ বাংলাদেশ। 
এরপর গায়েবি আওয়াজ, নিজের ভাষায় কথা বলুন, একটেল থেকে পাঁচটি FnF নম্বরে, প্রতি মিনিট মাত্র ৬৮ পয়সা। 
মোবাইল কোম্পানীগুলো অনেক কিছুতে স্পন্সর করে, ওরা জব তৈরি করছে, ছাত্রদের র‌্যাগ ডে পয়সা দিচ্ছে, ক্রিকেট খেলাতে পয়সা দিচ্ছে, সুন্দর রুচিশীল মোড়কে নিজের জিনিস বিক্রি। কিন্তু ইতিহাস নিয়ে ওদের বিজ্ঞাপনগুলোকে অশ্লীল বলব। আমরা দেখতে দেখতে অভ্যস্ত হয়ে গেছি এগুলো। কিন্তু যদি উপরের বিজ্ঞাপনটা অন্য কোন প্রোডাক্টের হত...আসুন নীচে একই বিজ্ঞাপনের কাল্পনিক অন্য রূপ দেখি। 
একদল বিদেশি নারী পুরুষ বাংলাদেশি পোষাকে শহীদ মিনারে ফুল দিতে যাচ্ছেন। সবাই নিজের ভাষায় ধন্যবাদ জানালেন ক্যামেরার দিকে তাকিয়ে, সবশেষে একজন পুরুষ ইংরেজীতে বললেন, থ্যাঙ্ক ইউ বাংলাদেশ।

এরপর গায়েবি আওয়াজ...
প্রাণ ম্যাংগো বার ফেব্রুয়ারি মাসে মাত্র দুই টাকা প্যাকেট।
অথবা

প্যান্থার কনডম, অর্ধেকদামে এই ভাষার মাসে।
অথবা
স্মার্ট মেয়েদের পছন্দ সেনোরা, ২০% কমে শুধু এই মাসে। 
অথবা
শহীদ দিবসের প্রথম প্রহরে, আলমের এক নম্বর পঁচা সাবান দিয়ে ধোয়া কাপড় পরুন।
অথবা
মেদ ভুঁড়ি কি করি? আসুন শুকিয়ে যাই এই ভাষার মাসেই। 
উপরের যেকোন একটা বিজ্ঞাপন আসলেই কিন্তু মারামারি লেগে যেত। শুধু মোবাইল কোম্পানীগুলোর দেশ ও জাতির ইতিহাস নিয়ে বিজ্ঞাপন আমাদের চোখে লাগে না, কিংবা চোখে সয়ে গেছে ওদের বেনিয়াপনা। শহীদ দিবস, স্বাধীনতা দিবস, বিজয় দিবস সবগুলো জাতীয় দিবসে ওরা শ্রদ্ধা জানাবে, এর পরপরই বেচবে ওদের কলিং প্ল্যান। 
কেউ ওদের বলবে যে, কিছু কিছু জিনিস বিজ্ঞাপনের বাইরে থাকা উচিত, একটা জাতির ইতিহাস তার সবচেয়ে মর্যাদার জিনিস, এটা দেখিয়ে পণ্য না বেচলেই ভালো। 
###


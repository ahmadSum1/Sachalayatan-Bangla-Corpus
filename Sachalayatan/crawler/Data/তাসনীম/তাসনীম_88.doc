একটি অর্ধেক ভ্রমণ কাহিনী



ভ্রমণ কাহিনী শোনাবার কখনোই কোন ইচ্ছা ছিল না আমার। আমি লিখে আনন্দ পাই মানুষ ও জীবনের ঘটনা। কিন্তু সিরাতের সাথে কয়েকটা ই-মেল চালাচালি করে আমারও ইচ্ছা হোল একটা আধা খেচড়া ভ্রমণকাহিনী লিখতে। আমি টেক্সাসে থাকি, সিরাতের টেক্সাস খুবই পছন্দের জায়গা, ওকে কথা দেওয়ায় এই লেখা, মনে হয় এটা পড়ে ওর টেক্সাস প্রীতি কিছুটা কমবে। 
ভ্রমণ কাহিনী লিখতে হলে ভ্রমণ করতে হয়, যেখানে থাকি সেটা নিয়ে কি ভ্রমণকাহিনী হয়? ঢাকায় যে থাকে, সেকি লিখতে পারে "আমার ঢাকা ভ্রমণ"?  টেক্সাসে আমি এসেছি ঠিকই, কিন্তু এখনো ফেরা হয়নি, সুতরাং এ কাহিনী যে অর্ধেক সে বিষয়ে কোন সন্দেহ নেই। আরেকটা জিনিস, টেক্সাসকে বিদেশ বলে মনে হয় না আমার, প্রতিদিন সকালে কাজে আসা, বাড়ি ফেরা, ঘর পরিস্কার করা, সন্তান পালন, স্ত্রীর সাথে রাগ প্রধান আলোচনা এগুলো করলে আর বিদেশের ভ্রমণ হয় না।  আমি অন্য স্টেটে বেড়াতে গেলে মাঝে মাঝে বন্ধুদের বলি আমেরিকা যাচ্ছি ঘুরতে। 
প্রবাস জীবনের ধারাবাহিক কাহিনী লেখার ইচ্ছে ছিল, শুরু করলাম এটা দিয়ে।
কলম্বাসের আমেরিকা আবিস্কার করার ৫০০ বছর পর আমার আগমন এখানে। এর মাঝে অনেক জ্ঞানী গুনীজন এসে ঘুরে গেছেন এদেশ, তাদের লেখা ও কথায় খুব অচেনা না এই মুল্লুক। সুতরাং ১৯৯৬ সালে যখন টেক্সাসের রাজধানী অস্টিনে পদার্পণ করি আমি, তখন আমেরিকার হালচাল অনেকই জানা। অস্টিনে আগমন করলেও আমার গন্তব্য টেক্সাসের লাবাক (Lubbock) শহর, যেখানে আমি মাস্টার্স করব বলে এসেছি। অস্টিনে আমার শৈশবের বন্ধু মঈন (নকল নাম) থাকে, সে আমাকে সিক্সথ স্ট্রীট নিয়ে যাবে - লোভ দেখিয়ে তার কাছে এনেছে। অস্টিনের সিক্সথ স্ট্রীট বেশ বিখ্যাত জায়গা, লাইভ মিউজিক আর পার্টির জন্য অনেকেই এর নাম জানে। 
অগাস্ট মাসের যে দিন আমি বিমান থেকে অস্টিনে নামলাম সেদিন মাথায় চাবুক মারছে দুপুরের প্রখর রৌদ্র। মঈন জানাল তাপমাত্রা ১০৪ ডিগ্রী ফারেনহাইট, আমি মিনিট খানেক সময় নিয়ে সেটা কনভার্ট করলাম মেট্রিক এককে...তারপর মনে হোল অনেক গরমতো!!!  কিন্তু মেঘহীন দারুন একটা বিশাল একটা আকাশ মাথার উপর জ্বলজ্বল করেছে...যা দেখে আজো মুগ্ধ হই। আমার টেক্সান বন্ধু  মাইককে একবার টেক্সাসের আকাশের প্রশংসা করেছিলাম, কিন্তু সে খুব উচ্ছ্বসিত হোল না, তার ধারনা মাটিতে বেশি সুন্দর কিছু নেই বলে আকাশটাই নাকি ভালো লাগে। 
এই মুল্লুকে আসার দুই দিন পরে গেলাম সিক্সথ স্ট্রীটে, সন্ধ্যার পর পর। রাস্তা বন্ধ করে পার্টি চলছে পাব ও বার গুলোতে। সেই সংগে গান ও উত্তাল নাচ। জায়গাটা দারুন জীবন্ত। টেক্সাসে প্রচুর সুস্বাদু ককটেল পাওয়া যায়। আমাকে খাওয়ানো হোল "হ্যান্ড গ্রেনেড" নামে একটা ভয়াবহ ককটেল, খাওয়ার সময় টের পাই নি...একটু পর টের পেলাম যে এটা জটিল জিনিস। একদম মৃতসঞ্জীবনী সুধা । সাত আট ঘন্টা কাটানোর পর বাসায় এসে আমি পুরো বেহুশ। সিক্সথ স্ট্রীটের খুব কাছেই ইউনিভার্সিটি অফ টেক্সাসের ক্যাম্পাস, খুবই নামি একটা বিশ্ববিদ্যালয়...পাশে এরকম পার্টি করার সুযোগ থাকা সত্ত্বেও কিভাবে ছাত্ররা এত জ্ঞানী হয় সেটা আমার আজো মালুম হয়নি।
হাতে সাতদিন সময় ছিল, ঘুরে বেড়ালাম আসে পাশে...অস্টিনের একপাশ পাহাড়ি, তার মাঝ দিয়ে বয়ে গেছে কোলোরাডো নদী। পাহাড়গুলো খুব উঁচু না কিন্তু অনেকখানি জায়গা জুড়ে, টেক্সানরা বলে "হিল কান্ট্রি"। টেক্সাসের অন্য বড় শহরগুলোর তুলনায় অস্টিন বেশ ছোট কিন্তু বোধহয় সবচেয়ে সুন্দর ও গোছানো। ডালাস, হিউস্টন আমার কাছে একই রকম লাগে, প্রানহীন বড় নগরী। অবিস্মরনীয় জুবায়ের ভাইয়ের একটা লেখা আছে ডালাস নিয়ে, অকপট সত্যদর্শনের মত নির্মোহ বিচার। অস্টিনের পরই সৌন্দর্য প্রতিযোগিতায় আসবে স্যান এ্যন্টানিও শহরের নাম, অন্ততঃ আমি যদি বিচারক হই। বেশ ঐতিহাসিক শহর, এদের ইতিহাস যেহেতু নতুন আপনাদের কাছে হয়ত বাচ্চা বাচ্চা লাগবে এদের ঐতিহাসিক স্থাপনা। আমার এসব ইতিহাস ফিতিহাস ভালো লাগে না, আমার ভালো লেগেছে এ শহরের রিভার ওয়াক, অর্থাৎ নদী পারের হণ্টন রাস্তা, যদিও এই নদীর চেয়ে ঢের বড় এবং পরিস্কার খাল ঢাকা শহরে একসময় ছিল। রিভার ওয়াকের পাশেই তাবৎ রেঁস্তোরা এবং একটা  আধুনিক শপিং মল। এ জায়গার চেয়ে ভালো মেক্সিকান খাবার আমি খুব কমই খেয়েছি। মানুষের ভীড়ে সবসময় গমগম করে জায়গাটা।
টেক্সাসের পূর্ব অঞ্চলে ডালাস, হিউস্টন, অস্টিন, স্যান এন্টানিও অর্থাৎ সবগুলো বড় শহর...পূর্ব টেক্সাসের ভুপ্রকৃতি কিছুটা হলেও সবুজ এবং মোলায়েম পশ্চিম টেক্সাস থেকে।  পশ্চিম টেক্সাসে তেমন বড় শহর নেই, দুই আড়াই লাখ লোকের শহর লাবাকেই বড় শহর বলা যায়। পশ্চিমের টেক্সাস অনেকটাই রুক্ষ, অনেকটা সিনেমায় দেখা ওয়াইল্ড ওয়াইল্ড ওয়েস্টের মত। 
মঈনের সাথে অস্টিন থেকে লাবাকে যাওয়ার সময় (প্রায় ৪৩০ মাইল দূরে) এই পরিবর্তন  ব্যাপক ভাবে চোখে পড়ল। টেক্সাসে যেকোন শহরের বাইরে মাইলের পর মাইল ফাঁকা মাঠ, অনেক র‌্যাঞ্চ চোখে পড়বে, ঘোড়া এবং গরু কোন দুর্লভ বস্তু নয়। কিন্তু অস্টিন থেকে যতই পশ্চিমে যেতে থাকলাম আমরা ফাঁকা মাঠ এবং র‌্যাঞ্চ চোখে পড়ল ঠিকই কিন্তু মাঠগুলো আর সবুজ রইল না, ধীরে ধীরে কেমন লালচে আর রুক্ষ হয়ে গেল...আর সে মাঠের উপর দিয়ে ধেয়ে আসা প্রবল বাতাস...উড়ছে গোল করা খড়ের স্তুপ...এই প্রথমবারের মত মনে হোল আমার প্রিয় ঢাকা শহর বহুদূরে, এই নৈঃশব্দ ভেদ করে তেড়েফুড়ে আসে তার কলরবময় স্মৃতি...ঝাপসা চোখে দেখা প্রবাসভূমি। সত্যি সত্যি আমি পরবাসী হলাম। 
লাবাক জায়গাটা পড়াশুনা করার জন্য খুবই ভালো, সত্যি বলতে কি, আর বেশি কিছু করার মত এখানে কিছু নেই। ঘরের ঠিক বাইরে যে দৃশ্য, ঘর থেকে পঞ্চাশ মাইল দূরে একই সেই দৃশ্য। তবে আমি বেশ ঘুরে বেড়িয়েছি সেই প্রায় মরুভূমির মত ওয়েস্ট টেক্সাস। লাবাকের কাছে পাওলোডুরো ক্যানিয়নে ঘোড়া করে ভ্রমন আমার কাছে এখনও সেরা স্মৃতিগুলোর একটা। এছাড়া নিউ মেক্সিকো, কোলোরাডো খুব দূরে নয়, দুবার সবান্ধবে ছুটিতে ঘুরতে গিয়েছিলাম সাউথ ডেকোটা, মন্টানা, ওয়াইওমিং। ছোট একটা গাড়িতে সাত জন আরোহী, হোটেলের পয়সা দিতে হবে দেখে সবাই পালা করে দিন রাত গাড়ি চালানো না পারলে একরুমে গাদাগাদি করে রাত কাটানো...অনেক ব্যালান্স জমা আছে স্মৃতির একাউন্টে। 
টেক্সাসের স্টেক অতি সুস্বাদু, লাবাকের থেকে কিছু দূরের শহর এ্যমারিলো, সেখানে আছে বিগ টেক্সান স্টেক র‌্যাঞ্চ যেটা আসলে একটা রেঁস্তোরা। মজাটা হোল আপনি যদি ওদের ৭২ আউন্স স্টেক (২ কেজি) এবং আনুষাঙ্গিক খাবার এক ঘন্টায় শেষ করতে পারেন, তবে খাবারটা হবে একদম মাগনা এবং আপনি ওদের উপহার নিয়ে ফিরবেন। না পারলে আপনাকে পয়সা দিতে হবে খাবারের। বুয়েটে থাকতে খাদক প্রতিযোগিতা দেখেছি, এ দেশে তার আন্তর্জাতিক রূপ দেখলাম। বিশ্বাস হচ্ছে না...ভিসিট করুন
লিংক-১
লিংক-২
মরুভূমির মত জায়গা যেমন আছে, টেক্সাসে সমুদ্রও আছে। ম্যাপ বলছে উপসাগর কিন্তু সমুদ্রের পাশে গিয়ে দাড়ালে প্রশান্ত মহাসাগর আর আমাদের গালফ অফ মেক্সিকোর পার্থক্য আপনি ধরতেই পারবেন না। বড় না ছোট, ওগুলো মানচিত্রের মাপ জোকের ব্যাপার, স্প্রিং ব্রেকে (মার্চের মাঝামাঝি) সাউথ পাদ্রে আইল্যান্ডের বীচে চলে যান...মনে হবে কক্সবাজারের মতই মনোরম এবং তার সাথে উপরি হিসাবে থাকছে স্বল্পবসনা সুন্দরীদের হাট। এ বিষয় যদি বউ বা বান্ধবী বাধা হয়ে দাঁড়ায় তবে উপভোগ করুন টেক্সাসের জাতীয় ফুল ব্লু বনেটের শোভা, মনে হবে যেন নীল রঙের প্রলেপ বুলিয়ে দিয়েছে কেউ সবুজ ঘাসের বুকে। মার্চ এবং এপ্রিলে শুধু কয়েক সপ্তাহ থাকে এর সমারোহ। 
মেক্সিকান (স্প্যানিশ) প্রভাব সারা টেক্সাস জুড়েই...সম্ভবত এই মিশেলের জন্য আমার কাছে টেক্সাসের মেয়েদেরকেও দারুন সুন্দরী মনে হয় আমেরিকার অন্য অঞ্চলের থেকে। সেই জন্যই কি রয়ে গেলাম এই মুল্লুকে? 
তবে একটা কথা, আপনি যদি সিরাত না হন, অর্থাৎ টেক্সাস নিয়ে যদি কোন অবসেশন না থাকে, তবে পকেটের পয়সা খরচ করে এখানে আসার প্রয়োজন নেই, মাইকের কথাই মনে হয় সত্যি, সবচেয়ে সুন্দর টেক্সাসের আকাশ...যেটা আপনি বাসার ছাদে উঠলেও দেখতে পাবেন।
[ছবি ছাড়া কথা দিয়েই ভ্রমণকাহিনী সারলাম, জুড়ে দেওয়ার মত ভালো কোন ছবি পেলাম না... ]
###তাসনীম###


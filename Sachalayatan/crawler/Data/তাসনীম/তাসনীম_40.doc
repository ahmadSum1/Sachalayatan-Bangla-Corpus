মার্কিন মুল্লুকে-৫: মার্কেটপ্লেস





আমার বাবা খুব ভালো বাজার করতে পারতেন। তাঁর প্রিয় বাজার ছিল কারওয়ান বাজার। সময়ে–অসময়ে প্রায়ই থলি হাতে সেখানে যেতেন তিনি। বাজারে যাওয়াটা প্রায় ভ্যাকেশনে যাওয়ার মতোই ছিল তাঁর কাছে। আমি ওই দিকে পা মাড়াতাম না কস্মিনকালেও। ইঞ্জিনিয়ারিং পাশ করার পরে আমি আমার জীবনের লক্ষ্যের কাছাকাছি পৌঁছে গেলাম – অর্থাৎ পুরোদস্তুর বেকার। আমার জীবন খুব সুখেই কাটছিল, সকালে আড্ডা মারতে বেরোতাম, আর দিনের শেষে ক্লান্ত হয়ে ঘরে ফিরতাম। সারাদিন আড্ডা মারাই এতো পরিশ্রমের কাজ, অফিস করাটা যে কতখানি দুরূহ সেটা ভেবে মাঝে মাঝে গা শিউরে উঠতো। চিরকাল ব্যাপিয়া সুখ বলে কিছু নেই – এক সকালে আম্মা ডিক্রি জারি করলেন যে, কাজকর্ম না জোটালে বাসার বাজার করতে হবে। জলে বাস করলে কুমিরের শাসন অস্বীকার করা যায় না, তাই বিরস বদনে আব্বার সাথে আমিও একদিন কারওয়ান বাজারে হাজির হলাম।
বাজার দর নিয়ে আমার ধারণা অনেকটা দৈনিক পত্রিকাগুলোর আইটি বিশেষজ্ঞদের মত, আমার কাছে জিনিসপত্রের দাম মোটামুটি কমই মনে হচ্ছিল। কিন্তু আব্বা দেখলাম প্রতিটা জিনিসকেই উচ্চমূল্য ঘোষণা করলেন। সব বিক্রেতাই “ডাকাইত” উপাধি পেল। ওদের চাওয়া দামের বিপরীতে উনি এমন সব দাম বলতে লাগলেন যে আমার মনে হলো যে অক্ষত অবস্থায় আজকে পিতা-পুত্র কেউই ঘরে ফিরতে পারবো না। কিন্তু অবাক ব্যাপার হলো প্রায় প্রতিটি জিনিসই তিনি “ন্যায্যমূল্যে” কিনলেন। বাজার শেষে রিকশাতে উঠে আব্বা আমাকে জীবনের সবচেয়ে বড় উপদেশটা দিলেন।


মুলামুলি (দরাদরি) ছাড়া কোনো কিছু কিনবা না, কিনলেই ঠকবা...

আমি পিতার কাছ থেকে খুব বেশি উপদেশ পাই নি, সব মিলিয়ে সাত-আটটার বেশি হয়ত হবে না। অর্ধেক জীবন কাটিয়ে এই উপদেশটা সবচেয়ে উপরে রেখেছি, অত্যন্ত সঙ্গত কারণেই। জীবনের সর্বক্ষেত্রেই “মুলামুলির” প্রয়োজন আছে। সবজি কিনতে গেলে দরাদরি চলে, কিডনি বেচতে গেলেও সেই দরাদরি। অফিসের বসের সাথে বেতন নিয়ে দরদাম, স্ত্রীর সাথে ঈদের শাড়ির বাজেট নিয়ে দর কষাকষি, প্রেমিকার সাথে ডেটিং এর কমে যাওয়া সময় নিয়ে মুলামুলি, পুত্র-কন্যার সাথে ঊর্ধ্বগামী হাতখরচ লাগাম দেওয়া নিয়ে দামা-দামি, তত্ত্বাবধায়ক সরকারের প্রধান নিয়ে বিরোধীদল আর সরকারী দলের মারামারি, আসলেই এই পৃথিবীতে এক কথায় রাজি হওয়া মানেই ঠকা। বাজার ব্যবস্থার বাইরে আমাদের জীবন নয়, এই ব্যবস্থায় ফিক্সড প্রাইস একটা ফাঁদ বিশেষ।
মার্কিন দেশে নেমে বিমানবন্দরের কনভেয়ার বেল্ট থেকে মালগুলো নামানোর জন্য একটা ঠেলাগাড়ি (কার্ট) খুঁজতে রওনা দিলাম। বেশি খুঁজতে হলো না, সামনেই আছে থরেথরে সাজানো ঠেলাগাড়ি। উন্নত দেশ বলে কথা! কিন্তু কী ইয়ের ঠেলাগাড়ি এগুলো - এতো জোরে টানছি অথচ এক-পাও নড়ছে না! আমার চেহারাতে তখনও “হপায় আইছি” ভাব লেগে আছে - যেই বন্ধু আমাকে আনতে গিয়েছিলেন উনি দ্রুতই তার পকেট থেকে পয়সা স্লটে ভরে একটা ঠেলাগাড়ি বের করলেন। এবার কোনো টানাটানি নয়, ঠেলাগাড়িটা মাখনের মত মসৃণভাবেই বেরিয়ে এলো। কী আশ্চর্য দেশ! এগুলো তো বাংলাদেশও মাগনা দেয়। আর এক ঠেলাগাড়ি বের করতে ৭৫ সেন্ট!!! মুখ দিয়ে নিজের অজান্তেই বেরিয়ে গেল - “ডাকাইত”। ব্যাপারটা নিয়ে মুলামুলি করতাম হয়ত, কিন্তু ধারে কাছে কাউকে দেখলাম না। যন্ত্রের সাথে দরাদরি করি কীভাবে?
দীর্ঘ মার্কিন জীবনে আমার এই ধারণা জন্মেছে যে ইচ্ছে করেই ঐ ঠেলাগাড়িগুলো ফ্রি দেওয়া হয় না। আপনি এই দেশে পা  দিয়েই যেন বুঝতে পারেন যে, এই মুল্লুকে কোনো কিছুই মাগনা নয়। পুরো দেশটাই একটা বাজার, আমাদের কারওয়ান বাজারের চেয়েও অনে--ক অনে--ক বড়, সুন্দর করে সাজানো, দোকানিরা ইংরেজিতে কথা বলে, মেয়েরা হাসি উপহার দেয়, কিন্তু আসল উদ্দেশ্য হচ্ছে সেই কাওরান বাজারের “ডাকাইত” দোকানিদের মতই। পুরো দেশটাই একটা মুক্তবাজার! আর সবকিছুই ফিক্সড প্রাইস – অর্থাৎ আপনার ঠকার সব বন্দোবস্ত  পাকা।
এই দেশে সবার হাতেই ক্রেডিট কার্ড থাকে, প্লেন থেকে নেমে আমিও একটা ক্রেডিট কার্ডের জন্য হন্যে হয়ে গেলাম। একদিন সেটা জুটেও গেল। রাবীন্দ্রিক ভাষায় বললে বলতে হয় যে - “ভাগ্যলক্ষীর কল্যাণে এক প্রত্যুষে ডাকবাক্স খুলিয়া দেখিলাম যে সিটিব্যাংক আমার নামে বাকির খাতা খুলিয়াছে”। তবে সেই বাকির খাতার ঋণের সীমা অতি সামান্য, প্রায় ক্ষুদ্র ঋণের কাছাকাছি। আমার আনন্দ  প্রায় ছাদ স্পর্শ করল। লাফ দিয়ে আমি মার্কেটপ্লেসে প্রবেশ করলাম যদিও কারওয়ান বাজারে ঢুকতে আমার প্রায় চব্বিশ বছর লেগেছিল।
কিছু দিনের মধ্যেই টের পেলাম যে এই দেশেও মুলামুলি চলে - কিন্তু সেটার চরিত্র অন্য। এখানে সবকিছুই ফিক্সড প্রাইস, কিন্তু সেই নির্দিষ্ট মূল্যের কোনো মা-বাবা নেই। এক দোকানে কোক সস্তা তো অন্য দোকানে মাংস সস্তা। এক জায়গার আমের অগ্নিমূল্য তো অন্য খানে কাঁঠাল পানির দামে বিক্রি হচ্ছে। কোনো দোকানে একটা কিনলে একটা মাগনা, আর কোনো দোকানে দুটো কিনলে একটা ফ্রি। ন্যায্যমূল্য পেতে হলে আপনাকে বাজার করতে হবে পঞ্চাশ জায়গায়। কলা কিনেই দৌড় দিয়ে যেতে হবে অন্য দোকানে পালং শাক কিনতে, পালং শাক কিনেই হয়ত খেজুর কিনতে বিশ মাইল পথ পাড়ি দিতে হবে। আর কেউ পকেট মারছে কি না এটা নিশ্চিত করতে হলে মাথার মধ্যে অথবা বুক পকেটে একটা ক্যালকুলেটর রাখতে হবে সর্বদাই। প্রযুক্তির এই পীঠস্থানে আমাকে কোনোদিনই সেকেণ্ড অর্ডার ডিফারেন্সিয়াল ইক্যুয়েশনের সমাধা করতে হয় নি, বরং ৩৭ ডলারের ১৫% ডিসকাউন্টের পরে ৮.২৫% সেলস ট্যাক্স দিলে দাম কত হবে সেটা বের করতে হয়েছে অনেকবার। আপনি ক্যালকুলাসে কাঁচা হলেও অসুবিধা নেই, কিন্তু ক্লাস এইটের পাটিগণিতে ৭০ এর কম পেলে মার্কিন ভিসার জন্য ভুলেও দাঁড়াবেন না।
নেটের কল্যাণে কোন দোকানে কোন জিনিসের দাম কম সেটা আগে ভাগেই জানা যায়। আবার অনেক দোকান “প্রাইস ম্যাচ” করে, অর্থাৎ কুদ্দুসের দোকান যেই দামে টিভি বেচবে, জুলেখা স্টোর্সও সেই দাম অথবা তারচেয়ে কম দামে একই টিভি বেচবে বলে পণ করেছে। হয়ত জুলেখা স্টোর্স টিভি কেনার জন্য ভালো লোনও দেয় যেটা কুদ্দুস দেয় না।  জুলেখার দোকানে গিয়ে দেখলেন একই টিভি ১০০ ডলার বেশি দামে বিক্রি হচ্ছে । এই ক্ষেত্রে জুলেখা বেগমকে কুদ্দুসের কম দাম বলে দেখুন, সে তার টিভির দাম কমিয়ে সমান করে দেবে। কেননা জুলেখা “প্রাইস ম্যাচ” এর নিশ্চয়তা দিচ্ছে। আপনি ভালো দামও পাবেন, আবার ভালো লোনও পাবেন – মানে আম আর ছালা দুটোই আপনি নিজেই রাখবেন। এত কিছু কীভাবে মনে রাখবেন? আমি অলস লোক তাই মুলামুলি সমস্যার সমাধান করেছি শর্টকাট উপায়ে। কোন কিছু কিনতে হলে সদ্য সেই জিনিস কিনেছে এমন বন্ধুর দ্বারস্থ হই, বাজার নিয়ে তার গবেষণাপত্র হাতিয়ে নিয়ে, সেটা দেখে চোখ বন্ধ করে জিনিসটা কিনে ফেলি। এতে সময় যেমন বাঁচে, তেমনি লতা হার্বালের তেল ছাড়াই মাথা ঠাণ্ডা থাকে। বন্ধুত্বেরও একটা বাজার মূল্য আছে।
তবে একধরনের ব্যবসায়ীদের সাথে এই দেশে কোনো মুলামুলি চলে না। তাঁরা হচ্ছেন ডাক্তার ও ডেন্টিস্ট। তাঁরা ব্যবসায়ের মূলমন্ত্র হিসেবে ভয়কে ব্যবহার করেন, আপনার শিরদাঁড়া দিয়ে ঠাণ্ডা স্রোত বইয়ে দিয়ে আপনার মানিব্যাগ হাতিয়ে নেওয়া তাদের লক্ষ্য। বছর দুয়েক আগে একবার প্রবল মাথা ঘোরা নিয়ে অফিসে দুম করে পড়ে যাই। অ্যাম্বুলেন্স এসে অফিস থেকে তুলে নিয়ে গেল আমাকে। অফিস থেকে হাসপাতাল – দূরত্ব এক মাইলের কম। অ্যাম্বুলেন্সের বিল ৯০০ ডলার। ইনস্যুরেন্স দেবে ৭০০ ডলার, বাকিটা আমার। সেখানে পৌঁছানোর পর ডাক্তার সাহেব বললেন যে এটা স্ট্রোক হতে পারে, এই লোকের এখনি কিছু টেস্ট হওয়া দরকার। অতি দ্রুত বিভিন্ন যন্ত্রপাতির মধ্যে ঢোকানো হলো। একটু পরে ডাক্তার বিরস বদনে জানালেন যে, এটা স্ট্রোক নয়, মাথা ঘোরা বা ভার্টিগো। অথচ আমি শুরু থেকেই তাই বলছিলাম। আড়াই ডলার দামের একটা ওষুধ কিনে বাসায় ফিরলাম। পরে হাসপাতালের বিল খুলে দেখলাম – জরুরি চিকিৎসার অনেক টেস্টই নিজের পয়সার করতে হবে। ইনস্যুরেন্স সবগুলোর পয়সা দেবে না। ওগুলো দেখে আরেক দফা মাথা ঘুরে উঠল। হাসপাতাল হচ্ছে ডাক্তারদের কর্পোরেট অফিস, এখানে একবার যদি হাজির হন, তবে ওনারা আপনাকে সর্বস্বান্ত করার সব ব্যবস্থা পাকা করে ছাড়বেন। আর শুধু হাসপাতাল নয়, এই মুল্লুকের সব ডাক্তার ও ডেন্টিস্টরাই চান আপনি সবচেয়ে দামি ওষুধটা খান আর আপনার দাঁতগুলো পালটে ফেলুন, ভালো হেলথ ইনস্যুরেন্স থাকলে হার্টের ভাল্ব বা কিডনিও বদলে নিতে পারেন। তবে স্বাস্থ্যবীমা না থাকলে দুটো ব্যথার ওষুধ খেয়ে শুয়ে থাকলেই একটু ভালো বোধ করবেন। ওদের দোষ দেই কীভাবে? আমিও চাই আপনি আমার প্রতিষ্ঠানের তৈরি কম্পিউটারটাই ব্যবহার করুন, এই বিকিকিনির হাটবাজারে একই উদ্দেশ্য নিয়েই ওনারাও উপস্থিত।
ভিডিও গেমসের মত এই দেশে পদে পদে মুক্তবাজারের ফাঁদ। বেড়াতে যাবেন? সোমবারে এক ভাড়া, বুধবারে আরেক, বিকেলে যেই দামে প্লেনে ঠাঁই পাবেন হয়ত সকালে ওই দামে চাকার খোলসেও সিট মিলবে না। প্লেনের টিকেট নিলামে কিনতে পারেন, তেমনি ই-বের নিলামে চড়াতে পারেন বউয়ের সাধের শো-পিসগুলো। আন্তর্জালের কল্যাণে এই দেশের তেঁতুলিয়া থেকে টেকনাফ পর্যন্ত আছে এক অভিন্ন বাজার। আপনি সেই বাজারের যেমন ক্রেতা, তেমনি চাইলে হতে পারেন বিক্রেতাও। বেচার সময় উচ্চমূল্য চাইবেন আর জিনিস কিনবেন পানির দরে। কি পারবেন তো? সবাই কিন্তু পারে না সেটা। তাই সবার জন্য আমেরিকা নয়। এখানে কারও কারও আঙুল ফুলে কলাগাছ হয় আর কেউ কেউ রাত জেগে দেউলিয়া আইন নিয়ে গবেষণা করে। আর সংখ্যাগরিষ্ঠরা, যাদের বলে ম্যাঙ্গো পিপল, তারা কোনোমতে চালিয়ে নেয় আরকি। সৌভাগ্যজনকভাবে আমার বাবা এই ফাঁদ থেকে বাঁচার উপায়টাও বলে দিয়েছিলেন। বাজার নিয়ে তাঁর দ্বিতীয় এবং শেষ উপদেশটাও অত্যন্ত তাৎপর্যপূর্ণ। উনি বলেছেন...


হ্যাভ দ্য অ্যাবিলিটি - বাট ডু নট বাই...

অর্থাৎ দোকানে যাবেন, সবকিছু দেখবেন-টেখবেন, তারপর কিছু না কিনেই বাসায় চলে আসবেন। ক্রেডিট কার্ডের নাম ভুলেও মুখে নেবেন না। চোখ-কান সহ বাদবাকি ইন্দ্রিয়গুলো বন্ধ রাখলে ভালো ফল পাবেন। যদিও মার্কিন দেশে এগুলো করার আগে আপনাকে মহানির্বাণের পথে অনেকখানি অগ্রসর হয়ে থাকতে হবে। একমাত্র জুনিয়ার মহাপুরুষ অথবা সিনিয়র লেভেলের কঞ্জুসরাই পারেন এটা করতে।
আপনি যা-ই হোন না কেন...ওয়েলকাম টু আমেরিকা!!!  শ্যাম চাচা কিন্তু আপনার অন্যসব চাচাদের মতো দিলদরিয়া নয়, এটা মাথায়  নিয়ে বিমানে উঠে বসুন, আর হ্যাঁ পকেটে কিছু পয়সা রেডি রাখবেন...নিদেনপক্ষে একটা ক্রেডিট কার্ড। বিমানবন্দরে ঠেলাগাড়িগুলো আজকাল বাকির খাতাও নেয় দেখেছি।



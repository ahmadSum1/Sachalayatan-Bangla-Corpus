শিশুপালন-১১





ভাষাঃ
আমি একটা ভাষাই মোটামুটি জানি। সেটা যে কোন ভাষা - আর বিশদে না বললেও চলে। বহু বছর ধরে চেষ্টা করেও ইংরেজি ভালো মতো আর শিখে ওঠা হয় নি। এর অন্যতম প্রধান একটা কারণ মনে হয় আমাদের শ্রদ্ধেয় শিক্ষকরা। স্কুলে খন্দকার স্যার পিলে চমকানো সব বাগধারা ইংরেজিতে অনুবাদ করতে দিতেন। যেমন - চোরের মন পুলিশ পুলিশ। ভেবেচিন্তে বন্ধু জুনায়েদ লিখলো - থিফ'স মাইন্ড পোলিস পোলিস। অবধারিতভাবে গাঁট্টা নেমে এলো মাথার উপর। মাত্র চার ফুট দশ ইঞ্চি হাইটের খন্দকার স্যার মাথার ছয় ইঞ্চি উপর থেকে এমন দুর্দমনীয় গাঁট্টা কীভাবে মারতেন সেটা আজও ভেবে বার করতে পারিনি। অনেক মারপিটের পরে শিখলাম – দ্য পেশেন্ট হ্যাড ডাইড বিফোর দ্য ডক্টর কেইম। এই বিদ্যা প্রয়োগ করার মতো পরিস্থিতি আজও তৈরি হয় নি। আমার চেনা-জানা সব্বাই হাসপাতাল থেকে সুস্থ হয়েই ফিরে এসেছেন, আশা রাখি ভবিষ্যতেও আসবেন।
তাই মেয়ের মুখের ভাষার দিকে আমাদের নজর মোটেই ভাসা ভাসা ছিল না (কৃতজ্ঞতা শিব্রাম)। যেহেতু নিজেরা ওই একটিই ভাষাই জানি তাই ওটাই জবরদস্ত শিখিয়েছিলাম মেয়েকে। মেয়েও গাইতো...
আয় আয় চাঁদ মামা...”টিপি” দিয়ে যা...
টিভির বাংলা নাটক অথবা খবর সবই টুকটাক বুঝতে পারতো। রিনরিনে স্বরে বাংলা বলে উঠতো। ঘুমের মধ্যে স্বপ্নও দেখতো বাংলায়, কোনপ্রকার সাব-টাইটেল ছাড়াই। বোনে বোনে ঝগড়া, ভাব, খুনসুটি সবই চলত একদম খাঁটি বাংলা ভাষায়। 
এরপরে একদিন স্কুলে ভর্তি করে দিলাম। যেহেতু মাতৃভাষা ইংরেজি নয় সেহেতু ইংরেজির প্রথম পাঠটা হলো বিদ্যালয়েই। আস্তে আস্তে মেয়ে টুকটাক ইংরেজী বলা শুরু করল। গর্বে আমাদের বুকটা একটু স্ফীতই হলো বলা যায়। এরপর ইংরেজি আর টুকটাক রইল না, ধীরে ধীরে ওটা দুমদাম আকার ধারণ করলো। বড়বোনের ইংরেজি শুনে ছোটবোনও গ্যাওম্যাও করে ইংরেজি ঝাড়ে। দেখতে দেখতে ওদের মুখের বাংলা ভাষা কেমন জানি নাটকে দেখা নীলকর সাহেবদের বাংলার মতো হয়ে গেল। আর এতো ইংরেজি আকাশে-বাতাসে থাকা সত্ত্বেও আমার উন্নতি আর হলো না। আমার বিদ্যা সেই পেশেন্ট আর ডক্টরেই রয়ে গেল। 
ওদেরকে বাংলা ছড়া শোনাতে চাইলে বলে উঠে “আব্বু - দিস ইজ সিলি...এটা শোন”
পোলার বেয়ার পোলার বেয়ার 
হোয়াট ডু ইয়ু সি?
আই সি আ ইউনিকর্ন লুকিং এট মি...

যদি জিজ্ঞেস করি...
“আমার বইটা দেখেছো মা...রেড কালারের বইটা?” 
“বয় (এরা উচ্চারণ করে বোয়)? ইয়ু আর দ্য অনলি বয় ইন দিস হাউজ আব্বু...উই আর অল গার্লস...হি হি হি...আব্বু ইজ সিলি...হি হি হি”
সেদিন শেখাচ্ছিলাম সঠিক নিয়মে দাঁত ব্রাশ করার পদ্ধতি। গাণিতিক পদ্ধতিতে - মুখটাকে চারটা কোয়াড্রেন্টে ভাগ করে - প্রতি কোয়াড্রেন্টে ব্রাশটাকে উপর-নিচ করতে হবে, শেষে পানি দিয়ে কুলি করে পেস্টগুলো ফেলে দিতে হবে। 
আমি ক্লাস লেকচার শুরু করি...
“ফার্স্ট ইয়ু নিড টু পুট দ্য ব্রাশ ইনসাইড ইয়োর মাউথ...ইয়েস লাইক দ্যাট...গুড জব... ব্রাশ আপ অ্যান্ড ডাউন......ইয়েস ডু ইট...এন্ড দেন থ্রো অল দ্য পেস্ট আউট...এন্ড ডু আ কুলি...”
“কুলি কি আব্বু?” মুখ ভর্তি পেস্ট নিয়ে মেয়ের প্রশ্ন। 
“কুলি ইজ...ইয়ে মানে কুলি হচ্ছে...গার্গল...না না গার্গল মনে হয় না...”
“ইয়ু ক্যান গুগল ইট...ইয়ু ক্যান গুগল থিংস দ্যাট ইয়ু ডোন্ট নো...” বলতে বলতে মেয়ে বেসিনের কাছে গিয়ে কুলি করে মুখটা ধুয়ে নেয়। 
“আব্বু গুগল নোওজ এভরিথিং - রাইট?” 
আমি ধড়ে প্রান ফিরে পাই, ব্যবহারিক বিদ্যাই আসলে বিদ্যা।  বলি “হোয়াট ইয়ু জাস্ট ডিড ইজ কুলি...” 
“ইয়ু আর সিলি...আই জাস্ট রিন্সড আউট মাই মাউথ...ইট'স নট কুলি...” 
আহ এইবার মনে পড়েছে -  “মাউথ রিন্স আউট” করাটাই হচ্ছে কুলি...তবে গড়গড় শব্দ থাকলে সেটা আরও বাস্তবসম্মত হতো...গড়গড় শব্দের ইংরেজিটা জানি কি হবে? 
ইংরেজি এতো কঠিন...এতোই কঠিন...বেঁচে থাকুক আমাদের বাংলা ভাষা। 

ডক্টর জেকিল অ্যান্ড মিস্টার হাইডঃ
“আব্বু আব্বু...ইয়ু নো...” বাসায় ফিরতেই রাজ্যের অভিযোগ নিয়ে মেয়ে ছুটে আসে...কোনোদিন মায়ের বিরুদ্ধে নালিশ, কখনো বোনের বিরুদ্ধে, আবার কখনো টিচারের বিরুদ্ধে...আমি হচ্ছি তত্ত্বাবধায়ক সরকারের প্রধান, সব কিছুর সমাধান আমাকেই করতে হবে। 
নিয়মিত বাংলাদেশের খবর দেখলে কাজটা সহজ হয়ে যায় – আমি কখনো ঘটনায় গভীর উদ্বেগ প্রকাশ করি, মাঝেসাঝে তীব্র নিন্দা জ্ঞাপন করি, কারও কারো কালো হাত গুড়িয়ে দেওয়ার অঙ্গীকার করি। পরিস্থিতি বেশি জটিল হলে এক সদস্যের উচ্চ ক্ষমতাসম্পন্ন তদন্ত কমিটি তৈরি করে দেই। দেশের খবর দেখে দেখে বুঝেছি যে ওটাই হচ্ছে সকল অভিযোগের মোক্ষম সমাধান। 
শাস্ত্রে আছে - প্রাপ্তেষু ষোড়শে বর্ষে পুত্রমিত্রবদাচরেৎ  – অর্থাৎ ষোল বছর পূর্ণ হলে পিতার উচিত পুত্রের বন্ধু হওয়া। কন্যা সন্তানের বেলায় এই বয়েসটা আরও নিচে - চার-টার হবে। তাই বিচারকার্য শেষ করে মেয়েটার দিনের খবর নেই, বন্ধুর মত গল্প করি। পাঁচ মিনিটের মধ্যেই বিচারক থেকে বন্ধুর ভূমিকায়। 
“ডু ইউ নো হোয়াট হ্যাপেন্ড টু ডে?” 
আমার সেই ছেলেবেলার স্কুলটার মতো ওদের স্কুলেও অনেক মজার মজার ঘটনা ঘটে। ওদের স্কুলের বন্ধুদের মধ্যে আমার হারিয়ে যাওয়া বন্ধুদেরই খুঁজেই পাই, ওদের গল্পগুলো যেন ঠিক আমারই শৈশবের গল্প হয়ে যায়। যেমন ওদের স্কুলের সাভিকের সাথে আমার বাল্যবন্ধু অঞ্জনের বড়ই মিল, প্রতিদিনই শাস্তিযোগ্য অপরাধ করেই চলছে সে...
এসব ভাবতে ভাবতে হঠাৎই দেওয়ালে চোখ পড়ে আমার। এক নিমিষেই আমি বন্ধু থেকে জর্জ বুশে পরিণত হই। বন্ধুর মুখোশের আড়াল থেকে বের করে আনি শ্বাপদের হুংকার...
“দেওয়ালে ওটা কি? রং পেন্সিলের দাগ কেন? তোমার তো ড্রইং খাতা আছে - সেখানে তো একটাও দাগ পড়ে না...এই দেওয়ালটা রঙ করতে হবে আবার...” বলতে বলতে আমার রাগের ব্যারোমিটার  চড়তে থাকে। আমি আর বন্ধু নই – আমার বর্তমান ভূমিকা হচ্ছে  ফিল্ড মার্শাল আইয়ুব খানের। 
“আব্বু ইউ আর মিন...” কাঁদোকাঁদো হয়ে মেয়ে ঘোষণা করে। 
এই দেশে মামা নেই, চাচা নেই, দাদা নেই, দাদি নেই, নানা নেই, নানি নেই...সব পেয়েছির দেশে আসলে কিছু ছাড়তে হয় যে। জীবনের সবগুলো ভূমিকার জন্য অভিনেতা আর অভিনেত্রী মাত্র দু'জন! তাই বাবা আর মা পালা করে সবগুলো ভূমিকা নেন...আজ প্রধান বিচারপতি, আগামীকাল কালা জাহাঙ্গীর, পরশু স্পোর্টস ফেডারেশনের প্রধান। বাচ্চারাও সেটা জানে। তাই রাতে শুতে শুতেই মেয়ে ভুলে যায় বিকালের তর্জন-গর্জন। 
“আব্বু ক্যান ইয়ু টেল মি স্টোরি অ্যাবাউট অ্যা ক্যাট উইথ ওয়ান আই?” 
এটা কোনো ব্যাপারই নয়। এক চোখা বিড়ালের গল্প বলতে পারবও না কেন? এতদিন কিসের জন্য ব্লগ লিখলাম? 
আমি শুরু করে দেই এক দুঃখি বিড়ালের গল্প। একচোখা বিড়ালটা ছিল আসলে এক সত্যি রাজপুত্র...থাকত মেঘের দেশে। সেই দেশে সব্বাই শুধু আইসক্রিম খেত। ওদের বিছানাগুলো ছিল মেঘের তুলা দিয়ে তৈরি। একবার এক দুষ্ট যাদুকর এসে...আমার ভূমিকা পালটে যায় – ওর যেই দাদীর সাথে  জীবনে মাত্র কয়েকবার দেখা হয়েছে, আমি সেই গল্প বলিয়ের ভূমিকাটা নিয়ে নেই। 
সময়টা কেটে যায় বেশ...এই কাজে বেতন নেই, প্রমোশন নেই, ভ্যাকেশন নেই, অস্কার নেই, নোবেল প্রাইজ নেই...তাও পৃথিবীর তাবৎ কাজের মধ্যে সেরা। 
আপনারা নিয়োগপত্র পাননি এখনো? উৎকৃষ্ট সময় কিন্তু আজ বয়ে যায়...


###


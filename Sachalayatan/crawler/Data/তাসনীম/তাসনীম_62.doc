মার্কিন  মুল্লুকে-১: খামসিন  খামসা  খামসি



মার্কিন মুল্লুকে বাস করে উল্লুকে। এই দামি কথাটা মনে হয় বলেছিলেন সৈয়দ মুজতবা আলী। দেখতে দেখতে এই দেশে  জীবনের তিন ভাগের একভাগ কাটিয়ে দিয়েছি, মনে হয় নিজেও আস্তে আস্তে ওই উল্লুকের স্তরেই পৌঁছে যাচ্ছি। মনে হলো এই জীবনটা নিয়েও কিছু লেখা উচিত। শৈশব নিয়ে লিখছি, বাচ্চা-কাচ্চা পালা নিয়ে লিখছি, আর আমেরিকা নিয়ে লিখবো না? সে কেমন কথা? আমি অল্প কথায় কিছু সারতে পারি না, আর আমার জীবনটাও মাশাল্লাহ মেগাসিরিয়ালের মতই বোরিং, খালি চলছে তো চলছেই। ভাবলাম যে আমি শুধু একাই বোরড হই কেন? এই লেখাটা ভ্রমণকাহিনি নয়, সুন্দর সুন্দর ছবি দিতে পারব বলে মনে হয় না। আমি এসেছি এনালগ যুগে, ছবি প্রিন্ট করাটা আমার মত দরিদ্র গ্র্যাজুয়েট ছাত্রের সাধ্যের বাইরে ছিল। এই একটু গল্পসল্প করবো আপনাদের সাথে,  আমার অন্য লেখাগুলোর মতই হালকা-পাতলা ও অগভীর হবে এটা। অনেক প্যাঁচাল পাড়লাম। এবার শুরু করি গুরুর নামে।
কে জানি বলেছিল আরবিতে পাঁচকে বলে খামসুন। ৫৫৫ নাকি আরবিতে  খামসিন  খামসা  খামসি। আমরা ছোটবেলায় এই সিগারেটটাই খেতাম। ফাজলামি করে বন্ধুরা বলত খামসা খামসি খাইতাসি। আমি ক্লাস টেনে শুরু করি এই বস্তু টানা এবং এর সতের পছর পর পর্যন্ত চালিয়েছি টানাটানি। একদা এই জিনিসের প্রেমে পড়েছিলাম একদম "প্রথমত আমি তোমাকে চাই"  স্টাইলে। আশির দশকে ইংল্যান্ডে তৈরি এই সিগারেটের দাম হঠাৎ বেড়ে যায়, বাংলাদেশে তৈরি ৫৫৫ সিগারেট খাওয়া শুরু করি তখন। ওটার প্রচলিত নাম ছিল বাংলা ফাইভ। সুতরাং আমেরিকায় আসার সময় এক কার্টুন বাংলা  ফাইভ নিয়ে আসাটা আমার তালিকার একদম উপরের দিকে ছিল।
আমেরিকায় আসার বিমানযাত্রাটা বেশ ঘটনাবহুল ছিল। বিমানকে ক্যানাডাতে জরুরি অবতরণ করতে হয়, অসুস্থ একজন যাত্রীর চিকিৎসার জন্য। ফলস্বরূপ মেমফিস বিমান বন্দরে কানেক্টিং ফ্লাইট মিস। এয়ারলাইন্স ইন্ডাস্ট্রি তখনও এমন হৃদয়হীন হয় নি, আমাদেরকে ওরা হোটেল দিল, রাতে খাবারের জন্য পনের ডলারের কুপন পর্যন্ত দিল। প্লেনে ইটালিয়ান  ছেলে মেয়েদের একটা ছোট দল ছিল, যারা আমার সাথে আমস্টার্ডাম থেকে উঠেছে এবং একই সংগে মেমফিসে ফ্লাইট মিস করেছে। সেই দলের মেয়েগুলো দেখতে জিএম তানিমের ফেসবুকে পোস্ট করা ওয়ার্ল্ড কাপ এলবামের ইটালিয়া মেয়েদের মতই। ওরা যাবে মেক্সিকো আর আমি যাব টেক্সাসে। ওদের ইংরেজি প্রায় টারজানের মত, আর আমিও যে ইংরেজিতে খুব ইয়ে সেটাও না। প্লেনেই আমাদের বেশ খাতির হয়ে গিয়েছিল। সাথে সুন্দরী মেয়ে থাকলে যে কোন যাত্রাই বেশ দারুণ হয়। তারপর প্লেস মিস করে আমরা একই “বোটে” আপাতত। এয়ারপোর্টে হোটেলের ফ্রি শাটল আসার কথা, সেটার দেখা নেই। অন্য একটা হোটেলের শাটল ড্রাইভার বলল যে সে আমাদেরকে নামিয়ে দিতে পারবে আমাদের হোটেলে, কিন্তু ওকে সব মিলিয়ে ২০ ডলার দিতে হবে। সেবারই প্রথম বাংলাদেশ দুর্নীতির লিস্টে তৃতীয় বা চতুর্থ  হয়েছে (তবে এর আগে আমরা এরকম লিস্টের কথা জানতামও না), কিন্তু আমেরিকায় নামার পর পরই ঘুষ চাইবে কেউ সেটা ভাবিনি। যাহোক, শেষ পর্যন্ত ঘুষ না দিয়ে একটু অপেক্ষা করে হোটেলে আসলাম।
সন্ধ্যার পরে ওদের সাথে গল্পে বসলাম। ওদের দলনেতা জানাল যে ওরা মেক্সিকো যাচ্ছে গাঁজা “খেতে”। ওখানে কোথায় নাকি গাঁজা মহাসম্মেলন হয়। বাংলাদেশেও কোন এক জেলাতে নাকি এরকম কী একটা হয় শুনেছিলাম। গাঁজা আমার প্রিয় খাদ্য নয় যদিও খেয়েছি কয়েকবার। কিন্তু দলনেতা জানালো যে ওরা সবাই খুবই গাঁজা ভালোবাসে, ইউরোপের বিভিন্ন দেশে গঞ্জিকা সেবন করেছে তারা। এই প্রথম তাদের সাগর পাড়ি দেওয়া আন্তর্জাতিক গাঁজা সফর। আমার কাছে বাংলাদেশি জিনিস আছে কি না সেই খোঁজও করল। মাথা খারাপ না হলে কেউ প্লেনে গাঁজা নিয়ে উঠবে না, অতি বড় গঞ্জিকা সেবকও নয়। আমি নেতিবাচক উত্তর জানালে সে আফসোস করল, ভারতীয় গাঁজার অনেক সুনাম সে শুনেছে।  রাতের খাওয়া হয়ে গেছে, আলাপচারিতার এক পর্যায়ে তাকে আমি একটা বাংলা ফাইভ সাধলাম, আমি নিজেও ধরালাম একটা। একটা টান দিয়েই তার চোখ কপালে...তার সেই বিস্ময়মাখা অভিব্যক্তি আমি সোজা বাংলায় অনুবাদ করে দিলাম।
“কী খাওয়াইলা মামু এইডা...? এইডাতো আসল জিনিস...তুমি না কইল্যা গাঞ্জা আনো নাই...আর এই যে পকেটে গাঞ্জা লইয়া ঘুরতাছ? এই জিনিসে মামু গাঞ্জা না থাইক্যা যায় না।”  
হুম হুম...আমার দেশে তৈরি খামসিন খামসা খামসি। অভ্যাস না থাকলে গাঁজাখোরেরও তব্দা লাগবে এই মাল "খেলে"। এটাই ছিল বিদেশের মাটিতে আমার প্রথম গর্ব দেশ নিয়ে, কী করব প্রফেসর ইউনুস তখনো নোবেল প্রাইজ পাননি। দেশের সম্মান রক্ষার্থে বাকি প্যাকেটটা ছোকরাকে দিয়ে দিলাম। মেয়েগুলো বেজায় খুশি হয়ে মিষ্টি হাসি দিয়ে টারজানের মতই তাদের আনন্দ প্রকাশ করল।
অনেক বছর পর সিগারেট ছেড়ে দেওয়ার পর একদিন শখ করে বাংলা খামসা খামসিতে টান দিয়ে আমারো ভিরমি খাওয়ার যোগাড় হয়েছে। পুরা আসল জিনিস!!!  
বানান কৃতজ্ঞতাঃ বুনোহাঁস ও তিথীডোর। 
[/justify]


 

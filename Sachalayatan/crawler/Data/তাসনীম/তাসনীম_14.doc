কোন বা পথে নিতাইগঞ্জ যাই?





শহরের যে প্রাণ আছে এই আবিষ্কারটা কেউ করেনি। প্রাণ কিন্তু সত্যি সত্যি আছে। হঠাৎ করেই কোন একদিন মানুষ সেটা উপলব্ধি করে। কেউ কেউ হয়ত কোনদিনই করে না। কিন্তু তাই বলে শহরের প্রাণটা কিন্তু মিথ্যা নয়। শহরগুলো প্রায় মানুষেরই মতো – তাকে ভালোবাসা যায়, ঘৃণা করা যায়, ভুলে থাকা যায়, তার জন্য চোখের জলও ফেলা যায়, আবার চাইলে তাকে হত্যাও করা যায়। শহরের গল্পগুলো তাই মানুষের গল্পের মতোই – অফুরন্ত।
আজ থেকে অনেক বছর আগে একবার কুমিল্লাতে গিয়েছিলাম। আব্বার সাথে কাজে। আমাদের গ্রামের বাড়িতে। বলা যায় বড় হওয়ার পরে প্রথম পিতৃপুরুষের ভিটায় পা রাখা। আমার মনে তখন সদ্য দেখা অ্যালেক্স হ্যালির রুটসের উত্তেজনা। গ্রামের বাড়িতে রাতে জোনাকি জ্বলে, আকাশটা নিকষ কালো – প্রতিরাতেই তারার মেলা বসছে সেখানে। শহুরে যুবক বিস্ময় নিয়ে দেখে সেই দৃশ্য। বাতাসটা অ-নে-ক বিশুদ্ধ। কিন্তু এতো কিছু স্বত্ত্বেও এক চৈত্রমাসের সন্ধ্যাবেলা হঠাৎই আমাকে বিষণ্ণ করে দিল। 
পুকুরের পাড়ে দাঁড়িয়ে সিগারেট খেতে খেতে আমি যেন সেই শহরের ডাক শুনতে পেলাম। হ্যামিলনের বাঁশির মতো। বাসার ছাদে বন্ধুদের আড্ডা, এলিফেন্ট রোডের মালঞ্চ স্ন্যাক্স অথবা কফিহাউজ আমাকে নানান প্রলোভন দেখাতে থাকে – নীলক্ষেতের পুরানো বইয়ের দোকানদার বলেছিল পুরানো কিছু সেবা রহস্য জোগাড় করে দিবে, সেই ব্যাটা আবার অন্য কারো কাছে বেচে দিল নাতো? আজকে সন্ধ্যাতে ফার্মগেটে ভিড় কেমন? চটপটিওয়ালাদের ঝাল কমাতে বললে লাভ হয় না কেন? 
আমি হঠাৎই বুঝে যাই আমার শহরটা আসলে খুব জীবন্ত – আমি সেই শহরটাকে বুকে নিয়ে ঘুরে বেড়াই। দেশ কথাটা যেন তার বিশালত্ব হারিয়ে ফার্মগেট থেকে এলিফেন্ট রোডের মধ্যে সীমাবদ্ধ হয়ে পড়ে। নিজের আঞ্চলিকতা নিজেকেই লজ্জিত করে। 
দিন সাতেক পরে আমরা কুমিল্লা থেকে ঢাকাগামী ট্রেনে চেপে বসলাম। টঙ্গী পার হওয়ার পর পরই যেন বুক থেকে পাথর সরে গেল। আমি বুক ভরে টেনে নিলাম অবিশুদ্ধ বাতাস। আমার শরীরের কোষগুলো যেন আবার নতুন উদ্যম ফিরে পেল। নিজের কাছে নিজের ফেরার আনন্দ প্রায় তুলনাহীন। 
এরপর যে কয়বার ঢাকার বাইরে গেছি, সেই শহর আমাকে পিছু ডেকেছে। নানান ছুতোয় সে আমাকে ফিরিয়ে নিয়ে গেছে তার কাছে। সেই কারণেই হয়তো আমেরিকাগামী প্লেনটা যখন ঢাকা বিমানবন্দরের রানওয়েতে প্রবল বেগে দৌড়াতে লাগলো – আমার খুব ইচ্ছে হচ্ছিল পাইলটকে একটু সাইড করে থামিয়ে আমাকে নামিয়ে দিতে বলি। পুরো থামাতেও হবে না – স্লো করলেই লাফিয়ে নেমে যেতে পারবো!!!
এর অনেক অনেক দিন পরে আরেক চৈত্রমাসে আমি ঢাকা শহরে দাঁড়িয়ে আমার সেই ‘দেশটাকে’ খুঁজতে চেষ্টা করি। এলিফেন্ট রোড আর মিরপুর রোডের সংযোগস্থলে একটা ওভারব্রিজ তৈরি করেছে কেউ। এই কুৎসিত জিনিসটা তৈরি করার আগে আমার পরামর্শ চায়নি – চাইলে আমি ভেটো দিতাম। ল্যাবরেটরি স্কুল আর ঢাকা কলেজ মিলে বারো বছর কাটিয়েছি ওই এলাকায়। আমার শৈশব এবং যৌবনকে পাওয়া উচিত ওইখানে।  কিন্তু ওদের চিহ্ন মাত্র নেই। চারিদিকে মনে হয় কেউ দুঃখের পোঁচ মেরে দিয়েছে। শহরটা ধুঁকে ধুঁকে চলছে, শরীরে অকাল বার্ধক্যের ছাপ নিয়ে। বাতাসটাও কেমন ঘোলা ঘোলা…আর মানুষ কেন বাসা থেকে বাথরুম করে বের হয় না? 
ভিড়…ধূলা-ময়লা…পোস্টার…মুখ ঢেকে যাওয়া বিজ্ঞাপন…আমার সেই ‘দেশটা’ কই? আমাকে স্বপ্নে ডাক দিত যেই প্রবল জীবন্ত শহর…আমি যার ছবি তুলে নিয়ে গিয়েছিলাম, কাজের অবসরে দেখতাম ধানমন্ডি লেকের পাড়ের সবুজ গালিচা – সেখানে ঘাস আর জন্মাবে না বলে প্রতিজ্ঞা করেছে…প্রেমিকাদের মতো শহরও এমন অচেনা হয়ে যাওয়া শিখতে পারে? 
হঠাৎই আমার নিজেকে কেমন ভূমিহীন -ভূমিহীন মনে হতে থাকে। এক চৈত্রে যেই শহরকে বুকের ভেতরে পেয়েছিলাম এই কয়েক বছরের মধ্যে আরেক চৈত্রে সে হারিয়ে গেল কীভাবে? নাকি আমি হারিয়ে ফেলতে এমনি ওস্তাদ যে গোটা একটা শহর আমার হাত গলে বেরিয়ে গেল? 
শুধু একমাত্র কল্পনাতেই এই নরকের চেহারা পালটে দিতে পারি আমি। পায়ের নিচের এই রাস্তা দিয়েই আম্মা আমাকে স্কুলে নিয়ে যেতেন। একটু চেষ্টা করলেই নিজেকে দেখতে পাই – আরেক চৈত্রমাসের কালবৈশাখীতে আমাদের চোখের সামনে বাজ পড়েছিল একটা – সে কি ভয়ংকর…একটু এগিয়ে গিয়ে বালকগুলোকেও দেখতে চেষ্টা করি, ওরা এখন বড় হয়ে গেছে, নিজেরাই স্কুল থেকে লুকিয়ে বের হতে পারে…গন্তব্য চিটাগং হোটেল এন্ড রেস্টুরেন্ট…স্মৃতির অদৃশ্য রিমোটে বোতাম চেপে আরো একটু এগিয়ে গেলেই সেই ওদেরকে আবারও দেখতে পাই…লায়েক হয়ে গেছে…ওরা আপাতত নিউমার্কেট আর বলাকা হলমুখী…ম্যাকেনাস গোল্ড ছবিটা নাম করেছে…আরে সর্বনাশ এরাতো ইয়ে হয়ে গেছে…ঢাকা কলেজ থেকে বের সরাসরি গোল্ডেন গেট বারে…রসাতলে যেতে বাকি নেই আর…এই শহরে লাফিয়ে বেড়ানোর একটাই মাত্র উপায়…দৌড়াতে হবে কল্পনার পথে, মানুষের ভিড়ে শহরের পথগুলো সব বন্ধ হয়ে আছে। 
আমি স্মৃতির শহরে ঢোকার চাবিটা পেয়ে যাই…আসল শহরটা আমাকে বিতাড়িত করেছে অথবা বলা যায় না…আমিই হয়ত তাড়িয়ে দিয়েছি তাকে। তবে সব মন্দেরই ভালো আছে। আমার সেই মিথ্যে শহরটাতে এক নিমিষেই ঢুকতে পারি। পাসপোর্ট, টিকিট লাগে না। সকালে চা-খেতে খেতে অথবা বইয়ের পাতা উল্টাতে উল্টাতে কিংবা পার্কের বেঞ্চিতে বসে সেখানে যাওয়া যায়। ওখানে সকালগুলো দীর্ঘ, প্রতি শীতকালে বেজায় শীত পড়ে, আব্বা বলেন…এইবারের মতো শীত আগে পড়ে নাই…কারওয়ান বাজারের মাছের দাম চড়া…সেখানে প্রতি রাতেই রেললাইনের ধারে বাঁশি বাজায় কেউ…ক্যান্সারমুক্ত সিগারেট একমাত্র ওখানেই মিলে। নির্বাসনের দিনে সকালবেলার আলস্যের মতো দু’দন্ড শান্তি নিয়ে আসে স্মৃতির শহর। এইগুলো নকল হলে আসল কোনটা?
যেই শহরে আমি বর্তমানে থাকি সেটা বেশি পুরানো নয়। আমার একজন ৭০ বছর বয়েসী বন্ধু আছেন। এখানেই জন্মেছেন এবং বড় হয়েছেন। পুরানো শহরটা খুঁজতে তাঁর বেশি কল্পনা হাতড়াতে হয় না, যেই বাড়িতে জন্মেছিলেন সেটা এখনো দিব্যি বহাল তবিয়তে আছে, আমার শহরের বাড়িগুলোর মতো আকাশের দিকে হাঁটা দেয় নি তারা। তাঁর কাছে পুরানো শহরের গল্প শুনি…দেখি নতুন শহরটাও সেই পুরানো গন্ধ জড়িয়ে রেখেছে গায়ে…শুধু যোগ করেছে আধুনিক কিছু সুবিধা। বুকে ঈর্ষা নিয়ে ভাবি …একদিন আমরাও…
নিজের দেশে যাচ্ছি অনেকদিন পরে। স্মৃতির শহরকে আমি স্মৃতির বাইরে খুঁজি না। এবারও খুঁজব না। শুধু কিছু কিছু জায়গাতে গেলে মনে হয় এখানে এখনো গল্প আর ছবির রেশ রয়ে গেছে। মনে হয় এই শহরে আমার নিজের কিছু জিনিস এখনো রয়ে গেছে সবার অগোচরে। এই অচেনা শহরের বিরক্তিগুলোকে শুষে নিতে পারে ওইটুকু স্মৃতিচিহ্ন। হয়ত ওদেরকে দেখতেই বারবার ফেরা…ফিরে যাওয়ার দিনে তাই বুকে বাজে বিসর্জনের ব্যথা…
মনে হয় একদিন আকাশের শুকতারা দেখিব না আর;
দেখিব না হেলেঞ্চার ঝোপ থেকে এক ঝাড় জোনাকি কখন
নিভে যায়; দেখিব না আর আমি পরিচিত এই বাঁশবন,
শুকনো বাঁশের পাতা-ছাওয়া মাটি হয়ে যাবে গভীর আঁধার
আমার চোখের কাছে; লক্ষ্মীপূর্ণিমার রাতে সে কবে আবার
পেঁচা ডাকে জ্যোৎস্নায়; হিজলের বাঁকা ডাল করে গুঞ্জরণ…
(মনে হয় একদিন/ জীবনানন্দ দাশ)

###



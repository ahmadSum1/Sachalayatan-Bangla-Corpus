শিশুপালন-৫



বোতলের জন্য ভালবাসাঃ
“শোন, তোমার মেয়ের এক বছর হয়ে গেছে, এখন এই দুধের বোতল ওর ছাড়া উচিত”। প্রায় অমোঘ নিয়তির মতই শোনাল ডাক্তারের ঘোষণা। শিশুপালন আগে কখনো করিনি, উনি যা বলেন তাই করতে চেষ্টা করি। উনার কথা প্রায় অন্তর্যামীর মামাতো ভাইয়ের মতই সত্য হয় দেখেছি। 
“কি হবে না ছাড়লে?” ভয়ে ভয়ে আমাদের জিজ্ঞাসা। 
“একটা ইমোশনাল এটাচমেন্ট হয়ে যেতে পারে। শরীরের একটা অংশের মতই বোতলের জন্য ভালবাসা জন্মে যেতে পারে”। ডাক্তার তাঁর শংকা জানিয়ে দেন।
“আর কিভাবে ছাড়াবো এই বোতল?”
“বাসায় একদিন একটা বাই-বাই বোতল পার্টি করবে। ছোটখাট উৎসব করে বোতলগুলোকে সব ফেলে দেবে।”
বড়দের বোতলের ভালবাসা খুবই কালান্তক ব্যধি। দেবদাস ভাইয়াতো এটা করেই মরলেন, আর আমাদের মধ্যবিত্ত মাথায় ঢুকিয়ে দিলেন যত্তসব সংস্কার। উনার পরেও কম দেখিনি বোতল বিপর্যয়, মানুষ কমাতে কমাতে বোতল বছরে মাত্র দুই দিনে নামিয়ে এনেছে, ভেজা দিন আর শুকনো দিনে, তাও ছাড়তে পারেনি। কিন্তু তাই বলে বাচ্চার হাত থেকে কেড়ে নেব দুধের বোতল? ক্যালসিয়াম আর পুষ্টির খনি!!
“আচ্ছা বোতলে দুধ খেলে অসুবিধা কি?” আমি শেষ চেষ্টা চালিয়ে যাই।
“বাচ্চার দাঁতের সেটিং নষ্ট হয়ে যেতে পারে। আর দুধ বেশি খেলে অন্য খাবার কম খাবে। দুধ খেতে হবে কিন্তু একটা লিমিটেড পরিমাণে এবং গ্লাসে করে, বোতলে নয়।”
নাহ, ডাক্তারের কথা অনেক শুনেছি। আমি বেকুব ঠিকই কিন্তু পাষন্ড নই। আর না, বোতল যেখানে আছে সেখানেই থাকবে, সামটাইমস এ ম্যান গটা ডু হোয়াট এ ম্যান গটা ডু...পরিবারে সিইও হিসাবে আমিই সিদ্ধান্ত নেই। 
বোতল চলতে থাকল এবং এর প্রতি ভালবাসা গাঢ় থেকে গূঢ়তর হতে লাগল। খেলার সময় বোতল, খাওয়ার আগে বোতল, রাতে দুঃস্বপ্ন দেখে বোতল, আর বেশি মজার প্রত্যাশায় বোতল। গ্যালন গ্যালন দুধ উজাড় হল, আমি বঙ্গদেশের মানুষ, “দুধে কান্তি বাড়ে” শুনে বড় হয়েছি, বড় ভাল লাগে এই দৃশ্য দেখে। ডাক্তারের নজরেও পড়ল ব্যাপারটা। উনিও প্রেমিকের গোঁয়ার মাতার ভূমিকা না নিয়ে মেনে নিলেন ব্যাপারটা। আমাদের দুগ্ধপ্রীতির কালচারও কিছু বুঝতে পারেন উনারা। মেয়ের মুখ থেকে শুনে চার্টের মধ্যে লিখে নিলেন “ডু ডু”। 
কয়েকদিন পরে গিয়েছি টিকার জন্য। এই জিনিস শিশুদের জীবনে বিভীষিকাময় এক কালো অধ্যায়। আমাদের ছোটবেলাও কেটেছে টিকাওয়ালির আতঙ্কে। ডাক্তারের অফিসের বিভিন্ন কুঠুরি থেকে ভেসে আসছে নানান মাপের আতর্নাদ। এখানে আসলে জালিমেরও বুক কেঁপে উঠবে আর আমিতো এক বাবা মাত্র। হাত-পা চেপে ধরে কন্যাকে শুইয়ে দিয়ে উনারা ডার্টবোর্ডে গুলি মারার দ্রুততায় সুঁই চালালেন মাপ মতো। প্রবল কান্নায় উপচে উঠল ঘরদোর। নার্সের পাশে দাঁড়ানো ডাক্তার নিমিষে চার্টের দিকে তাকিয়ে ব্যস্ত ভাবে বললেন...
“ডু ডু কোথায়, ওকে ডু ডু দাও” প্রায় হুঙ্কারের মত শোনাল ওটা। সারাদিন খোঁচাখুঁচি করতে উনারও ভালো লাগে না সেটা আমিও নিশ্চিত। ডুডুর গুনটা উনিও জানেন মনে হয়, মুখে না মানলেও। 
বোতলের ডুডু তৈরিই ছিল। কষ্টের পরে যেমন ভালবাসা মিলে তেমনি মিলল সেটা। পরক্ষণেই ম্যাজিক, কান্না একদম বন্ধ। 
জয় হোক তোমার ডু ডু, বেঁচে থাক বাবা। বেঁচে থাকুক বোতল বন্দি ভালবাসা। 
প্রতিবাদের ভাষাঃ
পৃথিবী ধ্বংস হতে আর অল্প কিছু সময় বাকি। মাটিগুলো ফেটে ফেটে চৌচির, উপচে পড়ছে সমুদ্র স্রোত। আরেকটু পরে ভাসিয়ে নিয়ে যাবে সবকিছু, কেবল নূহ নবীর স্টাইলে তৈরি করা বিশাল জাহাজের যাত্রীরাই রক্ষা পাবেন এই প্লাবন থেকে। সেই জাহাজের কন্ট্র্যাক্ট পেয়েছে চীনদেশ, গোপনীয়তা বজায় রেখে কাজ এগিয়ে চলছে তার। মার্কিন প্রেসিডেন্ট শেষ পর্যন্ত ঠিক করেছেন নিজ দেশের জনগনের সাথেই মরবেন যদিও তাঁর কন্যাকে তিনি পাঠিয়েছেন জাহাজে। বোয়িং বিমানে করে একদল আমজনতা নর-নারী-শিশু চেষ্টা করছে জাহাজ ধরার...
“আব্বু, দুদু খাব।” 
পৃথিবীর ধ্বংস প্রক্রিয়ায় বাধা পড়ায় একটু বিরক্ত বোধ করি। 
“একটু পরে মা, ছবিটা শেষ হতে আর বাকি নেই, দেখছ না আমরা ব্যস্ত...”
“এখনইইই...”
চেয়ে দেখি মেয়ের চোখ ছলছল করছে, কিন্তু চোখের চেয়েও বেশি সজল মেঝেটা। সেই জল গড়িয়ে গড়িয়ে আসছে আমাদের দিকে, পৃথিবীকে সমুদ্রের জল খেয়ে ফেলার আগেই আমাদের পরিস্কার করতে হবে এগুলো। একটু দীর্ঘশ্বাস ফেলে আমরা “পজ” দেই মুভিটা, পৃথিবীর ডুবে যাওয়া আরেকটু অপেক্ষা করতে পারে। কিন্তু মেয়েতো “পটি ট্রেইনড”, তাহলে কেন করে দিল কাজটা অজায়গায়? 
কারণটা আর কিছুই নয়, প্রতিবাদ। বয়স্ক মানুষ নানান ভাবে প্রতিবাদ জানাতে পারেন; গাড়ি ভাঙ্গা, ধর্মঘট, অনশন, গালাগালি, ফ্রি সফটওয়্যারকে চোরাই বলে অপবাদ দিয়ে আমরা জানাতে পারি যে আমরা “হ্যাপি” নই। শিশুদের ভোকাবুলারি খুব স্ট্রং নয়, ওদের সরল জীবনের প্রতিবাদের ভাষাটাও খুব সরল। যত্রতত্র মূত্রত্যাগের মাধ্যমে অনেক সময় ফুটে উঠে ওদের দুর্বার অনাকাঙ্খা । 
প্রতিবাদের জন্য এই ভাষাটাও মন্দ নয়। সংসদের ফার্স্ট বেঞ্চে বসে কথা বলতে পারছেন না? যুদ্ধাপরাধীদের বিচারের আয়োজনে গাত্রদাহ হচ্ছে? ইলেকশনে কারচুপি করে লাড্ডাগুড্ডা বানিয়েছে ইসি হারামজাদা? রাস্তা আটকে জ্বালাও পোড়াও আন্দোলন করে মানুষকে কষ্ট না দিয়ে নতুন যুগের এক আন্দোলনের সূত্রপাত করতে পারেন এই মূত্রপাতের মাধ্যমে। অদ্য বিকাল পাঁচ ঘটিকার সময় ঐতিহাসিক পল্টনের জনসভায় প্রচুর পানি “খেয়ে” করে দাঁড়িয়ে যান এক নতুন দিনের সূচনায়...
এই বন্যায় কোনদিন অন্যায় ভেসে যেতেও পারে।  
শিশুপালন-৪ এইখানে, যদিও এটা মাসুদ রানা সিরিজের মত, অন্য পার্ট না  পড়লেও কোন ক্ষতি নেই
###


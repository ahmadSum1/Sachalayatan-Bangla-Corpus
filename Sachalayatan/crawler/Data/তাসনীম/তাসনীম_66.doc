শিশুপালন -৬




অনেক কঠিন কঠিন কথা চালাচালি হয়েছে...এবার আমরা চলুন একটু শিশুদের জগৎটা দেখে আসি। এই পোস্টটা এই সপ্তাহের ব্যস্ততার মধ্যে দেওয়ার ইচ্ছে ছিল না, কিন্তু মনে হয় আমাদের হালকা ডোজের  কিছু দরকার।

ভয়ঃ
ভয় নাকি শেখানো একটা জিনিস। আমরাই এটা বাচ্চাদের শেখাই আবার চাইলে আমরাই ভয়টা দূর করে দিতে পারি। ছোটবেলায় ভূত বেজায় ভয় পেতাম, রাতের বেলায় বাথরুমে গেলে দূরে কবরস্থানের টিমটিমে একটা আলো দেখা যেত, প্রায়ই মনে হতো সেই আলোতে ছায়ামূর্তিরা ঘুরে বেড়াচ্ছে। খ্রিস্টানদের ওই কবরস্থানটা অনেক পুরানো, আমি ১৯৪০ সালের কবরও দেখেছি সেখানে, সবই বিদেশি নাম। সাহেব ভূতরা একটু মোলায়েম হয় বলেই ধারণা ছিল সেই শৈশবে, তারপরও উনাদেরকে ভয় লাগতো বেশ। নিশ্চয়ই এই ভয়টা মনে ঢুকিয়েছিল পাড়ার বন্ধু-বান্ধব কেউ। 
যাহোক মেয়েকে জিজ্ঞেস করলাম যে সে কী কী জিনিস ভয় পায়...লিস্টটা খুব ছোট হওয়ার কথা, জানা মতে আমি কোন ভয় ঢুকাই নি ওদের মনে।
“আব্বু আমি কালো বেড়াল ভয় পাই, “মিন ডগি” ভয় পাই, স্নেইক ভয় পাই, ইয়েলো  টাইগার ভয় পাই, এ্যালিগেটর ভয় পাই, তোমার রেজার দিয়ে শেভ করে যেই ভূতটা সেটা ভয় পাই তারপর পোকা ভয় পাই...”
তালিকা দেখি দীর্ঘ থেকে দীর্ঘতর হচ্ছে। আর হ্যাঁ, একটা ভূতের গল্প বলেছিলাম বটে, দাড়িওয়ালা ভূত যেটা আমার রেজার দিয়ে রাতের বেলায় এসে শেভ করে যায়...যাক এইটা আমারই দোষ, কিন্তু তাই বলে এতো কিছু? সোয়্যার গড...আমি এইসব শেখাই নি...শুধু ওই দাড়িওয়ালা ভূতটা ছাড়া। কীভাবে এত কিছুর ভয় ঢুকলো মনে? এর মধ্যে অবশ্য সত্যিকারের ভীতিপ্রদ বস্তুও আছে, যেমন স্নেইক (যেটা টেক্সাসে প্রচুর আছে), খাঁচার বাইরে ইয়েলো টাইগারের সামনে পড়লে সবারই অবস্থা টাইট হবে। এ্যালিগেটরকে আমারও খুবই “মিন” প্রাণী বলেই মনে হয়।
নাহ, কমাতে হবে কিছু ভয়। পোকা দিয়েই শুরু করি। এদেশের অধিকাংশ পোকাই নিরীহ। মোটামুটি “হ্যান্ডসাম” একটা পোকা হাতে তুলে নিয়ে শিক্ষা সফর শুরু করলাম। 
“এই দেখ কি সুন্দর একটা পোকা, ভয়ের কী আছে?”
মেয়ের চোখে বিস্ময়। পোকার মত খতরনাক জিনিস যে তুলতে পারে, সে ডোরার চেয়েও অনেক বেশি সাহসী। এইভাবেই মনে হয় বাবারা মেয়েদের হিরো হয়ে যান, এরপর ওদের প্রেমিকরা বিশ্ব সংসার তন্নতন্ন করে ১০৮টা নীল পদ্ম তুলে আনলেও সেটাকে আর “বিগ ডিল” মনে হয় না। মেয়েদের প্রেমিক হওয়ার চেয়ে বাবা হওয়া ঢের সোজা। 
“আব্বু, এইটা কী নাইস পোকা?” বিস্ময়ভরা কন্ঠে ওর জিজ্ঞাসা।
“বেশ নাইস, মা...”
“বাইট করছে না?”
“একদম না।”
“ওর হোম কই আব্বু?”
“এই আমাদের বাসাটাই ওর হোম (যদিও মর্টগেজ দেয় না এই ব্যাটা)।”
“ক্যান আই হোল্ড হিম?” ভয়টা সরে গিয়ে কৌতুহল ঝরে পড়ছে এবার। 
যাক, উপযুক্ত প্রশিক্ষণ দিয়ে ভয় দূরীকরণ সম্ভব। ভয়টা আসলেই শেখানো জিনিস মনে হয়। মেয়ের পোকা নিয়ে গবেষণা শুরু হলো। মেয়ের কাছ থেকে একটা পোকার ইংরেজি নামও শিখলাম, রোলিপোলি, সাহেব পোকা মনে হয়। বেশ নম্র ও ভদ্র স্বভাব। 
কয়েকদিন পরে মেয়ে তার গবেষণার সারমর্ম প্রকাশ করলো।
“ আব্বু, আমি জানি কোন পোকাগুলো নাইস।”
“কোনগুলো মা?”
“ডেড পোকাগুলো আব্বু।”
বলেছিলাম না, শিশুরা সবচেয়ে বড় কমেডিয়ান, দেখলেন তো? 
আমি এখানে আরেকটা লাইন যোগ করি, এটা শুধু পোকা নয় পাকিদের ক্ষেত্রেও প্রযোজ্য। জীবিত এবং সত্যিকারের নাইস পাকি আমি দেখিনি এখনো। 
জন্ম রহস্যঃ
“আব্বু বেবি কীভাবে হয়?”
এই প্রশ্নটা সব বাবা-মাকেই মনে হয় শুনতে হয় শিশুপালনের কোন এক পর্যায়ে। সবাই মনে হয় একটা শিশুদের উপযোগী উত্তর তৈরি করে রাখেন এর জন্য । দুঃখের বিষয় আমি কোন প্রস্তুতি নেই নি এই প্রশ্নের। আমি মনে হয় আমার মেয়েকে যতটা ছোট মনে করি, তত ছোট নয় সে...
“আব্বু তুমি জানো না কীভাবে বেবিরা হয়...”
জানতাম বৈকি। বিরাট একটা সময় কেটেছে এই নির্মাণ প্রক্রিয়া আলোচনা করে। তাতে আমার বদ বন্ধুরাও অনেক তথ্য সরবরাহ করেছে, তারপর গুপ্তবাবু নামে এক দুষ্ট লোক অনেক গুপ্ত বিদ্যা (?) দিয়েছেন। এখন আপসোস হতে লাগলো...কেন যে বাচ্চাদের মত করে কিছু রেডি করে রাখলাম না। এখন কী বলি? বেবিরা স্বর্গে থাকে আর সেখান থেকে আমরা তাদের পেড়ে পেড়ে আনি? নাকি ফুল যেভাবে ফুটে...আমার ভাবনায় বাধা পড়ে মেয়ের কথায়। 
“আব্বু আমি জানি কীভাবে হয়।” 
বটে...বটে...কে দিল এই জ্ঞান? নিশ্চয়ই স্কুলের বন্ধুরা। আমি যখন ছোট ছিলাম, বন্ধুদের বাবা মায়েরা মনে করতেন সকল দুষ্টামি বাকী বন্ধুদের শেখানো শুধু নিজের ছেলেরাই তুলসী পাতা। তখন রাগ হতো কিন্তু আজকে মনে হল ধারণাটা বেশ যুক্তিপূর্ণ। 
“বেবিদেরকে আম্মুদের পেটে কেটে বের করে...”
নাহ...স্কুলের ছেলে মেয়েগুলো দুষ্ট আছে...এই বদ বাচ্চা-কাচ্চাগুলোর কাছ থেকে কালক্রমে আর কী কী যে শিখবে?
“বেবিরা আম্মুদের পেটের ভেতর কীভাবে যায় জানো?”
আমি এখন শুধুই শ্রোতা, বলার কিছুই খুঁজে পাচ্ছি না অনেকক্ষণ ধরেই। 
“আম্মুরা ছোট ছোট বেবিদের খেয়ে ফেলে, তাই টামির ভেতর চলে যায় ওরা। ইটস্ নট নাইস, আব্বু...বেবিদের খেয়ে ফেলা নাইস না...ইট হার্টস ফিলিংস...”
এইবার আমি ধড়ে প্রাণ ফিরে পাই...”হ্যাঁ, হ্যাঁ, হ্যাঁ...তাইতো...এটা খুব খারাপ কাজ...খুব খারাপ কাজ, বেবিদের খেয়ে ফেলা একদম নাইস না...আমি সব আম্মুদের বলে দেবো...ওরা যেন বেবিদের আর কখনো খেয়ে না ফেলে। দরকার হলে বকে দিব খুব করে।”
যাক জন্ম রহস্য জানলাম...যদিও ইট ক্যান হার্ট ফিলিংস, তাই বলে কি থেমে যাবো আমরা? 

###


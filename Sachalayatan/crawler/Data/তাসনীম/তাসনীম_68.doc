ধন্যবাদ সচলায়তন



হঠাৎই আজ ই-মেইল পেলাম যে সচলায়তন কর্তৃপক্ষ আমার একাউন্টটা সচল করার জন্য নিমন্ত্রণ পাঠিয়েছেন। হিসেব করে দেখলাম প্রায় ছয় মাস ধরে লিখছি এখানে, সময় কি দ্রুত চলে যায়!! মাত্র ছয়মাস আগেই যাঁদের একদম চিনতামই না, তাঁদেরকে কতই না চেনাজানা মনে হয় আজকাল। সচল হওয়ার পর পর সবাই দেখি একটা “অস্কার এক্সেপটেন্স স্পিচের” মত এক ছোট লেখা দেয়, আমার এই লেখাটাও তাই...গলা খাঁকরি দিয়ে শুরু করছি...
প্রথমেই ধন্যবাদ জানাচ্ছি সচলের পাঠকদের, আমার লেখা নিয়মিত পাঠ করে এবং মন্তব্য দিয়ে উৎসাহ দেওয়ার জন্য। এই দ্বিমুখী যোগাযোগটা যে এতো মজার এবং উৎসাহব্যঞ্জক সেটা আমার আগে ধারণাই ছিল না। বানান নিয়ে অসুবিধা সব সময়েই ছিল, অনলাইন ও অফলাইনে বানানের ব্যাপারে যাঁরা সাহায্য করেছেন এবং করেই যাচ্ছেন তাঁদেরকে ধন্যবাদ। প্রতিদিন প্রচুর লেখা ও মন্তব্য মডারেট করে সচলকে মানসম্মত একটা প্ল্যাটফর্ম হিসাবে প্রতিষ্ঠিত করার জন্য মডারেশন প্যানেলকেও ধন্যবাদ। 
ব্লগ লেখার চিন্তা মাথাতেও ছিল না, কস্মিনকালেও। ব্লগ পড়তাম নিয়মিত যদিও খুব কমই মন্তব্যের ঘরে চোখ পড়ত। গত বছর একটা অসুস্থতার কারণে বাসায় থাকতে হয়েছে বেশ অনেকদিন, সেই সময় স্ত্রীর পরামর্শে লেখালেখি শুরু করেছি। পাঠক কিভাবে গ্রহণ করবে সে বিষয়ে শংকিত ছিলাম বেশ, দেখা গেল পাঠককুল অসন্তুষ্ট নন, গানের সভায় যেমন শ্রোতার ভূমিকা, তেমনি লেখার চূড়ান্ত বিচার পাঠকের হাতেই। আমার লেখা পড়ে বিচারকমন্ডলীর কি উপকার হয়ছে জানি না, কিন্তু প্রবাস জীবনের নিঃসঙ্গতা ও একঘেয়েমির ফাঁক দিয়ে জানালা দিয়ে বাইরের একটা বিরাট জগৎ দেখতে পাচ্ছি প্রতিদিন । এই স্পেসটা আমার দরকার ছিল খুব, লেখালেখির পরামর্শটা দারুণ একটা ভালো একটা সাজেশন ছিল, এই জন্য বেটার হাফকে আমার অফিসিয়াল ধন্যবাদটা এই সুযোগে দিয়ে দিচ্ছি। 
আমার পরিবার ও বন্ধুরাও অনেকে সচলের পাঠক হয়েছেন আমার লেখার সূত্র ধরে। অভ্র ডাউনলোড করে কেউ কেউ কমেন্ট করেছেন তাঁরা শুধু আমাকে উৎসাহ দেওয়ার জন্যই। পরিশেষে অভ্রের টিমকে একটা বিরাট ধন্যবাদ, এই সহজ টুলটা না থাকলে লেখাটা আর হয়েই উঠত না কোন দিন। ভাষা উন্মুক্ত হয়েছে, অন্তত আমার জন্য। একদিন সবার জন্যই উন্মুক্ত হবেই নিশ্চিত। 
ধন্যবাদ সচলায়তন...


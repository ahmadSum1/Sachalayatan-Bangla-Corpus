চিকেন ধুনফুন



বিকেলে অফিসে রুমির ফোন..."রান্না করেছি আজ, বাইরে খাইস না"। রুমি আমার রুমমেট, এর আগে আমার বুয়েটের ক্লাসমেট ছিল। তারও আগে কলেজে একসাথে পড়েছি, তারও আগে স্কুলে...তারও আগে...থাক আর পিছনে গেলাম না। রুমি খুব ভালো ছেলে তবে কথা একটু কম বলে।  
আমি তখন সিঙ্গেল, অর্থাৎ মুক্ত স্বাধীন বিহঙ্গ। তবে স্বাধীন বিহঙ্গকে যেমন প্রতিনিয়ত খাবারের পিছে ছুটতে হয়, তেমনি আমাকেও ভাতের আশায় প্রায়ই বিবাহিত বন্ধুদের দ্বারস্থ হতে হয়। একটু বেটার কোয়ালিটির ভিখিরি আমি, অর্থাৎ ভালো কাপড় পরে বন্ধুর বাসায় গেলেও...মূল বক্তব্য হোল "আম্মা গো দুইটা ভাত হবে?" 
অন্নচিন্তা বড়ই কষ্টের। 
আমাদের আজ নিজের বাসায় রান্না? জিজ্ঞেস করলাম, "কি রান্না করেছিস?"
"একটা মুরগী ছিল ফ্রীজে, একটু ডাল ছিল, আর সজ্বি কয়েক রকম..."
ব্যাস ব্যাস আর বলতে হবে না...এত পদ, এতো সাঙ্ঘাতিক আয়োজন...আজ পঞ্চব্যাঞ্জন রান্না হচ্ছে...এত সুখ কি কপালে সইবে। 
ধুর ছাই...কম্পিউটার বন্ধ করে এক দৌড়ে বাসার পথে, এক প্যাকেট সিগারেট কিনলাম, এলাহী খাবারের পর একটু ধূম্রযোগ না হলে চলে না।
বাসায় ফিরে দেখি টেবিল প্রস্তুত, কিন্তু কই ভাতের পাশে শুধু একটা বাটি, তাতে কিছু মুরগীর টুকরো ইতস্ততঃ ভাসছে আগ্নেয়গিরির লাভার মত  ঘন কিছু একটা বস্তুতে ।
"কিরে তোর ডাল আর কয়েক রকম সজ্বি কই?" আমি শুধাই।
"সব ওখানে" বাটির দিকে আঙ্গুল দেখিয়ে রুমির সংক্ষেপে জবাব। "সব একসাথে মিশিয়ে রান্না করেছি মুরগীর সাথে"।
অর্থাৎ মুরগী, ডাল, সজ্বি ও আর যা যা ধুনফুন ছিল তার সংমিশ্রন...শ্রেনীহীন সমাজ..."শালা...তুমি ধুনফুন চিকেন রানছো...আমার..." মনে মনে গালি গালি দিতে দিতে আমি খাবার নেই প্লেটে। উপায় নেই, পেটে আমার আজ আগুন জ্বলছে। 
কিন্তু একি? মুখে দিয়েই মনে হোল এতো অমৃত, ক্যাভিয়ারের চাচাতো ভাই...দুনিয়ার সেরা খাবার গুলোর একটা। রুমিতো পরকালে মনে হয় দেবালয়ের এ্যাসিসটেন্ট বাবুর্চী হবে।  আমি গোগ্রাসে গিলছি তো গিলছিই।
শিখে নিলাম রুমির কাছ থেকে "চিকেন ধুনফুন" এর রেসিপি। যদি কোনদিন সিদ্দিকা কবীর ডাক দেন তাঁর অনুষ্ঠানে, তবে করে দেখাব এটা। তার আগে আপনাদের জন্য রেসিপিটা দিয়ে দিলাম।
চিকেন ধুনফুন
উপকরণঃ
- মোরগ (জীবিত বা মৃত) ১ টা
- ফ্রীজে যেসব ধুনফুন আছে সেগুলো
- আদা, রসুন, জিরা, ধনিয়া আর যা যা ধুনফুন দেখতে পাচ্ছেন
- তেল
- নুন
- পেঁয়াজ (কুচি, ভর্তা যে ভাবে পারেন)
- একপেট খিদে
প্রনালীঃ
সব উপকরন একসাথে মিশিয়ে চুলায় দিন। খিদে বাড়তে থাকলে নামিয়ে ফেলুন। যত খিদে বাড়বে তত মজাদার হবে ডিশটা।
চমৎকার লাগবে খেতে...খিদে থাকলে তো পূর্ণিমার চাঁদকেও ঝলসানো রুটির মত লাগে। 
শারমিন লাকীকে চেনেন কেউ? বলুন না আমাকে উনাদের অনুষ্ঠানে একটু ডাক দিতে? এরকম একটা উপাদেয় খাদ্যের রেসিপি অবহেলিত এবং আনদৃত ব্যাচেলরদের জানা উচিত।
###তাসনীম###


আজও চমৎকার





সে এক শহর আছে। মাঝরাতে সে আমাকে ঘুম থেকে ডেকে তুলে - জিজ্ঞেস করে “আমার কথা মনে আছে তো"? 
আমি ঘুম জড়ানো গলায় তাকে তাড়াতে চাই। সে ফিরে আসে বারবার, দুষ্টু হাসি মুখে ঝুলিয়ে বলে - "আমার কথা মনে আছে তো?" 
মাঝে মাঝে সাতসকালে আমি প্রাত্যহিকের ব্যস্ততা সামলাতে সামলাতেই সে হঠাৎই সামনে সেই পুরানো বেশ নিয়ে এসে দাঁড়ায়। একগাল হেসে বলে - "চলে এলাম”।
সে ঠাঁয় বসে থাকে নাছোড়বান্দা। নিরুপায় হয়ে আমিও মেতে উঠি গল্পে তার সাথে। আমার চারপাশ পালটে গিয়ে হয়ে যায় স্টার অথবা প্লাজা হোটেল – বাইরে দিনের শেষ আলো। চায়ের কাপ নিয়ে আড্ডা দেই এক বন্ধুর সাথে - আরেকজনের অপেক্ষায়। বাইরে প্রবাহমান জনস্রোত, টেম্পোর আওয়াজ, রিকশাওয়ালার সাথে যাত্রীর ঝগড়া, উঠতি মাস্তানের খিস্তি। আমাদের আলাপচারিতা দখল করতে পারেনা ঈশ্বর অথবা পঁচে যাওয়া রাজনৈতিক নেতারা, বরং সবুজ জামা পরা শ্যামলা মেয়েটা আমাদের মোহিত করে রাখে, সে আজ অবশ্যই খালাম্মা বলে সম্বোধিত। কিন্তু সেই ম্লান আলোতে সেও সময়ের আঁচড় থেকে মুক্তি পেয়ে যায়। 
সে এক শহর আছে। আমি শিশুর সামনে পড়ে থাকা বাবা-মায়ের লাশ দেখে তার দিকে ভুরু কুঁচকে তাকিয়ে বলি - "তুমি এতো বদলে গেছ?" 
সে আমাকে বলে - "জানো এখনো জ্যোৎস্না হয় আমার বুকে, কংক্রিটের গায়ে লেগে থাকে সেই আলো। তুমি সেই আলো কেন গালে মাখো না? এখনো বৃষ্টি হয় ঝমঝমিয়ে, ভিজে যায় পথ-ঘাট, ইলেট্রিকের তার, পাখির বাসা এবং মিষ্টান্ন ভাণ্ডার - তুমি তো সেই বৃষ্টিতে ভেজো না। কারো ঠোঁটে ঠোঁট রাখো না হুড তোলা রিকশায়, তাই দেখতে পাও না কেমন ভাবে বেঁচে থাকে ছোট্ট চারাগাছ”। 
আমি বিরক্ত হয়ে তাকে বলি - "তোমার রাস্তায় তো হাঁটা বড় দায়। মানুষের ঘামের গন্ধ যেন পৌঁছে যায় বন্ধ দরজার ওপারে" । 
সে আমাকে বলে- “তুমি আকাশের দিকে তাকাও নি কেন? ওটা রয়ে গেছে প্রায় আগের মতোই। ভালো মতো লক্ষ্য করলে দেখবে, ওখানে এখনো আছে হারানো ঘুড়ির জন্য হাহাকার। সেই আকাশে আজও উড়ে বেড়ায় ডাইনোসরের মতো মেঘ, লাগাম ছেঁড়া কল্পনার রং-তুলি দিয়ে আজও কেউ না কেউ আঁকছে স্বপ্নদৃশ্য সেই ক্যানভাসে। সেই আকাশে মলিনতা নেই। 
আমি তাকে বলি - “ছুটি নিয়ে তোমার নোংরা-ময়লা দেখতে যাওয়া আহম্মকি ছাড়া আর কিছু নয়। 
সে আমাকে বলে “তুমি তো ছুটি নাওনি অনেকদিন। তোমাদের দেশে ছুটির বদলে আছে ভ্যাকেশন। দেখতে গিয়েছো সাজানো শহর, ফুলের বাগান, ঝর্ণা অথবা পাহাড়। ছুটি নিলে বুঝতে কেমন মাদকতা আছে এতে। দেখতে পেতে খোলা একটা মাঠ, তাতে ফুটে আছে অজস্র কাশফুল। যেমনটি থাকতো গ্রীষ্মের বন্ধের পরের ইশকুলের মাঠ। অথবা দেখতে বিষণ্ণ একটা দোতালা বাড়ির প্রায় অন্ধকার ঘরের জানালায় বসে বৃষ্টি দেখছে এক কিশোর। অথবা ব্যস্ত মহাসড়কে এক কিশোরি ফুল বিক্রেতা, সেই দৃশ্যে একমাত্র রঙিন জিনিসটা হচ্ছে একগুচ্ছ লাল গোলাপ। এইবেলা ছুটি নিয়েই দেখনা একবার।”
আমি তাকে বলি - "তোমার ওখানে গিয়ে তো থাকা অসম্ভব, কলে পানি থাকে না, গরম, বিদুৎ নেই,  খেলার মাঠ নেই..."
সে বলে ওঠে - " তুমি বোধহয় ভুলে গেছ, ছেলেবেলায় তোমার বাবাকে পাহাড়ের মতো বড় মনে হতো তোমার কাছে। অফিস ফেরৎ তিনি বিকেলে দরজাতে কড়া নাড়লেই তুমি ছুটে যেতে, লাফিয়ে উঠতে সেই পাহাড়ে। তাঁর বুক পকেটে রাখা কলমের চেয়ে বড় খেলনা তুমি পেয়েছো কখনো? অথবা সেই কমলাটে বলটা চেয়ে বড় উপহার কেউ দিয়েছে কখনো? সেই প্রাচীন পাহাড়টা আজও আছে, তার কাছে আজও গিয়ে থাকা যায় বসে, চুপচাপ। বৃক্ষেরা প্রাচীন হলেও তাদের ছায়ারা পুরানো হয় না। হাত ছাড়লেই তুমি হারিয়ে যাবে এই ভেবে শক্ত করে ধরে রাখতে তাঁর হাত পথের ভিড়ে, আজ জীবনের ভিড়ে তোমার হাতটা শক্ত করে ধরে রাখে কে? এখন দরজায় আওয়াজ শুনলে তাঁরও কেন জানি মনে হয় পথ ভুলে তুমি এসেছো ফিরে। একবার ফিরে দেখো - একবার দেখোই না।” 
গাঢ় স্বরে সে বলে চলে - “তোমার খেলনা বন্দুক, লাল রঙের বালতি, স্কুলের মাঠ, প্রথম ভালোবাসা, কলেজ পালিয়ে দেখা সিনেমা, বাকিতে কেনা সিগারেট, রেঁস্তোরার চপ, পুকুরের পানিতে বৃষ্টির ফোঁটা, রিকশায় শহর ভ্রমণ, ধূমায়িত আড্ডাঘর, অর্ধেক পড়া উপন্যাস, ছাদের চিলেকোঠা, পুরানো আকাশ, সবুজ সোয়েটার, ভাঙা রেডিও, ধ্রুবতারা - সবই জমিয়ে রেখেছি আমি। সবই রয়েছে আজও চমৎকার।”
সেই শহরের বিষণ্ণ চোখ ভেসে উঠে বারেবার। 


###


প্রকাশিত হলো স্মৃতির শহর ই-বুক





"স্মৃতির শহর" ই-বুক আকারে প্রকাশিত হয়েছে। বইটা এখান থেকে ডাউনলোড করতে পারবেন।
"স্মৃতির শহর" প্রসঙ্গে সামান্য কিছু বলতে চাইছি। আমার জন্ম ও বেড়ে ওঠা ঢাকা শহরে। একসময় এই শহর ছেড়ে দূরে থাকতে পারতাম না। ঢাকা থেকে অল্প কয়েকদিনের জন্য বাইরে গেলেই রীতিমত ফাঁপর লাগত। বাস বা ট্রেনে ঢাকা শহরে ফেরার সময়ে দারুণ এক আনন্দবোধ হতো, বড় নিশ্চিন্ত লাগত - যাক বাবা নিজের ঘরে ফেরা গেছে। এই শহরটাকে সবসময়ই আমার জীবন্ত মনে হতো, ইট-পাথরের এই শহরের যেন একটা প্রাণ আছে। তাকে যেমন আমি চিনি, আমিও তার অচেনা নই। কোন এক অদৃশ্য সুতোয় আমরা একে অপরের সাথে বাঁধা।
প্রায় পনেরো বছর ধরে আমি সেই শহরে নেই। প্রথমদিকে এক প্রবল দুঃখবোধে আক্রান্ত হতাম, এক সময়ে সেটা চলে গেল। তারপরও বুকের কোথাও যেন সেই পুরোনো শহরটার জন্য স্থান রয়ে গেছে। বিগত বছরগুলোতে ঢাকাতে বেশ কয়েকবার গিয়েছি। স্থানে-অস্থানে ফেলে আসা সময়টাকে খুঁজতে চেয়েছি। আজকের ঢাকার বুকে মাত্র ২০/২৫ বছর আগের সময়ের গল্পকে সুপ্রাচীন মনে হতে পারে। আমি বুঝলাম যে এই শহরে শৈশবকে খুঁজে বেড়ানোটা বৃথাই। আমার শৈশবের সঙ্গী সেই শহর হয়ত আমার মতোই বড় হয়ে গেছে - আমার মতোই সে ভীষণ পালটে গেছে, আজ তাকে চেনাও বড় দায়। আমার স্মৃতি ছাড়া আর কোথাও খুঁজে পাই না তাকে - আমার শৈশবের মতো প্রত্যাবর্তনের দিকে সে-ও আর মুখ ফেরাবে না। আমার জন্য এটা ছিল এক শোকাবহ উপলব্ধি। আমি বুঝলাম যে আমি শৈশবে ফেরার জন্য ব্যাকুলতা অনুভব করি, ঢাকাতে ফেরার জন্য নয়। ব্যস্ত দিনের মাঝে শৈশব আমার কাছে এক চিলতে রোদের মতো, তার আদরমাখা ওমটা আমার সেরা সম্পদ। সেখানে আমি স্কুল ফাঁকি দেওয়া এক বালক। "স্মৃতির শহর" সেই বালকের গল্প।
"স্মৃতির শহর" সচলায়তনে ধারাবাহিকভাবে বের হয়েছে বেশ কয়েকমাস ধরে। কাহিনিগুলো মোটেও ধারাবাহিক ছিল না, বরং তারা ছিল বেশ ছন্নছাড়া, ঠিক স্মৃতি যেমনটা হয়। আমি বিখ্যাত কেউ নই, আমার আত্মকাহিনি পড়ে পাঠক বিরক্ত হতে পারেন - এই শংকা ছিল মনে। সিরিজটা চলতে চলতে বুঝতে পারলাম শৈশবের গল্পে আমাদের সবারই অংশীদারিত্ব আছে। কোথাও যেন মিল আছে আমাদের গল্পগুলোতে। সেই হিসেবে এটা আমাদের সবারই গল্প। স্মৃতির শহরের জন্য আপনাদের ভালোবাসাই আমাকে অনুপ্রাণিত করেছে এই প্রকাশনাতে। স্মৃতির শহরের পাঠকই এই ই-বুকের উদ্যোক্তা। 
"স্মৃতির শহর" ই-বুক তৈরি করতে সর্বাত্মক সহায়তা করেছে সচলায়তনের অতন্দ্র প্রহরী, তিথীডোর, রাফি এবং বুনোহাঁস। ওদের সাহায্য ছাড়া এই শ্রমসাধ্য কাজটা কখনোই সম্ভব হতো না। এই বইয়ের প্রকাশক ওরাই, অনুজপ্রতিম এই উদ্যমী সচলদের জন্য আমার অশেষ কৃতজ্ঞতা রইল। সর্বজনশ্রদ্ধেয় মুস্তাফিজ ভাই এই বইয়ের প্রচ্ছদ তৈরি করেছেন, এই সুযোগে ওনাকে বিরাট একটা ধন্যবাদ দিতে চাই। যুধিষ্ঠিরের তোলা একটা ছবি এই বইতে ব্যবহার করা হয়েছে, ওর জন্যও অনেক ধন্যবাদ রইল। ছবিটা দেখলেই কেন যেন বালকবেলা ফিরে আসে।
প্রিয় পাঠক, স্মৃতির শহর আমার ভেতরেই রয়ে যেত যদি আমি আপনাদেরকে সাথে না পেতাম। স্মৃতিকথার পাঠক প্রচুর, তাই আপনারাও এক শুভদিনে শৈশবের স্মৃতিচারণ শুরু করে দিন। পাঠক কিন্তু প্রস্তুতই আছে। আর এভাবেই বেঁচে থাকে আমাদের গল্পগুলো, এবং ওরা বেঁচে থাকলেই বেঁচে থাকে স্মৃতির শহর।



হারিয়ে যাওয়া জিনিসগুলো





আমার খুব বেশি খেলনা ছিল না। একটা কমলাটে রঙের ফুটবল ছিল। যেটাতে জোরে কিক করলে পা-টনটন করতো। পাম্প করার পরে বড়জোর একদিন সেটা শক্তপোক্ত থাকতো। কিন্তু সেই বলটা আমার দারুণ প্রিয় ছিল। বাসার উঠানে সেটা নিয়ে দৌড়ালে নিজেকে মাঝে মাঝে পেলের মতো মনে হতো। মনে হতো আমি যেন অলৌকিক স্টেডিয়ামে নামজাদা এক খেলোয়াড়। শৈশবের আর অন্যসব জিনিসের মতো সেই বলটাও হারিয়ে গেছে কোথায় যেন।
শুধু বল নয়, আমার প্রিয় একটা ফুটবলের দলও ছিল। তারা আকাশী নীল রঙের জামা পরে খেলতে নামতো। ওদের খেলার দিনে রাস্তায় রাস্তায় আকাশী রঙের পতাকা উড়তো। যেদিন ওরা সাদা-কালোদের সাথে খেলতো - পুরো শহর জুড়ে উল্লাস আর উত্তেজনা থাকতো। মোড়ে মোড়ে আলোচনা হতো। সেই উত্তেজনার অংশ নিয়ে আমরা রেডিও ছাড়তাম, একটু বড় হওয়ার পরে স্টেডিয়ামে যেতাম। দুপুর বারোটার মধ্যে না ঢুকলে গ্যালারিতে ঠাঁই মিলবে না। ওদের খেলার সময়ে এখন গ্যালারি প্রায় ফাঁকাই থাকে। ফুটবলের স্বর্ণযুগ এখন শুধু মানুষের স্মৃতিতে, শৈশবের প্রায় সব কিছুর মতো ওরাও আজ বিতাড়িত, বলে লাথি মারার আনন্দটাও হারিয়ে গেছে কোথায় যেন। 
আমার নিজের একটা ঘর ছিল। সেখানে পড়ার বই ছিল, ছিল গানের ক্যাসেট। সময়ে-অসময়ে সাগর সেন আপন মনে গেয়ে উঠতেন, তিনি বিরক্ত হয়ে গেলে মকসুদের হেঁড়ে গলা শোনা যেত। মৌসুমির ভালোবাসা নিয়ে বড় ব্যাকুল ছিলেন তিনি সেই সময়টাতে। আমার সেই ঘরটা একসময় বারান্দা ছিল, জানালাময় সেই ঘরে শুলেই একটা বড়সড় আকাশের দেখা মিলতো। সেই আকাশে মেঘ ছিল যেমন-তেমন – কখনো ঘন কৃষ্ণবর্ণ, কখনো সোনালী, কখনো সাদা। নারিকেল গাছের শোভাময় সেই ঘরটা থেকে পুকুর দেখা যেত, দূরের সঙ্গীতের মতো শোনা যেত রাস্তার কোলাহল। মাঝে মাঝে রাতের বেলা স্টেশন রোড থেকে ভেসে আসতো বাঁশির আওয়াজ। সেই ঘরে স্বপ্ন দেখা বারণ ছিল না। শৈশবের আর সব জিনিসের মতো সেই ঘরটাও নেই হয়ে গেছে আর স্বপ্নগুলো সব পলাতক। আমি সেই আকাশ সমেত সেই ঘরটাকে হারিয়ে ফেলেছি এই নির্বাসনের দিনে। 


ঘর শব্দটি কবিতার মধ্যে এলে আমি তার দরজা দেখতে পাই না
অথচ দরজা শব্দটির একদিকে ঘর, আর একদিকে বারান্দা
বারান্দার পাশেই নিম গাছ
আমার শৈশবের নিম গাছের স্মৃতির ওপর বসে আছে একটা ইস্টিকুটুম পাখি...
(আঙুলের রক্ত  / সুনীল গঙ্গোপাধ্যায়)


আমার অনেক বই ছিল। কিছু নিজের কেনা, কিছু উত্তরাধিকার সূত্রে প্রাপ্ত, কিছু লুট করে আনা। ওরা আমাকে গল্প শোনাতো, কবিতা শোনাতো, আমার আলস্যের সহগামী হয়ে থাকত গভীর রাত অব্দি। আমার থেকে কখনো ওরা মুখ ফিরিয়ে নেয় নি। বরং আমিই লেখাপড়া শিখে ক্রেডিট কার্ডময় এক দেশে এসে ওদের কথা একদম ভুলে গেছি। মোটাসোটা কোনো বই দেখলে আগে আমোদিত হতাম, এখন হই আতংকিত। শৈশবের অন্যসব জিনিসের মতো ওরাও বাস করে আমার দীর্ঘশ্বাসে। 
আমার একটা শহর ছিল। সেই শহরের রাস্তাগুলো জমজমাট থাকতো। সেই শহরে বন্ধুত্ব ছিল, প্রেম ছিল, ঝগড়া ছিল, রাগ ছিল, বিরহ ছিল, দল বেঁধে আড্ডা ছিল, নীরব হোটেল ছিল, লেকের পাড়ে ফুচকা ছিল, পাড়ায় পাড়ায় শৈশবের হল্লা ছিল। শৈশবের আর সব জিনিসের মতো সেই শহরটাও আজ অচেনা হয়ে গেছে। ঐ শহরের মানুষের সব্বাই মিলে ঠিক করেছে যে আমার শৈশবের স্মৃতিচিহ্নগুলো ওরা একে একে উপড়ে ফেলবে, নির্বাসনে দেবে সবুজকে, একখন্ড জমি ফেলে রাখবে না অর্বাচীন শিশু-কিশোরদের খেলার জন্য। আমার প্রিয় শহরটাকে কোথায় খুঁজে পাই আর? 
আমার বাবা রীতিমত যুবক ছিলেন। আমি তাঁর ছেচল্লিশ বছরের জন্মদিনে জন্ম নেওয়া সর্বকনিষ্ঠ সন্তান। সত্তর বছরেও বার্ধক্য তাঁকে স্পর্শ করেনি, সদা কর্মচঞ্চলতা তাঁকে ব্যস্ত রাখতো প্রতিদিন। আমাদের যাবতীয় সমস্যার সমাধান তিনিই করতেন – বলা যায় আমাদেরকে কোনোদিনই বড় হতে দেননি তিনি। সেই যুবকটাও কোথায় যেন চলে গেছে - কালের ভারে আমার বাবা আজ প্রায় গৃহবন্দী। শেষ পর্যন্ত বার্ধক্য তাঁকেও স্পর্শ করেছে। ফোনে তিনি কুশল জিজ্ঞেস করেন, শরীরের যত্ন নিতে বলেন, আবহাওয়ার খবর নেন – এরপর তিনি খেই হারিয়ে ফেললেও আমি শুনতে পাই জমাট বাঁধা মমতা। তাঁর বার্ধক্য যেন হাহাকারের মতোই বাজে আমার বুকে। আমি টের পাই - আর সবকিছুর মতো বৃক্ষর ছায়ারাও এক সময়ে সরে যায় মাথায় ওপর থেকে। 
আমার অনেক বন্ধু ছিল। ওদের সাথে থাকলে সময় কেটে যেত অতি দ্রুত। এক সময়ে সারা দিনরাত কেটেছে তাদের সংসর্গে। আমরা ভাবতাম – এমনি করেই যায় যদি দিন যাক না । ওরা সব্বাই খুব ব্যস্ত আছে। যে ধর্মকে নিয়ে ব্যঙ্গ করত প্রতিদিন – সে সকাল বিকাল ধর্মের  মাহাত্ন্যই বর্ণনা করে যায় আজকাল - লম্বা দাঁড়ি, পকেটে রেডি আছে টুপি। বউয়ে সাধ মেটানো, ভোরে উঠে অফিসের জন্য তৈরি হওয়া, বাচ্চাদের পড়াশোনার খবর নেওয়া,  কোরবানীর জন্য গরু কেনা - ওরা যেন সবাই কেমন হয়ে গেছে। অথচ আমাদের সারাজীবন ক্লাস এইটে পড়ার কথা ছিল। হঠাৎ কখনো ক্লাস এইটে উঁকি দিলে মনে হয়, আমি যেন ওখানে একাই বসে আছি, বাকি বন্ধুরা পালিয়ে গেছে জীবনের গলিপথে। আমিও কি অচেনা হই নি ওদেরই মতো? 


হে সময়, কখনো তোমার প্রতি উদাস বিলাপ 
করি নিবেদন। 
ভাঙা মিছিলের মতো একেকটি আমি
দিকচিহ্নহীন পথে পলাতক, আজ অন্য আমি হ'য়ে আছি। 
(ছেলেবেলা থেকে /শামসুর রাহমান) 


আমার হারিয়ে যাওয়া জিনিসের তালিকাটা নেহাৎ ছোট নয়। ওতে শৈশব আছে, ধূলোমাখা মাঠ আছে, ক্রমশ বিবর্ণ হয়ে যাওয়া স্বদেশ আছে, ফ্যাকাশে হয়ে যাওয়া অনেক প্রিয়মুখ আছে, অলস দুপুরবেলা আছে - দিনে দিনে লিস্ট দীর্ঘ থেকে দীর্ঘতর হয়েই চলছে। ফিরে পাওয়ার আশাটাও হারিয়ে গেছে, ওটাকেও আর খুঁজে পাচ্ছি না সম্প্রতি।


বালক জানে না তো কতোটা হেঁটে এলে
ফেরার পথ নেই—থাকে না, নিরুপায়—
যে আসে সে-ই জানে—ভুলের দামে কিনে
আনে সে প্রিয় ম্যাপ—পথিক ম্রিয়মাণ,
উল্টোরথে চ'ড়ে চলেছে মূল পথ! 
(বালক ভুল করে নেমেছে ভুল জলে/ রফিক আজাদ)



####



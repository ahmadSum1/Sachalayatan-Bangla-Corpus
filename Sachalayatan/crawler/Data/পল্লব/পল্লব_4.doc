একটি নিতান্ত আনাড়িবান্ধব রেসিপি ১ – টুনা ভর্তা



এই ব্লগটি কেবলমাত্র তাদের জন্য যারা রান্নাঘর, মশলা সম্পর্কে কোন আইডিয়া নাই, সিদ্দিকা কবীর বা অন্য কোন রান্নার বই খুলে নির্দিষ্ট চামচের পরিমাণের বদলে “পরিমাণমত” বা “স্বাদমত” কথাটা দেখলে কনফিউজড হয়ে যাওয়া হয়। চূড়ান্ত রকমের সহজ কিছু পেলে আমি এই শিরোনামে সহজভাবে লিখার চেষ্টা করব – এই আশায় যে আমার মত আনাড়িরা এটা পড়ে উপকৃত হবে।
উপকরণঃ
১) তেল (সয়াবিন, সরিষা)
২) পেঁয়াজ কুচি (১ টেবিল চামচ)
৩) রসুন কুচি (৩ কোয়া)
৪) ৪টা শুকনা মরিচ
৫) টুনা ফ্লেকস (২টা ৫-আউন্স ক্যান)
৬) পুদিনা পাতা/ ধনিয়া পাতা
৭) লবণ
৮) পাঁচফোড়ন (সিকি চা চামচ)
একটা বাটির উপরে একটা পরিষ্কার পাতলা কাপড় বিছাতে হবে। ক্যান খুলে ভিতরের গুড়া মাছ কাপড়ে নিয়ে ভালমত চিপে পানিটা ঝরিয়ে ফেলতে হবে। ভালমত চিপা হলে কাপড়ে শুকনা টুনার টুকরা টুকরা হয়ে থাকবে।
ফ্রাইপ্যানে সয়াবিন তেল নিতে হবে সামান্য যাতে ফ্রাইপ্যানের তলাটা কেবল ভিজে যায়। তেল গরম হলে পেঁয়াজ কুচি, রসুন কুচি, লবণ দিয়ে দিয়ে দিতে হবে। লবণ আমি আধা চা চামচ দিয়েছি। তারপর শুকনা মরিচ ভেঙ্গে গুড়া করে ছড়িয়ে দিয়ে নাড়া দিতে হবে। পেঁয়াজ হাল্কা বাদামী রঙ হয়ে আসলে পাঁচফোড়ন দিয়ে দিতে হবে। পাঁচফোড়ন দেওয়ার একটু পরেই ফুটে সুন্দর একটা গন্ধ হবে। সাথে সাথে শুকনা টুনা দিয়ে দিতে হবে। নাড়ানী দিয়ে নেড়ে নেড়ে টুনার টুকরাগুলো ভেঙ্গে দিতে হবে। ৫/৬ মিনিট পরে টুনার গায়ে হাল্কা পোড়া দেখা যাবে। ভাজা শেষ।
টুনা ভর্তা - in process
পুদিনা পাতা বা ধনিয়া পাতা কুচি করে এক চা চামচ পরিমাণ একটা প্লেটে নিয়ে পিষে ভর্তা করতে হবে যাতে রসটা বের হয়ে আসে। ভাজা টুনা একই প্লেটে নিয়ে এবার মাখাতে হবে। মাখাতে মাখাতে সরিষা তেল নিতে হবে একটু একটু করে যতক্ষণ ভর্তাটা মাখা মাখা হয়ে আসে।
টুনা ভর্তা
আমার লেভেলের আনাড়ি কেউ এই ব্লগে আছে নাকি জানিনা  কারো কাজে লাগলে বইলেন একটু।
---আশাহত
 

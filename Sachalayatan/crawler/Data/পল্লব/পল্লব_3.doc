একটি নিতান্ত আনাড়িবান্ধব রেসিপি ২ – ডিম-পাউরুটি বড়া



আনাড়িবান্ধব রেসিপি সিরিজের দুই নাম্বার হলো ডিম-পাউরুটি বড়া। ভূমিকা ছাড়াই শুরু করি।
আগের রেসিপিঃ টুনা ভর্তা
উপকরণঃ
১) দুটা ডিম
২) তিন স্লাইস পাউরুটি
৩) সয়াবিন তেল
৪) আধা চামচ লবণ
৫) সিকি চামচ মরিচ গুঁড়া
৬) সামান্য চিনি (দুই আঙ্গুলের এক চিমটি - এর চেয়ে স্পেসিফিক হতে পারলাম না  )
৭) এক্সট্রা ফ্লেভারের জন্য সামান্য পরিমাণে ক্রাশড রেড পেপার (pepper), রোস্টেড গারলিক & হার্বস সিজনিং, গ্রাউন্ড ব্ল্যাক পেপার (pepper), অরেগানো লিভস। (এগুলো না দিলেও চলবে। ওয়ালমার্টে গেলেই এগুলা কিনি বাসায় বার্গার, স্যান্ডুইচ এসব বানানোর সময় দিব বলে, পরে এইসব টুকটাক রান্নার সময়ও দিয়ে দেই।)
এক্সট্রা ফ্লেভারস
ডিম ফেটে পাউরুটি বাদে বাকি সব মিশাতে হবে। তারপর পাউরুটি ছিড়ে ছোট ছোট টুকরা করে মিশিয়ে থকথকে কাই করতে হবে।
ইলেক্ট্রিক স্টোভে রান্না করি, সে হিসাবে বলছি। স্টোভ মিডিয়ামের চেয়ে একটু কমে দিয়ে ফ্রাইপ্যানে একটু ডিপ করে তেল (৩-৪ মি.মি ডিপ) (বিঃ দ্রঃ টা দেখে নিতে হবে এখানে) নিতে হবে। তেল গরম হলে (এই তাপে মোটামুটি ১ মিনিট লাগে) ছোট ছোট দলা করে কাই দিয়ে বাদামী হওয়া পর্যন্ত ভাজতে হবে। মোটামুটি ৫-৬ মিনিটের ভেতরে হয়ে যাওয়া উচিত।
ডিম-পাউরুটি বড়া
পুরো প্রসেসটায় সর্বোচ্চ ১৫ মিনিট লাগা উচিত। সকাল বা বিকালের নাস্তা হিসাবে তাই জটিল। বাসায় টমেটো কেচাপ বা আর কোন সস থাকলে আরো জমবে 
[বিঃ দ্রঃ যেভাবে তেলের কথা বললাম, সেটা মোটামুটি ডুবো তেল। ডুবো তেলে ভাজলে বড়ার সবদিক সুন্দর ভাজা হয়। কিন্তু কথা হচ্ছে, ডিমের যেকোন কিছু ভাজতে গেলে সেটা তেল পুরোটা শুষে নেয়, যদিও খাবারটা সেরকম তেল চুপচুপে হবে না। তাই বেশি তেল খাওয়ার অসুবিধা হলে একটু কম নেয়াই ভাল। কম নিলে বড়ার পিঠ পুড়বে, সাইড পুড়বে না, কিন্তু রান্না ঠিকই হবে।
তেল কম নিলে বড়াগুলা দেওয়ার একটু পরে তেল পুরো শুষে নেওয়ার আগেই উলটে দিতে হবে, নাহলে এক পিঠ তেল পাবে, অন্য পিঠ পরে তেল ছাড়া পুড়ে একটু তিতাতিতা হওয়ার চান্স থাকে।
 ভাজার প্রসেসটাতে একটু হাত পাকায় এই জ্ঞান ঝাড়ার সু্যোগটা ছাড়তে ইচ্ছা করল না  ]
ডিসক্লেইমারঃ আনাড়িবান্ধব রেসিপির কৃতিত্ব বাই ডিফল্ট আমার স্ত্রীর। যদি কোনটা আমার হয়, আমি বিশাল বড় করে অনেকগুলা  দিয়ে লিখে দিব।
===========
আশাহত
 

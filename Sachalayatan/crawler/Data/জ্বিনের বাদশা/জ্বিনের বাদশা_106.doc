ট্রিভিয়ার রাজ্যে ট্রিপ ১



নাহ্, ভয় পাবার কোন কারণ নেই, তাই ভয় পাবেননা প্লিজ।
রোমান যাদুটোনার দেবী ট্রিভিয়ার কাছে আপনাদের নিয়ে যাবার কোন বদমতলব আমার আপাততঃ নেই।
দেবী ট্রিভিয়ার নামের অর্থ বিবর্তিত হতে হতে আজ যে পর্যায়ে এসেছে মানে, অপ্রয়োজনীয় কিন্তু মজার তথ্য, সেই ট্রিভিয়ার রাজ্যেই বিচরণ করব। অনেকটা সাইমুম ভাইর শব্দ নিয়ে খেলার মতই বিশেষ, তবে এটি গবেষণালব্ধ কোন লেখা না, শুধুই জাংকমেইল চিপে রস বের করে বানানো কয়েককাপ শরবত। অবশ্যই তাতে শেফের হাতের ছোঁয়া আছে। পাঠকের জন্যই লিখি, পাঠকের ভাল লাগলেই ভাল।
*********************************************
১. শীতকালে, বা ঘরে ছোট বাচ্চা থাকলে, অথবা নতুন বিয়ে করলে মানুষের বাসায় মধুর ছোটখাট বোতল দেখা যেতে পারে; মুচকি হাসি আসলেও মধু উপাকরী, অস্বীকার করার জো নেই।
তো, এই মধু নিয়ে কি এমন ঝামেলা হবার কথা শুনেছেন যে বাড়ির কর্তা বলছেন মধু ফ্রিজে রাখতে নইলে নষ্ট হয়ে যাবে, আর কর্ত্রী বলছেন, 'না! এটা বাইরেই থাকবে'। অথবা বউ-শাশুড়ীর মাঝে এনিয়ে মনোমালিন্য।
এরকম ঝগড়াঝাঁটি কোথাও দেখলে সাথেসাথেই জানিয়ে দিন যে,
"মধুই একমাত্র খাদ্য যা কখনও নষ্ট হয়না। ফারাও রাজাদের সমাধিতে, পিরামিডের ভেতরে, মধু পাওয়া গিয়েছিল; প্রত্নতত্ববিদরা সেই মধু চেখেও দেখেছেন। কোন সমস্যা নেই, পুরোপুরি খাবার যোগ্য। সাড়ে চার হাজার বছর আগের জিনিস!!"
২.
কখনও কি চমকে উঠেছেন নিজের মত অবিকল কাউকে দেখে? অধিকাংশ মানুষের ক্ষেত্রেই চমকে ওঠার কথা না, তাইনা।
তবে, আপনি যদি খুব বেশী ভ্রমনপ্রিয় হয়ে থাকেন, তাহলে বলছি, একদম ভয় খাবেননা। হয়ত আপনার মতই অবিকল দেখতে একজন ইংরেজকে চোখের সামনে বাসে উঠতে দেখবেন, বা পাশে এসে নিঃশব্দে সিগারেট টানতে দেখবেন, বা অন্যকিছু।
কারণ,
"যেকারও ক্ষেত্রে তারমতো দেখতে অন্ততঃ আরো দুজন মানুষ এই পৃথিবীতে আছে।"
যারা দেখতে একরকম তাদের হাসি, কথা বলার স্টাইল, এমনকি হাঁটার স্টাইলও নাকি একরকম হয়; আপনি কি মনে করেন?
৩.
লম্বা সময় ধরে আমার ধারনা ছিল চলচ্চিত্রের সর্বোচ্চ বলা যায় যে 'অস্কার' পুরস্কারটিকে, সেটি বিখ্যাত লেখক অস্কার ওয়াইল্ডের নামে নামকরন করা হয়েছে। কিন্তু চলচ্চিত্রের সাথে এই সমকামী লেখকের যোগসূত্র খুঁজতে গেলে আপনাকে ঘামতে হবে, বড়জোর বলতে পারবেন চলচ্চিত্রে তো প্লেরাইটই ব্যবহার হয়, সেজন্যই অস্কার ওয়াইল্ড। তাহলে শেক্সপীয়ার নয় কেন বাপু -- প্রশ্নটা চলে আসবেই।
আসল ঘটনা হলো এই অস্কার নামক লোকটি বিখ্যাত কেউ তো ননই, এমনকি চলচ্চিত্রের সাথে তার অস্কার ওয়াইল্ডের সমানও যোগসূত্র নেই। অস্কার সাহেবকে এজন্য কৃতজ্ঞ থাকটে হবে তার ভাস্তি মার্গারেট হেরিকের কাছে।
মার্গারেট ছিলেন একাডেমি অভ মোশন পিকচার এন্ড আর্টসের একজন লাইব্রেরিয়ান।
যখন একাডেমী এওয়ার্ডের ধাতব মুর্তিটি প্রথম বানানো হয়, মার্গারেট সেটা দেখে বলেছিলেন যে মুর্তিটি দেখতে তার চাচা অস্কারের মতো।
আর যায় কোথা!
যেই থেকে একাডেমী এওয়ার্ডের আরেক নাম 'অস্কার এওয়ার্ড'।
*******************************************
আরও নিশ্চয়ই জানতে ইচ্ছে হচ্ছে!
সময় তো আছেই, আবার ট্রিপ দেয়া যাবে।


অবশেষে বঙ্গবন্ধুর নবুওয়ত লাভ, আর দলে দলে লোকের শান্তির পতাকাতলে প্রবেশ



বঙ্গবন্ধুকে নিয়ে স্যাটায়ার করে কবিতা লিখেছেন জনৈক বড় আমলা, সম্ভবতঃ তথ্যসচিব, মিঃ ফজলুল করিম। কবিতার বইটি সম্ভবতঃ এবারের একুশের গ্রন্থমেলাতেই প্রকাশিত হয়েছে, যার একটি কবিতায় তিনি "লতিফুর রহমান" নামের একব্যক্তির "আলুবোখারা" উপাধিপ্রাপ্তি নিয়ে কিছু হাস্যরস বা স্যাটায়ার সৃষ্টির চেষ্টা করেছেন। কবিতাটি আমি পড়িনি, তাও সরল বিশ্বাসে প্রথম আলোর বক্তব্যকে মেনে নিচ্ছি। এই স্যাটায়ারটাকে অনেকেই "শেখ মুজিবুর রহমানের বঙ্গবন্ধু উপাধিপ্রাপ্তিকে কটাক্ষ" করা বলে মনে করেছেন। যদিও উপরোক্ত কবি এর সত্যতা অস্বীকার করেছেন। শুধু তাইনা, তারপরও যদি কেউ এতে কষ্ট বা আঘাত পেয়ে থাকেন, তারজন্য তাদের কাছে কবি ক্ষমাও চেয়ে নিয়েছেন। যদিও ক্ষমা মহৎ গুণ, তবে এতকিছুতেও সব থেমে থাকেনি, কবির লাভ হয়নি, শাস্তি তাঁকে পেতে হয়েছে ঠিকই; মানে, বাধ্যতামূলক অবসর নিতে হয়েছে। আর বইটির যে ভবিষ্যৎ কি, তা নিয়ে নিশ্চয়ই কোন ভবিষ্যদ্বাণীরও দরকার নেই।
দাউদ হায়দার থেকে শুরু করে তসলিমা নাসরীন, হুমায়ূন আজাদ, কার্টুনিস্ট আরিফুর রহমান পর্যন্ত সবাই উপরের মতো ভাগ্য বরণ করেছেন, হয়তো শাস্তির স্কেল ভিন্ন ছিলো। কাউকে হয়তো দেশ ছাড়তে হয়েছে, কারো জীবন হুমকির সম্মুখীন হয়েছে, কাউকে কিছুদিন জেলে কাটিয়ে লোকচক্ষুর অগোচরে মুক্তি পেতে হয়েছে, যেমনটি হয়েছে ফজলুল করিমের বেলায় বাধ্যতামূলক অবসর গ্রহনের মাধ্যমে। উপরন্তু এদের সবার আরেকটি মিল হলো, সংশ্লিষ্ট প্রকাশনাটি নিষিদ্ধ হয়েছে। তবে অমিল একটা  আছে, সেটা শুধু এখানেই যে ফজলুল করিম ছাড়া বাকী সবার ক্ষেত্রে কটাক্ষের অভিযোগ এসেছে মুসলিমদের নবী মুহাম্মদ (সাঃ) বা ইসলাম ধর্মকে নিয়ে। ধর্মীয় মহাপুরুষদের নিয়ে কটাক্ষের অভিযোগের ক্ষেত্রে মাঠগরম, এবং তার ফলাফল হিসেবে অভিযুক্ত কটাক্ষকারীর শাস্তি আমরা প্রত্যক্ষ করে এসেছি এতদিন, আর এবার প্রত্যক্ষ করলাম রাজনৈতিক নেতাকে নিয়ে কটাক্ষ করার শাস্তি। 
মহাপুরুষই হোক, রাজনৈতিক নেতাই হোক, কটাক্ষ করা নিয়ে বাদানুবাদ, বিতর্ক, কটাক্ষ করাটা উচিত কি অনুচিত হয়েছে সেটা নিয়ে মতামত প্রদান, আলোচনা -- এসব হতেই পারে। তবে সেটা শাস্তি পর্যন্ত গড়ালে বা তারজন্য সাহিত্যের উপর প্রতিবন্ধকতা আসলে, মুখে টেপ মেরে দিলে সেটাকে মেনে নিতে পারিনা। একটা বাজে অনুভূতি হয়। যেমনটা এঘটনাটি পড়েও হচ্ছে, যেন মনে হচ্ছে, আওয়ামী লীগের ভূমিধ্বস বিজয় বঙ্গবন্ধুকে নবুওয়তই এনে দিলো নাকি!!
তবে এখানে সবচেয়ে আশ্চর্য ব্যাপারটা হচ্ছে আমাদের সাহিত্য-অঙ্গনের সুশীলদের, মানে প্রগতিশীলতার ধ্বজাধারীদের ভূমিকা। কেউ টুঁ শব্দটি পর্যন্ত করছেননা! সবাই কি তাহলে দলে দলে শান্তির পতাকাতলে অবস্থান গ্রহন করতে চাচ্ছেন রাতারাতি?এঁদের কারুর কি মেরুদন্ডতে সে পরিমাণ জোর নেই যে তারা একবার জনাব ফজলুল করিমের মুক্ত মনে সাহিত্য করার অধিকারের পক্ষে, মুক্তচিন্তার অধিকারের পক্ষে দাঁড়াবেন?এরা এরপর কোনমুখে আরিফুর বা তসলিমার জন্য মিছিল করবেন?
তবে সবচেয়ে মজার ঘটনাটা ঘটিয়েছে আওয়ামী লীগ নিজেই। এতদিন এধরনের নিষেধাজ্ঞা বিষয়ে আওয়ামী লীগও আবছাভাবে হলেও মোটামুটি সুশীল অবস্থানই নিয়েছে, অন্ততঃ এর মূলধারাটি তাই করেছে। তাই ফজলুল করিমের বিরুদ্ধে মানহানির অভিযোগটি তারা মূলধারার মাধ্যমে আনাতে শরম পেয়েছেন, আনিয়েছেন ঠিকই মার্কামারা লোকদের দিয়ে, মানে আওয়ামী উলামা লীগের মাধ্যমে।
বিঃ দ্রঃ লেখাটা লিখে টিখে মনে হলো, এটার জন্য আমাকেও কি বাধ্যতামূলক অবসর নিতে হবে?
মুছে ফেলতে হলে মডুরা আগেভাগেই বলে দিয়েন, বিয়ে করেছি দুবছর হলো মাত্র, এখনই অবসর নিতে হলে মহাসাগরে পড়বো।


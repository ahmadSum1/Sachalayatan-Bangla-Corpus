কবিত্বের সংজ্ঞা



প্রতিটি মানবশিশুই কবি।
প্রতিটি নিষ্পাপ ভাবনাই কবিতা।
কবি হয়ে জন্মায় মানবেরা,
সকলেই,
হাসে, কাঁদে, খেলে,
টুকটাক কথা বলে,
কবিতা লেখে, গড়ে;
আর তারপর?
কবিতা লিখতে, লিখতে, লিখতে,
একদিন!
কবিত্ব হারায়!
একই সাথে সতীত্ব হারায়!
কারণ, কবিত্ব সতীত্বের মতোন;
চারিদিকে লকলকে ভয়াল, জিভগুলো সব,
নেকড়ে-সিংহ-বাঘ-ভালুক আর শৃগালের কলরব,
ধীরে, ধীর পায়ে হামাগুড়ি দিয়ে আসে;
ঠিক যেনো খুনী বুলডোজার এক,
তাড়া করে, ঘরছাড়া করে।
পথে দেখা দেয়,
আলাদীনের চেরাগ হাতে রাজকন্যা বদর-আল-বুদুর,
হাতের কাঁকন বাজে, রিনঝিন রিনঝিন;
সুর ওঠে স্খলন আর আমোদের; তামাশার।
যাদুর বাঁশী বাজে, "ভুলে যাও!!", ওঠে রব,
ভুলে যায় কবি -- কবিত্ব, সতীত্ব, আর সব!
মাথার ঠিক আধহাত দূরে
ঝুলে থাকে চেরাগের জ্বীন, হাতে থলি,
মোহরের থলি, বাজে, ঝনঝন ঝনঝন।
চকচকে চোখে চেয়ে দেখে কবি সব,
আহা বিগত কবি, প্রাচীন কবির মন।
রঙে আঁকা সঙে সাজা মঞ্চে কবি,
উলঙ্গ বিবেকে নর্তন কূর্দন চলে, রাতভর।
প্রশংসাপত্র ওড়ে একের পর আরেক,
মঞ্চ ভেসে যায়, অশ্লীল সরোবর।
হাততালি, গুনগান, কদমবুসি, অটোগ্রাফ, -- অতঃপর!
জলের অপস্রোতে ভুলে যায় কবি,
ভুলে গেছে কবি -- গুরু বলেছিলো তার,
"দূর্বোধ্য ভাষায় ভন্ডামীর দেয়াল গড়লেই,
কবি হওয়া যায়না,
কারণ, কবিত্ব সতীত্বের মতোন,
এক বর্ণহীন অহংকার।"
*[অনেক আগে রাগের মাথায় লেখা কবিতা, বেশ খানিকটা ঘষে মেজে কিছু একটা বানানোর চেষ্টা করলাম।] 
**[এই কবিতার সাথে উত্তরাধুনিক কবিতার কোন সম্পর্ক নেই, কারণ যখন এই কবিতা লেখা হয়েছিলো, তখন লেখক "উত্তরাধুনিক কবিতা" কি জিনিস, খাদ্য না পোষাক না বাসস্থান, সেটা জানতোনা!] 


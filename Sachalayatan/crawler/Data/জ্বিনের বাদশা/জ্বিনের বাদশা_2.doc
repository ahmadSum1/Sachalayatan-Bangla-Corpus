প্রশাসনের যৌনবিকারগ্রস্ততা, প্রশাসনের স্বীকারোক্তি



স্যাচুরেশনের গল্প:
বেশ কয়েকবছর আগের কথা। বন্ধুদের আড্ডায় এক সরকারী কর্মচারী বন্ধুর বলা গল্প। চাপাবাজ হিসেবে বন্ধুটির খানিকটা দুর্নাম থাকায় গল্পটি আসলে সত্য কিনা বলতে পারছিনা, তবে এই লেখার জন্য ব্যবহার করা যায়। গল্পটা ওর সেই সময়ের বসকে নিয়ে। বস ভদ্রলোক নিজের ক্ষমতায় যতটুকু কুলায় তার পুরোটুকু ব্যবহার করে দুর্নীতি করে গাঙ বানিয়ে ফেলেছিলেন। ঘুষ/স্বজনপ্রীতি/ক্ষমতাপ্রয়োগে সিদ্ধহস্ত যাকে বলে। তো, ঘুষ খেতে খেতে একসময় নাকি এই ভদ্রলোকটি ঘুষ হিসেবে টাকা বা এর ওর বদলী/নতুন চাকরী দাবী না করে, দাবী করা শুরু করলেন প্রমোদবালা। পার্টি প্রমোদবালার ব্যবস্থা করে, আর তিনি সাইন করেন। অর্থ/সম্পদ/প্রভাব থেকে প্রমোদবালাতে ঘুষ-উপকরণের এই প্যারাডাইম চেঞ্জের কারণ যখন তাকে জিজ্ঞেস করা হলো, তখন নাকি তিনি বলেছিলেন, "স্যাচুরেশন, বুঝলে, সবই স্যাচুরেশন।"
বাংলাদেশের রাজনীতিতে যৌনবিকারগ্রস্ততা:
আমাদের রাজনৈতিক অঙ্গনে যৌনবিকারগ্রস্ততা নতুন কোন ঘটনা না। শুধু রাজনৈতিক অঙ্গন কেন, কোন অঙ্গনটিতে যৌনবিকারগ্রস্ততা দেখা যায়না, বিশেষ করে ক্ষমতাহীনের ওপর ক্ষমতাশালীর বিকার, সেটা খুঁজতে গেলে হয়তো খড়ের গাদায় সূঁচ খোঁজার মতো অবস্থাতেই পড়তে হবে।
তবে বেশ হতাশা নিয়েই বলতে হচ্ছে, রাজনৈতিক অঙ্গনে এই বিকারগ্রস্ততার অনুশীলন লম্বা সময় ধরে চলে এসেছে। এক্ষেত্রে গৃহিত পদ্ধতি বা পন্থাগুলোও বেশ স্ট্রেইটফরোয়ার্ড, কোন রাখঢাক নেই। রাজনৈতিক প্রতিপক্ষের নামে এমন কিছু কথা রটানো হয় যাতে নিজ পক্ষের সমর্থকরা খানিকটা যৌন সুড়সুড়িমূলক বিনোদন লাভ করতে পারে। এতে দুই ধরনের উপকারিতার সম্ভাবনা থাকে। প্রথমত সমর্থকদের একাংশকে বিনোদিত করে সমর্থনের মাত্রা বৃদ্ধি। দ্বিতীয়ত সমর্থকদের একাংশকে বিশ্বাস করিয়ে বোকা বানিয়ে ভোট আদায়। 
মূল রাজনৈতিক শক্তিগুলোর কেউই এই অপকর্মটি থেকে দূরে থাকেনি। জাতির পিতাকে বাঈজীর বংশধর হিসেবে দেখানো থেকে শুরু করে, মহিলা প্রধানমন্ত্রীদেরকে শুধু ব্যক্তিগত সহকারী না, এমনকি বিদেশী কূটনীতিকদের সাথেও বিছানায় পাঠিয়ে দিতে দ্বিধাবোধ করেনি এই বিকারগ্রস্ততা। আর এরশাদের বেলায় তো অনেকের কথাবার্তায় এমনটা মনে হওয়াও অস্বাভাবিক না যে তার পতনের পেছনে নয় বছরের স্বৈরাচার/সন্ত্রাস আর লুটতরাজের চেয়ে নারীবিষয়ক কেলেঙ্কারীই বেশী দায়ী। 
বিকারগ্রস্ততার প্রভাব:
আধুনিক প্রগতিশীলতার সংজ্ঞার আওতায় অবশ্য এই প্রসঙ্গে কিছু সুশীল প্রশ্ন অবশ্য করা যায়। জিজ্ঞেস করা সম্ভব যে, যেসব সুড়সুড়িমূলক রটনা ছড়ানো হয়, তাতে অসুবিধা কি? একজন প্রধানমন্ত্রীর মা বা নানী বাঈজী হলে তাতে তাঁর নেতৃত্বগুণের কোন অংশটি লোপ পায়? অথবা একজন প্রধানমন্ত্রী তাঁর ব্যক্তিগত সহকারীর সাথে প্রেম করলে তাতে রাষ্ট্রের কি ক্ষতি? কিন্তু বাস্তবে বাংলাদেশের প্রেক্ষাপটে এই ধরনের রটনাগুলো যে কিছু যৌনবিকারগ্রস্ত মানুষের আড্ডাকে অরুচিকর হিসহিসানো হাসিঠাট্টা দিয়ে জমানো এবং একই সাথে এক ধরনের সাবলিমিনাল অপ্রগতিশীলতা বজায় রাখার পেছনেই বেশী ভূমিকা রাখে সেটা বলার অপেক্ষা রাখেনা।
ব্যক্তিগতভাবে নানান কথোপকথনে/ আড্ডায় রাজনৈতিক দলগুলোর ঘোর সমর্থকদের সামনে পড়তে হয়। এদের উত্তাপ দেখলে মাঝে মাঝে বিরক্ত হয়ে কিছু অসৎ কাজ করি। যেমন, তার কথায় তাল দিয়ে উসকে দিই। দেখি কতদূর পর্যন্ত গিয়ে ঠেকে -- এমন এক ধরনের এক্সপেরিমেন্ট করি। তখন  অনেকেরই আসল চেহারা বের হয়ে আসে। দেখা যায়, শিক্ষা অথবা কাজের অভিজ্ঞতায় পৃথিবীর প্রথম দিকের সারির ব্যক্তিটিও অবলীলায় এসব বিকারগ্রস্ততায় মেতে ওঠেন। সাপের মতো হিসহিসিয়ে হাসেন, কুরুচিকর মন্তব্যে মেতে ওঠেন, অধুনা আলোচিত ইভটিজারদের মতো অঙ্গভঙ্গি করে বাড়তি মসলা যোগ করেন। আবার এসব লেভেলে এমন লোকও দেখেছি যারা শুধু এসব সুড়সুড়িমূলক তথ্যগুলোকে বিশ্বাস না, এমনকি এগুলো প্রমাণের লাইব্রেরী নিয়েও যে তিনি সর্বদা ঘুরে বেড়ান সেকথাও অবলীলায় স্বীকার করে ফেলেন। মজার ব্যাপার হলো, সমর্থকদের এই ধরনের কর্মকান্ডের ক্ষেত্রেও রাজনৈতিক দলভেদে তেমন কোন পার্থক্য চোখে পড়েনা।
বিকারগ্রস্ততার প্যারাডাইম বদল:
এত কিছুর পরও রাজনৈতিক অঙ্গনের এই যৌন বিকারগ্রস্ততার একটা চরিত্র বজায় ছিলো এতদিন। ব্যক্তিপর্যায়ে বা বড়জোর কাছাকাছি বয়সের বন্ধুবান্ধবদের আড্ডার মধ্যে সীমাবদ্ধ রাখার একটা অলিখিত নিয়ম যেভাবেই হোক, জারি ছিলো। যেমন, একজন বাবা সন্তানকে স্বীয় মতাবলম্বী রাজনৈতিক দলটির প্রতি অনুগত হওয়ার জন্য স্বপক্ষ ও প্রতিপক্ষ নিয়ে যথাক্রমে নানান প্রশংসা ও নিন্দা করলেও, কখনও সম্ভবতঃ এসব যৌন সুড়সুড়িমূলক তথ্যগুলো দিয়ে সন্তানকে কনভিন্সড করার চেষ্টা করেননি। অথবা ক্লাসরুমের শিক্ষকরাও। অথবা টিভির টকশোতে দলাদলিতে মেতে ওঠা "বু্দ্ধিজীবি"রাও। 
কিন্তু সম্প্রতি ঘটে যাওয়া ঘটনাটি একটা প্যারাডাইম চেঞ্জের ইঙ্গিত দিলো। রাষ্ট্রযন্ত্র তার রাষ্ট্রীয় টেলিভিশনকে ব্যবহার করে দেখালো বিরোধীদলীয় নেত্রীর হবি হলো পর্ণো ম্যাগাজিন ঘাঁটা, তাও আবার মেয়েদের ছবিওলা ম্যাগাজিন।
সাবোটাজ এর আগেও সরকারগুলো করেছে। সব সরকারই সময়সুযোগ এবং প্রয়োজনমতো প্রতিপক্ষের বিরুদ্ধে সাবোটাজ করে এসেছে, এবং সেগুলোর সবই বেশ সচেতন ও উদ্দেশ্যমূলকভাবেই সংঘটিত হয়ে এসেছে। তবে সাবোটাজ করতে গিয়ে সরাসরি এরকম পারভার্ট বা যৌনবিকারগ্রস্তের মতো আচরণ সরকার বা প্রশাসন এর আগে সম্ভবত করেনি। প্রশ্ন আসলো, সাবোটাজের বিষয়বস্তু হিসেবে যৌনতাকে বেছে নিতে হলো কেন প্রশাসনকে?
প্যারাডাইম বদলের কারণ :
এর আগে সরকারগুলোকে আমরা খারাপ চোখে দেখলে দেখে এসেছি স্বৈরাচারী, সন্ত্রাসী, দুর্নীতিবাজ, পাকিস্তান বা ভারতের দালাল -- এসব হিসেবে। একজন সরকার প্রধানের নামে সাবোটাজ করতে গিয়ে এই বিষয়বস্তুগুলোও তো আসতে পারতো! সত্যি বলতে কি, এগুলোরই তো আসার কথা। এমনকি, এসব বিষয়বস্তু বিবেচনা করলে অনেক ক্ষেত্রে হয়তো সাবোটাজ ছাড়াই সত্যিসত্যিই কিছু জিনিস উপস্থাপন করা যেত। কিন্তু তারপরও সরকার কেন যৌন সুড়সুড়িকে বেছে নিলো?
তবে কি রাজনৈতিক অঙ্গন সাবোটাজের ক্ষেত্রে ঐ ঘুষখোর সরকারী কর্মকর্তার মতো স্যাচুরেশনে চলে গেছে? যদি তাই হয়, তবে এর অন্তর্নিহিত অর্থ কি দাঁড়াতে পারে তা ভাবতে গিয়ে কিছুটা বিস্মিতই হতে হলো। মনে হলো, রাজনীতিকরা কি তবে একটা স্বীকারোক্তিই দিয়ে ফেললেন নাকি!
এভাবে চিন্তা করা যাক। এখানে "স্যাচুরেশনের" প্রসঙ্গটা আসবে কোন দৃষ্টিকোণ থেকে? ঘুষখোর কর্মকর্তার স্যাচুরেশন হলো সুখের। টাকা কামিয়ে আর সুখ পাচ্ছেননা। অন্য কিছু চাই তার। 
তাহলে বলা যায়, সরকারের সাবোটাজের ক্ষেত্রে স্যাচুরেশন হবে দুর্নামের। অর্থ হলো, প্রতিপক্ষকে দুর্নীতিবাজ/সন্ত্রাসী/দালাল হিসেবে দেখিয়ে আর দুর্নাম বাড়ানো যাচ্ছেনা। কাজেই, একটা নতুন কিছু খোঁজো!
এই অনুমিতিটা যদি সত্যি হয়, তাহলে কি বলা যায়না যে সরকার বা প্রশাসন এটা ধারনা করছে যে জনগন এখন আর রাজনীতিবিদদের দুর্নীতি/সন্ত্রাসের নমুনা দেখে বিস্মিত হয়না। জনগনকে নিয়ে সরকারের এই পারসেপশনকে এভাবে অনুবাদ করা যায় যে, প্রশাসন বা সরকার আসলে স্বীকার করে ফেলেছে যে দুর্নীতি/সন্ত্রাস সেক্টরে রাজনীতিকরা দুর্নামের স্যাচুরেশনে, অর্থাৎ চরম শিখরে পৌঁছে গেছেন।
সাম্প্রতিক সাবোটাজে প্রশাসনের পারভার্টের মতো আচরণ হয়তো আমাদেরকে এই মেসেজটিই দিলো।
শেষকথা:
অধিকাংশ পাঠক হয়তো একমত হবেননা, তবে অদূরভবিষ্যতে বাংলাদেশের সরকারে যারাই থাকুক, ব্যক্তিগতভাবে আমি হয়তো এদের প্রশংসার চেয়ে গালাগালই অনেক বেশী করে যাবো। কারণ চিরপরিচিত সেই ব্যাড সাইকলটার কোন পরিবর্তনের লক্ষণ দেখছিনা।
সে হিসেবে এতদিন গালাগালে ব্যবহৃত শব্দাবলী, যেমন, স্বৈরাচারী/অত্যাচারী/দালাল/সন্ত্রাসী/দুর্নীতিবাজ -- এসবের সাথে বাড়তি নতুন একটা শব্দ পাওয়া গেলো, "পারভার্ট"। মন্দ কি?


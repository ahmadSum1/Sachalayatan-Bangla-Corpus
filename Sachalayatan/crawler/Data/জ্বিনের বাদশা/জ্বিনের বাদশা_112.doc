দেশের বর্তমান অবস্থা: একটু ভিন্ন আঙ্গিক থেকে (৩)



১.
এখন কথা হলো, রাজনৈতিক দলগুলো যে এই প্রাথমিক জনরোষের উপর ভর করে একটা আন্দোলন গড়ে তুলতে চেয়েছিল, তাতে তাদের দোষ কতটুকু? সহব্লগার হাসান মোরশেদের যুক্তিটা ধার করে বলছি, এটাই রাজনীতির গতিপ্রকৃতি। কোথাও লেখা নেই যে একটা রাজনৈতিক দলকে কোন আন্দোলন গোড়া থেকেই শুরু করতে হবে, যেকোন অবস্থার সুবিধা তারা নিতেই পারে। সে সরকারপক্ষের দলই হোক, আর বিরোধীপক্ষের দলই হোক। একই অধিকার বর্তমান অনির্বাচিত সরকারের ক্ষেত্রেও প্রযোজ্য, সুযোগের সদ্ব্যাবহার তারাও করার অধিকার রাখে। সত্যি বলতে কি, ওয়ান ইলেভেনে তাদের ক্ষমতায় আসাটাও তো তাই ছিল, সুযোগের সদ্ব্যব্যহার করেছে ইন্টারন্যাশনাল মোড়ল আর দেশের সেনাবাহিনী।
যা হোক যে প্রসঙ্গে ছিলাম, এই যে ২২ তারিখে ঘটে যাওয়া জনরোষ, সেটাকে রাজনৈতিক দলগুলো ব্যবহার করেছে, যেটা আমার ব্যাক্তিগত মত, এবং এই ব্যবহারে যে দোষের কিছু নেই সেটাও আমি মনে করি। তাহলে সমস্যা কোথায়?
২.
সমস্যা মার্ক করতে পেরেছি দুটো,
প্রথমতঃ, আন্দোলনটির ধারক ছিল যারা, অর্থাৎ, একেবারেই সাধারণ ছাত্ররা যাদের কোন রাজনৈতিক প্ল্যাটফর্ম নেই, তারা বিষয়টা কিভাবে নিয়েছে। তারা কি রাজনৈতিক দলগুলোর এই ইউটিলাইজেশনকে একটা "গঠনমূলক হস্তান্তর" হিসেবে নিয়েছে, নাকি তারা এটাকে "ছিনতাই" হিসেবে নিয়েছে?
এই প্রসঙ্গে কোন সিদ্ধান্ত আসলে আমাদের মতো কম্পিউটারের-সামনে-কফি-গিলতে-গিলতে-ব্লগারদের পক্ষে দেয়া সম্ভব না; তবে যেটুকু ধারনা করতে পারি তাহলো, সাধারণ ছাত্রদের মধ্যে এনিয়ে মতবিরোধ আছে, কেউ হয়ত খুশী রাজনৈতিক দলগুলোর মাধ্যমে আন্দোলনের মাত্রাবৃদ্ধির কারণে, কেউ হয়ত হতাশ। এখন এই যে দ্বিধাবিভক্তি, বা এই যে সমন্বয়হীনতা ছাত্রদের মধ্যে, এটার দায় ছাত্রদের গায়েই পড়ে, অন্যকথায় পরে স্বতঃস্ফুর্ত যেকোন আন্দোলন ফুঁসে উঠার মেকানিজমের উপর। যেমন, বিশ্ববিদ্যালয় ছাত্রদের যেকোন একটা আন্দোলনের মেকানিজম হয়ে দাঁড়িয়েছে এমন যে সেটা হঠাৎ করেই ফুঁশে উঠে, কোন দাবীটার পেছনে ছাত্ররা ছুটছে সেটা খেয়াল না করেও অনেকে জড়ো হয়, "আগে জড়ো হই তারপর দেখা যাবে কি করা যায়" -- এমনটাই এরকম আন্দোলনের গতিপ্রকৃতি। এসমস্যাটা ছাত্র-আন্দোলনে আজ নতুন না, বলতে গেলে এটাই হয়ত সাধারণ ছাত্রদের দ্বারা সংঘটিত আন্দোলনের সবচেয়ে গ্রহনযোগ্য মেকানিজম, কারণ তারা তো ঐ আন্দোলনের সময় ছাড়া বাকীটা সময় একই প্লাটফর্মে একই রকম মূল্যবোধ নিয়ে চলাফেরা করেনা। কেউ হয়ত বাম রাজনীতির সমর্থক, কেউ গোঁড়া গণতন্ত্রবাদী, কেউ হয়ত আধুনিক পুঁজিবাদকেই উত্তরণের একমাত্র উপায় ভাবে, ক্যারিয়ার গড়নে মন দেয়।
আরেকটা সমস্যা হলো, রাজনৈতিক দলগুলোর এই "আন্দোলন ছিনতাই"র পর কিভাবে তারা সেটা পরিচালনা করে, অর্থাৎ সাধারণ ছাত্রদের একটা নিঃস্বার্থ ধরনের আন্দোলনকে যখন তারা নিজেদের অধীনে নিয়ে নেয় তখন তারা কি পদ্ধতি অনুসরণ করে। সেখানেই সমস্যাটা ঘটে যেটা দ্বিতীয় পর্বে বলেছি, যে পুলিশের দায়িত্বের এক্সপ্লয়টেশনের একটা সুযোগ তারা পায়। সেটা তারা করে, এবং সেটা যে নিন্দনীয় এব্যাপারে কোন সন্দেহ নাই। সেই নিন্দা থেকেই "লাশের রাজনীতি" নামক একটা টার্ম আমাদের পলিটিকাল সায়েন্সে ঢুকে গেছে, অন্যান্য দেশে হয়ত " পলিটিক্স অভ কর্পস" বললে তারা বুঝবেনা, "পলিটিক্স এক্সপ্লয়টিং কর্পস" বললে হয়ত অর্থটা বুঝবে কিন্তু তারপরেও হা করে তাকিয়ে ভাববে সেটা কিভাবে হয়!
৩.
এই যে এক্সপ্লয়টেশনের সুযোগ রাজনীতিবিদরা করে নিয়েছে, এটাকে কখনই ক্ষমতাসীন সরকারগুলো ঠিকমতো হ্যান্ডেল করতে পারেনা। তারা সবসময় "যেমন কুকুর, তেমন মুগুর" পদ্ধতি ফলো করে, মুগুর ধরা হাতটাকে মস্তিষ্ক বলে যে জিনিসটা চালনা করে সেটাকে নিয়ে তারা প্রায়ই উদাসীন থাকে, সেটার বইষয়ে ইল্যুশনে ভোগে হয়ত। বিশেষ করে, জলপাই তেলের গন্ধে সেই ইল্যুশনটা আরো কড়া হয়।
এবারের ক্ষমতাসীনদের প্রথম থেকেই একটু আলাদা, একটু আশাজাগানিয়া মনে হয়েছিল; আমি বুদ্ধিবৃত্তির নিচু স্তরের প্রাণী, যেকোন ঘটনাকে সহজ সরল ব্যাখ্যা দিতেই স্বাচ্ছন্দ্যবোধ করি। তাই এদের নানান কাজে যদিও প্রচুর কন্সপিরেসী থিওরীর জন্ম হয়েছিল, আমি ব্যাক্তিগতভাবে শুধু "মাইনাস টু" থিওরীটাকেই গ্রহন করেছিলাম।
বিদেশে থাকলেও, সাম্প্রতিককালে বেশ কয়েকবার দেশে যাওয়া হয়েছিল, বন্ধুবান্ধবরা অধিকাংশই ছড়িয়ে ছিটিয়ে পড়েছে দেশবিদেশে, দেশে গেলে তাই পরিবারের বাইরে আমার কথা বলা হয় রিক্সাওয়ালা, সিএনজি ওয়ালা এদের সাথে। বোঝা গিয়েছিল মাইনাস টু থিওরীতে দেশের আপামর জনসাধারণের তেমন কিছু যায় আসেনা, তারা নির্ভেজালে খেয়ে পরে বাঁচতে চায়। মননশীলতা নাই, চিন্তার স্তর নীচু এরকম অনেকভাবেই এদেরকে হয়ত বিশেষায়িত করা হবে এখন, তবে এটাই বাস্তবতা; তাও সেটা শুধু গরীবের দেশ বাংলাদেশেই নয়, নানান দেশের নানান মানুষের সাথে সৌভাগ্যক্রমে কথা হয়েছে, বোঝা যায় দুনিয়াজুড়েই চিন্তাভাবনাটা তেমন।
তারপরও এই সরকার এমন আচরণ কেন করল? ফখরুদ্দিন সাহেব অফিশিয়াল প্রথম দিনেই সেনা ক্যাম্প প্রত্যাহারের ঘোষনা দিয়েও কেন পরিস্থিতি স্বাভাবিক রাখতে পারেননি? সেটার ফলাফল আমি দোষারোপ করব সেনাবাহিনীর প্রভুসুলভ আচরণ আর সরকারের আমলাতন্ত্রিক আচরণের মিশ্রণের দোষ। প্রথমদিন ঘটনাটা যখন ঘটনাটা ঘটে তখন ব্যাপারটাকে গুরুত্ব দেয়া হয়নি, দ্বিতীয় দিনেও সরকারীভাবে ঘটনাটা থকে দূরে থাকা হয়েছিল, সরকারী মুখপাত্র মইনুল সাহেব দুপুরের দিকে বললেন তিনি এখনও জানেননা মূল ঘটনা, আকারে ইঙ্গিতে প্রকাশ, এমন ঘটনাকে এত পাততা কে দেবে! সেই গা ছাড়া ভাবটাই কাল হয়ে গেল মাথামোটা এদের জন্য।
আমরা দেখি সামান্য জাতীয় দুর্যোগেও পাশ্চাত্যের সরকারপ্রধানরা কিভাবে সব স্ক্যাজুল বাদ দিয়ে প্রিভিলিজ অর্ডার বদল করেন, সেটার কারণ এমন কিছুনা যে সরকারপ্রধান গেলেই সমস্যা সমাধান হয়ে যাবে, শুধু এটা বোঝানোর জন্য যে সরকার বিষয়টিকে সর্বোচ্চ গুরুত্ব দিচ্ছে, যেটা মানুষের আস্থা বাড়ায়।
বিশ্ববিদ্যালয়ের এই ঘটনাকে ফখরুদ্দিনসাহেব আমলেই নিলেননা, তিনি পর্দায় আবির্ভুত হলেন অনেক পরে। বিশ্ববিদ্যালয় কতটুকু ক্রুশিয়াল সেটা বোঝার দরকার ছিল, আর্মি ইন্টেলিজেন্সীর চিফকে পাঠিয়ে 'আমরা জনগনের জন্য না, বরং আমাদের পেছনে জনগনকে বাঁশপ্রদানের জন্য আর্মি আছে' এরকম একটা এটিচিউড তাদের সাম্প্রতিক ঘটনার শুরু থেকেই ছিল। তবে যেটা তারা বুঝতে পারননি, অলিভ-ইল্যুশনের কারণে, তা হলো আস্থা নষ্ট হয়েছে জনগনের, রাজনীতিবিদদের মাঝে যদি আত্নশুদ্ধির মোটিভেশন ছিঁটেফোঁটাও তৈরী হয় সেটা উল্টোপথে যাওয়া শুরু করেছে।
তার ওপর পুরো সিচুয়েশন যখন হাতের বাইরে ফখরুদ্দিন সাহেব তখন ষোলকলা পূরণ করেন কারফিউ দিয়ে। শুধু তাই নয়, সাংবাদিকদের ভাষ্যে যতটুকু পাওয়া যায়, পাজামা মিডিয়ার কল্যানে যতটুকু বোঝা যায়, সেটা হলো, কারফিউ দিয়ে "পশ্চাতদেশে লাথি খাওয়ার" যন্ত্রণার প্রতিশোধ আমাদের বীর সেনাবাহিনী নিয়েছে ফাঁকা মাঠে গোল দিয়ে।
৪.
এখানে উল্লেখ্য, বিশ্ববিদ্যালয়ের যে পাঁচজন শিক্ষক আর ছাত্রদলের নেতাকে তারা ধরেছেন, রিমান্ডে পাঠিয়েছেন উদ্দেশ্যমূলকভাবে গোলমাল সৃষ্টির জন্য -- তাদের এই কাজটা যৌক্তিকতার দাবী রাখত। কারণ, আসলেই রাস্তাঘাটে অনেক সরকারী আর পাবলিক এসেটের ক্ষতিসাধন হয়েছে, সেটা যদি কারও সুযোগসন্ধানী এক্সপ্লয়টেশনের কারনে হয়েছে বলে সরকার মনে করে তবে তাদেরকে গ্রেফতারের অধিকার সরকারের আছে। এর সাথে আরো যোগ করা যায় যে, সুনির্দিষ্টভাবে ছয়জনকে ধরা হয়েছে, এলোপাতাড়িভাবে নয় যেটা হয়ত সরকারের এই দাবীটাকেও জাস্টিফাই করে যে গ্রেফতারকৃতদের ব্যাপারে সরকারের কাছে সুনির্দিষ্ট অভিযোগ আছে। এতটুকু পর্যন্ত যদি ঘটত, তাহলে আমি এই গ্রেফতারের বিরুদ্ধে কিছু বলতামনা, অপেক্ষা করার পক্ষপাতি হতাম এই ভেবে যে 'কি ঘটে দেখি'।
কিন্তু, এখন যদি জিজ্ঞেস করি আসলেই কি কারফিউ দেয়ার প্রয়োজন ছিল? আজিজ মার্কেটের উপরে ফ্ল্যাটগুলোতে যেভাবে প্রতিশোধপরায়ন বীরসেনানীরা ছাত্রদের নির্বিচারে মারল, সাংবাদিকদের 'ব্লাডি সিভিলিয়ান' হিসেবে মারল, সাধারণ জনগনকে যেভাবে পিটালো যেখানে সেখানে, তাতে তাদের কোন চেহারা প্রকাশ পায়? তারা আমাদেরকে অতীতের কোন স্মৃতিগুলোকে মনে করিয়ে দিলেন? আমাদের কি আবার শুনতে হবে, 'ব্লাডি সিভিলিয়ানের দল, থাকতে হলে এদেশে এভাবে লাথিগুঁতো খেয়েই থাকতে হবে!'
ফখরুদ্দিন সরকারের যখন এমন আচরণ, তখন আমি কিভাবে ভরসা করব যে নাশকতার দায়ে যাদের গ্রেফতার করা হলো তাদের উপর অবিচার করা হবেনা?
নির্দ্বিধায় এখন যেটা বলা যায় তা হলো, ছোট্ট এই একটি ঘটনা, অর্থাৎ, কারফিউ জারি আর তার সাথে সাধারন মানুষ, ছাত্রদেরকে নির্বিচারে নির্যাতন -- এটা ফখরুদ্দিন সরকারকে অবশ্যই ২১শে আগস্টের আগে আর পরে দুটো ভিন্ন চেহারায় উপস্থাপিত করেছে।
তার চেয়েও বড় সত্য হলো, ২১শে আগস্টের আগের চেহারায় সম্ভবতঃ ফিরে যাবার আর কোন পথ তাদের খোলা নেই, তাদের যেকোন পদক্ষেপকেই, সেটা ভলো হোক খারাপ হোক, এখন প্রশ্নবিদ্ধ করার একটা সুযোগ তারা তৈরী করে দিলো।
তবে ব্যাক্তিগতভাবে এখন আমার সবচেয়ে বড় যে মাথাব্যাথা, তা হলো এখন আমরা কি করব?


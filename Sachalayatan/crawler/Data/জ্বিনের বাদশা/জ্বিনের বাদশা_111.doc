দেশের বর্তমান অবস্থা : একটু ভিন্ন আঙ্গিক থেকে ৪ (শেষ পর্ব)



১.
আগের তিনপর্বের আলোচনার সারসংক্ষেপকে এভাবে প্রকাশ করা যায়:
ছোট্ট একটা ঘটনাকে কেন্দ্র করে সেনাশাসনের বিরুদ্ধে ছাত্রসমাজের যে প্রতিবাদ ফুঁসে উঠেছিল, আপাতঃ ত্বরিৎ-সিদ্ধান্তে সেটার নিষ্পত্তি করতে পারলেও, আমলাতান্ত্রিক নাকউঁচু মনোভাবের করণে সরকার সেই নিষ্পত্তির ফল খেতে পারেনি;
রাজনৈতিক দলেরা সুযোগের সদ্ব্যবহার করে ফেললে, সেটাও সরকার ঠিকভাবে সামাল দিতে পারেনি, কারফিউ দিয়েছে, ছাত্র-সাংবাদিক-আমজনতাকে বেধড়ক পিটিয়েছে, কয়েকজন বিশ্ববিদ্যালয় শিক্ষককে গ্রেফতার করেছে, যেন তারাই সবকিছুর হোতা, আর তার চেয়েও বড় ব্যাপার ৮০ হাজার লোকের নামে মামলা করে কার্যতঃ বন্দুকের নল নিজের মুখে ঢুকিয়ে ট্রিগার টিপে দিয়েছে কিছু না বুঝেই।
এখন, এরা মানে সরকার করবে কি?
আমরা মানে জনগন চাইব কি?
আমাদের জন্য সবচেয়ে সহজ আর স্বতঃষ্ফুর্ত সমাধান হলো, সরকারের পদত্যাগ, অথবা সেনাবাহিনী প্রধানের অপসারণ। পুরোপুরি অসম্ভব দুটো সল্যুশন, কারণ, পর্দার আড়ালে সেনাশাসিত সরকারের সরকারপ্রধানকে কে সরাবে? আর এই সরকার নিজেরাই পদত্যাগ করলে যে শূন্যতা সৃষ্টি হবে সেটা কিভাবে পূরণ হবে? জাতীয় সরকার দিয়ে? তার নিশ্চয়তা কে দেবে? 
একটা আন্দোলন, সাধারণত গণআন্দোলনের পর যখন জনতার বিজয় হয়, তখন একটা শূন্যতা তৈরী হয়; আমজনতা তো আর ক্ষমতা নেবেনা; সেখানে আমাদের ইতিহাস বলে মধ্যস্থতার জন্য আমরা সেনাবাহিনীর কাছে যাই; কাজেই এই সরকার পড়লেও নতুন যেটা গঠিত হবে তার মধ্যস্থতাতেও সেনাবাহিনীই আসবে, কারণ আর বাকী যে একটা অপশন ছিল সেটা অনেক আগেই পঁচে দুর্গন্ধ ছড়াচ্ছে, সেটা হলো প্রেসিডেন্ট ইয়াজুদ্দিনের মধ্যস্থতা। তার নোংরামি বা নপুংশকতা, যেটাই হোক, তারই ফলাফল বর্তমান সংকটাপন্ন বাংলাদেশ।
২.
এখন আরো যে সমাধানগুলো আমরা ভাবতে পারি, সেগুলোর একটি হলো তাড়াতাড়ি নির্বাচন ঘোষনা দেয়া। এখানে সম্ভবতঃ জরুরী অবস্থাকে উঠানো যাবেনা, কারণ তাহলে বিরাট সাংবিধানিক শূন্যতা সৃষ্টি হয়ে যাবে। জরুরী অবস্থা নিজেই ৯০ দিনের বেশী থাকতে পারেনা বলেই জানি (আমি রাষ্ট্রবিজ্ঞান এক্সপার্ট নই, শোনা কথা বা পত্রিকায় পড়া কথা লিখছি, ভুল হলে পাঠক ধরিয়ে দেবেন), তো জরুরী অবস্থা আইনের আওতায়ও সরকার আসলে থাকতে পারেনা, যদিও কোনরকম আইনি মারপ্যাচ ব্যবহার করেই তারা আসন জুড়ে বসে আছে। জরুরী অবস্থা উঠিয়ে দিলে পুরোটাই সাংবিধানিক শূন্যতায় পর্যবসিত হয়, কারণ বি.এন.পি সরকার চলে যাবার পর ৯০ দিন অনেক আগেই পার হয়ে গেছে, পরপর দুটো তত্বাবধায়ক সরকার আসতে পারেকিনা সেবিষয়ে সুনির্দিষ্ট আইন আছে বলে আমার জানা নেই।
কাজেই সংবিধানের কাছে গেলে আমরা শূণ্যতা ছাড়া কোন সমাধান মনে হয় এই মুহূর্তে পাচ্ছিনা, তখন, 'সংবিধানের জন্য মানুষ নয়, বরং মানুষের জন্য সংবিধান' বলেই আমাদের দৃশ্যতঃ সবচেয়ে বাস্তবসম্মত সমাধানটা নিতে হবে।
কাজেই তাড়াতাড়ি নির্বাচন ঘোষনা দিই বা দেরীতে ঘোষনা দিই, কোনটাই সংবিধানের আওতায় আইনসঙ্গত হয়না, সেখানে যেকোন একটাকে বেছে নিয়ে পরবর্তী সংসদ বসার পর বর্তমানের সংবিধানের আওতার বাহিরের ঘটনাবলীকে হালাল করে নিতে হবে, এছাড়া দৃশ্যতঃ আর কোন উপায় আমি দেখিনা।
এখন তাহলে আমরা খুব দ্রুত নির্বাচন চাইব, নাকি বর্তমান সরকার যে প্রতিশ্রুতি দিয়েছিল যে "ভোটার লিস্ট আপডেট করে, ভোটার আই.ডি কার্ড প্রণয়ন করে যতদূর সম্ভব পরিচ্ছন্ন একটি নির্বাচন উপহার দেবে", সেটার ন্য অপেক্ষা করব?
যেটাই করি, আমরা অলরেডী সংবিধানের আওতার বাইরে কাজ করছি, এবং পরবর্তী সংসদে সেটাকে হালাল করে নিতে হবে -- একথাটি আবারও বলছি। এখানে আমরা আসলেই নিরূপায়।
তাহলে দেখতে হবে কোনটা আমাদের জন্য বেশী লাভজনক।
৩.
"২২শে জানুয়ারীর ভোট হলে কি সর্বনাশটাই না হতো!" এটা সবাই ভেবছেন, এখনও ভাবছেন, এবং ভাববেনও ভবিষ্যতে। সেখানে দুটো কারণ আছে,
প্রথমতঃ বি.এন.পি ক্ষমতায় গেলে সেই জোটিয় দুঃশাসন, এক রাজপুত্রের ঘোড়ার দাবড়ানি চলত সারা দেশজুড়ে, সঙ্গে তার 'সান্কোপাঞ্জা'রা তো আছেনই! দ্বিতীয়তঃ, এমন নির্বিচারে ক্ষমতায় আসলে তাদের ভিত থাকে দূর্বল, রাজনৈতিক অভিজ্ঞতাসম্পন্ন আওয়ামী লীগ নিশ্চয়ই থেমে থাকতনা, হরতাল-অবরোধ-জ্বালাও-পোড়াও চলতই সরকার পতনের জন্য। হার্ডলাইনে যেত সরকার, হার্ডলাইনে যেত বিরোধীপক্ষ, দেশে বিরাজ করত ২২শে আগস্ট প্রতিদিনই।
এখন কথা হলো, খুব দ্রুত নির্বাচন ডেকে বর্তমান সরকার যদি দায়সারাভাবেই সব শেষ করে দেয়, তাহলে কি ২২শে জানুয়ারী বি.এন.পি ক্ষমতায় আসলে ক্ষম্তাসীনদের যে দৌরাত্ন্য থাকত সেটা কম হবে?
হয়ত, নির্বাচিত সরকারের ভিত শক্ত থাকে বলে বিরোধীপক্ষ নড়েচড়ে বসবে দেরীতে, তবে তাতে কি খুব একটা বদল হবে দেশের?
যারা ক্ষমতায় আসবে তারা কি ভাববেনা যে এমন ক্রিটিকাল সিচুয়েশন পেরিয়েও যখন আমরা মানে সাবেক রাজনৈতিক দুর্বৃত্তরাই ক্ষমতায় এসেছি, তখন আর চিন্তা কি? আমরা যাই করি, জনগন আমাদের কাছেই আসবে -- তারা কতটা ক্ষমতাদাম্ভিক হবে সেটা কল্পনার দাবী রাখে।
বাংলাদেশের রাজনৈতিক অঙ্গনে একটা পরিশোধন অবশ্যই কাম্য।
৪.
এখন এই সরকার যদি লম্বাসময় ধরে ক্ষমতায় থাকে তাহলে তারা কি আসলেই দেশের রাজনৈতিক অঙ্গনে একটা র‌্যাডিকাল চেইঞ্জ আনতে পারবে?
র‌্যাডিকাল চেইঞ্জটা দরকার এইজন্য যে, এখানে একটা বিপ্লব দরকার। আমাদের রাজনৈতিক সংস্কৃতি দিনে দিনে সামান্যতম অগ্রগতিও দেখাচ্ছিলনা যে একে প্রকৃতির নিয়মে যেতে দেয়াটা স্বাভাবিক ছিল, বরং পঁচন ধরার হারটা এতই ভয়াবহ ছিল যে একটা হার্ডব্রেক দরকার ছিল, এবং তার সাথে একটা ইউটার্ণের চেষ্টা।
যদিও এবিষয়ে অধিকাংশেই আমার সাথে দ্বিমত করবেন, তবুও আমি মনে করি "মাইনাস টু" একটা ইউটার্নের পোটেনশিয়াল রাখে। বাংলাদেশের রাজনীতিকে একনায়কতান্ত্রিকতার দিকে নিয়ে যাচ্ছিল দুজন মানুষ, তাঁরা কাউকে পরোয়া করেননা, তাঁরা নিজেদের ঈশ্বরের কাছাকাছি ভাবেন, গণতন্ত্রের নামে তাঁরা দলের ভেতর একটা গণতান্ত্রিক নির্বাচন আয়োজন করতে পারেননা, শুধু তাই না, পরিবারতন্ত্র প্রচলনের জন্য যাবতীয় ব্যবস্থা তারা করে রাখেন, যেজন্য, দীর্ঘদিন পোড়খাওয়া নেতারা প্রতিস্থাপিত হন বিমানবন্দরের চাঁদাবাজ ছিঁচকের কাছে, যেজন্য সাহারা খাতুন, মাখন, পল্টু এরা হারিয়ে গেছেন এদেশের রাজনীতি থেকে।
এখানে আমরা যদি সময় আসলে হবে ভেবে চুপ থাকি, আমি কোন আশা দেখিনা, কারন গ্র্যাজুয়াল আপরাইজিংয়ের কোন লক্ষণ তারা রাখেননি। তখণ  একটাই দাবী থাকে যে রাজনৈতিক অঙ্গনে বিপ্লব। এদেশের দুই টপ একনায়কের ঠিক নিচেই যেসব দীর্ঘদিন রাজনীতিতে জড়িত সিনিয়ার নেতারা থাকেন, তাদের দিকটাও আমাদের দেখতে হবে। খালেদা জিয়ার পুত্র সেদিন রাজনীতিতে আসা তারেক রহমান যখন দলীয় সভায় দলের এতদিনকার মহাসচিবকে মৃত্যুর ভয় দেখায়, পিস্তল হাতে তেড়ে যায়, তখন এটুকু বুঝতে হবে যে দলটায় সংস্কার দরকার।
একই কথা শেখ হাসিনার ক্ষেত্রেও খাটে, তার সিনিয়র নেতারা মাঝেমাঝে মুখ ফসকে যেটুকু বলে ফেলেন, অভিমান থেকে যেটুকু বলে ফেলেন, তাঁর বিরুদ্ধে কিছু বললে যখন মুকুল বোসকে পা ধরে মাফ চাইতে হয়, তখন আমরা টের পাই যা দলটায় সংস্কার দরকার। আমাদের সামন্তপুজারী মনোভাব হয়ত আমাদের এভাবে ভাবতে সাহায্য করে, 'খালেদা জিয়া না উঠালে মান্নান ভুঁইয়া আজ কোথায় থাকত', কিন্তু মুদ্রার অন্যপাশও আছে, মান্নান ভুঁইয়া, অগুনতি কর্মীরা কাজ করে বলেই খালেদা জিয়া ওখানে আছেন বা ছিলেন।
কাজেই ব্যাক্তিপুজা না করে সাংগঠনিক দৃষ্টিভঙ্গি থেকে দেখার প্রয়োজন আসছে।
রাজনৈতিক দলগুলো যখন এই সংস্কারের প্রয়োজনীয়তা অনুভব করছে, তখন তআদের কিছু সময় লাগবে সেটা স্বাভাবিক। ব্যাক্তিগতভাবে সেই সময় দেয়ার পক্ষে আমি। 
তদুপরি আসে তৃতীয় শক্তির কথা, খালেদা-হাসিনা যতদিন বি.এন.পি-আওয়ামীলীগ জুড়ে বসে থাকবেন ততদিন সে সম্ভাবনা খুব কম। ড. ইউনুসই তার প্রমাণ, তাঁকে জিজ্ঞেস করা হয়েছিল কেন রাজনীতিতে আসার সিদ্ধান্ত বাতিল করলেন? তাঁর উত্তর ছিল যাদেরকে তি আশা করেছিলেন তারা সাড়া দেননি, নিরুৎসাহিত করেছেন। খালেদা বা হাসিনা -- তাঁরা দুজনেই অন্ধ করে রাখার জন্য বড় ছাতা, কারণ তারাই জনসমর্থন দ্বারা পরীক্ষিত। কিন্তু একই সাথে তাঁরা সেই সম্মান ধরে রাখতে ব্যর্থ। কিন্তু সমস্যা হলে জনগনকে সেটা বোঝানো কঠিন, তাই এখানে কিছু কৃত্রিম ইন্টারফিয়ারেন্স আসলেও আমি মনে করি সেটা ভবিষ্যতের সরকারের জন্য মঙ্গলজনক হবে।
সে হিসেবে বর্তমান সরকারকে তাদের ঘোষিত ২০০৮ এর শেষ পর্যন্ত সময় দেয়া যায়, তবে,
তারা যে আসলেই কোরেশী মার্কা নিজেদের পছন্দের কিছু লোককে বসাবেনা তার গ্যারান্টি কি?
তাদের বিরুদ্ধে জামাত-ঘেঁষা যে অভিযোগ এসেছে সেটা কি উড়িয়ে দেয়ার মতো?
তারা যে আসলেই রাজনৈতিক শোধন করবে, একটা  সুষ্ঠু নির্বাচনের মাধ্যমে নতুন একটা রাজনৈতিক সংস্কার তৈরীর প্লাটফর্ম গড়ে দেবে, তার গ্যারান্টি কি?  
৫.
উপরের প্রথম দুটি প্রশ্নে আমি তেমন সনস্যা দেখছিনা কারণ তাদের বিরুদ্ধে এদুটি অভিযোগের কোনটাই আমি কিনছিনা। কেন?
কাঁধে বন্দুক রাখতে হলে কোরেশী কেন, যেকারও কাঁধেই তারা বন্দুক রেখে ক্ষমতায় আনতে পারে। এমনকি হাসিনা-খালেদাও। বরং সেটাই তাদের জন্য সবচেয়ে সহজ সমাধান। খুব খেলো কথা হয়ে যেতে পারে, তবে আমার ধারনা, শেখ হাসিনা বা খালেদা জিয়া দুজনেই এতটাই ক্ষমতালোভী যে সেনাবাহিনী অফার দিলে সাথে সাথে লুফে নেবে।
এখন চয়েস হিসেবে হাসিনা বা খালেদা কোরেশীর চেয়ে কোনদিকে সেনাবাহিনীর জন্য সুবিধাজনক?
অবশ্যই, নির্বাচনপরবর্তী যে আন্দোলন হবে সেখানে। কোরেশীকে চুজ করা মানে বিএনপি-লীগ দুটোকেই শত্রু বানানো।
জামাত-ঘেঁষা ব্যাপারটা কিনছিনা এজন্য যে জামাতীরা অলরেডী মাঠপর্যায়ে প্রচার শুরু করেছে যে এই সরকার আমেরিকা-ভারতের আজ্ঞাবহ সরকার।
আর আমার ধারনা, সরকার জানে জামাত বিগডিল না, নিজামীকে গ্রেফতার করলে দেশের রাজনৈতিক অঙ্গন যতটা স্ট্রাইক খাবে, জলিলকে গ্রেফতার করলে টারচেয়ে অনেক বেশী খাবে।
তবে আমার ধারনা, জামাতীরা পার পাবেনা।
আরো বলা যায়, এরশাদ গংকেও ধরচেনা, কর্ণেল অলির বিরুদ্ধে পাঁচকোটিটাকা নির্বাচনী ঘুষের অভিযোগ এসেছে, তাকেও ধরছেনা।
আমি মনে করি, সরকার আপাততঃ আওয়ামীলীগ আর বিএনপির দিকে মনোযোগ দিচ্ছে।
মূলপ্রশ্ন হলো উপরের তৃতীয় প্রশ্নটা, তখনই চিন্তা করতে হয়,
আসলে সরকারের সদিচ্ছা আছে কতটুকু?
তারা কি এমন একটা ইমেজ গ্রহন করতে বসেছে যেখানে মানুষ এখন তাদের অবিশ্বাস করতে শুরু করেছে?
হ্যাঁ, আমার ধারনা কারফিউ প্রয়োগের সাথেসাথেই তারা মানুষের অবিশ্বাসের আগুনে ঘি ঢেলে দিয়েছে। সে আগুন নেভানো কঠিন তবে বিশ্বাস আবার অর্জন করতে হলে সরকারকে কতগুলো ত্বরিৎ পদক্ষেপ নিতে হবে। এগুলো এজন্যই নিতে হবে যাতে মানুষ বোঝে যে সরকার আসলেই
(১) একটা নির্বাচনের ব্যাপারে আন্তরিক, এবং একই সাথে
(২) তারা কোন দলের প্রতি পক্ষপাতি না।
খুব দ্রুত সরকারের এব্যাপারে আস্থা অর্জন করতে হবে, নাহলে তাদেরকে চিরাচরিত সামরিক শাসক হিসেবে ভাবা ছাড়া আর কোন গত্যন্তর নেই।
উপরের (১) আর (২) এর জন্য আমি অতিসতৃ সরকারকে দুটো বিষয়ে অনুরোধ জানাই
(আমি জানি অনেকেই (২)এরব্যাপারে আমার সাথে একমত হবেননা, তবে সরকারের রিস্কটা নেয়া উচিত,কারণ মুদ্রার অন্যপাশেও মুদ্রার মান লেখা থাকে)
(১) খুব দ্রুত নির্বাচনের ঘোষনা, স্পষ্টভাবে তাদের সংস্কারের টাইমলাইন, ঘোষনা দিতে হবে 
(২) খুব শিগগিরই খালেদা জিয়াকে গ্রেফতার করতে হবে, তার বিরুদ্ধে মামলার অভাব হবেনা বলেই মনে করি
তবে, এই সরকার যদি (আমিই মনে হয় এদের ব্যাপারে এখনও কিছুটা আশাবাদী) যুদ্ধাপরাধীদের বিচার শুরু করে, তাহলে তারা নির্দ্বিধায় সংস্কার মিশন শেষ করতে পারবে, যদি তাদের আসলেই সংস্কারের সদিচ্ছা থাকে।
আশা করি, পুরোটাই ধারনা করা যাবে আগামী একমাসে সরকারের গৃহীত কার্যকলাপের উপর।


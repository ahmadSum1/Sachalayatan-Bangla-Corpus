প্রসঙ্গ সমকামিতা: কয়েকটি প্রশ্ন



চিন্তার প্রগতিশীলতা আর কর্মের প্রগতিশীলতার সংঘর্ষ
লেখাটার জন্য একটা সাবটাইটেলের প্রয়োজন ছিলো, সেটাই উপরের গাঢ় অক্ষরে লেখা। এই পোস্টে আসলে সমকামিতাকে পটভূমি ধরে চিন্তার সুশীলতা আর কর্মের সুশীলতার মাঝে পার্থক্য থাকতে পারে কিনা সেটা নিয়ে কিছু "ফুড ফর থটস" সবার সাথে শেয়ার করতে চাই।
সাবটাইটেল থেকেই বোঝার কথা, তাও পরিস্কার করেই বলি, যখন কোন বিতর্কিত বিষয়ে আপনার মতামত চাওয়া হয়, তখন খুব সহজেই প্রগতিশীলতার মানদন্ডে মেইনস্ট্রিমে থাকা মতের পক্ষে বলে দিয়ে নিজেকে একটা অবস্থানে তুলে ধরা যায়। কিন্তু কার্যক্ষেত্রে আমরা সেটা কতটা মানি, সেই প্রশ্নটা আসলেই থেকে যায়। যেমন, আমাদের জাপান প্রবাসীদের একটা উদাহরণ দিতে পারি, যেখানে কোন আড্ডায় দেখা যাচ্ছে আমরা সবাই দূর্ণীতির বিরোধিতা করছি, দেশের দূর্ণীতিবাজ অফিসারদের কিভাবে শাস্তি দিলে কতটা লাভ হবে সেসব নিয়ে বিরাট জটিল সব তত্ব দাঁড় করিয়ে ফেলছি, অথচ অনেকেই বছরের পর বছর দেশ থেকে দুই নম্বরী উপায়ে ড্রাইভিং লাইসেন্স এনে গাড়ী মেইনটেইন করছি; কারণ এদেশে লাইসেন্স নেয়া অনেক ঝামেলা, সবচেয়ে ঝামেলাবিহীন উপায় হলো লাখ তিনেক ইয়েন (দুলাখ টাকার মতো) খরচ করে ড্রাইভিং স্কুলে ভর্তি হওয়া, কিন্তু আজাইরা খরচ করবে কে?অথবা আরেকটু সার্বজনীন উদাহরণ দেয়া যায়, যেমন ধরুন কোন ধর্ষনের কাহিনী আসল খবরে, আপনার পাশের কেউ কষ্টের সুরেই বলে উঠলো "মেয়েটার মান-ইজ্জত সব গেছে", আর সেটা শুনে আপনি বেশ প্রগতিশীল একটা টোনে বলতেই পারেন, "মান-ইজ্জত শেষ হবার কি আছে? মেয়েটার প্রতি সমাজের এই দৃষ্টিভঙ্গি!! এগুলোই দায়ী ....ব্লা ব্লা ব্লা"। কিন্তু একটু ঠান্ডা মাথায় ভাবলে, এভাবে বলা সহজই, কিন্তু বিয়ের পাত্র-পাত্রী পছন্দ-টছন্দ হবার পর যদি জানা যায় পাত্রী বছর পাঁচেক আগে ধর্ষিত হয়েছিলো --- কজন পিছিয়ে পড়বেনা?
তো, এটাই হলো চিন্তা আর কাজের ক্ষেত্রে প্রগতিশীলতার পার্থক্য। যে লোকটি ভুয়া লাইসেন্স আনাবেন বা যে লোকটি "ধর্ষিতা" শুনে বিয়ের সন্মন্ধ ভেঙে দেবেন, তাঁকেই দেখা যাবে যে বিতর্কে আকাশ-বাতাস কাঁপিয়ে দূর্ণীতির বিরুদ্ধে, ধর্ষনের সাপেক্ষে সমাজের অবস্থানের বিরুদ্ধে প্রাণপণ তর্ক করে যাচ্ছেন। ব্যাপারটা এমন না যে তিনি ভন্ড, ব্যাপারটা এমন না যে তিনি আসলেই যা বলছেন তা ভাবছেননা। আসলে এটাই মানুষের জন্য খুব স্বাভাবিক, নিজেকে সে সমাজের জেনারেল টেন্ডেন্সীর সাপেক্ষে একটু স্পেশালিটি দিতে চায়, হয়তোব।
এখন আসি সমকামিতা প্রসঙ্গে। সমকামিতা এখনকার সমাজে একটা হট টপিক, নিঃসন্দেহে। আমাদের দেশে এখনও ব্যাপারটাকে নিচু চোখে, হাস্যকর চোখে ("ফালতু" টাইপের শব্দ) দেখা হয়, তবে উন্নত বিশ্বের ট্রেন্ডটা এখন অন্যরকম। প্রায় অনেক দেশেই সমকামিতাকে মেনে নেয়া হয়েছে, প্রকাশ্যে নিজের সমকামিতার কথা বলতে সেখানে আর বাঁধা নেই। বিষমকামীদেরও একটা বিশাল অংশ সমকামীদের অধিকারের পক্ষে কথা বলছেন। আশা করা যায় যে অদূর ভবিষ্যতেই সমকামীদের অধিকার নিয়ে কোন বিতর্কই থাকবেনা, এবং এটাও আশা করে যায় অদূরভবিষ্যতকে আরেকটু দূরে ঠেলে দেখলে, সেখানে দেখা যাবে যে, বাংলাদেশের মতো গ্লোবাল স্ট্যান্ডার্ডে পিছিয়ে পড়া সমাজেও বিষয়গুলো খাপ খেয়ে গেছে। ইনফরমেশন টেকনোলজীর এক্সপোনেনশিয়াল অগ্রগতির সাথে সাথে সমাজের পরিবর্তনও একটা সেমি-এক্সপোনেনশিয়াল বেগ পাচ্ছে -- বলা যায়।
এটা এখন প্রমাণিত যে সমকামিতা মানুষের একটা প্রাকৃতিক প্রবৃত্তি। আমেরিকার পুরুষদের উপর চালিত জরিপে দেখা যায় যে ১০% পুরুষ ১৫ থেকে ৬০ এর মধ্যে কমপক্ষে ৩ বছরকাল সমকামিতার মধ্য দিয়ে গেছে, এবং ইংল্যান্ড/জার্মানী/আমেরিকান পুরুষদের উপর চালিত আরেকটি গবেষণায় দেখা গেছে যে, ২% থেকে ৫% এর মতো পুরুষেরা সারাজীবন সমকামী ছিলেন/আছেন। মেয়েদের হারটা পুরুষের চেয়ে কিছু কম। সব মিলিয়ে আমরা ধরে নিই যে ৩% পুরুষ আর ২% মহিলা প্রাকৃতিকভাবে সমকামী। মানে গড়ে প্রতি ৪০ জন মানুষের মধ্যে একজন সমকামী। সচলেও ৩০০ জন সদস্য থাকলে অন্ততঃ ৭/৮ জন থাকার কথা, যারা সমকামী।
এখন কয়েকটা প্রশ্ন, যতদূর সম্ভব একদম আপনার নিজের সিনারিও ভেবে উত্তরটা ভাবুন।
প্রথম প্রশ্ন: 
ধরুন আপনার সন্তানটির মধ্যে সমকামিতার লক্ষণ দেখতে পেলেন। আপনি কি এটাকে একটা সমস্যা হিসেবে নেবেন? মন খারাপ করবেন?তাকে বাঁধা দেবেন? অথবা কোন রকম থেরাপি (সায়েন্টিফিক/সোশ্যাল/রিলিজিয়াস) নেয়াতে উৎসাহিত করবেন?
দ্বিতীয়প্রশ্ন:
আপনি যদি উন্নত দেশে প্রবাসী হন, তাহলে হয়ত সামাজিক কারণে আপনার সন্তানটির নিজের সমকামিতা উপভোগের সম্ভাবনা বেশী, যেটা ভবিষ্যতে আপনার পরিবার, বন্ধুবান্ধব সবাই জানবেন। আপনি কি করবেন? দেশে শিফট করার কথা ভাববেন?
তৃতীয় প্রশ্ন:
আপনি যদি এখন দেশে থেকে থাকেন, এবং ভাবেন যে সন্তানকে তার নিজের পথে বাঁধা দেবেননা,  তাহলে কি সমাজের কাছে মুখ রক্ষা করতে বিদেশের সেটল হবার চেষ্টা করবেন, না সমাজে থেকে ফাইট করবেন?
আবার একটু আলোচনায় আসি, উপরে উল্লিখিত প্রাকৃতিক সমকামিতা বলতে মূলতঃ এটাই বোঝায় যে এরা জন্মগতভাবেই সমকামী। মানে এদের জেনেটিক কোডেরই কোথাও সমকামিতার একটা ফাংশন ঢোকানো আছে। তাছাড়া ইমোশোনাল, সাইকোলজিকাল সমকামিতাও আছে, তবে সম্ভবতঃ সেটার শতকরা হার অনেক কম। এখন খেয়াল করুন, জেনেটিক্সের উপর রিসার্চ যেভাবে এগুচ্ছে তাতে আর খুব বেশী একটা সময় লাগবেনা যে জন্মের পরই বাচ্চার জিন/ডিএনএ পরীক্ষা করে বলে দেয়া যাবে যে তার সমকামী/বিষমকামী হবার চান্স কতটুকু। আবার হয়তো জেনেটিক ট্রিটমেন্টের মাধ্যমে ১০০ ভাগ বিষমকামীও করে ফেলা যাবে অদূরভবিষ্যতেই। এখন আরেকটা প্রশ্নে আসি:
চতুর্থ প্রশ্ন:
ধরুন চিকিৎসাবিজ্ঞানের সেরকম উন্নতির সময়ে আপনার সন্তানটি জন্মালো, আর জন্মের পর ডায়াগনোসিস করে দেখা গেলো যে শিশুটি সমকামী হবে। কিন্তু চাইলে জেনেটিক চিকিৎসার মাধ্যমে খুব সহজে এবং কম খরচে বাচ্চাটিকে বিষমকামী করে ফেলা যাবে। আপনি কি করবেন? চিকিৎসা করাবেন?
পাশ্চাত্যে এবং মোটামুটি সারা পৃথিবীতেই এখন যে ট্রেন্ড, তাতে বলা যায় যে আর বছর দশ-বিশেকের মধ্যে হয়ত সারা পৃথিবীতেই সমকামীরা নিজেদের ইচ্ছে মতো কোন ডিসক্রিমিনেশন ছাড়াই সমাজে ঘোরাফেরা করতে পারবেন। অর্থাৎ এখন পর্যন্ত মানব সভ্যতার ইতিহাসে সমকামীরা যেরকম কষ্ট করে বিষমকামীর অভিনয় করে সন্তানের মাতা-পিতা হয়ে এসেছেন, সেটা কমে যাবে, অথবা একেবারে থেমে গেলেও অবাক হবার কিছু নেই। এর ফলে যেটা হতে পারে, তা হলো, নেক্সট জেনারেশনে জিনের হস্তান্তরটা সমকামীদের ক্ষেত্রে জেনারেশন বাই জেনারেশন অনেক কমে যাবে।  মানে, এটা চলতে থাকলে সময়ের সাথে সাথে একসময় সমকামীরা এক্সটিন্ট হয়ে যাবে।
যেহেতু এরকম সমস্যার সম্ভাবনা দেখা দিতে পারে, কাজেই প্রাকৃতিকভাবেই সমকামী মানুষেরা হয়ত চাইবেন অন্ততঃ নিজের বংশধর রেখে যেতে। যেটা প্রকাশ পাবে ভবিষ্যতে তাঁদের নিজ সন্তানের প্রতি এফিনিটি থেকে, অর্থাৎ সমাজে সমকামীদের নিজ সন্তান তৈরীর একটা চল শুরু হতে পারে। সেটা যেহেতু নিজের পার্টনারের মাধ্যমে সম্ভব না, সেহেতু, স্পার্ম ব্যাংকে ডোনেশন-লোন দুটোই হয়ত তারা করতে চাইবেন।   
পঞ্চম প্রশ্ন (ছেলেদের জন্যে):
ধরুন আপনি স্পার্ম ডোনার। আপনি জানলেন যে একজন লেসবিয়ান মহিলা আপনার স্পার্ম নিতে চাচ্ছেন ব্যাংক থেকে, আপনার অনুমতি প্রয়োজন। অনুমতি দেবেন?
ষষ্ঠ প্রশ্ন (মেয়েদের জন্যে):
ধরুন আপনি স্পার্ম লোন নেবেন। যার স্পার্ম নেবেন তাঁর প্রোফাইলের সবকিছু পছন্দ হলো, কিন্তু শেষে জানলেন যে ভদ্রলোক একজন গ্যে। আপনি কি করবেন?
বিঃ দ্রঃ
সমকামিতা নিয়ে আমার পড়াশোনা সীমিত ;)। জেনেটিক্স/ ডিএনএ এসব নিয়ে আরো সীমিত। হয়তো আমি যেভাবে ভাবছি বাস্তবে জেনেটিক্সের মাধ্যমে সেক্সুয়াল ওরিয়েন্টেশন নিয়ন্ত্রণ অত সহজ নাও হতে পারে। তাও, উপরের সম্ভাবনাগুলোকে কল্পকাহিনী ভেবে হলেও নিজের উত্তরগুলো যাচাই করুন।
[নিজের মতামত বলতে পারি, সমকামীদের যাবতীয় অধিকার দেয়ার পক্ষে আমি। কিন্তু উপরের প্রশ্নগুলো নিয়ে যখন ভাবতে গেলাম, বিশেষ করে নিজ সন্তানের ব্যাপারে, সত্যি বলতে কি, আমি শুধু এটাই মনে মনে ভাবলাম যে, "আমাকে যাতে কোনভাবেই এমন পরিস্থিতিতে পড়তে না হয়" -- এটা আমার একেবারে অনেস্ট অনুভূতি।] 


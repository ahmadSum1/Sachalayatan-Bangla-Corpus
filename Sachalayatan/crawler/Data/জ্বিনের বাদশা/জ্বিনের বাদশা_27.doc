পাঠকের কাঠগড়ায় মুজিব মেহদী



মুজিব মেহদীর বই, বইমেলা ২০০৯
নামের আগে "কবি" বসাবো কিনা ভাবছিলাম, তবে কারো কারো বেলা ব্যাপারটা এমন যে তাঁকে শুধু একটি পরিচয় দিয়ে বেঁধে রাখা যায়না। লেখালেখিতে বহুমুখী প্রতিভার অধিকারী তেমনি একজন সচল মুজিব মেহদী। কবিতা, গদ্য, অনুবাদ, অনুসন্ধানমূলক গ্রন্থ থেকে শুরু করে উভলিঙ্গ রচনা (এটার একটা বিশ্লেষণ এই সাক্ষাৎকারে লেখক দেবেন বলে আশা রাখি ) -- সবকিছুই তাঁর হাতে নিয়ত অত্যন্ত চমৎকারভাবে উঠে আসে। লম্বা সময় ধরে লিটলম্যাগ আন্দোলনের সাথে জড়িত ছিলেন, সম্ভবতঃ সেই অভিজ্ঞতাই লেখালেখিতে তাঁর এই সব্যসাচী রূপ সৃষ্টিতে সহায়তা করেছে (এর সত্যতাও সাক্ষাৎকারে যাচাই করে নেয়া যাবে)। 
বিশেষ করে আমাদের এই সচলায়তনে মুজিব মেহদীর জেনগল্পের অনুবাদগুলো একেকটি সুপেয় পানীয়ের মতোই উপাদেয়। 
সেই জেনগল্পের বাংলায় রূপান্তর নিয়ে এবার বইমেলায় এসেছে তাঁর সুদৃশ্য প্রচ্ছদের বইটি, "সটোরি লাভের গল্প" (পাঠসূত্র প্রকাশনা)।
একই সাথে এবছর তাঁর কবিতার বই "চিরপুষ্প একাকী ফুটেছে" প্রকাশিত হয়েছে অ্যাডর্ন প্রকাশনা থেকে।
এর বাইরেও মুজিব মেহদীর এই সাক্ষাৎকারটি এজন্যও অনেক গুরুত্ব বহন করে যে, রোকেয়া কবীরের সাথে যৌথভাবে প্রকাশিত তাঁর অনুসন্ধানমূলক বই, "মুক্তিযুদ্ধ ও নারী" , জনৈক নীতিহীন সাংবাদিক এবং ততোধিক নীতিহীন দুই বিশ্ববিদ্যালয় উপাচার্য দ্বারা চৌর্য্যবৃত্তির শিকার হয়েছে। এ নিয়ে বইমেলায় নীরব প্রতিবাদরত মুজিব মেহদীকেও আমরা দেখেছি।
সূতরাং অনেক প্রশ্ন আসবে সচলদের কাছ থেকে এমন মানসিক প্রস্তুতি নিয়েই মুজিব মেহদী ভাইকে আমন্ত্রণ জানাই "পাঠকের কাঠগড়ায়"।
জেন আর সাতোরি
/_/_/_/_/_/_/_/_/_/_/_/_/_/_/_/_/_/_/_/
এই সিরিজের আগের পোস্ট:
১. পাঠকের কাঠগড়ায় বিপ্লব রহমান
২. পাঠকের কাঠগড়ায় কবি সুমন সুপান্থ
 

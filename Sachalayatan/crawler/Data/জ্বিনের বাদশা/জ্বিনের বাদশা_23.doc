পাঠকের কাঠগড়ায় কবি শেখ জলিল



জায়গীরনামা
কবি শেখ জলিল, সচলায়তনে অতি পরিচিত একটি নাম। আমরা সবাই ডাকি "জলিল ভাই" বলে। 
যদিও তিনি যে শুধু কবিতাই লিখেন তা না, গল্প-প্রবন্ধেও পাওয়া যায় তাঁকে, তাও সম্ভবতঃ অধিকাংশ সচলের কাছে তাঁর পরিচয় কবি হিসেবেই। অনবদ্য সব কবিতায় সমৃদ্ধ করেছেন সচলের পাতাকে।
মূলধারার লেখালেখিতে আছেন অনেকদিন ধরেই, কয়েকটি কবিতার বইও বের হয়েছে জলিল ভাইয়ের।
এবার বের হয়েছে তাঁর গদ্যের বই। গল্পও না, প্রবন্ধওনা, একেবারে সত্যকাহিনী, মানে আত্মজীবনী। তবে বইটির সবচেয়ে আকর্ষণীয় বৈশিষ্ট্য যা এর নামেও পাওয়া যাবে, তা হচ্ছে, একটি বিশেষ বিষয়ের উপর ফোকাস করেই বইটি রচিত। সেটি হলো জায়গীর জীবন।
সারা বাংলাদেশের নানান অঞ্চল থেকে আমাদের ঢাকা শহরে এসে পেশাজীবি যে শ্রেনীটি গড়ে উঠেছে গত কয়েক দশকে, তাঁদের একটি প্রজন্মের অনেকেই এই "জায়গীর" অভিজ্ঞতায় আলোকিত। পড়াশোনায় সম্ভাবনাময় ছেলেদের ভবিষ্যত গড়ে তোলার জন্য এ এক অনন্য ব্যবস্থা গড়ে উঠেছিলো এ দেশের গ্রামে আর মফস্বলগুলোতে, যা পঞ্চাশ থেকে সত্তর আশির দশক পর্যন্ত এদেশের মানুষের সমাজসচেতনতার একটা জ্বলন্ত উদাহরণ হয়ে বেঁচে থাকবে। সেই উদাহরণকে বাঁচিয়ে রাখতেই হয়তোবা, জলিল ভাই এবারের বইটি নিয়ে এসেছেন সেই জায়গীরজীবনের কথা নিয়ে। এর কিছু অংশ আমরা সচলায়তনে প্রকাশিত হতে দেখেছি,পড়ে বুঝেছি কোনরকম কাটাছেঁড়া না করে একেবারে অকপট সত্য বলার ভঙ্গিতে এগিয়েছেন লেখক। যাঁরা বইটি পুরো পড়েছেন, তাঁরা নিশ্চয়ই আরো ভালোভাবে এই রস আস্বাদন করতে পেরেছেন।
নিশ্চয়ই জলিল ভাইয়ের জায়গীর জীবন, বইটি লেখার অনুপ্রেরণা, পাঠপ্রতিক্রিয়া আর পাঠপরবর্তী কৌতুহল -- এরকম নানান বিষয়ে আমরা পাঠকেরা কথা বলতে চাইবো জলিল ভাইয়ের সাথে।
সে সুযোগটা নেবার জন্যই আমন্ত্রণ জানাই, পাঠকের কাঠগড়ায় কবি শেখ জলিলকে। 
_/_/_/_/_/_/_/_/_/_/_/_/_/_/_/_/_/_/_/_/_/_/
এই সিরিজের আগের পোস্ট:
১. পাঠকের কাঠগড়ায় বিপ্লব রহমান
২. পাঠকের কাঠগড়ায় কবি সুমন সুপান্থ
৩. পাঠকের কাঠগড়ায় মুজিব মেহদী
৪. পাঠকের কাঠগড়ায় সামরান হুদা, আমাদের শ্যাজাদি
৫. পাঠকের কাঠগড়ায় ব্লগার মোরশেদ ভাই
 

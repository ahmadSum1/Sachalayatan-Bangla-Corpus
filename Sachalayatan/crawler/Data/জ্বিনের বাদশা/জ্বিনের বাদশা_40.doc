সাইন্টিস্ট গগাবাবুর ছড়া 



ব্লগার অনিকেতের ছড়াটা দেখে সেদিন একটু একটু মাথায় খেলছিলো একটা প্যাঁচানো ছড়া বানানোর উপকরণ, মেলাতে পারছিলামনা বলে আর দেয়া হয়নি সেদিন। আজ শিমুল/গোধূলীর "শান্টিং"য়ে ভাবলাম, নাহ্, আর কতকাল? এবার কিছু একটা লিখতেই হবে ;)। সেই জেদের ফলাফল, বারো লাইনের এক আবজাব ছড়া। সামান্য প্যাঁচ আছে, ঠিকমতো চোখ বুলালেই ধরে ফেলতে পারবেন কোথায় প্যাঁচটা; 
সাইন্টিস্ট গগাবাবুর ছড়া 
====================
নিউটন উট হলে, আইনস্টাইন নস্টা,
উই পোকা ডারউইন, "বলে, নেই স্রষ্টা!"
কোপারনিকাস তুমি পারনি তো বুঝতে,
কলি হাতে ফ্রাংকলিন কাকে গ্যাছে খুঁজতে।
লিলি নাম জপে গ্যালিলিওটার দিন যায়,
কেপলারও পলাদির প্রেমে পড়ে খাবি খায়।
যেন-তেন বলে, সততেনবোস, কত আর,
গদীতে যে জগদীশ, রেখেছো কি খোঁজ তার?
"দুসসালা" বলে আবদুস সালামের হাঁক,
ইবনেসিনাটা শুধু বনে যেতে চায়, যাক।
লেজ কেটে মাথা ছেঁটে বলি আর কতকাল!
বিগগানী গগাবাবু, মিটলো মনের ঝাল?


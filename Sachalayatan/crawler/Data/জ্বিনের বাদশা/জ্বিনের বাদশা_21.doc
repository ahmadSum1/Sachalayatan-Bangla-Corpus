পাঠকের কাঠগড়ায় সৈয়দ দেলগীর (আমাদের সবার প্রিয় নজু ভাই)



অন্তস্থ পৃথিবী
সম্ভবতঃ সচলায়তনের জন্মের আগে থেকেই অথবা সমসাময়িক কাল থেকেই ব্লগার সৈয়দ দেলগীরের ভক্ত আমি, ২০০৭ এ সিআরপির ভ্যালরি টেইলরকে নিয়ে লেখা "ম্যারিয়েটা, জ্যাক এবং অতঃপর ভ্যালেরী" লেখাটা পড়েই সৈয়দ দেলগীরের লেখার ভক্ত হয়ে যাই। তারপর তাঁকে আবার চেনা গেল নজরুল ইসলাম হিসেবে সচলায়তনে, লেখায়, কমেন্টে, সামাজিক উদ্যোগে আবার আসর জমানোতে -- সবকিছুতেই দারূণ সপ্রতিভ আর বৈচিত্র্যপূর্ণ অংশগ্রহন নজরুল ভাইয়ের -- আমাদের প্রিয় নজু ভাইয়ের।
সৈয়দ দেলগীর লিখেন অসাধারণ, কোন সন্দেহ নেই, তবে লেখক-পাঠকের ইন্টারচেঞ্জের অবাধ সুযোগের এই যুগে ব্যক্তি নজরুল ইসলামও কম যাননা। কখনও দেখা হয়নি, তবে বুঝতে খুব একটা কষ্ট হয়না যে অতি অল্প সময়েই মানুষের মন জয় করে ফেলেন তিনি। ব্লগিংয়ের সফল প্রচলনের মাধ্যমে ইন্টেরাকটিভ সাহিত্যের যে নতুন সংস্কৃতির যুগে আমরা পদার্পণ করতে যাচ্ছি, সেখানে সম্ভবতঃ নজরুল ভাইয়ের মতো সুলেখক এবং একই সাথে অসম্ভব খোলামনের মানুষেরা একটি বিশেষ উল্লেখযোগ্য ভূমিকা রাখতে যাচ্ছেন। 
সচলায়তন সদস্যদের নানান মন্তব্য থেকে বোঝা যায় প্রচুর সচলেরই খুব কাছের মানুষ হয়ে উঠেছেন নজরুল ভাই, নিশ্চয়ই নজরুল ভাইয়ের বইপ্রকাশ নিয়ে তাদের জিজ্ঞাসাও প্রচুর। কাজেই আর দেরী করার কিছু নেই। তাছাড়া সৈয়দ দেলগীরের যে বইটি এবার বের হয়েছে, অন্তস্থ পৃথিবী, তা অত্যন্ত ভিন্নধর্মী বিষয় নিয়ে লেখা। এই বইটিতে সৈয়দ দেলগীর উপন্যাসের মূল চরিত্রের মনোজগতকে নিয়ে ফিকশনের রঙে খেলেছেন, যে টেন্ডেন্সীটা আমরা বাংলা সাহিত্যে খুব একটা দেখতে পাইনা। এটি নিয়েও একটা জম্পেশ আলোচনা হবে আশা করা যায়।
তাই আর দেরী নয়, পাঠকের কাঠগড়ায় ডাকি সৈয়দ দেলগীর আর নজরুল ভাই -- দুইজনকে একসাথেই।
_/_/_/_/_/_/_/_/_/_/_/_/_/_/_/_/_/_/_/_/_/_/_/
এই সিরিজের আগের পোস্ট:
১. পাঠকের কাঠগড়ায় বিপ্লব রহমান
২. পাঠকের কাঠগড়ায় কবি সুমন সুপান্থ
৩. পাঠকের কাঠগড়ায় মুজিব মেহদী
৪. পাঠকের কাঠগড়ায় সামরান হুদা, আমাদের শ্যাজাদি
৫. পাঠকের কাঠগড়ায় ব্লগার মোরশেদ ভাই
৬. পাঠকের কাঠগড়ায় কবি শেখ জলিল
৭. পাঠকের কাঠগড়ায় সুমেরু মুখোপাধ্যায় (ব্লগার কারুবাসনা) 
 

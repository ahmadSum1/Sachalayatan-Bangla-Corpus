কনগ্রাচুলেশনস! ডিয়ার বাংলাদেশ



অবশেষে বিষয়টা নিয়ে একটা পরিষ্কার ধারনা পাওয়া গেল। আমি তো ধরেই নিয়েছিলাম, রাজনৈতিক সরকারগুলো যেমন মুলো ঝুলিয়ে রেখেছে, সেই মুলো ঝুলোনো অবস্থাতেই বিষয়টা থেকে যাবে। হ্যাঁ, বিচার বিভাগের স্বাধীনতার কথাই বলছি। একটা দেশের জন্মের পর এর গলায় শক্ত করে একটা ফাঁসির রজ্জু বেঁধে দেয়া হলো যেন! তার বিচার বিভাগ স্বাধীন না!! আমি রাস্ট্রবিজ্ঞান শাস্ত্রের কিছুই জানিনা, তবে রাস্ট্রের একজন নাগরিক, একটা অংশ হিসেবে সবসময়েই মনে করি, বিচার বিভাগের স্বাধীনতা ছাড়া একটা দেশ সভ্য হয় কিভাবে! শাসক আর আমলাদের ক্ষমতাধীন থাকলে সেখানে ন্যায়বিচার আশা করা যায় কিভাবে?  
বিষয়টা নিয়ে এক ধরনের ধোঁয়াটে অবস্থা তৈরী করেছিল দেশের পত্রিকাগুলোও; মাঝেমাঝে খবরের পাতায় প্রসঙ্গ হিসেবে আসত, "গুরুত্বপূর্ণ" কেউ যখন কোন রাষ্ট্রীয় সেমিনার বা আলোচনা-ভালোচনা সভায় 'বিচার বিভাগের স্বাধীনতা' শব্দটা উচ্চারন করতেন, তখন। আবার উধাও হয়ে যেত! আমরা বুঝতাম কাজ হয়ত এগুচ্ছে অথবা এগুনোর ভান করা হচ্ছে, তবে কবে থেকে আসলেই স্বাধীন হবে সেটা নিয়ে কুয়াশার মাঝেই ছিলাম। 
যাক কুয়াশাটা কেটে গেল, আজ খবরের পাতায় পড়ছি '১লা নভেম্বর থেকে বিচার বিভাগ স্বাধীনভাবে কাজ করা শুরু করবে'।
আবারও পত্রিকাগুলোর প্রসঙ্গ আসে, তারা ঠিকমতো খবরটাকে ট্রিটও করতে পারেনি বলেই মনে হচ্ছে। শুধু 'প্রথম আলো'তেই দেখলাম লীডে এসেছে; এটা কি সবাই মানে অন্য পত্রিকাওয়ালারা  জানত নাকি আগের থেকেই? নাকি বিষয়টার গুরুত্বটা ধরা পড়ছেনা? এত বড় একটা ঘটনা? এখনও একরকম কুয়াশার মাঝে আছি। এরমধ্যে দেখলাম কিছু কিছু পত্রিকা 'সুচিত্রাসেনের পুজো হাসপাতালে কাটবে/ হাসিনা-খালেদা টিভি দেখতে পারছেননা' টাইপের খবরগুলোকেও এর উপর ট্রিট করেছে। সত্যি সেলুকাস!
যাই হোক কাগজে কলমে সভ্যতার দিকে আরো একধাপ এগিয়ে যাচ্ছে বাংলাদেশ, ১লা নভেম্বর থেকে। এটা একটা ফান্ডামেন্টাল বিষয় ছিল, যদিও ভাবতেও অবাক লাগে কিভাবে একটা সভ্য গনতান্ত্রিক দেশে ৩৬ বছর বিচারবিভাগ স্বাধীন ছিলনা!!
তবে সিঁদুরে মেঘ দেখলেই আমরা ঘরপোড়া বলদেরা ভয় পাই; স্বাভাবিক। কাগজে কলমে আরো অনেক অনেক ভাল ভাল আইন আছে এদেশে, কাজেকর্মে নেই। তাও আশা রাখি স্বাধীন বিচার বিভাগ অন্ততঃ সেরকম হবেনা, দেশে জবাবদিহিতার একটা পরিবেশ সৃষ্টি হবে। আশা করতে তো দোষ নেই, আর এছাড়া আমরা আর কিইবা করতে পারি?
তাই আশার উপর ভরসা রেখেই প্রিয় বাংলাদেশকে একটা সর্বান্তকরণ অভিনন্দন জানাতে চাই। এগিয়ে যাও মাতা, গুটি গুটি পায় হলেও, এগিয়ে যাও।


পাঠকের কাঠগড়ায় ব্লগার মোরশেদ ভাই



শমন শেকল ডানা
হাসান মোরশেদ, সব্যসাচী লেখক, তবে তাঁকে আমি "ব্লগার" নামেই ডাকতে চাই। কবি, ঔপন্যাসিক, গল্পকার -- এসব পরিচয়ে হয়তো একসময় বাংলা সাহিত্য অঙ্গনে তিনি সুপরিচিত হবেন, তবে আপাততঃ সচলায়তনের অঙ্গনে কিছুটা গায়ের জোরে হলেও আমি মোরশেদ ভাইকে "ব্লগার" বলে ডেকে আত্মতৃপ্তি পেতে চাই ;)।
কবিতা বলুন, গল্প বলুন আর অনুবাদই বলুন, এক অনন্য মাদকতার স্বাদ পাওয়া যায় তাঁর লেখায়। ট্রেনে বা রিক্সায় বসে ল্যাপটপ বা মোবাইল স্ক্রীনে সচলের পাতায় হাসান মোরশেদের লেখা পড়তে পড়তে নিজের অজান্তেই আপনি চলে যাবেন গুনগুন সুরে  বিজিএম বাজতে থাকা কোন নিরিবিলি রেঁস্তোরায় অথবা নিজের ড্রয়িংরূমে একান্ত নিজের মতো করে চাওয়া কোন পরিবেশে, হাতের নাগালে অনুভব করবেন পানপাত্রের উপস্থিতি -- মোরশেদ ভাইর লেখাগুলো এরকমই, প্রত্যেকটি লেখাই যেন একেকটি পানপর্ব। ব্যক্তিগতভাবে আমি মোরশেদ ভাইর কবিতার অনুবাদ আর ছোটগল্পগুলোর ভীষন ভক্ত একথাটা জানিয়ে রাখার লোভটা সামলাতে পারছিনা।
এবারের বইমেলায় এসেছে হাসান মোরশেদের আলোচিত উপন্যাস, "শমন শেকল ডানা"। আলোচিত যেজন্য তা আমরা সবাই মোটামুটি জানি, তাও পাঠকদের কেউ যদি না জেনে থাকেন সেজন্য সংক্ষেপে বলে রাখি, বইটি প্রকাশিত হবার কথা ছিলো গত বছরের বইমেলায়। কিন্তু সরকারী চোখরাঙানো থেকে শুরু করে নির্যাতন পর্যন্ত যে কোন কিছুর শিকার বইয়ের সাথে সংশ্লিষ্ট যে কেউই হতে পারেন বলে একটি আশংকা তৈরী হবার কারণে বইটি সেবার প্রকাশিত হতে পারেনি। একই সাথে এবার প্রকাশিত হয়েছে তাঁর আরেকটি বই, অনুবাদ, "দানবের রূপরেখা" (অরুন্ধতি রায়ের সাক্ষাৎকার)।   
পাঠকেরা একই সাথে "শমন শেকল ডানা" আর "দানবের রূপরেখা"র ভেতরের কথাগুলো নিয়ে লেখকের সাথে যেমন কথা বলতে চাইবেন, তেমনি হয়ত গতবছর এদের একটির প্রকাশের পেছনের বাঁধাগুলো নিয়েও নিশ্চয়ই কথা বলতে চাইবেন। আবার বইদুটো লেখার পেছনে লেখকের একান্ত ব্যক্তিগত অনুভূতি নিয়েও নিশ্চয়ই জানতে চাইবেন। এসব মিলিয়েই আজকের আয়োজন।
পাঠকের কাঠগড়ায় ব্লগার মোরশেদ ভাইকে আহবান জানাই।
_/_/_/_/_/_/_/_/_/_/_/_/_/_/_/_/_/_/_/_/_/_/_/_/   
এই সিরিজের আগের পোস্ট:
১. পাঠকের কাঠগড়ায় বিপ্লব রহমান
২. পাঠকের কাঠগড়ায় কবি সুমন সুপান্থ
৩. পাঠকের কাঠগড়ায় মুজিব মেহদী
৪. পাঠকের কাঠগড়ায় সামরান হুদা, আমাদের শ্যাজাদি
 

তমাল, তানিয়া আর তৃষাকে নিয়ে গল্প লিখুন



[একটা গল্পের শুরুর আর শেষের অংশটুকু তুলে দিচ্ছি, পাঠকরা নিজেদের মনের মাধুরী মিশিয়ে মাঝের অংশটুকু লিখুন]
******************************************
১.
তমাল, তমালের বউ তানিয়া আর তানিয়ার বান্ধবী তৃষা -- এরা তিনজনই ভীষন এ্যাডভেঞ্চারপ্রিয়। চিটাগাংয়ের এমন কোন পাহাড় নেই যেটায় ওরা ওঠেনি, সুন্দরবনের প্রায় পুরোটাই চষে ফেলেছে। তিনজনই একই কোম্পানীতে চাকুরী করে, তমাল আর তৃষা একই পোস্টে, তানিয়া একপোস্ট নিচে। কে কোন পোস্টে তার বিশদ বিবরণে যাবনা। চাকুরী নিয়ে ওরা তিনজনই সন্তুষ্ট, মন দিয়ে খাটে, আবার অবসর সময়টা চাকুরীর জগৎকে ভুলে গিয়ে পুরোপুরি মেতে থাকে নিজেদের ব্যক্তিগত জীবন নিয়ে। শুধু যখন লম্বা ছুটি পায়, তখনই তিনজন একত্র হয়, বেরিয়ে পড়ে নতুন স্থানের সন্ধানে। ঘোরাঘুরিটা ওরা এতই পছন্দ করে যে, শুধু বাংলাদেশই না, ভারত, নেপাল, চীনেরও অনেক জায়গায় ওরা ঘুরতে গিয়েছে। যেমন গত সামারের লম্বা ছুটিতে হিমালয় ঘুরে এসেছে, এর আগের লম্বা ছুটিতে চীনের প্রাচীর।
এবছরও গরমে লম্বা ছুটি, তমাল আর তৃষা দুজনেই লাফাচ্ছে এবার দক্ষিণ মেরু ঘুরতে যাবে। তানিয়া যদিও প্রথমে অতটা রাজী ছিলনা, কিন্তু তমালের ছেলেমানুষী উৎসাহ দেখে সেও রাজী হয়ে যায়। যথারীতি জুনের মাঝামাঝি সাতদিন দক্ষিণ মেরুতে ঘুরে আসার জন্য বেরিয়ে পড়ে ওরা। সঙ্গে প্রয়োজনীয় সব জিনিসপত্র, যেমন তাঁবু, আলো জ্বালাবার জিনিসপাতি, পরিমাণমতো খাবারদাবার -- সব। দক্ষিণ মেরুতে আসা এখন কোন ব্যাপার না, খুব সহজেই পৌঁছে যায় তিন অভিযাত্রী। বরফে গড়াগড়ি খেতে খেতে উল্লাস করতে থাকা তমালকে দেখে তানিয়ার চোখে পানি এসে যায়, মনে মনে ভাবে, "ভালোই হলো।"
মাঝখানের এ অংশটা ফাঁকা রাখলাম পাঠকের জন্য
২.
তিন বছর পরের কথা। তমাল আর তানিয়া ঢাকার আগের কোম্পানী ছেড়ে আমেরিকা চলে এসেছে। এখানে একটি বিশাল কোম্পানীতে স্বামী-স্ত্রীতে চাকুরী করে, আর ছুটিছাটাতে দুজনে বেরিয়ে পড়ে নতুন নতু অভিযাত্রায়। ওদের সন্তানও হয়নি। এমনি এক ছুটিতে ওরা ঘুরতে যায় ফ্লোরিডায়। সেখানেই হঠাৎতানিয়ার চোখে পড়ে এক রেস্টুরেন্ট, যেটা দেখার সাথেসাথেই সে বেশ নস্টালজিক হয়ে পড়ে। দক্ষিণ মেরুর সেই একমাসের কথা মনে পড়ে যায় তার। তমালের হাত ধরে টেনেহিঁচড়ে নিয়ে ঢোকে সেই রেস্টুরেন্টে। এখানে বলে রাখা ভালো যে তানিয়া বেশ শক্তিশালী মেয়ে, মারামারি লাগলে তমালই হারবে নির্ঘাত।
এখানেও কিছু অংশ ফাঁকা রাখলাম পাঠকের জন্য
সেদিন সন্ধ্যায় বারে বসে একা একা হুইস্কি খাচ্ছিল তমাল। ওর অনলাইন বান্ধবী লিন্ডার আসার কথা ছিলো, আসেনি। রাত দশটার দিকে যখন সে ক্লান্ত শরীরে হোটেলের রূমে এসে ঢোকে, ততক্ষণে যা হবার তা হয়ে গেছে। নির্বাক বিস্ময়ে হা করে তমাল তাকিয়ে থাকে সিলিং থেকে ঝুলে থাকা তানিয়ার দিকে। 
(তবে চলুক ক্রিয়েটিভ সব সচলের ক্রিয়েটিভ গল্প লেখার কাজ) 


রাজকীয় ছড়া (উৎসর্গ: ফারুক ওয়াসিফ)



ধন্যবাদ জানাই ফারুক ওয়াসিফকে, তার রিসেন্ট লেখাটা আবারও সেই ২০০৩ এর সময়ের ডায়রীটা খুঁজে বের করিয়েছে।
আমেরিকার ইরাক আক্রমণের পর একটা অখাদ্য ছড়া লিখেছিলাম, ছাড়ার লোভ সামলাতে পারছিনা। এজন্য অবশ্য মৃদুলের ছড়াগুলো পড়ারও একটা অবদান আছে।
রিগ্যান-গর্বাচেভকে নিয়ে লেখা কাছাকাছি ধরনের একটা ছড়া ছোটবেলায় পড়েছিলাম। সেই ছায়া ধরে লেখা, তাই এটাকে পুরোপুরি মৌলিক বলা যাচ্ছেনা। সাথে সাথে 
রাজকীয় ছড়া 
সাতসকালে খবর দিলো ভোয়া*,
বুশ গাধাটার শখ, খাবে সে ছেলের হাতের মোয়া।
"ছেলের হাতের মোয়া খাওয়া, নয়কো সোজা কথা"
ভাবতে গিয়ে রামসফেল্ডের বাড়লো দাঁতের ব্যাথা।
খানিক বাদেই বিবিসিতে কয়,
সরষের ফুল দেখে চোখে, ব্লেয়ার পেলো ভয়।
"সর্ষেফুলে ভয় পাওয়া, নয় চাট্টিখানি কথা!"
ভেবে ব্যাকুল, জ্যাক দাদাভাই -- বাড়ছে চোখের ব্যাথা।
এনএইচকেতেও কোইজুমির লেটেস্ট খবর বলে,
অশ্বডিম্ব কিনতে গ্যাছেন, লোকাল আস্তাবলে।
"লাঞ্চে শুধুই অশ্বডিম্ব! কত্ত মহান নেতা!"
ভেবেই অবাক, টের পান আবে**, স্টমাকের ব্যাথা।
বিকেল বেলা আল-জাজিরা কাভার নিউজ করে,
ডুমুর ফুলে কিং ফাহাদের বাগান গেছে ভরে।
"ডুমুরের ফুল! বাদশা মহান! নিত্যনতুন প্রথা!"
ভাবছেন উজির, পাচ্ছেনও টের, উটকো নাকের ব্যাথা।
সকাল বিকাল রাজ-রাজড়ার খবর শুধুই ওড়ে,
আমরা দেখি ক্লাস্টারবোম নামছে আকাশ ফুঁড়ে।
(সুজন চৌধুরী যদি এই অলীক কল্পনার ছড়াটার একটা দৃশ্যমান রূপ দিতে সময় করতে পারেন, ভীষন কৃতজ্ঞ হই)
টীকা:
* ভোয়া (VOA) -- ভয়েস অভ আমেরিকা
** আবে -- কোইজুমির সেই সময়ের উজিরে আযম 


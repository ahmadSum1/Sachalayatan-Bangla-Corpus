একটা ছোট্ট চিন্তা



প্রধান উপদেষ্টার কার্যালয়ে জমা হওয়া যাবতীয় সাহায্য ঠিকভাবে ঘুর্ণিঝড় দূর্গতদের কল্যানে/পূনর্বাসনে ব্যবহৃত হবে -- এই প্রিজাম্পশনের অধীনে লিখছি।
***************************
ছোট্ট দুটি ঘটনা:
আমার জাপানী বস মিঃ আমাগাই, বেশ দেশবিদেশের খবরাখবর রাখেন; বিশেষ করে আমি মানে একজন বাংলাদেশী তার গ্রুপে জয়েন করার পর তিনি জাপানী মিডিয়ায় বাংলাদেশ সম্পর্কিত খবরাখবরগুলো নিয়মিত পড়েন, মাঝেমাঝে আমাকে ফরোয়ার্ডও করেন, আলোচনা করেন।
গতকাল সন্ধ্যায় তাঁর মেইল পেলাম; যদিও জাপানী মিডিয়ায় যতটা বড়ভাবে আসা উচিত ছিল ততটা বড়ভাবে "সিডর"এর খবর আসেনি, তাও চোখে পড়ার মতই ছিল। তো, বস আমাকে মেইলে প্রশ্ন করলেন, তোমার ফ্যামিলির কোন ক্ষতি হয়নিতো?
আমি জানালাম, ভাগ্য ভাল হয়নি, কিন্তু কয়েক মিলিয়ন বাংলাদেশীর আগামী দিনগুলো ভীষন ভীষন অনিশ্চিত।
তিনি কোম্পানীর সি.এস.আর (কর্পোরেট সোশ্যাল রেসপন্সিবিলিটি) বিভাগে যোগাযোগ করলেন; তারা কথা দিলেন যে ডিসেম্বরে বেতন ঢোকার পরপরই মেইলের মাধ্যমে কোম্পানীর সব কর্মচারীকে ফান্ড-রেইজিং মেইল পাঠাবে। কি পরিমাণ সাহায্য উঠবে জানিনা, তবুও আমার ভাল লাগল। আমার কোম্পানী একটা দেশের দুর্দিনে হাত বাড়িয়ে দিয়েছে।
আরেকটি ঘটনা জানলাম আজ সকালে। ইমেইলে। তোহোকু ইউনিভার্সিটির ম্যাটেরিয়াল রিসার্চ ইনস্টিটিউট। সেখানকার প্রফেসর ড. সাকুরাই তাঁর বাংলাদেশী সহকর্মী ড. আবদুল্লাহ আল মাহবুবের কাছে বাংলাদেশের দুর্যোগের খবর শুনে তৎক্ষনাৎ উদ্যোগ নিলেন। ল্যাবের সদস্যসংখ্যা মাত্র ১২ জন। সবাই মিলে ৬৫ হাজার ইয়েন (৩৫ হাজার টাকার মতো প্রায়) তুলে ফেললেন এক সন্ধ্যাতেই।
************************************
আমরা যারা কোন না কোনভাবে কোন সংস্থা, হতে পারে দেশে অথবা বিদেশে, হতে পারে কোম্পানী অথবা ল্যাব অথবা এনজিও অথবা অন্য যেকিছু, এরকম কিছুর সাথে জড়িত তারা  ডাক দিতে পারি। 
আমার মনে হয়, ডাক দিলে মানুষ শুনবেই, হাত বাড়াবেই। সবার হাতগুলো আজ বাংলাদেশের ঘুর্ণিঝড়বিধ্বস্ত লোকগুলোর জন্য খুব প্রয়োজন, খুব প্রয়োজন।
আসুন, যে যেভাবে পারি ডাক দিই।
ডাক দেয়াটাই প্রথম পদক্ষেপ।


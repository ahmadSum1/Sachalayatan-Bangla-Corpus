লিফটে ওঠানামা নিয়ে ইকোলজিকাল ক্যাচাল



সেদিন এক বন্ধুর বাসায় বেড়াতে গেলাম, সেখান থেকেই এই ইকোলজিকাল ক্যাচাল মাথায় ভর করেছে। একটা অনুসিদ্ধান্তেও পৌঁছেছি, সেটাই লিখে রাখি ব্লগে, ভাবলাম।
বন্ধুর বাসা বেশ উঁচু বিল্ডিংয়ের (কয়তলা গুনিনি) ছ'তলায়, শেষ ছ'তলা সিঁড়ি ভেঙেছি সেই ইন্টারমিডিয়েটে সুশান্ত স্যারের বাসায় পড়তে যাবার সময়, সেই দুঃসহ স্মৃতি ফিজিক্স বোঝার চেয়েও বেদনাদায়ক, কাজেই এখানে যথারীতি একতলায় থাকা একমাত্র লিফটটিতেই উঠে গেলাম, ছয় টিপলেই পৌঁছে যাব, জানিইতো। কিন্তু সমস্যা হলো, ছ'য়ের বোতাম খুঁজতে গিয়ে দেখি, সেটি কোথাও নেই!! শুধু ছয়ইনা! দেখা গেল বিল্ডিংয়ের তলার সংখ্যা নির্দেশ করতে পারে এমন অধিকাংশ সংখ্যাই অনুপস্থিত। খানিকটা ঘাবড়ে গেলেও, ছয়ের আশপাশের সংখ্যাগুলো খুঁজতে গিয়ে যখন সাতের দেখা পেলাম, তড়িঘড়ি করে বোতাম টিপে অপেক্ষায় থাকলাম। কি আর হবে? একটা মাত্র তলাইতো ভাংতে হবে, তাও নিচে নেমে -- কোন সমস্যাই না।
বন্ধুর বাসায় যাবার পর বিষয়টা আলোচনায় উঠে এলো স্বাভাবিকভাবেই, জানলাম, ইকোফ্রেন্ডলি এলিভেটিং সিস্টেম, সব তলায় থামেননা এই লিফট। প্রথমে ভেবেছিলাম, হয়ত প্রত্যেক অলটারনেটিভ তলায় থামে এটি, যেমন ধরুন, ৩,৫,৭,৯ তলাগুলোতে থামে, যার ফলে জোড় সংখ্যার তলাগুলোতে যারা থাকেন, তাদেরকে একটু কষ্ট করে নিচে নামতে হয়, লিফটের উপরে ওঠার আর নীচে নামার দূরত্বে খানিকটা সাশ্রয় হয়। কিন্তু ঘটনা ভিন্ন। শুনলাম, এই লিফট দুই তলা করে টক্কা বা লাফ দেয়, মানে সে থামবে ৪, ৭,১০, ১৩ তলা এগুলোতেই শুধু। আর কোথাওনা!!
ঘটনা কি?
পরে জানা গেলো, একতলা আর দোতলা ওয়ালাদের লিফটের হিসেবের বাইরে রেখেছে (একতলাতো এমনিতেই বাইরে), আর তিন তলা থেকে শুরু করে উপরের দিকে প্রতি ক্রমিক তিনটি তলার জন্য একটি তলায়, মানে মাঝের তলাটিতে লিফট থামবে। যেমন ৩,৪,৫ তলার জন্য ৪ তলায়, ৬,৭,৮ তলার জন্য ৭ তলায় - এরকম হিসেবে থামবে। শুনে মনে হলো, বাহ্, দারূন হিসেব!! অলটারনেটিভের চেয়েও হিসেবী! এই না হলে ইকো!!
সমস্যা হলো সে বাসা থেকে ফেরার সময়। ছয়তলার সিঁড়ি ভেঙে নামতে যাব, এমন সময় বন্ধুটি বললেন, "চারতলা পর্যন্ত দুটো তলা নামবেন কেনো, একলাফে সাততলায় উঠে যাই চলুন।"  সাততলায় গিয়েই আবার লিফট নিয়ে নেমে আসলাম।
আসতে আসতে ভাবলাম, যোগেবিয়োগে লাভ কি হলো?
ছ'তলায় উঠতে বা নামতে যদি সাত তলা পর্যন্তই লিফটকে উঠতে হয়, তাহলে লাভটা কি? ৬,৭,৮ এই তিনটি তলাতে উঠতে বা নামতে লিফটকে ৭ তলা পর্যন্ত যেতে হবে। মানে এই প্রত্যেক তলায় একজন থাকেন এবং দিনে তিনি একবার ব্যবহার করেন -= এই গড় হিসেবে লিফটকে ভ্রমণ করতে হবে ৩x৭ = ২১ তলা। ৬,৭,৮ তলাতে লিফট থামলেও মোট ভ্রমন হতো ৬+৭+৮ = ২১ তলাই!!! তাইলে লাভ কি? চিন্তার বিষয়!!
তখন মনে পড়লো, এই সিস্টেমে দোতলার লোককে হেঁটেই উপর/নীচ করতে হবে। অ, এই তাইলে লাভ!!
সেই সূত্র ধরে ভাবলাম, এর চেয়ে তো  ৩,৫,৭,৯ তলাতে লিফট থামালেই বেটার।
যেমন সেক্ষেত্রে ৬ তলার লোক ৫ তলার লিফট, আর ৭/৮ তলার লোক ৭ তলার লিফট ব্যবহার করবে। কাজেই, উপরের হিসেবে ৬,৭,৮ এর লোক দিনে একবার লিফট ব্যবহার করলে লিফটের মোট ভ্রমণ হবে ৫+৭+৭ = ১৯ তলা! ২ তলা কম!! ইউরেকা!!! ভাবলাম ঐ লিফট কোম্পানীকে এ্যাড্রেস করে একটা এ্যানালাইসিস পাঠিয়ে দেবো। 
ঠিক তখনই আরেকটা ক্যাচাল হাজির হলো। আচ্ছা, ৮ তলার লোক রাতে বাসায় ফেরার সময় কততলা পর্যন্ত যাবে? সাততলায় গিয়ে একফ্লোর উপরে উঠবে, নাকি নয়তলায় গিয়ে একফ্লোর নিচে নামবে? আমি হলে নয় তলাতেই যেতাম। তাহলে দেখা যাচ্ছে, ৩,৫,৭,৯ সিস্টেমেও বাসা থেকে বের হবার সময় ১৯ তলা ভ্রমন  করলেও, বাসায় ফেরার সময় ভ্রমনটা হবে গিয়ে ৭+৭+৯=২৩ তলা। উঠা আর নামার গড় করলে ২৩ আর ১৯ এর গড় ২১ই হয়!!!
তাহলে ঘুরে ফিরে কি দাঁড়াইলো!!
এসব সিস্টেম করে কোন লাভ নাই!!!!
আসলেই হয়তও তাই, ইকোর বিষয়ে পাবলিক সচেতন না হইলে সিস্টেম করে লাভ নাই। খষ্ট করে দুই ফ্লোর সিঁড়ি ভেঙে নীচে নেমে যদি লিফটের তেল খরচ একটু কমানো যায়, সেভাবে না ভাবলে ফায়দা নাই।
তাইলে উপসংহার কি: সচেতনতাই শেষ কথা, অংক কষে লাভ নাই। জয় হিউম্যানিটিজ, সাইন্সের ভাত নাই!!


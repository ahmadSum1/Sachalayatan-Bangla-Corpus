ট্রিভিয়ার রাজ্যে ট্রিপ ২



আজকের ট্রিভিয়াগুলো মানুষের আচরণ নিয়ে, খুব সাধারন বিষয়, আমাদের প্রাত্যহিক জীবনের ঘটনাগুলোকে একটু পরিসংখ্যানগত দৃষ্টিভঙ্গি থেকে দেখলে কেমন লাগে তা নিয়ে সংগৃহিত ট্রিভিয়া।
*****************************************
১.
মোটর রেস বা এরকম স্পিডি স্পোর্টসগুলোতে জিতলে বিজয়ীরা শ্যাম্পেন ছিটিয়ে আনন্দ উদযাপন করে থাকেন। এরকম উদযাপনের সময় কয়েকজন হাতের শ্যাম্পেনের বোতলটিকে দুহাতে ধরে এমনভাবে ঝাঁকাতে থাকেন যেন বোতলের ছিপির মুখটা অবশ্যই শূন্যে ছুটে যায়, অর্থাৎ নিজের মুখের বিপরীত দিকে বোতল ধরেন।
কিন্তু সমস্যা করে কিছু আবুল, এরা মাঝে মাঝে ছিপিকে নিজের দিকে ধরে ঝাঁকাতে থাকে। ফলাফল কি বুঝতেই পারছেন, প্রচন্ড বেগে ছুটে আসা শ্যাম্পেন কর্কের আঘাতে বেচারার বিজয় উদযাপন চাঙে ওঠে।
শ্যাম্পেনকর্ক এত জোরে ছুটে আসে যে এতে মৃত্যুও হতে পারে, যদিও খুবই কম সংখ্যায়, তবুও সাধকরা সাবধান (হাসি)।
তবে সত্যি কথা বলতে কি, শ্যাম্পেন কর্কের আঘাতে মৃত্যুর সম্ভাবনাটা বিষাক্ত মাকড়সার আক্রমণে মৃত্যুর সম্ভাবনার চেয়ে বেশী।
অথচ সার্ভে করে দেখা গেছে,
"মানুষের ভয়ের বিষয়ের লিস্টে শ্যাম্পেন কর্কের চেয়ে তো বটেই,'মৃত্যু'র চেয়েও উপরে আছে 'মাকড়সা'!!!"
***************************************
২.
আমার ছোট ভাগ্নি, বয়েস দেড়ের মতো হবে,নতুন নতুন কথা বলতে শিখেছে; যেমন, মাম্মি, আব্বু, নানু, এটা সেটা; তারসাথে বোনাস হিসেবে একটা বাক্যও শিখে ফেলেছে, যেটা হলো, 'এটা কি?'। ওর মুখে শোনায়, 'এতা তি?'
এখন আর রক্ষে নেই, যাই দেখে বলে 'এটা কি?' একই জিনিস বারবার দেখিয়েও বলে 'এটা কি?' মাঝে মাঝে ওর মা-বাবা বিরক্তই হয়ে যায় 
আরেকটু বড় হলে এই বাচ্চাটাই আরো গুছিয়ে প্রশ্ন করা শিখবে, তখন তার প্রশ্নে 'কেন?' শব্দটা অনেক বেড়ে যাবে। 
ট্রিভিয়া:
"চার বছরের একটা শিশু প্রতিদিন গড়ে চারশ'টি প্রশ্ন করে।"
শিশুরা এত কৌতুহলী!! আচ্ছা কয়টা প্রশ্নের উত্তর সে মনে রাখে? স্টাডি বলে, শিশুরা প্রতিদিন ৮ টি করে নতুন শব্দ শেখে; তবে শিশুরা শুধু শব্দ শেখার জন্যই প্রশ্ন করেনা। তাই কতগুলো প্রশ্নের উত্তর সে মনে রাখে এই নিয়ে গবেষণার পথ হয়ত খোলা আছে। 
কি? দিবেন নাকি একটা ট্রাই?
উপরের সংখ্যাটা সম্ভবতঃ ইস্ট এশিয়া আর নর্থ আমেরিকার শিশুদের উপর করা জরিপের ফল। সত্যি বলতে আমার মনে হয়না বাংলাদেশে শিশুরা এত প্রশ্ন করে। তারমানে, আমাদের শিশুরা কি কম কৌতুহলী? আপনি কি মনে করেন?
********************************************
৩.
এবারের টপিকটা সম্ভবতঃ সবারই খুব অভিজ্ঞতালব্ধ বিষয়। সকালে এ্যালার্ম ক্লকের অত্যাচার।
এই এ্যালার্ম ক্লক জিনিসটা আসলেই একটা অসহ্য জিনিস, একদমই দেখতে পারিনা, বিশেষ করে সকালবেলায়। অথচ, প্রতিদিন রাতে ঘুমোনোর আগে পইপই করে মাথার পাশে রেডী করে রাখি। সকালে ব্যাটা 'ক্রিং ক্রিং', 'প্যাঁ-পোঁ' বা 'রিংটোন মিউজিক' শুরু করে, আমরা আধোঘুমে থাকা অবস্থাতেই দেই এক চাটি ব্যাটার চাঁদির ওপর। কিছুক্ষণ থেমে আবারও গোঙানো শুরু করে, ঐ গোঙানীটাই চাকরী বাঁচায়।
আচ্ছা, আপনি প্রতিদিন কয়বার এ্যালার্ম ক্লক বন্ধ করেন?
ট্রিভিয়া:
"মানুষের গড় হলো ৩ বার।"
*********************************************
৪.
কাঁচিতে ডানহাতিদের বৃদ্ধাঙ্গুলির জন্য উপযুক্ত হাতল থাকে, যেটা বাঁহাতিদের জন্য উল্টে যায়। তাই বাঁহাতিরা সেটা ব্যবহার করলেও বেচারাদের যে কষ্ট হয় সেটা অস্বীকার করার জো নেই। এনিয়ে বাঁহাতিদের একটা কষ্ট থাকলেও ইদানিং সেটা লাঘব হয়েছে। ইদানিং ডান বা বাম উভয়-হাতিদের জন্যই কাঁচি পাওয়া যায়। 
তবে মজার ব্যাপার হলো, এমন একটা জিনিস আছে যেটা ব্যবহারে আপাতঃদৃষ্টিতে বাঁহাতি বা ডানহাতি সবাই সমান কমফোর্টেবল, এবং সেটা ব্যবহারে দুহাত লাগে। কুইক ভাবুন তো কি? (চামহাসি)
হুমম, ঠিক ধরেছেন, কী-বোর্ড।
তবে ট্রিভিয়াটা হলো,
"কী-বোর্ডে টাইপের সময় আমরা ৫৬% সময় বামহাতে আর ৪৪% সময় ডানহাতে টাইপ করি"
কি মনে হয়? বাঁহাতিরা কি একটু বেশী সুবিধা পাচ্ছে?
*****************************************
৫.
এটা একটা ভয়াবহ ট্রিভিয়া, এটা সত্য হলে যে কারো শিরদাঁড়া বেয়ে শীতল স্রোত বয়ে যাবার কথা।
"হাসপাতালগুলোতে গড়ে প্রতিদিন ১২ জন নবজাতককে ভুল বাবা-মা'র কাছে দিয়ে দেয়া হয়"
কি সাংঘাতিক!! বি ভেরী কেয়ারফুল। 


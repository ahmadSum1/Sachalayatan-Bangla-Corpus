ভূগর্ভস্থ তাপবিদ্যুত: আনকোরা ভাবনা



কিছুদিন আগে প্রথম আলোতে নিউক্লিয়ার শক্তি দিয়ে বিদ্যুত উৎপাদনের উপর মুহম্মদ জাফর ইকবালের একটি সতর্কতামূলক লেখা পড়ার পর থেকে ভাবছিলাম আমাদের দেশে বিদ্যুৎ উৎপাদনের আর কি কি উপায় আছে তা নিয়ে। এরমধ্যেই একদিন টিভিতে দেখলাম ভূগর্ভস্থ তাপ ব্যবহার করে বিদ্যুৎ উৎপাদনের উপর একটি অনুষ্ঠান। মনে হলো বাংলাদেশে এটা করা সম্ভব কিনা! তখনই ভেবেছিলাম সচলে এ নিয়ে একটা আলোচনা চলতে পারে, আগেও দেখেছি উইন্ডমিল নিয়ে হিমুর পোস্ট। তার ওপর আজ হিমুর পোস্টে দেখলাম আমাদের পান্ডবদাও জিওথার্মাল এনার্জি দিয়ে বিদ্যুৎ উৎপাদনের কথা বললেন, শুধু তাইনা, তিনি জিওথার্মাল এনার্জির সম্ভাবনাওয়ালা জায়গাগুলোর ম্যাপের একটি উইকিপিডিয়া  লিংকও দিয়ে দিলেন। তখনই মনে হলো, ব্লগে লিখে রাখতে হবে। বৈদ্যুতিক শক্তি সম্পর্কে আমার ধারনা স্কুলছাত্রের চেয়ে বেশী না, তাও লিখে রাখছি, যাতে এ নিয়ে বিশেষজ্ঞদের আলোচনা শোনা যায়। হয়তো যথেষ্ট সম্ভাবনাময় মনে হলে সচলদেরই কেউ এ নিয়ে পত্রপত্রিকায়ও লিখতে পারবেন।
আনাড়ির চোখে পৃথিবী নামক গোলকটাকে এভাবে ব্যাখ্যা করা যায়। ভূ-পৃষ্ঠকে খুঁড়ে খুঁড়ে ভেতরে যেতে থাকলে মোটামুটু কয়েক কিলোমিটার পর্যন্ত মাটি, পাথর এসব পাওয়া যাবে। একে সবচেয়ে উপরের স্তর ধরি, এটিকে আর্থ ক্রাস্ট বা পৃথিবীর মুচমুচে অংশ বলা যায়। এই মুচমুচে অংশটি পার হলেই পরের যে স্তরটি সেটি হলো সাক্ষাৎ হাবিয়া দোজখ, ম্যান্টল বলা হয়।  এই অংশটি প্রায় ৩ হাজার কিলোমিটার গভীর এবং এখানকার তাপমাত্রাও কয়েক হাজার ডিগ্রী সেন্টিগ্রেড হয়। এর পরের স্তরটি নিউক্লিয়াস, সেটা হাবিয়া দোজখের বাপ!
পৃথিবীর মুচমুচে অংশটি শেষ হবার পরই যেখানে ম্যান্টলের শুরু সে জায়গাতেও তাপমাত্রা কয়েকশ ডিগ্রী থেকে হাজার পর্যন্ত পৌঁছে যায়। বিশেষ করে যেসব এলাকায় আগ্নেয়গিরি আছে সেসব এলাকায় দেখা যায় যে মাটি খুঁড়তে খুঁড়তে কয়েক কিলোমিটার গেলেই এক হাজার ডিগ্রী সেন্টিগ্রেডের তাপে গলে গলে চকলেটের মতো গড়িয়ে যাচ্ছে অসংখ্য ভূগর্ভস্থ শিলা। তো, পৃথিবী পৃষ্ঠে যখন বৃষ্টি পড়ে তখন তার একটি অংশ পৃথিবীপৃষ্ঠের ফাটল (মুচমুচে ক্রিম পাইয়ের কথা ভাবুন) ভেদ করে ভূগর্ভে চলে যায়, শিলাদের মাঝে আটকা পড়ে। তখন যদি কোনক্রমে এই পানি গিয়ে ঐ চকলেটের মতো গলতে থাকা শিলাদের ধারেকাছে জমে তখন বেচারার অবস্থা কাহিল। অর্থাৎ, সেই পানি তখন বাষ্প তো বাষ্পই, পারলে বাষ্পের বড় ভাইয়ে পরিণত হয়। উপরদিকে যথাযথ পথের অভাবে এই বাষ্প মাটির নীচেই আটকা পড়ে। এভাবেই ভূগর্ভের এখানে সেখানে প্রচুর জায়গায় কয়েক কিলোমিটার ভেতরে গেলেই পাওয়া যায় শুধু বাষ্প আর বাষ্প।
জিওথার্মাল এনার্জি
এই বাষ্পকে ব্যবহার করেই বিদ্যুৎ উৎপাদনের চিন্তা করেছে মানুষ। তাও আজ থেকে একশ বছরের বেশী আগে। পদ্ধতিটা খুব সহজে ব্যাখ্যা করার জন্য নিজের বুঝমতোই একটি ছবি এঁকে ফেললাম। ধরুন আপনি জানলেন যে আপনার বাসার পাশে যে খোলা মাঠটি আছে তার নীচে দু কিলোমিটার খুঁড়লে এরকম বাষ্পের খনি পাওয়া যাবে। তখন ছবির মতো করে একটি মোটা দুই কিমি লম্বা পাইপকে মাঠ খুঁড়ে প্রবেশ করিয়ে দিন। পাইপের অন্য মাথা যোগ করুন একটি টার্বাইনওয়ালা ঘরের মুখে। পাইপের তৈরী পথ পেলে বাষ্প এমনিতেই পই পই করে উপরে উঠে আসবে, সেজন্য তাকে বাড়তি কিছু দিতে হচ্ছেনা। 
এখন, ঠিক যেভাবে জ্বালানী (কয়লা, তেল) থেকে তাপ তৈরী করে সেই তাপ দিয়ে টার্বাইন ঘুরিয়ে বিদ্যুত তৈরী করা হয়, সেভাবেই এখানেও আপনি সহজেই মাটির নীচ থেকে উঠে আসা উচ্চতামপাত্রার বাষ্পকে ব্যবহার করে টার্বাইন ঘুরিয়ে পেতে পারেন একেবারে টাটকা, ফ্রেশ বিদ্যুৎ। চাইলে ছবির মতো করে তাপ খরচ করা ঠান্ডা পানিকে আবার ভূগর্ভে প্রেরণ করে মূলধনের পূনর্বিনিয়োগ করতে পারেন। এ ধরনের প্ল্যান্টের কর্মপদ্ধতি অনুযায়ী নানারকম প্রকারভেদ আছে, অত ডিটেইলসে যাবার মতো জ্ঞান আমার নেই। শুধু বলা যায় যে, টার্বাইন ঘোরানোর পর বাষ্প থেকে পাওয়া গরম পানিকে শহরের তাপ সরবরাহের কাজেও ব্যবহার করা যায়। আবার মাটির নিচ থেকে জলীয় বাষ্পের সাথে সাথে নানান গ্যাস, কেমিক্যাল উঠে আসে -- এদেরকেও যথাযথভাবে সংগ্রহ করে কাজে লাগানোর কথা ভাবা যায়। এসব নানান দিক বিবেচনা করে নানাভাবে এই প্ল্যান্ট বানানো যায়।   
এই হলো ভূগর্ভস্থ তাপ থেকে বিদ্যুৎ উৎপাদনের কাহিনী। এরকম একটি পাওয়ার প্ল্যান্ট বানাতে সাধারণ কয়লা বা জ্বালানী তেল পুড়িয়ে যে তাপবিদ্যুৎ তৈরী করা হয় তার কাছাকাছি একটি ইনফ্রাস্ট্রাকচার লাগবে, তবে জ্বালানী পোড়ানোর বার্নার ছাড়া। এর বদলে লাগবে ভূগর্ভ থেকে বাষ্প উঠিয়ে আনার জন্য লম্বা পাইপ। যেহেতু মাটির উপরে এই পাইপের তেমন কাজ নেই, কাজেই মাটির উপরে এরকম একটি প্ল্যান্ট জায়গা নেবে কম। তাছাড়া এধরনের প্ল্যান্টে জীবাশ্ম জ্বালানী লাগবেনা মোটেও, এই ইকোকালচারের যুগে এর চেয়ে ভালো খবর আর কি হতে পারে! জীবাশ্ম জ্বালানী না লাগায় আরব শেখদের পেছনেও আমাদের হাড়ভাঙা শ্রমে অর্জিত কাড়ি কাড়ি টাকা ঢালার কাজটা কিছুটা হলেও কমবে। সবচেয়ে বড় ব্যাপার হলো প্রকৃতিদেবীর মুডের উপর যেমন বায়ু বা সৌরবিদ্যুৎপ্ল্যান্টকে নির্ভর করতে হয়, সে ঝামেলা নেই। সারাদিনের যেকোন সময় সমান হারে এই প্ল্যান্টের বিদ্যূৎ সরবরাহ সম্ভব। যেজন্য এটিকে বেজ প্রোভাইডার ধরে সাথে অন্যান্য প্রকৃতির মুড নির্ভর প্ল্যান্টের সিনার্জি কল্পনা করা যায়। এরকম আরো অনেক সুবিধা জিওথার্মাল এনার্জি প্ল্যান্ট থেকে পাওয়া সম্ভব, সেসব নেট ঘাঁটলেও পাওয়া যাবে।
এখন আসা যাক এর উৎপাদন ক্ষমতা আর সেট আপ খরচ কিরকম।
বোঝাই যাচ্ছে উৎপাদনক্ষমতা নির্ভর করবে একটা এলাকার ভূগর্ভস্থ বাষ্পের ওপর। এখানে বলে রাখা ভালো যে পৃথিবীর মুচমুচে ক্রাস্টের গভীরতা স্থানভেদে বিভিন্ন, ৫ থেকে ৪০ মিটার পর্যন্ত এই ব্যপ্তি। সূতরাং বোঝাই যাচ্ছে, যেখানে ক্রাস্টের গভীরতা ৫ কিলোমিটার সেখানে ম্যান্টলের খুব কাছে হওয়ায় ভূগর্ভের বাষ্প পাবার সম্ভাবনাও বেশী। সাধারণতঃ আগ্নেয়গিরিসমৃদ্ধ জায়গা, উপকূলের কাছে এই সম্ভাবনা বেশী থাকে। জাপানের একটি বড় প্ল্যান্টে মোটামুটি এক মিটার ব্যাসার্ধের পাইপকে ২ কিলোমিটার নিচে ঢুকিয়ে প্রায় ৬৫ মেগাওয়াট বিদ্যুৎ উৎপাদন সম্ভব হয়েছে।
প্রাথমিক খরচের ব্যাপারেই মূলতঃ মার খায় এধরনের প্ল্যান্টের পরিকল্পণা। মূলতঃ একারণেই এটির প্রসার তেমন ঘটেনি দুনিয়া জুড়ে। তবে সেটা যতটা না প্ল্যান্ট তৈরীর জন্য তার চেয়ে বেশী হলো জরিপের জন্য, নানান জায়গায় খুঁড়ে খুঁড়ে মূলতঃ তাপমাত্রা, মাটির নিচের তরল পদার্থের প্রকৃতি, গতি এসব দেখে বুঝতে হয় সম্ভাবনা কতটুকু -- বেশ খরচসাপেক্ষ ব্যাপার। আমেরিকা বা জাপানে যে খরচ তা মেগাওয়াট প্রতি বাংলাদেশী টাকায় গড়ে ২০ কোটির মতো পড়বে। তবে বাংলাদেশে শ্রমের খরচ, জমির দাম, নির্মাণ খরচ এসব কম হওয়ায় এই খরচ কিছুটা কমে যেতে পারে।
ভূগর্ভস্থ বিদ্যুৎনিয়ে আরো কিছু সমস্যা যে নেই তা নয়। যেমন যে পাইপ দিয়ে জলীয়বাষ্প উপরে উঠে আসবে তার মেইনটিন্যান্স দরকার; ভূগর্ভস্থ গ্যাস যাতে লিক করে বায়ুদূষণ না করে সেটা দেখাও জরূরী। তবে নিউক্লিয়ার পাওয়ারপ্ল্যান্টের মেইনটিন্যান্সের তুলনায় এসব নস্যি।
যাই হোক, মোটামুটি তো রচনা লিখে ফেললাম, মোটকথা হলো, মেইনটিন্যান্সে অদক্ষ আমাদের দেহসের জন্য এটি ভেবে দেখার মতো প্রযুক্তি। ফিলিপিন এই প্রযুক্তির সবচেয়ে ভালো ব্যবহার করছে, তাদের মোট বিদ্যুতের চারভাগের একভাগই জিওথার্মাল। ইন্দোনেশিয়াও ভালোভাবে ব্যবহার করছে। ভারতের হিমাচল প্রদেশে বিশাল প্রজেক্ট নেয়া হয়েছে বলে শুনেছি। আমেরিকা, জাপান, জার্মানী এসব দেশে এই প্রযুক্তির গ্রহনযোগ্যতা দিন দইন বাড়িয়ে তোলার উপর কাজ চলছে। মেগাওয়াট প্রতি বিশ কোটিতে রাজী করানো গেলে আমার মনে হয়না এটা খারাপ ব্যাপার হবে। অন্ততঃ পান্ডবদার দেয়া ম্যাপের লিংক (http://en.wikipedia.org/wiki/File:Geothermal_hotspots.JPG) বলছে বাংলাদেশের সম্ভাবনা ভালোই।
 

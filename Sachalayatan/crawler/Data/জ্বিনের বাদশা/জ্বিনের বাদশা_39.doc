চারটি পরমাণু নাটিকা (উৎসর্গ: শ্রদ্ধেয় জুবায়ের ভাই)



[সচলে অণু/পরমাণুগল্পের যে জোয়ার এসেছিলো এবং এখনও চলছে, তাতে জুবায়ের ভাইয়ের সেই বিখ্যাত "দিয়াশলাই রিভিউ"টার অবদান যে কত বড় তা নতুন করে বলার দরকার নাই। জুবায়ের ভাই চলে গেছেন, কিন্তু সচলে অণু-পরমাণু গল্প-নাটিকাগুলো চলবে, মনে করিয়ে দেবে বারবার জুবায়ের ভাইকে। ]
********************************
নাটিকা ০১
ভদ্রলোক: খোকা, তুমি কখনও বাঘ দেখেছো?
(সাত-আট বছরের বাচ্চা ছেলেটি নড়ে চড়ে বসে)
বাচ্চা ছেলে: কত দেখেছি? প্রায় প্রতিদিনই তো দেখি!
ভদ্রলোক: বল কি!!!! কোথায় দেখ?
বাচ্চা ছেলে: কেন? আমার বইয়ে, টিভিতে, আরো কত জায়গায়!
*********************************
নাটিকা ০২ 
(বিজিএমে বাজছে আয়ুব বাচ্চুর কন্ঠে, "জীবনের ডায়রীতে ..... মানুঊঊঊষ্, বড় একা ~!"। ঘরের ভেতর কম্পিউটারের পর্দা জুড়ে, ফেসবুকের পেজ খোলা। )
তরুণ: (চোখেমুখে তৃপ্তি) আহ! আমার এত এত বন্ধু! 
***********************************
নাটিকা ০৩ 
স্থান: চাকুরীর ইন্টারভিউ রূম
পরীক্ষক: নিজেকে ব্যক্তিত্ব সম্পর্কে বলুন, কেমন মানুষ মনে করেন নিজেকে?
প্রার্থী: সবাই বলে আমি খুব আধুনিকমনস্ক, প্রাণখোলা আর উদার মনের মানুষ।
পরীক্ষক: সবাই মানে?
প্রার্থী: সবাই মানে আমার বন্ধুরা, যেমন ফেসবুকের বন্ধুরাও বলে, হাই-ফাইভের ওরাও বলে। এরা আবার বিশ্বের নানান দেশের মানুষ!
************************************
নাটিকা ০৪
বাস: পীঁপ!!!
গাড়ী: ভোঁওওওওশশশ!
ট্রাক: টূঁট! টূঁঊঊউট!!
ডানের ৪০০ ইঞ্চি দেয়াল-টিভি: পরের বল করার জন্য দৌড়ুচ্ছেন ....
সামনের ৫০০ ইঞ্চি দেয়াল-টিভি: এবারে আসছেন এ যুগের সবচেয়ে সাড়াজাগানো .....
শহরের ফুটপাথ: শশঠুকঠাকধপধপ (শতশত মানউষের পায়ের শব্দ)
(শহরের ব্যস্ত ফুটপাথ, প্রচুর মানুষ চারিদিকে, সবার চোখ নিজের ডান বা বাম হাতে ধরা বস্তুটির দিকে)


আ ফিউ ডার্ক জোকস




মেইলে পাওয়া কয়েকটা ডার্ক জোকস বা নিষ্ঠুর কৌতুক। খানিকটা মশলা আমি নিজেও জুড়ে দিয়েছি।
একটু টুইস্টসমৃদ্ধ, নেগেটিভ, নিষ্ঠুরতাকে সহজভাবে নেয়া ডার্ক জোকস সবার ভালো লাগেনা; এমনকি দুয়েকটা পড়ে আপনার কাছে রীতিমতো অরুচিকরও মনে হতে পারে। তাও পুরো সেটটাই শেয়ার করছি।

১।
এক হাসপাতালে হঠাৎ করেই ভুতুড়ে কান্ডকারখানা ঘটা শুরু করলো। দেখা গেলো, প্রতি রোববার সকাল ১১টায় ইনটেনসিভ কেয়ার ইউনিটের ১ নং ওয়ার্ডের বেড নম্বর ৩ এর রোগীটি  মারা যাচ্ছেন! রোগীর রোগের মাত্রা অথবা শারীরিক অবস্থা যত কম বা বেশী ঝুঁকিপূর্ণ হোকনা কেন, সেসবের সাথে কোন সম্পর্ক ছাড়াই প্রতি রোববারে একদম একই ঘটনা ঘটতে লাগলো।
স্বভাবতঃই, একই বেডের রোগীদের একদম নিয়ম করে একই সময়ে মৃত্যুবরণের এই রহস্যময় ঘটনা সবাইকে চিন্তিত করে তোলে। মাসখানেক আগে এই বেডে আত্মহত্যার চেষ্টা নেয়া এক রোগীকে রাখা হয়েছিলো; মৃত্যুর শেষ মুহূর্তগুলোতে সে অদ্ভুত বিশ্রীভাবে হাসতো -- এসব ঘটনা মনে করে হাসপাতালের ডাক্তার, নার্সরা সবাই খুবই চিন্তিত আর ভীত হয়ে পড়লেন। অনেকে চক্ষুলজ্জার মাথা খেয়ে ভূতুড়ে অথবা সুপার-ন্যাচারাল কারণের কথাটথাও বলতে শুরু করলেন। তবে হাজারো ভেবেও যখন বিষয়টার কোন কিনারা করা গেলোনা, কর্তৃপক্ষ তখন নানান বিদেশী বিশেষজ্ঞদের শরণাপন্ন হতে বাধ্য হলেন।
পরের রোববারে বিশেষজ্ঞরা সবাই মিলে এক হলো যে বের করেই ছাড়বে, আসলে ঘটনা ঘটছেটা কি?
আধ্যাত্মিক কিছু?
কেউ শত্রুতা করে এই হাসপাতালের সুনামের বারোটা বাজাচ্ছে?
নাকি কোন পুরাতন রোগী প্রতিশোধ নিচ্ছে?
যেটাই হোক, ঘটনার বিহিত হওয়া দরকার। 
বড় বড় হাসপাতালের ডাক্তার, বিশ্ববিদ্যালয়ের প্রফেসর, ইন্টারপোল, এফবিআই, সিএনএন-আল-জাজিরার সাংবাদিক, হুজুর, তান্ত্রিক, এক্সরসিস্টের দল --- কেউই বাদ গেলেননা। নানান জল্পনা কল্পনা! সারা ওয়ার্ড জুড়ে ক্যামেরা, ভয়েস রেকর্ডার সেট করা হলো; সকাল থেকেই সবাই মিলে ওয়ার্ডের সারেভইল্যান্স ভিডিওর উপর চোখ রেখে অপেক্ষায় আছে, কি হয় দেখার জন্য।
উত্তেজনায় যখন টানটান সবাই, ঠিক তখনই একেবারে কাঁটায় কাঁটায় বেলা এগারোটার সময় দেখা গেলো যে হাসপাতালের রোববার সকালের পার্টটাইম ক্লিনার মন্টু মিয়া এসে ১ নং ওয়ার্ডটিতে ঢুকছে। তারপরই দেখা গেলো, নির্বিকার মুখে ৩ নং বেডের পাশের প্লাগটা খুলে নিজের হাতের ভ্যাকুয়াম ক্লিনারটাকে সেখানে সংযোগ করে সে তার কাজ, মানে ক্লিনিং শুরু করে দিয়েছে!!
এটা নিশ্চয়ই আর ভেঙে বলতে হবেনা যে, মন্টু মিয়া যে প্লাগটি খুলেছিলো সেটাই ছিলো ৩ নং বেডের লাইফ সাপোর্ট সিস্টেমের প্লাগ।
২।
এক্সন ভ্যালডেজ অয়েল কোম্পানীকে আলাস্কার সমুদ্র দূষিত করার অপরাধে সেখানকার বায়োলজিকাল সিস্টেমের রিহ্যাবিলিটেশনের দায়িত্ব দেয়া হয়। ব্যাপারটা বেশ খরুচে, যেমন, একেকটা সীল মাছের রিহ্যাবিলিটেশনের জন্য প্রায় ৮০ হাজার ডলার ব্যয় হয়।
এক্সন তাদের প্রোগ্রামের স্টার্টার হিসেবে দুটি সীল মাছকে দেড় লক্ষাধিক ডলারের বেশী ব্যয়ে সূস্থ্য করে তোলে। সেদিন ছিলো এদেরকে আবার সমুদ্রে ফিরিয়ে দেয়ার অনুষ্ঠানের দিন। উপস্থিত দর্শকদের তুমুল করতালির মধ্য দিয়ে সীলদ্বয়কে সাগরের বুকে ফিরিয়ে দেয়া হলো। যেন মানবতার আরেকটি বড় ধরনের জয় হলো!
লোকজনের হাততালিটা সেদিন অন্য সময়ের চেয়ে লম্বা সময় ধরে চলেছিলো এটা স্বীকার করে নিচ্ছি, কিন্তু তারপরও হতাশাটা থেকেই যায়। কারণ, সেই হাততালি চলতে থাকা অবস্থাতেই একটু দূরে তাকিয়ে দেখা গেলো যে বিশাল এক শিকারী তিমি এসে সীল মাছ দুটোকেই ছিঁড়ে-কুঁড়ে খেয়ে শেষ করে ফেলেছে!
৩।
আশির দশকের শুরুর দিকের কথা। এক সুন্দর সকালে এক ভদ্রমহিলা জগিং শেষে বাসায় ফিরে দেখেন যে কিচেনের বৈদ্যুতিক কেটলীর সামনে সামার ভ্যাকেশনে বেড়াতে আসা তাঁর মোটাসোটা একমাত্র পুত্রটি ভয়ানকভাবে কাঁপছে; বাস্তবে সে এতটাই কাঁপছিলো যে সেটাকে নাচ বললেও ভুল হবেনা। ছেলের শরীরের পেছনে লম্বা বৈদ্যুতিক তারের মতো জড়ানো, পেছন থেকে সামনে যেন বৈদ্যুতিক কেটলীটির দিকেই চলে গেছে তার।
"এক মুহূর্তও নষ্ট করা যাবেনা" ভেবেই ভদ্রমহিলা দৌড়ে গিয়ে কিচেনের পেছনে রাখা বিশাল এক কাঠের তক্তা নিয়ে এসে সন্তানের শরীরে জোরে জোরে বেশ কয়েকটা বাড়ি দিয়ে তাঁকে বৈদ্যুতিক শক থেকে বাঁচালেন; যদিও বেচারার ডানহাতটা ভেঙে গিয়েছিলো।
তবে মার এহেন প্রত্যুতপন্নমতিত্বতায় সন্তানটি মোটেও খুশী হতে পারেনি। কারণ, সে কোন শক-টক খায়নি, ওয়াকম্যান কানে গান শোনা আর উদ্দাম নাচের সাথে সাথে চা বানাচ্ছিলো মাত্র!
৪।
দুজন এ্যানিম্যাল রাইটিস্ট ভদ্রলোক এক শুকরখামারের সামনে দাঁড়িয়ে বিক্ষোভ করছিলেন, বিশেষ করে "শুকরদের স্লটারহাউজে নিয়ে নির্মমভাবে হত্যা"র প্রতিবাদে।
হঠাৎ তাদের সামনেই খামারের বেড়ার অংশটি ভেঙে বেরিয়ে এলো গোটা কয়েক শুকর। পালাবে নিশ্চয়!! 
ঘটনা এখানে থেমে গেলেই হতো, কিন্তু মুহূর্তের মধ্যেই দুই ভদ্রলোককে অবাক করে দিয়ে ঝাঁকে ঝাঁকে শুকর তীব্রবেগে বেরিয়ে আসতে লাগলো ভাঙা বেড়া দিয়ে। দুই বেচারা বেড়ার এতটাই কাছে ছিলেন যে খামারের প্রায় দুতিন হাজার শুকরের পদপিষ্ট হয়ে মারা যাবার হাত থেকে বাঁচার কোন চেষ্টাই তাঁরা করতে পারেননি।
৫।
খায়ে রাহনাজেত নামের এক নির্বুদ্ধ টেরোরিস্ট একজন ধনাঢ্য ব্যক্তির নামে একটি চিঠিবোমা পাঠিয়েছিলো। সব ঠিকঠাক মতো চললে যেদিন সকালে খবরের কাগজে ঐ 'ধনাঢ্য ব্যক্তির বোমার আঘাতে মৃত্যু'র খবর তার পাবার কথা, সেদিন সকালে দেখা গেলো যে টেররিস্ট বেকুবটা নিজেই ডাকে আসা চিঠিবোমা খুলে পড়তে গিয়ে নিহত হয়েছে।
ঘটনা হলো, মিঃ টেররিস্ট শুধু চিঠির ডাকমাশুলই কম দেয়নি, নিজের পাঠানো অমন ভয়ানক চিঠিটির চেহারাও তার আর মনে ছিলোনা।


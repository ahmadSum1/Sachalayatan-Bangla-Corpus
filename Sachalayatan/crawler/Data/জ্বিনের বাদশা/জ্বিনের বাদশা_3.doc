প্রবাসী পাত্র: যাহা রটে ...



১.
"যা রটে, তার কিছুটা তো বটে" -- আমরা শুনে এসেছি। কিন্তু বাংলাদেশের মিডিয়ায় এবং সেই সাথে মানুষের মধ্যে যা রটে যায় তার সামান্যও যে "বটে" নাও হতে পারে, এত কাছ থেকে রটনাটি না দেখলে এটা হয়তো কখনও বিশ্বাস করা সম্ভব হতোনা। সম্ভবত বছর দুয়েক আগে দেশের বেশ কয়েকটি সংবাদপত্র ছড়িয়েছিলো রটনাটি। সবগুলোর নাম মনে নেই, মানবজমিন, ইনকিলাব ও আরো কিছু হবে।
একটু ভূমিকা করি। জাপানে আমার পড়াশোনার প্রায় পুরোটুকুই তোহোকু ইউনিভার্সিটিতে কেটেছে। টোকিও থেকে তিনশো কিলোমিটার উত্তরের এক ছিমছাম আধুনিক শহর সেনদাইতে এর অবস্থান। ওসাকার এক বছরের জাপানী ভাষার কোর্স শেষে আন্ডারগ্র্যাড ফার্স্ট ইয়ারে যেদিন সেনদাই গেলাম, তার কয়েকদিনের মধ্যেই তোহোকু ইউনিভার্সিটিতে পড়তে আসা প্রায় সব বাংলাদেশীদের সাথেই পরিচয় হয়ে যায়। যারা বিদেশের কিছুটা কম ব্যস্ত শহরগুলোতে পড়াশোনা করেছেন, তারা জানেন এরকম পরিসরে বাঙালীদের মধ্যে বেশ বন্ধুত্বপূর্ণ আর ঘনিষ্ট সম্পর্ক হয়, মানে সবাই মিলে একটা পরিবারের মতো হয়ে যায়। সেনদাইতেও তাই দেখলাম, চমৎকার অবস্থা। 
এরমধ্যে আবার আমরা ব্যাচেলররা মিলে বিশেষ একটা সার্কলের মতো হয়ে উঠলাম। যেহেতু ব্যাচেলর লাইফে সময়ের বাঁধাধরা নিয়ম নেই, তাই একসাথে ড্রাইভে বের হওয়া, বোলিং/বিলিয়ার্ড খেলতে যাওয়া, কারাওকে/সিনেমা, ক্যাম্পিং, সাগরপাড়ে বারবিকিউ, অসময়ে কোন ফ্যামিলি ভাইয়ের বাসায় ফোন করে দাওয়াত আদায় করে নেয়া -- এরকম কত কি! 
আমাদের এই ব্যাচলর দলটির গুরু ছিলেন যিনি, তিনি বাবু ভাই। আমাদের সাত ব্যাচ আগে একই রকম মনবুশো প্রোগ্রামে এসেছিলেন ইন্টারমিডিয়েটের পরপরই। জাপানী ভাষায় আমরা বলি "দাইসেমপাই"(মানে, অনেক সিনিয়র)। খুব মজার লোক, আবার সেরকমই কো-অপারেটিভ। বাবু ভাইয়ের ডর্মটি ছিলো আমার ডর্ম থেকে হেঁটে পাঁচ মিনিটের পথ। প্রায়ই উনার ডর্মের বিশাল কিচেনটায় আমরা বাঙালী ব্যাচেলররা মিলে নানান রান্নাযজ্ঞে মেতে উঠতাম। আর উনার গাড়ী থাকায় কত সময়ে কত রকম কাজে সাহায্য করেছেন! সেই লিস্ট এত বড় যে অনেককিছু এখন আর মনেও করতে পারছিনা।
২.
এবার আসল কথায় আসি। পিএইচডি শেষে কিছুদিন ইউনিভার্সিটিতে জব করার পর বাবু ভাই একসময় কর্পোরেট জবে জয়েন করে টোকিও চলে গেলেন। তবে মজার ব্যাপার হলো, সেনদাইর সুতাটা ছিঁড়লোনা। মানে, গুরু বাবু ভাই তার সেনদাইর শিষ্যদের হাত থেকে রেহাই পেলেননা। 
উনি যখন টোকিও চলে এসছেন আমি তখন মাস্টার্স ফার্স্ট ইয়ারে। ল্যাবে আমাদের গ্রুপটা দুটো কোম্পানীর সাথে জয়েন্ট রিসার্চ করতো, যেজন্য প্রায়ই মিটিংয়ের জন্য টোকিও যেতে হতো। তাছাড়া কনফারেন্স, স্কলারশীপের ইন্টারভিউ, এক্সকারশন, পড়াশোনার শেষদিকে চাকরীর ইন্টারভিউ -- এরকম নানান কারণে গ্রাজুয়েট স্কুলে থাকা সময়ে অনেকবার টোকিও আসতে হয়েছে। এরকম বেশীরভাগ সময়েই স্কেজ্যুলগুলো ফেলতাম শুক্রবারে যাতে পরের দু'দিন একটু আড্ডাবাজি করা যায়। আর সেসব ক্ষেত্রে মোটামুটি অধিকাংশ সময়েই টোকিও এসে বাবু ভাইর বাসায় উঠেছি। শুধু আমি না, সেনদাইর আমাদের পান্ডবদের অধিকাংশই টোকিও আসলে উনার ওখানে উঠতো। কারণ সেই আড্ডা। 
এমনও হয়েছে, হয়তো সন্ধ্যায় ইন্টারভিউ শেষে বাবু ভাইকে ফোন করে জানালাম, "বস্, টোকিওতে আছি, চলেন কোথাও আড্ডা দিই।"
বাবু ভাই বললেন, "বাসায় চলে আসো, কালকে তো ছুটি। আড্ডা হবে।"
আমারও সমস্যা কি? একবেলা ল্যাবে না গেলে মহাভারত তো দূরের কথা, ট্যাবলয়েডও অশুদ্ধ হয়না। চলে যাই বাবু ভাইয়ের ওউজি-কামিয়ার বাসায়। গিয়ে হয়তো দেখা যায় আড্ডার জন্য আরো কয়েকজন পান্ডব হাজির। আবারও রাতভর আড্ডা, খাওয়া দাওয়া। ব্যাচেলর লাইফের এই এক মজা!
এমনকি যখন পিএইচডি শেষে চাকরীতে জয়েন করার জন্য টোকিও চলে আসলাম তল্পিতল্পাসহ, তখনও অধমের হাত থেকে বাবু ভাই রেহাই পেলেননা। তখনও টোকিওতে নিজের বাসা ঠিক করতে পারিনি। তাই দিনদশেক বাবু ভাইয়ের বাসাটিতেই কাটিয়ে দিলাম। প্রতিদিন অফিস শেষে সেই আড্ডা, খাওয়াদাওয়া, উইকএন্ডে বাসা খোঁজা। বাবু ভাই তখনও বিয়ে করেননি, আমিও না। তবে আমি চাকরীতে জয়েনের আগে দেশে গিয়ে জীবনে প্রথমবারের মতো নিজের জন্য পাত্রী দেখার দূর্লভ অভিজ্ঞতা নিয়ে ফিরেছি। সেই সময়ের আড্ডায় বাবু ভাইকে মজা করে বলতাম, "বস্, আপনের লাইগা তো কম ওয়েইট করি নাই! এখন যদি আপনের আগেই বেয়াদবি কইরা ফালাই, কিছু মনে রাইখেননা।"
এটা ২০০৬ এর শেষদিকের ঘটনা। অর্থাৎ ২০০১ এর শেষদিকে যখন বাবু ভাই টোকিও এলেন, তারপর থেকে ২০০৬ এর শেষদিকে আমি যখন টোকিও এলাকায় নিজের বাসা নিলাম -- তার আগ পর্যন্ত যখন তখন টোকিওতে এসে বাবু ভাইকে যন্ত্রনা করেছি। অবশ্য এরপর আর যন্ত্রণা করার সুযোগ ছিলোনা, কারণ, ২০০৬ এর শেষে বাবু ভাই ঘোষনা দিলেন যে তিনি জাপান ছেড়ে দেশে চলে যাচ্ছেন। ২০০৭ এর পুরো সময়টা সম্ভবত তিনি দেশে আর ফুকুওকাতে আসা-যাওয়ার মধ্যে ছিলেন। গ্রামীন কমিউনিকেশন আর কিঊশু ইউনিভার্সিটিতে যৌথভাবে কাজ করছিলেন। 
২০০৭ এর শেষদিকে জানলাম, অবশেষে আমাদের গুরু বাবু ভাইয়ের বিয়ের ফুল ফুটেছে। আর পাত্রী হলেন বিখ্যাত অভিনেত্রী অপি করিম। আমাদের সেনদাইর বাবু ভাই মিডিয়াতে পরিচিত হলেন "আশির" নামে। অবশ্য টোকিওর বাঙালীদের কাছেও তিনি "আশির ভাই" নামেই পরিচিত।
৩.
সম্ভবত ২০০৮ এর শেষদিকে বা ২০০৯ এর শুরুর দিকে দেশের পত্রপত্রিকায় দেখলাম, আমাদের দুঁদে সাংবাদিকরা আবিস্কার করে ফেলেছেন যে অপি করিমের "জাপান প্রবাসী" স্বামী আশির আহমেদ আগেই এক জাপানী মেয়েকে বিয়ে করেছেন!
সেনদাইতে আশির ভাইয়ের ডর্মে দিনের পর দিন আড্ডা মেরেছি, টোকিওতে পাঁচবছর ধরে যখন তখন তার বাসায় এসে থেকেছি। আমরা কিছু টেরও পেলামনা, আর আমাদের দুঁদে সাংবাদিকরা কোন্ ঐশীশক্তি দিয়ে এত সব তথ্য জেনে ফেললেন, সেটা বোঝার হিম্মত আল্লাহতালা আমাকে দেননাই। বলি, আমরা আড্ডা দিতে বা থাকতে গেলে উনি কি উনার তথাকথিত "জাপানী বউটিকে" ডেস্কের ড্রয়ারে লুকিয়ে ফেলতেন? না তন্ত্র-মন্ত্র পড়ে গায়েব করে অদৃশ্য মানবী করে দিতেন? এর জবাবও মনে হয় ঐ ঐশী শক্তিসম্পন্ন দুঁদে সাংবাদিকই দিতে পারবেন।
শুধু এখানেই শেষ না। এই বেকুব সাংবাদিকগুলা এই কথাটাও রটালো যে জাপানের নাগরিকত্ব নেয়ার জন্য ভদ্রলোক আগে বিয়ে করেছেন। এরা একটু খোঁজ খবরও করেনা! ডেস্কে বসে দিবাস্বপ্ন দেখে, তারপর ডায়রিয়া রোগীর মতো ব্রেনে-কলমে ডাইরেক্ট লাইন করে ফেলে।
আসল সত্যটা হলো, আশির ভাই জাপানী নাগরিকত্বই নেননি। উনি পার্মানেন্ট রেসিডেন্টশীপ নিয়েছেন, যেটা পাঁচ বছরের বেশী এখানে পড়াশোনা করার পর পাঁচ বছর চাকরী করলে মোটামুটি যে কেউ পেতে পারে। বিস্তারিত এখানে।এমনকি জাপানে নাগরিকত্ব পাওয়াও এখন খুব সহজ। জাপানী ভাষা ভালো জানলে, আর স্টেবল চাকরী থাকলে পাঁচ বছর থেকে যে কেউ পেতে পারে।
মনবুশো প্রোগ্রামে আসা অধিকাংশ বাংলাদেশী চাকরিজীবিরাই এখন জাপানের নাগরিকত্ব নিয়ে ফেলেছে। আমার জুনিয়র অনেকেও নিয়ে ফেলেছে। এসবের জন্য জাপানী মেয়ে বিয়ে করার সামান্য কোন প্রয়োজন নেই। এখানে দেখুন।
সবচেয়ে বড় কথা হলো, যে মহান দুঁদে মহাশয়টি এই রটনাটি রটিয়েছেন, তিনি কোনদিন আশির ভাইয়ের সেই কল্পিত জাপানী স্ত্রীটির নামটি পর্যন্ত বলতে পারলেননা। তিনি যদি দয়া করে নামটি বলতেন, তাহলেও সিটি অফিস/পুলিশ রেকর্ডে অনুরোধ করে হয়তো কাগজে কলমে এটা প্রমাণ করে দেয়া সম্ভব ছিলো যে জাপানে এই নামে কোন মহিলা নেই যার বর্তমান বা প্রাক্তন স্বামীর নাম আশির আহমেদ। সেজন্যই কি দুঁদেমহাশয় শুধু "জনৈকা" জাপানী নারীকে কল্পনা করেই রটনায় ইতি টেনেছেন?
৪.
আমাদের দেশে সাধারণ মানুষের চিন্তাভাবনাও বেশ অদ্ভুত। পেপারে এসেছে, তাই সবাই নিঃশর্তে বিশ্বাস করে ফেলেছে। অবশ্য পাবলিককে দোষ দেবো কি? দৈনিক পত্রিকায় এরকম ডাহা মিথ্যে এত নির্লিপ্তভাবে ছাপা হলে লোকজন তো বিশ্বাস করবেই!
দেশে গেলে প্রায়ই পরিচিত লোকজন, যারা জানে যে আশির ভাই আমার পরিচিত, তারা জিজ্ঞেস করে, "এরকম শিক্ষিত একটা লোক এরকম একটা কাজ কিভাবে করলো?"
তারচেয়েও হতাশাজনক ব্যাপার হলো, তখন এদেরকে নানানভাবে বলেও বিশ্বাস করানো সম্ভব হয়না যে পুরো রটনাটাই ডাহা মিথ্যে কথা, এতে "বটে"র সামান্যটুকুও নেই।
দেখা যায় আমার যা বলার তার সবটুকু শুনে হয়তো কি বোঝে কে জানে, বিজ্ঞের মতো চেহারা করে বলে, "আরে ব্যাটা, তুই হয়তো "ভিতরের খবর" জানস না।"
একটা মিথ্যে অপবাদ কত সহজে মানুষের মধ্যে গ্রহনযোগ্যতা পায় -- আমি অসহায়ের মতো প্রত্যক্ষ করি।
৫.
সেদিন ইন্টারনেটে কোন কোন পত্রিকায় আবারও রটনাটা দেখে তাই নতুন করে খুব বিরক্ত হলাম। ভাবলাম, নাহ, এবার অন্তত প্রতিবাদ করাই উচিত। আগেরবার করিনি কারণ আছে। বাবু ভাইয়ের সাথে আমার সরাসরি এসব প্রাইভেট বিষয় নিয়ে কথা হয়নি। উনিও পাড়েননি, আমিও না। তবে আরেকজনের কাছে তখন শুনেছিলাম, বাবুভাইরা যৌথভাবে তখন সিদ্ধান্ত নিয়েছিলেন যে অযথা প্রতিবাদ করে কাদা ছুড়োছুড়ি বাড়াবেননা।
কিন্তু গত দু'বছর যতবার এপ্রসঙ্গটা এসেছে, আমি দেখেছি যারা উনাকে চেনেনা তাদের মধ্যে রটনাটিকে নিঃশর্তে বিশ্বাস করার টেন্ডেন্সীটা প্রবল। বিষয়টা আমাকে ভীষনভাবে হতাশ করতো। কেন একটা ডাহা মিথ্যা কথা এভাবে একের পর এক লোক বিশ্বাস করবে?  -- এটা ভাবলে আমি একটা অব্যক্ত যন্ত্রণা বোধ করতাম। তাই এবার আর না লিখে পারলামনা। অন্তত যারা লেখাটি পড়বেন তাদের কাছে একটা উদাহরন দেখানো যে কিভাবে নির্জলা মিথ্যা কথা প্রতিষ্ঠা পায়।
আমি মাঝে মাঝে ভাবি, আমি তো শুধু আশির ভাইয়ের পরিচিত। যারা উনার পরিবারের সদস্য, তাদের কি অবস্থা। ধরা যাক, উনার আব্বা বা আম্মার কথা। এই একটা মিথ্যের জন্য তাঁদেরকে লোকজনের সামনে না জানি কোন্ ধরনের অস্বস্তির সম্মুখে পড়তে হয়?
আমি জানি, আমাদের দেশের মানুষের মধ্যে একটা নীচতা খুব বেশী -- মানুষকে তার প্রাইভেট বিষয়গুলো নিয়ে খোঁচা দিয়ে এক ধরনের অসুস্থ্য আনন্দ লোকে লাভ করে।  
আর আশির ভাই বা অপি করিমের অস্বস্তির কথা তো বাদই দিলাম।
যে সাংবাদিক মহাশয় এই রটনাটি তৈরী করেছেন, আর যারা কপিপেস্ট করে সেই রটনা নিজ নিজ পত্রিকায় ছড়িয়েছেন, তারা কি কখনও ভেবে দেখেছেন একটা খেলার ছলে বানানো মিথ্যা রটনা পত্রিকার বিক্রি কিছুটা বাড়ালেও কতগুলো মানুষকে বিনা কারণে কি ধরনের কষ্ট দিচ্ছে? কত বড় ক্ষতি করছে?
তাদের যদি এতটুকু অনুভূতি বা নৈতিকতা না থাকে, তবে সাংবাদিক হবার দরকার কি? মাথায় গামছা বেঁধে গলায় মুড়ির টিন ঝুলিয়ে গুলিস্তানের মোড়ে ক্যানভাসারের কাজ করে যে তারা বেশী বাহবা পেতেন, এমনকি টাকাও -- এটুকু নিশ্চিত করেই বলা যায়।


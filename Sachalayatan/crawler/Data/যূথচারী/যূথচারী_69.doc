গালিব এবং শামসুর রাহমান



 শরাব তো ছেড়েই দিয়েছি, গালিব-
কেবল পান করি মেঘলা দিনে আর জোসনা রাতে! 
-এটি নয়, মির্যা গালিবের যে শের-টি জগৎজোড়া খ্যাত সেটা হলো-
ইশক পর তো জোর নেহি, ইয়ে ও আতশ, গালিব- জো লাগায়ে ন লাগে, বুজায়ে ন বুজে। 
 প্রেমের ওপর জোর খাটে না, এটা সেই আগুন যা জ্বালালে জ্বলে না, নেভালে নেভে না। 
না মির্যা গালিব এই পোস্টের নায়ক নন। এই পোস্টের নায়ককে আমি খুঁজছি, বলতে পারেন গরুখোঁজা কিংবা দারুচিনি দ্বীপের নায়িকার খোঁজের মতো গভীর অভিনিবেশ সহকারে খুঁজছি। মির্যা গালিবকে মুরতাদ ঘোষণা করে কে তার মাথার দাম নির্ধারণ করেছিল? অথবা কারা?
কারা তারা? যারা মুহাম্মদকে পিটিয়ে রক্তাক্ত করেছিল? কে ওমর ওসমান আর আলীকে হত্যা করেছিল? অথবা কারা? কে হাসানকে বিষ খাইয়েছিল এবং হোসেনকে পিপাসার্ত রেখে নিমর্মভাবে হত্যা করেছিল? কারা ওমর খৈয়াম এবং জালালুদ্দীন রুমিকে কাফের ফতোয়া দিয়েছিল? কারা হত্যা করেছিল মানসুর হাল্লাজ এবং আবু হানিফাকে? কারা কবি ইকবাল এবং শামসুর রাহমানকে মুরতাদ ফতোয়া দিয়েছিল? কারা নজরুল আর জাহানারা ইমামের শারীরিক অসুস্থতা নিয়ে উল্লাস প্রকাশ করেছিল?
এরাই কি তারা নয় যারা বাংলাদেশের মুক্তিযুদ্ধের বিরোধিতা করেছিল? এরা কি তারা নয়, যারা মুহাম্মদকে তার সময়ে পাথর মারে এবং মুহাম্মদের পরে মুহাম্মদের ধর্মকে বিক্রি করে জীবন চালায়? এরাই কি তারা নয় যারা জালালুদ্দিন রুমির গলাকাটার ফতোয়া দিয়ে পরে তার সোল এজেন্ট হয়ে যায়? এরাই কি ইকবালের মাথার দাম ঘোষণা করে ইকবাল মরার পরে ইকবালের পদতলে আশ্রয় নেয়ার জন্য মরিয়া হয়ে যায়নি? এরাই আজ জাহানারা ইমামের বিরোধিতা করছে, এরাই একদিন জাহানারা ইমামকে তাপসী রাবেয়ার পাশে বসানোর জন্য মরিয়া হয়ে উঠবে।


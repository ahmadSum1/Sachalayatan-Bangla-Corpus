প্রধানমন্ত্রীর বনভোজন : সবকিছু বদলে দিতে নেই



'প্রধানমন্ত্রী বনভোজনে সাভার আসছেন শনিবার'- ৬ মাস ধরে বিডিনিউজ২৪-এর মোবাইল ভার্সন (মোবাইল ডট বিডিনিউজ ২৪ ডট কম)-এর শীর্ষ সংবাদ এটি। এটা নিয়ে বহু কেলেংকারিও হয়ে গেছে, মোবাইল ফোনে খবরাখবর পড়ে আপটুডেট থাকি বলে গর্বে গরবান্বিত হয়ে লোকজনকে বলে বেড়ালাম, হাসিনা তো শনিবার সাভার যাচ্ছে (খবরে অবশ্য বলা হয়েছে- আসছেন); লোকে তো হেসে কুটি কুটি, উনি তো এখন বিদেশে।
ভাবলাম, তার পরের শনিবারে হয়তো। বক্তব্যের সপক্ষে প্রমাণ-ও হাতে নাতে পাওয়া গেল। পরের পুরো সপ্তাহ জুড়ে বিডিনিউজের শীর্ষ সংবাদ এটি। কিন্তু না, পরের সপ্তাহেও প্রধানমন্ত্রী বনভোজনে গেলেন না। এভাবে এক শনিবার দুই শনিবার তিন শনিবার যায়, শনি-বার গিয়ে শনি-সপ্তাহ যায়, শনি-মাস যায়, শনি-অর্ধ বছর-ও গেল। বিডিনিউজ তাদের শীর্ষ সংবাদে প্রধানমন্ত্রীকে শনিবার করে উইকএন্ডে সাভার বনবাসে (বনভোজন) পাঠিয়ে যেতেই লাগলো।
বিডিনিউজের শীর্ষ সংবাদের সব সংবাদ বদল হলেও (আপডেট) প্রধানমন্ত্রীর বনভোজনের সংবাদের আর বদল হয় না। বিডিনিউজ বলেছে, সবকিছু বদলে দিতে নেই। বিডিনিউজের প্রধান তৌফিক ইমরোজ খালিদী একটি মোবাইল ফোন কোম্পানীর বিজ্ঞাপনে বলছেন, বিডিনিউজ এখন টেলিভিশনের চেয়ে দ্রুত খবর দেয়। দেশ ও জাতির জ্ঞানভাণ্ডারে তাদের সাম্প্রতিক অবদান- সত্য, সুন্দর আর সম্পর্কের মতো প্রধানমন্ত্রীর বনভোজনে সাভার আগমনের সংবাদ-ও এক চিরায়ত অসীম ঘটমান বর্তমান, এটিকে তাই বদলে দিতে নেই।
* স্নাপশটটি আজকের। অনেক দিন ধরেই লিখবো লিখবো ভাবছিলাম, সময় পাই না। এই বিদ্যুৎ-বিরহে কাজ না পেয়ে লিখেই ফেললাম।
বিডিনিউজের শীর্ষ সংবাদ
 

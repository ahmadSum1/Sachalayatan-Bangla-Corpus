গল্প বানানোর গল্প



সম্প্রতি আমি একটা চাকরিতে যোগ দিয়েছি। প্রত্নতত্ত্ব করে সংসার চালানো অসম্ভব হয়ে পড়ায় আবারো একটি চাকরিতে যোগ দিতে বাধ্য হলাম। যোগ দেয়ার হিসেবে এটি আমার ১৮ নম্বর চাকরি, আর প্রাপ্তির দিক থেকে ৬৪-তম। বাংলাদেশের বেকারত্বের মতো ভয়াবহ পরিস্থিতিতেও এতো এতো চাকরি কিভাবে পেলাম অথবা বার বার চাকরি কেন বদলাই আজকের পোস্টের বিষয় সেটা না। আজকের বিষয়- গল্প তৈরির গল্প।
এবার আমি যে প্রতিষ্ঠানে যোগ দিয়েছি, তাদের মূল কাজ মানুষকে অনুপ্রাণিত করা। স্বেচ্ছাব্রতী এই সংগঠনটি সারা দেশে মানুষকে স্বেচ্ছাকর্মে উদ্বুদ্ধ করে। এই উদ্বুদ্ধকরণের কাজ ও সেই সম্পর্কিত কিছু প্রশাসনিক কাজ নিয়েই আমাদের অফিস। নতুন বলে, এখনো আমি আসলে শ্রোতাদের দলে। নিত্য নতুন গল্প শুনি। তেমনি একটি গল্প শোনালেন আমাদের এক সহকর্মী বকা (আদ্যক্ষর)। অফিসে বেশি বেশি বকবক করবেন, তার পিতামাতা যেন তা আকীকা দেয়ার সময়েই তা টের পেয়েছিলেন!
সে যাই হোক, তিনি আজ দুপুরে খাওয়ার সময় বললেন- "আর বলবেন না, একবার উদ্বুদ্ধকরণের জন্য গেছি নেত্রকোণা। সেখানে এক স্কুল টিচার এসেছেন উদ্বুদ্ধ হতে। ভদ্রলোকের তিন ছেলে, কোনো মেয়ে নেই। কিন্তু একটি মেয়ের খুব আকাঙ্খা ছিল তার। ভদ্রলোক রোজ স্বপ্ন দেখতেন যে, তার একটি মেয়ে আছে। স্বপ্নে স্বপ্নে মেয়েটি দিনে দিনে বড়ো হয়ে শিক্ষাদীক্ষা নিয়ে চাকরিবাকরিও শুরু করেছে, কিন্তু বাস্তবে তার কোনো মেয়ে নেই। উদ্বুদ্ধুকরণ অনুষ্ঠানে আমার কথাবার্তা শুনে তিনি বললেন, যে মেয়েটিকে আমি স্বপ্ন দেখি সে হুবুহু তোমার মতো। তারপর তিনি আমাকে মেয়ের মতো স্নেহ ও যত্ন করলেন। বাড়ি নিয়ে গিয়ে খাওয়ালেন। পরেও অনেক যোগাযোগ করতেন। তার স্ত্রীও আমাকে মেয়ে বলে ডাকতেন, ছেলেতিনটি দিদি দিদি বলতো ইত্যাদি। এই পর্যায়ে দুমুর্খের মতো আমরা জিজ্ঞেস করলাম, উনার নাম কি? বকা জবাব দিলেন- মনোরঞ্জনদা'!
আসল ঘটনা এটাও না। আমি এক সময় একটি মোবাইলফোন কোম্পানীতে চাকরি করতাম। আমি যে বিভাগে কাজ করতাম সেটি হলো- রিটেনশন এন্ড উইনব্যাক। সেসব গ্রাহক একসময় প্রচুর বিল দিতেন, কিন্তু পরে আমাদের ফোন ব্যবহার করা ছেড়ে দিয়েছেন, তাদের ফিরিয়ে আনাই আমাদের কাজ ছিল।
কোম্পানীতে প্রথমদিকে বছরে ২ বার, পরে বছরে ১ বার আমাদেরকে মানোনন্নয়ন পরীক্ষায় বসতে হতো। একটা ভাইবা হতো, সেখানে আমাদের মান যাচাই করা হতো, তারপর একটা প্রমোশন। আমরা যারা অ-বাণিজ্যিক ব্যাকগ্রাউন্ড থেকে এই বহুজাতিক কর্পোরেশনে কাজ করতাম, আমরা এই মানোন্নয়ন পরীক্ষাপাসের একটা পদ্ধতি আবিষ্কার করেছিলাম। এই পদ্ধতির প্রথম ধাপটি হলো- ইংরেজি এড়ানো। যেহেতু এটি একটি বিদেশিপ্রধান কোম্পানী, সুতরাং ভাইবাগুলো ইংরেজিতে হতো। আমরা একটি বাক্যের ট্রান্সলেশন মুখস্থ করতাম- "আমি আসলে ইংরেজি জানি, কিন্তু আমাদের আলাপের যথাযথ বিশ্লেষণ ও হৃদয়ঙ্গম করার জন্য বাংলায় আলাপ করাটাকে আমি সুবিধাজনক মনে করি, আমরা কি পরবর্তী আলাপগুলো বাংলায় চালাতে পারি?" ভাইবার শুরুতেই আমরা গণহারে এই বাক্যটি বলতাম। নানাভাবে, নানা ভঙ্গিতে।
তারপর শুরু হতো বাংলায়- গরুকে নদীতে নামানো। যেকোনো বিষয়ে প্রশ্ন করা হলেই আমরা ইনিয়ে বিনিয়ে একটা গল্প বলতাম। সেটি রসিয়ে রসিয়ে দীর্ঘ সময় ধরে বলতাম, যাতে ভাইবার নির্ধারিত সময় পার করে দেয়া সম্ভব হয়। আর গল্পটা আমরা আলাপ করে আগেই ঠিক করে রাখতাম। কে কোন্ গল্প বলবে, তা-ও ঠিক করা হতো। আমাদের আতিক ভাইয়ের ভাগ্যে একবার এমন একটি গল্প পড়েছিল।
সেটি হলো- "আমি একবার আমাদের এক পুরনো গ্রাহকের বাড়ি গেলাম, সেটি ছিল নরসিংদীর বেলাবো উপজেলার একটি প্রত্যন্ত গ্রাম। উনার বাড়ি থেকে একসাথে ৪৬ টি পোস্টপেইড সিম একসাথে সারেন্ডার করা হয়, প্রত্যেকটি সিম প্রতিমাসে ২৫০০ টাকার ওপরে বিল দিতো। কোনো কোনোটি ৫-১০ হাজার টাকাও বিল দিতো। উনি ছিলেন, একজন গুড়া মরিচ ব্যবসায়ী। মরিচ ভাঙ্গিয়ে প্যাকেটজাত করে বিক্রি করেন। ওই অঞ্চলে তার মরিচ খুব বিখ্যাত। আমি উনার বাড়ি যাওয়ার পর, উনি আমাকে বললেন- 'উনার মেয়ে একবার বাড়ি থেকে নিখোঁজ হয়ে যায়, মেয়েটি তার ফোন থেকে ফোন করে খোঁজ দিচ্ছিলো, কিন্তু কোনোভাবেই তাকে পাওয়া যাচ্ছিলো না। আমি তখন আপনাদের ফোনের অফিসে গিয়ে অনেক অনুরোধ করি, আমার মেয়েটা কোথায় আছে, তা খুঁজে দেয়ার জন্য, কিন্তু উনারা আমার কথা রাখেন নাই। তাই আমি রাগ করে আমার কোম্পানীর পুরা ৪৬ টি সিম একসাথে সারেন্ডার করি।‌' ভদ্রলোক আরো বললেন, উনি আমাদের কোম্পানীর ওপর খুবই ক্ষিপ্ত, এমনকি উনি আমাকে হুমকি দিলেন- 'আপনাকে যদি এখন আটকে রাখি, তবে আপনার কোম্পানীর কি সাধ্য আছে আপনাকে এখান থেকে উদ্ধার করে?' তারপর আমি নানাভাবে ভদ্রলোককে আগডুম বাগডুম বোঝাই, স্যার আমরা আসলে একটি সেবাদানকারী প্রতিষ্ঠান- বাজার থেকে কেউ ছুরি কিনে যদি কাউকে খুন করে, তবে কি ছুরির কোম্পানীটির কিছু করার থাকে অথবা মানুষ কি ছুরির কোম্পানীর বিরুদ্ধে ক্ষিপ্ত হয়, নাকি যে খুন করেছে তার বিরুদ্ধে মামলা করে, পুলিশ ব্যবস্থা নেয় ইত্যাদি ইত্যাদি। তখন উনি আমার কথা অনুধাবন করে তার ৪৬টি সিম-ই রিকানেক্ট করেন। আপনার হয়তো মনে আছে, একবার একসাথে বিপুল পরিমাণ রিকানেকশনের ঘটনায় খুশি হয়ে ডিএমডি একটা অভিনন্দন মেইল দিয়েছিলেন। তাই না?"
পুরো ঘটনাটাই সাজানো। ৪৬ টি সিম, মরিচের ব্যবসা, মেয়ে নিখোঁজ হওয়া কোনোটিই কস্মিনকালে ঘটেছিলো বলে আমাদের জানা নেই। সাথে ডিএমডি-র দোহাই দেওয়ার কারণে তা আরো ভারি হলো। এইচআরের লোকজনের আর খেয়ে কাজ নেই, কবে ডিএমডি কাকে কোন্ মেইল করেছিলো, এইসব মুখস্থ করে বসে থাকবে!
আসল কথা এটাও না। আসল কথা, এভাবেই গল্প তৈরি হয়। কর্পোরেশনে হয়, এনজিও-তেও হয়। খোদাই মালুম, আমাদেরকে নিয়েও কতো যে গল্প নামে-বেনামে প্রচলিত আছে!


মুসার অহীপ্রাপ্তি : ১



শোনেন শোনেন ভাই বোনেরা শোনেন দিয়া মন,
গ্যাস রপ্তানির কারণ এইবার করিব বর্ণন।
সব্জি যায়, চিংড়ি যায়, আদম হয় রপ্তানি,
গ্যাস বিক্রি করে এইবার আসবে মালপানি।
দেশে যদি না-ও আসে, পাবে দেশের লোক,
একটা কিছু হলো ভেবে, এইবার জয়ধ্বনি হোক॥
মাথা বেচি, বুদ্ধি বেচি, বেচি মেরুর হাড়,
সামান্য গ্যাস বেচা নিয়ে, অহেতুক হাহাকার!
বলি, ভাই বন্ধু সকল, আসুন সবাই মিলি,
বিদেশি কোম্পানির জন্য এইবার করি দালালি।
দালালি করার মধ্যে লজ্জার কিছু নাই,
দুর্নীতিতে চ্যাম্পিয়নশিপ ধরে রাখা চাই॥
মাটির নিচে গ্যাস রেখে ফায়দা কি আর আছে?
বেচে বরং টু পাইস কামাই ইন্ডিয়ার কাছে।
সাগরের গ্যাস তো ভাই জলেই ধুয়ে যায়,
পানি বেচে এমন সহজ রোজগার আর কোথায়?
আশি ভাগ গেলেই বা কি আছে তো ভাই কুড়ি,
কুড়িটা-ও না দিলে ভাই কিসের হিসেব করি?
পক্ককেশ মুসা বলে, করি নিবেদন,
মাথার মধ্যেই আছে গ্যাসের সঞ্চালন॥


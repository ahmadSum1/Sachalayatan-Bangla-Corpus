প্রথম আলো এবং ইত্তেফাকের এলিটিস্ট প্রত্নতাত্ত্বিক চিন্তা!



আজকের দুটি বড় কাগজে বাংলাদেশের পুরাকীর্তি বিষয়ে দুটি লেখা দেখলাম। এর মধ্যে প্রথম আলোর অন্য আলোতে পুরো এক পাতা জুড়ে ছাপা হয়েছে উয়ারী-বটেশ্বরের কীর্তি-কাহিনী আর দৈনিক ইত্তেফাকের সম্পাদকীয় পাতায় শামসুজ্জামান খান লিখেছেন "ভাবনা : পুরাকীর্তি সুরক্ষা" নামে একটি মোটামুটি বড়সড় একটা লেখা।
প্রথম আলোর লেখাটি নিয়েই প্রথমে বলি। গত ৭৫ বছর ধরে হানীফ পাঠান এবং হাবীবুল্লা পাঠান উয়ারী-বটেশ্বরে প্রত্নতাত্ত্বিক অনুসন্ধান চালিয়ে আসছেন। প্রাতিষ্ঠানিক প্রত্নতত্ত্ব চর্চায় কেউ কেউ এই চর্চাকে অবৈজ্ঞানিক বলতেই পারেন। তা আমাদের প্রত্নতত্ত্ব চর্চাকেও হাই-টেক প্রত্নতাত্ত্বিকরা প্রিমিটিভ-ই বলেন। যে যাই বলুন, উয়ারী বটেশ্বর প্রত্নস্থানের প্রধান প্রত্নতাত্ত্বিক হাবীবুল্লা পাঠান। উয়ারী-বটেশ্বর নিয়ে প্রথম বইটিও তারই লেখা। বর্তমানে আমরা যারা এই জায়গায় খনন করছি, সেটা শুরু হওয়ার অনেক আগে তিনি এলিট প্রত্নতাত্ত্বিকদের এই জায়গায় নিজ খরচে দাওয়াত দিয়ে এনে, ননী-মাখন খাইয়েও এখানে পদ্ধতিগত খনন করতে পারেন নি। আমরা যখন এখানে খনন শুরু করি, তার অবদানটাই সবচেয়ে বেশি ছিল এবং আছে। গত ৮ বছর ধরে প্রত্নতাত্ত্বিক খনন চলাকালে আমাদেরকে আশ্রয়, খাদ্য এবং নিরাপত্তা দিয়ে তিনি আমাদেরকে আক্ষরিক অর্থেই বাঁচিয়ে রেখেছেন। এই মানবতাবাদী অবদানের বাইরে প্রত্নতাত্ত্বিক কর্মকাণ্ডের কথা যদি বলি, তবে স্বীকার করতেই হবে, উয়ারী-বটেশ্বরের সবচেয়ে বড় প্রত্নতাত্ত্বিক এখনও পর্যন্ত হাবীবুল্লা পাঠান। প্রথম আলো উয়ারী-বটেশ্বরের সেরা ১০ বলে যে বিষয়গুলোকে চিহ্নিত করেছে তার কমপক্ষে ৬টিই তার অবদান। আর রাস্তা, গর্তনিবাস এবং ইটের কাঠামোগুলো যে জায়গায় আবিষ্কৃত হয়েছে, সেই জমিও কমবেশি পাঠান পরিবারের। শুধু তাই নয়, এখন পর্যন্ত জাতীয় জাদুঘরসহ যেসব ব্যক্তি বা প্রতিষ্ঠানের কাছে উয়ারী-বটেশ্বরের প্রত্ননিদর্শন আছে, তার সিংহভাগের মালিক তিনিই। প্রতিষ্ঠান থেকে প্রত্নতাত্ত্বিক শিক্ষা গ্রহণ করার ফলে আমরা আরো বেশি পদ্ধতিগত ভাবে খনন করতে পেরেছি, এই তথ্য কোনোভাবেই হাবীবুল্লা পাঠানের অবদানকে খাটো করতে পারে না। উয়ারী-বটেশ্বরের প্রত্নতাত্ত্বিক খননের ইতিবৃত্ত লিখতে গিয়ে কাল-পরিক্রমা (লেখক-অজ্ঞাত) এবং সুফিদের সাধনা (লেখক-ইশতিয়াক হাসান) শিরোনামে যে দুটি শিশুসুলভ রচনা সেখানে উয়ারী-বটেশ্বরের প্রত্নতাত্ত্বিক খননের ইতিহাসকে ইচ্ছাকৃতভাবে খণ্ডিত করা হয়েছে। হাবীবুল্লা পাঠান এবং পাঠান পরিবারের প্রত্নতত্ত্ব-চর্চা ও প্রয়াসসমূহকে বাদ দেয়া হয়েছে। পুরো পাতা জুড়ে অসংখ্য তথ্যগত ভ্রান্তিকে অনিচ্ছাকৃত ধরে নিয়েও বলতে হচ্ছে, লোকশিল্পকলাকে যেমনভাবে শিল্প নয় বলে এলিট শিল্পসমালোচকরা শিল্পের ইতিহাস থেকে বাদ দেন, তেমনি ভাবেই লোক-প্রত্নতত্ত্বকে প্রত্নতত্ত্ব নয় বলে প্রথম আলো মনে করে। অন্তত সেটাই তাদের এই লেখামালা থেকে বোঝা যাচ্ছে।
ইত্তেফাকের লেখাটা আরো জঘন্য। শামসুজ্জামান খান ফোকলরিস্ট। (আমার মতে, এলিট ফোকলরিস্ট)। তার লেখাটার শুরুটা এই রকম- "বাংলাদেশের সভ্যতার ইতিহাস প্রায় আড়াই হাজার বছরের পুরনো। তবে পশ্চিমবাংলার পান্ডু রাজার ঢিবি আর চন্দ্রকেতুগড়ে উৎখননে প্রাপ্ত নিদর্শনের কথা বিবেচনায় নিলে বাঙালির প্রত্ন-ইতিহাস প্রায় সাড়ে তিন হাজার বছর পেছনে নিয়ে যাওয়া যায়।" চরম জঘন্য এবং আপত্তিকর বিবৃতি। উয়ারী-বটেশ্বরে প্রত্নতাত্ত্বিক খননে আমরা যে গর্তবসতিগুলো পেয়েছি, তা কমপক্ষে সাড়ে তিন হাজার বছরের পুরনো। পান্ডুরাজার ঢিবি এবং চন্দ্রকেতুগড়ে যেসব নিদর্শনের কারণে সেগুলোকে সভ্যতার নিদর্শন বলা হচ্ছে, উয়ারী বটেশ্বরে তার প্রায় প্রত্যেকটাই আমরা পেয়েছি। তাহলে উয়ারী-বটেশ্বরকে ধরতে তার আপত্তি কিসের? পুরো লেখার কোথাও উয়ারী-বটেশ্বর প্রসঙ্গটি নেই। অথচ গত ৭৫ বছর ধরে এখানে প্রত্নতাত্ত্বিক অনুসন্ধান চলছে, এবং এখানে যা পাওয়া গেছে পুরো ভারতবর্ষেও তা পাওয়া যায়নি। আমার তো মনে হয়, এখানে আমরা যত রৌপ্যমুদ্রা পেয়েছি, পুরো ভারতেও এতো রৌপ্যমুদ্রা পাওয়া যায়নি। আসলে ঘটনাটা সেখানেই যেখানে তিনি একজন ফোকলরিস্ট (?) হয়েও দেশীয় প্রত্নতত্ত্ব চর্চাকে কোনোভাবেই মেনে নিতে পারছেন না। তার পুন্ড্রনগরের (বগুড়া) প্রশংসা এবং শেষ লাইনের দ্ব্যর্থবোধক বাক্যাংশ দিয়ে ফরাসিদের প্রশংসা করলেন না নিন্দা করলেন, বুঝতে পারলাম না। তবে পুরো লেখাজুড়ে কয়েকবার পুন্ড্রনগরের প্রশংসা, বিদেশিদের প্রশংসা (মায় কলকাতার-ও) থেকে আমার বলতে ইচ্ছে করছে, অমুক সিমেন্ট যখন বিদেশে রপ্তানি হয়, তখন তো তারা তাকে বিদেশি সিমেন্ট-ই বলে। উয়ারী-বটেশ্বরের স্বীকৃতি বহু বিদেশি এবং সাদা চামড়া-ওয়ালারাও করেছেন (এমনকি কোলকাতাওয়ালারাও)। তারপরেও শামসুজ্জামান খানের চোখ সেখানে না যাওয়াটাকে আমি বলতে চাই, ইচ্ছাকৃতভাবে পরিহার করা। দৃষ্টিভঙ্গি একই। প্রথম আলোর মতোই। বাংলাদেশের প্রত্নতত্ত্ব চর্চা কোনো প্রত্নতত্ত্ব চর্চাই নয়-এই এলিটিস্ট প্রত্নতাত্ত্বিক দৃষ্টিভঙ্গি।
লিংক: প্রথম আলো: http://www.prothom-alo.com/fcat.news.details.php?issuedate=2008-07-25&nid=Mjc3MzM=&fid=MTU=
ইত্তেফাক: http://www.ittefaq.com/content/2008/07/25/news0228.htm


টিপ



প্রাচীন বাংলা অঞ্চলের মানুষের কপাল-সজ্জায় যেসব অলঙ্কার এবং প্রশাধন দেখা যায়, তার মধ্যে উল্লেখযোগ্য হলো টিপ, তিলক এবং কুমকুম। সোনা বা রূপায় তৈরি তারকা-আকৃতির এক ধরনের টিপ ভারহুত-এ প্রাপ্ত কয়েকটি ভাস্কর্যে দেখা যায়, একে বলা হয় সিতারা।
বাংলা অঞ্চলে টিপ আর কপাল যেন অবিচ্ছেদ্য মানিকজোড়। যেখানেই কোনো মানুষের কপাল পাওয়া গেছে (মানে ভাস্কর্যে বা চিত্রে কপাল দৃশ্যমান) সেখানে অবশ্যই টিপ থাকবে। টিপ না থাকাটাই যেন ব্যতিক্রম। বাংলা থেকে প্রাপ্ত শত শত ভাস্কর্যে প্রাপ্ত টিপের মধ্য থেকে সবচেয়ে বেশি পাওয়া যায় (কমন), এমন ৮ ধরনের টিপ হলো:
পাতা আকৃতির টিপ
এ ধরনের টিপ পাই দশম-একাদশ শতকের ষড়ক্ষরী লোকেশ্বর মূর্তির কপালে। জয়পুরহাটের পাঁচবিবি থেকে প্রাপ্ত ১১ শতকের একটি বিষ্ণুমূর্তির কপালেও অনুরূপ টিপ পাওয়া যায়। চিকন একটি লম্বা পাতা, অনেকটা পাটের পাতার মতো। এমন টিপ বাংলার ভাস্কর্যের সবচেয়ে সাধারণ বৈশিষ্ট্য।
চার-বরফি নকশি টিপ
বরফি হলো অনেকটা এই রকম জিনিস: ◊
ওপরে একটি বরফি নিচে একটি বরফি, দু'পাশে আরো দুটি বরফি এই নিয়ে চার-বরফি টিপ। এ ধরনের টিপ পাওয়া যায় পাহাড়পুর (সোমপুর) মহাবিহারের কেন্দ্রীয় মন্দিরের পাদদেশ থেকে প্রাপ্ত খ্রিস্টীয় ৫ম-৬ষ্ঠ শতকের শিব-পার্বতী ভাস্কর্যে (ভাস্কর্যটিকে অবশ্য অন্য নামে চিহ্নিত করেছে জাদুঘর কর্তৃপক্ষ, কিন্তু ভাস্কর্যটির হাতে থাকা ডুগডুগি এবং অন্যান্য প্রতীক থেকে এটিকে শিব-পার্বতীর ভাস্কর্য ছাড়া অন্য কিছু মানতে আমি নারাজ) শিবের কপালে। এই ভাস্কর্যটি ছাড়াও আরো অনেক ভাস্কর্যে এই ধরনের চার বরফি টিপ দেখা যায়।
এক বরফি নকশি টিপ
এ ধরনের টিপ পাওয়া যায় জয়পুরহাটের পাথরঘাটা থেকে প্রাপ্ত কালো পাথরে তৈরি ৯ম-১০ম শতকের গড়ুর মূর্তির কপালে। রাজশাহী থেকে প্রাপ্ত একাদশ শতকে নির্মিত কালো পাথরের একটি খসপর্ণ লোকেশ্বর মূর্তির কপালেও একটি বরফির নকশি টিপ পাওয়া যায়। এটিও একটি কমন টিপ।
বৃত্তাকৃতির টিপ
এককালে যদিও বাংলায় এই ধরনের টিপের ব্যবহার প্রচুর ছিল, তবে প্রাচীন বাংলায় এই ধরনের সহজ টিপ তুলনামূলকভাবে একটু কমই দেখা যায়। বগুড়ার আদমদিঘিতে প্রাপ্ত খ্রিস্টীয় একাদশ-দ্বাদশ শতকের পার্বতীর কপালে এ ধরনের টিপ পাওয়া যায়। আরো পাওয়া যায় রাজশাহী থেকে প্রাপ্ত একাদশ শতকে নির্মিত কালো পাথরের একটি বুদ্ধ মূর্তির কপালে।
বর্শার ফলা আকৃতির টিপ
এ ধরনের টিপ পাওয়া যায় জয়পুরহাটের ক্ষেতলাল থেকে প্রাপ্ত ১১-১২ শতকের কালো পাথরে তৈরি একটি বামন বিষ্ণুর কপালে। ত্রিভুজ আর বর্শার ফলার মধ্যে অনেক পার্থক্য যেটা সহজেই চোখে পড়ে, তার পরেও পাতা, ত্রিভুজ আর বর্শার ফলা- এই তিন টিপ আলাদা করতে আমাদের যথেষ্ট ঝামেলা পোহাতে হয়েছে।
ত্রিভুজাকৃতির টিপ
এ ধরনের টিপ পাওয়া যায় জয়পুরহাটের পাঁচবিবি থেকে প্রাপ্ত একাদশ শতকের চক্রপুরুষের কপালে।
মাছ আকৃতির টিপ
এ ধরনের টিপ পাওয়া যায় রাজশাহী থেকে প্রাপ্ত কাঠে নির্মিত ঊনিশ শতকের রাধা একটি ভাস্কর্যে।
ক্রীস্টমাস ট্রি ধরনের টিপ
এটার যে কী নাম দেবো বুঝতে পারছি না, প্রথমে দিলাম লম্বু টিপ, পরে দিলাম, ত্রিভুজগাড়ি টিপ। দেখতে অনেকটা এই রকম- প্রথমে একটা লম্বা সমদ্বিবাহু ত্রিভুজ, যার ভূমিটি অপেক্ষাকৃত ছোট, তার নিচে একটু ছোট একই ধরনের আরেকটি ত্রিভুজ, তার নিচে দুটি চাকা। এই ধরনের টিপের দেখা পাই রাজশাহীর গোদাবাড়ি থেকে প্রাপ্ত খ্রিস্টীয় দ্বাদশ শতকে পাথরে নির্মিত গঙ্গার কপালে। মূর্তিটি অপরূপা। টিপটিও অনন্য। জানেন বোধহয়, গঙ্গার রূপে ব্রহ্মা-বিষ্ণু সকলেই পাগলপারা হয়ে গিয়েছিলেন।
পুনশ্চ: এক. এখানে শুধু সেই মূর্তিগুলোর কথাই বলা হয়েছে, যে মূর্তিগুলোতে এই টিপগুলো প্রকটভাবে দৃশ্যমান। মানে আতশী কাচ ছাড়াই দেখতে পাবেন।
দুই. এটিও আরেকটি অহেতুক রচনা।


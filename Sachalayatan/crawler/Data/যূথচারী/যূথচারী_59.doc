বাংলাদেশের প্রাচীনতম ঘূর্ণায়মান মঞ্চটি রক্ষায় এগিয়ে আসুন



এই লেখাটির মূল তথ্যগুলো লালমনিরহাট থেকে পাঠিয়েছেন জেলার দুই সংস্কৃতিকর্মী শৌর্য দীপ্ত সূর্য  এবং আশরাফুজ্জামান মণ্ডল।
লেখকদ্বয় জানাচ্ছেন, ১৯০৫ সালে লালমনিরহাট জেলায় নির্মাণ করা হয়, এমটি হোসেন ইন্সটিটিউট মিলনায়তন। তারা বলছেন, একসময় এটি ছিল ভারতের অন্যতম বিখ্যাত ঘূর্ণায়মান মঞ্চ; ঘূর্ণায়মান মঞ্চ মানে, নাটক মঞ্চস্থ হবার সময় দর্শককে সেট সাজানোর একঘেয়েমি পোহাতে হতো না। একটি দৃশ্য শেষ হবার পর পর্দা নেমে যাবার সাথে সাথেই মঞ্চটি ঘুরিয়ে দিলেই মাত্র কয়েক সেকেন্ডের মধ্যেই দ্বিতীয় দৃশ্য শুরু করা যেতো। ভারী ও মূল্যবান কাঠের তৈরী এ মঞ্চটিতে একাধিক সেট নির্মাণ করা যায়।
১৯০৫ সালে নির্মিত হবার পর থেকে এখানে নাটক মঞ্চস্থ হওয়া ছাড়াও চলচ্চিত্র প্রদর্শনী এবং বিভিন্ন সাংস্কৃতিক অনুষ্ঠান হতো। অবিভক্ত বাংলার অনেক বরেণ্য কবি-সাহিত্যিক এবং সাংস্কৃতিক ব্যক্তির আগমনে মুখরিত ছিল এ অডিটোরিয়াম। এখানে কবি জসীমউদ্দিনের উপস্থিতিতেই মঞ্চস্থ হয়েছিল তাঁর গীতিনাট্য ‘সোজন বাদিয়ার ঘাট’। কবি মুগ্ধ হয়ে বলেছিলেন ‘আজ আমার রাশিয়াতে বলশয় থিয়েটারের কথা মনে পড়ছে’।
ভারত বিভাগের পর এখানে সাংস্কৃতিক কর্মকাণ্ড কিছুটা কমে যায় এবং ১৯৬৫ সালের পর থেকে দেশ স্বাধীন হওয়ার আগ পর্যন্ত শুধু চলচ্চিত্র প্রদর্শনী হতো। লালমনিরহাট শহরের অসংখ্য প্রবীন ব্যক্তির স্মৃতিতে আজো এমটি হোসেন অডিটোরিয়ামে সায়রা বানু, দীলিপকুমার কিংবা উত্তম কুমারের অভিনীত ছবি উপভোগ করার স্মৃতি জ্বলজ্বল করছে।
পশ্চিম বঙ্গের সাহিত্যিক ড. সুবোধ তালুকদার এই মঞ্চটিতে অনুষ্ঠান উপভোগের স্মৃতিচারণ করেছেন তার জীবনীমুলক গ্রন্থ ‘কাঠ বাঙালের কড়চায়’।
দীর্ঘকাল ব্রিটিশ ভারতের এই ঐতিহ্যবাহী ঘূর্ণায়মান মঞ্চটি সংস্কারের কোনো উদ্যোগ নেয়া হয়নি। জেলার সংস্কৃতিকর্মীরা দাবি করছেন এই মঞ্চটি সংস্কার করে এখানে আবার নিয়মিত নাট্যমঞ্চায়নের ব্যবস্থা।
ছবি: শৌর্য দীপ্ত সূর্য  এবং আশরাফুজ্জামান মণ্ডল


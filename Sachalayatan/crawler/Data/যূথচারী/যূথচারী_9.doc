প্রথম আলো : কয়লা ধুইলে ময়লা যায় না



বিপ্লবী বরুণ রায়, ছবি- শামস শামীম
কিছু গীবত করার জন্য এই পোস্ট, লাইন ভালো না বলে সংক্ষেপেই লিখছি। আপ করতে পারবো কিনা অথবা আপ করলেও এক পোস্ট ৭ বার আপ হবে কিনা, এই আশঙ্কা থেকেই যাচ্ছে। মডারেটররা অনুগ্রহপূর্বক একটু সক্রিয় হবেন, বেশিবার আপ হলে বুঝবেন, তা ইচ্ছাকৃত নয়, সুতরাং দয়া করে তা যতো দ্রুত সম্ভব ডিলিট করে দিবেন।
কমরেড বরুণ রায়ের মৃত্যু বিষয়ে আজকের প্রথম আলোতে ১৯ পৃষ্ঠার জন্ম-মৃত্যু-কুলখানি-চেহলাম কলামে, মানে শেষ কলামে ১৩৫ শব্দের* একটা প্রতিবেদন ছাপা হয়েছে। শিরোনামটি ছিল- “পরলোকে বিপ্লবী বরুণ রায়”। পরলোকে কমরেডের বিশ্বাস ছিল না, মারা গেছেন, অক্কা পেয়েছেন, পটল তুলেছেন দিলেও বোধ করি কমরেডের বিশ্বাসকে এতোটা ব্যঙ্গ করা হতো না, যতোটা পরোলোক শব্দটি করে। আমি মারা গেলে যদি তা কোনো খবর হয়, তবে তা যেন “পরলোকে সোহেইল জাফর” না লিখে অন্তত এই শব্দগুলোতে হয়! ১৩৫ শব্দের প্রতিবেদনটির ৫৪ টি শব্দ কমরেডের জন্য, বাকি ৮১ টি শব্দ, শোকপ্রকাশকদের নামের বিবরণী। ০.২৫ ইঞ্চিx০.৫০ ইঞ্চি মাপের একটি ছবিসহ কমরেডের মৃত্যু সংবাদে তার যে পরিচিতি ছাপা হয়েছে, তা অদ্ভুত। আমাদের মামুন ভাই ব্রাক ব্যাংকে জয়েন করেছেন, এই খবরটি যতো গুরুত্ব দিয়ে ছাপা হয়েছে (আজকেই ব্যবসা পাতায়), কমরেড বরুণ রায়কে ততোটুকু গুরুত্বও দেওয়া হয়নি। মামুন ভাইয়ের পরিচিতি দিতে ৫৯ টি শব্দ ব্যবহার করা হয়েছে, অন্যদিকে কমরেড বরুণ রায়ের পরিচিতি সীমাবদ্ধ মাত্র ১০ টি শব্দে। আজকের কাগজের কমপক্ষে ১১২ টি সংবাদ কোনোদিনও ছাপা না হলে কোনোই ক্ষতিবৃদ্ধি হতো না, স্রেফ পাতা ভরার জন্য দেওয়া হয়েছে। প্রথম আলো বরুণ রায়ের প্রতি যে আচরণ করেছে, তার সমালোচনা করার জন্য আমাকে পুরনো ঢাকা থেকে উত্তম গালিবিশারদ ভাড়া করতে হয়, সেই দিকে আর গেলাম না। শুধু আর একটি তথ্য দেই, তা হলো- সংবাদেও ভুল আছে। তবে এটিকে আমি স্থানীয় সংবাদদাতার সীমাবদ্ধতা বলে ক্ষমা করে দিচ্ছি। তা হলো- রাত ৯ টার দিকে তার শেষকৃত্য সম্পন্ন হয়। আসলে সেটি আজ সকালে হওয়ার কথা ছিল। ঢাকা থেকে পুরনো কমরেডরা অনেকেই আসবেন বলছিলেন। কিন্তু তারা অনেকেই মন্ত্রী-এমপি-ধনী ব্যক্তি হয়ে যাওয়ায় “আসতে পারি, দেখি, ঠিক নেই” ইত্যাদি বলা শুরু করলে কালকেই দাহ করে ফেলার সিদ্ধান্ত নেওয়া হয়। এবং সেটি করা হয় প্রথম আলোর বর্ণনার আরো প্রায় ২ ঘণ্টা পরে এবং তা পুরো সম্পন্ন হয় রাত প্রায় ২ টার দিকে।
* ১৩৫ টি শব্দ গোণার সময় সব শব্দকেই শব্দ হিসেবে গণনা করা হয়েছে। “১৩৫ টি শব্দ” ধরনের শব্দবন্ধকে ৩ টি শব্দ ধরা হয়েছে।
 

উসমান সেমবেন-১



"আপনি জনগণের প্রতিনিধি, আপনি আগে যাবেন।"
"না, আপনি সরকারের প্রতিনিধি, আপনি আগে।"
বলছিলাম, আফ্রিকান চলচ্চিত্রের জনক বলে খ্যাত উসমান সেমবেনের XALA ছবির একটি সংলাপ। একটি জমকালো পার্টির সদর দরজায় টেকনোক্রেট মন্ত্রী এবং নির্বাচিত এমপি তর্ক করছিলেন কে আগে পার্টিতে ঢুকবেন তা নিয়ে। সরকার না জনগণ- রাষ্ট্রের কোন অঙ্গটি বেশি গুরুত্বপূর্ণ এই বিষয়টি নিষ্পত্তির বিতর্কে ততক্ষণে তাদের পেছনে জমে গেছে দীর্ঘ কিউ।
উসমান সেমবেন-এর  XALA ছবিটি সদ্য-স্বাধীন সেনেগালের রাষ্ট্রনেতাদের ভোগবাদিতাকে নগ্নভাবে তুলে ধরেছে। তুলে ধরেছে বললে কম বলা হবে বলা উচিৎ- তাদেরকে নগ্ন করে ছেড়েছে। ছবিটির শেষাংশে আক্ষরিক অর্থেই ওই নেতাদের একজনকে নগ্ন করা হয়।
ছবিটির ঘটনা এমন- একজন ধনাঢ্য ব্যবসায়ী, (তিনি সেনেগালের ব্যবসায়ী-নেতা এবং সেনেগালের অর্থনীতিকে বিদেশি ব্যবসায়ীদের হাত থেকে মুক্ত করতে দৃঢ় প্রতিজ্ঞ এবং মজার ব্যাপার হলো, তার নাম আবার সেনেগালের সেই সময়ের রাষ্ট্রপতির নামে) তৃতীয়বারের মতো বিয়ে করলেন। বিয়ে করলেন তার মেয়ের থেকে তিন বছরের কম বয়সী এক মেয়েকে- ভোগবাদের চূড়ান্ত! কিন্তু বিয়ের রাতে তিনি সঙ্গমে লিপ্ত হতে পারলেন না বউয়ের সাথে- কোনোভাবেই তিনি তার যৌনদৃঢ়তাকে ধরে রাখতে পারছেন না। এবং আর কখনোই তিনি তার বিবাহিত বউয়ের সাথে যৌনতায় লিপ্ত হতে পারছেন না। বহু মানুষের সাথে পরামর্শ করে অবশেষে তিনি এই সিদ্ধান্তে উপনীত হলেন, তার XALA হয়েছে। অর্থাৎ যৌন-অভিশাপ। রাজ্যের যতো নিম্নবর্গের মানুষ আছে, তাদের সামনে নগ্ন হয়ে দাঁড়াতে হবে তাকে। তারা তার দিকে থুথু নিক্ষেপ করলেই তিনি XALA মুক্ত হবেন। শেষ পর্যন্ত তিনি এই বিচার মেনে নিতে রাজি হলেন।
উসমান সেমবেন মারা গেছেন। কবে মারা গেছেন, এই বিষয়টিও নিশ্চিত করে বলতে পারেননি সাংবাদিকরা। ফরাসি চলচ্চিত্রের দিকপাল রবার্টো ব্রেসোর মৃত্যুর সাথে সেমবেনের মৃত্যুর অদ্ভুত মিল। ব্রেসোর মৃত্যুর সাতদিন পর দুধওয়ালা না খবরের কাগজওয়ালা ত্যক্ত বিরক্ত হয়ে দরজা ভেঙ্গে ভেতরে ঢুকে তার লাশ দেখতে পান। উসমান সেমবেনের মৃত্যুটিও অনেকটা ওই রকমই। এমনকি কান ফেস্টিভ্যালে যখন উসমান সেমবেনের চলচ্চিত্র নিয়ে আলোচনা হচ্ছে, উসমানের জীবনী শিক্ষা দেওয়া হচ্ছে নবীন চলচ্চিত্রকারদের তখনো উৎসবকারীরা জানেন না- মারা গেছেন উসমান। চলচ্চিত্র এবং জীবন- এই দুই বিষয়েই ব্রেসো এবং উসমানের মধ্যে এক অদ্ভুত মিল খুঁজে পাই আমি। অথচ এদের একজন ঔপনিবেশিক ফ্রান্সের এবং অন্যজন ফ্রান্সেরই সেই সময়ের উপনিবেশ সেনেগালের মানুষ।
উসমান সেমবেনকে আপনি কিভাবে পরিচিত করাতে চান? সেনেগালের জেলে পরিবারে জন্ম নেয়া এক জেলে? জাহাজঘাটের জাহাজশ্রমিক কিংবা জাহাজশ্রমিক নেতাও বলতে পারেন। ট্রেড ইউনিয়নিস্ট এবং সেই সূত্রে মার্ক্সিস্টও বলতে পারেন। উপন্যাসিক বলতেই বা সমস্যা কিসের? ফরাসি ভাষায় রচিত তার উপন্যাসগুলো (১০ টি) তো সবই তো শেষ অবধি কালজয়ীই হলো। চলচ্চিত্রকার বলতে পারেন, কারণ এই বিষয়টিই (১৫ টি সিনেমা) তিনি সবচেয়ে বেশি উপভোগ করেছেন। আফ্রিকার প্রথম চলচ্চিত্রটি তার হাত দিয়ে হলেও কাজের দিক থেকে কোনোভাবেই এই চলচ্চিত্রসমূহকে শিশু বলা যাবে না। বরং তার প্রত্যেকটা সিনেমাই অত্যন্ত পরিণত। সংলাপ বা কাহিনী-ই কেবল নয়, চলচ্চিত্রের সংগীত, আলোর ব্যবহার এবং চলচ্চিত্রভাষার মুন্সিয়ানা সেমবেনের চলচ্চিত্রকে বহু বছর ধরে দেখে যেতে বাধ্য করবে।


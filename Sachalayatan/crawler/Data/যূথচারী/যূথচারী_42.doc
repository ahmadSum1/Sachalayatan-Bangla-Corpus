প্রত্নতত্ত্ব বিষয়ে প্রথম আলোর এলিটিস্ট রিপোর্টিং



প্রত্নতত্ত্ব বিষয়ে প্রথম আলোর এলিটিস্ট ভাব কাটছেই না। এমনকি সিনিয়র রিপোর্টার প্রণব সাহা আজকে যে রিপোর্টটা করলেন, তা রীতিমতো শিশুসুলভ। যেকোনো বিষয়ে রিপোর্ট করার আগে যে তার পূর্বাপর জানতে হয়, সেটা প্রণব সাহার মতো একজন সিনিয়র রিপোর্টারকেও কি মনে করিয়ে দিতে হবে? তার রিপোর্টের শিরোনামটি রীতিমতো মর্মভেদী। যেকোনো ঐতিহ্য অনুরাগী পাঠককেই তা নাড়া দেবে, আর সেটাকেই ব্লাকমেইল করেছেন প্রণব সাহা। শিরোনামটি এমন- "সেই প্রত্ননিদর্শনগুলো এখন বরেন্দ্র জাদুঘরের খোলা বারান্দায়"। কী সাংঘাতিক কথা!!!!!!! যে নিদর্শন নিয়ে সারাদেশের ঐতিহ্য, সংস্কৃতি ও প্রত্নসম্পদ বিষয়ে সচেতন মানুষেরা তিনভাগে বিভক্ত হয়ে গেলেন, একজন উপদেষ্টা পদত্যাগ করলেন, সেই মহামূল্যবান প্রত্নসম্পদগুলো জাদুঘরের খোলা বারান্দায়?????? হক কথা, খাটি কথা, জব্বর প্রশ্ন!!!!
প্রণব সাহা এতোটাই শিশুসুলভ, তিনি এই তথ্যটি সংগ্রহ করলেন না যে, গত ৮৯ বছর ধরে নিদর্শনগুলো এই খোলা বারান্দাতেই ছিল। প্রণব সাহা এতোটাই মিত্থুক, যে বারান্দাতে ঢুকতে আপনাকে পেরুতে হবে চারটি তালামারা দরজা, তাকে বলে দিলেন ‍‍ "খোলা" বলে!!!!!!! এবং মিথ্যাকে সত্য প্রমাণের জন্য তিনি একটি ছবিও দিয়েছেন। ছবিটিও আংশিক। আরেকটু প্রশস্ত করে, আরেকটু ওপর থেকে ছবিটি তুললেই তার প্রতিবেদনের শিরোনামটি মিথ্যা হয়ে যেতো। আরেকটু ওয়াইড এঙ্গেল থেকে তোলা এই ছবিটি দেখুন। বরেন্দ্র জাদুঘর
বরেন্দ্র জাদুঘরের স্থাপত্য নকশা না জানলে এই প্রত্নসম্পদ রাখার ব্যাপারটিতে আপনার সন্দেহ জন্মাবে। প্রথমে একটি মূল ফটক পার হয়ে আপনাকে যেতে হবে আরেকটি ফটকে, সেটি পার হলে একটি ঘরের দরজা, তার পর আরেকটি দরজা পার হয়ে বারান্দা। পুরনো আমলের বাড়িগুলোর মতো এই ভবনটির ভেতরে রয়েছে একটি বর্গাকার উঠান, যার চারদিকেই বারান্দা। সুতরাং বারান্দা বললে যেমন বাহির বাড়ি বোঝায়, বরেন্দ্র জাদুঘরের ১৯১৬ সালে স্থাপিত (১৯১৯ সালে উদ্বোধন) এই ভবনটির বারান্দা মানে আসলে একদম ভেতরে। আর এই বারান্দাতেই গত প্রায় একশ বছর ধরে রয়েছে প্রত্ননিদর্শনগুলো। (সম্প্রতি যুক্ত হয়েছে নতুন কিছু ঘর)। জাতীয় জাদুঘর থেকে নিদর্শন চুরি হলেও বরেন্দ্র জাদুঘর থেকে নিদর্শন চুরি হয়নি কখনও। তবে নিদর্শনগুলোর ক্ষয় হচ্ছে, এটা সত্যি। কিন্তু প্রথম আলোর প্রতিবেদন সেই বিষয় নিয়ে নয়, তাদের আপত্তি বারান্দা নিয়েই।
আগের লেখাতে যেমন বলেছি, প্রথম আলো আসলে দেশীয় প্রত্নতত্ত্ব চর্চা বা দীর্ঘদিন ধরে বাংলাদেশে যারা প্রত্নতত্ত্ব চর্চা করছে, তাদের বিরুদ্ধে একটা মিশনে নেমেছে। প্রথম আলোর এইসব রিপোর্টিং প্রকারান্তরে আমরা যারা বিশ্ববিদ্যালয় থেকে প্রত্নতত্ত্ব বিষয়ে ডিগ্রি অর্জন করেছি, এক অর্থে তাদের জন্য পজেটিভ, কিন্তু প্রত্নতত্ত্ব চর্চার মূলসুর থেকে তা অনেক দূরবর্তী। প্রত্নতত্ত্ব চর্চা মূল উদ্দেশ্য হলো, মানুষের ভবিষ্যৎ নির্মাণের জন্য মানুষের সমাজের নিয়মগুলোকে আবিষ্কার করা। কিভাবে প্রাচীনকালে মানুষ তার সমাজের সাথে সম্পর্কিত ছিল সেই সম্পর্ক সূত্রগুলোকে বের করা। প্রতিটি বিজ্ঞানই সেই রকম, পদার্থবিজ্ঞানী পদার্থের মধ্যকার সম্পর্কসূত্রগুলো বের করার চেষ্টা করেন আর আমরা মানুষের সংস্কৃতির। আর সব বিজ্ঞানের মতোই আমাদেরকেও আমাদের পূর্বপ্রজন্মের কাজগুলো স্বীকার করতেই হবে। ১৯১১ সাল থেকে যে প্রতিষ্ঠানটি কাজ করছে, তাদের কাজের স্বীকৃতি না দিয়ে তাদের ছিদ্রানুসন্ধানের কী অর্থ? হাবীবুল্লা পাঠান, উয়ারী-বটেশ্বর, বরেন্দ্র গবেষণা জাদুঘর- এই প্রতিটি বিষয়ের প্রতি আমাদের সম্মান দেখানো দরকার। কারণ এরা প্রত্যেকেই আমাদের ইতিহাস এবং সংস্কৃতিকে ঋদ্ধ করেছেন। প্রথম আলো বাংলাদেশের সেই ঋদ্ধ সংস্কৃতির বিরুদ্ধে লেগেছে সংস্কৃতির দোহাই দিয়েই।
 

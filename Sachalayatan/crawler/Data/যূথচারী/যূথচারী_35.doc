প্রথম আলো এবং এবিএম মুসা : পাগলে কি না বলে...?



মিথ্যা দিয়ে সত্যকে ঢাকতে গিয়ে এবিএম মুসা তাল হারিয়ে ফেলেছেন। ব্লগকে ব্যক্তিগত লেখনী বলে মনে করি বলে ভেবেছিলাম অনেক গালিগালাজ করবো। কিন্তু পরে ভেবে দেখলাম, পাগলকে গালিগালাজ করলে আরো বেশি পাগলামি করবে, জনান্তিকে প্রকাশ, তিনি নাকি এই ব্লগের লেখার কথা শুনেছেন। বোধ করি, তাতেই জ্ঞান হারিয়ে এই উল্টাপাল্টা পাগল-সদৃশ লেখালেখি। তাই সিদ্ধান্ত নিয়েছি, আজ আর গালিগালাজ করবো না। আদর করে বুঝিয়ে বলবো।
১. "আমি অন্তত শুনিনি বা জানিনি, পত্রিকায় পড়িনি"-এর অর্থ কী? আপনি যে দেশের অধিকাংশ খবর রাখেন না, বিশেষ করে গণমানুষের কথা বা গণআন্দোলনের কথা আপনার অজানা থাকবে, এটা তো খুবই স্বাভাবিক। এসব কথা অহেতুক পত্রিকার হাটে হাড়ি ভাঙ্গার কি দরকার? পুতুপুতু সোনাজাদুমণি, এইসব অজ্ঞতা, মূর্খতার কথা জনসমক্ষে বলতে নেই।
২. ধর্ষণবিরোধী আন্দোলনে ছাত্রদের আপনি দেখেননি, এটা তো আমরা জানি। বিশেষ করে আপনার মতো "ধর্ষকের পক্ষাবলম্বনকারী" কিছু ব্যক্তি আন্দোলনটিতে শুধু নারীই দেখেছেন, এটা তো সবাই-ই জানে। এক হাট পুরুষের মাঝে একটা নারী থাকলেও কোনো কোনো লোকের চোখ তাকেই খুঁজে পায়, কিছু লোক অন্যরকম।
কেন জানিনা, মিছিলের প্রথম সারিটি আমার পছন্দ। কিন্তু আমি সাক্ষী, প্রথিৎযশা আলোকচিত্রসাংবাদিক ফিরোজ চৌধুরী আমার মাথার ওপরে আমার পেছনের মেয়েদের অসংখ্য ছবি নিয়েছেন, প্রথম সারির ছেলেদের অংশগ্রহণ বাদ দিয়ে। তার পরেও অসংখ্য ছবি আছে। আমার ফেসবুকের এলবাম-এর ছবিগুলো চোখ বুলালেই দেখবেন, শত শত ছেলের ছবি মিছিলে, নারী শিক্ষার্থীদের পাশাপাশি। আরো শত শত ছবি আমার কাছে আছে। স্মৃতিভ্রান্ত অথবা স্বেচ্ছাভ্রান্ত একজন ব্যক্তিকে আমি শুধু আদর করে বলতে চাই, ওলে লোলে, এইসব ভ্রান্তি অথবা আলুসংক্রান্ত বিষয়াদি কাগজসমক্ষে বোলো না, জাদু, লোকে কি বলবে?
৩. সিন্ডিকেটের সাত সদস্যের কমিটির অধিকাংশ সদস্য যে অকর্মণ্য ছিলো এটা আমরা জানতাম। কেবল এএন রাশেদা-র ঘাড়ে সব দায়িত্ব ছেড়ে দিয়ে আপনারা আসলে বিষয়টিকে প্রহসনে পরিণত করতে চেয়েছিলেন। সিন্ডিকেটে আপনার তথাকথিত "অনানুষ্ঠানিক সিদ্ধান্ত" ব্যাপারটা আসলে কি, সে বিষয়ে ১৯৯৮ সালে দৈনিক সংবাদে এ এন রাশেদা পরিচ্ছন্ন করেছেন। আপনি লিখেছেন, আপনি ছাড়া আর কেউ নাকি তখন জাবির আন্দোলন নিয়ে কলম ধরেনি, অন্তত ১০ টি পত্রিকা আমার কাছে আছে, যেখানে ওই আন্দোলন নিয়ে লেখা ছাপা হয়েছে। নিজের লেখা ছাড়া অন্য লেখা আপনি পড়েন না বলেই জানেন না, এ এন রাশেদা-র ওই লেখায় তিনি আপনাদের মুখোশ উন্মোচন করেছেন। আত্মমগ্নতা এবং দায়িত্বজ্ঞানহীনতার এই পরিচয়ের জন্য আজকে আপনাকে আর গালিগালাজ করতে চাচ্ছি না, শুধু আদর করে বলতে চাই, ওলে সোনা, কুয়োতে না একটা ব্যাঙ আছে, সে ভাবতো কি জানো....?
৪. ছাত্রমৈত্রীর কেউ ক্যাম্পাসে তখন ছিল না। ওই আন্দোলনে তাদের কোনো ভূমিকাও ছিল না। আমি তখন জাহাঙ্গীরনগর বিশ্ববিদ্যালয়ে সমাজতান্ত্রিক ছাত্রফ্রন্ট-এর পাঠাগার সম্পাদক ছিলাম, ঢাকায় গণতান্ত্রিক ছাত্র ঐক্যের (সর্বদলীয় ছাত্র ঐক্য থেকে ছাত্রদল ছাত্রলীগ সহ তিনটি ছাত্র সংগঠন বিদায় নেবার পর যে জোটটি দাঁড়ায়) মিছিলে পুলিশের লাঠিচার্জে মারাত্মক আহত হবার প্রেক্ষিতে আপনি আমার পক্ষে কলম ধরেছিলেন (যদিও অবস্থানটি ছিল আওয়ামী), আমার সেটি মনে আছে। একজন সংগ্রাহক হিসেবে পত্রিকার কপিটিও আমার কাছে আছে। ঢাকায় ছাত্রমৈত্রীর সঙ্গে আমাদের নিয়মিত যোগাযোগ হতো, মিটিং হতো। কিন্তু জাহাঙ্গীরনগরে আমরা গণতান্ত্রিক ছাত্র ঐক্যের মিছিল করতাম কেবল ছাত্র ইউনিয়নের সঙ্গে। ছাত্রমৈত্রীর কোনো শিক্ষার্থীর সন্ধান আমার বিশ্ববিদ্যালয় জীবনে আমরা পাইনি। কলেজে ছাত্রমৈত্রী করা একজন প্রাক্তন কর্মী শশাঙ্ক বরণ রায়, সমাজতান্ত্রিক ছাত্র ফ্রন্ট জাবি শাখার দপ্তর সম্পাদক ছিল। এমনকি আপনার তথ্যদাতা শাকিলা নাজ সোমাকেও আমি চিনতে পারছি না। বিশ্ববিদ্যালয়ের আন্দোলনে তার ন্যূনতম কার্যকরী ভূমিকা থাকলেও তাকে আমার চেনার কথা। (হয়তো অন্য কোনো নাম থাকতে পারে)। তিনি আপনাকে ভুল তথ্য দিয়েছেন। ছাত্রমৈত্রী সাংগঠনিকভাবে তো নয়ই, এমনকি ওই সংগঠনের কোনো অসক্রিয় কর্মীও জাবিতে সেই সময় ছিল বলে আমার জানা নেই। তবে কেন্দ্রীয়ভাবে ছাত্রমৈত্রী আমাদের সমর্থন জানিয়েছিল।
৫. বেশিরভাগ নয়, কয়েকজন বুদ্ধিজীবী সেদিন জাহাঙ্গীরনগরে এসে ছাত্রীদের সঙ্গে একাত্মতা প্রকাশ করেছিলেন। তাদের এই আগমনের অন্তরালে আমার একটুখানি ভূমিকা ছিল। আমি জানতে চাই, এই ভূমিকাই কি অন্যান্য বুদ্ধিজীবীদের ওইদিন না আসার পেছনের কারণ?
৬. "আমাদের এই অনৈতিক ও বেআইনি কাজটি করতে হয়েছিল"- আমি তো সেটাই আপনাকে মনে করিয়ে দিতে চাই। আরো অনেক বেআইনী কাজ আপনরা করেছিলেন বলেই সেই রক্তঝরা আন্দোলনের এই পরিণতি। বাংলাদেশের মেয়েরা বিশ্ববিদ্যালয়সহ কোনো পুরুষশাসিত ব্যবস্থাকেই বিশ্বাস করতে পারে না। এএন রাশেদা-র লেখাটি পারলে সংগ্রহ করে পড়ে নেবেন। আরো কতো বেআইনী এবং অনৈতিক কাজ আপনারা করেছেন, তা বুঝতে পারবেন। এই জন্যেই আন্দোলন চলাকালে অনেক শিক্ষকের সামনে ২৩ আগস্ট রেহনুমা আহমেদকে যখন লাণ্ছিত করা হয় এবং তার ক্যামেরা ভেঙ্গে টুকরো টুকরো করে পুকুরে ফেলে দিয়ে আনন্দ-উল্লাস করা হয়, তার বিচার আপনারা করেছেন, মূল আসামী মানিক খালাস, মাত্র ২ জনের একজনের ১ বছর আরেক জনের ২ বছরের বহিষ্কারাদেশ। বিশ্ববিদ্যালয়ের শিক্ষক নিপীড়িত হলে যেখানে ন্যায় বিচার করতে পারেন না আপনারা, তখন আপনাদের বিচার-বুদ্ধি আর সাহসের দৌড় আমাদের যথেষ্ট জানা হয়ে যায়। পত্রিকার পাতায় তার পক্ষে এমন সাফাই না গাইলেও চলে। [আরেকটু মনে করিয়ে দিতে চাই, ২৩ আগস্ট রাতে ভারপ্রাপ্ত উপাচার্য প্রবীণ অধ্যাপক আজিজুল হক ভূঁঞা-কে যখন আপনাদের সব সিন্ডিকেট সদস্যের সামনেই লাঞ্ছিত করা হলো, ওই ঘটনায় তো আপনারা কাউকে এমনকি শাস্তিও দেননি]
৭. আপনার সাত নম্বর পয়েন্ট নিয়ে আমার বলার কিছুই নেই। আপনি নিজেই স্বীকার করেছেন, ছাত্রলীগের ধর্ষকদের বিরুদ্ধে ব্যবস্থা নিলে তারা যদি আপনাদের জুতাপেটা বা গরুপেটা করে এই ভয়ে আপনারা প্রধানমন্ত্রীর কাছে নিরাপত্তা চেয়েছেন। আপনার ওই বক্তব্য থেকেই ছাত্রলীগের হিংস্রতা ও ধর্ষক-মনোবৃত্তির পরিচয় পাওয়া যায়। ২৪ সেপ্টেম্বর আপনার সামনেই আপনার সহকর্মী এ এন রাশেদা-র সাথে মানিকের সহযোগীরা যে আচরণ করেছে, যে অশ্লীল ভাষায় তাকে গালিগালাজ করেছে, তাকে ধাক্কা দিয়ে সরিয়ে দিয়েছে, এবং আপনি সেদিন যে মৌনব্রত নিয়েছিলেন, তখনই যে আপনি ওই বিষয়ে ভীত হয়ে পড়েন, এটা আমরা বুঝতে পারছি। এই সত্যকথনে কোনো দোষ-ই আপনাকে আমরা দিতে চাই না। তবে আপনার মেরুতে একটা দন্ড সংযোজনের জরুরি প্রয়োজন বলে আমরা এই বিষয়ে একটা বিহিত করার জন্য সংশ্লিষ্ট (যদি কেউ থাকে)-দের প্রতি আহ্বান জানাই।
তোমার মতি ফিরে আসুক, এই আদর দিয়ে শেষ করছি।


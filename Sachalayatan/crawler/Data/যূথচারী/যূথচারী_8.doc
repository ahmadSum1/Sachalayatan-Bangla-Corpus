হায় পাহাড়! হায় বাঙালিপনা!!!



ব্লগের ব্যানারে 'পাকিপনা' দেখে খুবই আমোদ অনুভব করলাম। বিশেষ করে ফেব্রুয়ারি, মার্চ এবং ডিসেম্বরে পাকিস্তান-বিরোধিতা করাই উচিৎ। নইলে আর বাঙালি কিসের? লাখো শহীদের রক্তের বিনিময়ে অর্জিত যে স্বাধীনতা, এইসব রসিকতার মধ্য দিয়েই তার প্রতি যথাযথ সম্মান প্রদর্শন করা হয়। সুতরাং সকল ধরনের নির্যাতন, নিপীড়ন, আধিপত্য এবং বৈষম্যকে পাকিপনা বলার মধ্য দিয়ে স্বাধীনতার প্রকৃত স্বাদ আস্বাদন অত্যন্ত জরুরি। অভিনন্দন মডারেটরবৃন্দ! অভিনন্দন ব্যানারশিল্পী হিমু!! পাহাড়ের এই দুর্দিনে আপনাদের এই মহান কীর্তি বেদনা লাঘবে পূর্ণ টনিকের কাজ করবে!!!
ভাবছেন রসিকতা করছি? একদম না। সত্যিই আমি প্রীত। সত্যিকার অর্থেই একাত্তরের পাকিস্তানীদেরকেই আমরা দেখতে পাচ্ছি পাহাড়ে। বুকের বাম দিকে একটা সবুজ সবুজ আয়তাকার কাপড়ের মধ্যে একটা লাল লাল বৃত্তাকার চিহ্ন দেয়া। কাধে পেতলের ইংরেজি অক্ষরের লেখা এ আর এম ওয়াই। এরা হলো হানাদার বাহিনী। হায়, ক্যামেরা চালাতে পারলে দেখাতে পারতাম, কয়েকজন হানাদার পাহাড়ি মেয়ের দিকে তাকিয়ে যেভাবে জিভ বের করে অশ্লীল ইঙ্গিত করলো, তাতে আমি নিশ্চিত, এরা একাত্তরের পাকিস্তানীই। ওই জলপাই বাহিনী এবং তাদের দোসরদের হত্যা, ঘরবাড়ি পুড়িয়ে দেয়া, উচ্ছেদ, দখল ও নিপীড়নের ঘটনার সত্যিই কোনো ব্যাখ্যা পাওয়া যাচ্ছিলো না।
সংবিধানে স্বীকৃতি নেই। বিশেষ করে পঞ্চম সংশোধনী বাতিল হয়ে যাওয়ার পর তো অস্তিত্ব নিয়েই টানাটানি পড়ে গেছে। এই অবস্থায় বোঝাই যাচ্ছিলো না, এরা আমাদের আত্মীয়, এরা আমাদের স্ব-দেশীয় কিনা?
প্রিয় মডারেটরবৃন্দ এবং প্রিয় হিমু! ধন্যবাদ হে!! এক্ষণে বোঝা গেলো- এরা হানাদার। এরা আসলে পাকি। এরা বিজাতীয়, বিদেশীয়। সুতরাং নিজের দেশ, সার্বভৌমত্ব এবং মানুষকে রক্ষার জন্য এদের বিরুদ্ধে লড়াই করতে একাত্তরের প্রেরণায় উজ্জীবিত হতেই হবে। আপনাদের ইঙ্গিতেই বোঝা গেল- এই হানাদারদের রুখতেই হবে।
পাদটীকা: পাহাড়ে গণহত্যা ও নির্যাতনের প্রতিবাদে ঢাকায় কিছু কর্মসূচি চলছে; ময়মনসিংহ, সিলেট এবং খুলনাতেও। নিজ নিজ শহরের কর্মসূচিগুলোতে যোগ দিন। আগামীকাল শনিবার (২৭ ফেব্রুয়ারি) ঢাকায় বাংলা একাডেমীর সামনে একটি মানববন্ধন কর্মসূচি আছে, বিকেল ৪ টায়, জমায়েত বিকেল সাড়ে ৩ টায় বর্ধমান হাউজের দক্ষিণ পাশে। অন্য শহরের কর্মসূচিগুলোর খবর জানান। তথ্য ও সহযোগিতার জন্য কফিল আহমেদের (০১৭৪৫৮৬৪১৯১) সাথে যোগাযোগ করুন।
৩ মার্চ বুধবার টিএসসি সড়কদ্বীপে সমাবেশ।


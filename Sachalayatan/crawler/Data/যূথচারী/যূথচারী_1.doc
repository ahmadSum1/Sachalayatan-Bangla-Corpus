মহাস্থানগড়ের লালসালু



বাংলাদেশের প্রাচীনতম নগরী মহাস্থানগড়। যদিও কার্বন-১৪ তারিখ নির্ণয় পরীক্ষায় উয়ারি-বটেশ্বরের একটি স্তরে মহাস্থানগড়ের চেয়ে ৩০ বছরের পুরনো নিদর্শন পাওয়া গেছে, কিন্তু নগরের ব্যাপ্তী এবং প্রাপ্ত নির্দশনের প্রতুলতার নিরিখে মহাস্থানগড়ই এখন পর্যন্ত বাংলাদেশের সবচেয়ে গুরুত্বপূর্ণ প্রত্নস্থান। “সংবঙ্গজ”-দের রাজ্য পুণ্ড্রবর্ধনের প্রধান নগরী পুণ্ড্রনগর এখানেই অবস্থিত। মহাস্থানেই পাওয়া গেছে বাংলাদেশের সবচেয়ে পুরনো লিখিত নিদর্শন; খ্রীস্টপূর্ব ৩য় শতকে মাগধী-প্রাকৃত লিপিতে লিখিত ওই শিলালপিতে কেন্দ্রীয় শাসক স্থানীয় শাসককে নির্দেশ দিচ্ছেন দুর্যোগকালে যেন সংবঙ্গজ জনসাধারণকে ধান, কাঠ, তেল ও মুদ্রা ধার দেয়া হয় এবং সুদিন এলে তা আবার ফিরিয়ে নেওয়া হয়। শুধু লিপিতেই নয়, বস্তুগত অন্য অসংখ্য নিদর্শনের মধ্য দিয়েও মহাস্থানগড় (পুণ্ড্রবর্ধন)-এর নগরপরিকল্পনা, শাসনকাঠামো, সমাজপদ্ধতি, শিক্ষাব্যবস্থা, স্থাপত্যজ্ঞান, মোটকথা বাংলার ইতিহাসের এক পূর্ণাঙ্গ অধ্যায় চিত্রায়ন সম্ভব।
দীর্ঘ সময় ধরে (কমপক্ষে ২ হাজার বছর) এখানে জোরদার শাসনব্যবস্থা প্রতিষ্ঠিত থাকায়, এই অঞ্চলের বিভিন্ন স্থানে অনেক ভবন গড়ে উঠেছে, তার কোনোটি প্রাসাদ, কোনোটি প্রশাসনিক ভবন, কোনোটি বিহার, কোনোটি মন্দির। বিভিন্ন সময়ের বিভিন্ন ঘটনাকে কেন্দ্র করে কূপ, ঘাট ইত্যাদিও গুরুত্বপূর্ণ হয়ে উঠেছে। পরবর্তী সময়ে গড়ে ওঠা ‘লালমাই কমপ্লেক্স অব স্ট্রাকচারস’, ‘ষাটগম্বুজ কমপ্লেক্স অব স্ট্রাকচারস’, ‘পুঠিয়া কমপ্লেক্স অব স্ট্রাকচারস’ এবং ‘পানাম কমপ্লেক্স অব স্ট্রাকচারস’-এর মতো মহাস্থানগড়েও একসঙ্গে অনেকগুলো ঐতিহাসিক ভবন ও নিদর্শনের দেখা পাওয়া যাবে। তবে সময়ের বিবেচনায় এগুলোর কোনোটিই মহাস্থানগড়ের সাথে তুলনীয় নয়। সরকার যদি মহাস্থানগড় অঞ্চলটিকে পুরোপুরি অধিগ্রহণের মাধ্যমে দখল করতে পারতো এবং এটিকে যথাযথ খনন ও সংরক্ষণের মাধ্যমে উপস্থাপন করতে পারতো, তবে এই অঞ্চল ভ্রমণের মাধ্যমেই প্রাচীন বাংলাদেশ পরিভ্রমণ করা সম্ভব হতো। বাংলাদেশের প্রাচীন ইতিহাসের জ্ঞান ও অভিজ্ঞতা অর্জনের পাশাপাশি, পর্যটনের মাধ্যমে বিপুল পরিমাণ উপার্জন করাও সম্ভব হতো। কিন্তু ঠিক এই জায়গাটিতেই সরকার ব্যর্থ।
এবং সেই ব্যর্থতার প্রধান কারণ দখল। নৌমন্ত্রী শাহজাহান খান সংসদে বলেছেন, যেকোনো কিছু দখলের প্রথম কাজ হলো মসজিদ বানানো (২ মার্চ ২০১১ দৈনিক ইত্তেফাক)। মহাস্থানগড়ও তার ব্যতিক্রম নয়। দখলপর্ব এখানেও শুরু হয়েছে মসজিদ দিয়েই। মহাস্থানগড়ের কাছে একটি কোনো এক সুফি সাধকের আস্তানা ছিল সপ্তদশ শতক থেকেই। তবে কবে কখন কিভাবে সেখানে মাজার তৈরি হলো, তা জানা যায় না। সম্প্রতি সেখানে নির্মিত হয়েছে মসজিদ, মাদ্রাসা; হয়েছে মাজারের সম্প্রসারণ, নির্মিত হয়েছে মাজারসংলগ্ন চাতাল, মাজারের প্রবেশদ্বার ইত্যাদি। অবৈধ জমিতে মসজিদ মাদ্রাসা নির্মিত হলেও সেইসব নিয়ে উদ্বিগ্ন স্বঘোষিত বাংলার গান্ধী সৈয়দ আবুল মকসুদ। পত্রিকান্তরে, তিনি হুমকি দিয়েছেন, মাজারসংলগ্ন মসজিদ অন্যত্র সরিয়ে নেয়া হলে “বাংলাদেশের প্রতিটি জায়গায় আগুন জ্বলবে”। সবাই জানলেও সৈয়দ সাহেব হয়তো জানেন না, অবৈধভাবে দখল করা জমিতে মসজিদ তৈরি করা হলে সেটিও অবৈধ থাকে এবং সেখানে নামাজ হয় না, মন্ত্রীকে ধন্যবাদ, তথ্যটি নিজেই সংসদে জানিয়েছেন। মহাস্থানগড় থেকে অবৈধ মসজিদ ও অন্যান্য স্থাপনাগুলো সরকারের অবিলম্বে অপসারণ করা উচিৎ।
মাজার কোত্থেকে এলো?
যে মাজার ও সংলগ্ন মসজিদ নিয়ে এতো ঝামেলা, মহাস্থানসংলগ্ন ওই মাজারটিকে সুফি সাধক শাহ সুলতান ইব্রাহিম বিন আদম বলখী মাহীসওয়ার-এর মাজার বলে জনশ্রুতি রয়েছে। বলা হয়ে থাকে, মাছের পিঠে চড়ে বা মাছের আকৃতির নৌকার পিঠে চড়ে তিনি নদী পাড় হয়েছিলেন, তাই তার নাম মাহীসওয়ার।
প্রখ্যাত ইতিহাসবেত্তা অধ্যাপক আব্দুল করীম, শাহ সুলতান মাহীসওয়ার সম্পর্কে লিখেছেন,

“The account about the arrival of Shah Sultan and his wars with the kings Balaram and Parasuram have come down only through traditions. He is popularly called Mahisawar (fish rider) perhaps because he came on a fish-shaped boat. Such stories are found in Bengal about some other saints also and traditions of Mahisawar saints are popular in this country. It is difficult to identify Shah Sultan Mahisawar, but people regard him as one of the great saints with spiritual attainments.” (বাংলাপিডিয়া)

শাহ সুলতান মাহীসওয়ার সম্পর্কে প্রচলিত গল্পটি হলো-

“মহাস্থানে পরশুরাম নামে এক নিষ্ঠুর শাসক ছিলেন। তার শাসনকালে মহাস্থানগড়ের পাশে মথুরা নামক গ্রামে মীর বোরহান নামের এক মুসলমান বাস করতেন। বোরহানের কোন সন্তান না থাকায় তিনি মানত করেন, আল্লাহ যদি তাকে একটি সন্তান দান করেন তাহলে তিনি একটি গরু কোরবানি করবেন। এরপর তার এক পুত্র সন্তান জন্মলাভ করলে প্রতিশ্রুতি অনুযায়ী বোরহান একটি গরু কোরবানি করেন। একটি চিল এক টুকরা গরুর মাংস নিয়ে পরশুরামের প্রাসাদ চত্বরে ফেলে। রাজা পরশুরাম এতে ক্ষিপ্ত হন এবং বোরহানের দু’হাত কেটে নেওয়া হয় এবং তার শিশুপুত্রকে মা কালীর মন্দিরে নরবলি দেওয়া হয়। মনের দুঃখে বোরহান বিবাগী হয়ে যান, পথিমধ্যে তার সাথে দেখা হয় শাহ সুলতানের; বোরহানের সব কথা শুনে শাহ সুলতান পরশুরামের বিরুদ্ধে যুদ্ধ ঘোষণা করেন এবং ১০৪৩ সালে পরশুরামকে পরাজিত ও হত্যা করেন।” (কাজী মেছের আলী : বগুড়ার ইতিকাহিনী, আজিজুল হক : বগুড়া ও মহাস্থানগড়ের ইতিহাস এবং প্রভাষ চন্দ্র সেন : বগুড়ার ইতিহাস)

লক্ষ্য করুন, এই একই গল্প প্রচলিত আছে, সিলেটের হযরত শাহজালাল সম্পর্কে। শুধু তা-ই নয়, শাহ সুলতান-এর বাংলায় আগমন সম্পর্কিত মিথটিও হুবুহু হযরত শাহজালালের অনুরূপ। শাহজালালের মতোই শাহসুলতানের পীরও তাকে এক মুঠ লাল রঙের মাটি দিয়ে আদেশ করেন, যেখানে এই রকম মাটির মিল পাবে, সেখানে ধর্মপ্রচার করবে।
পরশুরামের গল্পটি খ্রিস্টীয় একাদশ শতকের শুরুর দিকের। বাংলায় তখন পাল যুগ চলছে; গৌড়, বরেন্দ্র ও পুণ্ড্র অঞ্চলে দৌর্দণ্ড প্রতাপেই রাজা ন্যায়পালের শাসন চলছিলো (১০৩৮-১০৫৪), তার পরবর্তী শাসক ছিলেন রাজা বিগ্রহপাল (১০৫৪-১০৭০) ও রাম পাল। মহাস্থানগড়ের পাল বিহারগুলো ছাড়াও এই সময়ে বিশ্ববিখ্যাত সোমপুর (পাহাড়পুর) বিহার নির্মিত হয়। এই বিহারকে কেন্দ্র করে বৌদ্ধ ধর্ম ও শাসন তখনো বাংলার ইতিহাসে উজ্জ্বল। বাংলা সাহিত্য ও সংস্কৃতির জন্যও এটি উজ্জ্বলতর সময়। রামপালকে নিয়ে সন্ধ্যাকর নন্দী-র রামচরিত এই সময়ের অন্যতম সাহিত্য নিদর্শন। সাম্প্রতিক গবেষণা বলছে, চর্যাগীতিকার অধিকাংশ পদ এই সময়েই রচিত হয়। সুতরাং পাল শাসনের সমান্তরালে একই স্থানে একই সময়ে একজন হিন্দু নৃপতির মহাপ্রতাপশালী হয়ে ওঠা সত্যিই কঠিন কল্পনা।
শুধু তাই নয়, দশম-একাদশ শতকে কি বাংলা অঞ্চলে কোনো মুসলমান ছিল যার পক্ষে গরু কোরবানি করা সম্ভব? ১২০৪ সালে বখতিয়ার খলজির নদীয়া আক্রমণ অত্যন্ত ক্ষণস্থায়ী ও সীমিত অঞ্চলে বিস্তৃত ছিল। মহাস্থানগড় কিংবা তিস্তা-করতোয়ার আশেপাশে মুসলিম বিস্তার চতুর্দশ শতকের আগে ছিল না বললেই চলে। সুতরাং বাংলায় মুসলিম বিস্তারের প্রায় চারশো বছর আগে মুসলমানদের জন্য গরু জবাই নিষিদ্ধকরণ আর প্রকাশ্যে গরু জবাই করে সেটিকে ইস্যু করে যুদ্ধবিগ্রহ করা, এই সব কিছুই দশম-একাদশ শতকের বিচারে অসম্ভব মনে হয়।
শাহ সুলতান মাহীসওয়ার-এর সময় নিয়ে অপর একটি ঝামেলা হলো, বলখ্-এ তার শাসনকাল; ৮১২ খ্রীস্টাব্দে তিনি উত্তর আফগানিস্তানের বলখ্ প্রদেশের শাসনকর্তা ছিলেন। এর প্রায় আড়াইশ’ বছর পরে ১০৪৩ খ্রীস্টাব্দে বাংলায় এসে কোনো হিন্দু শাসকের সাথে যুদ্ধ করছেন, বিষয়টি বিশ্বাসযোগ্য নয়।
কাজেই শাহ সুলতান মাহীসওয়ার বলে আদৌ কেউ ছিলেন কিনা কিংবা যদি থাকেনও তবে তিনি কি দশম-একাদশ শতকের সুফি নাকি সপ্তদশ শতকের? কেননা, দলিলে দেখা যাচ্ছে, ১৬৮৫ সালে স্থানীয় শাসক মুজাফফর জং একজন সুফির আস্তানার জন্য সেখানে জমি বরাদ্দ করছেন। এই সুফিই যদি শাহ সুলতান মাহীসওয়ার হয়ে থাকেন, তবে তিনি দশম-একাদশ শতকে পরশুরামের সাথে লড়াইয়ে বিজয়ী নন।
কিন্তু তার মাজারটি কোত্থেকে এলো? কোনো ঐতিহাসিক বিবরণী থেকে মাহীসওয়ারের মাজার বা কবরের বিবরণ পাওয়া যায় না। মাহীসওয়ার যে এখানেই মৃত্যুবরণ করেছেন, তারও কোনো প্রমাণ নেই। শাহ সুলতান মাহীসওয়ার বলখী বলে একজন সুফি সন্দ্বীপে এসেছিলেন বলে শোনা যায়। সেই সময় যেহেতু আরব বণিকদের সাথে বাংলাদেশের নৌবাণিজ্য প্রচলিত ছিল, সুতরাং মাহীসওয়ার বা মাছের মতো নৌকার সওয়ারী থাকতে পারে, এবং তাদের কারো নাম শাহ সুলতান হলেও হতে পারে, সুতরাং সন্দ্বীপে তার আগমন অস্বাভাবিক নয়, কিন্তু বগুড়ার মতো সমুদ্র থেকে বহু দূরবর্তী একটি স্থানে তিনি কি করে আস্তানা গাঁড়েন? মুজাফফর জং যে সুফির আস্তানার জন্য জমি বরাদ্দ করছেন, তিনিই যদি মাহীসওয়ার হন, তবে আফগানিস্তান থেকে মৎস্যনৌকা নিয়ে তার বগুড়া আসা ভৌগোলিক কারণে প্রশ্নাতীত নয়। সবচেয়ে সম্ভাব্য উত্তর হলো- মুজাফফর জং যে সুফির জন্য জমি বরাদ্দ দিয়েছিলেন, কালে কালে তার ওপরেই মাহীসওয়ার এবং শাহ সুলতান বলখী পরিচয় আরোপিত হয়েছে।
মহাস্থানগড় : ইতিহাসের গহ্বর থেকে
অষ্টাদশ শতকে ভারতে মুসলিম শাসনের অবসানের পর ইংরেজ শাসনামলে গঠিত আর্কিওলজিক্যাল সার্ভে অব ইন্ডিয়া ভারতের বিভিন্ন স্থানে প্রত্নতাত্ত্বিক জরিপ চালায়। মহাস্থানগড় অঞ্চলে যারা প্রথম জরিপ পরিচালনা করেন তাদের মধ্যে রয়েছেন, বুখানন, ও’ডনেল, ওয়েস্টম্যাকট, বেভারিজ এবং স্যার আলেক্সান্ডার কানিংহাম। এদের মধ্যে কানিংহামই এখানে ব্যাপক জরিপ চালান এবং ১৮৭৯ সালে প্রথম এই স্থানটিকে প্রাচীন পুণ্ড্রনগর বলে রিপোর্ট করেন। বলা আবশ্যক, এখন পর্যন্ত পুণ্ড্রবর্ধনের প্রমাণ হিসেবে যেসব নিদর্শন আবিষ্কৃত হয়েছে, তার বেশিরভাগ কানিংহামের আবিষ্কার। কে এন দীক্ষিত ১৯২৮-২৯ সালে প্রথম এখানে প্রত্নতাত্ত্বিক খনন পরিচালনা করেন। তার এই খননের পরপরই ১৯৩০ সালে সরকার মহাস্থানগড়কে প্রোটেক্টেড সাইট হিসেবে ঘোষণা করে এবং বগুড়ার জেলার বিস্তীর্ণ অঞ্চলকে অধিগ্রহণ করে। শুধু মহাস্থানগড় নয়, বগুড়া জেলা প্রশাসনে আমি ব্যক্তিগতভাবে যেসব দলিলাদি নাড়াচাড়া করতে পেরেছি, সেখানে দেখতে পেয়েছি, মহাস্থানগড় ও এর আশেপাশে তো বটেই, পুরো বগুড়া জেলার হাজার হাজার একর জমি সরকারের অধিগ্রহণ করা আছে। তবে এর অধিকাংশই এখন আর বগুড়া জেলা প্রশাসন কিংবা সরকারের প্রত্নতত্ত্ব বিভাগের দখলে নেই।
কে এন দীক্ষিতের পর পাকিস্তান আমলেও এখানে ব্যাপক খনন কাজ পরিচালনা করা হয়। তবে পাকিস্তান আমলের প্রত্নতত্ত্বের মূল লক্ষ্য অনুসারে এখানেও খননের প্রধান উদ্দেশ্য ছিল- মুসলিম নিদর্শন খুঁজে বের করা। (মনে করুন, পাহাড়পুর থেকেও সুলতানী মুদ্রা আবিষ্কার করে পাহাড়পুরের সাথে মুসলিম সংযোগ আবিষ্কারের চেষ্টা করা হচ্ছিলো) তবে সেই লক্ষ্য ততো একটা পূরণ না হওয়ায় খনন পরিত্যক্ত হয়। ১৯৮৮ সালে খনন আবার শুরু হয়, বেসরকারীভাবে সুফি মোস্তাফিজুর রহমান এখানে খনন করেন ১৯৮৯-৯০ সালে। ১৯৯৩ সালে ফরাসি একটি খনন দল এখানে খননকাজে যুক্ত হয়। ১৯২৯ সাল থেকে বর্তমান পর্যন্ত খননে মহাস্থানগড়ে মৌর্য-পূর্ব, শুঙ্গ, কুষাণ, মৌর্য, গুপ্ত, পাল এবং মুসলিম যুগের নিদর্শন পাওয়া যায়। বাড়াবাড়ি হয়ে যাচ্ছে, তবু বলছি, মুসলিম যুগের নিদর্শন বলতে প্রত্নতত্ত্ব অধিদপ্তর যেটি দেখিয়েছে, তা হলো অষ্টাদশ শতকে নির্মিত ফররুখ শিয়ারের ১৫ গম্বুজ মসজিদ। অষ্টাদশ শতকের নিদর্শন সাধারণত মুসলিম যুগের বলে চিহ্নিত করা হয় না।
মহাস্থানগড়ের মাজারবাণিজ্য এবং বাংলাদেশের প্রত্নতত্ত্ব
মুক্তিযুদ্ধের প্রায় ৪০ বছর পরেও বাংলাদেশের প্রত্নতত্ত্ব এখনো পাকিস্তান আমলের প্রত্নতাত্ত্বিক চর্চার সাধারণ প্রবণতা থেকে খুব একটা আলাদা নয়। জাতীয়তাবাদ আমাদের এখানকার প্রত্নতত্ত্বের এক সাধারণ প্রবণতা এবং পাকিস্তানী মানসে এখানকার প্রত্নতত্ত্ব অনেকাংশে ইসলামী জাতীয়তাবাদে প্রভাবিত। এ কারণেই মুসলিম নিদর্শন বা স্থাপনা অনুসন্ধান, খনন বা সংরক্ষণের জন্য যতো দ্রুত ও যতো বেশি পরিমাণে অর্থ বরাদ্দ করা হয়, বৌদ্ধ বা হিন্দু স্থাপনা সংরক্ষণে ততো হয় না। মুসলিম স্থাপনার ক্ষেত্রেও আবার রয়েছে বৈষম্য, মাজারের সংরক্ষণ বা উন্নয়নে যতো উদ্যোগ তার ১ শতাংশও করা হয় না মসজিদের জন্য। ইসলামে মাজার পূজা হারাম হলেও বাংলাদেশের সরকার ও প্রশাসন মাজারের জন্যই নিবেদিত। প্রধান দুই নেত্রী নির্বাচনী প্রচারণাই শুরু করেন মাজার জেয়ারতের মাধ্যমে। জাতিগতভাবে বৃহতের বা মহতের প্রতি নিজেকে নিবেদনের সংস্কৃতি যেমন আছে, তার চেয়েও বড়ো হয়ে আছে বাণিজ্য। মাজারগুলো সত্যিই অসামান্য বাণিজ্যের উৎস। বগুড়ার মাহীসওয়ারের যদিও তেমন কোনো বিশেষ কেরামতির কথা শোনা যায় না, কিন্তু এই মাজারের ব্যবসাও ভালো, তার প্রধান কারণ কাছেই দর্শনীয় প্রত্নস্থান ও জাদুঘরের অবস্থান। জমজমাট এ ব্যবসার কারণেই সবসময় মাজার কমিটির প্রধান থাকেন ক্ষমতাসীন দলের স্থানীয় কোনো নেতা; বর্তমান মহাস্থানগড় মাজার কমিটির চেয়ারম্যান মমতাজ উদ্দিনও স্বভাবতই আওয়ামী লীগের স্থানীয় নেতা। এই মাজার কমিটির সাথে সংশ্লিষ্ট দালালরা মহাস্থান জাদুঘর ও প্রত্নস্থানে প্রবেশের রাস্তার দুই পাশে অজস্র দোকান করে প্রত্নস্থান ও জাদুঘরগামী মানুষদের এক কথায় জিম্মি করে অর্থ আদায় করে। গাড়ি থেকে নামার সাথে সাথেই একদল দালাল আপনাকে ছেঁকে ধরবে মাজারে আগরবাতি-মোমবাতি ইত্যাদি দেয়ার জন্য।
এই মাজার-ব্যবসায় অর্জিত মুনাফার ভাগ পায় স্থানীয় প্রশাসন, প্রত্নতত্ত্ব অধিদপ্তর, সাংসদ এমনকি জেলা প্রশাসন ও পুলিশ প্রশাসন পর্যন্ত। এ জন্যেই প্রশাসনের নাকের ডগাতেই চলছে মাজার উন্নয়নের নামে জায়গা দখলের কাজ। শত শত দোকান গড়ে উঠলেও জেলা প্রশাসন গণমাধ্যমে বলেন, এ বিষয়ে তার কিছুই জানা নেই। প্রত্নতত্ত্ব অধিদপ্তরের নিজস্ব নৈশ প্রহরী এবং মহাস্থানের জন্য পুলিশের বিশেষ প্রহরা থাকার পরেও প্রত্নস্থানে খোড়াখুড়ি ও স্থাপনা নির্মাণের ঘটনায় পুলিশ সুপার বলেন, রাতের অন্ধকারে কাজ হয়েছে, তার করার কিছু ছিল না ইত্যাদি।
গণমাধ্যমের কল্যাণে মহাস্থানগড়ের ঘটনাক্রম আমাদের কাছে অত্যন্ত পরিষ্কার। সৈয়দ ওয়ালীউল্লাহ-র লালসালু’র মতো এখানেও একটি মাজার ও মসজিদ প্রতিষ্ঠিত হয়েছে। সবচেয়ে দুঃখজনক হলো, আবুল মকসুদের মতো কতিপয় বুদ্ধিজীবী আবার সেই মাজারের পক্ষেই লড়ছেন, অথচ একই স্থানে থাকা আড়াই হাজার বছরের পুরনো কীর্তি সংরক্ষণের উদ্যোগ নিচ্ছেন না কেউই- না প্রত্নতত্ত্ব বিভাগ, না প্রশাসন, না সরকার, না স্থানীয় জনসাধারণ, এমনকি আমাদের বুদ্ধিজীবীরাও না।


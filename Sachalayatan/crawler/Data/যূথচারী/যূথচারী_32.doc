অধ্যাপক আনিসুজ্জামান! পোকা খাওয়ার একটা ব্যবস্থা করুন... প্লিজ...



মণিপুরীদের নববর্ষ উৎসব আয়োজনের পাশাপাশি মণিপুরী থিয়েটার একটা নাট্যোৎসব করতো। সেবার অধ্যাপক আনিসুজ্জামানকে প্রধান অতিথি করা হয়েছিল। আলোচনা-টনা হয়ে যাবার পর দর্শকদের সাথে অতিথিদের একটা কথোপকথন পর্ব ছিল। অনেক কথাই হলো, এক পর্যায়ে ১০-১২ বছরের একটা বাচ্চা মেয়ে উঠে দাঁড়ালো অধ্যাপক আনিসুজ্জামান-কে একটা প্রশ্ন করতে। মেয়েটি নিজেকে সম্ভবত ক্লাস ফাইভ বা সিক্সের ছাত্রী বলে পরিচয় দিয়েছিল, হাতে ছিল পাঠ্যপুস্তক বোর্ড প্রণীত তার ক্লাসের একটা বই, বইটার লেখক- অধ্যাপক আনিসুজ্জামান। মেয়েটি বইয়ের একটা পাতা খুলে পড়া শুরু করলো- মণিপুরী উপজাতি সিলেটে বসবাস করে, তারা সাপ, ব্যাঙ, পোকামাকড় খেয়ে থাকে, ইত্যাদি ইত্যাদি। মেয়েটির প্রশ্ন ছিল- স্যার, আমরা তো সাপ, ব্যাঙ, পোকামাকড় খাই না; আপনি বইয়ে এটা কেন লিখেছেন?
কিন্তু খেলে মন্দ হতো না। আমাদের দলের প্রত্যেক সদস্য পোকাহত। সারা শরীরের বিভিন্ন জায়গায় পোকার কামড়ে গভীর ক্ষত তৈরি হয়েছে। আমার নিজের আঙ্গুল ফুলে কলাগাছ হয়ে গেছে। পায়ে আর পিঠে কোথায় একটু ভাল জায়গা আছে মাইক্রোস্কোপ দিয়ে খুঁজতে হবে। প্রচণ্ড গরমে জামা খুলে কাজ করতে থাকলে, ক্ষতের ওপর আবার কামড়। "হাউ টু এভয়েড ইনসেক্ট বাইটিং?" গুগল, উইকিপিডিয়া, অ্যানসারসডটকম সার্চ দিয়ে কোনোটাতেই কোনো উপায় পাওয়া গেলো না। ঠাকুরগাঁও-য়ে যে প্রাচীন ভবনটির প্রত্নতাত্ত্বিক সংরক্ষণ ও পুনরানয়নের কাজ আমরা করছি, তার আশেপাশে অনেক আদিবাসী জাতির বসবাস। আনিসুজ্জামান গং-দের ভাষ্যমতে এইসব উপজাতি(?)-দের তো পোকামাকড় খাওয়ার কথা! কাজেই আমরা হাটে-বাজারে গিয়ে আদিবাসী মানুষদের ধরে ধরে জিজ্ঞেস করলাম, ভাইবোনেরা, আপনারা কি পোকামাকড় খান? সবাই আমাদের প্রশ্নে বিস্মিত হয়ে গেলেও আমরা হাল না ছেড়ে দিয়ে মুদ্রিত কাগজের দোহাই দেই। তবু হায়, পতঙ্গভুক মানবের দর্শন মিললো না।
ঠাকুরগাঁও জেলার সদর উপজেলার বালিয়া ইউনিয়নের বালিয়া গ্রামে একটা পুরাতন মসজিদের প্রত্নতাত্ত্বিক সংরক্ষণ ও পুনরানয়নের কাজ করছি আমরা। আমরা মানে, আমরা যারা বাংলাদেশে পেশাদারি প্রত্নতত্ত্ব চর্চার জন্য গত কয়েক বছর ধরে কাজ করে যাচ্ছি।
ঠাকুরগাঁওয়ের মসজিদটির সংরক্ষণ কাজের হালচাল সময়সুযোগ মতো সচলায়তনে জানাবো আশা করছি। (যদিও অনেকদিন পরেই সচলায়তনে লেখার মতো একটু সময় আজ পেলাম)। মসজিদটির কাজ শেষ হলে আমরা শুরু করবো পাশের উপজেলা রাণিসংকৈল-এর একটি প্রাচীন মন্দির সংরক্ষণ কাজ। এখনো পর্যন্ত মসজিদের কাজের খরচ স্থানীয় জনসাধারণ বহন করছেন এবং তারা এলাকার বিত্তশালীদের কাছ থেকে বাকি খরচের টাকা দান হিসেবে গ্রহণের জন্য উদ্যোগ নিয়েছেন। অবস্থাদৃষ্টে মনে হচ্ছে, মসজিদটি সংরক্ষণ ও পুনরানয়নের জন্য প্রয়োজনীয় খরচাপাতি এখান থেকে ব্যবস্থা হয়েই যাবে। তবে মন্দিরের ক্ষেত্রে ব্যাপারটি তেমন না-ও হতে পারে। এখন পর্যন্ত খরচাপাতির টাকা কোত্থেকে আসবে তার কোনো হদিস পাওয়া যায়নি। তবে, তবু আমরা কাজে হাত দিতে চাই। তিনশ' বছরের পুরোনো সারা গায়ে কান্তজীর মন্দিরের মতো নয়নাভিরাম পোড়ামাটির ফলক নিয়ে মন্দিরটি নিশ্চিহ্ন হয়ে যাবে অথবা গোবিন্দ জিউ-র মন্দিরের মতো একটা বিকৃত পরিণতি হবে, সেটা আমরা কোনোভাবেই হতে দিবো না। উপায় একটা হবেই আশা করি।
কিন্তু পোকামাকড়গুলোর কী উপায় হবে? আদিবাসীরা তো পোকা খায় না বললো। আদিবাসী নেতা সুনীল টুডু অনেক দিন চেষ্টা করে, নিজের জায়গা, বাঁশ, চালা দিয়ে যা-ও একটা স্কুল দিলো, তার আবার মাস্টার নাই। এমনকি নিজে সব বাচ্চার জন্য বই কিনে দিতে চেয়েছেন সুনীল (যদিও তার নিজের খাবার-ই ঠিকমতো জোটে না)। স্কুল-টা চালু না হলে, আদিবাসীগুলো (?) কিভাবে জানবে যে, ওদের খাদ্য হলো পোকামাকড়। তবেই না তারা আমরা বিদেশ-বিভুঁই থেকে ওদের মাটিতে গিয়ে আস্তানা গেঁড়ে পোকামাকড়ের কামড়ে জর্জরিত হলে, ওরা এসে পোকাগুলোকে খেয়ে আমাদেরকে একটু স্বস্তি দেবে!!!
****সত্যিই আমি জিজ্ঞেস করেছি, আদিবাসীরা পোকামাকড় খায় কিনা। তারা জানিয়েছে, খায় না। এই অবস্থায় কোনো সচলের কাছে পোকার হাত থেকে বাঁচার যদি ভাল কোনো উপায় জানা থাকে, জানাবেন। আর http://www.banglaspot.blogspot.com/ এই ব্লগে সংরক্ষণ সংক্রান্ত ফটো ও তথ্য রেগুলার আপডেট করবো, যদিও এখনো করি নাই। কারো আগ্রহ থাকলে ঢুঁ মারতে পারেন। 


   আসুন সবাই ফর্সা হই.......




গায়ের রং নিয়ে তীব্র মাথাব্যথা না থাকলেও ইদানিং বিভিন্ন কারণে কেমন জানি একটা চিনচিনে অনুভুতি মনের ভিতর উঁকিঝুকি দিয়ে যাচ্ছে । এই চিনচিনে অনিুভুতিটাই হঠাৎ সেদিন কিছুটা চিন্তায় ফেলে দিয়েছে কাজের মেয়েটার কথায় । বেশ কয়েক বছর ধরেই মেয়েটা আমাদের  এখানে আছে তবে তার কোনো কিছুর জন্য আবদার খুব একটা নেই । দিন কয়েক আগে টিভি দেখছিলাম । হঠাৎ একটা বিজ্ঞাপন দেখে আমাকে বলল, আমার না খুব শখ এই জিনিসটা কেনার । আমি তার দিকে তাকালাম সে তা ভ্রুক্ষেপ করল না । কারণ গভীর মনোযোগের সাথে দৃষ্টি তার  টিভির পর্দায় নিবদ্ধ । 

 বিজ্ঞাপনটি ছিল একটা রং ফর্সাকারী ক্রিমের । আরও কয়েকটি চ্যানেলে দেখলাম সুমন্’স এ্যারোমা,বোটানিক এ্যারোমা ,শিবানী’জ এ্যারোমা আরও কি সব রং বেরঙের এ্যারোমা ফ্যারোমার ছড়াছড়ি এবং আরও কিছু রং ফর্সাকরী ক্রিমের বিজ্ঞাপন । বিজ্ঞাপনগুলো দেখে মনে হয় তাদের পণ্যগুলো অনেকটা ম্যাজিকের মতো কাজ করে । শুধু চেহারা না অল্প কিছুদিনের মধ্যেই এসব ব্যবহার কারীদের ভবিষ্যৎ ও চোখের পলকে পরিবর্তন হতে বাধ্য থাকে । আগে যে মেয়ের কোনো গুণ ছিল না এসব ক্রিম মেখে রাতারাতি সে গুণের আধার বনে যাচ্ছে । 
বিজ্ঞাপন নির্মাতারা বিজ্ঞাপন বানাচ্ছেন,অভিনেতা অভিনেত্রীরা সেখানে অভিনয় করছেন আর টিভি চ্যানেলগুলো তা প্রচার করে দেশ ও দেশের জনগনের কল্যাণ (!) বয়ে আনছেন । আর তার ফলে প্রাপ্ত বয়স্ক  আন্টিরা (খালাম্মা বললে যদি মাইন্ড করেন তাই আন্টি বললাম) যাদের অবসর সময়ের বেশির ভাগই কাটে বিউটি পার্লারে কিংবা রূপ চর্চা সংক্রান্ত আলোচনা আর ফ্যাশন বিষয়ক সমালোচনা নিয়ে  তারা না হয় খুব উপকৃত হচ্ছেন স্বীকার করছি। কিন্তু কচি মনের ছোট ছোট বাচ্চাদের  ভিতরও একটা বিষয় খুব ভালোভাবে ঢুকিয়ে দিতে পারছেন যে গায়ের রং ফর্সা মানেই তুমি সুন্দর,তুমি স্মার্ট,তোমার কদর গগনচুম্বী,তুমি সুপার স্টার আর তোমার ভবিষ্যৎ ঝকঝকে পরিস্কার। আর গায়ের রং কালো মানেই তুমি অসুন্দর,তুমি আন স্মার্ট ,তুমি ফেলনা,তোমার ভবিষ্যৎ নিকষ কালো । তাই যে করেই হোক ফর্সা তোমাকে হতেই হবে । তা না হলে এ জীবন যেনো বৃথা । আর  চিন্তা কি তার জন্য আমরা তো আছি ই  !
আগে যে মেয়ের দিকে কেউ ফিরেও তাকাতো না মাত্র কয়েক সপ্তাহের ব্যবধানে তাকে দেখে(তার গায়ের রং দেখে ) চোখ বিস্ফোরিত হয়ে যাচ্ছে । কিংবা তাকে দেখে মনের অজান্তেই বের হয়ে  আসে .......‘পড়েনা চোখের পলক কি তোমার রূপের ঝলক কিংবা রূপে তোমার আগুন জ্বলে। ’ 
গায়ের সাথে ধাক্কা লাগলেও যাকে চিনতে পারতো না আর এখন তাকে দেখলেই  মনের মধ্যে  কয়েক শ রিখটার স্কেলের ভুমিকম্প শুরু হয়ে যায় । মুহূর্তেই তাকে ভেঙে চুরে, চুরে ভেঙে নছনছ করে দেয় প্রেমের ভয়াবহ উতল হাওয়া ।
আর গায়ের রং যে ছেলেকে সর্বদা নিজেকে আড়াল করে রাখার প্রেরণা যোগাতে বাধ্য করতো । মেয়েদের মনে জায়গা পাওয়াতো সহস্র কোটি মাইল দূরের কথা তাদেরকে দেখলেই নিজের কালো গায়ের রংয়ের লজ্জায় বলতে ইচ্ছে করতো ‘ধরণী দ্বিধা হও আর আমাকে রক্ষা করো’। 
মেয়েরা যে ছেলেকে কখনো চোখ মেলে দেখতেই পায়নি । হঠাৎ তার ফর্সা গায়ের রং দেখে ‘হাই হ্যান্ডসাম, হাই হ্যান্ডসাম’ বলে তার উপর ঝাঁপিয়ে পড়ছে ! এমন কি শাহরুখ খান পর্যন্ত সেখানে গুরুত্বহীন । সে কারো নজরেই পড়ছে না । বড়ই অদ্ভুত !
তবে হ্যাঁ অনেক কেই দেখেছি গায়ের রং ফর্সা (সুন্দর কিনা জানিনা ) বলে কি ভাব । তখন স্কুলে পড়ি । আমাদের ক্লাসের সুন্দরীদের গল্প শুনে আগা মাথা কিছুই বুঝতে পারতাম না । যদিও আমার মতো  অনুর্বর মস্তিষ্কের যারা তাদের জন্য এসব উচ্চমর্গীয় কথাবার্তার  মর্ম উদ্ধার মোটামুটি অসম্ভব । তখন একটা বিষয় আমার মাথায় কিছুতেই ঢুকতো না আমার যদি স্কুলে আসার পথে কোনো সমস্যা না হয় তাহলে ওদের কেনো হবে ? পরে বুঝতে পেরেছি ,এই শ্যামলা রংটাই আমাকে  এতোদিন প্রটেকশান দিয়েছে । যদিও এর জন্য বেশ কিছু মন্তব্যও অম্লান বদনে সহ্য করতে হয়েছে । তাতে কি !
মানুষ সৌন্দর্যের পূজারী । আর সুন্দরের আকষর্ণী ক্ষমতাও চমৎকার । তাই হয়তো সৌন্দর্যের প্রতি মানুষের দুর্বলতা চিরন্তন ।  অনেক ক্ষেত্রে এই সৌন্দর্যের গুণে অনেকে যেমন বেশ সুবিধা ভোগ করেন । তেমনি অনেকে আবার বেশ অসুবিধায়ও পড়তে বাধ্য হয় সৌন্দর্যহীনতার জন্য।
তবে ফর্সা মানেই কি সুন্দর ? ফর্সা মানেই কি খুব মোহনীয় কিংবা আকর্ষণীয় কিছু ? না-কি সবকিছুর উর্ধ্বে মানুষের ধবধবে ফর্সা গায়ের রং ? 
কালো কিংবা শ্যামবর্ণের ছেলে-মেয়েদের কি দেখতে খুব খারাপ লাগে ? না-কি তাদের দিকে তাকালে চোখ আপনা আপনিই বন্ধ হয়ে যায় ? না-কি মনের ভিতর সারাক্ষণ খচখচ করতে থাকে একি দেখলাম ,একি দেখলাম ?
আমার ধারণা এসব কিছুই হয় না । তাহলে ? তাহলে চার পাশে এতো রং ফর্সকারী ক্রিমের ছড়াছড়ি কেন ?
আমি মনে করি একটা মানুষ তখনই সুন্দর হয় যখন সে সার্বিক ভাবে সুন্দর । শুধু তার গায়ের রং ফর্সা বলে নয় । তার আচার আচরণ,চলন বলন,কথাবার্তা,শিক্ষাদীক্ষা,ধ্যান ধারণা,পোশাক আশাক সব কিছুর সমন্বয়ে একজন পরিপূর্ণ এবং সুন্দর মানুষ হওয়া সম্ভব । সেখানে শুধু ফর্সা রংটা কেনো এতো গুরুত্ব পাচ্ছে বুঝতে পারছি না । আপনারা বুঝতে পারলে একটু বুঝিয়ে বলবেন দয়াকরে ।
এসব অতি উর্বর মস্তিষ্কের লোকজন যেভাবে গায়ের রংটা ফর্সা করার সংগ্রামে নেমেছেন তার আগে একটু চিন্তা না হয় নাই করলেন এখন আপাতত একটু বিরতিতে ভেবে দেখেনতো মানুষের বিবেক ফর্সাকারী কিংবা ফালতু কনসেপ্ট পরিবর্তন কারী কোনো ক্রিম বের করতে পারেন কিনা । আর পাশাপাশি এসব রং ফর্সাকরী ক্রিম মাখার পার্শ্বপ্রতিক্রিয়াগুলো নিয়েও একটু চিন্তা করবেন আশাকরি । তবে বিবেক ফর্সাকারী কিংবা ফালতু কনসেপ্ট পরিবর্তন কারী ক্রিম বের করাটা কিন্তু জরুরী বিশেষ করে আপনাদের নিজেদের জন্যই ।  কারণ আপনারা যে কনসেপ্ট নিয়ে কাজ করছেন তার পরিবর্তন অতি জরুরী । মানুষকে মানুষ হবার চিন্তা করার সুযোগ দিন । তা না করে আপনারা কি করছেন রেডিও, টেলিভিশন, পত্রিকার মতো জনপ্রিয় মাধ্যমগুলোকে ব্যবহার করছেন যত্তসব আজেবাজে বিষয়গুলোকে মানুষের ভিতর ছড়িয়ে দেয়ার জন্য ।  মানুষ হিসেবে জন্ম নিয়েছেন , অন্তত কিছুটা লজ্জাবোধ আর বিবেক তো আপনাদের থাকা উচিত !


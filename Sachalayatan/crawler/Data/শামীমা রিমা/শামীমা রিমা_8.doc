মন্দ মধুর হাওয়া পর্ব ০২




তন্বী চা বানাবে আর জাহিদ ওর পাশে দাঁড়িয়ে দাঁড়িয়ে কথা বলবে।তন্বী তাকে সরতে বললেও সে ওখান থেকে একচুলও সরবে না।এটা ওদের নৈমিত্তিক রুটিন। শুধু দুজনের জায়গাটার পরিবর্তন হয়েছে।প্রথম দিকে জাহিদ চুলার পাশে থাকত আর তন্বী একটু দূরে দাঁড়িয়ে তার রন্ধন শৈলী দেখত। আর এখন তার উল্টো ।
   তন্বী আবার বলল,কিভাবে ?
   জাহিদ বলল,তখন দুই জনের চেহারা আর আচরণের মধ্যে এমন বিশেষ কিছু একটা থাকে যা থেকে অনুমান করা যায় তারা মা-সন্তান।
   তন্বী বলল,ভালই তো কাব্যিক কথাবার্তা শিখেছ ।
   জাহিদ বলল,না শিখে আর উপায় কী বলো ? ভয়ে আছি কোন দিন না আমার অবস্থা ছোট খালুকেও ছাড়িয়ে যায়।
   তাহলে তো খুব ভালো হয়।খালু একজন সঙ্গী পাবেন।আর শোনো,অফিস থেকে ফেরার সময় রাদিফের জন্য একটা নতুন ড্রেস নিয়ে আসবে।
   আচ্ছা,এক কাজ করি চলো।রাদিফকে আমরাই রেখে দেই । আর তাছাড়া তুমি ওকে ছাড়া থাকতে পারবে বলে তো মনে হয় না।
   ও চলে যাবে তা তো জানিই,তবুও বারবার মনে করিয়ে দাও কেন?
   তন্বীর স্বরে এবার কিছুটা অভিমান আর কিছুটা হতাশার সংমিশ্রন।     জাহিদ বলল,আচ্ছা ধরো,যদি এমন হয় ওরা রাদিফকে আমাদের দিয়ে দিলো,তখন?
   দিয়ে দিলো মানে ?এটা কী কোন আসবাবপত্র না-কী? যে চাইলাম আর দিয়ে দিবে!নিজের সন্তানের মূল্য কতটুকু তোমার মা-বাবাকে জিজ্ঞেস করে দেখো? এটা কখনোই সম্ভব না ।
   কেন সম্ভব না ? এমনটি হতে পারে না ?
    না হতে পারে না ।কারণ প্রতিটি বাবা মায়ের কাছে সন্তান একটা বিরাট প্রাপ্তি ।
   কিন্তু এটাও তো তোমাকে স্বীকার করতে হবে ,রাদিফ চলে গেলে তোমার খুব খারাপ লাগবে? কি লাগবে না?
   লাগবে, কিন্তু বাস্তবতাকে তো মানতে হবেই ।আমরা তো আর তার বাবা-মা না ।আর রাদিফ আমাদের সাথে মাস ছয়েক থাকবে এটাতো আমাদের জন্যে অপ্রত্যাশিত ছিল। এজন্যেই এই অপ্রত্যাশিত আর হঠাৎ পাওয়া ভালোবাসার স্মৃতিটা আজীবন থেকে যাবে।
   আমরা যদি ওকে দত্তক নিই ?
   ফালতু কথা বাদ দিয়ে যাও,অফিসে যাও ।
   কি ব্যাপার আমাকে তাড়াতাড়ি বিদেয় করতে চাইছ কেন?স্পেশাল  কারো সাথে এপয়নমেন্ট আছে নাকি ?
    হ্যাঁ আছে। কোন সমস্যা ?
    হু,একটু খারাপ লাগবে এই আর কি। ছোট খালুর সঙ্গীও হতে পারি।
    তাই ..... এই কথা বলে তন্বী হাসছে সারল্যে আর মায়ায় ভরা সে হাসি ।জাহিদও হাসছে তন্বীর দিকে তাকিয়ে ।
      জাহিদ অফিসে চলে গেলে তন্বীর বেশ অলস সময় কাটে যদিও ৫ মাস ধরে সে রুটিনের পরিবর্তন হয়েছে ।তবে আর ১ মাস পর আবার আগের রুটিনেই ফিরে যেতে হবে তাকে।এই কমাসেই রাদিফের প্রতি প্রবল একটা আকর্ষণ আর মায়া জন্ম নিয়েছে।আর  এতোদিন সে একমুহূর্তের জন্যেও ভাবেনি যে বাচ্চাটা তাকে ছেড়ে চলে যাবে ।আজ জাহিদের কথাটা শোনার পর থেকে তার মনটা বেশ খারাপ হয়ে গেছে ।তবুও এই চরম সত্যটাকে তার পক্ষে উপেক্ষা করা সম্ভব না।রাদিফ চলে যাবে এটা তো অবধারিত।তবু এ শুধু মিছে মায়া ।
    কলিংবেলের শব্দে তার ভাবনায় ছেদ পড়ল। দরজা খুলে দেখে ছোট খালা দাঁড়িয়ে আছে ।খালা ভেতরে ঢুকতে ঢুকতে বললেন,তোর খালুকে খুঁজে পাওয়া যাচ্ছে না।বলতে বলতে ঝরঝর করে কেঁেদ ফেললেন ।তন্বী কি করবে বুঝতে পারছে না ।ছোটখালার মতো শক্ত মনের মানুষ এমন হরবর করে কাঁদছেন এখানে সে কি বলবে।তন্বী উঠে গিয়ে এক গ্লাস সরবত নিয়ে এলো ছোট খালার জন্য ।কিন্তু সরবত দেখে খালা এবার রেগে গেলেন ,তোর এখানে কি আমি সরবত খেতে এসেছি ?
    আমি কি তা বলেছি না-কি ? আগে মাথাটা ঠান্ডা করো তারপর খালুকে খুঁজে বের করার উপায় বের করি ।
   খালা এবার একটু শান্ত হলেন।বললেন,আসলে দোষটা আমারই ।কতদিন ধরে মানুষটার সাথে ভাল করে একটু কথা বলি না ।এমনিতেই বাইরে বাইরে থাকে তার উপর আমার এমন আচরণ,বেচারা খুব কষ্ট পেয়েছে রে ।এবার  ভালয় ভালয় ফিরে এলে আর খারাপ ব্যবহার করব না।
    চিন্তা করো না দুই দিন পরে খালু ঠিকই চলে আসবে ।
    ইতিমধ্যে ২ দিন পার হয়ে গেছে  ।
    দেখো,তোমার অবহেলা সহ্য করতে না পেরে আবার নতুন কাউকে জুটিয়ে নিল কি-না ।
    সবসময় ফাজলামো করবি না ।মারব এক থাপ্পড় ।আর তোর খালু মোটেও সেরকম মানুষ না ।
   ঠিক আছে ।এখন দয়া করে কান্নাকাটি বন্ধ  করো।এই বয়সে স্বামীর জন্যে কান্নাকাটি কেমন দেখায় বলো ?
   যেমনই দেখাক তাতে কী ?
   তুমি এক কাজ করো।এখন একটা হিন্দি সিনেমা দেখ তারপর খাওয়াদাওয়া সেরে ফ্রেশ ঘুম দাও। দেখবে মনটা ফুরফুরে হয়ে যাবে ।
  খালা আর একমুহূর্তও বসলেন না । ওঠে গটগট করে চলে গেলেন ।
  যাওয়ার সময় অবশ্য তন্বীর দিকে অগ্নিদৃষ্টি নিক্ষেপ করতেও ভুললেন না। 
     জাহিদ অফিস থেকে ফেরার পর থেকে কেমন যেন একটু অন্যমনস্ক ।ব্যাপারটা তন্বীর চোখে পড়লেও সে কিছু বলল না ।হতে পারে অফিসের কোন ঝামেলা ।জাহিদের এই একটা দিক খুব ভালো সে অফিসের ঝামেলা কখনো বাসায় নিয়ে আসে না। জাহিদ বেশ ঘুমকাতুরে। বাচ্চাদের মতো বিছানায় শোয়ার প্রায় সাথে সাথেই ঘুমিয়ে পড়ে।এমনও হয় মাঝে মাঝে তন্বী কোন বিষয় নিয়ে কথা বলতে থাকে তারপর হঠাৎ খেয়াল করে জাহিদ ঘুমিয়ে পড়েছে ।আজ তন্বীর চোখটা একটু লেগে এসেছে মাত্র ঠিক তখনই জাহিদ ডাকল,তন্বী,,তোমাকে একটা কথা বলার ছিল ।
   তন্বী ঘুম জড়ানো কণ্ঠে বলল, বেশি জরুরী না থাকলে সকালে বলো ।
    জাহিদ বলল,না,সকালে আমি কথাগুলো বলতে পারব না ।
    তাহলে অন্য সময় বলো।
    কথাটা আমি এখনি বলতে চাই।
    তন্বী এবার চোখ মেলে তাকাল।এমন কি কথা যা অন্ধকারে বলতে হবে ?
    কিছু কথা আলোতে কখনো বলা যায় না ।
    আচ্ছা বলো ,খুবই স্পেশাল কিছু নাকি?
    ধরো একটা ঘটনা ঘটল ।বলতে গেলে খুব খারাপ তখন তুমি কি আমাকে ছেড়ে চলে যাবে?
    এখনো বুঝতে পারছি না ।আর কারণটা কতটা গুরুত্বপূর্ণ তার উপর ভিত্তি করে সিদ্ধান্ত নিব ।
    ধরো,আমি তোমার সাথে খুব বড় ধরনের প্রতারণা করেছি তখন আমার শাস্তিটা কী হবে?
    আচ্ছা,তোমার কি হয়েছে বলোতো?
    রাদিফ যদি আমার ছেলে হয়,তখন কি তুমি আমাকে ছেড়ে চলে যাবে?
    রাদিফ তোমার ছেলে হতে যাবে কেন?
    যদি হয়?
   তোমার অফিসে কি কাজের চাপ অনেক বেশি?উল্টাপাল্টা কথা বলছ কেন? এককাজ করো ,দুই-তিন দিন ছুটি নাও,চল কোথা থেকে ঘুরে আসি ।
   তার দরকার হবে না।তুমি শুধু আমার কথাগুলো  একটু শোন।
   তোমাকে তো আমি বলেছিলাম একটা মেয়ের সাথে আমার সম্পর্ক ছিল।
   তন্বী বলল,এ কথা এর আগে বহুবার শুনেছি ।এখন দয়াকরে আসল ঘটনা বলো।
   জাহিদ বলল,আমরা দুজন দুজনকে খুব ভালবাসতাম।
   তন্বী বলল,এটাও শোনা কথা তারপর.....
   জাহিদ বলল,কিন্তু ওদের পরিবার আমাদের মতো মধ্যবিত্তের সংসারে ওকে দিতে চায়নি।তাই একদিন কাজী অফিসে গিয়ে বিয়ে করে ফেলি।তারপর লুকিয়ে লুকিয়ে একটু আধটু সংসারও শুরু করি।ভালোবাসা,প্রেম,বিয়ে,সংসার এই ব্যাপারগুলো যে একটা থেকে আরেকটা সম্পূর্ণ আলাদা তখন আমরা একটু একটু করে উপলব্দি করতে পারি।তবুও চলছিল বেশ ভালই।হঠাৎ ও একটা স্কলারশীপ পেয়ে ইংল্যান্ড চলে যায়।প্রথমদিকে বেশ ভালই যোগাযোগ  হতো।তারপর ওর ব্যস্ততা বাড়তে থাকল আর সাথে সাথে আমার প্রতীক্ষা।পরে আমি একটা চাকুরিতে জয়েন করলাম,নিজেকে ব্যস্ত রাখার চেষ্টা করতে লাগলাম।তবুও অবচেতন মনে আমি একটা জিনিসই চাইতাম ও যেন আমার কাছে ফিরে আসে ।সময় চলে যাচ্ছিল।তাই বাধ্য হয়ে একদিন ওদের বাসায় গেলাম,বসার ঘরে ঘন্টা খানেক বসে রইলাম কিন্তু কেউ আমার সাথে দেখা করল না ।
   তন্বী বলল,তারপর তুমি কি করলে ?
   জাহিদ বলল,আমাকে কিছু করতে হয়নি। তার কিছুদিন পর আমার প্রতীক্ষার প্রহর শেষ হলো।আমি একটা ডিভোর্স লেটার পেলাম।তারপর আমার সময়গুলো খুব খারাপ কাটছিল।মাঝেমাঝে আমার মনে হতো,ও যদি আমাকে ছাড়া ভাল থাকতে পারে তাহলে আমি কেন পারব না ? ওর জীবনে যদি আমার গুরুত্ব না থাকে তাহলে আমার জীবনে কেন সে এতো গুরুত্ব পাবে? ও সুন্দর,গোছানো একটা জীবন যাপন করতে পারলে আমি কেন পারব না? ওদিকে আমার বাসা থেকেও চাইছিল আমি সংসারী হই ।তারপর তোমার সাথে বিয়ে ।
   জাহিদ একটু থামল তারপর আবার শুরু করল।ভেবেছিলাম ঐ অধ্যায় শেষ ।কিন্তু তা হয়নি ।ঐযে একটা কথা আছে না মানুষকে তার  কৃতকর্মের শাস্তি ভোগ করতে হয়। কিন্তু যেদিন শুনলাম আমার সন্তান বড় হচ্ছে অনাথ আশ্রমে তখন আর তা সহ্য করার ক্ষমতা হলো না।
    জাহিদ আবারও একটু থামল তারপর বলল,ভাবলাম আমার ভুলের জন্যে আমার সন্তান কেন শাস্তি পাবে।আর তাইতো একটা গল্প বানিয়ে নিজের কাছে নিয়ে এলাম ।
   তন্বী কোন কথা বলল না ।
   জাহিদ বলল, তার মায়ের ক্যারিয়ারের কাছে সন্তানের আকর্ষণ হার মানলেও অজানা একটা মায়া আমাকে কেনো জানি সেদিন আচ্ছন্ন করে ফেলল।ওকে যখন আমি কোলে নিলাম তখন সে পিট পিট করে আমার দিকে তাকিয়ে যেন বলছিল তোমার কোলটা আমার নিরাপদ আশ্রয়।আমি অনাথ না হয়েও কেনো অনাথ আশ্রমে বেড়ে উঠব। আর একটু পরেই সে আমার কাঁধে মাথা রেখে ঘুমিয়ে পড়ল আর দু হাত দিয়ে আমার গলাটা জড়িয়ে রাখল।
   জাহিদের শেষের কথাগুলো অনেকটা জড়িয়ে এল ।
   আবার বলল,তন্বী,আমি জানি তুমি আমাকে খুব খারাপ ভাবছ।
    তন্বী বিছানা থেকে নেমে লাইট অন করল।জাহিদ মাথা নিচু করে বসে আছে তন্বী বলল,আমি দুই শ্রেণীর মানুষ খুব অপছন্দ করি ,এক মিথ্যাবাদী,দুই প্রতারক ।আর আমার দুর্ভাগ্য যে তুমি এই দুটোই ।
   খানিকক্ষণ চুপ থেকে তারপর আবার বলল,এখনতো অনেক রাত তাই ইচ্ছে করলেও আমি কোথাও যেতে পারব না ,ভোর হলেই চলে যাব ।এই রাতটুকু কী তুমি কষ্ট করে বসার ঘরে ঘুমাবে ?কারণ তোমার সাথে আমার ঘুমাতে ইচ্ছে করছে না। উত্তর পাওয়ার জন্যে তন্বী জাহিদের দিকে তাকাল ।আর জাহিদ আস্তে করে ওঠে রুম থেকে বের হয়ে গেল ।
    ভোর রাতের দিকে রাদিফের ঘুম ভেঙ্গে গেল এবং কান্নাকাটি শুরু করল ।তন্বী সারারাত জেগেই ছিল তবুও একবারের জন্যেও রাদিফকে কাছে টানল না এমনকি বাচ্চাটার দিকে তাকাল না পর্যন্ত।আর জাহিদ বসার ঘর থেকে ছেলের একটানা কান্নার শব্দ স্পষ্ট শুনতে পেল কিন্তু এঘরে আসার সাহস তার হলো না। ভোরের আলো ফোটার সাথে সাথেই তন্বী বাসা থেকে বের হয়ে গেল একা একা ।আর জাহিদ তখন ছেলের কান্না থামানোর বৃথা চেষ্টায় লিপ্ত।
    জাহিদের মোবাইল ফোনটা বাজছে ।কলটা রিসিভ করতেই ওপাশ থেকে খুব উচ্ছ্বসিত কন্ঠস্বর শোনা গেল ছোট খালার ,জাহিদ তোমার খালু ফিরে এসেছে ।তুমি তন্বীকে খবরটা দাও আমি এখন রাখছি । অনেককেই আবার খবরটা জানাতে হবে ।জাহিদের প্রতিক্রিয়া শোনার ধারেকাছেও গেলেন না ছোট খালা ।খট করে ফোনটা রেখে দিলেন ।  
      দেখতে দেখতে একমাস পার হয়ে গেছে ।কিন্তু তন্বী ফিরে আসেনি ।জাহিদেরও সাহস হয়নি তার সাথে যোগাযোগ করার ।এই এক মাস তাকে খুব ঝামেলার মধ্য দিয়ে পার করতে হয়েছে ।রাদিফকে ডে-কেয়ার সেন্টারে রেখে জাহিদকে অফিস করতে হয়েছে ।তবে ছুটির দিনগুলো কেটেছে বেশ মজায়।
     আজ ছুটির দিন।তাই আজ তাদের বাপ-বেটার দিন ।রাদিফকে ঘুমে রেখেই জাহিদ বাথরুমে ঢুকেছে।কলিংবেল বাজছে ।শব্দে যেন রাদিফের ঘুম না ভাঙ্গে তাই জাহিদ তাড়াহুড়ো করে টাওয়েলটা জড়িয়েই বের হলো ।তবে যার জন্যে এতো তাড়াহুড়ো, সে ঠিকই ঘুম থেকে উঠে বিছানায় বসে আছে ।
     দরজা খুলে বেশ বড়সর একটা ধাক্কা খেল জাহিদ।তন্বী দাঁড়িয়ে সেখানে ।জাহিদ বোকার মতো দরজার সামনেই দাঁড়িয়ে রইল।তন্বী তাকে পাশ কাটিয়ে ভেতরে ঢুকে সরাসরি রাদিফের কাছে চলে গেল ।রাদিফ তন্বীকে দেখে  হামাগুড়ি দিয়ে এগুতে লাগল ।আর হাতপা ছুড়ে তার উচ্ছ্বাস প্রকাশের কমতি রইল না। তন্বী তাকে কোলে নিতেই সে মায়ের কাঁধে মাথা রাখল পরম নির্ভরতায়।আর তন্বীও তাকে জড়িয়ে ধরল পরম মমতায়।জাহিদ কাছে এসে দাঁড়াতেই তন্বী বলল,ছেলেটাকে এভাবে একা ফেলে বাথরুমে ঢুকেছ কেন,হামাগুড়ি দিয়ে যদি পড়ে যেত তখন?
    কি করব তার মা তাকে ফেলে চলে গেছে  ।
    আর শোন ভেবো না আমি তোমার টানে এখানে ছুটে এসেছি ।
    তা ভাবার দুঃসাহস আমার নেই ।
    আমি রাদিফকে নিয়ে যেতে এসেছি।আমি ওকে আমার ছেলে হিসেবে বড় করব ।
    কিন্তু আমি কী করব ? আর এই এক মাসে সে কিন্তু তার বাবাকে ভালই পছন্দ করে ফেলেছে।তাই বাধ্য হয়ে তোমার আমাকেও সাথে নিতে হবে।
    তন্বী এই প্রথম রাগী রাগী চোখে জাহিদের দিকে সরাসরি তাকাল।জাহিদ সেই অগ্নিদৃষ্টি উপেক্ষা করে বলল,বললে না আমি কী করব ?
     শামীমা রিমা


আমি সঙ্খালঘু,তাতে কী ......দেশটা  কি আমার না ?



আমার জন্ম হয়েছে এক হিন্দু পরিবারে অথবা বৌদ্ধ অথবা খ্রিষ্টান অথবা কোনও এক সংখ্যালঘু সম্প্রদায়ে । এটা কি আমার কোনও অপরাধ ? হয়তোবা আমি কখনো মসজিদের পথ মাড়াইনি , গির্জার ঘণ্টা ধ্বনি আমাকে কখনো বিচলিত করেনি ,মন্দিরে কোনও প্রতিমার সামনে হাত জুড় করে দাড়াইনি কোন দিন । তাই বলে কি আমি এই ধর্মীয় উপাসনালয়গুলকে সম্মানের চোখে দেখব না । হয়তোবা আমি কোনও ধর্মেই বিশ্বাসী নই । অথবা ধর্মভীরু । তাতে কী ? ধর্মটাতো আমি নিজে বেছে নেইনি । এখানে তো আমার কোনও হাত নেই । তুমি মুসলমানের ঘরে জন্ম নিয়েছ আর আমি হিন্দুর ঘরে । তাই বলেই কি তুমি আমাকে মালাউন বলে গালি দেবে !
আমার চোখে মসজিদ যা ,মন্দিরও তা,গির্জাও তা ,প্যাগোডাও তা । প্রতিটি উপাসনালয়ই এক । ধর্ম শান্তির জন্য । কোনও ধর্ম  তো বলে না তোমরা মারামারি করো ,কাটাকাটি করো , খুন করো । তাহলে ধর্ম নিয়ে এত বাড়াবাড়ি কেন ? এ দেশটা সবার । তবে এখন আমাদের দেশের পরিস্থিতি আর পারিপার্শ্বিক অবস্থা দেখলে ভয়ঙ্কর একটা অনুভূতি হয় । এটা যে একটা স্বাধীন ,সার্বভৌম দেশ ভাবতেই কষ্ট হয় ।
সেদিন পত্রিকায় দেখলাম চট্টগ্রামের বাঁশখালি,সাতকানিয়া, খুলনার কয়রা । কী বীভৎস কর্মকাণ্ড আমাদের ।  আবার আমরা বলি সর্বশ্রেষ্ঠ ধর্মের অনুসারী ! ধর্মকে নিজেদের অপকর্মের ঢাল হিসেবে ব্যাবহার করি । লজ্জা করে না আমাদের । এক জন বয়স্ক মানুষ , বিনা অপরাধে যাকে আমরা পিটিয়ে  মেরে ফেলি । এক অতি সাদামাটা জীবনের গৃহবধূ যাকে ধর্ষণের ভয় দেখিয়ে হাতের শাঁখা ভেঙে ফেলতে বলি । বাড়িঘরে আগুন লাগিয়ে পৈশাচিক উল্লাসে মেতে উঠি । দোকানপাট গুঁড়িয়ে দেই । মন্দিরের প্রতিমা ভেঙে ফেলি । এর সাথে ১৯৭১ সালের রাজাকার আর পাকিস্তানি হায়েনাদের ফারাক কতটুকও ? শুধু সময়টা ভিন্ন অপকর্মগুলো তো একই । এই দেশটা তো কারো বেক্তিগত কিংবা বাপ দাদার সম্পত্তি না । তবে কেন এই অরাজক অবস্থা ?
সংখ্যালঘু এই শব্দটা কেন আমাদের মাঝে বিভেদ সৃষ্টি করে ? সংখ্যালঘু আর সংখ্যা গরিষ্ঠ বলতে কিছু নেই । আমরা সবাই বাঙালি । এই দেশটা আমাদের সবার । এখানে আমরা মসজিদ থেকে ভেসে আসা আজানের মধুর ধ্বনি যেমন শুনবো ঠিক তেমনি ভাবে শুনবো গির্জার ঘণ্টা ধ্বনি আর শাঁখের আওয়াজ । 
মাহাত্মা গান্ধীর অহিংস নীতির কথা আমরা সবাই জানি । কিন্তু শাহবাগ আন্দোলন ...প্রজন্ম চত্বর যা অহিংস নীতির একটা সফল প্রতিফলন । আর তার বিপরীতে সংখ্যালঘু সম্প্রদায়ের উপর হামলা ,এ কেমন নীতি ?  এরা কি বুঝে না এটা একটা গুরতর অপরাধ , অন্যায় । তার পরও এই দেশটাকে নরকে পরিণত না করে এদের শান্তি নেই । যুদ্ধাপরাধীদের জন্য তাদের ভালোবাসা একেবারে উথলে উঠসে । আর সেই প্রেমের কি বহিপ্রকাশ ! অথচ অতি সাধারণ, নিরীহ , শান্তিপ্রিয় মানুষদের উপর বর্বরোচিত হামলাকে তারা জিহাদের সমতুল্য মনে করছে ।
যে দেশের মানুষ তাদের আপন জন হতে পারে না ,সেই দেশটা কিভাবে তাদের আপন হয় ? আর দেশটা যদি আপন নাই হয় তাহলে তারা এই দেশের মাটিতে বসবাস করে কোন অধিকারে ?


               বিয়ে করা,বিয়ে বসা এবং ......




২০০৮ সালের কথা আমি তখন মেডিকেল কলেজে চতুর্থ বর্ষে পড়ি। আমার এক সহপাঠী বন্ধু আমাকে বলেছিল,কি বিয়ে টিয়ে বসবি না ?
 আমি তার দিকে প্রশ্নপূর্ন দৃষ্টিতে তাকাতেই সে বলল,বয়স তো আর কম হয়নি ?
   আমি বললাম,তোর প্রথম প্রশ্নটাইতো ঠিক মতো বুঝতে পারিনি আবার দ্বিতীয় প্রশ্ন করছিস কেন ?
   সে বলল, বুঝতে পারছিস না কেন ? আমি কি হিব্র“ ভাষায় কথা বলছি ?
   আমি বললাম,বিয়েটা কি চেয়ার না-কি খাট,সোফা যে আয়েশ করে হাত পা ছড়িয়ে বসে পড়ব ?
   সে এবার সবকটা দাঁত বের করে হে হে হে করতে করতে বলল,মেয়ে হয়ে জন্মেছিস যখন বিয়ে তো বসতে হবেই।
    আমি বললাম,কেন বিয়ে করা যাবে না?
    সে বলল,ছেলেরা বিয়ে করে আর মেয়েরা বসে।এটাই নিয়ম।
    আমি বললাম,নিয়মটা একটু ভাঙলে হয় না?
    সে বুরু কুঁচকে বলল, মানে ?
    আমি বললাম,মেয়েরা বিয়ে করলে সমস্যা কি?
    সে বলল,তোদের মতো উচ্চশিক্ষিত মেয়েদের নিয়ে এই এক সমস্যা।সবকিছু নিয়েই তোদের সাথে আর্গুমেন্টে যেতে হয়।
    আমার সেই বন্ধুটির ধারণা মেয়েরা উচ্চশিক্ষিত হলে তাদের পাখনা গজায় তাই তারা বড় বেশি বেয়াড়া হয়ে যায়।তবে তাদের পাখা গজানো আর উইপোকার পাখা গজানোর পরিণতি একই রকম।অল্প কিছুদিনের জন্য তারপর ভূপতিত।মাঝখান থেকে এদেরকে বিয়ে করলে জীবন বরবাদ।তাই বিয়ে করতে হবে নিজের চেয়ে অনেক কম যোগ্যতার, কম বয়সী কোনো মেয়েকে। তবেই সে হবে বাধ্য অনুগত স্ত্রী অন্যথায় সংসার হবে হাবিয়া দোজখ আর জীবন হবে কয়লা। আর সবচেয়ে বড় কথা স্ত্রীর উপর সবকিছু চাপিয়ে দেয়া যাবে অনায়াসেই এবং অনেক কিছুই সে বুঝতে পারবে না।তাই উচ্চবাচ্যও করবে না।
    সংসার যে সমঝোতা আর পারস্পরিক বোঝাপড়ার জায়গা নিজের আধিপত্য বিস্তারের জায়গা না এই বিষয়টা আমার সেই বন্ধুটির মাথায় কোনো ভাবেই ঢুকেনি ।আবার কম বয়েসী মেয়ে বিয়ে করে সে হয়তো ‘কুঁড়ি থেকে ফুল ফোটাবার’ ধান্ধায়ও থাকতে পারে।থাক,সেটা তার ব্যাপার।
    আমার আরেক বন্ধু আমাকে একদিন বলল,সে বিয়ে করবে,তার জন্য মেয়ে দেখতে। তার চাহিদা খুব বেশি না । মেয়ে দেখতে শুনতে ভালো,ফ্যামিলিটাও যেন শিক্ষিত আর ছোট হয়। আর মেয়েটা উচ্চশিক্ষিত তবে বয়সটা যেনো একটু কম হয়,এই আর কি?
   আমি বললাম, তোর চাহিদাতো অল্পই কিন্তু একটা জায়গায় একটু গোলমাল হয়ে গেছে রে।
   সে বলল,কোথায়?
   আমি বললাম, মেয়ে উচ্চশিক্ষিত হলে তার বয়স কিভাবে কম হবে ?
   এবারও উত্তর পেলাম সেই দাঁত কেলানো হাসি।আর সে এমন একটা ভাব দেখাল, এইটাই যেনো তার বিয়ের ক্ষেত্রে প্রথম শর্ত আর বাকি শর্তগুলো কিছুটা শিথিলযোগ্য হলেও এটা দুষ্পরিবর্তনীয়।
    অনেক চিন্তা ভাবনার পর এই সমস্যার একটা সমাধান অবশ্য আমি করতে পেরেছি।তা হলো, মেয়ে বাচ্চা জন্ম নেয়ার সাথে সাথে বাবা মায়ের উচিত ন্যাপি কেনার এক ফাঁকে গিয়ে স্কুলের ভর্তি খাতায় নাম তুলে দিয়ে আসা।অথবা আরেকটা কাজ করা যায় হাসপাতালের লেবার রুম কিংবা ওটিতে একটা স্পেশাল খাতা রাখা উচিত।যেখানে শুধু মেয়ে বাচ্চাদের নাম তোলা হবে তারপর তা স্কুলে স্কুলে পৌছে দেয়া হবে। তাহলেই দুকুল রক্ষা হবে । মেয়ে উচ্চশিক্ষিত হবে পাশাপাশি বয়সটাও কম থাকবে। এছাড়া আর কোনো সহজ সমাধান কী আছে? থাকলে জানাবেন,প্লিজ।তবে এটাতো পরবর্তী জেনারেশনের জন্য প্রযোজ্য হবে ।কিন্তু আমাদের কি হবে ?
   আর হ্যাঁ,আমার সেই বন্ধুটি ঠিকই তার কথা রেখেছে। সে কম বয়সী মেয়েকেই বিয়ে করেছে।তবে বিয়ের বছর খানেক পরই সে এখন আবার ভিন্নসুরে গান গাইছে । এই মেয়ে না-কি তার জীবন অতিষ্ট করে ফেলেছে। একে বিয়ে করা ঠিক হয়নি । এখন সে অকুল পাথারে হাবুডুবু খাচ্ছে।
     তার কথা শুনে বললাম,কেনো রে তোকে কি মারধর করে?
     সে বলল,ঐ একটা কাজই বাকি আছে ।
     আমি বললাম,তো ঐ বাকি কাজটা কবে নাগাদ হতে পারে?
    কথাটা শুনে সে এমন ভাবে আমার দিকে তাকাল যে আমার মুখখানা আপনা আপনি বন্ধ হয়ে গেল।
     শান্তিপূর্ণ জীবন যাপনের জন্য শান্তিপূর্ণ সংসার অপরিহার্য।আর সেক্ষেত্রে যদি কেউ বিচার করে বউ হিসেবে ভাল হবে সুন্দরী,স্মার্ট,আর কম বয়সী মেয়ে। তাহলে তাদেরতো কিছুটা জিনিসপত্র ছুড়াছ–ড়ি,বেশকিছু গালাগালি আর চিৎকার চেচাঁমেচি এগুলোতো বিনাবাক্য ব্যয়ে হজম করতেই হবে ।আর আমার মতে করা উচিত।তা না হলে সে কিভাবে উপলব্ধি করবে যে তার মতো গবেটের জন্য এটাই উপযুক্ত শিক্ষা।    
     তবে তার জীবন কয়লা হলেও সে কিন্তু বরাবরের মতোই আমাকে বিনা পারিশ্রমিকে সদোপদেশ দিয়েই যাচ্ছে। আমার ইণ্টার্ণশীপ শেষ এখনো কেনো বিয়ে বসছি না,বিয়ে বসা উচিত ইত্যাদি ইত্যাদি ........
    আমি বললাম,ঠিকমতো চেয়ার পেলেই বসে পড়ব ।
    সে বলল,রসিকতা বাদ দিয়ে সিরিয়াসলি ভাবো ।
   প্রত্যেুৎতরে আমি বাধ্য মেয়ের মতো মাথা ঝাঁকিয়ে তাকে আশ্বস্ত করলাম বিষয়টা নিয়ে সিরিয়াসলি ভাববো। কারণ এই বিষয়টা নিয়ে আমি এই শ্রেণীর বুদ্ধজীবীদের সাথে বেশি কথা বলতে চাই না। কারণ আমার একটু লেখালেখির বদভ্যাস আছে তো । তাই এসব নিয়ে চুন থেকে পান খসলেই আমার নামের সাথে (-) লেখক বলে একটা বিশেষণের সংযোজন ঘটতে খুব একটা সময় লাগবে না।তার উপর বাড়ি আমার ময়মনসিংহে।
        আর আমার মা বলতে গেলে আমাকে নিয়ে একটু বেশি মাত্রায়ই চিন্তিত ।তাইতো বারবার আমাকে সাবধান করে দেন আমি যেনো আর কখনো “আমি কী অবরোধবাসিনী ?” এই টাইপের কোনো লেখা না লিখি ।আর যদি লিখি তাহলে না-কি আমাকে চিরকুমারীই থাকতে হবে। কোনো ছেলে আমাকে বিয়ে করবে না।(তাইতো বিয়ের প্রপোজাল আসলে আমার মা একটা বিষয় সব সময়ই চেপে যান যে তার মেয়ে লেখালেখি করে)আর তার এই ধারনা আরও জোরালো হয়েছে আমাদের এক প্রতিবেশীনির বিয়ে ভেঙে যাওয়াতে।মেয়েটি আমাদের পাশের ফ্ল্যাটে থাকে।আর নিকটতম প্রতিবেশীর খোঁজ খবর না রাখার মতো অতি আধুনিক এখনো আমরা হতে পারিনি।তাইতো বিয়ে ঠিক হবার খবর যেমন রাখি (বিয়ের কার্ডও দেয়া হয়েছিল) তেমনি ভেঙে যাবার খবর রাখাটাও আমাদের নৈতিকতার মধ্যেই পড়ে।
   বিয়ে ভাঙার সারকথাটা এবার একটু বলি।কনে তার হবু ননদদের (পাঁচ জন)সাথে গিয়েছে বিয়ের গয়নার অর্ডার দিতে।পাঁচ ননদের সবচেয়ে ছোটজনের ভাষ্যমতে,কনেকে যেমন গয়না তারা দিচ্ছে সেরকম তো কনে পক্ষকে দিতে হবে না আর তাদের কোনো দাবী দাওয়াও নেই।শুধু তাদের দিককার ট্র্যাডিশন হিসেবে বরের পাঁচ দুলাভাইকে পাঁচটি আংটি দিতে হবে।আর বরের ব্যাপারটাতো আলাদা। ছোট বোনের যুক্তিকে সমর্থন করলেন বাকি বোনেরা।
     মেয়েটি তখন বলেছিল,বিয়েতে যদি আমার বাবাকে যৌতুকই দিতে হয় তাহলে আমাকে কেনো ঢাকা বিশ্ববিদ্যালয় থেকে মাস্টার্স কমপ্লিট করিয়েছেন ? আর আমাকে কেনো একটা ব্যাংকের সিনিয়র অফিসার হিসেব জয়েন করা পর্যন্ত বিয়ের কথা ভাবেননি ? আমার জন্য আমার বাবা যে পরিমান খরচ করেছেন তার অর্ধেক টাকা হলেই অনেক ধুমধাম আর কয়েক ডজন আংটি সহ আরও অনেক কিছু মেয়ের সাথে দিতে পারতেন।তিনি তা করেননি কারণ তিনি আমাকে মেয়ে হিসেবে ভাবেননি ভেবেছিলেন মানুষ হিসেবে।
    তারপর কথা কাটাকাটি তবে অনুপাতটা হলো ৫ঃ১।যাইহোক ফলশ্র“তিতে যা হবার তাই হলো কনেকে তার এই জঘন্য অপরাধের (!)জন্য বরের বোনদের কাছে ক্ষমা চাইতে হলো বরের অনুরোধে।তা না হলে যে বিয়েটা হবে না আর বরের কনেকে খুব পছন্দ হয়েছে তাই বিয়েটাতো হতেই হবে।তার পরও শেষ রক্ষা হলো না।এলাকা সহ রটে গেল এই মেয়ে দজ্জাল,ঝগড়াটে,বেয়াদব ....ইত্যাদি ইত্যাদি।একপর্যায়ে বরের মা কনের বাবা মাকে ফোন করেও একচোট দেখালেন,এহেন বেয়াদব মেয়ের জন্ম দেয়ার জন্য।পরিশেষে বিয়ের আংটি ফেরত।
    কিন্তু ঐ যে বললাম বরের কনেকে একটু বেশি মাত্রায়ই ভালো লেগেছে।তাইতো এতোকিছুর পরও সে কনের সাথে দেখা করতে চায়।তার কথাগুলো সে বলতে চায়।আর কনে বেচারা গেল একদিন দেখা করতে।পরদিন সকালে বরের বোনের ফোন ।আর দুর্ভাগ্যক্রমে আমি তখন আপুটির পাশেই বসে ছিলাম।ওপাশ থেকে যেসব কথা ভেসে আসছিল তা শুনে আমি বেশ অবাক হলাম। কোনো শিক্ষিত মানুষ এতো বিশ্রি ভাষায় কথা বলতে পারে তা আমার জানা ছিল না।আমি মোবাইলটা নিয়ে লাইনটা কেটে দিলাম।আপু কাঁদছে আর বলছে ,রিমু ,আমি জীবনে এতো অপমানিত কখনো হইনি ।
  আমি বললাম,গতকাল যে গাধার সাথে দেখা করলে সেই গাধার নাম্বারটা দাও অথবা তার অফিসের ঠিকানা।
    আপু বলল,থাক।তোকে কিছু বলতে হবে না।
    আমি বললাম,কেন গতকাল তো ঠিকই তোমার সাথে রেস্টুরেন্টে কতো ভাবের গপ্পো মেরে গেল।
    আপু সেল নাম্বার বা অফিসের ঠিকানা কিছুই আমাকে দিলো না।
    শুনছি বরের না-কি আবার নতুন জায়গায় বিয়ের কথাবার্তা চলছে।তাতো চলবেই কারণ একান্ত বাধ্যগত আর অনুগত ইঞ্জিনিয়ার ছেলে বলে কথা!এসব ঘটনার প্রেক্ষিতে আমি বরের একটা অর্থপূর্ণ কথাই শুনেছি তা হলো ..সেদিন মেয়েটির এসব কথা বলা একদম ঠিক হয়নি।কারণ ট্র্যাডিশন তো ট্র্যাডিশনই তা কি কখনো যৌতুকের পর্যায়ে পড়ে!!!
   আমার খুব ইচ্ছে করছিল এই বিনয়ী, গর্ধভ পাত্রকে অকথ্য ভাষায় কিছু গালি গালাজ করি।কারণ এর চেয়ে ভালো কিছু শোনার যোগ্যতা তার আছে বলে আমার মনে হয় না। ন্যায় অন্যায় বুঝার ক্ষমতা যদি আপনার না-ই থাকে তাহলে মেয়েটিকে দিয়ে নিজের বোনদের কাছে ক্ষমা চাওয়ানো..... এটা তো ভালই পেরেছেন। নিজে  একটা মেরুদন্ডহীন প্রাণী তা জানা সত্বেও কেন মেয়েটির সাথে দেখা করতে এসেছেন আর তাকে নিজের বোনকে দিয়ে অপমান করালেন।আরে আপনার তো দরকার রক্ত মাংসে গড়া একটা মেয়ে মানুষ,জীবন সঙ্গিনী তো দরকার না।জীবন সঙ্গিনী দরকার হলে তার প্রতি বিন্দুমাত্র শ্রদ্ধাবোধ আপনার থাকতো। 
  বরের কর্মকান্ডে আমার একটা কথাই মনো হলো প্রাতিষ্ঠানিক শিক্ষায় শিক্ষিত হলেই সে মানুষ হয় না।মানবিকতা আর ন্যায় অন্যায় বুঝার ক্ষমতাই যদি তার না থাকে তাহলে তার সাথে একজন রিক্সা চালক যে বিয়েতে একটা রিক্সা যৌতুক নিয়েছে তার পার্থক্য কোথায় ? আছে । পার্থক্য অবশ্যই আছে। ঐ রিক্সা চালক রিক্সাটা নিয়েছে তার পেটের দায়ে একটু ভালো মতো বাঁচার জন্য আর এই ইঞ্জিনিয়ার নিতে চায় ট্র্যাডিশনের জন্য ।
    আমি বুঝিনা একটা মেয়ে সর্বোচ্চ শিক্ষায় শিক্ষিত হবে তারপর ভালো একটা চাকরি করবে তারপরও কেনো তাকে এইসব উদ্ভট ট্র্যাডিশনের ধার ধারতে হবে ? অন্যায়ের প্রতিবাদ করার জন্যে তাকে ক্ষমা চাইতে হবে ? তথাকথিত প্রথাবিরোধী কোনো কথা বললেই তার নামের সাথে যোগ হবে অনেকগুলো বিশেষণ ?
      ( লেখাটা আমার ব্যক্তিগত অভিজ্ঞতা থেকে এবং অনেকটা ক্ষোভ নিয়ে লেখা।আর এই লেখাটা পড়ে তাদেরই আতে ঘা লাগবে যারা ইনাদের সমগোত্রীয়। )
                                               শামীমা রিমা


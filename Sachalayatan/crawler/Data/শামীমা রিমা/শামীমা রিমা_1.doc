চিকিৎসক না হয়ে পোশাক শ্রমিক হলেও ভালো হতো 



অতি ভদ্র আর আত্মকেন্দ্রিক হিসেবে আমাদের চিকিৎসক সম্প্রদায়ের সুনাম গগনচুম্বী ! আর মেডিকেলের সিস্টেম আমাদের এতোটাই সর্বংসহা করে দিয়েছে যে এখন আমরা এটাও ভাবতে পারি না কোন ঘটনাটাতে আবেগের কিছুটা বহিঃপ্রকাশ দরকার ,কোন দুর্ঘটনাতে শোকের মাতম আর কোন অন্যায়ের প্রতিবাদ দরকার । যান্ত্রিকতা আর প্রতিযোগিতার এই যুগে আমাদের অন্যের সমস্যা নিয়ে মাথা ঘামানোর আবশ্যকতা নেই,স্বীকার করছি । কিন্তু এটাও ভাবা উচিত ,অন্যের সমস্যাটা একদিন ব্যক্তিগত সমস্যায় রূপান্তরিত হতে পারে ,সেদিন আমাদের অবস্থাটা কি হবে ? অনেকে হয়তো বলবেন সেদিনেরটা সেদিন বুঝব । এখন আপাতত আমরা যারা তরুণ চিকিৎসক তারা ডিগ্রির পেছনে হন্যে হয়ে ছুটছি ,আর যারা বয়োজৈষ্ঠ,প্রতিষ্ঠিত তারা ছুটছেন প্র্যাকটিস আর সুনামের পেছনে । মোটকথা কোনো গ্রুপেরই নিজেকে ছাড়া অন্য কিছুতে মনোযোগ দেবার এতটুকু ফুসরত কোথায়। 
গত ১৩.০৫.১৩ তারিখে শের-ই-বাংলা মেডিকেল কলেজের ২৮ তম ব্যাচের ডা. শেজাদী আফসা নিজের বাসায় খুন হয়েছেন তার স্বামী কর্তৃক । স্বামী আবার কেউকেটা কেউ নন, বিশিষ্টজন তো বটেই । লে. কর্ণেল মোহাম্মদ শফিকুল ইসলাম । এখন হয়তো বলবেন,এ আর নতুন কী । মেয়ে মানুষ স্বামীর হাতে অতীতেও খুন হয়েছে,এখন হচ্ছে এবং ভবিষ্যতেও হবে ।  এটা চলমান একটা প্রক্রিয়া । আর মেয়ে মানুষ তো মেয়ে মানুষই । তার শিক্ষাগত যোগ্যতা বলেন, সম্ভ্রান্ত পরিবার থেকে আসা বলেন,আর তার পেশা যাই হোক না কেন তাতে কিচ্ছু যায় আসে না । সবকিছুর উর্ধ্বে তার একমাত্র পরিচয় সে নারী । আর বাবা-মায়ের আশ্রয় ব্যতীত অন্য কোথাও সে নিরাপদ নয় ।  
একটা মেয়েকে যখন তার বাবা-মা একটা ছেলের হাতে সমর্পন করেন ,তখন সঁপে দেয়া হাতে থাকে নির্ভরতা আর মনে থাকে অগাধ বিশ্বাস । তাদের মেয়েটাকে এই ছেলেটি সকল প্রতিকূল পরিস্থিতি থেকে আগলে রাখবে ,বিপদে আপদে তার পাশে থাকবে। কোনো মেয়ে নিশ্চয় এটা ভেবে সংসার শুরু করে না  যে সে একদিন স্বামী কর্তৃক খুন হবে ।  কিন্তু সেই আস্থা আর ভালোবাসার হাত যখন মেয়েটির গলা টিপে ধরে তখন .......
উত্তর একটাই ....মেয়ে মানুষ আর তাদের জন্য পৃথিবীর প্রতিটি জায়গাই ঝুঁকিপূর্ণ । 
ডা.শেজাদী আফসা, ব্যক্তিগত ভাবে তিনি আমার পরিচিত নন। তবে তার পরিচিত একজনের সাথে কথা হলো,শুনলাম তার সম্পর্কে যথেষ্ঠ ব্যক্তিত্ব সম্পন্ন এবং ভালো মানুষ ছিলেন। তিনি ব্যক্তিগত জীবনে কেমন ছিলেন সেটা মুখ্য না, মুখ্য হলো তার সাথে ঘটে যাওয়া ঘটনাটা। এটাকে ঘটনা বা দুর্ঘটনা না বলে অপরাধ বলাটাই যুক্তিযুক্ত  
ইতিমধ্যে বেশ কয়েকদিন পার হয়ে গেছে অথচ এই বিষয়টা নিয়ে মিডিয়া বলেন কিংবা আমাদের চিকিৎসক সম্প্রদায় বলেন কারো কোনো মাথা ব্যথা আছে বলে মনে হয় না । মিডিয়ায় কথা না হয় বাদই দিলাম । কারণ তারা মনে করে চিকিৎসকেরা মানুষরূপী ভিনগ্রহী প্রাণি,যারা শুধু অন্যায় আর অনিয়ম করতে পারে। শুধুমাত্র তখনই মিডিয়া কভারেজ পাবে যখন তারা রোগীর লোক কর্তৃক প্রহৃত হবে কিংবা রোগীর মৃত্যুর কারণ হিসেবে তার দায়িত্বের প্রতি অবহেলা প্রদর্শিত হবে (যদিও বেশিরভাগ ক্ষেত্রেই দেখা যায় রোগী যে কারণেই মারা যাক না কেনো দায়িত্বরত চিকিৎসকের প্রতি রোগীর লোকদের চড়াও হওয়া একটা ঐতিহ্যের অংশ হিসেবে দাঁড়িয়ে গেছে। আর তখন মিডিয়ার লোকজন কিছু বুঝতে পারুক আর না পারুক হুমড়ি খেয়ে পড়বে ) । যাই হোক আমি এই বিষয়ে কথা বলতে চাইছি না । 
মাস ছয়েক আগে ওসমানী মেডিকেল কলেজ এর ডা. সাজিয়া আফরিন খুন হলেন ব্র্যাক কিনিক,উত্তরাতে । তাকে আমি ব্যক্তিগত ভাবে না চিনলেও চাকুরি সুবাদে তিনি ছিলেন আমার সহকর্মী । এই জন্য হয়তো খারাপ লাগাটা ছিল বাড়াবাড়ি রকমের । তবে তার পরিবারের জন্য এতটুকু সান্ত্বনা ছিল যে ,ব্র্যক তাদের পাশে ছিল ,প্রথম আলোতে তাকে নিয়ে একটা ফিচার ছাপা হয়েছিল এবং খুনিকেও গ্রেফতার করা হয়েছিল সাথেসাথে। যদিও খুনি প্রভাবশালী কেউ নয়,তবুও মামলার অবস্থা এখনো ঝুলন্ত। আর ডা.শেজাদী আফসা ওনার স্বামী তো আবার লে .কর্ণেল । ওনাকে শেষ পযন্ত গ্রেফতার করা যায় কি-না সেটাও রীতিমতো ভাবনার বিষয় । আর বিচার সেতো বহুদূর।
কিছুদিন পর দেখা যাবে কর্ণেল সাহেবের বিয়ের দাওয়াতে আমরা অনেকই হাসিমুখে সামিল হচ্ছি ।
আমরা সবাই বাড়াবাড়ি রকমের আত্মকেন্দ্রিক । আর চিকিৎসকেরা যেহেতু এই সমাজেরই একটা অংশ তাই তারাও এর উর্ধ্বে নন । যারা সমাজের প্রতিষ্ঠিত,স্বনামধন্য ডাক্তার তারা না হয় চাকুরি,প্র্যাকটিস নিয়ে অনেক বেশি ব্যস্ত থাকেন । আর আমরা তরুণ প্রজন্মের যারা রয়েছি তারাও ব্যস্ত চাকুরি,পড়াশোনা আর ডিগ্রিকে আপন করতে। আমরা সবাই কি পারি না আমাদের অতি মূল্যবান সময় থেকে অল্প কিছু সময় দিতে, এই সব অভাগা খুন হয়ে যাওয়া নারী চিকিৎসকদের প্রতি এতটুকু সহমর্মিতা জানাতে । তাদের খুনিদের বিচারের দাবি জানাতে কি আমরা এক হতে পারি না । 
শ্রদ্ধেয় স্যারদের বলছি আপনারা আপনাদের মহামূল্যবান সময়ের ১০ টা মিনিট ব্যয় করুন এই নির্যাতিত নারীদের খুনিদের বিচারের দাবী জানাতে । আর বি এম এ আপনারা কি কিছুই দেখতে পান না ? আপনাদের কান পর্যন্ত কি শিশু আহনাফের কান্নার করুণ সুর পৌছায় না ? না-কি মৃত চিকিৎসক নির্বাচনের সময় আপনাদের ভোট দিতে পারবে না বলে চুপ করে থাকবেন ?
জীবনে এই প্রথম চিকিৎসক হবার কারণে নিজেকে খুব অসহায় মনে হচ্ছে । তাই মনের ক্ষোভ থেকে বলছিলাম চিকিৎসক না হয়ে পোশাক শ্রমিক হলেও ভালো হতো । কারণ ওদের কেউ নির্যাতিত হলেও ওদের অশিক্ষিত সহকর্মীরাও মানব বন্ধন করে ,প্রতিবাদ
জানাতে রাস্তায় নেমে আসে । কোনো স্কুল,কলেজ,বিশ্ববিদ্যালয়ের ছাত্রী নির্যাতিত হলে ওদের সহপাঠিরা ক্লাস বর্জন করে ,বিচারের দাবিতে আন্দোলন করে । আর আমরা হতভাগ্য নারী চিকিৎসক সম্প্রদায়,যারা খুন হয়ে গেলেও তাদের সহকর্মীদের একটু টনক নড়ে না । আর আন্দোলন,প্রতিবাদ ছিঃ ছিঃ এসব কি কথা !!!!!!!


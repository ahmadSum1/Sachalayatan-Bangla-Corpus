আপনার প্রিয় বই কোনটি?



আমরা কম বেশী সবাই বই পড়তে ভালবাসি। পাঠক হিসাবে আমাদের পছন্দ ও বিভিন্ন রকম। তাই, কে কোন লেখকের লেখা বেশী পছন্দ করেন, বা আপনার সবচেয়ে প্রিয় বই কোনটি, এ সম্বন্ধে জানতে ইচ্ছা করছে। আপনাদের মতামতের মাধ্যমে হয়তো আরো অনেক নতুন ভালো বইয়ের সন্ধান পাবো।
    আসলে শুধুমাত্র একজন লেখক বা শুধুমাত্র একটি বই বেছে নেয়া কিছুটা কঠিনই বটে। তবে আমাকে যদি বলা হয়, আমি শুধু একটি বই কাউকে পড়ার জন্য সুপারিশ করতে পারবো, তবে আমার পছন্দ হবে শীর্ষেন্দুর "দূরবীন" বইটি।
   তবে কেউ যদি জিজ্ঞেস করে আমার সবচেয়ে প্রিয় লেখক কে, বা কার প্রতিটি লেখাই ভাল লাগে, তবে আমি বলব নারায়ণ গঙ্গোপাধ্যায়ের কথা। আপনারা সবাই নারায়ণ গঙ্গোপাধ্যায়ের  লেখা পড়েছেন কিনা জানি না, তবে আমার মতে, বাংলা কিশোর সাহিত্যের মুকুটহীন সম্রাট তিনি।
    নারায়ণ গঙ্গোপাধ্যায়ের  সাথে পরিচয় কিভাবে হল সে কাহিনী একটু বলি। তখন ক্লাস সিক্সে পড়ি। স্কুলে একটা নতুন পিরিয়ডের সূচনা হল। লাইব্রেরী পিরিয়ড। সে ক্লাসের সময় আমরা লাইব্রেরীতে যাই, আর বিভিন্ন বই পড়ি। আর বিশ্ব সাহিত্য কেন্দ্রের উদ্যেগে কিছু বই প্রতি সপ্তাহে আনা হয়, আমরা সে বইগুলো বাসায় নিয়ে পড়তে পারি।
    লাইব্রেরীয়ান স্যার ক্লাস শেষ হবার আগে আগে বিশ্ব সাহিত্য কেন্দ্রের বইগুলো টেবিলের উপর ঢেলে দেন, আর সবাই হুটোপুটি শুরু করে, কে কার আগে তার পছন্দ অনুযায়ী বই নিতে পারে। 
  আমি কাড়াকাড়ি বা ধাক্কাধাক্কিতে কোনকালেই পটু ছিলাম না। তাই মোটামুটি ভীড় কমলে আমি বই নিতাম। তো একদিন যখন আমি বই নিতে গেলাম, গিয়ে দেখি, টেবিলের উপর একটাই বই অবশিষ্ট আছে। নারায়ণ গঙ্গোপাধ্যায়ের  "চার মুর্তির আভিযান"। 
    তখন আমার পাঠাভ্যাস মোটামুটি হুমায়ুন আর সেবা প্রকাশনী ভিত্তিকই ছিল। তো, নারায়ণ গঙ্গোপাধ্যায়ের  নাম কখন ও শুনিনি, আর টেবিলের উপর যেহেতু একটা বইই অবশিষ্ট আছে, তাই ভাবলাম, এই বইটা নিশ্চয়ই খুব একটা সুবিধের হবে না। 
  আমি মোটামুটি মন খারাপ করে বইটি নিলাম।
  তারপর এক বিরাট ইতিহাস। বই পড়ে হাসতে হাসতে আমার পেটে খিল ধরে যাওয়ার দশা । সেই যে শুরু করলাম, এরপর একে একে নারায়ণ গঙ্গোপাধ্যায়ের   মোটামুটি সব কিশোর সাহিত্যই পড়লাম। অসাধারণ!
  এত মজা আমি আর অন্য কোন বাংলা বই পড়ে পাই নি। শুধু টেনিদার গল্পগুলোই না, আরো অন্যান্য গল্পগুলোও একই রকম মজার।
   যারা এখন ও নারায়ণ গঙ্গোপাধ্যায়ের   লেখা পড়েন নি, তাদের তার লেখা পড়ে দেখার জন্য অনুরোধ করছি। দৃঢ় বিশ্বাস, পড়ে হতাশ হবেন না।
  তো, এইবার বলুন, আপনার পছন্দের কথা।
(রেনেট)
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%61%6e%65%74%5f%75%73%61%40%79%61%68%6f%6f%2e%63%6f%6d%22%3e%72%61%6e%65%74%5f%75%73%61%40%79%61%68%6f%6f%2e%63%6f%6d%3c%2f%61%3e%27%29%3b'))


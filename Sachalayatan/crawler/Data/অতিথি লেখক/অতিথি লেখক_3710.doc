আমি এখন আমেরিকায় থাকি



এখন আমি আমেরিকায় থাকি। সবাই ভাবে, আমার মত সৌভাগ্যবান মানুষ খুব কমই আছে। আমেরিকার আকাশে বাতাসে উড়ে বেড়ায় টাকা, আছে যা খুশি তা করার সুযোগ, আহহহহ...স্বপ্নের আমেরিকা।
  সত্যিই, আছে কি পৃথিবীতে আমার চেয়ে সৌভাগ্যবান মানুষ?
    আমেরিকা নিয়ে কখনই কোন স্বপ্ন আমি দেখিনি। এটা একদিক থেকে আমার জন্য ভাল হয়েছে। স্বপ্ন ভঙ্গের বেদনায় পুড়তে হয় নি। অনেককেই দেখেছি, দু চোখ ভরে স্বপ্ন দেখতে দেখতে আমেরিকায় আসে, অতঃপর স্বপ্নের সে বেলুন আস্তে আস্তে চুপসে যায়।
  যারা স্বপরিবারে এসেছে, তাদের তবুও একটা সান্তনা আছে, সুখে দুখে তারা পরিবারকে পাশে পাচ্ছে। আর আমার মত যাদের একা একা থাকতে হয়, তাদের আনন্দের দিনেও পাশে কেউ নেই, দুঃখের দিনে ও নেই।
 সপ্তাহে ২/১ বার দেশে ফোনে আলাপ, ইমেইল, অনলাইনে কারো কারো সাথে কথা, আর সারাক্ষ্ণ দেশের জন্য ব্যাকুলতা। এইসব নিয়েই আমাদের জীবন।
  দেশে থাকতে পার্টিকুলারলি দেশ নিয়ে কখন ও আলাপ করেছি বলে মনে হয় না। মানে, হাসিনা খালেদা নিয়ে আলাপ করেছি, ক্রিকেট নিয়ে আলাপ করেছি, যানজট নিয়ে আলাপ করেছি, দরকারী আদরকারী কত বিষয় নিয়ে আলাপ করেছি,  কিন্তু "দেশ" নামক এনটিটি নিয়ে আলাদা করে কোন আলাপ করেছি বলে মনে হয় না। কারণ দেশ হচ্ছে অক্সিজেনের মত, প্রতিনিয়তই দেশ আমাদের সবকিছুর সাথে জড়িয়ে আছে, আমরা টের পাই না, বা মাথা ঘামাই না । কেবল যখনই আমরা অক্সিজেন পাই না, তখনই কেবল মনে পড়ে আক্সিজেনের প্রয়োজনীয়তার কথা। তেমনি, দেশ ছাড়ার পরের মুহুর্ত থেকে চিন্তা চেতনায় শুধুই দেশ।
   কবে আবার দেশে যাব, দেশে গিয়ে কি কি করব, দেশের খাবার, দেশের মানুষ...সব চিন্তাই শুরু হয় দেশ শব্দটা দিয়ে। বাসায় যাব চিন্তা না করে চিন্তা করি দেশে যাব, মার হাতের রান্না কত মজা চিন্তা না করে চিন্তা করি দেশের খাবার কত মজা।
    দেশে গিয়ে যখন এক বন্ধুকে বলছি, আমার আমেরিকায় থাকতে ভালো লাগে না, পড়াশোনা শেষ করেই চলে আসব, ইত্যাদি, তখন বন্ধুটি বলে, কি বল! আমেরিকায় না খেয়ে পড়ে থাকলেও শান্তি! আমি জিজ্ঞেস করলাম, না খেয়ে থেকেছ কখনও? থাকনি বলেই একথা বলছ। আমেরিকায় গিয়ে যখন ১ দিন না খেয়ে থাকতে হবে, তখন ঠিকই  বুঝবে দেশে থাকাটাই কত আনন্দের।
   আমেরিকায় নাকি আমরা আসি উন্নত জীবনের প্রত্যাশায়। আমেরিকায় আমাদের মত প্রবাসীদের জীবন দেশের জীবন থেকে কিরকম উন্নত হল, তা আমি ভেবে পাই না। আমার নিজের জীবনের কথাতেই আসি। দেশে থাকতে বাবা মা আমাকে অনেকটা ধরে বেধে জোর করে খাওয়াতেন। খেতে না পারাটাই যেন ছিল আমার কাছে সাফল্য। আর এখন যখন দিনে খেয়ে রাতে কি খাব, বা আদৌও খাবো কিনা চিন্তা করি, তখন এক সময় তিনবেলা খেতাম এটাই অনেক আশ্চর্যের মনে হয়। তিন বেলা খেতে চাওয়ার ইচ্ছাটাকে এখন বিলাসিতা বলে মনে হয়। ৫ ডলার খরচের ভয়ে ম্যাকডোনাল্ডস খাই না, কিন্তু টেক্সটবুক আবার ঠিকই কিনি ১০০ ডলার খরচ করে।
   আবার দেশে থাকতে ছোটখাটো অসুখ বিসুখ হলেই বাবা মার চিন্তার অন্ত থাকতো না, সেই আমি এখন বিশাল অসুখ হলেও ডাক্তারের কাছে যাই না ইন্স্যুরেন্স কভার করবে না বলে।
  দেশ থেকে কারো মৃত্যু সংবাদ পেলেও হয়তোবা যাওয়ার সুযোগ থাকবে না, পরিবারের কারো বিয়ে বা নতুন কোন অতিথির আগমন ইত্যাদি আনন্দময় মুহুর্তের কথা বাদই দিলাম।
   পাচ্ছি না পর্যাপ্ত খাবার, যাচ্ছি না ডাক্তারের কাছে, থাকছি না কারো পাশে তাদের সুখ বা দুঃখের সময়, দেখছি না কত শত প্রিয় মুখ -----আরো না বলা কত কিছুর বিনিময়ে থাকছি আমেরিকাতে।
   ভালো না থাকলেও বাবা মার কাছে মিথ্যে করে বলতে হয় ভাল আছি, কিংবা তারা ও আমার কাছে গোপন করে যান তাদের দুঃখের কথা।এভাবেই লুকোচুরির মাধ্যমে কেটে যাচ্ছে জীবন।
   একটাই প্রাপ্তি----- আমেরিকায় থাকছি।
   সত্যিই, আমি এখন আমেরিকায় থাকি।
(রেনেট)
ranet_usa@yahoo.com


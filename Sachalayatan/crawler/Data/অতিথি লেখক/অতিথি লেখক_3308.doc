গ্যাস সম্পদ, মতদ্বৈততা এবং আমাদের অপেক্ষার প্রহর



জীবাশ্ব জ্বালানির বিকল্পের উপর সচলায়তনে একাধিক লেখা (জ্বিনের বাদশা, হিমু এবং দিগন্ত)এবং বুয়েটের অধ্যাপক মোঃ নুরুল ইসলামের দৈনিক প্রথম আলোতে (৭ জুলাই) লেখা একটি কলামের প্রেক্ষিতেই আমার এই লেখার অবতারনা। অধ্যাপক মোঃ নুরুল ইসলামের লেখা আমি খুবই মনযোগ দিয়ে পড়ি এবং উপভোগ করি। জীবাশ্ব জ্বালানির বিকল্প খৌঁজার সাথে সাথে এটাও ঠিক যে আমাদের বর্তমান সংকটের দ্রুত সমাধানের জন্য জীবাশ্ব জ্বালানির বিকল্প খুব একটা নাই। এবং জীবাশ্ব জ্বালানির নতুন ক্ষেত্র আবিষ্কার এই মুহুর্তে খুবই গুরুত্বপূর্ন।
তা এই মুহুর্তে জীবাশ্ব জ্বালানির নতুন ক্ষেত্র আবিষ্কারের অবস্থাটা একটু বুঝতে চেষ্টা করি। আমার আলোচনা শুধুমাত্র সমুদ্রসীমার গ্যাস সম্পদেই সীমাবদ্ধ থাকবে। খুব সংক্ষেপে বলতে গেলে এই মুহুর্তে স্থলভাগে পিএসসির মাধ্যমে হাইড্রোকার্বন অন্বেষণের উপর আদালতের নিষেধাজ্ঞা আছে। পেট্রোবাংলার আবেদনের প্রেক্ষিতে সমুদ্রে হাইড্রোকার্বন অন্বেষণের উপর নিষেধাজ্ঞা উঠিয়ে নেয়া হয় ২০০৭ সালের জুলাই মাসে। তত্ত্বাবধায়ক সরকারের আমলে ২০০৮ সালের প্রথম দিকে তৃ্তীয় রাউন্ড বিডিং প্রক্রিয়া শুরু করা হয় এবং ২৮ টা গভীর এবং অগভীর সমুদ্রের ব্লক ইজারার জন্য আন্তর্জাতিক দরপত্র ডাকা হয় (৮ টা অগভীর এবং ২০ টা গভীর সমুদ্রে)।
সমুদ্রসীমা নিয়ে একটু আলোচনা করা যাক। সমুদ্রতীর থেকে ২০০ নটিক্যাল মাইল (‘নমা’)পর্যন্ত সমুদ্রসীমাকে বলা হচ্ছে বাংলাদেশের এক্স্লুসিভ ইকোনোমিক জোন (‘এইজো’) এবং এই অঞ্চলের সকল সম্পদের (জীবিত বা মৃত) মালিক বাংলাদেশ। বিশেষজ্ঞদের ভাষ্য অনুযায়ী বাংলাদেশ কিছু শর্তসাপেক্ষে আরও ১৫০ মাইল বা তার অধিক অঞ্চল ‘কন্টিনেন্টাল শেলফ’ হিসাবে দাবী করতে পারে। ভারত এবং মায়ানমার আগেই তাদের সমুদ্রসীমা চিহ্নিত করেছে এবং ব্লক ইজারার জন্য আন্তর্জাতিক দরপত্র ডেকে বিভিন্ন আন্তর্জাতিক তেল এবং গ্যাস কোম্পানীকে (“আই,ও,সি”) ব্লক ইজারা দিয়ে দিয়েছে। এবং অবধারিত ভাবেই আমাদের নির্ধরিত সমুদ্রসীমা ভিতরে তাদের কিছু অঞ্চল ঢুকে গেছে।
তৃ্তীয় রাউন্ড বিডিংএ ফিরে আসার আগে আমাদের এই দুই প্রতিবেশীর সমুদ্রসীমায় তাদের জীবাশ্ব জ্বালানির নতুন ক্ষেত্র আবিষ্কারের অবস্থাটা একটু বুঝতে চেষ্টা করি। ভারতের রিলায়ান্স আমাদের সীমানার অদুরেই ২০০৭ সালে একটা গ্যাস ক্ষেত্র আবিষ্কার করেছে যার সম্ভাব্য মজুদ ৫+ ট্রিলিওন কিউবিক ফিট (টি,সি,এফ)। মায়ানমারে দাইয়ু, গ্যাস অথরিটি ইন্ডিয়া এবং মায়ানমার সরকারের যৌথ উদ্যোগ যে গ্যাস ক্ষেত্রটি আবিষ্কার করেছে তার সম্ভাব্য মজুদের পরিমান প্রায় ৬ টি,সি,এফ। টি,সি,এফ ব্যাপারটার ব্যাপকতাটা একটু আলোচনা করা যাক। এই মুহুর্তে বাংলাদেশের বছরে গ্যাস উৎপাদন প্রায় ৬৯৩ বিলিওন কিউবিক ফিট (বি,সি,এফ) বা ০*৬৯৩ টি,সি,এফের মত। তার মানে দাড়াচ্ছে ৬ টি,সি,এফ দিয়ে বর্তমান উৎপাদন হিসাবের ভিত্তিতে ৮ বছরের বেশী সময় ধরে পুরো বাংলাদেশের চাহিদা মেটানো সম্ভব। এই দুটি আবিষ্কার বিশেষজ্ঞদের এই মতকে আরও শক্ত করে যে এই অঞ্চলে গ্যাস আবিষ্কারের সম্ভাবনা খুব বেশী। আরেকটা গুরুত্বপূর্ন পয়েন্ট - সাঙ্গুর (বাংলাদেশের একমাত্র সমুদ্রে অবস্থিত গ্যাস ক্ষেত্র) অভিজ্ঞতা বলে এই অঞ্চলের গ্যাসের মান খুব ভাল।
ফিরে যাই তৃ্তীয় রাউন্ড বিডিংএ। এই তৃ্তীয় রাউন্ডের মডেল প্রডাকশন শেয়ারিং কন্ট্রাকের (‘পিএসসি’) কয়েকটি ব্যাপার আলোচনা করা দরকার। প্রথমত মডেল পিএসসি এই প্রথম বারের মত ওয়েবসাইটে দিয়ে সবার জন্য উন্মুক্ত করে দেয়া হয়েছিল। দ্বিতীয়ত এবারের পিএসসিতে গ্যাসের দাম কিছুটা বাড়ানো হয়েছে আবার করপোরেট ইনকাম ট্যাক্সও বসানো হয়েছে। এবং তৃ্তীয়ত, দ্বিতীয় রাউন্ড বিডিংএর মডেল পিএসসির অনুরূপে এলএনজি করে গ্যাস রপ্তানির সুযোগ রাখা হয়েছে। 
তৃ্তীয় রাউন্ড বিডিংএ আশানুরূপ সাড়া পাওয়া যায়নি, কারন আই,ও,সির ‘বড় বড় খেলোয়াররা’ অংশগ্রহন করেনি। কারন হিসাবে দেখানো হচ্ছে সমুদ্রসীমা ওভারল্যাপের বিষয়টিকে – যা ভারত এবং মায়ানমার আই,ও,সিদের জানিয়েছিল। যদিও আরও বিষয় আছে – কারন খুব কম আই,ও,সিই ভালভাবে বিড করেছে – এমনকি ওভারল্যাপ-মুক্ত ব্লক গুলিতেও। এখন এই সমুদ্রসীমা ওভারল্যাপের বিষয়টার মিমাংসা নিশ্চই খুব সময়সাপেক্ষ ব্যাপার। এবং যতদিন পর্যন্ত মিমাংসা না হবে – আমরা সম্ভবত এই সমুদ্রসীমা ওভারল্যাপের স্থানে অনুসন্ধন করতে পারব না। এই ব্যাপারটা আন্তর্জাতিক।
এখন আসি আভ্যন্তরীণ মুল মতদ্বৈততার বিষয়টিতে। তৃ্তীয় রাউন্ড বিডিংএর মডেল পিএসসি যখন প্রকাশ করা হয় তখন জ্বালানি বিশেষজ্ঞ এবং সুশীল সমাজের প্রতিনিধিরা অন্যান্য বিষয়ের সাথে ‘গ্যাস রপ্তানির সুযোগ রাখার’ প্রতিবাদ করে। তাদের এই প্রতিবাদ আরও জোরালো হয় এই কারনে যে তৃ্তীয় রাউন্ড বিডিংএর সময় বিদ্যূত ও জ্বালানি মন্ত্রনালয়ের দায়িত্বে ছিলেন বুয়েটের অধ্যাপক মঃ তামিম। অধ্যাপক তামিম ১৯৯৬-২০০০ সময়ে বাংলাদেশ থেকে গ্যাস রপ্তানির পক্ষে ছিলেন। তিনি জ্বালানি মন্ত্রনালয়ের দায়িত্ব ছাড়ার পর এক লেখাতে উনার তখনকার অবস্থানের পক্ষে জোরালো যুক্তি দেখাতে চেষ্টা করেছেন। এখন আমরা দেখতে পারছি যে অধ্যাপক তামিম এবং পেট্রোবাংলার জ্বালানি বিশেষজ্ঞরা মনে করছে ‘গ্যাস রপ্তানির সুযোগ রাখার’ ব্যাপারটা ঠিক আছে। অপরদিকে অধ্যাপক মোঃ নুরুল ইসলামের, সমমনা জ্বালানি বিশেষজ্ঞ এবং সুশীল সমাজের প্রতিনিধিরা এর বিপক্ষে অবস্থান নিয়েছেন। এদের মধ্যে কিন্তু কোন রিকনসিলিয়েশন হচ্ছেনা এবং দুই পক্ষই এক্সট্রিম অবস্থানে দাঁড়িয়ে আছে।
তৃ্তীয় রাউন্ড বিডিংএ দুইটি আই,ও,সি সফল ভাবে বিড করেছে (টাল্লো ও কনোকো ফিলিপস)। তাদের সাথে পিএসসি স্বাক্ষর হওয়ার কথা। এখানে উল্লেখ করা দরকার যে এ বছর পিএসসি স্বাক্ষর করে আই,ও,সিরা যদি খুব তাড়াতাড়ি কাজ শুরু করে এবং  গ্যাস অনুসন্ধানে সফল হয় তারপরেও মেইন গ্রীডে গ্যাস দিতে ৬/৭ বছর লাগবে। 
এদিকে অধ্যাপক মোঃ নুরুল ইসলামের এবং সমমনা জ্বালানি বিশেষজ্ঞ এবং সুশীল সমাজের প্রতিনিধিরা শক্ত দাবী করছে এই তৃ্তীয় রাউন্ড বিডিং ক্যানসেল করে নতুন ভাবে বিডিং শুরু করার। সরকার যদি তা করে (নিশ্চই সফল বিডারদের ক্ষতিপুরন দিতে হবে) তবে জীবাশ্ব জ্বালানির নতুন ক্ষেত্র আবিষ্কারের ব্যাপারটা আরো পিছিয়ে যাবে, ইনভেস্টারদের ভুল বার্তা দেওয়া হবে।
আবার যদি পিএসসি স্বাক্ষর করে তবে অধ্যাপক মোঃ নুরুল ইসলামের, সমমনা জ্বালানি বিশেষজ্ঞ এবং সুশীল সমাজের প্রতিনিধিদের পয়েন্টাকে ইগনোর করা হবে এবং যা ইসু হিসাবে চলে আসতে পারে।
আমাদের মতদ্বৈততার রিকনসিলিয়েশন হবে না – আমরা সুযোগ হারাতেই থাকব আর অপেক্ষার প্রহর গুনব। প্রতিবেশীরা এগিয়ে যাবে। 
ইচ্ছে আছে আরো ‘গভীরে’ গিয়ে কিছু লিখার – বাংলা টাইপিং বাধা হয়ে না দাড়ালে। 
সুমন০১
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%73%75%6d%61%6e%63%65%40%68%6f%74%6d%61%69%6c%2e%63%6f%6d%22%3e%73%75%6d%61%6e%63%65%40%68%6f%74%6d%61%69%6c%2e%63%6f%6d%3c%2f%61%3e%27%29%3b'))


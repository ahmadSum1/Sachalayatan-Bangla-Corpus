আইসিস এর বিরুদ্ধে বারনেস ওয়ার্সির ‘প্রতিবাদ’



এ মাসের শুরুর দিকে (আগস্টের ৫ তারিখ) ব্রিটিশ ধর্ম ও সমাজ বিষয়ক মন্ত্রি এবং পররাষ্ট্র প্রতিমন্ত্রি বারনেস সায়িদা ওয়ার্সি ক্যাবিনেট থেকে পদত্যাগ করেন ইজরায়েলের গাজায় চালানো গণহত্যার বিষয়ে তার দলের নিষ্ক্রিয়তার প্রতিবাদে। তখন এ নিয়ে বিশ্বের ও বিশেষ করে বাংলাদেশের ‘ধর্মপ্রাণ’ মুসলমানদের মধ্যে গণমাধ্যমে মাতামাতি ও উচ্ছাস দেখে সচলে প্রথমবারের মত লিখেছিলাম, এই পাকি বংশোদ্ভূত মহিলা আমাদের দেশের যুদ্ধাপরাধীদের বিচার বানচাল করার জন্য কিভাবে উঠে পড়ে লেগেছিলেন তা মনে করিয়ে দিতে। লেখাটি নিচের লিঙ্কে পাওয়া যাবেঃ
http://www.sachalayatan.com/guest_writer/52736
এদিকে মধ্যপ্রাচ্যে আরেকটি সংগঠন আরও বেশী সময় ধরে এবং আরও বড় আকারে ভয়াবহ রকমের হত্যাযজ্ঞ চালিয়ে যাচ্ছে, কিন্তু সে ব্যাপারে অনেক মুসলমানদেরই মাথাবেথা নেই। Islamic State of Iraq and Syria অথবা আইসিস (ISIS) নামের এই উগ্র ধর্মান্ধ সন্ত্রাসী দল ইরাক এবং সিরিয়াতে যে তান্ডব চালাচ্ছে তা মধ্যযুগীয় বর্বরতাকেও হার মানাবে। ইতিমধ্যেই ইরাক ও সিরিয়ার সংখ্যালঘুদের বিশেষ করে ইয়াজিদিদের গণহত্যা করে প্রায় বিলুপ্তির দিকে ঠেলে দিচ্ছে এই আইসিস।
আইসিসের সদস্যরা যে শুধু মধ্যপ্রাচ্যের নাগরিকেরা তা নয়। বিশ্বের অনেক দেশ থেকেই উগ্র এবং ধর্মান্ধ ‘মুসলমান'রা  আইসিস এ যোগ দিয়েছেন। এর মধ্যে উল্লেখযোগ্য অংশ হল ব্রিটিশ নাগরিক। সম্প্রতি এক ব্রিটিশ সাংসদ খালিদ মাহমুদ দাবী করেছেন যে গত তিন বছরে অন্তত ১,৫০০ ব্রিটিশ মুসলমান তরুন/যুবক আইসিসে যোগ দিয়ে  সক্রিয় সদস্য হিসেবে মধ্যপ্রাচ্যে অবস্থানরত আছে। এই সংখ্যা নাকি ব্রিটিশ সেনাবাহিনীতে কর্মরত মুসলমানের দ্বিগুণেরও বেশীঃ
http://www.newsweek.com/twice-many-british-muslims-fighting-isis-armed-forces-265865
শুধু তাই নয়, কিছুদিন আগে আমেরিকার এক বিমান আক্রমনের জবাবে এক মার্কিন সাংবাদিক জেমস ফলিকে ভিডিও ক্যামেরার সামনে নৃশংসভাবে শিরচ্ছেদ করে হত্যা করে আইসিস। যেই আইসিস সদস্য এই কাজটি সম্পন্ন করে, ভিডিওতে তার কথার টান থেকে সন্দেহ করা হচ্ছে যে সে ব্রিটিশ নাগরিকঃ
http://www.nydailynews.com/news/world/british-born-rapper-isis-jihadist-beheaded-james-foley-article-1.1915465
যেহেতু পাকি বংশোদ্ভূত হলেও বারনেস ওয়ার্সি নিজে ব্রিটিশ নাগরিক, সেদেশের রাজনীতির সাথে সম্পৃক্ত,  মন্ত্রীও ছিলেন, এই খবরে তার অনেক উদ্বিগ্ন হবার কথা। হাজার হোক, এই খবর সত্যি হলে ব্রিটেনের জাতীয় নিরাপত্তাও অচিরে সঙ্কটের সম্মুখীন হতে পারে। যেই মানবতার কান্ডারি ইজরায়েলের গণহত্যার প্রতিবাদে নিজের দলের ‘কঠোর সমালোচনা’ করতে পারেন, পদত্যাগ করতে পারেন, নিশ্চয় আইসিসের মত ইসলামের ভাবমূর্তির বারোটা বাজানো এক জঙ্গি সংগঠনের বিরুদ্ধেও তার প্রতিবাদী কণ্ঠ হবে সোচ্চার...
...
...

... ওহ, এই যা। মনে হয় স্বচ্ছ, নিরপেক্ষ ও আন্তর্জাতিক মানের ‘মানবতার’ ফিল্টারে আটকালো না গো।
- ইয়ামেন

ছবি: 


 




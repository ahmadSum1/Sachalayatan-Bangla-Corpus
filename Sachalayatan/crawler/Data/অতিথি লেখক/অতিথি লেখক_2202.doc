দেশীর সম্মান বাঁচাতে বিদেশী চেষ্টা



অধিকাংশ জাতির কিছু গর্ব থাকে, থাকে বিশ্বের বুকে মাথা তুলে দেখানোর মতো কিছু ব্যক্তিত্ব৷ হতাশার বিষয়, আমাদের দেশে এমন ব্যক্তিত্বের বড় অভাব৷ 
এই দেখুন না, ইউরোপ-অ্যামেরিকার দেশগুলো প্রতি বছর লাটে নোবেল জয় করে৷ এসব দেশের গর্বিত নাগরিকরা কেউ বিজ্ঞান, কেউ চিকিতসা, কেউ রসায়নে নোবেল জয় করেন৷ আফসোস, জাতির চল্লিশ বছরের ইতিহাসে আমরা একবারই নোবেল জয় করেছিলাম, শান্তিতে৷ যে মানুষটা এই সম্মান এনে দিয়েছে, যে মানুষটা বিশ্ব দাপিয়ে বেড়াচ্ছেন বাংলাদেশের পার্সপোর্ট নিয়ে, তিনি প্রফেসর মুহাম্মদ ইউনূস৷ 
এই মানুষটা এবারের দাভোস অর্থনৈতিক সম্মেলনে যেতে পারেননি৷ যাবেন কিভাবে, দেশি-বিদেশি পত্রিকায় তখন একের পর এক শিরোনাম, ‘নিজের দেশেই ফেঁসে গেছেন ইউনূস”, ‘ক্ষুদ্রঋণের ফাঁদ”৷ শুধু তাই নয়, গত দু”মাসে একাধিক অভিযোগে অন্তত দু”বার আদালতে হাজিরা দিতে হয়েছে তাঁকে৷ আরো একবার হাজিরা দেবার বিষয়টি চূড়ান্ত৷ আগামী এপ্রিলে পাবনায় প্রতারণার দায়ে আদালতে হাজির হতে হবে প্রফেসর ইউনূসকে৷ 
দেখুন না, জাতির এই গর্বকে কিভাবে আমরা মাটিতে লুটানোর চেষ্টায় ব্যস্ত৷ যে ব্যক্তিটি আগের বছর দাভোস সম্মেলন দাপিয়েছেন, বাংলাদেশ নামক ছোট্ট একটি উন্নয়নশীল দেশের যে মানুষটি পৃথিবীর শীর্ষ নেতাদের চোখে চোখ রেখে তর্ক করতে সক্ষম, সে আজ বড় নিরব৷ 
অনেকেই বলে বসবেন, আরে তিনিতো সুদখোর৷ গরীব নিয়ে ব্যবসা করেন৷ তাছাড়া আমাদের প্রধানমন্ত্রীতো বলেই দিয়েছেন, তিনি গরীবের রক্তচুষে খাচ্ছেন৷ প্রধানমন্ত্রীর এই বক্তব্যে অনুপ্রাণিত গণমাধ্যম ঝাঁপিয়ে পড়েছে ইউনূসের আমলনামা প্রস্তুতে৷ বিদেশী গণমাধ্যম অবশ্য বলছে, ইউনূস ২০০৭ সালে রাজনীতিতে নামতো চাওয়ায় এখন হাসিনার জিদের শিকার হচ্ছেন৷  
যাহোক, এই সুদখোর বিতর্কের খুব সহজ একটা ব্যাখ্যা আছে, গ্রামীণ ব্যাংক ইউনূসের ব্যক্তিগত প্রতিষ্ঠান নয়৷ তবে এই প্রতিষ্ঠানটি গড়েছেন তিনি, প্রতিষ্ঠাতা তিনি৷ বিশ্বব্যাংকের সঙ্গে বছরের পর বছর তর্ক করে ক্ষুদ্রঋণকে বিশ্বব্যাপী ছড়িয়ে দিতে সক্ষম হয়েছেন তিনি৷ এই ব্যাংকের সুদের হারকে ঠিকঠাক হিসেবে স্বীকৃতি দিয়েছে একাধিক আন্তর্জাতিক অর্থ নজরদারি সংস্থা৷ তাছাড়া সুদ যা খাওয়া হচ্ছে, তা ইউনূসের নিজের পকেটে যাচ্ছে না৷ যাচ্ছে গ্রামীণের তহবিলে, যার বড় অংশের মালিক গ্রামের মহিলারাই৷ তবে, হ্যাঁ বেতন হিসেবে তিনি এবং গ্রামীণ ব্যাংকের সাড়ে বারো হাজার কর্মী হয়তো এই সুদের খানিকটা খাচ্ছেন৷ এই খাওয়াতেই তাঁর নামের সঙ্গে নোবেল জয়ীর বদলে সুদখোর তকমা লেগে গেল? 
এখন আবার বলতে পারেন, গ্রামীণ ব্যাংক অনেক নারীর ভাগ্য বদলাতে পারেনি৷ অনেককে আরো গরীব করেছে৷ মানছি, খুবই সম্ভব৷ যেমনটা নোবেল কমিটি জানিয়েছে, ‘আশি-নব্বই লাখ ঋণ গ্রহীতার মধ্যে এরকম বিচ্ছিন্ন কিছু ঘটনাতো থাকবেই”৷ বর্তমান সরকারের প্রচ্ছন্ন ইন্ধনে সেই বিচ্ছিন ঘটনাগুলোই মূল ঘটনায় রূপ নিয়েছে সরকার সমর্থিত পত্রিকায়৷
একজন গর্বিত বাংলাদেশি হিসেবে ইউনূসকে নিয়ে গর্ব করার হাজারটা কারণ আছে৷ কারণ আছে তাকে সমর্থনের৷ কিন্তু তাকে ঠিক সমর্থনটা কি আমরা করতে পারছি? প্রশ্নটা সবার কাছে৷ 
শিরোনামে আগেই বলেছিলাম, দেশীর সম্মান বাঁচাতে বিদেশী চেষ্টা৷ ওয়াশিংটন পোস্ট, গার্ডিয়ানের মতো পত্রিকাগুলোতে নিয়মিতই ইউনূসের পক্ষে কলাম লিখছেন বিশ্বের নাম করা ব্যক্তিত্বরা৷ যে বিশ্বব্যাংকের সঙ্গে ইউনূসের দীর্ঘ বিরোধ ছিল, সেই বিশ্বব্যাংকের সাবেক প্রেসিডেন্ট ম্যারি রবিনসন এর নেতৃত্বে গঠিত হয়েছে আন্তর্জাতিক সংগঠন, নাম ফ্রেন্ডস অব গ্রামীণ৷ গ্রামীণ ব্যাংক এবং ইউনূসকে রক্ষায় এরকম আরো অনেক আন্তর্জাতিক সমর্থন আছে৷   
অথচ দেখুন না, কত অসহায় আমরা৷ নিজের দেশের গর্বকে রক্ষায় আমরা সোচ্চার হতে অক্ষম৷ আমরা উচ্চস্বরে বলতে পারিনা, আমরা বাংলাদেশিরাই ইউনূসের রক্ষাকবচ হতে পারি, বিদেশী সাহায্যের দরকার নেই৷ সত্যি, বড় অসহায় আমরা!
- ডার্ক হর্স / Dark Horse


বকরবকর.com- ২য় পর্ব



সচলদের চলাচলে মুখর প্রথম লেখাটা পড়লাম। পড়েতো খুশি হয়ে গেলাম.....
প্রবাদে  "খাল কেটে কুমির আনা"  পড়েছি। সচল বন্ধুরা বোধহয় খাল কেটে তিমিমাছই নিয়ে এলেন...!!
অবশ্য মন্দ নয়। রিস্কতো আপনাদের...!! আমার কি......!? তাছাড়া তিমি শিকারীদের চান্ডবে দুনিয়ার তাবৎ তিমি মাছ শান্তিতে নেই আজ কোন সাগর কিংবা মহাসাগরে। খালে-বিলে যদি আশ্রয় জুটেই যায়........ ক্ষতি কি?
ফুলকপি, বাঁধাকপি, ফটোকপি, হার্ডকপি, সফটকপি প্রভৃতি কপিতে আজ আমরা কপিময়। আমাদের ছবি হয় হিন্দী ছবি কপি করে। আমাদের শিক্ষাজীবন বাঁচে নীলক্ষেতে কপি করা বই-পত্রের কল্যাণে। কারো কারো ছাত্রজীবন পেরিয়ে যায় অন্যের খাতা কপি করতে করতে। কপি-পেস্টের এই যুগে বসে তাই ড্যান ব্রাউন সাহেবের একটা ব্যাপার কপি করতে চাই। তাঁর  'দ্য ভিঞ্চি কোড' ছিল প্রথম প্রকাশিত কাহিনী। কিন্তু সংঘটিত প্রথম ঘটনা ছিল  'অ্যাঞ্জেলস অ্যাণ্ড ডেমনস'।
প্রথম লেখায় যা ছিল তার আগের ঘটনা তুলে ধরতে চাই। কপি এইখানেই। আশা করি এতে কপিরাইট আইনের লঙ্ঘন হবে না......ঃ) 
আমি কথা বলতে শিখি যখন, সেসময়টাতেই আমার মা চাকরিতে যোগ দেন। আমার দেখভালের দায়িত্ব এসে পড়ে আমার বৃ্দ্ধ নানা-নানীর ঘাড়ে। আমার বাঁদরামী এবং উদ্ভট কীর্তিকলাপে তারা দিশেহারা হয়ে পড়েন। তারমধ্যে একটা ছিল চান্স পেলেই খোলা দরজা দিয়ে বেরিয়ে যাওয়া। বাবার 'ব্যবস্থা' নামক অদ্ভুত ব্যবস্থায় এর সাময়িক সমাধান ঘটলো, কিন্তু ঘরের ভেতরের দৌরাত্ম বেড়ে গেল বহুগুণ। সমাধান বের করলেন নানা। কাগজ-কলম (কিংবা পেন্সিল) ধরিয়ে দিতেন। এবার আঁক ছবি।
শুরু হল। নানুর সুপুরি কা্টার যন্ত্র, খেলনা বন্দুক, গাড়ি, বাথরুমের বদনা........ কিছুই রেহাই পেতনা আমার ছবির মডেল হবার হাত থেকে। 
এসবের মাঝে বিশেষ করে মনে পড়ে বিছানার চাদরের ওপর আঁকা একটা ছবির কথা। আমাকে আগে আগে খাইয়ে ঘুম পাড়িয়ে দেয়া হত। সেদিন ম্যাকগাইভার দেখে দেখে খাচ্ছিলাম। একটা অ্যাকশন দৃশ্য খুবই ভাল লাগলো। খাওয়া শেষে জোরপূর্বক আমাকে শুইয়ে দেয়া হল। ঘুম আসছিলনা। ভাব্লাম ম্যাকগাইভারের অ্যাকশন দৃশ্যটা এঁকে ফেলি। কিন্তু উপায় কি? হাতের কাছে কোন কাগজ নেই। তাতে কি!? ইচ্ছা থাকিলে উপায় হয়। আমারো উপায় হল। সেদিনই মায়ের বিছানো নতুন চাদরটাকেই বেছে নিলাম ক্যানভাস হিসেবে। ছবি কেমন হয়েছিল তা জিজ্ঞেস করবেন না। কারণ ফর্মুলা ঐ একটাই। বৃত্ত, ত্রিভুজ এবং সরলরেখা।
মা ফিরে এসে দুনিয়া কাঁপানো চিৎকার দিলেন। তারপর এমন মার দিলেন সে আর বলার মত নয়।
আমার আঁকাআঁকির অধ্যায় শেষ হবার কাহিনী বলে শেষ করি। স্কুলে (কিন্ডারগার্টেনে) আমার ক্লাসের এক অনিন্দ্য সুন্দরীকে আমি বড়ই পছন্দ করতাম।কখনও কখনও যেচে তার ক্লাসওয়ার্ক-হো্মওয়ার্কও করে দিতাম। তবে সে আমকে এতটুকুও পছন্দ করত না। কিভাবে তার মুখে একঝলক মিষ্টি হাসি দেখা যায় ভাবতে লাগলাম।
তারপর.................. "ইউরেকা"...!! পোর্ট্রেট!! ওর একটা ছবি এঁকে ওকে দেখাব ঠিক করলাম। যেই ভাবা সেই কাজ। বহু সময় নিয়ে আর পরিশ্রম দিয়ে এঁকে ফেললাম ব্যাপারটা। তারপর সুযোগ বুঝে তাকে দেখালাম সেই ঘটনাটা। কিন্তু এ কী!!?? কোথায় সে খুশিতে নেচে উঠবে, তা না, সে ভ্যাঁ করে কান্নায় ভেঙে পড়ল। টিচার দৌড়ে এলেন। পরীর মত একটা মেয়ে কাঁদছে, সেটা উপেক্ষা করা অসম্ভব! তিনি ছবিটা দেখলেন এবং মনে করলেন যে মেয়েটাকে ভেঙানোর জন্য আমি ছবিটা এঁকেছি!!!!!!!!!!!!!!!!!!!!!!! 
"হায় সেলুকাস! কী বিচিত্র এ দেশ!!" সেদিন বাকি সময়টুকু নীল ডাউন হয়ে থাকতে থাকতে বোধহয় তাই ভাবছিলাম আমি। ঐ শিক্ষককে আমি দোষ দেই না। তারতো আর যানার কথা নয় যে আমার ছবির ফর্মুলা একটাই !!
*(আগের ঘটনা থেকে কপি-পেস্ট করুন)
সেই থেকে খোদা হাফেজ পাবলো পিকাসো।
ফ্রীতে আরেকটা তথ্য দিয়ে রাখি। দুনিয়াতে সবচেয়ে লম্বা নাম ছিল কিন্তু পিকাসোর। নামটা হচ্ছে ঃ
"পাবলো ডিয়েগো হোসে ফ্রান্সিস্কো দ্য পাওলো হুয়ান নেপলোসুনো সি ত্রানো ম্যারিয়ালস বেমোডিয়াস ত্রিনিদাদ রুইজ পিকাসো"
(মাঝে কয়েকটা মিসিং। ২৬টা হবার কথা।)


ভাঙা কলসি এবং ছাত্র রাজনীতি                                             



কয়েকদিন আগে টেলভিশনের কোন চ্যানেলের একটা টক শো দেখছিলাম। সেখানে বাংলাদেশ কমিউনিস্ট পার্টির সাধারণ সম্পাদক মুজাহিদুল ইসলাম সেলিমের একটা কথা খুবই ভালো লেগেছিল। সেটা হলো, ভাঙা কলসিতে যতই পানি ঢালা হোক, কলসি কখনোই ভরবে না। দেশের বর্তমান অর্থনৈতিক, রাজনৈতিক এবং সামাজিক প্রেক্ষাপটের কথা বলতে গিয়েই এ কথা বলেছেন তিনি।
আসলেই আমাদের অর্থনৈতিক অবস্থা এখন যেন ভাঙা কলসিতেই পরিণত হয়েছে। কোনোভাবেই পূর্ণ হচ্ছে না। হবে কিভাবে? চারপাশে রাজনীতির ছত্রছায়ায় যেভাবে লুটেরারা লুটপাট করছে, দুর্নীতির বীজ সেভাবে মানুষের রন্ধ্রে রন্ধ্রে ঢুকে পড়ছে, সরকারি প্রতিষ্ঠানগুলো যেভাবে লুঠপাটের শিরোমনি হচ্ছে ভাঙা কলসি কেন ভাল কলসিই পূর্ণ হওয়ার কেনো লক্ষণ নাই তাতে। বিশ্ববিদ্যালয়ের ছাত্ররা যখন সংগঠনের দোহাই দিয়ে একে অন্যকে কুকুর বিড়ালের মতো মারে, রক্তাক্ত করে সত্যি বলতে এখন আর আমার খুব বেশি কোনো অনুভুতি হয় না। বোধশূন্য দৃষ্টিতে আমি টিভি চ্যানেল বা পত্রিকায় মারামারির দৃশ্যগুলোর দিকে তাকিয়ে থাকি।
এইবারের আওয়ামী লীগ সরকার গঠনের পর ঢাকা বিশ্ববিদ্যালয়ে ছাত্রলীগের দু’গ্রুপের মারামারির জের ধরে এক গ্রুপের ছাত্ররা যখন অন্য গ্রুপের ছাত্রদের মধ্যে কয়েকজনকে তিনতলার ছাদ থেকে নিচে ফেলে দিয়েছিল সেদিন থেকেই এই বোধশূন্য দশার মধ্যে আছি। কারণ একই বয়সী বা কাছাকাছি বয়সী, একই প্রতিষ্ঠানের ছাত্র যাদেরকে জাতির ভবিষ্যত, মেধাবী প্রজন্ম হিসেবে গণনা করা হচ্ছে এটা তাদের কী রকম মেধাচর্চার বহিঃপ্রকাশ তাই-ই আমার কাছে বড় অদ্ভুত ঠেকেছিল। কত প্রতিযোগিতামূলক পরীক্ষার মধ্য দিয়ে তাদেরকে যোগ্যতা প্রমাণ করে এই বিশ্ববিদ্যালয়ের ছাত্র হতে হয়েছিল। অথচ এখন তারা ছাত্র নয়, ছাত্রদের আতংক। কী বিশ্রী একটা ব্যাপার।
যারা ছাত্র রাজনীতির নামে দেশের দুই প্রধান রাজনৈতিক দলের লাঠিয়াল বাহিনীতে পরিণত হয়েছে তাদের কি একটুও বোধোদয় হয় না, তাদেরকে ব্যবহার করে কী জঘন্য খেলা খেলছে রাজনৈতিক দলগুলো। একই খেলাতে সরাসরি কোনো বড় রাজনৈতিক নেতার সন্তানরা কি অংশগ্রহণ করে? করে না। কারণ তারা লাাঠিয়াল বাহিনীর সদস্য হয় না। তারা লাঠিয়াল বাহিনী বানায়। লাঠিয়াল বাহিনীর উপদেষ্টা হয়।
ছাত্র রাজনীতি বন্ধের কথা উঠলে অনেকেই তখন বলেন, না, ছাত্র রাজনীতি বন্ধ করা যাবে না। ছাত্র রাজনীতি না থাকলে ছাত্রদের অধিকারের কথা কে বলবে? আর উদাহরণ হিসেবে ৫২’এর ভাষা আন্দোলন, ৬৯’ এর গণ অভ্যুত্থান, ৭১’ এর মহান মুক্তিযুদ্ধ, ৯০’র স্বৈরাচার বিরোধী আন্দোলন সবখানেই ছাত্রদের স্বতঃস্ফূর্ত অংশগ্রহণ এবং তাদের সঠিক জাগরণ এবং নেতৃত্বের কারণেই এসব আন্দোলন সফল হয়েছে বলে গলা ফাটায়। যখন এই আন্দোলনগুলোর সাফল্যের একটা বড় অংশ ছাত্রদের জন্য বরাদ্দ রাখা হয় সত্যি বলতে তখন বিশ্ববিদ্যালয়ের একজন ছাত্র হিসেবে সেই কৃতিত্বের অংশীদার আমিও হয়ে যাই। দারুণ একটা ভালোলাগার আবেশে বিভোর হয়ে থাকি কিছুক্ষণ। কিন্তু সেই বর্তমান প্রেক্ষাপট চোখের সামনে ভেসে আসে তখন মুহূর্তেই সব ভালোবাসা, ভালোলাগা উবে যায়।
ছাত্র রাজনীতির নামে বর্তমানে যে মরামারি, বিশৃঙ্খলা, ক্যাম্পাস অচল করে রাখার প্রবণতা, রাজনৈতিক উদ্দেশ্যে ক্যাম্পাসে অহেতুক অস্থিরতা তৈরি করা, পড়ালেখার পরিবেশ নষ্ট করে সেশনজট বাড়ানো, ছাত্র-ছাত্রীদের ভেতর হতাশা তৈরি করা এগুলো ছাত্র-ছাত্রীদের ভালো করার, উপকার করার কোন নীতির মধ্যে পড়ে? যারা রাজনীতির সাথে সম্পৃক্ত হয়ে যায় সেসব ছাত্ররা সবাই যে খুব ভালো থাকে সেটাও কি নিশ্চিতভাবে বলতে পারি?
বছর খানেক আগের কথা, চট্টগ্রাম বিশ্ববিদ্যালয়ে যাচ্ছিলাম একটা বিশেষ কাজে। ক্যাম্পাস ছেড়ে এসেছি হয়েছে ক’বছর। তাই হঠাৎ করে ক্যাম্পাসে যাওয়ার সুযোগ হলে মনটা কেমন নেচে ওঠে। মনটাকে পাখির মতো উন্মুক্ত করে দেয়ার জন্য শাটল ট্রেনে করেই যাওয়ার সিদ্ধান্ত নিই। চবি ক্যাম্পস মানেই তো শাটল ট্রেন, কৃষ্ণচূড়া, জারুলতলা, ঝুপড়ি, মউয়ের দোকান, চাকসু, শামসুন্নাহার হল, প্রীতিলতা হল, গোলপুকুর পাড়, ঝর্ণার পাড়, কাটা পাহাড়ের রাস্তা, আর পাখির ডানা  আরেকটু  প্রসারিত করলে দোলা সরণী দিয়ে ফরেস্ট্রি কিংবা পুরাতন শামসুন্নাহার হলের সামনের সেই লেক কিংবা ল’ফ্যাকাল্টি। কত কিছু মনে পড়ে যায়!
 ষোলশহরে শাটল ট্রেনের জন্য অপেক্ষা করছিলাম আর মনটাকে পাখির মতো উন্মুক্ত করে দিলাম। সে ঘুরে আসুক আপন ভুবন থেকে নিজের মতো করে। আমার সাথে অপেক্ষা করছিল আরও অনেকেই। একটা চায়ের দোকানের সামনে সাত আটটা ছেলে খুব জোর গলায় কি যেন কথা বলছিল। তাদের উঁচু গলার শব্দের কারণে আমার ভাবনার ছেদ পড়ে। আরও অনেকের মতো আমিও তাদের কথা শোনার জন্য কৌতূহলী হয়ে উঠি। তারা বলছিল আসন্ন দলীয় কমিটির কথা। ছাত্রদের নিয়ে তাদের দলের যে নতুন কমিটি হবে তা নিয়ে। তখন একটা ছেলে আরেকটা ছেলেকে বলল, তোর অনার্স ফাইনাল পরীক্ষা কখন। সে ছেলে জবাব দিল, মাসখানেক পর। কিন্তু ভাবছি এবার পরীক্ষা দিব না।
তখন প্রশ্নকর্তা জিজ্ঞেস করল, কেন দিবি না?
সে ছেলেটি বলল, প্রথমত পড়ালেখা কিছু করি নাই। তারপর তখন আবার নতুন কমিটি হবে। যদি এখন পড়ালেখা নিয়ে ব্যস্ত হয়ে যাই তাহলে কমিটিতে পদ পাব না। কারণ এখন দলের অনেক কাজ। আর পড়ালেখা দিয়ে কি হবে? ক্যারিয়ারের জন্যই তো পড়ালেখা।পড়ালেখা ছাড়াই যদি ক্যারিয়ার হয় তাহলে পড়ালেখার দরকারটা কি?
আমি খুবই অবাক হলাম। যেই ছাত্রত্বের নাম নিয়ে ছাত্র রাজনীতি সেই রাজনীতির কারণে সে পড়ালেখাই ছেড়ে দিচ্ছে। পরীক্ষা দেবে না।পড়ালেখা ছাড়াই ক্যারিয়ার করার স্বপ্ন।
এই যদি হয় ছাত্র রাজনীতি তবে তা কি আদৌ থাকার কোনো প্রয়োজন আছে? অবশ্য প্রয়োজনটা যার যার নিজস্ব। কারণ এইসব ছাত্রনেতা বা ছাত্ররাজনীতির সঙ্গে জড়িত ছেলেরাই দেখি পরবর্তীতে দলীয় যোগ্যতা দিয়ে রাজনীতির লেবাস লাগিয়ে সরকারের উচ্চ পদস্থ কর্মকর্তা বনে যাচ্ছে কোনো রকম মেধার যোগ্যতার প্রমাণ না দিয়েই।তখন সেই ছেলেটার কথাই সত্যি মনে হয়।পড়ালেখা ছাড়াই তো শুধু রাজনৈতিক পরিচয়ে এধরণের অযোগ্য ছেলেরা অনেক যোগ্যদের চেয়ে ভালো চাকরি পাচ্ছে।ভাল অবস্থান করতে পারছে অনেক সহজে। আর সে সুযোগেই দুর্নীতির হরিলুট উৎসব শুরু হয়। আর যেখানে একবার দুর্নীতির বীজ বপণ হয়ে সেখানে তো দেশের অর্থনৈতিক অবস্থা ভাঙা কলসির মতো হবেই। যতই পানি ঢালি কলসি আর ভরবে না।
মোহছেনা ঝর্ণা


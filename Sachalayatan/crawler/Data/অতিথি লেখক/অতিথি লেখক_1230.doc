বউ পালন - ০১



বউ পালনে আমি যে সিদ্ধহস্ত, তা বলবো না (অবশ্য বউ পালনে কেই বা কবে সিদ্ধ হস্ত হতে পেরেছে?), তবে চিন্তা করে দেখলাম, যারা এখন  শিশু পালন করছে, তারা শিশু পালন নিয়ে লিখবে (যেমন তাসনীম ভাই), আবার যাদের টিন এজ বাচ্চা আছে, তারা টিন এজারদের সমস্যা নিয়ে লিখবে, যারা প্রেম করছে, তারা গার্লফ্রেন্ড/বয়ফ্রেন্ড/রিলেশনশীপ নিয়ে লিখবে, তাই চিন্তা করে দেখলাম, নব্য বিবাহিত স্বামী কিভাবে তার বউ পালন করবে, তা নিয়ে কিছু একটা লেখা উচিত। সেই চিন্তা থেকেই এই লেখা। আপনাদের সুচিন্তিত মতামত, টিপস, বা সরাসরি গালি ইত্যাদি সাদরে গ্রহনীয়। আর পাঠক প্রতিক্রিয়ার উপর নির্ভর করে এটি ধারাবাহিক বা এক পর্বের যে কোন কিছুই হয়ে পারে।
যাহোক, এবার আসি মূল প্যাচালে।
এক
   প্রথমেই যে ব্যাপারটা ক্লিয়ার করে নেয়া উচিত, সেটা হচ্ছে গার্লফ্রেন্ড আর বউয়ের পার্থক্য।
   ১। আপনার গার্লফ্রেন্ডের সাথে ঝগড়াঝাটি হলে আপনি রাগ করে ফোন অফ করে দিতে পারেন, ফেসবুকে অফলাইন থাকতে পারেন, কিংবা দেখা না করতে পারেন, কিন্তু বউয়ের সাথে ঝগড়া ঝাটি হলেও লাভ নেই--- তাকে খসানোর কোন উপায় নেই, সে আপনার সাথেই থাকবে।
   ২। গার্লফ্রেন্ডের সাথে মনো মালিন্য হলে কেউ আপনাকে কিছু জিজ্ঞাসা করবে না, কিন্তু বউ, বা আপনার যে কারো মুড অফ থাকলে প্রথমে বাবা-মা, তারপর ধীরে ধীরে ভাই ব্রাদার এবং এক পর্যায়ে শ্বশুড় শ্বাশুড়িও জানতে চাইবে সমস্যা কি?
   ৩।গার্লফ্রেন্ড বলবে, "ছাড়ো! কি করছো?"  আর বউ বলবে, " যাও তো---মুড নেই"

   যাহোক, ইউ গট দ্যা আইডিয়া। মূল কথা হলো, ভালো ছাত্র হলেই যেমন ভালো শিক্ষক হওয়া যায় না, ঠিক তেমনি, ভালো প্রেমিক হলেই ভালো স্বামী হওয়া যায় না। তাই প্রেমিকা এবং বউ , দুইজনের সাথে সফল হতে হলে আপনার দরকার হবে ভিন্ন ট্যাকটিকস।
   একজন স্বামী হিসাবে প্রথমেই আপনাকে যেটা জানতে হবে, সেটা হচ্ছে, গড়ে মাসে (অন্তত) একবার আপনার বউয়ের মনে হতে থাকবে আপনার চেয়ে খারাপ স্বামী এই পৃথিবীতে নেই। সে আপনি সারা মাস ধরে বউয়ের যত যত্নই করেন না কেন! তখন তারা গাল ফোলাবে, চোখ ভিজাবে, চাইকি আপনাকে দুই একটা খামচি/হাল্কা চাপড়/ বা আরো উচ্চ পর্যায়ের শাস্তি পেতে হতে পারে। 
        তখন আপনি যেটা করতে পারেন, এই হাল্কা পাতলা পুরুষ নির্যাতনের কথা বেমালুম চেপে যেতে পারেন। মাঝে মাঝে “আর এমন করবোনা লক্ষীটি” বলে পা ধরে মাফটাফ চাইলে একদিনের মধ্যে আপনার বউয়ের মতিগতি ঠিক হয়ে যেতে পারে, আর তা না হলে আপনি ধরে নিতে পারেন, আপনার জন্য অপেক্ষা করছে অস্বস্তিকর একটা সপ্তাহ।
    আপনি বউএর কাছে গিয়ে রাগ ভাঙ্গানোর চেষ্টা করলে “আমার সাথে তুমি কথা বলবে না”, আর রাগ ভাঙ্গানোর চেষ্টা না করলে “তুমি কেন আমার রাগ ভাঙানোর চেষ্টা কর নি” জাতীয় কথাবার্তা শুনতে হতে পারে।
  এক্ষেত্রে বউকে বাপের বাড়িতে পাঠিয়ে দিলে অনেক সময় অবস্থার উন্নতি হতে পারে। বাপের বাড়ি গিয়েও বউয়ের মন ভালো না হলে/ বাপের বাড়ি যেতে না চাইলে বুঝতে হবে আপনি নিশ্চয়ই কোন না কোন ভুল করেছেন। হয়তো মনের ভুলে আপনার এক্স গার্লফ্রেন্ডের কোন একটা গুনের কথা বলে ফেলেছিলেন, বা এরকম কোন কিছু।
   তবে, আর যাই করুন, এরকম অবস্থায় ভুলেও বউয়ের সাথে নতুন করে তর্কাতর্কিতে যাবেন না। মনে রাখবেন, বল আপনার কোর্টেও আসবে। তবে তার জন্য সঠিক সময়ের অপেক্ষা করতে হবে। অস্থির হলে চলবে না।
   আমার এক বন্ধু, ঝগড়াঝাটির শুরুতেই “তুমি যা চাও তাই হবে” বলে ধীর্ঘদিন সুখে শান্তিতে বাস করছে। তবে, এই কথা বলতে যাদের লজ্জা লাগে, তাদের কয়েকটা দিন নিজের পিঠ নিজে চুলকানো, গ্লাসে পানি ঢেলে খাওয়া ইত্যাদি কাজগুলো নিজেরই করার প্রস্তুতি নিতে হবে। মিল মহব্বত হয়ে গেলে তখন এক সপ্তার কাজ এক দিনে করিয়ে নিয়েন।
          (বউ অনেকক্ষন ধরে আমাকে কমপিউটারের সামনে দেখে বিরক্ত হচ্ছে, তাই আজকে এ পর্যন্তই)
বাবু
thatone4565এটgmail.com


বানানায়তন- ১১ | সংস্কৃত বানানরীতি বনাম বাংলা বানানরীতি |



“উচ্চারণ যেন ঠিক নদীর বহমান জলের মতো, প্রতি মুহূর্তে তার দিকপরিবর্তন হচ্ছে, কিন্তু বানান থাকে পাথরে খোদাই, তাকে মোছা কঠিন। লিখন ও মুদ্রণ প্রক্রিয়াই বানানের অজরত্ব এনে দেয়। বানানের কোনো পরিবর্তন দেখলেই তাই আমরা গোঁড়া হয়ে পড়ি। আরে এই ফটো তো সেই লোকের (শব্দের) নয়, একে মানি না। কানের ভিতর দিয়া যা মরমে পশে, তার চেয়ে চোখের ভিতর দিয়ে যা মগজে পৌঁছায় তার ওজন বেশি, সে খাঁটিকে ধমক দেয়, তুমি যা-ই হও বানান এমনিই হবে।” –মনোজকুমার দ. গিরিশ 
পণ্ডিতদের দেওয়া বিধান অনুযায়ী বর্তমানে বাংলা ভাষায় দুটি বানানরীতি প্রচলিত। একটি বাংলা বানানরীতি এবং অন্যটি সংস্কৃত বানানরীতি। অর্থাৎ, তৎসম (সংস্কৃত) শব্দের বানান সংস্কৃত বানানের রীতি অনুযায়ী হবে, আর অ-তৎসম শব্দের বানান বাংলা বানানের রীতি অনুযায়ী হবে। যেমন তৎসম শব্দে ঈ-কার, ষ, ণ আশ্রয়ী হবে; অতৎসম শব্দে ই-কার, শ/স এবং ন আশ্রয়ী হবে। কিন্তু কেন সবক্ষেত্রেই বাংলা বানানের রীতি অনুসরণ করা হবে না? বিশেষত যখন তেমনটি করা হলে বাংলা লেখা ও পড়ার কাজটি অনেকটাই সহজ হয়ে যেত? স্বয়ং রবীন্দ্রনাথও যে তৎসম শব্দের বানানকে বাংলার স্বাভাবিক ধরনে বদলে নেওয়ার কথা ভেবেছিলেন তাও কি অকারণে? তিনি ঠিকই আঁচ করতে পেরেছিলেন যে বানানের ছদ্মবেশ ঘুচিয়ে দিলেই সেগুলির তৎসমত্ব আর থাকবে না। কারণ উচ্চারণের দিক থেকে বাংলায় তৎসম শব্দ নেই বললেই চলে। [১] 
তবে এ কথাও ঠিক, বাংলা ব্যাকরণ অনেকটাই সংস্কৃতানুসারী, তাই তৎসম  শব্দের বানান অপরিবর্তিত রাখার কথা যে সৎ উদ্দেশেই বলা হয় তাতে কোনো সন্দেহ নেই। অস্বীকার করার উপায় নেই যে, তৎসম শব্দ সাধারণভাবে প্রাচীন, প্রতিষ্ঠিত এবং ক্ষেত্রবিশেষে পবিত্র শব্দ হিসেবে বিবেচিত। এ কথাও সত্য যে, বাংলা শব্দভাণ্ডার যদি কেবল তৎসম শব্দ নিয়েই গঠিত হতো তাহলে বাংলা বানানে হয়তো এমন বিশৃঙ্খলা দেখা দিতই না। তা তো হয়ইনি, বরং কালে কালে যেন তৎসম শব্দরা কোণঠাসা হয়ে যাচ্ছে। বাংলা ব্যাকরণ তৈরি করার সময় পণ্ডিতেরা দেখিয়েছেন বাংলা ভাষার প্রায় আশি ভাগ শব্দই তৎসম, অথচ বিচার করতে গেলে এখন শতকরা পঁচিশ ভাগ খুঁজে পাওয়াই মুশকিল। তবু বলতেই হয়, তৎসম শব্দে বাংলা বানানের রীতি অনুসরণ করা হলে বহু চেনা শব্দের বানান অচেনা হয়ে যাবে; বিশেষত সেসব শব্দও, যেগুলির বানান নিয়ে কোনো সমস্যা নেই। তদুপরি এতে করে ভাষার ব্যুৎপত্তি (Origin) এবং ভাষাতাত্ত্বিক (Philological) ইতিহাস হারিয়ে যাওয়ার আশঙ্কাটিও রয়েছে। আর এ কথাও সত্যি যে, বিশ্বের আর সব ভাষার মতোই বাংলা ভাষায়ও শব্দের বানান বেশির ভাগ ক্ষেত্রেই উচ্চারণানুগ (phonetic spelling) নয়। কোনো চলমান ও জীবন্ত ভাষার পক্ষেই এমনটি হওয়া সম্ভবও নয়। বাংলা বানানে (সর্বাঙ্গীন) একরূপতা আনয়ন বা (পাইকারি হারে) সরলীকরণের প্রশ্নটি তাই শুনতেই ভালো, আসলে তেমন কাজের কথা নয়। অন্ততপক্ষে তৎসম (সংস্কৃত) শব্দ বাংলা বানানের রীতিতে লেখার পক্ষে পণ্ডিতদের কেউই রাজি হবেন বলে মনে হয় না। 
সে যা-ই হোক, বর্তমানে বাংলা বানানের নিয়মগুলো পর্যালোচনা করলে পণ্ডিতদের দুটি উদ্দেশ্য বা প্রবণতা দৃশ্যমান হয় :
১. বাংলা শব্দভাণ্ডারের বিমিশ্র চরিত্রের সাথে সংগতি রেখে তৎসম শব্দের মূল বানান 'মোটামুটিভাবে' অপরিবর্তিত রাখার চেষ্টা। 
২. সকল অ-তৎসম অর্থাৎ তদ্ভব, অর্থতৎসম, দেশি ও মিশ্র শব্দের বানানকে কমবেশি ধ্বনিসংবাদী করা। বিদেশি শব্দের ক্ষেত্রে, বাংলা উচ্চারণের শর্ত বজায় রেখে বিদেশি শব্দের মূল উচ্চারণ প্রতিবর্ণীকৃত করা।
প্রসঙ্গত উল্লেখ্য, wikipedia-র মতে বাংলা ভাষায় বর্তমানে প্রায় এক লক্ষ পৃথক শব্দ আছে, যার অর্ধেককে ধরা হয় তৎসম (সরাসরি সংস্কৃত থেকে বাংলায় এসেছে), ২১,১০০ তদ্ভব (সংস্কৃত থেকে উদ্ভূত), এবং বাদ বাকি দেশি ও বিদেশি শব্দ। তবে এ হিসেব অনেকটা “কাজীর গরু খাতায় আছে গোয়ালে নেই” এ ধরনের একটি বিষয়। কারণ এসব শব্দের বড় একটি অংশ "হয় আলঙ্কারিক শব্দ নয় পরিভাষা"। ফলে বাস্তবে এসব শব্দের প্রয়োগ খুব কমই হয়। আধুনিক সাহিত্যে যেসব শব্দ ব্যবহৃত হয় তার প্রায় দুই-তৃতীয়াংশ তদ্ভব শব্দ, যখন কিনা তৎসম শব্দ ব্যবহৃত হয় শতকরা পঁচিশ ভাগেরও কম। বাদ বাকি দেশি এবং বিদেশি শব্দ। 
বর্ণ দিয়ে যায় সংস্কৃত চেনা : 
গোঁফকে বলে তোমার আমার গোঁফ কি কারো কেনা?
গোঁফের আমি গোঁফের তুমি, তাই দিয়ে যায় চেনা। –সুকুমার রায়
বাংলা একাডেমী প্রমিত বাংলা বানানের নিয়মের গোড়াতেই (১.০১ অনুচ্ছেদ দ্রষ্টব্য) বলে দেওয়া হয়েছে- তৎসম অর্থাৎ বাংলা ভাষায় ব্যবহৃত অবিকৃত সংস্কৃত শব্দের বানান যথাযথ ও অপরিবর্তিত থাকবে। কারণ এইসব শব্দের বানান ও ব্যাকরণগত প্রকরণ ও পদ্ধতি নির্দিষ্ট রয়েছে। 
কিন্তু কোনটি তৎসম আর কোনটি অ-তৎসম শব্দ এটা বুঝার কোনো উপায় কি আছে? কারণ উচ্চারণের দিক থেকে তো তৎসম আর অ-তৎসম শব্দে কোনো পার্থক্য নেই! তাহলে বলি, অভিধানে সব শব্দের ব্যুৎপত্তি-নির্দেশই পাওয়া যায়। আরও সুখের কথা এই, কিছু কিছু বর্ণের (স্বরবর্ণ, ব্যঞ্জনবর্ণ অথবা যুক্তাক্ষর) উপস্থিতি থেকেই তৎসম শব্দের তৎসমত্ব টের পাওয়া যায়। 
স্বরবর্ণ : 
ঈ/ী : শুধুমাত্র তৎসম শব্দে বসে। তবে অ-তৎসম শব্দের সাথেও সংস্কৃত ঈয় প্রত্যয় যুক্ত হয়ে বাংলা শব্দ তৈরি হলে সংস্কৃত প্রবণতার জন্য দীর্ঘ-কার দেখা যাবে। যেমন ইউরোপীয়, রোবটীয়, তুঘলকীয়, খ্রিস্টীয়, ইত্যাদি।
কিংবদন্তি, খঞ্জনি, চিৎকার, ধমনি, পঞ্জি, ধূলি, পদবি, ভঙ্গি, মঞ্জরি, মসি, লহরি, সরণি, সূচিপত্র প্রভৃতি শব্দ তৎসম। তা সত্ত্বেও এগুলোর বানানে (সংস্কৃত ব্যাকরণ অনুযায়ী) ই ঈ উভয় শুদ্ধ হওয়ায় (সরলীকরণের স্বার্থে) এসব বানানে দীর্ঘ-কার বর্জন করা হচ্ছে। 
সংস্কৃত বানানরীতি বনাম বাংলা বানানরীতি- ১
তৎসম শব্দ (সংস্কৃতানুসারী)---------অ-তৎসম শব্দ (ধ্বনিসংবাদী)
কর্মচারী----------------------------সরকারি/তরকারি/মাস্টারি
উপকারী/নারী----------------------গাড়ি/দাড়ি/বাড়ি/শাড়ি/হাঁড়ি
অর্থকরী----------------------------ছড়ি//হিজরি/ছুরি/দেরি
আগামী----------------------------আসামি/পাগলামি/রেশমি/পশমি/মামি
সত্যবাদী/বাস্তববাদী---------------ফরিয়াদি/দাদি/দিদি
নান্দী------------------------------বান্দি
জ্ঞানী/বেষ্টনী/দুঃখিনী---------------ধনি/ইরানি/আইনি/
গুণী/রাগিণী-----------------------রানি/নানি/জাপানি/চোরাচালানি
উপকারী--------------------------দরকারি/নজরদারি/কারিগরি
অধিবাসী/দোষী-------------------ফরাসি/মাসি/ধুমসি/ফারসি/নাৎসি
বিরোধী/নিরোধী/চণ্ডী--------------হিন্দি/সিন্ধি/সিধাসিধি
পরজীবী/দেবী--------------------বিবি/দাবি/আরবি
রাজ্ঞী-----------------------------বোমাবাজি/রাজি/বেজি/হাজি/ইংরেজি
দুগ্ধবতী--------------------------কেরামতি/হাতি/জাতি
মাঘী/আবেগী/রাগী----------------ছাগি/দিঘি/পাখি/ফাঁকি
পাপী/শিল্পী-----------------------টুপি/কারচুপি
সব্যসাচী--------------------------চাচি/হাঁচি
ধীমান/ঈশ্বর----------------------ইমান
অঙ্গাঙ্গী---------------------------ফিরিঙ্গি/সিঙ্গি
নীরব----------------------------নিচ/নিচু
চণ্ডালী/কুণ্ডলী--------------------মালি/পাগলি/বাঙালি/সোনালি
অধীর/নীর-----------------------কুমির/আমির
বেশী (বেশ ধারণকারী)----------বেশি (আধিক্য)/খুশি
ভারী (বেশি ভারযুক্ত)-----------ভারি (খুব)
ব্যতিক্রম : ঈদ, ঈগল প্রভৃতি শব্দ অ-তৎসম হলেও ই-এর প্রচলন হয়নি
ঊ/ূ : শুধুমাত্র তৎসম শব্দে বসে। যেমন মূর্ছা, সূর্য, ঊর্ধ্ব, ঊর্মি, ঊনসত্তর, ইত্যাদি। 
উর্ণা, উষা প্রভৃতি শব্দ তৎসম। তা সত্ত্বেও এগুলোর বানানে (সংস্কৃত ব্যাকরণ অনুযায়ী) ই ঈ উভয় শুদ্ধ হওয়ায় (সরলীকরণের স্বার্থে) এসব বানানে দীর্ঘ-কার বর্জন করা হচ্ছে। 
সংস্কৃত বানানরীতি বনাম বাংলা বানানরীতি- ২
তৎসম শব্দ (সংস্কৃতানুসারী)-------অ-তৎসম শব্দ (ধ্বনিসংবাদী)
ভ্রূন/ঊন---------------------------চুন/খুন
ধূম (ধোঁয়া)-----------------------চুম/চুমা/ভুখা
কূট-------------------------------উট
কূপ/মূক--------------------------খুব/স্যুপ
দূরবীন/মূর্খ/সূর্য-------------------কুর্নিশ/উনিশ/উনচল্লিশ
নূপুর-----------------------------দুপুর/কুকুর
মূল------------------------------ভুল
সূরি------------------------------চুরি/বুড়ি/ছুঁড়ি
সংস্কৃত শব্দ বাংলায় আসার পথেই ব্রাত্য বাংলাভাষীর মুখে মুখে তার কুলীন দীর্ঘস্বর হারিয়েছে। কিছু উদাহরণ :
তৎসম শব্দ (সংস্কৃতানুসারী)---------অ-তৎসম শব্দ (ধ্বনিসংবাদী)
ধূলি--------------------------------ধুলা/ধুলো
পূজা-------------------------------পুজো
ভূত--------------------------------ভুতুড়ে
পূর্ব--------------------------------পুব
দূর---------------------------------যদ্দুর/ধুরো
দূর্বা--------------------------------দুবলা
চূড়া--------------------------------চুড়ো
নূতন------------------------------নতুন
ঋ/ঋ-কার : 
ঋ [রি] বাংলা ভাষার সপ্তম স্বরবর্ণ। এর উচ্চারণ-স্থান মূর্ধা। ধ্বনিবিজ্ঞান অনুসারে বাংলা ঋ-এর উচ্চারণ (১) শব্দের প্রথমে কোনো বর্ণের সঙ্গে যুক্ত না হয়ে স্বাধীনভাবে ব্যবহৃত হলে 'রি' (ঋণ, ঋষি); (২) অন্য বর্ণের সঙ্গে যুক্ত হলে ঋ-এর উচ্চারণ হয় র-ফলা (হৃদয় = হ্রিদয়, আদৃত = আদ্রিত)।
ঋ-কার [রিকার] ব্যঞ্জনবর্ণের সঙ্গে ঋ স্বরধ্বনির প্রতীকরূপে ব্যবহৃত 'ৃ' এই চিহ্ন। 
সংস্কৃত বানানরীতি বনাম বাংলা বানানরীতি- ৩
ঋ বা ঋ-কার শুধুমাত্র তৎসম শব্দে বসে। যেমন ঋতু, ঋজু, ঋদ্ধ, নৃ, কৃত, ধৃত, বৃষ, কৃষ্টি, বৃত্ত, বৃশ্চিক, ঘৃণা, কৃষক, কৃতজ্ঞ, ইত্যাদি। তাই ঋ বা ঋ-কার দেখেই বলে দেওয়া যায় শব্দটি তৎসম।
অনেকে অ-তৎসম শব্দেও ঋ-কার দিয়ে ফেলেন, যা একটি ভুল/অশুদ্ধ প্রয়োগ। কিছু উদাহরণ :
অশুদ্ধ বানান---------------------------শুদ্ধ বানান
অ-তৎসম শব্দ (সংস্কৃতানুসারী)---------ধ্বনিসংবাদী (বাংলা বানানরীতি)
বৃটেন----------------------------------ব্রিটেন
কৃকেট---------------------------------ক্রিকেট
খৃস্টাব্দ, খৃষ্টাব্দ-------------------------খ্রিস্টাব্দ, খ্রিষ্টাব্দ
দৃম দৃম--------------------------------দ্রিম দ্রিম
(চলবে...)
তথ্যসূত্র : [১] রবীন্দ্রনাথ ঠাকুর, 'বাংলা ভাষা-পরিচয়' (১৯৬৯), পৃ ৭৪
বিশেষ কৃতজ্ঞতা :
১. বাংলা একাডেমী ব্যবহারিক বাংলা অভিধান
২. বাংলাভাষা চর্চা (সুভাষ ভট্টাচার্য)
------------------------------------------------------------------------------------
বানানায়তন- ১০ | কখন কি লিখব, কখন কী লিখব |
বানানায়তন- ৯ | ব-য় শূন্য 'র' বনাম ড-য় শূন্য 'ড়'|
বানানায়তন- ৮ | পাঠ্যবইয়ে বাংলা একাডেমীর বানানরীতি মেনে চলতে হবে |
বানানায়তন- ৭ | বাংলা হরফ বনাম রোমান হরফ—জ বনাম J, Z, G |
বানানায়তন- ৬ | বাংলার তিন 'শ'—দন্ত্য-স, মূর্ধন্য-ষ আর তালব্য-শ| 
বানানায়তন- ৫ | দন্ত্য-ন বনাম মূর্ধন্য-ণ |
বানানায়তন- ৪ | 'অনুস্বার' বনাম 'ঙ', সাথে 'এ' বনাম 'অ্যা' |
বানানায়তন-৩ | হ্রস্ব স্বর না দীর্ঘ স্বর |
বানানায়তন- ২ | ও কি এল, ও কি এল না | 
বানানায়তন ১ | ই-কার বনাম ঈ-কার |
------------------------------------------------------------------------------------
---------------------------
কুটুমবাড়ি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%68%64%72%61%6b%69%62%40%67%6d%61%69%6c%2e%63%6f%6d%22%3e%6d%68%64%72%61%6b%69%62%40%67%6d%61%69%6c%2e%63%6f%6d%3c%2f%61%3e%27%29%3b'))
---------------------------


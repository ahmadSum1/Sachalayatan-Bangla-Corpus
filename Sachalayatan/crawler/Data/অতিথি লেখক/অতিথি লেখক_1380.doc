স্রোতেই ভাসুন, তবে বাংলা সংস্কৃতির




সাম্প্রতিক সময়ে বিদেশী সংস্কৃতির আগ্রাসন নিয়ে ব্লগ-ফেসবুকে অনেক লেখালেখি, সমালোচনা-প্রতিসমালোচনা হচ্ছে। অধিকাংশ ক্ষেত্রে কারণ হিসেবে বাঙালীদের আত্নপরিচয় ও আত্নসম্মানবোধের অভাব, মিডিয়া ব্যবসায়ী এবং ভারতীয় সরকারের ষড়যন্ত্র, সরকারী অবহেলা ইত্যাদিকে দায়ী করছেন লেখকরা।  কিন্তু প্রায় প্রত্যেকটি ক্ষেত্রে একটি ব্যাপারকে এড়িয়ে যাচ্ছেন সবাই। সেটা হলো বাংলায় উপভোগ্য মাধ্যমের অভাব, বিশেষ করে শিশুদের জন্য।
প্রথমে চলমান কার্টুনের কথায় আসি। 'ডোরেমন' নামের হিন্দি অনুবাদ করা এক জাপানী কার্টুন আমাদের শিশুদের এতই সম্মোহিত করে ফেলেছে যে তাদের মধ্যে অনেকে বাংলার চেয়ে হিন্দিতে কথা বলতে এখন অনেক বেশি স্বাচ্ছন্দ্যবোধ করে।  টিভিতো বটেই, খেলনার দোকানগুলোতে পর্যন্ত ডোরেমনের আধিপত্য একচ্ছত্র। এমন ভয়ানক আগ্রাসন দেখে অনেকেই ডোরেমন এর নিরিহ, গোবেচারা চেহারাটিকে সংস্কৃতি-যোদ্ধার চতুর ছদ্মবেশ হিসেবে দেখিয়ে হিন্দি টেলিভিশন চ্যানেল নিষিদ্ধ করার মতো কঠোর পদক্ষেপের পক্ষে মতামত দিচ্ছেন।  আচ্ছা, নিষিদ্ধ না হয় করা গেলো - এবার এমন একটি আকর্ষণীয় বাংলা কার্টুন এর নাম বলুনতো যা ডোরেমন এর দর্শকশ্রেণীকে আকৃষ্ট করবে? পাচ্ছেন না? আরেকটু সহজ করে দেই - আকর্ষণীয় হওয়ারও দরকার নেই, চলতি যেকোন একটি বাংলা কার্টুন ধারাবাহিক এর নাম বলুন। প্রয়োজনে আপনার বাড়ির কচি-কাঁচাদের সাহায্য নিতে পারেন।
সবার পরিচিত জনসচেতনতামূলক 'মিনা'কে বাদ দিলে, খুব সম্ভবত আপনি কোন বাংলা ধারাবাহিক কার্টুন এর নাম বের করতে পারেননি। বাস্তবতা হচ্ছে বাংলাদেশী শিল্পীদের নিজেদের তৈরি কার্টুন হাতে গোনা মাত্র কয়েকটি (মানসম্মত কিছু বলতে গেলে 'মন্টু মিয়ার অভিযান' ছাড়া আর কিছু মাথায় আসছে না আপাতত)।  'মিনা' বেশ উপভোগ্য হলেও মাত্র কয়েকটি পর্বে সীমাবদ্ধ; তাছাড়া এটি পুরোপুরি বাংলাদেশীও নয়।  অন্যদিকে 'মিনা'র অতিরিক্ত জনপ্রিয়তা এবং পুনঃপুনঃপ্রচার মানসম্মত বাংলা কার্টুনের সংকটকেই প্রচ্ছন্নভাবে প্রকাশ করে।  'মন্টু মিয়ার অভিযান' নিয়ে বলতে গেলে বলতে হয় - বাঙালী স্ফূলিঙ্গকে আগুনে রূপ দিতে জানে না।  নয়তো বাংলাদেশে এতো দিনে শতকোটি টাকার দেশীয় ত্রিমাত্রিক কার্টুনের শিল্প দাঁড়িয়ে যেতো। 
নিজেদের নেই মানলাম, কিন্তু ভারতীয় রীতিতে ডোরেমন এর মতো কার্টুনগুলোকে বাংলা অনুবাদ করে অন্তত কাজ চালানো যেতো।  আর যদি ওটুকুও না পারি তো বিদেশী কার্টুনগুলোকেই ইংরেজীতে চালাতে পারতাম(ইংরেজীতে দক্ষ হওয়ার অন্তত কিছু সুবিধা আছে)। কোথায় কি! দেশী টিভি চ্যানেলগুলো আঁতি-পাতি করে খুঁজে দেখুনতো কোথাও একটু কার্টুন পান কিনা! খুব সম্ভবত বাংলাদেশী টিভি চ্যানেল পরিচালকদের ধারণা - বাংলাদেশের আর সবার মতো শিশু-কিশোর-কিশোরীদেরও অতিপ্রয়োজনীয় মানসিক খাদ্য (দুঃ)সংবাদ এবং বিজ্ঞাপন।  একটা সময় ছিলো যখন বিটিভির অনুষ্ঠানসূচীতে সন্ধ্যার আগে আগে কার্টুন সম্প্রচার হতো প্রায় প্রতিদিন।  বিটিভি দেখিনা প্রায় ছয় বছর হতে চললো, কিন্তু শেষ যখন দেখতে বসেছিলাম তখন ধর্মবাজদের কারণে বিদেশী সব ধারাবাহিক ও চলৎচিত্রের সাথে সাথে বিদেশী কার্টুনেরও দফারফা। 
এবার আসি কমিক বই নিয়ে।  এখানে হিন্দি আগ্রাসন নেই।  কেনো জানেন? কারণ পড়তে শেখাটা দেখে-শুনে বলতে শেখার মতো না, আরেকটু কঠিন।  আমি নিশ্চিত বাংলা আর হিন্দি হরফে যদি আরেকটু বেশি মিল থাকতো তবে বাংলাদেশী শিশুরা এতো দিনে হিন্দি লিখতেও শিখে যেতো।  বাংলাদেশে জনপ্রিয় কমিকগুলোর মধ্যে - 'চাচা চৌধুরী', 'বিল্লু', 'পিংকি' ইত্যাদি সবই ভারতীয় কার্টুনিস্ট প্রাণের আঁকা ; 'টিনটিন', 'এস্টেরিক্স' আন্তর্জাতিকভাবে জনপ্রিয় কার্টুন কিন্তু বাংলা অনুবাদ বের করে কলকাতার আনন্দ পাব্লিশার্স; 'নন্টে ফন্টে', 'হাদা ভোদা', 'বাটুল দ্যা গ্রেট', 'ফেলুদা', 'প্রোফেসর শংকু' সবই ওপার বাংলার কার্টুনিস্টদের ।  'উন্মাদ' এর আহসান হাবিব এর দুয়েকটা বিচ্ছিন্ন প্রয়াস(যেমন 'বিল্টু মামা', 'টোকাই') আর শাহরিয়ার এর 'বেসিক আলী' ছাড়া বাংলাদেশীদের গর্ব করার মতো কিছু নেই বললেই চলে (নাকি আছে? হয়তো আমি জানি না ...)।  মোটমাট বাংলাদেশে কমিক এর বাজার ভারতীয় শিল্পীদের কব্জায়। উল্লেখযোগ্য ব্যাপার হচ্ছে, পশ্চিমবঙ্গের শিল্পীরা সবসময় হিন্দি আগ্রাসনের মধ্যে থেকেও যে পরিমাণ অর্জন করেছেন, তার কানাটুকু অর্জনও আমাদের শিল্পীদের নেই(কমিক বই এ অন্তত)। 
এভাবে প্রায় প্রত্যেকটা মাধ্যমেই দেখা যায় বাংলাদেশী শিল্পীদের অনিহা-অবহেলা এবং কিছু ক্ষেত্রে দ্বিমুখী প্রবণতা - চলৎচিত্র ('আর্ট ফিল্ম' এবং 'অতিস্হূল বিনোদন' এর মাঝখানে কিছু নেই), টিভি নাটক('এক পর্বের প্যাকেজ' এবং 'গিগা-সিরিয়াল' এর মাঝখানে আছে শুধু বিজ্ঞাপন!), উপন্যাস(হুমায়ুন আহমেদের 'রূপকথা' এবং সমসাময়িক অন্যান্যদের 'কঠিন পরাবাস্তবতা' মাঝখানে বিশাল ফারাক) ইত্যাদি।  কেউ কেউ আবার আছেন অতীতবাদী - বাঙালীদের যা কিছু উপভোগ্য তার সবটুকু রবীন্দ্রনাথ-নজরুলেরা দিয়ে গেছেন, তাই আমাদের নতুন করে কিছু করার নেই! শুধুমাত্র সংগীত ছাড়া অন্যকোন মাধ্যমে বাংলাদেশী শিল্পীরা সবশ্রেণীর ভোক্তাকে তৃপ্ত করতে পেরেছেন বলে আমার মনে হয় না। 
সমালোচনা অনেক হলো, কিন্তু এর সমাধান কি? সমাধান খুবই সহজ।  আপনি যদি আঁকতে জানেন তবে আঁকুন; শুধু বিমূর্ত ছবি আঁকলেই চলবে না, মাঝে মাঝে মূর্ত কিছুও আঁকুন (ফ্রেন্ক মিলার আর এলান মুর-রা কমিক বই এঁকে-লিখে বিখ্যাত হয়েছেন)।  আপনি যদি লিখতে জানেন তো লিখতে থাকুন, থামবেন না; সামাজিক উপন্যাসের পাশাপাশি এ্যাডভেঞ্চার-কল্পকথা লিখুন যা দিয়ে হয়তো ভবিষ্যতের 'ব্লকবাস্টার' বাংলা চলৎচিত্র তৈরি হবে।  যদি কম্পিউটার নিয়ে ঘাঁটাঘাঁটির অভ্যাস থাকে তবে ছবি দেখা আর গেম খেলার পাশাপাশি দুয়েকটা এনিমেশন সফ্টওয়্যার শিখার চেষ্টা করুন; প্রোগ্রামিং পারলে গেম বানানোর চেষ্টা করুন।  যদি বিদেশী ভাষা পারেন, তবে বিদেশী কোন ভালো বই বাংলায় অনুবাদের চেষ্টা করুন। যদি নাটক-সিনেমার নির্মাতা হয়ে থাকেন তবে অন্যদের অনুসরণ না করে এমনকিছু করুন যাতে অন্যরা আপনাকে অনুসরণ করেন।  যদি আমার মতো কিছুই না পারেন, তাহলে  অন্তত অন্যদের উৎসাহ দিন কিছু সৃষ্টি করতে। 
হিন্দি সংস্কৃতির স্রোত বাঁধ দিয়ে ঠেকানো যাবে না। তাই স্রোতেই ভাসুন, তবে বাংলা সংস্কৃতির।
[সম্পূর্ণ নিজের মনগড়া উপলদ্ধি, কোন রকম গবেষণা ছাড়া।  তথ্যে প্রচুর পরিমাণে ভুল থাকার সম্ভাবনা প্রচুর। ]
- রসুন


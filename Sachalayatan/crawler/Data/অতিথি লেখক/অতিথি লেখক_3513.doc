প্রতিশোধ



অবিন্যস্ত ঘরটার এককোণায় টেবিলে বসে শাওন ভাবছিল কোন শাস্তিটা দিলে সেটা 'উচিৎ শিক্ষা' হবে মৌয়ের জন্য।গত দেড়বছরে জমে গেছে প্রচুর ছবি।তার মধ্যে অন্তরংগ ছবিও নেহায়েত কম না।মেইলবক্স ঘাটলে রোমান্টিক চিঠিরও দেখা মিলবে।এসএমএস গুলোই বা কম কিসে?
সব কিছুর একটা কমপ্লিট প্যাকেজ ওর হবু বরের ঠিকানায় পাঠালে কেমন হয়?হুহ! বিয়ে করার শখ মিটে যাবে।
নাহ হবে না।এতে হয়ত শুধু বিয়েটা ভাংবে।ওকে এতো কম কষ্ট দিয়ে পোষাবে না শাওনের।আরও কঠিন কোন শাস্তি ভেবে বের করা দরকার।ক্লান্ত বোধ করল সে।
বিছানায় যাওয়ার উপায় নেই।বালিশ,চাদর,বইপত্র,জামাকাপড়ে উপচে পড়ছে সেটা।এতো আগোছালো ঘর একদম ভাল লাগে না ওর।ঘর গুছানোর মানসিক শক্তি পাচ্ছে না।টেবিলের উপর ব্রাউন পেপারে মোড়া বইগুলো যেন ওকে দেখে হাসছে।
বইগুলো মলাট করো না কেনো শাওন?কালকে পেপার কিনে রেখো আমি করে দিয়ে যাবো।আজকে সারাবিকাল আমরা রিকশা করে ঘুরবো।পাশের রিকশায় কি দেখো? মেয়ে না দেখে থাকতে পারো না?
খবরটা বাতাসে ভাসতে ভাসতে দ্রুতই এসেছিলো শাওনের কাছে ।পলাশ একগাল হাসি দিয়ে ওকে বলেছিল,
-জানিস না মৌয়ের বিয়ে?আগেই বলছিলাম মাইয়্যা বেশি চালু,পাত্তা দিলি না তুই।
শাওনের রক্তাক্ত চোখের দিকে আর তাকিয়ে কথা বাড়ায় নি পলাশ।
খুব অবশ্য অবাক হয়নি ও।গত একমাস ধরেই ফোন ধরে না মৌ।কলও ব্যাক করে না।নিজেকে কি সব জানি বুঝিয়েছিলো নিজেকে শাওন.........হয়ত অসুস্থ অথবা বাড়ীতে ঝামেলা,মোবাইল অন্য কারো কাছে।প্রতিটা মুহূর্ত ও অপেক্ষায় ছিল।হয়ত এখনি ফোন আসবে,কালই হয়ত ক্লাসে আসবে মেয়েটা।অপেক্ষা করতে করতে একসময় ভীষণ মন খারাপ হচ্ছিলো।খুব কষ্টের ছিল সময়গুলো।একটা সময় এসে বুঝে ফেলল আর কোনো মানে হয়না
এসব চিন্তা করার।।তবুও মনের ভেতরে কে যেন অপেক্ষা করত।
বিছানার জিনিস একপাশে সরিয়ে অল্প জায়গা করল।বালিশে মাথা রেখে আরাম লাগলো।কি লাভ প্রতিশোধ নিয়ে?অনেক ভালোবাসার মানুষকে যে কঠিন শাস্তি দিয়েও সুখ পাওয়া যায় না।



লাল টমাটো ও গোলাপি গাল 




সম্প্রতি ভারতের এক রাজনৈতিক নেতার মন্তব্যের জেরে তৈরি হয়েছে এক তুমুল বিতর্ক --- বিতর্কের বিষয় লাল টমাটো কি শুধুমাত্র গোলাপি গালের জন্য? 

একটু অনুসন্ধান নিয়ে জানলাম এই গল্পটার  সূচনা হয়েছিল ষোড়শ-সপ্তদশ শতকে। ইউরোপের অভিজাত শ্রেণী টমাটোকে খুব ভয় পেত । তারা টমাটোর নাম দিয়েছিল "বিষাক্ত আপেল"।  মনে করা হত অভিজাত বংশের মানুষদের জন্য টমাটো অভিশপ্ত। টমাটো খেয়ে সমাজের উপরতলার মানুষের মৃত্যুর ঘটনাও বিরল ছিল না।  কিন্তু দিব্বি ছিলেন শ্রমজীবী সাধারণ মানুষেরা। টমাটো তাদের কোন ক্ষতি করত না। 
হেঁয়ালির সহজ সমাধান মেলে রসায়নে। সেযুগে কাঁসার তৈরি চামচ-বাটি-খুন্তি-হাতা তখন আভিজাত্য ও বংশ গৌরবের পরিচয় দিত। ইউরোপীয় অভিজাত শ্রেণীর হেঁশেলে তাই শুধু কাঁসার থালা-বাটি শোভা পেত। কিন্তু কাঁসা তৈরি শিশা এবং টিন দিয়ে। অম্লের (অ্যাসিড) আধিক্য বেশি এমন ফল - শাক সবজি তাই অভিজাতদের কাছে ছিল এক্কেবারে চক্ষুশূল ... বিষ। টমাটো অম্ল   গোত্রভুক্ত (অ্যাসিডিক) --- টমাটোর তাই প্রবেশাধিকার ছিল না অভিজাতদের রান্না ঘরে। কিন্তু সাধারণ গরিব ইউরোপবাসীর সে সমস্যা ছিল না। কাঁসার বাসন পত্র ব্যবহার ছিল তাদের সামর্থ্যের বাইরে। দুবেলা দুমুঠো খাবারের জন্য তারা কাঠের চামচ-হাতা ব্যবহার করত। টমাটোকেও তাই তারা আপন করে নিতে পেরেছিল নির্ভাবনায়। 
টমাটো ছিল গরিব ও মধ্যবিত্ত  --- শ্রমজীবী সাধারণ মানুষের খাবার। ষোড়শ শতকের প্রথমার্ধ থেকে সুরু করে পরবর্তী প্রায় চারশো বছর টমাটো গরিবের বন্ধু --- মধ্যবিত্তের সুখ-দুখের সাথী।
ফরাসি বিপ্লব, নেপলিয়ানের নির্বাসন ইত্যাদি পেরিয়ে অবশেষে গোল বাঁধল উনবিংশ শতাব্দীর শেষভাগে এসে। দিনটা ছিল ১১ জুন ১৮৮৯।  ইতালির রানি, মারগারিতা অব সাভি --- নেপলস শহরে আসবেন। রানির রাজকীয় সফরের সম্মানার্থে শহরের এক নামি রেস্তরার শেফ, রাফায়েল ইস্পসিতো, বানালেন  দারুণ উপাদেয়, জিভে জল আনা এক খাবার। ইতালির জাতীয় পতাকার তিন রঙ --- সাদা, সবুজ আর লালের কথা মাথায় রেখে চ্যাপ্টা মোটা রুটির মত দেখতে নতুন খাবারটি হোল ত্রিবর্ণ রঞ্জিত। সাদা রঙ এলো চিজ থেকে, পুদিনার পেস্ট দিল সবুজ --- কিন্তু লাল রঙটা মিলবে কেমন করে? 
শেফের নজর পড়ল টমাটোয়! --- তৈরি হোল পিজা মারগারিতা! 
গরিবের পাত থেকে টমাটোকে ছিনিয়ে নেওয়ার সেই  শুরু। 
এরপর গঙ্গা-পদ্মা-টেমস-ভল্গা দিয়ে অনেক জল বয়ে গেছে। বরাবর দূরে সরিয়ে রাখা টমাটোকে নাকউঁচু ব্রিটিশ নিয়ে এসেছে ভারত উপমহাদেশে। ব্রিটিশ চলে  যাওয়ার ৬৭ বছর পর দিল্লির মসনদে একদিন  আসীন হলেন নবয়ুগের এক গৈরিক অবতার। বাজারে তবু আগুন, শাকসবজি-পেয়াজ-পটল-বেগুণ --- দামে রাশ টানা তো দূরের কথা --- তা যেন আরও ঊর্ধ্বমুখী। 
আর টমাটো? ধরা ছোঁয়ার বাইরে।
এহেন এক তপ্ত দিনে এক নির্বোধ সাংবাদিক দিল্লির শাসক দলের এই নেতা তথা আইনপ্রনেতাকে প্রশ্ন করলেন,  --- টমাটোর দাম মধ্যবিত্তের নাগালে রাখতে তার সরকার কি ভাবছে?
জবাব এলো,  "টমাটো বড়লোকের খাবার, --- গাল যাদের গোলাপি --- লাল টমাটো তাদের জন্য!" 
লেখকঃ  ডিঙ্গি নৌকার নাবিক


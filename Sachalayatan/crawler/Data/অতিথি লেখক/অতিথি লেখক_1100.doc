যাক শাঁখ বেজে যাক 



ফাল্গুনের হঠাৎ বৃষ্টিতে কিছুটা বিস্রস্ত শাহবাগ প্রজন্ম চত্তর। ভোর হলেই শুরু হবে পিশাচের ঘোষিত সদম্ভ হরতালের সময়। আগের রাতেই নৃশংসভাবে নিহত হয়েছেন ব্লগার রাজিব। ব্যাক্তিগতভাবে না চিনলেও, রাজাকারের ফাঁসির দাবিতে মাঠে নেমেছিলেন বলেই তাকে যেতে হলো অকালে। শুধু হত্যায় থেমে থাকেনি তারা, অনলাইনে এবং কিছু চিহ্নিত সংবাদমাধ্যমে তার নাস্তিক পরিচয়, তার লেখা ব্লগকে (?) আলোচনায় এনে প্রমাণ করার চেষ্টা চালানো হলো এই আন্দোলনকে দ্বিধা বিভক্ত করার যা এখনো চলমান। আমার দেশ সহ জামাতি আর আর পত্রিকা বিশেষ নিবন্ধ ছাপছে সাম্প্রদায়িকতা উসকে দিতে। বেনামে বিশেষত সনাতন ধর্মাবলম্বিদের নাম নিয়ে নানা সাম্প্রদায়িক মন্তব্য ছুঁড়ে দিচ্ছে তারা। অনলাইনে চলছে আরেক যুদ্ধ। ভয় ছিল শীতের বৃষ্টি আর এইসব প্রপাগাণ্ডায় শেষতক কতজন থাকে রাতে। বসার কোনো জায়গা ছিল না। সারারাত দাঁড়িয়ে দাঁড়িয়ে অক্লান্ত স্লোগান দিয়েছেন সাধঅরণ জনতা। আর স্লোগান দিয়ে তারা বুঝিয়ে দিয়েছেন এত সহজ নয় বিভেদ তৈরি করা। এতো অবোধ নয় জনতা। তারা সতর্ক পাহারাদার হয়ে জানে কি করে শেষ শ্বাসটুকু সঞ্চয় করতে হয়। সেই অনিঃশেষ সম্ভাবনাময় জনতার ভীড়ে বিস্রস্ত পদচারনা করতে করতে এলো এ ক’লাইন-
লিরিক ১১
সবুজ প্রান্তরে নেমেছে শকুন
সবুজেই দেখ তবু জ্বলছে আগুন
রাত মিটে যাবে
দারুন বিক্ষোভে
দৃপ্ত সকাল 
জেনো ঘুচাবে আকাল
জেনো নেমেছে শকুন
জানাও জ্বলছে আগুন
জেনো আসবেই সকাল
গ্রন্থিতে জমা আছে বিয়োগের বিলাপ
তবু শোনীতেই লেখা দেখো দ্রোহের এ আলাপ
জেনো চুপ নেই আর
ওই শোনো পদভার
লালের উচ্ছাসে
ক্রান্তির বিনাশে
জেনো আসছে সকাল
জেনো কাটবেই আকাল
অথর্ব সংলাপ
আর যা কিছু সন্তাপ
থেমে যাক আজ থেমে যাক
শুধু শাঁখ বেজে যাক
যাক শাঁখ বেজে যাক
দামামা বাজুক সাথে
এই শপথ নেয়া হাতে
গর্জনে গর্জনে
যাক শাঁখ বেজে যাক 
শুধু শাঁখ বেজে যাক
জেনো চুপ নেই আর
ওই ঐযে পদভার
এই লালের উচ্ছাসে
ওই ক্রান্তির বিনাশে
ওই দেখছি সকাল
ভেঙে জীর্ণ এ কাল
আজ দামামা বাজাও
সাথে মৃত্যু নাচাও
১৮ ফেব্রুয়ারি ২০১৩
৪ ফাল্গুন ১৪১৯ (রাত ৪:৩০)
শাহবাগ


রবীন্দ্রনাথ



অমিতাভ দেব চৌধুরী
বহুদিন পরে আমার ঘরের কোণে
আকাশের ঝারি বৃষ্টি তো অকারণে
নামলো এবং মেললো ঘরেতে পাখা
শেষে দেখি ঘর, ভুলে তার আংরাখা,
উড়ে যেতে চায় আকাশের মেঘলোকে...
চিৎকার করি ৷কাঁপি সে ঘরের শোকে
বলি, আয় আয়, পৃথিবীর ছবি তুই
আকাশ তো তোর মাটি নয়,শুধু মই ৷
মেঘলোকে এক দর্পণ রাখা আছে
তবু তারও বড় দর্পণ এই ঘাসে
শিশিরবিন্দু হয়ে কাঁপে থরোথরো
সেই দর্পণে নিজের মুখটি পড়ো ৷
ঘর ছেড়ে একা মাথায় আকাশ নিয়ে
গাছের তলায় কাঙালের মতো গিয়ে,
বুঝি এ শহর খরার প্রতিচ্ছবি ৷
কী করে সেখানে বৃষ্টি নামালে কবি ?


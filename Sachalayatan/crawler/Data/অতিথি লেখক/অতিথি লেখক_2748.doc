পোড়া কপাল



যে ঔষধগুলো প্রেসক্রাইব করা হয়েছিলো,
সর্বসাকুল্যে তার মূল্য গিয়ে দাঁড়ায় ১৭২ টাকা।
'১৭২ কোটি কালো টাকা উদ্ধার করা হয়েছে
এক দেশদরদী! নেতার একাউন্ট থেকে'
এই খবরটি যখন আমারা পড়ছিলাম
চা খেতে খেতে দেশোদ্ধার করছিলাম
আর কাদের যেন পিন্ডি চটকাচ্ছিলাম
তখন বুড়ো লোকটি প্রেসক্রিপ্‌শন নিয়ে
হাত পেতে দাঁড়িয়ে গেল নাতির বয়সী
ছেলেমেয়েগুলোর সামনে...
ঔষধগুলো না হলে যে বাঁচানো যাবেনা,
একমাত্র মেয়েটিকে... ।
দুদকের তখন দোর্দন্ড প্রতাপ
তারপর অনেক বেলা গড়ালো।
কত নাটক মঞ্চস্থ হলো
দেশের রাজনৈতিক মঞ্চে।
ঢাকার রাস্তায় প্রতিদিন ৮০টি নতুন গাড়ি নামছে...
কোথায় যে নামছে, সেটা রাস্তা না আর কিছু?
তা একমাত্র, বিধাতাই জানেন...
ঐ যে রিকশাওয়ালা ছেলেটি, হয়তো ১৬ পেরিয়েছে মাত্র
এস.এস.সির রেজাল্ট হাতে যে এখন স্বাপ্নিক হয়ে উঠতে পারতো
বেদম মার খেলো সেদিন।
একটা নতুন গাড়িতে একটু স্ক্র্যাচ ফেলে দিয়েছিল যে...
বেহুদা গাধা কোথাকার! ন্যূণতম সেন্সও নেই...
সে কিসে স্ক্র্যাচ ফেলেছে, কোনো আইডিয়া আছে তার??
পান্থপথে দৃষ্টিনন্দন শপিংমলে, আগুন লেগে
ওপরের কিছু অংশ পুড়ে ছাই
ভাগ্য ভালো, মলের ভেতরের মানুষগুলো
সময়মতো বের হতে পেরেছিল।
অল্পকজন অবশ্য মরেছে...
ওই যে লিফট্‌ম্যানটা...
আশ্চর্য! বের হতে পারলোনা কেন? বেকুব নাকি??
পান্থপথে যেতে আসতে এখন পথচারীরা নিঃশ্বাস ফেলে
'বিল্ডিংটার সৌন্দর্যটাই নষ্ট হয়ে গেছে'
আর পুড়েছে হলো, পুরান ঢাকায়
ঐ কেমিক্যাল গুদামের কাছে থাকা মানুষগুলো।
এতোগুলো মানুষ একসঙ্গে পুড়ে শেষ।
দুর্মুখেরা বুঝবে কি করে?
টাকার কি সাঙ্ঘাতিক দরকার ছিল বলেই না
ওখানে কেমিক্যালের গুদাম করতে দিতে হলো।
ঢাকা মেডিকেলের বার্ণ ইউনিটের প্রধান বলছে-
'এর আগে এতো পোড়া রোগী একসঙ্গে দ্যাখেনি'
দেখবে কি করে?
বিল্ডিং উপড়ে যেতেই বা কে দেখেছিল?
২৫ জনের সিমেন্ট সমাধি হয়ে গেল সাথে সাথে।
তাদের পরিবারের হাতে প্রতিটি মৃতের জন্য
২০ হাজার করে টাকা ধরিয়ে দেয়া হলো।
টিভি রিপোর্টিং হলো, দেশবাসীকে তো আর অন্ধকারে রাখা যায়না।
হা ঈশ্বর, ১৬ কোটি অবাঞ্চিতের এই পোড়া দেশে
মানুষই যে সবচেয়ে কমদামী...
তা আর কতভাবে বুঝতে হবে???
শংখ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6c%69%6e%65%61%72%5f%68%61%7a%61%72%64%40%79%61%68%6f%6f%2e%63%6f%6d%22%3e%6c%69%6e%65%61%72%5f%68%61%7a%61%72%64%40%79%61%68%6f%6f%2e%63%6f%6d%3c%2f%61%3e%27%29%3b'))


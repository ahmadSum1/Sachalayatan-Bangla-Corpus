প্রাইমারি স্কুলের দিনগুলিতে প্রেম ২য় কিস্তি



প্রিয় পাঠক, আপনারা জ্ঞানী মানুষ, কত আপনাদের জানাশোনা, একটা চর্বিত ছন্দ না হয় শুনলেন।
"নীম লাগে তিতা বন্ধু
মরিচ লাগে ঝাল
তোমার আমার ভালবাসা
থাকবে চিরকাল।"
আমি তাসলিমা কে চিঠি দিলাম আমার বইয়ের মলাটের ভেতর করে আর তাসলিমা র বইটা আমি নিয়ে নিলাম। তাসলিমা হাস্না কে চিঠি পৌছে দেবে একই উপায়ে, নো রিস্ক। চিঠি দেয়ার দিনটা স্কুলের রেজাল্ট দেয়ার মত উত্তেজনায় কাটল।পর দিন তাসলিমা ক্লাসে এমন হাবভাব করতে লাগল যে সবার ই সন্দেহ করার কিছু কারণ ছিল। অঙ্ক ক্লাসে গোটা দুই চোখ টিপও দিল, এর অর্থ সব ঠিক আছে নাকি কিছুই ঠিক নাই, বুঝা শক্ত।
টিফিন পিরিয়ডে তাসলিমা আমাকে ও সারওয়ারকে যখন কমনরুমের পিছনে আসতে বলল তখন আমার প্রেম করার ইচ্ছা অনেকটাই ফিকে। ক্লাসে হাস্না রোল ছিল ৩ আর আমার ৫, তাই সে আমার কাছ থেকে স্ট্যাটাস এ  এগিয়ে ছিল। হাস্নার বাবা আমাদের মাদ্রাসার হুজুর, গত সপ্তাহেই আমাকে "বান্দর ছেড়া" বলে ঠাস ঠাস করে পিঠে দুইটা দিয়েছেন। গিয়ে দেখি হাস্না হেনা আসেনি কিন্তু চিঠি দিয়েছে, আমি বিরাট শান্তি পেলাম। যাই হোক অন্তত প্রেমের ডায়ালগ তো বলতে হবেনা। কিসের কি, দেখি পাশের দেয়ালের পাশ থেকে তাকে দেখা যাচ্ছে। সাথে সাথে তাসলিমার হি হি করে হাসি। আমাদের যেখানে ছিলাম তার পাশেই ছিল লিচু বাগান। সারওয়ারের পরামর্শে আমরা সেদিকে হাটা দিলাম কারণ মেয়েদের কমনরুমের পিছনে দাঁড়ানো বিশেষ রকম খারাপ ছেলের পরিচায়ক।
হাটতে হাটতে হাস্না আমাকে জিজ্ঞেস করল কেমন আছি। ঠিক আমাকে নয়, সারোয়ারকে, "আপনার বন্ধু কেমন আছে?"
ভাল আছি।
এরপর আর কথা খুজে পাইনা। আমাদেরকে আলাদা করে দেওয়ার পর তো আরো না। কঙ্কাবতীর মত চোখ তুলে হাস্না বলল, "তুমি আমার চিডি পড়ছ?"
না
পইড়া দেইক্য যে আমি কিন্তুক তোমার লগে লাইন করতাম না। তাসলিমা আমারে জোর কইরা ধইরা লইয়া আইছে।
আইচ্ছা।
আমি তার কথায় কান না দিয়ে রোজিনা আর জসিমের ভিউকার্ড দিলাম। বিনিময়ে পেলাম জাফর ইকবালের টা। দিয়েই দৌড়।
আমরা চলে এলাম। ভিউকার্ডে লেখা লতায় পাতায় জড়ানো "H+S"। আর চিঠিতে ছন্দ, প্রেম করতে পারবোনা, দেখা করতে পারি, ইতি তোমার H ইত্যাদি। আমাদের প্রেম চলেছিল প্রায় তিনমাস। প্রেম করি এইজন্য একধরনের অপরাধবোধে ভুগতাম মনে হয়, তাছাড়া আমাদের প্রাইমারি স্কুলের পাটও প্রায় শেষ হয়ে আসছিল, সব মিলিয়ে কেমন যেন একটা অযাচিত নিঃসঙ্গ ভাবনায় কেটে যাচ্ছিল দিন। সামনে বৃত্তি পরীক্ষা, বৃত্তি কোচিং এইসব নিয়ে হাস্নার সাথে নিয়মিত দেখা করা হতোনা, সাহসের অভাব ও ছিল এর বড় প্রভাবক। 
আমাদের ক্লাস ফাইভের ইংরেজি বইয়ের শেষ পাতায় কঠিন একটা কবিতা ছিল "God we love you". নজরুল স্যার পড়াতেন ইংরেজি। হাস্না স্যারকে  জিজ্ঞেস করল, Love মানে কি ছার?
ক্লাসে যেন একটা হাসির বন্যা হয়ে গেল।
- Love মানে ভালবাসা। আর এইডার আসল অর্থ তোমরা হাইস্কুলে গেলে বুঝবা।
আমরা একমত হলাম Love এর আসল মানে লাইন করা, স্যার লজ্জায় বলতে পারেন নাই।
ক্লাস শেষে হাস্না আমার দিকে তাকিয়ে। আমি তাকিয়ে পাশের হাইস্কুলের দিকে।
ফাইভ পাস করার পর আমি ভর্তি হলাম ধনাই বেপারী হাইস্কুলে, হাস্না তাদের বাড়ি থেকে কাছে মাওনা গার্লসে। তারপর দেখা নেই কথা নেই, সীমাহীন আনন্দের মধ্যে আপুর বাসায় একমাস বেড়ানোর পর বাড়িতে এসে প্রথম মনে হল আমি হাস্না কে হারিয়েছি।   
প্রথম প্রেম সেখানেই শেষ। বিষণ্ণ বোধের বোধহয় সেখানেই শুরু। 
................................................
শ্যামল
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%79%6f%6e%39%39%65%40%79%61%68%6f%6f%2e%63%6f%6d%22%3e%61%79%6f%6e%39%39%65%40%79%61%68%6f%6f%2e%63%6f%6d%3c%2f%61%3e%27%29%3b'))


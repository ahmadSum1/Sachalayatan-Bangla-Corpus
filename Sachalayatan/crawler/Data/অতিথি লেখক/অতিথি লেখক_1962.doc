যত্তোসব টোকাই এর দল...



আজ ঢাবি তে দেখি কতগুলো টোকাই একটা সভা করতেসে। মানে আলোচনা সভা আর কি। ভাব টা এমন তারা আলোচনা কথাটার মানে বোঝে! কৌতূহল নিয়ে শূনতে গেলাম ব্যাটারা বলতে চায় কি। শুনে তো আমার হাসতে হাসতে পেত খারাপ হওয়ার মত অবস্থা। তারা নাকি দেশপ্রেমিক! দেশের সম্পদ দেশেই রাখতে চায়। কানাকো ফিলিপস এর সাথে সাগরে গ্যাস অনুসন্ধান ও উত্তোলন এর চুক্তি বাতিল চায়। কত্তোবড় সাহস টোকাই এর বাচ্চাগুলোর। এ ধরনের দেশ বিরোধী কথা বলার জন্য যে এদের কেন ফাঁসি দেয় না? এরা নিজেদের কি মনে করে? দেশের প্রধানমন্ত্রি, সব থেকে বড় দেশদরদি-দেশপ্রেমিকা নিজ মুখে বলেছেন যে তিনি এইটা দেশের ভালোর জন্য করেছেন তারপরও এত কথা?! আমাদের দেশটা কি মগের মুল্লুক হয়ে যাচ্ছে নাকি?
টোকাই এর দলের কথা কানাকো ফিলিপস নাকি চুক্তি তে বলেছে যে ৮০% গ্যাস তারা পাবে আর দেশ পাবে ২০% যা কিনা গ্যাস চুরি। মানে এই টোকাই জাত টাই খারাপ; খাইতে পাইলে শুইতে চায়। গ্যাস তুলেও দেবে আবার তোমারেও বেশি দেবে; কানাকো ফিলিপস কি তোমার শ্বশুর লাগে নাকি? 
এরা আরও বলে যে আমাদের দেশে নাকি গ্যাসের চাহিদা কম। তাই অতিরিক্ত উত্তোলন হলে তা নাকি রপ্তানি ছাড়া আর কোন উপায় থাকবে না। মানে স্বার্থপর আর কাকে বলে! আমাদের চাহিদা নাই বলে কি দুনিয়ার আর কথাও চাহিদা নাই? গ্যাস কি মাটির নিচে রেখে পচানোর জিনিস নাকি? মরলে কি গ্যাস নিয়ে কবরে যেতে দিবে? পশ্চিমা দেশগুলোর মানুষেরা কত কষ্ট করে জ্বালানি যোগাড় করে তাকি এদের মনে একটুও নাড়া দেয় না?
আমাদের নাকি জ্বালানির নিরাপত্তা দরকার আমাদের ভবিষ্যতের জন্য। তার জন্য কি এখন দুনিয়ার অন্য মানুষদের উন্নতি আমরা বাধাগ্রস্থ করতে পারি? আমেরিকার ফুটফুটে বাচ্চাগুলোর ভবিষ্যৎ নিয়ে কি আমাদের কিছুই ভাবার নেই? খালি স্বার্থপরের মত নিজেদের বাচ্চা নিয়ে ভাবলেই হবে?
এইগুলো তো কিছুই না। ঘটনার আসল ভয়াবহতা প্রকাশ পেল আলোচনা শেষ হবার একটু পরে। টোকাইগুলো সন্ধ্যার সময় মশাল মিছিল বের করে ফেলল! বলি পুলিশগুলকে কি আঙ্গুল চোষার জন্য চাকরি দেওয়া হয়েছে নাকি? আর আমার শিরদাঁড়া বেয়ে ঠাণ্ডা স্রোত নেমে যায় এই দেখে আশেপাশের অনেকগুলো ছাত্র ঐ মিছিলে যোগ দিয়ে দিল! আমাদের দেশের ছাত্রসমাজ এর কি জীবনেও আর আক্কেল হবে না? তারা কি জানে না যে কাদের চাকরি করে তাদের বউ-বাচ্চা পালতে হবে? এ ধরনের অদূরদর্শী যুবসমাজ নিয়ে আমরা কি করবো কে জানে। 
বাসায় ফিরে ঠাণ্ডা মাথায় ভাবতে বসলাম। মনে আশা জাগল। এদের আসলে জেতার কোন জায়গা নেই। এরা আন্দোলন করে বড়োজোর আওয়ামী সরকার সরাতে পারবে। তাতে তো ভালো; প্রকৃত বিশ্ব-দরদি বিএনপি কে আমরা সরকারে পাব। তারা আরও ভালভাবে আমেরিকা কে সহায়তা করতে পারবে। আরও ভালো হবে যদি এই আমেরিকা-বিরোধী মনোভাব কাজে লাগিয়ে আমাদের ইসলামি দলগুলো কোন নতুন আন্দোলনের মাত্রা যোগ করতে পারে। বাংলাদেশ কে চরমপন্থি জঙ্গি ঘাঁটি হিসেবে চালিয়ে ডাণ্ডা মেরে ঠাণ্ডা করাটা আমেরিকার কাছে অনেক সহজ হয়ে যাবে। আজকের টোকাই-আলোচনায় দিগন্ত টিভির অত্যন্ত আগ্রহ দেখে আমার মনে হচ্ছে ব্যাপারটা একেবারে অসম্ভব না। ভাবতেই আমার ভালো লাগতেছে। এই দেশের লোকগুলোর মাইরের আসলে একটু বেশি অভাব হয়ে গেসে। এক পশলা মিসাইল পড়লে মানুষ হয়ে যাবে। স্বার্থপর এর মত আর গ্যাস রক্ষা করতে ইচ্ছা করবেনা তখন।
আর আমার এই বামপন্থি হাবাগুলোর 'পশ্চিম সাম্রাজ্যবাদ' নিয়ে প্যাঁচানো শুনলে গা রিরি করে। এরা করতে চায় কি? পশ্চিমারাই আমাদের পৃথিবীকে আজকে এই উন্নতির শিখরে নিয়ে এসেছে। আমাদের কাপড় পরা শিখাইসে। রাস্তাঘাট বানাইসে। এমনকি যে বিশ্ববিদ্যালয়ে বসে এরা গলাবাজি করতেসে তাও তাদের করা। আমরা তো তাদের পা চেটেও এই ঋণের শোধ দিতে পারব না। কোন মুখে তাদের সামান্য একটু তেল-গ্যাস এর দাবির বিরুদ্ধে কথা বলে এরা? 
আর আমরা এইসব গ্যাস দিয়ে কি করবো? আমরা তো রান্নাঘরে জুতা-কাপড় শুকিয়ে শেষ করবো। পশ্চিমারা এই গ্যাস দিয়ে কলকারখানা করবে জ্ঞান চর্চার জন্য গবেষণাগার খুলবে। সেখানে আমাদের চাকরি হবে। আমাদের ছেলেমেয়েরা ওদের ফুটফুটে ছেলেমেয়েগুলোর সাথে বড় হবে। আমরাও কাজের ফাঁকে একটু পার্টি করতে পারব। বসের সাথে খাতির থাকলে একদিন পদন্নতি হয়ে বড় জায়গায় যাব। ম্যানসন এ থাকব, বেন্টলি চালাব। এগুলোই কি উন্নতি নয়?
কাল হরতাল ডাকা হয়েছে। আসুন আমরা এই হরতাল প্রতিহত করি। আমাদের বাচ্চাদের ভবিষ্যতের কথা চিন্তা করি। যেমন করেছেন আমাদের দেশপ্রেমিকা প্রধানমন্ত্রী। তিনি পশ্চিমের রোষানল থেকে দেশ কে আঁচলে ঢেকে রক্ষা করছেন। তাকে সাহায্য করি।


পশ্চিম আফ্রিকার অবহেলিত নারী ও সয়ে চলা  ঘৃণ্য এক সামাজিক অনাচার 




ফিমেল জেনিটাল মিউটিলেশন( এফ জি এম)  বা নারী যৌনাঙ্গ হানী ঠিক সঠিক প্রতিশব্দ হল কিনা জানিনা তবে কুমারী নারীদের উপর চালানো এই অমানবিক সামাজিক অনাচার পশ্চিম আফ্রিকাতে ব্যাপকভাবে প্রচলিত। পশ্চিম আফ্রিকার মালি, বুরকিনা ফাসো, মৌরি তানিয়া, গিনি, আইভরি কোস্ট প্রমুখ দেশ এই ঘৃণ্য কাজ পরিচালনায় অগ্রগণ্য। এক সমীক্ষায় দেখা গেছে আইভরি কোস্টের ৪০ শতাংশেরও বেশী নারী যৌনাঙ্গ হানীর শিকার। শুধুমাত্র কিছু কুসংস্কারের বশবর্তী হয়ে আফ্রিকার দেশগুলোর মধ্যে একজন নারীকে এই অঙ্গহানির মাধ্যমে মৃত্যুর দিকে ঠেলে দেয়া হয়। এরকম সমাজব্যবস্থার দিক দিয়ে আইভরি কোস্টের অবস্থান পশ্চিম আফ্রিকায় পঞ্চম।আর পঞ্চম হওয়া এই দেশটিতে যদি চল্লিশ শতাংশেরও বেশী নারীকে এই বর্বরোচিত, লোমহর্ষক ধর্মীয় আচারের মধ্য দিয়ে নিজেদের তথাকথিত সতীত্ব ও কুমারিত্বের পরীক্ষায় অবতীর্ণ হতে হয় তবে এই অঞ্চলের অন্যান্য দেশে এই হার যে কতটা ভয়াবহ তা সহজেই অনুমেয়।
ফিমেল জেনিটাল মিউটিলেশন বা নারী যৌনাঙ্গ হানী কি? আমি মেডিকেল সায়েন্সের ছাত্র নই কাজেই বাংলা কোথাও ভুল হলে এই বিজ্ঞানে পারদর্শী কেউ তা ধরিয়ে দিলে বাধিত হব। বিশ্ব স্বাস্থ্য সংস্থার মতে যে কোন নারীর যৌনাঙ্গের বহির্দেশ পূর্ণ অথবা আংশিক কর্তন, অথবা চিকিৎসা শাস্ত্র বহির্ভূত উপায়ে যৌনাঙ্গের উপর যে কোন ক্ষত নারী যৌনাঙ্গ হানীর অন্তর্ভুক্ত হবে। একই কথার পুনরাবৃত্তি এড়ানোর জন্য ফিমেল জেনিটাল মিউটিলেশন শব্দটি এফ জি এম হিসেবে উচ্চারিত হবে।
আর একটু বিশদভাবে ব্যাখ্যা করলে ডব্লিউ এইচ ও এটাকে চার ভাবে করা হয়ে থাকে বলে বুঝিয়েছেন ঃ
প্রথমত সম্পূর্ণ অথবা আংশিক ভগাঙ্কুর ( clitoris )  কর্তন।
দ্বিতীয়ত ভগাঙ্কুরের ( clitoris ) এর সাথে যোনি দারের উভয় পাশের সুউচ্চ মাংসপিণ্ড (inner labia) কর্তন।
তৃতীয়ত যৌনাঙ্গের সম্পূর্ণ অংশ কর্তন। এক্ষেত্রে প্রসাব নিঃসরণের জন্যে একটি সরু পথ শুধু খোলা রাখা হয়। এটাকে বলা হয় ইনফিবুলেশন ( infibulations) । 
চতুর্থত ক্ষরজাতিয় পদার্থ বা গরম লোহা দিয়ে ভগাঙ্কুরকে পুড়িয়ে দেয়া। এটাকে (cauterization) বলে।
তবে এক্ষেত্রে প্রথম ও দ্বিতীয় পদ্ধতি খুব বেশী প্রচলিত। বিশ্ব স্বাস্থ্য সংস্থার মতে পশ্চিম, উত্তর ও উত্তর পূর্ব আফ্রিকার ২৮ টি দেশসহ মধ্যপ্রাচ্য , ইউরোপ ও দক্ষিণ আমেরিকার কিছু অংশে এফ জি এম প্রচলিত। তাদের মতে, বিশ্বের ১০০-১২০ মিলিয়ন নারী এই জঘন্য নৃশংসতার শিকার তার মধ্যে প্রায় ৯০ মিলিয়ন হচ্ছে আফ্রিকান। 
এফ জি এম এর পেছনে ভ্রান্ত ধারণা 
 আফ্রিকার বিভিন্ন দেশে বিভিন্ন গোত্রের মানুষের বসবাস। অশিক্ষা, কুসংস্কার,ধর্মীয় গোঁড়ামির যাঁতাকলে এদেশের মানুষেরা সর্বদায় পিষ্ট। এইসব দেশে এমন অনেক জায়গা আছে যেখানে এখনও অনেক আদিম অনাচার প্রচলিত। আর এইসব অনাচারের প্রধান বলি হয় মূলত নারীরা। পুরুষপ্রধান এইসব জায়গায় নারীরা সর্বদায় বিভিন্ন স্তরে বিভিন্ন অবয়বে নিগৃহীত। এফ জি এম এই অঞ্চলের নারীদের উপর নিগৃহীত অনাচারের মধ্যে অন্যতম বলে আমার ধারণা। প্রথমেই বলে নেয়া দরকার একেবারে জন্মের কয়েকদিন পর থেকে ১৫ বছর বয়স পর্যন্ত নারীরা বিভিন্নভাবে এই যৌনাঙ্গ হানীর শিকার হয়ে থাকে। এছাড়াও বয়সের আরও কয়েকটি পর্যায় আছে যেখানে নারীরা এই বেদনাদায়ক পদ্ধতির মধ্য দিয়ে যায়। যে সব কুসংস্কার, অজ্ঞতা ধর্মীয় গোঁড়ামির কারণে এটা করা হয় তা হল
	আইভরি কোস্টের উত্তরের বিভিন্ন গোত্রের মানুষেরা মনে করে যে কোন নারী বিবাহের পূর্বে তাদের ভগাঙ্কুর কর্তন করলে তাদের সতীত্ব রক্ষা পায়। তাদের বিশ্বাস এটা কেটে ফেললে মেয়েদের মধ্যে যৌন চাহিদা হ্রাস পাবে এবং এর ফলে তারা একাধিক পুরুষের সাথে মেলামেশার সুযোগ কম পাবে। এতে করে নাকি স্ত্রীর প্রতি তাদের স্বামীর আস্থা ও বিশ্বাস আরও বাড়ে।
	এফ জি এম কে ভূমিষ্ঠ শিশুর সুস্বাস্থ্য ও মায়ের পরিচ্ছন্নতার পূর্ব শর্ত হিসেবে ধরা হয় যদিও তা সম্পূর্ণ বিপরীত।
	 মালির বোম্বারা ও টোগণ গোত্র, বুরকিনা ফাসোর মোসি গোত্রের মানুষেরা মনে করে ভগাঙ্কুর শিশু ভূমিষ্ঠ হবার জন্য ঝুঁকিপূর্ণ। তাদের বিশ্বাস জন্মের সময় শিশুর মাথার সাথে ভগাঙ্কুরের সংঘর্ষে শিশুর মৃত্যু হতে পারে। 
	আইভরি কোস্টে অনেকে মনে করে ভগাঙ্কুর কর্তন না করলে মেয়েরা সন্তান ধারণ ক্ষমতা হারায়। 
	অনেকে বিশ্বাস করে এফ জি এম করা নারী মানেই সে পবিত্র ও দাম্পত্য জীবনে সে তার স্বামীর প্রতি বেশী অনুগত হবে।
সামাজিক বিভিন্ন চাপ
অন্ধকারাচ্ছন্ন আফ্রিকার এ সমস্ত দেশে এফ জি এম কে সেই সমাজের নারীর উন্নত সামাজিক অবস্থান ও পূর্ণ যৌবনা প্রাপ্তির প্রতীক হিসেবে মনে করা হয়। দক্ষিণ সুদান, কেনিয়া, মালি , আইভরি কোস্টে এটাকে একটি সামাজিক অনুষ্ঠানের মাধ্যমে ধর্মীয় আচার হিসেবে পালন করা হয়। বছরের একটি নির্দিষ্ট সময়ে নাচ গান ও আমোদ প্রমোদের মাধ্যমে প্রাপ্ত বয়স্ক কুমারী মেয়েদেরকে তাদের পরিবারের সম্মতিতেই এই অনাচার সম্পন্ন করা হয়। যে সমস্ত মেয়েরা এটা করতে চাই না তাদেরকে পরিবার সহ সেই সমাজে হেয় প্রতিপন্ন হতে হয়। সমাজে তার পরিবারকে একঘরে করে রাখা হয় এবং তাকে অপবিত্র বা অসতী হিসেবে নিগৃহীত হয়। আর  এই অবস্থার মধ্য দিয়ে যখন কোন মেয়েকে নেয়া হয় তখন রক্ত ক্ষরণে অনেকের মৃত্যুও হয়। কিন্তু তাতে সেই পরিবার বা সমাজের খুব একটা যায় আসেনা বরং নারীদেরকে এটা করতে বাধ্য করানো হয়। এটা তাদের পালনকৃত ধর্মের একটি অংশ হিসেবে ধরে নিতে বলা হয়। 
অশিক্ষার অন্ধকারে নিমজ্জিত পিতৃতান্ত্রিক এসব সমাজে যেসব নারীদেরকে তাদের পরিবার এই অঙ্গ হানীতে বাধ্য করতে ব্যর্থ হয় তাদেরকে সম্পত্তির অধিকার থেকে বঞ্চিত করা হয়। একেবারে ছোটবেলা থেকেই এসব অঞ্চলের মেয়েদের মধ্যে এফ জি এম সম্বন্ধে একটা ভ্রান্ত ধারণা দেয়া হয় এবং এটা করতে অস্বীকৃতির শাস্তি সম্বন্ধে সকলকে সচেতন করে তোলা হয়। 
হিন্দু, মুসলিম, খ্রিষ্টান, ইহুদী সহ অন্যান্য অনেক গোত্রীয় সম্প্রদায়ের মধ্যে এটা প্রচলিত আছে। বিভিন্ন ধর্মে এটাকে ধর্মীয় একটি বাধ্যবাধকতা হিসেবে চাপিয়ে দেয়ার চেষ্টা করা হয় আর অজ্ঞ এইসব মানুষেরা ধর্মের দোহাই দিয়ে চালিয়ে যাই এই অমানবিক নির্যাতন। এখন পর্যন্ত যদিও কোন ধর্মীয় ভিত্তি এই জঘন্য অমানবিকতার পেছনে খুঁজে পাওয়া যায়নি।
[b]এফ জি এম ও আইভরি কোস্ট [/b
আইভরি কোস্টে থাকার বেশ কিছু দিন থাকার অভিজ্ঞতায় বলা যায় যে এই দেশের উত্তরাঞ্চলের মানুষেরা দক্ষিণের চেয়ে শিক্ষা, সামাজিক অবস্থানের দিক দিয়ে পশ্চাৎপদ। কাজেই কুসংস্কার, ধর্মীয় গোঁড়ামি, নারীর অবমূল্যায়ন, সামাজিক অবক্ষয় এই অঞ্চলে একটু বেশী। মূলত বাগবো সরকারের সময় এই অঞ্চল বিদ্রোহীদের দখলে থাকায় এখানকার মানুষেরা সব দিক দিয়ে পিছিয়ে। আর মালি বর্ডারের একেবারে পাশাপাশি হওয়ায় ধর্মীয় গোঁড়ামি এবং বিভিন্ন অনুশাসন এখানে ব্যাপক প্রভাব বিস্তার করে।মূলত উত্তরাঞ্চল মুসলিম অধ্যুষিত আর মুসলিম পরিবারগুলোতে এই এফ জি এম এর প্রবণতা একটু বেশী। 
আমি আগেই বলেছি আইভরি কোস্ট এফ জি এম এর দিক দিয়ে পশ্চিম আফ্রিকাতে পঞ্চম। ২০০৬ সালের একটি পরিসংখ্যান অনুযায়ী এদেশের ৪৫ শতাংশেরও বেশী নারী এই তিক্ত অভিজ্ঞতার মধ্য দিয়ে দিনাতিপাত করছে। আর উত্তরে এর হার ৮৭.৮, উত্তর পশ্চিমে ৮৭.৯, পশ্চিমে ৭৩ শতাংশ। 

(আফ্রিকার বিভিন্ন দেশে এই এফ জি এম এর আনুপাতিক হার ) 
যে কয়েকটি বিষয়কে এদেশে এফ জি এম এর স্বপক্ষের কারণ হিসেবে দেখান হয়েছে এবং যা বলে অনেকটা সামাজিক জনমত গড়ে তোলা হয় তা হল
	এটা নারীদের সাহস ও সহিষ্ণুতার পরীক্ষা
	এটা একজন নারীর বিশ্বস্ততার প্রতীক
	এটা সামাজিক বন্ধন ও শুদ্ধিকরণের একটি ধর্মীয় আঁচার।
	এটা ধর্মের প্রয়োজনেই অবশ্য পালনীয়
আইভরি কোস্টে এই অনাচার উত্তরাঞ্চলের বিভিন্ন ধর্ম ও গোত্রীয় সম্প্রদায়ে বেশী প্রচলিত। গোত্রের মধ্যে মান্দি, ভলতাকি এবং গ্রাম্য অধিকাংশ মুসলিম ধর্মাবলম্বীদের মধ্যে যেখানে শিক্ষার আলো এখনও প্রবেশ করেনি সেইসব জায়গায় বিভিন্ন নারী ও শিশুদের  উপর এই অত্যাচারের মাত্রা অনেক বেশী। উত্তরের ওদিয়ানে, করোগো, মাদিনানি, বন্দিয়ালি প্রমুখ জায়গায় এর প্রচলন অনেক বেশী। এইসব জায়গাগুলো আসলে এতটাই প্রত্যন্ত যে খবর পেলেও সেখানে পৌঁছানো সম্ভব হয়ে ওঠেনা। 
১৯৯৮ সালে এদেশের সরকার এফ জি এম বন্ধে আইন চালু করে। জাতিসংঘের ইউনিসেফ,ইউ এন এইচ সি আর  সহ বিভিন্ন সহযোগী সংগঠন এফ জি এম রোধে বিভিন্নভাবে কাজ করে যাচ্ছে। আন্তর্জাতিক এসব সংগঠনের হস্তক্ষেপের ফলে এফ জি এম অনেকটা নিয়ন্ত্রণে এসেছে। ক্রমেই এর প্রতি নারীদের একটা বিদ্বেষ ও বিরূপ মনোভাব সরকারী পর্যায়ে ব্যাপকভাবে নাড়া দিয়েছে। বিভিন্ন জায়গায় এই কাজে সংশ্লিষ্ট নারীদের ধরে আইনের আওতায় আনা শুরু হয়েছে।
আজকের এই বিষয়টি নিয়ে লেখার আগ্রহ অনেক আগে থেকেই কারণ এই বিষয়টি সম্বন্ধে আমি প্রথমে জানি আইভরি কোস্টের উত্তরের শহর ওদিয়ানের এক স্থানীয় ছেলের কাছ থেকে।এর বিরুদ্ধে সরকারী দুই একটি পত্রালাপ প্রথমে নজর কাড়ে। বিশেষ করে উত্তরাঞ্চলের বেশ কয়েকটি জায়গায় এই প্র্যাকটিস এখনও চালু আছে বলে খবরও আসে। ঘটনা শুনে আমি প্রথমে বিশ্বাস করতে পারিনি যে মানুষ এখনও এত আদিম আর নৃশংসতার অন্ধ গোঁড়ামিতে কিভাবে আচ্ছন্ন আছে। সারা বিশ্বের নারীরা যেখানে ক্রমেই সামনের দিকে এগিয়ে যাচ্ছে সেখানে ধর্মের দোহায় দিয়ে কতগুলো কুসংস্কার এই অঞ্চলের নারীদেরকে পাশবিকতার দহনে তিল তিল করে পুড়িয়ে মারছে। আফ্রিকার এই অঞ্চলের অনেক পরিবার তাদের কন্যা সন্তানকে রক্ষার জন্যে বিভিন্ন পার্শ্ববর্তী দেশে পালিয়ে যাবার নজীরও রয়েছে।
নারীদের প্রতি এই অসন্মান, তাদের জীবন নিয়ে এত নিষ্ঠুর খেলা সত্যি মনকে ভারাক্রান্ত করে তোলে। এই আধুনিক যুগে সভ্যতার ক্রম বিকাশে আফ্রিকার নারীরা যে এভাবে পুরুষতান্ত্রিক সমাজে হেয় প্রতিপন্ন তা আজ অনেকেরই কল্পনার বাইরে। নারীদের জীবন নিয়ে, তাদের সম্ভ্রম নিয়ে, তাদের শরীর নিয়ে , সবুজ স্বপ্ন নিয়ে, আফ্রিকার বর্বর মানুষদের এই খেলার সমাপ্তি একদিন হবে সেই কামনায় করি। নানা সমস্যায় জর্জরিত এসব দেশের মানুষেরা মুক্ত হোক সকল প্রকার ধর্মীয় গোঁড়ামি, কুসংস্কার থেকে । খোলা চোখে একজন পুরুষ দেখতে শিখুক তার পাশে একজন নারীও তারই মত সমান অধিকারের অধিকারী । বন্ধ হোক এইসব নিষ্ঠুর অনাচার। ভালো থাকুক এদেশের নারীরা। জয় হোক মানবতার।

তথ্যসুত্র
উইকিপিডিয়া
ইউনিসেফের  রিপোর্ট
দা নিউইয়র্ক টাইমস 
ছবিসূত্র 
ইন্টারনেট
অমি_বন্যা


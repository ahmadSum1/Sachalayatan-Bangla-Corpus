কুসুমকলি 



স্থির জলেতে ঢিল ছুঁড়ে সে
হারিয়ে গেল ওই
কুসুমকলি খুঁজছে তারে
পালিয়ে যাবে কই!
প্রতীক্ষাতে প্রহর গণে
দিনে রাতে সংগোপণে
কথঞ্চিতে চমকে ওঠে
বুকের ভেতর বল্গা ছোটে,
হৃদহরা তুই পালিয়ে গেলি কই?
কুসুমকলি মুখপুড়ি তুই
ভাবিস কি রে এত?
দেয়না জবাব কুসুমকলি
মুখটি করে নত।
চোখ দুটি তার ছলছল,
চোখের তলে কালি
ঘুম আসে না দিনে রাতে
কুসুম রে কই হারালি!
কুসুমের মা বুঝতে পেরে
কয় বাপেরে তাড়াতাড়ি
"সোমত্ত মেয়ে ঘরে রাখা
বিপদ যে গো ভারি ।।"
"ভাবতিছি গো কুসুমের মা
ভাবতিছি গো তাই
সোম্বন্দটা আইসলো আজি
শুন বিস্তারে জানাই।
বিপিনিরে মনে আছে?
সেই বিপিনের বড় ব্যাটা
ছাওয়াল বটে দশের মাঝে
থাকবে সুখে আমাদেরি ম্যা'টা।
বোশেক মাস আসতি তো
আর দেরী বিশেষ নাই-
বিপিনিরা চাচ্ছে নিতে
বোশেক মাসেই তাই।"
কুসুমের মা কুসুমের বাপ
পাকা কথা দিলেন
বোশেখ মাসের দশ তারিখে
কন্যা তুলে দেবেন-
মন তোরঙ্গে তালা মেরে
কুসুম তখন ছাদনাতলা বসে
মন যে পোড়ে তবু
কুসুম স্মিতমুখে হাসে।।
শুভদৃষ্টির সময় হলে
কুসুম তখন চোখের জলে ভাসে-
হাসতে হাসতে
চোখের জলে ভাসতে ভাসতে
বাসর জাগে,
বাসী বিয়ে তাতেও বসে,
শুধু দেখলো না সে দৃষ্টি মেলে
হৃদয়পুরে তালা মেরে
স্বামীটি তার কেমন পাশে হাসে।
শ্বশুরবাড়ি চললো কুসুম
বিদায় দিলো সবে
বউ এয়েছে শ্বশুরবাড়ি
বউ যে বরণ হবে।।
একে একে চুকে গেল
পরব ছিলো যত
ফুলসজ্জায় এবার কুসুম
চোখ যে আজও নত-
অবশেষে কুসুমকলি
ধীরে ধীরে চায়
চোখের সাথে চোখ মেলাতেই
বিজলী খেলে যায়-
হৃদহরা যে দাঁড়িয়ে আছে
সামনে তারি
কেমন মজা কুসুমকলি
হারিয়ে গেলেম ভেবেছিলি?


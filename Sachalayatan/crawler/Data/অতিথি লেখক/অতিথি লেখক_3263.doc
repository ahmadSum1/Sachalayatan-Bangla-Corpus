অণুগল্প: সিঁড়ি



১.
-এইটা কোন কথা হইলো। পজিশনটাতো আপনি ডিজার্ভ করেন। এমন তো না যে আপনি এই পদের জন্য অযোগ্য।
লতিফ সাহেবের আন্তরকিতায় মুগ্ধ হন প্রজেক্ট ম্যানেজার নজরুল। টিম লিডার পদটা খালি গত একমাস ধরে। ম্যানেজমেন্ট নতুন কাউকে নিয়োগ দেবে নাকি নজরুল সাহেবকেই প্রমোশন দিয়ে অই শূন্য পদটা পূরণ করবে তা এখনো ঠিক হয়নি। অবশ্য নজরুল সাহেব নিজেই বেশ আশাবাদী । তারপরও নির্লিপ্ত কন্ঠে বললেন -
দেখা যাক। ম্যানজেমেন্ট যেটা ভাল মনে করে। সত্যি বলতে কী, আমার আসলে আলাদা করে কোন চিন্তা নেই এই বিষয়ে। 
এবার আগের চেয়েও উত্তেজিত লতিফ সাহেব - আপনি কইলেই হইলো। গুণীর কদর করতে জানেনা বইলাই আইজকা জাতির এই অবস্থা। দরকার হইলে আমি একাই ফাইট দিবো।
নজরুল সাহেব আবারো আপ্লুত হন। হঠাত্ করে মনটা ভীষণ ভালো হয়ে যায় তার। ফাইন্যান্স হেড একদিন কথা প্রসঙ্গে বলেছিলেন- শোনেন নজরুল ভাই, আমার এই দীর্ঘ কর্মজীবনের অভিজ্ঞতায় একটা জিনিস আমি বুঝছি, আর যা-ই হোক, কলিগ কখনো বন্ধু হয় না।
কথাটা তিনি ঠিক বলেননি! 
২.
প্রজেক্ট ম্যানেজার হিসাবে লতিফুর রহমানের প্রমোশনের চিঠিতে সই করতে করতে টিম লিডার নজরুল ইসলাম বিড়বিড় করে বললেন-স্বার্থপর এই সময়ে এরকম নির্মোহ মানুষগুলোর খুবই দরকার!
-কাকতাড়ুয়া
kaktarua09@জিমেইল.কম


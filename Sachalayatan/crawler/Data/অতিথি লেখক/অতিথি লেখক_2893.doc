ছুটির সকাল



ছুটির সকাল
মুক্ত বিহঙ্গ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%62%6f%62%79%62%75%65%74%40%79%61%68%6f%6f%2e%63%6f%6d%22%3e%62%6f%62%79%62%75%65%74%40%79%61%68%6f%6f%2e%63%6f%6d%3c%2f%61%3e%27%29%3b'))
[justify]
রবিবার সকাল । ঘুম ভাঙলেও বিছানা ছাড়তে ইচ্ছে করেনা । আলস্যে মাখা শরীরটা অনেক কষ্টে বিছানা থেকে উঠিয়ে চোখদুটো কচলাতে-কচলাতে ওয়াশরুমে ঢুকি ফ্রেশ হবার জন্য । ওয়াশরুম থেকে বেরিয়ে ক্ষুধাটা টের পাই । কিচেনে এসে ভাবতে থাকি, কী দিয়ে আজ ব্রেকফাস্ট করা যায় ! নুডুলস ? নাহ্ ! এখন তৈরি করতে ইচ্ছে করছে না । টরটিলা আর ডিমভাজি ? না; এটা খেতে খেতে টায়ার্ড হয়ে গেছি । ব্রেড আর জেলি ? সেই ভালো; ঝামেলা কম ! ফ্রিজ থেকে ব্রেড বের করে টোস্টারে টোস্ট করতে দেই আর ডাইনিং টেবিলের পাশের জানালা দিয়ে বাইরে তাকাই । হঠাৎ চোখে পড়ে যায় নিচে মাঠের বরফের মধ্যে ছুটতে থাকা সাদা ফকফকে খরগোস । কী সুন্দর দেখতে ! দেখলেই হাতে নিয়ে আদর করতে ইচ্ছে করে ।
আজ সকাল-সকাল বাস ধরবার তাড়া নেই । অর্ধেকটা নাস্তা ডাইনিং টেবিলে ফেলে রেখে আজ ছুটতে হবেনা বাসের জন্য । অথবা তিরিশ সেকেন্ডের জন্য বাস মিস্ করে বিরক্ত মন নিয়ে বাসস্টপে পরের বাসটার জন্য অপেক্ষা করতে হবেনা । আবার বাস থেকে নেমেই দৌড়িয়ে গিয়ে পাতাল রেল ধরবার ঝামেলাও আজ নেই । আজ ছুটির দিন; “আজ কোথাও আমার হারিয়ে যাবার নেই মানা” !
ব্রেকফাস্ট শেষ করে আবার চিন্তা করতে থাকি, এবার চা নাকি কফি ? কফি তো প্রতিদিন-ই খাই; আজকের সকালটায় চা হোক ! দুধে একটুও পানি না মিশিয়ে চা খেতে যে কী মজা ! মাইক্রো-ওয়েভ ওভেনে এই চা বানানো বেশ ধৈর্য্যের ব্যাপার । সামনে দাঁড়িয়ে সবসময় লক্ষ্য রাখতে হয়, গরম হয়ে দুধ কাপ থেকে উথলিয়ে পড়লো কিনা ! ছুটির সকালে এই গরম চায়ের কাপ হাতে আমার রুমের বিশাল জানালাটার সামনে দাঁড়িয়ে মনে হয়, আহ ! জীবনটা কত সুন্দর !
জানালাটা বিশাল হলেও দুঃখের ব্যাপার হল, এই উইন্টারে জানালা খুলবার উপায় নেই; রুমের হিটিং সিস্টেম ঠিক রাখবার জন্য । সারা বছরের মধ্যে শুধু সামারের কিছু সময় জানালাটা খোলা যায় । বছরের বেশিরভাগ সময় বন্ধ কাঁচের জানালার ভিতর দিয়েই বাইরে তাকিয়ে থাকতে হয় ।
চায়ের কাপে ছোট-ছোট চুমুক দিই আর ভাবি, কী আনন্দ ! প্রতিদিনের মত আজ ইউনিভার্সিটি যেতে হবেনা ! খিট-মিটে ভাষার ইঞ্জিনিয়ারিং জার্নাল পেপারের আর্টিকেল গুলো পড়তে হবেনা । আজ রিসার্চ ল্যাব-এ কাজ করতে হবেনা । টেস্ট-টিউবে ২.৫ মিলিলিটার ওয়েস্ট-ওয়াটার এর সাথে কত মিলিলিটার সালফিউরিক এসিড আর অন্যান্য রিএজেন্ট মিশাতে হবে, সেটা নিয়েও আজ আর ভাবতে হবেনা ।
চা হাতেই আমার সবসময়ের সঙ্গী প্রিয় ল্যাপটপ টা অন করি । আজ ইউনিভার্সিটির ইন্টারনেট একাউন্টে সুপারভাইজারের ইমেইল থাকবে না । আজ শুধু ‘ইয়াহু মেসেঞ্জার’ আর ‘ফেসবুক’ এর দিন । আজ ফেসবুকে সকল বন্ধুদের খোঁজ-খবর নিতে হবে । কে কী স্ট্যাটাস দিলো, কেন দিলো- সেসব নিয়ে একটার পর একটা কমেন্ট চলবে । সকল বন্ধুদের মেইল-এর রিপ্লাই দিতে হবে । কে নতুন ছবি আপলোড করলো সেটা দেখতে হবে, ছবিতে কমেন্ট করতে হবে । আর সাথে সাথে নিজের একটা নতুন স্ট্যাটাস-ও শেয়ার করতে হবে ফেসবুকে ।
ছয়দিন পর আজ দুপুরে হাত দিয়ে মাখিয়ে ভাত খাবো; ভাবতেই ভালো লাগছে । সপ্তাহের বাকি দিনগুলোতে লাঞ্চে ভাত খাওয়াই হয় না; খেলেও ডিপার্টমেন্টের গ্রাজুয়েট লাউঞ্চে চামচ দিয়ে খেতে হয় । হাত দিয়ে না খেলে ভাত খাওয়াটা কেমন জানি অপূর্ণ রয়ে যায় । আজ দুপুরে আলু ভর্তা করতে হবে । সাথে থাকবে ঘন ডাল । গরম ভাতের উপর একটু ঘি ঢেলে লবন দিয়ে মাখিয়ে; সাথে একটা কাঁচা মরিচ থাকলে তো আর কথাই নেই । একদম খাঁটি বাংলাদেশী খাবার ।
কয়েকমাস পর আমার প্রিয় বাইসাইকেল নিয়ে আজ বিকেলে বাইরে বের হবো । খুব আরামদায়ক এবং সুন্দর রোদেলা আবহাওয়া আজ । এইবছর শীত খুব তাড়াতাড়ি বিদায় নিচ্ছে । 
আজ ছয়দিন পর আবার সূর্যাস্ত দেখবো । গত ছয়টা দিন কখন দুপুর হয়েছে, অথবা কখন বিকেল- কিছুই লক্ষ্য করা হয়নি । পশ্চিমে অস্তমিত সূর্যের লাল আভাটুকু আজ সন্ধ্যায় আবারো আমার ছোট ঘরটা ভরিয়ে দেবে ।
ছুটির দিনের বিভিন্ন পরিকল্পনা করতে করতেই সকালটা কেটে যায় । দেখতে দেখতে দিনটাও চলে যায় খুব দ্রুত । ছুটির দিনের এই মধুর সময়গুলো এত তাড়াতাড়ি কেন চলে যায় ! পরদিন সোমবার সকালে ঘুম ভাঙলে মনে হয়, ওহ ! সপ্তাহে পাঁচ দিন কেন ছুটির দিন হয় না !!


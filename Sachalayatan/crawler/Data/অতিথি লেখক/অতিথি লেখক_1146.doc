খানাপিনা – পর্ব ২ (আইভরি কোস্ট টুকিটাকি-৯)




আইভরি কোস্টের মানুষের আজকের যে খাদ্যাভ্যাস তা একদিনে তৈরি হয়নি। ১৪৬০ সালের পূর্বে ইউরোপিয়ানরা এদেশে আসার আগে এখানে ছিল বিভিন্ন গোত্রের মানুষের বসবাস। তারা মূলত ফলমূল আর প্রাণী শিকার করেই জীবিকা নির্বাহ করত। ১৪০০ সালের গোঁড়ার দিকে পর্তুগীজরা আইভরি কোস্টের ব্যপারে ব্যাপক উৎসাহ দেখাতে থাকে। তারা মূলত খ্রিষ্টান ধর্ম প্রচার, ক্রীতদাস ক্রয় এবং নতুন বাণিজ্যিক পথ খুঁজতেই এদেশে আসার পরিকল্পনা করে। দেশটির হাতির দাঁত আর স্বর্ণের ভালো যোগান থাকায় ইউরোপিয়ানদের কাছে 
সর্বদায় এই জায়গার একটা বিশেষ গুরুত্ব ছিল। হাতির দাঁত আর স্বর্ণের বিনিময়ে তখন পর্তুগীজরা এদেশে অস্ত্রের যোগান দিত আর খাবার হিসেবে তারাই আনে ইউরোপিয়ান কাসাবা যা এখনও এদেশের প্রধান খাদ্য হিসেবে বিবেচিত।  এছাড়া পরবর্তীতে অর্থাৎ ১৮০০ সালের মাঝামাঝিতে ফ্রান্স এদেশের আইভরি আর স্বর্ণের সন্ধান লাভ করে। এরপর ধীরে ধীরে তারা সমুদ্র উপকূলীয় পথে বাণিজ্যের জন্য বিপুল 
অংকের অর্থও ব্যয় করে। লাভজনক বিভিন্ন ফসল উৎপাদনের আশায় তারা কফি, কোকো, পাম অয়েল, কলার চাষ শুরু করে যা এখনও এদেশের প্রধান ফসল হিসেবে বিবেচিত। 
বিশেষ করে কলা এখনও এদেশের প্রধান খাবার হিসেবে অন্যতম। এরপর ১৯৬০ সালে স্বাধীনতা লাভের পর থেকে এদেশে ব্যাপকভাবে উৎপাদিত হতে থাকে ধান, ভুট্টা, ইয়াম যা এদেশের খাদ্য অভাব পূরণে অপূরণীয় ভূমিকা পালন করে আসছে।   
আইভরি কোস্টে প্রায় ৬০ টিরও বেশী ট্রাইব রয়েছে। বিভিন্ন ট্রাইবের মানুষদের খাদ্যাভ্যাস আবার ভিন্ন রকমের। খাদ্যাভ্যাসে পরিবর্তন থাকলেও জীবনধারণের জন্য তারা মূলত বিভিন্ন শস্য ও নানারকম সবজীর উপর বেশী নির্ভরশীল। আর তাই ইয়াম, কাসাবা, কলা, কর্ণ, গ্র্যান্ড নাট, ভাত এদেশের প্রধান খাদ্য।আইভরি কোস্টের প্রধান খাদ্য যোগান হিসেবে কাসাবা বহুল প্রচলিত। কাসাবা এবং কলা দিয়ে তৈরি হয় নানাবিধ খাবার। সেই সাথে বাড়তি আয়োজন হিসেবে থাকে বিভিন্ন সুপ। এছাড়া মুরগীর মাংস, বিফ, আগুতির  মাংস খাদ্যাভাব পূরণে সহায়ক ভূমিকা পালন করে। 
খানাপিনা পর্ব-১ এ  আমরা জেনেছি যে কাসাবা দিয়ে অনেক খাবার তৈরি হয় । সোজা কথায় আমাদের দেশের ভাতের মত কাসাবা এদের প্রধান খাদ্য। আগের পর্বে কাসাবা কিভাবে চাষ হয়, কিভাবে তা শুকিয়ে প্রসেস করে বিভিন্ন খাবার তৈরিতে ব্যবহৃত হয় তা নিয়ে আলোচনা হয়েছে তাই এখন সোজা চলে যাবো রেসিপিতে।
আটিকে

(ভ্রাম্যমাণ দোকানে বিক্রি হচ্ছে আটিকে)
কাসাবা দিয়ে তৈরি খাবারের মধ্যে অন্যতম একটি প্রধান খাবার এই আটিকে। শুকনো কাসাবা গরম পানিতে  সিদ্ধ করে তা গ্রাইনড করা হয়। এরপর হালকা গরম পানির ভাবে ফুটিয়ে নরম করে তৈরি হয় আটিকে। এটা দেখতে এরকম।

(আটিকে )
 সাধারণত মাছ অথবা মাংসের সাথে হালকা পেয়াজ ও কাঁচা সবজি মিশিয়ে পরিবেশন করা হয় আটিকে। আইভরি কোস্টের অধিকাংশ জায়গায় রাস্তার ধাঁরে সারি সারি টং ঘরে বিক্রি হয় এই খাবার। তাছাড়া দৈনন্দিন বাসাবাড়িতেও বেশ কমন একটি খাবার হল আটিকে। 
ফুতু


এটা বেশ জনপ্রিয় আর একটি খাবার যা কাসাবা দিয়ে তৈরি হয়। অনেকটা আলু ভর্তার মত সিদ্ধ করে চটকিয়ে একেবারে পিষে ফেলা হয় কাসাবা। তারপর বেশ একটা স্তূপাকার ধারণ করলে সামান্য পাম অয়েল মিশিয়ে একটা সেপে আনা হয় এই ফুতু। হোটেল রেস্তোরায় বেশ সৌখিন খাবার হিসেবেই এটা পরিচিত।উপরের এই দুটি খাবারই খুব বেশী চোখে পড়ার মত যা কাসাবা দিয়ে তৈরি হয়। এছাড়া কাসাবা শুকিয়ে তা দিয়ে সুপও তৈরি করা হয়। এসময় সুপের সাথে মিশিয়ে দেয়া হয় সামান্য মাছ অথবা চিকেন।
এদেশের মানুষের খাদ্যাভ্যাসে কলা ও কাসাবার গুরুত্ব অপরিসীম। এখন কলা দিয়ে তৈরি কিছু খাবারের বর্ণনা দেয়া যাক।

এলোকো 


(এভাবেই কলা দিয়ে তৈরি করে এলোক)
 মূলত কলা দিয়ে তৈরি হয় এই খাবার। সোজা কথায় এটাকে কলা ভাজি বললে ভুল হবে না। কখনো আস্ত পাকা কলা ভেজে আবার কখনো তা ছোট ছোট করে কেটে পাম অয়েল দিয়ে  ভেজে তৈরি করা হয় এলোকো। এদেশের বিভিন্ন পার্টিতে আর কিছু না থাক অন্তত এই এলোকোর দেখা পাবেন গ্যারান্টেড। 
ফুফু  

এটা অনেকটা ফুতুর মতই। আসলে এই ফুফু আর ফুতু মূলত একই রকম। একটা তৈরি হয় কাসাবা দিয়ে আর একটা তৈরি হয় কলা ভর্তা দিয়ে। এই দুই ধরণের খাবারেরই আকৃতি গত কোন পার্থক্য নেই তবে ফুফু স্বাদে একটু মিষ্টিই বলতে হয়। 
ফ্রেঞ্চ ফ্রাই

 আলু বেশ লম্বা করে কেটে তারপর ভাঁজা হয়। তারপর একটু মচমচে করে পরিবেশন করা হয় এই ফ্রেঞ্চ ফ্রাই। এটা সাধারণত রেস্টুরেন্ট এ পাওয়া যায় । বিশেষ কোন আয়োজনে হালকা চিকেন ফ্রাইয়ের সাথে খাওয়া হয় । এটা আমাদেরও এখন বেশ জনপ্রিয় খাবার। আসলে আমাদের সাথে কিছু কিছু খাবারের সাথেও এদের মিল খুঁজে পাওয়া যাবে। 
কলা ও কাসাবার পাশাপাশি মাছও বেশ জনপ্রিয় একটা খাবার। বাসায় অথবা হোটেলে নিয়মিতভাবেই নানা আয়োজনে মাছ একটি অন্যতম আইটেম হিসেবে কাজ করে। সাসান্দ্রা রিজিওন মাছের জন্য বেশ বিখ্যাত। এখানকার সাসান্দ্রা লেকে পাওয়া যায় বাহারি রকমের মাছ।

(লেকের মাছ)

(পোড়ানো মাছ) 

(তেলাপিয়া কারি)
 এই জায়গার মাছ বিক্রেতা মূলত নারীরাই।তবে আমাদের পরিচিত মাছের মধ্যে পুঁটি, তেলাপিয়া, পাবদা, আফ্রিকান মাগুর বিশেষভাবে পরিচিত। এছাড়া ক্যাপ্টেন ফিস নামে একটা মাছ আছে যা বেশ সুস্বাদু। তবে বহুল প্রচলিত আর সহজলভ্য হিসেবে তেলাপিয়া মাছ বেশ জনপ্রিয়। এই মাছটির চাহিদাও এখানে অনেক। 

(ক্যাপ্টেন ফিস)
একটু সৌখিন খাবার হিসেবে এখানকার রেস্টুরেন্ট গুলোতে মুরগীর মাংসের ফ্রাই অথবা পোড়ান মুরগী বেশ জনপ্রিয়। হালকা ফ্রেঞ্চ ফ্রাইয়ের সাথে মুরগী বা পুলের  ফ্রাই বেশ সুস্বাদু খাবার।

(মুরগী পুলের মাংস)
 রাস্তার পাশে বিভিন্ন রেস্টুরেন্ট বিশেষ করে মরক্কান রেস্টুরেন্ট গুলোতে এই খাবার গুলোর চাহিদা অনেক বেশী। দেশীয় রেস্টুরেন্ট এর পাশাপাশি একটু রুচিশীল খাবার আর পরিবেশের দিক দিয়ে লেবানিজ আর মরক্কান রেস্টুরেন্ট এর একটা বিশেষ সুনাম রয়েছে এখানে। 
এদেশের রাস্তা দিয়ে গাড়ী চালিয়ে গেলে চোখে পড়ার মত যে ছোট ছোট ফুটপাতের স্টল গুলো দেখা যায় তা হল মালটার।

(মালটা বিক্রি করছে একজন)

(দূর থকেই দেখা যায় মালটার দোকান)
 এই ফল বেশ রুচিশীল একটা খাবার। শহর অথবা গ্রামে গেলেই দেখা মেলে মালটা গাছের। গাছ থেকে পেড়ে আনা সতেজ এই মালটা সাধারণত হালকা এপিটাইজার  হিসেবে কাজ করে। সাধারণ অথবা একটু অভিজাত মানুষের একটা বিশেষ খাবার হল ক্রিকেট ব্যাটের মত বড় বড় পাউরুটি। 

বাস স্ট্যান্ড অথবা ফুটপাতে মাথায় বড় ঝাঁকা নিয়ে বেশ সাজিয়ে ফেরি করা হয় এই রুটি। 
আগুতির ছবি এর আগের পর্বে দিয়েছিলাম যা বেশ সুস্বাদু একটা খাবার। আগুতির তৈরি প্লা দাগুতি বেশ মজার একটা আইটেম এখানে। 

(শিকারের পর আগুতি)
আগুতির রান কেটে তৈরি হয় এই প্লা দাগুতি। বেশ দামী একটা খাবার। আমাদের দেশের চিকেন অথবা বিফ ভুনার মতই এই দাগুতি একটা বিশেষ খাবার ।

(দাগুতি)
এদেশের খাবার সাথে সূপ খাওয়া বেশ সাধারণ একটা রীতি।

(পাম নাট সূপ)

(গ্র্যান্ড নাট সূপ)

(এগ প্ল্যান্ট সূপ)

(এগ প্ল্যান্ট)
 পাম নাট সূপ, গ্র্যান্ড নাট সূপ, এগ প্ল্যান্ট সূপ খাবারে যে কোন একটি সময় পরিবেশন হওয়াটা বেশ সাধারণ একটা বিষয়। এই সব সুপের সাথে বিভিন্ন সময় মাছ অথবা মাংসের সংমিশ্রণ দেয়া হয়। ধনী দরিদ্র যে কোন মানুষের কাছে সূপ খুব সাধারণ একটি বহুল প্রচলিত খাবার। 

(মাংস রান্না )

(রান্নার কাজে ব্যাস্ত)

(ঘরোয়া পার্টিতে পরিবেশন কৃত খাবার)
খাবার অভাব এদেশে এখনও তৈরি হয়নি। বিস্তীর্ণ ফাঁকা জমির কারণে চাষাবাদের সুযোগ এখানে অনেক। সম্প্রতি চীন বেশ কিছু জায়গা ইজারা নিয়েছে। আশা করা যায় আধুনিক পদ্ধতিতে চাষাবাদের সুযোগ সামনেই এদেশে তৈরি হবে।
অমি_বন্যা 
আগের পর্ব
http://www.sachalayatan.com/guest_writer/47017#comments


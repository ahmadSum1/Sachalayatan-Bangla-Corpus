ঈশপের গল্প – বাংলা সংস্করণ





ঈশপের গল্প – বাংলা সংস্করণ
বিদিত  লাল দে

এক দেশে একটি গ্রাম ছিল। সেই গ্রামে তিনটি পরিবার ছিল। যদু, মদু আর সরকার। গ্রামে ছিল একদল বিষধর সাপ। যদু পরিবারের ছিল সাপের সাথে দুর্দান্ত সখ্যতা। যদু পরিবার সাপের বিষ দিয়ে ব্যবসা করে, সাপের বিষের নেশায় মত্ত থাকে। তাদের কেউ প্রকাশ্যে সাপের বিষ সেবন করে। কেউ কেউ আবার সবার সামনে ভদ্র ভাব নিয়ে থাকলেও ভেতরে ভেতরে পুষে রাখে সাপের বিষে আসক্তি – সবাই তাদের সুশীল বলে, কিন্তু সাপ জানে এরা তাদের অকৃত্রিম বন্ধু। সাপ যখন বিপদে পড়ে তখন যদু দলের এই গোষ্ঠী তাদের অনেক মদদ করে। অন্যদিকে মদু পরিবার সাপতোষণের ঘোর বিরোধী, তারা জানত সাপ সময় পেলেই ছোবল দিবে, আর তাই মনুষ্যকূলের সুখ শান্তি আর প্রগতির জন্য সাপের বংশকে বিতাড়ন করাই শ্রেয়। 
সরকার পরিবার গ্রামের মোড়ল। তারা মদু পরিবারের সমর্থনে মোড়ল হলেও তাদের কারো কারো মাঝে সাপপ্রীতি বিদ্যমান। তাদের কেউ কেউ আবার দুধ কলা দিয়ে সাপদের তোষণ করে। কিন্তু সাপ সময় পেলেই খেপে উঠে সরকার পরিবারের উপর। সরকার পরিবার যদু পরিবারের মত করে তাদের খেদমত করে না বলে সরকার পরিবারের উপর সাপেদের অনেক ক্ষোভ। তাই তারা সময় সময় আক্রমন চালায় মদু পরিবার আর সরকার পরিবারের উপর। কোন এক বছর ৫ই মে তে অনেকগুলা সাপের বাচ্চা সরকার পরিবারকে দংশন করতে তেড়ে আসে। সরকার পরিবার তেড়ে মেরে ডান্ডা, সাপের বাচ্চাদের ঠান্ডা করে। কিন্তু এতে করে যদু পরিবার অনেক ক্ষিপ্ত হয় – ওই যে বলেছিলাম আগে – যদু পরিবারের মধ্যে যারা সুশীল তাদের কাজ-ই হল সাপেদের বিপদে এগিয়ে আসা।তারা সাপাধিকার লঙ্ঘনের জন্য সরকার পরিবারের মন্ডুপাত করে। সরকার পরিবার বোঝে যে সাপের লালন করাই তাদের জন্য মংগল। সাপের লালনে, সাপ খুশি, যদু পরিবার খুশি এমনকি সরকার পরিবারেরও কেউ কেউ খুশি – অতএব অল্প কিছু মদু পরিবারের কথায় কর্ণপাত করার দরকার কি? তাই সরকার পরিবার স্বর্পতোষণকেই উত্তম পন্থা হিসেবে বেছে নেয়। 
সাপরা সংখ্যায় বাড়তে থাকে, বেপড়োয়া হয়ে উঠে, তাদের ঔদ্ধত্য সব ছাপিয়ে উঠে। তারা একে একে মদু পরিবারের সদস্যদের উপর আঘাত হানে। অসহায় মদু পরিবার অবলুপ্তির দিন গোনে। সরকার পরিবার নীরবে দেখে – যদু পরিবার সরকার পরিবারকে ভর্তসনা করে – বলে বেটা তোদের আমলে কারো কোন শান্তি নাই, কোন ‘স্পেস’ নাই। কিন্তু মনে মনে তারা আনন্দিত হয়। মদু পরিবার আর সরকার পরিবার দুটোরই নাকাল অবস্থা চমতকৃত করে – কিন্তু তাদের সাপের বিষের আসক্তি আর ব্যাবসা দুটোই চলতে থাকে। তাদের ছত্রছায়াতে বাড়তে থাকা স্বর্পকূল অচিরেই মদু পরিবারকে বিলুপ্ত করে। সরকার পরিবার দুর্বল হয়ে পড়ে – আর পুরো গ্রামে সাপ আর যদু পরিবারের একক আধিপত্য স্থাপিত হয়। 
অনেক বর্ষা আগে কোন এক আগস্ট মাসে এমন করেই সরকার পরিবারের পূর্ব পুরুষরা মদু পরিবারের কথা না শুনে ধ্বংসের দাঁড়প্রান্তে উপনীত হয়েছিল।সরকার পরিবার তা ভুলে যায়, বার বার মদুদের দূরে সরিয়ে দিয়ে সাপদের তোষণ করে, আর যদু পরিবাররা বসে থাকে সুযোগের অপেক্ষায়।


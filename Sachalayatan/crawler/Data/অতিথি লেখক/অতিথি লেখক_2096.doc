নেকাব নারীর অধিকার নয়, নিগ্রহের চিহ্ন



[justify]ফ্রান্সে সম্প্রতি প্রকাশ্যে বোরকা বা মুখ ঢাকা হেজাব পরা নিষিদ্ধ করে তাদের পার্লামেন্টে পাস করা আইনটি কার্যকর হয়েছে। বেলজিয়ামেও একই উদ্যোগ নেয়া হয়েছে। শিগগিরই সেখানে পার্লামেন্টে একটি বিল আনা হবে। শোনা যাচ্ছে, ফ্রান্সে কোনো কোনো মুসলিম নেতা সংগঠিত আইন অমান্য আন্দোলনের কথা চিন্তা করছেন।  রেশিদ নেককাজ নামে এক ব্যবসায়ী পুলিশ আরোপিত সম্ভাব্য জরিমানা পরিশোধের জন্য প্রায় ২০ লাখ ইউরোর তহবিল জোগাড় করছেন। ওই আইনে আছে, যে কোনো নারী এ আইন ভঙ্গ করলে তাকে ১৫০ ইউরো জরিমানা করা হবে। আর যারা নারীদের বোরকা বা নেকাব পরতে বাধ্য করবে, তাদের শাস্তি হবে আরও কঠোর। তাদের অর্থদণ্ডের পরিমাণ হবে আরও বেশি। দুই বছর পর্যন্ত কারাদণ্ডও হতে পারে। ইতিমধ্যে প্যারিসে ১৯ বোরকাধারী নারীসহ ৫৯ বিক্ষোভকারীকে গ্রেফতার করা হয়েছে। কোনো কোনো প্রতিবাদকারী নটর ডেম গির্জার সামনে নীরবে দাঁড়িয়ে প্রতিবাদমূলক মানববন্ধন করার উদ্যোগ নিয়েছেন।১ সব মিলিয়ে নেকাব ইস্যু কিছুটা হলেও ইউরোপীয় সমাজ জীবনে একটি অস্থিতিকর অবস্থার সৃষ্টি করছে বলা যায়। 
স্বাভাবিকভাবেই বাংলাদেশেও এই ঘটনার কিছু ক্রিয়া-প্রতিক্রিয়া লক্ষ করা যাচ্ছে। একটি উদাহরণ দিলেই ব্যাপারটা পরিষ্কার হবে আশা করি। সোনার বাংলাদেশ ব্লগে শাহ আবদুল হান্নান নামে একজন লেখক ফরাসি ও বেলজীয় সরকারকে এ আইন রচনা থেকে বিরত থাকার জন্য আবেদন করেছেন। পাশাপাশি তিনি জাতিসঙ্ঘ এবং ওআইসিকে অনুরোধ জানিয়েছেন এর বিরুদ্ধে প্রতিবাদ করতে।২ পাঠক, আপনিও কি মনে করেন, এই আবেদন বা প্রতিবাদ যুক্তিসঙ্গত হবে? সিদ্ধান্ত নেয়ার আগে আসুন একটু তলিয়ে দেখা যাক পুরো বিষয়টি।
                                                  ******
ফ্রান্সের প্রেসিডেন্ট নিকোলাস সারকোজি বলেছেন যে, নেকাব হলো নারীর অবমূল্যায়ন এবং নিগ্রহের চিহ্ণ, যদিও লন্ডনের দ্য সানডে টেলিগ্রাফের (১৬ এপ্রিল, ২০১১ সংখ্যা) এই প্রতিবেদনটি অনুসারে লন্ডনের প্রধান মুসলিম-অধ্যুষিত অঞ্চল টাওয়ার হ্যামলেটের নারীরা মনে করেন কেউ তাদের বাধ্য করেনি এটি পরতে।
“আমি ক্লাবে যেতাম, ড্রিংক করতাম, স্কিনি জিনস পরতাম,” ২৮ বছর বয়সী তরুণী মিস জ্যামা-র মন্তব্য ছিল এই রকম। “কিন্তু এখন মনে হয় এগুলো সঠিক ছিল না। পুরুষদের তো কম দেখিনি, কিছুই পাইনি তাদের কাছ থেকে। তারা আমাকে ব্যবহার করেছে এবং তারপর চলে গেছে। তারা আমার দিকে এমনভাবে তাকাত যেন আমি এক টুকরো মাংস, এবং এটা (নেকাব) সবকিছু থামিয়ে দিয়েছে।
“অন্যদিকে এটা বেশ কষ্টকরও। আমি এসেক্সে বাস করি, কখনো কখনো জনতা বেশ আগ্রাসী আচরণ করে আমার সাথে। কিন্তু তবুও এইই ভালো। এটা আমাকে আত্মবিশ্বাস দেয়।‍‍”
মিস জ্যামা-র বান্ধবী, যে নিজের নাম প্রকাশ করতে চায়নি, বলে : “আমরা এটা করি কারণ এর পুরষ্কার রয়েছে। ইসলামের অনেক বিধিই আছে যা আমরা পালন করতে পারি না, কিন্তু এটা বেশ সহজ।" 
“আমি এটি করি কারণ এটা আমাকে মুসলিম হিসেবে আইডেন্টিন্টি দেয়,” অন্য একটি তরুণী বলে, “প্রকৃতপক্ষে আমার বাবা-মা এটাকে ঘৃণা করেন। আমার বাবা তো ক্রমাগতভাবে হুমকি দিয়ে যাচ্ছেন বাসা থেকে বের করে দেয়ার।” 
অবাক হবার মতো বিষয় এই যে, এসব নারীর কেউই এমনকি মসজিদে পর্যন্ত যান না। বা তাদের কেউই কোনো সংগঠন বা গ্রুপের সদস্য নয়। সর্বোচ্চ যা মনে হতে পারে, নেকাব একটি লক্ষণ, কোনো অনুঘটক বা কারণ নয়।
এদিকে হোয়াইট চ্যাপেল রোড সংলগ্ন ‘মাদানী গার্লস স্কুলে’ সব শিশুকেই বাধ্য করা হয় নেকাব পরতে। নিঃসন্দেহে তাদের সবাই এটা স্বেচ্ছায় পরেন না। শিক্ষা পরিদর্শকের রিপোর্টেও এই বাধ্যতামূলক নেকাব পরিধানের বিষয়টি আসে না, তার বদলে বহুসংস্কৃতির সমাজ হিসেবে লন্ডনের প্রশংসাই তাতে বেশি করে প্রাধান্য পায়।৩
'নেকাব সংস্কৃতি' আজকের নয় 
প্রথমেই বলে নেয়া দরকার, নেকাব আর হিজাব এক কথা নয়। হিজাব অর্থ হাত আর মুখ ছাড়া বাকি সবকিছু ঢেকে রাখা। নেকাব বলতে একটি কাপড়ের টুকরাকে বোঝানো হয় যা মুখ ঢেকে রাখার কাজে লাগে এবং যেসব নারী এটি ব্যবহার করেন তাঁরা সাধারণত হাতও ঢেকে রাখেন। সউদী আরব থেকে শুরু করে ভারতীয় উপমহাদেশ এমনকি পাশ্চাত্যেও বহু নারী নেকাব পরিধান করে থাকেন।
ঐতিহাসিকভাবে, ইসলাম আবির্ভাবের বহু আগে থেকেই মুখ ঢেকে রাখার সংস্কৃতি চর্চিত হয়ে আসছে এবং গবেষকরা বলেন মুসলিমদের কর্তৃক এই চর্চা অব্যাহত রাখাটা সমাজের প্রতি তাদের দায়বদ্ধতারই অংশ ছিল। 
নারীর পর্দাপ্রথার সর্বপ্রথম উদাহরণ পাওয়া যায় একটি আসিরীয় আইনি দলিলে, খ্রিষ্টজন্মেরও ১৩ শ বছর আগে। ওই দলিলে পর্দাকে শুধুমাত্র অভিজাত নারীদের জন্য সংরক্ষিত ঘোষণা করা হয় এবং পতিতা ও সাধারণ নারীদের এ সুবিধা গ্রহণ করতে নিষেধ করা হয়। প্রাচীন গ্রিক ভাষাতেও পর্দাপ্রথার উল্লেখ পাওয়া যায়। কিছু গ্রিক গবেষক এ বিষয়ে একমত যে, অন্তত উচ্চশ্রেণির নারীদের চুল এবং মুখ ঢেকে জনসম্মুখে আসার রীতিই প্রচলিত ছিল তখন।
শত শত বছর ধরে, ১১৭৫ খ্রিষ্টাব্দের আগ পর্যন্ত, অ্যাংলো-স্যাক্সন এবং তারপর অ্যাংলো-নর্ম্যান নারীরা হিজাব পরিধান করত। শুধুমাত্র অবিবাহিত তরুণীদের ক্ষেত্রেই এর ব্যতিক্রম ঘটত। ক্রিশ্চান নানরা এখনও সেই ঐতিহ্য ধরে রেখেছে। শত বছর ধরে এটি নারীদের শোক প্রকাশেরও পোশাক ছিল। এমনকি সূর্যতাপ এবং বায়ুঘাত থেকে রক্ষা পেতেও (তখনো আন-ট্যানড চামড়াই ফ্যাশনেবল ছিল) যুগে যুগে নারীরা পর্দার আশ্রয় নিয়েছে।৪
ইহুদী, ক্রিশ্চান, ইসলাম ধর্মে মাথা ঢাকার ধারণাটি পবিত্রতার সার্থে সম্পর্কিত। গত শতাব্দীর ষাটের দশক পর্যন্ত গির্জায় নারীদের হিজাব পরে যাওয়াটা একটা সাধারণ ব্যাপার ছিল, এবং কিছু কিছু ঐতিহ্যবাহী গির্জায় এখনও রয়ে গেছে এই রীতি। ভারতে হিন্দু নারীদের মধ্যে মাথা ঢাকার প্রচলন আছে, পল্লি এলাকায় বয়স্ক পুরুষদের সামনে ‘ঘোমটা’ টেনে যাওয়াটাই রীতি। 
যদিও ধর্মকেই সাধারণভাবে পর্দাপ্রথার জন্য দায়ী মনে করা হয়, এটা রাষ্ট্রতন্ত্র ও ব্যক্তিগত অভিরুচিরও প্রকাশ ঘটায়। ফলে পর্দা যতটা না রাষ্ট্র বা ধর্মের অবদান, তার চেয়েও এটা ব্যক্তির নিজস্ব বিষয় বলে বিবেচনা করা হয়।৫
'নেকাব সংস্কৃতি' ইসলামেরও নয় 
যদিও গবেষকদের অধিকাংশই মনে করেন যে, ইসলামে হিজাব বাধ্যতামূলক, কেবলমাত্র অল্প কিছু গবেষক মনে করেন যে, নেকাবও তা-ই।
যারা নেকাবকে বাধ্যতামূলক মনে করেন তাদের মধ্যেও বিভক্তিটা লক্ষ করার মতো। এদের কেউ কেউ বলেন চোখের ওপর পর্দা টানার দরকার নেই, অন্যরা সবকিছুই ঢেকে রাখার পক্ষে।
গবেষকদের সিংহভাগই একটি বিষয়ে একমত যে, নেকাব হিজাবের মতো প্রয়োজনীয় কিছু নয়, এটি না পরলেও কোনো ‘গুনাহ’ নেই। এদের মধ্যে কেউ কেউ বলেন যে, নেকাব পরা ‘সওয়াবে’র কাজ, অর্থাৎ পরাটা বাধ্যতামূলক নয়, তবে পরলে পুরস্কার রয়েছে। 
মাত্র কয়েকটি হাদিসে নারীদের মুখ ঢাকার প্রসঙ্গ এসেছে এবং এর অধিকাংশ ক্ষেত্রেই আদতে ‘খিমার’-এর কথা বলা হয়েছে, যা মাথা ঢেকে রাখার কাজে ব্যবহৃত হতো। মুখমণ্ডল আবৃত করার কথা কেবল তিনটি হাদিসে উল্লেখ পাওয়া যায়, তাও মুহম্মদ (সা) সরাসরি আদেশ করেছেন এমন কোনো নজির নেই। অন্তত একটি হাদিসে, নবীজীর সঙ্গীরা পর্যন্ত অবাক হয়ে গিয়েছিলেন একটি নারীর ব্যাপারে, যে মুখ ঢাকা অবস্থাতেই মাতম করছিল।
যারা বিশ্বাস করেন নেকাব বাধ্যতামূলক তারা কোরানের এই আয়াতটির কথা উল্লেখ করে থাকেন :
O Prophet! Tell thy wives and daughters, and the believing women, that they should cast their outer garments over their persons (when abroad): that is most convenient, that they should be known (as such) and not molested. And Allah is Oft- Forgiving, Most Merciful. (Qur'an 33:59)
"হে নবী! তুমি তোমার পত্নী, তোমার কন্যা এবং মোমেনগণের পত্নীগণকে বলো, যেন তাহারা তাহাদের চাদর নিজেদের ওপর ঝুলাইয়া লয়। এতদ্বারা তাহাদের পরিচয় অত্যন্ত সহজ হইবে এবং তাহাদিগকে কষ্ট দেওয়া হইবে না। বস্তুত আল্লাহ অতীব ক্ষমাশীল, পরম দয়াময়।" (কোরান ৩৩:৫৯)
কিছু কিছু গবেষক, যেমন আবুল আলা মওদুদী, উল্লেখ করেন যে, এই আয়াতে হাত ও মুখসহ সম্পূর্ণ শরীর ঢাকার কথা বলা হয়েছে। 'cast their outer garments' আরবি ভাষায় 'draw together' শব্দবন্ধের সমার্থক। এসব গবেষকদের মতে, এই আয়াত নাজিল হবার ফলে নবীজীর জমানায় মেয়েদের মুখমণ্ডলসহ পুরো শরীরের ওপর কাপড় টেনে দেয়ার রেওয়াজ চালু হয়।
এই বক্তব্যের সপক্ষে যে হাদিসটির উল্লেখ করা হয় :
Narrated 'Aisha (wife of Prophet Muhammad): The Messenger of God, may the peace and blessings of God be upon him, used to offer the Fajr prayer and some believing women covered with their veiling sheets used to attend the Fajr prayer with him and then they would return to their homes unrecognized. (Bukhari)
এই হাদিসটির সময়কাল ছিল ৩৩:৫৯ আয়াত নাজিল হবার কিছুদিন পরেই। নেকাব সমর্থকেরা বলেন যে, এই হাদিসটিই প্রমাণ করে নবীজীর সময়ে নারীদের শনাক্ত করা সম্ভব ছিল না কারণ তারা নেকাব পরিধান করত।
যা-ই হোক, অন্যান্য গবেষকরা মনে করেন তাদের চেহারা শনাক্ত করা যায়নি তার কারণ এই নয় যে তারা মুখ ঢেকে রাখতেন, বরং সূর্যোদয়ের আগে যে অন্ধকার বিরাজ করে সেটাই ছিল কারণ। মজার বিষয় হচ্ছে, আয়শা বলেছেন, ‘কিছু’ নারী, সবাই নয়। শুধু তা-ই নয়, তিনি শুধু ফজরের ওয়াক্তের (অর্থাৎ সূর্যোদয়ের আগের সময়ের) কথাই বলেছেন, অন্য কোনো নামাজের কথা বলেননি। 
আরও মজার ব্যাপার হচ্ছে, এই গবেষকরা বলেন, 'cast their outer garments over their persons' বাগধারার অর্থ বুঝতে ভুল করা হয়েছে। তারা বলেন যে মূল আরবি ভাষায় ‘মুখ’ শব্দটিকে নির্দেশ করা হয়নি, তাই ওই বাগধারাটির এই রকম অনাকাঙ্ক্ষিত সম্প্রসারিত রূপ অবশ্যই বিভ্রান্তিকর ও পরিত্যাজ্য।
নেকাবের অন্যান্য সমর্থকেরা কোরানের এই আয়াতটিকেও ব্যবহার করেন নেকাবের সপক্ষে :
...And when you ask (the Prophet's wives) for anything you want, ask them from before a screen: that makes for greater purity for your hearts and for theirs. (Qur'an 33:53)
কোরানের এই আয়াত অনুযায়ী নবীর স্ত্রীগণকে সত্যিই নেকাব পরতে হতো বলে ধারণা করা যায়। এর কারণ তাদের ছিল বিশেষ প্রায়োধিকার ও মর্যাদা, তা তাদের রক্ষা করতেই হতো সব ধরনের কুৎসা ও রটনা থেকে দূরে থাকতে হলে। গবেষকরা বলেন যেহেতু নবীর স্ত্রীদের (যাঁরা ছিলেন শ্রেষ্ঠ নারীর মর্যাদায় ভূষিত) নেকাব পরতে হতো, তাই এ নিয়ম বাকি সব নারীর জন্যই প্রযোজ্য।
যা-ই হোক, একই সূরার প্রথমদিকে, কোরানে স্পষ্টভাবেই বলা হয়েছে যে নবীর স্ত্রীগণ অন্য সব নারীর সমতুল্য নন :
O Wives of the Prophet! You are not like any of the other women. (33:32)
"হে নবীর স্ত্রীগণ! তোমরা অন্য নারীদের মতো নও।" (৩৩:৩২)
অধিকাংশ গবেষকই একমত যে, ওই আয়াতে পর্দা অথবা মুখ ঢাকার যে-কথা বলা হয়েছে তা শুধুমাত্র নবীর স্ত্রীদের জন্যই বাধ্যতামূলক ছিল। তাঁরা বলেন এই আয়াতে এই বিষয়টি পরিষ্কার যে, নবীর স্ত্রীগণের চলাফেরা অনেক বেশি নিয়ন্ত্রিত ছিল তাঁদের রাজনৈতিক অবস্থানের কারণে, এবং তাঁদের ক্ষেত্রে যে ‘কোড অব কনডাক্ট’ প্রযোজ্য ছিল তা অন্য সাধারণ নারীদের জন্য প্রযোজ্য হবার কথা নয়।
ইসলামে নেকাব বাধ্যতামূলক নয়
অধিকাংশ গবেষক একমত যে, ইসলামে নেকাব বাধ্যতামূলক নয়। এর পক্ষে তারা যেসব রেফারেন্স প্রদর্শন করেন :
Say to the believing men that they should lower their gaze and guard their modesty: that will make for greater purity for them: And Allah is well acquainted with all that they do.
And say to the believing women that they should lower their gaze and guard their modesty; that they should not display their beauty and ornaments except what (must ordinarily) appear thereof... (24:30-31)
"তুমি মুমেনদিগকে বলো, তাহারা যেন নিজেদের দৃষ্টিকে সংযত রাখে এবং তাহাদের লজ্জাস্থানসমূহের হিফাযত করে। ইহা তাহাদের জন্য অত্যন্ত পবিত্রতার কারণ হইবে। নিশ্চয় তাহারা যাহা করে সেই সম্বন্ধে আল্লাহ ভালোভাবে অবগত আছেন। এবং তুমি মুমেন নারীদিগকে বলো,তাহারাও যেন নিজেদের দৃষ্টিকে সংযত রাখে এবং নিজেদের লজ্জাস্থানসমূহের হিফাযত করে এবং নিজেদের সৌন্দর্যকে প্রকাশ না করে, কেবল উহা ব্যতিরেকে যাহা স্বাভাবিকভাবেই প্রকাশ পায়... " (২৪:৩০-৩১) 
অধিকাংশ আধুনিক গবেষকের মতে, 'what is apparent of it' বলতে হাত এবং মুখের কথা বলা হয়েছে। 
আরেকজন গবেষক, শায়েখ কুট্টি, একজন সিনিয়র লেকচারার এবং ইসলামিক ইন্সটিটিউট অব টরন্টোর একজন ইসলামি গবেষক, মত প্রকাশ করেন যে, যেহেতু আল্লাহ পুরুষ এবং নারী উভয়কেই তাদের দৃষ্টি সংযত করতে বলেছেন, এতে এটাই প্রমাণ হয় যে তাদের মুখ দৃশ্যমান, নয়তো ওই আদেশের কার্যকারিতা থাকে না। 
যেসব গবেষক এই দৃষ্টিভঙ্গি পোষণ করেন তাঁরা এটাও বলেন যে, নবীজী সুনির্দিষ্টভাবে মক্কায় হজ পালনের সময় মুখ এবং হাত ঢাকার কথা নিষেধ করেছেন। যদি হাত এবং মুখ ঢাকার ব্যাপারটি এতই প্রয়োজনীয় হতো, তাহলে একজন নারীকে তার জীবনের সবচেয়ে পবিত্র স্থানে তা করতে নিষেধ করা হতো না। এমনকি যেসব গবেষক বিশ্বাস করেন নেকাব বাধ্যতামূলক নয় তাঁরা এটাও স্মরণ করিয়ে দেন যে, নামাজের সময়ও নারীদের মুখ ঢাকার ক্ষেত্রে নিষেধাজ্ঞা রয়েছে। 
নেকাব যে বাধ্যতামূলক নয় তার আরেকটি প্রমাণ পাওয়া যায় এই হাদিসে :
আব্দুল্লাহ বিন আব্বাস থেকে বর্ণিত, একদা রসুল উটের পিঠে চড়ে যাচ্ছিলেন, আব্দুল্লাহর ভাই আল-ফজলও ওনার পেছনে বসা ছিল। একটি সুন্দরী রমণী নবীজীর কাছে এল তার বাবার হজের ব্যাপারে কিছু প্রশ্ন করতে। আল-ফজল মেয়েটির সৌন্দর্যে অভিভূত হয়ে বারবার তার দিকে তাকাতে লাগল। নবীজী এটি লক্ষ করেছিলেন। মেয়েটি যখন তার সঙ্গীদের নিয়ে চলে যাচ্ছিল তখন তিনি আল-ফজলের মুখ হাত দিয়ে ধরে মেয়েটির দিক থেকে অন্য দিকে ঘুরিয়ে দেন। আল আব্বাস নবীজীর কাছে এ ব্যাপারে জানতে চাইলে তিনি উত্তর করলেন, “আমি লক্ষ করলাম ছেলেটি এবং মেয়েটি উভয়েই তরুণ; এবং আমি ভয় পাচ্ছিলাম শয়তান এখানে নাক গলাতে পারে।” (তিরমিযী এবং বুখারী)
গবেষকরা যুক্তি দেখান, নবীজী যুবক আল-ফজলের দৃষ্টিকে নিয়ন্ত্রণ করেছেন, কিন্তু ওই নারীর মুখমণ্ডল উন্মুক্ত থাকার বিষয়ে কিছু বলেননি। নিয়ম অনুযায়ী, নবীজী যেসব বিষয়ে নীরব থেকেছেন তা তাঁর সমর্থনেরই বহিঃপ্রকাশ। এই হাদিসটিকে তাই একটি শক্ত প্রমাণ হিসেবে মনে করা হয় নেকাব যে বাধ্যতামূলক নয় তা বোঝাতে।৬
শেষ কথা 
একটা ব্যাপার নিশ্চিত করেই বলা যায়, কোরান বা হাদিসে নারীকে নেকাব পরতে বলার নির্দেশ খুঁজে পাওয়া যায় না। মোল্লারাই বরং অত্যুৎসাহী হয়ে নারীর জন্য পর্দা ফরজ বলে ফতোয়া দিয়ে আসছেন, কিসের স্বার্থে সেটা আমাদের বুঝতে অসুবিধা হবার কথা নয়। আর ধর্মের সাথে সমাজব্যবস্থার এই সংঘর্ষ তো আজকের নয়। 
ধর্মীয় বিধান সম্বন্ধে না জেনে শুধু অভিজ্ঞতা বিশ্লেষণের কারণে মানুষ ধর্ম থেকে ইতোমধ্যেই অনেকটা দূরে সরে গেছে। এই সরে আসা কেবল ‘আলোকপ্রাপ্ত’ মধ্যবিত্ত নয়, প্রান্তিক সমাজেও ঘটেছে। ফলে আমরা দেখছি কীভাবে একটা মধ্যপন্থী সমাজ ধীরে ধীরে চরম পন্থা গ্রহণ করছে। আমরা মনে করি, এখানে সচেতন বাঙালি মুসলিমদের বিরাট ভূমিকা রাখার সুযোগ আছে। তাঁদের এগিয়ে আসতে হবে এবং মানুষকে জানাতে হবে নেকাব কোনো ধর্মীয় বাধ্যবাধকতা নয়—যা না মানলে মুসলিমদের ধর্ম পালনের অধিকার ক্ষুণ্ন হবে। 
নেকাব পরা মহিলা অন্যের প্রতি অবিশ্বাস, সন্দেহ ও সংশয়ের মূর্ত প্রতীক। যিনি নেকাব পরে মুখ ঢেকে রাখেন তিনি হয়তো আশঙ্কা করেন, মুখ দেখলে দর্শনকারীর মধ্যে অনভিপ্রেত উত্তেজনার সৃষ্টি হবে। এ ধরনের অন্যায় ও অবান্তর সন্দেহ বা অবিশ্বাস কোনো ভদ্র সমাজ মেনে নেবে কি? 
এই নেকাব, অর্থাৎ মুখ ঢাকার সংস্কৃতি তো আমাদের নয়। বাঙালির তো নয়ই, ইসলামেরও নয়। বস্তুত এ এক মধ্যযুগীয় পন্থা, ধর্মীয় বাতাবরণের আড়ালে যা পুরুষতন্ত্রেরই জিগির গাইছে! নেকাব যে নারীর অধিকার নয়, তাদের প্রতি পুরুষের নিগ্রহেরই চিহ্ণ এটা আমরা আর কবে বুঝতে পারব? 
ছবি-কৃতজ্ঞতা : http://www.zawaj.com/askbilqis/wp-content/uploads/2011/01/niqab-veil.jpg
কুটুমবাড়ি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%68%64%72%61%6b%69%62%40%79%61%68%6f%6f%2e%63%6f%6d%22%3e%6d%68%64%72%61%6b%69%62%40%79%61%68%6f%6f%2e%63%6f%6d%3c%2f%61%3e%27%29%3b'))
পাদটীকা১.  ইনাম আহমেদ চৌধুরী : সাবেক সচিব ও কলাম লেখক (সমকাল, ১৩ এপ্রিল)
২. http://www.sonarbangladesh.com/article.php?ID=2498
৩. http://www.telegraph.co.uk/journalists/andrew-gilligan/8455884/Why-banning-the-veil-would-only-cover-up-the-real-problems-for-British-Muslims.html
৪. http://en.wikipedia.org/wiki/Veil#History
৫. http://en.wikipedia.org/wiki/Veil#Religion
৬. http://www.bbc.co.uk/religion/religions/islam/beliefs/niqab_1.shtml



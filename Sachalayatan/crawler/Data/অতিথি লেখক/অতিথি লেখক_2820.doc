“অন্যায় যে করে আর অন্যায় যে সহে/ তব ঘৃণা তারে যেন তৃণ সম দহে"



নির্দ্বিধায় বলতে পারি, মৌলবাদ কথাটি্ পাঠক অনেকবার শুনেছেন, কিন্তু সমাজে সুপ্রতিষ্ঠিত তথাকথিত “শিক্ষিত” মৌলবাদী কাউকে কী কখনো কাছ থেকে দেখেছেন? দেখেছেন কী, ধর্মের নামে তাদের চালিয়ে যাওয়া আস্ফালন?
খুব সম্প্রতি এমনি কিছু মৌলবাদীদের কাছ থেকে দেখার সুযোগ (কুযোগ ??) হলো।
পূর্বেই  পটভূমিকাটি একটু বলে নিই, তাহলে ঘটনাটি বুঝতে হ্য়তো সুবিধা হবে! আমার হ্যাজবেন্ড সম্প্রতি পিএইচডি শেষ করে কানাডার একটি স্বনামধন্য বিশ্ববিদ্যালয়ে "রিসার্চ এসোশিয়েট" হিসেবে যোগদান করেছেন, তাই পুরনো শহরের সব বন্ধু শুভাকাংখীদের বিদায় জানিয়ে একটি নতুন শহরে থাকতে শুরু করেছি। নিজেও পিএইচডি করছি, পরিবারের সাথে থাকার জন্য ক্রেডিট ট্রান্সফার করে নতুন শহরে সেই একই বিশ্ববিদ্যালয়ে অন্য একজন প্রফেসরের সাথে রিসার্চ শুরু করেছি! দেখতে দেখতে প্রায় বছর ঘুরতে চলছে। ফেলে আসা শহরটির সাংস্কৃতিক প্রাণচাঞ্চল্যতাকে তীব্রভাবে প্রতিনিয়ত মিস করি।ফেইসবুকে ফেলে আসা শহরের বন্ধুদের পহেলা বৈশাখ উদযাপন, রবীন্দ্র নজরুল জয়ন্তীর ছবি দেখে দীর্ঘনিশ্বাস ফেলি, ছোট্ট মেয়েটি শুধায়, “মা, এখানে কেন, কিছু হয়না?” মেয়েটি আমার নাচতো, গাইতো তার ছোট্ট বন্ধুদের সাথে, কি অসীম আগ্রহ ছিল তার, শাড়ি পরে সেও সাবার সামনে নাচবে “আজি ধানের ক্ষেতে রৌদ্র ছায়ায় লুকোচুরির খেলা”!
কচিমনা এই সব শিশুদের প্রতি দ্বায়িত্ববোধ থেকেই সিন্ধান্ত নিলাম, নতুন এই শহরেও বাংলাদেশের সমৃদ্ধ সাংস্কৃতিক কর্মচারণা শুরু করতে হবে!বিদেশের মাটিতে বেড়ে উঠা যে কোমলমতি শিশু কিশোরেরা বাংলামায়ের বুলিটিকেই ভুলতে বসেছে তাদের রবীন্দ্রনাথ কিংবা নজরুলের অমর সৃষ্টিগুলোর সাথে পরিচয় করিয়ে দেবো; এ স্বপ্ন দেখতে গিয়ে বার বার আনন্দে উদ্বেলিত হয়েছি,! আমার অসম্ভব ব্যস্ত জীবনের যে সামান্য একটু অবসর, সেটিকেই ওদের সাথে ভাগাভাগি করে নেবার সিন্দ্বান্ত নিতে তাই এতটুকু দ্বিধা হয়নি। আমার সামান্য প্রচেষ্টায়, যদি ওরা শুদ্ধ বাংলায় গাইতে পারে, “আমার সোনার বাংলা” সেই আনন্দটির সাথে কিসের তুলনা চলে বলুন?
নতুন শহরে হাতে গোনা কয়েকটি মাত্র বাংলাদেশী চাকুরজীবী পরিবার ও বিশ্ববিদ্যালয়ে পড়ুয়া গ্রেজুয়েট/ আন্ডারগ্রেজুয়েট স্টুডেণ্ট ফ্যামিলি/স্টুডেণ্টের বাস। সবার ই-মেইল এড্রেস যোগাড় করে, প্রস্তাবনা রাখলাম, “আসুননা, সবাই মিলে বাংলা নববর্ষ ১৪১৭ উদ্যযাপন করি, ছোট্ট একটা সাংস্কৃতিক অনুষ্ঠান হবে, বিদেশের মাটিতে বসে কিছুক্ষণের জন্য হলেও স্মরণ করব আমাদের বাংলামাকে”। সাড়া পেলাম, ভালোই, মনটা আনন্দে নেচে উঠলো, কিন্তু তখন ঘূর্ণাক্ষণেও ভাবিনি যে, সবার মাঝে ভদ্রলোকের মুখোশ পড়া মৌলবাদী ক’টি মানুষ চরম নাখোশ হয়েছে! তাদের আস্ফালন, “কীসের রবীন্দ্রনাথের কবিতা পাঠ, ওই ব্যাটাতো হিন্দু! কিসের নাচ, এতো বেলেল্লাপনা”! পরবর্তীতে অবশ্য বুঝতে এতটুকু সমস্যা হয়নি যে, তাদের এই আস্ফালন ছিল, ধর্মকে সামনে রেখে ক্যমুনিটিতে নিজ আধিপত্য বজায় রাখার হীন কৌশল মাত্র! 
ওরা শুরু করলো এভাবে, “পহেলা বৈশাখের অনুষ্ঠানের শুরু হবে, কোরাণ তিলোয়াত দিয়ে, তার পরপরই আরবী ভাষায় একটি নাশিদ পরিবেশনা, থাকতে হবে! সূরা তিলোয়াতের ব্যাপারটি নির্দ্ধিধায় মেনে নিলাম, কারণ, আমরাতো ধর্মপ্রাণ জাতিও বটে, পরম করুণাময়ের সাথে তো কারো কোন বিরোধ থাকার কথা নয়।আমার প্রিয় নবীর জন্য নাশিদ পরিবেশনা হবে, হোক না! কিন্তু মনটা বেঁকে বসলো, আরবী ভাষার ব্যাপারে।আমাদের বাংলা ভাষাতেই তো কবি নজরুলের লেখা কি অসম্ভব সুন্দর-সুন্দর হামদ, নাত আছে, যেহেতু বৈশাখী অনুষ্ঠান, তাই নাশিদ করলে সেটা বাংলাতেই করতে হবে, এ ছিলো আমার প্রস্তাবনা! শুরু হলো আমার বিরুদ্বে অপপ্রচারণা, “আমি নাকি ইসলাম বিদ্বেষী, সাংস্কৃতিক অনুষ্ঠানের নামে যা তা করে বেড়াচ্ছি”।রিহার্সেল করতে গিয়ে দেখি, মৌলবাদীদের একজনের ছেলে বার বার সূরা পাঠে ভুল করছে, তবুও তাকেই সূরা পাঠ করতে দিতে হবে, কেননা, সে এই শহরের প্রভাবশী পুরানো এক অধিবাসীর ছেলে! ভুল হলে হোক, ছেলের সূরা পাঠের মধ্য দিয়ে তো সেই মৌলবাদীর আধিপত্য বিস্তার হচ্ছে! দ্বিতীয় আঘাত এলো আমার উপর, কেনো আমি হিন্দু পরিবারদের (সব্য সাকুল্যে ৪/৫ টি হিন্দু পরিবার আছে মাত্র) ক্যমুনিটির প্রোগামে নিমন্ত্রণ করলাম! একজন সিনিয়র ভাই আছেন, যার ওয়াইফ ইটালীয়ান, তাকেও ক্যমুনিটির প্রোগামে অচ্ছুত রাখতে হবে! আগেই বলেছি, এ শহরে আমি নতুন! হিন্দু পরিবারগুলোকে যে পারিবারিক আনুষ্ঠানাদি তে অনাহুত রাখা হয়, তা তখনো বুঝে উঠতে পারিনি। তাদের এই আচরণ নাহয় এ যুক্তিতে তাও মানা যায় যে ব্যাক্তিগত আনুষ্ঠানে কে আমন্ত্রিত্র হবে্ন, কে হবেন না, সে ব্যাপারে ব্যাক্তির ইচ্ছা অনিচ্ছাটাই আসল! কিন্তু ক্যমুনিটির প্রোগামে তাদের কোন যুক্তিতে অচ্ছুত রাখতে হবে, সেটি খুঁজে পেলাম না!
অন্যায়ের প্রতিবাদ করার মত সহযোদ্ধা কাউকে পেলাম না! সবার ভাবখানা এই যে, আমরা তো ভালোই ছিলাম, একে অপরের বাসায় দাওয়াত খাচ্ছি, এর পেছনে ওকে পচাচ্ছি, খামাখা কী দরকার ছিল এইসব বাংলা অনুষ্ঠানের! তুমি যখন শুরু করেছিলে, তখন তোমার হ্যাপা তুমিই সামলাও! আমারই পাঠানো বৈশাখী আনন্দোৎসব অনুষ্ঠানের গ্রুপ ই-মেইলে আসতে শুরু করলো সেই সব তথাকথিত “শিক্ষিত” মৌলবাদীদের রিপ্লাই! তাদের হুংকার, “হিন্দুদের বর্জন করতে হবে”! দু’একেক্ টি ক্ষীণ ইনডাইরেক্ট প্রতিবাদের রিপ্লাইও এসেছে বটে, তাও সেই এক সুর, এটি আমাদের ঝামেলা নয়…তুমি জুড়ে ছিলে তুমিই ওদের সাথে কথা বলে আপোষ রফা করে নাও!
কানাডার মত উন্নত দেশের একটি শহরে (পাঠকের জ্ঞাতার্থে জানাচ্ছি, বাংলাদেশে তারাই ছিলেন ডাক্তার, ইঞ্জিনীয়ার, কৃষিবিদ) এতোটা গোঁড়া মৌলবাদী থাকতে পারে, তা আমার কল্পনাতেও ছিল না!সারা জীবন সৎ এবং সুন্দ্র থাকার সাধনা করেছি, সুস্থ সংস্কৃতির নিরলশ কর্মী হিসাবে নিয়োজিত থেকেছি, তাই আপোষ করতে পারিনি! বাংলাদেশী ক্যমুনিটির মাঝে “ধর্ম” যে কখনো বিভাজন রেখা হতে পারে না, সেই সত্যটি কেই বার বার উচ্চারন করে যাচ্ছি, কথাটি সেই মৌলবাদীদের কানে ঢুকুক আর নাই বা ঢুকুক! ফলাফল, পন্ড হলো “বৈশাখী আনন্দোৎসব অনুষ্ঠান”, আমি হলাম একঘরে, (আমার সাথে নরম পন্থীরাও মিশতে ভয় পায়, পাছে তাদের গায়ে সেই প্রভাবশালী মৌলবাদীরা আবার কোন নতুন তকমা এঁটে দেয়, কী দরকার ঝামেলায় গিয়ে, মুখবন্ধ করেই তো ভালো থাকা যাচ্ছে)!
আমার কোন দুঃখবোধ নেই, কারণ আমি অন্যয, অন্যয় আব্দারের কাছে মাথা নত করিনি! সচলায়তনের সচেতন পাঠকদের সাথে শেয়ার করলাম না করে পারলাম না, কারণ হয়তো আপনার পাশের মানুষটিও হতে পারে সেই শ্রেণীভুক্তদের একজন, যে “ইসলাম” গেল গেল বলে জান কোরবান করে ফেলছে, অথচ কানাডিয়ান ব্যাংক ইন্ট্রারেস্টের তাবদ সুবিধা নিয়ে বাড়ী, গাড়ী হাকাচ্ছে, হালাল হারামের সজ্ঞা দিতে দিতে মুখে ফেনা তুলে পরক্ষণেই বউ বাচ্ছা নিয়ে দিব্ব্যি ম্যাকডোনালসে চীকেন, বীফ দেরারসে গিলছে! প্লীজ সজাগ থাকুন, প্রতিবাদ করুন এসব ভন্ডামীর বিরুদ্ধে! ভুলে যাবেন না প্লীজ রবীন্দ্রনাথের সেই বাণী, “অন্যায় যে করে আর অন্যায় যে সহে/ তব ঘৃণা তারে যেন তৃণ সম দহে”।


ভাবছি, আমিও কি রাস্তায় নেমে যাব ? 




অফিসের ব্যক্তিগত লকারগুলো দেখতে ছোট হলে কি হবে, রাক্ষুসে পেট। ল্যাপটপসহ অন্যান্য টোপলা-টুপলি দিব্যি এঁটে যাচ্ছে। অথচ, এই অফিস বিলডিঙ এ অফিস শুরু করার আগে একদিন ঘুরতে এসেছিলাম, দেখলাম নতুন অফিসে ব্যক্তিগত স্থান বলতে শুধুমাত্র এই ছোট্ট লকার তখন কি মন খারাপটাই না হয়েছিল। আগের অফিসে সবার একটা করে কাঠের ক্যাবিনেট তো ছিলই আবার সেই সাথে কারও কারও একটা ইয়া বড় স্টিলের লকারও ছিল। এখন হবে কি উপায়, এত সব রাখব কোথায় এই চিন্তায় অনেকেরই মাথাখারাপ অবস্থা। অথচ সেই ছোট লকার এখন যথেষ্টই মনে হচ্ছে। কি তাজ্জব !!
কি বলতে চাইলাম আর কি বলছি ! যাইহোক , ল্যাপটপ আর কিছু আনুসঙ্গিক পোটলা-পুটলি লকারে ঢুকিয়ে বের হ্লাম অফিস থেকে। ঘড়ি পাঁচটার কাঁটা ছুয়েছে। নিচে নেমে অপেক্ষা করছি মোবাশ্বির এর জন্য। ওর সাথে একটু কাজ আছে। দুজনের কেউই আজ অফিস ড্রপে যাচ্ছি না। 
 মোবাশ্বির আর আমি একই দিনে একই সময়ে এই অফিসে জয়েন করেছিলাম। যোগদান পূর্ববর্তী মেডিকেল চেকআপ করার সময় ওর সাথে পরিচয়। চমৎকার ছেলে। সেদিন প্রথম পরিচয় হলেও বন্ধুত্বটা ঝটপট হয়ে গেল। শুরুটা একই ডিপার্টমেন্টে  
হলেও এখন দুই জনের আলাদা দুই ডিপার্টমেন্ট। তাই দেখা হয় কম। একই এলাকায় বাসা হলেও নানা ব্যস্ততায় আড্ডাও জমে ওঠে না।
নিচে দাড়িয়ে আছি। ছুটির সময়। অন্য সবাই বের হচ্ছে। চেনা পরিচিত জনের চোখে চোখ পড়লে মুচকি হাসি বিনিময় হচ্ছে। কেউবা জিজ্ঞাস করছে, দাঁড়িয়ে থাকার কারন কি? আমি উত্তর হিসাবে শুধুই মুচকি হাসি দিচ্ছি। অবশেষে মিনিট পাঁচেক পর মোবাশ্বির এর আগমন। আমরা কথা বলতে বলতে পা চালাচ্ছি। খুব সাবধানেই পা চালাচ্ছি, একটু অসতর্ক হলে ঠিকানা হতে পারে ম্যনহোল।
বসুন্ধরা থেকে উত্তরা রুটে ‘ফাল্গুন’ বাসটাকেই যা একটু ভদ্র-সভ্য মনে হয়। বাকি সব যা-তা। তাই অফিস পিক-ড্রপ না নিলে বা মিস করলে ,  ফাল্গুন বাসই ভরসা। মোবাশ্বির  ফাল্গুনের দুইটা টিকিট কেটেছে। কি আজব ! টিকিট কাটার ২-৩ মিনিট যেতে না যেতেই বাস হাজির। বাসে উঠে তো আর তাজ্জব ! অর্ধেক বাসই খালি। আজকে তো মনে হচ্ছে রাজ-কপাল। আমরা মাঝামাঝি একটি তিনজনের ফাকা সিটে আয়েশ করে হাত-পা ছড়িয়ে দুইজন বসলাম।
বাস দুই মিনিট চলেছে কি চলে নাই, হঠাৎ হার্ড ব্রেক করে জাইগায় থেমে গেল। একটু ধাক্কা খেলাম। ব্যাপারটা একটু বোঝার চেষ্টা করছি। এত আগে থেকে তো জ্যাম লাগার কথা না। জানালা গলিয়ে বাইরের অবস্থাটা একটু বোঝার চেষ্টা করছি। দেখি উল্টা দিক থেকেও কোনও গাড়ি আসে না। বেশ কিছুক্ষন ধৈর্য্য ধরে বসে আছি। এর মধ্যে কতক যাত্রী নামতে শুরু করছে। উল্টা দিক থেকে পায়ে হেটে আসা কিছু মানুষের কাছে জানা গেল, কারা জানি রাস্তায় ব্যরিকেড দিসে।
আজকে খাইছি ধরা, এটা বুঝতে পেরে বাস থেকে নেমে যাচ্ছি। হেল্পার মামা বলল, “টিকিটডা ফালাইয়েন না, গাড়ি ছাড়লি পথ থাইকা আপনাগো উঠায়া লমু”। অতি উত্তম প্রস্তাব। টিকিট টাকে সযত্নে পকেটে রেখে নেমে পড়লুম। 
এখন যদি একটা জেটপ্যাক থাকতো ...। জানজট-জ্যাম কে থোড়াই কেয়ার করে উড়ে চলতাম। একবারে সাই সাই করে উড়ে চলা...অনুভুতিটি কেমন হত তা ঠিক বলা যাচ্ছে না। জেটপ্যাক হইল শরীরের সাথে লাগানো ক্ষুদ্রাকার জেটইঞ্জিন যা মানুষকে উড়িয়ে নিয়ে যেতে পারে। 
কিছুদুর গিয়েই বুঝলাম আসল কাহিনী। কয়েকশত লোক। নারী-পুরুষ-বাচ্চা। হাতে বিরাট ব্যনার যাতে লেখা, ‘পানি চাই’  ‘বিদ্যুৎ চাই’। সবার হাতে বালতি , কলসি। ছোট্ট ছোট্ট পিচ্চিগুলোও দেখছি সমানে চিলাচ্ছে ‘পানি চাই’, ‘পানি চাই’। কিছুক্ষণ দাঁড়িয়ে বোঝার চেষ্টা করছিলাম, হঠাৎ হৈ-হুল্লোড় লেগে গেল।অবস্থা বেগতিক দেখে আমরা জোরছে পা বাড়ালাম সাথে হালকা দৌড়ও লাগালাম মনে হয় সামনের দিকে।
মোবাশ্বির বলছিল, আর উপায় নাই। এখন নিকুঞ্জ পর্যন্ত হেটেই যাওয়া লাগবে। ফাঁকা রাস্তা, আরও অনেক লোকের সাথে রেল-ক্রসিং এর দিকে এগোচ্ছি। হঠাৎ উল্টাপাশের একটা বাস দেখলাম উলটাঘোরার চেষ্টা করছে। বাসটা তার সব যাত্রী নামিয়ে দিয়েছে। এখন কোনো মতে উল্টা ঘুরতে পারলেই হয় , তাইলে সোজা উত্তরার দিকে যাবে। আমরাও মনেপ্রাণে চাইছি বাসটা উল্টা ঘুরুক। অবশেষে বাসটা উল্টা ঘুরতে সক্ষম হল আর আমরা সেটাতে হুড়মুড় করে উঠে পড়লাম। ভাগ্যটা আবার সুপ্রসন্নই মনে হল। এত সহজে যাবার ব্যবস্থা হবে ভাবি নাই।
একটু ঝামেলা হলেও ভালভাবেই উত্তরা পৌছেছি। ভাবছি ঐ মানুষগুলোর কথা। আমার ধারনা আমরা আনেক সহনশীল জাতি। অনেক ঝামেলায় পড়েও মুখ ফুটে প্রতিবাদ করি না। কতটা অসহায় হলে আবালবৃদ্ধবনিতা বালতি-কলসি নিয়ে নেমে যায় রাস্তায়! মাস ধরে পানি নাই, গোছল নাই, আলো নাই, গরমে অতিস্ট , পাখা ঘোরে না মাথার উপর। এই আর্তি কি পৌছায় জায়গামত? মনে তো হয় না। টক শো এর টক-মিষ্টি কথাগুলো টকই থেকে যাচ্ছে, মিষ্টি আর হচ্ছে না।
পাদটীকা ঃ এই লেখাটা যখন লিখছি তখন আমার এখানে কারেন্ট নাই। সন্ধ্যা সোয়া ৭ টায় গেছে , এখন বাজে রাত ১০টা। এখনও আসে নাই কারেন্ট। কয় ঘণ্টা হল ? ল্যাপটপের চার্জ একদম তলানিতে, যেকোনো সময় ফুঁস হয়ে যাবে। ভাবছি, আমিও কি রাস্তায় নেমে যাব ? 
::::--- স্বপ্নখুঁজি ---::::


আয়্যূটি সমাবর্তন ও একটি দুঃসাহসিক বাবাকাহিনী



আব্বু-ম্মু, এক আত্মা হলেও মানুষ তো দুইজন। একজনকে তো আরেকজনের চে' কম ভালবাসিনা। তাই দু'জনের একজন অডিটোরিয়াম-এ প্রবশাধিকার পাবে আরেকজন পাবে না, কোনোভাবেই মেনে নিতে পারছিলাম না। কার্ড নেবার সময় জিজ্ঞেস করছিলাম, উপযুক্ত কোন কর্তৃপক্ষের কাছে আবেদন করলে আরেকটা কার্ড পাবো? জানলাম এমন কোনো পক্ষের কথা কারও জানা নাই। হতাশ হলাম। ওদিকে সৃষ্টিকর্তা বোধহয় স্মিতহাস্যে মজা দেখছিলেন, আর বলেছিলেন দাঁড়াও বাছা, সিস্টেম করছি।
হঠাৎ কোনো এক দূর-বন্ধুর আগমন। উদ্দেশ্য জুতা চাই। আয়্যুটি-তে এর জামা, ওর প্যান্ট, তার টাই এইগুলা কোনো ঘটনা না [সতর্কীকরণঃ আন্ডু্র ক্ষেত্রে প্রযোজ্য নয়]। তো কথায় কথায় জানতে পারলাম তার বাবা মা আসতে পারবে না। অমনি ধরে বসলাম, তোর কার্ড দিবি আমারে , জুতা নিয়ে ভাবিস না, তোরে "জুতা দান" করব।
সমাবর্তনের দিন ভোরে বাসা থেকে আয়্যুটি যাবার পথে বারবার আব্বুকে পড়াতে পড়াতে নিয়ে গেলাম, শোনো তোমার নাম হল অমুক উদ্দীন, তোমার ঠিকানা হল অমুক, তুমি সুদূর রাজশাহী থেকে ছেলের গ্রাজুয়েট হওয়া স্বচক্ষে দেখতে এসছো। সে খালি হাসে। আমি তাকে বুঝাতেই পারলাম না যে নিরাপত্তারক্ষী এসেসেফ-এর কাছে ধরা পড়লে বেইজ্জতি ব্যাপার। তার একটাই কথা, আরে তুমি চলো তো, কিস্যু হবে না।
যখন অডিটোরিয়াম-এ ঢোকার সময় হল, আমার তখন হাত-পা ঠান্ডা। এসেসেফ গুলা সিনা টান করে দাঁড়িয়ে। আব্বুকে গিয়ে বললাম, কী মিঃ অমুকুদ্দিন, রেডী?
- হ্যা। (হাসিহাসি মুখ)
- মনে আছে সব?
উত্তরে শুধু হাসিটা আরও চওড়া হল।
- বেস্ট অফ লাক! 
হল রুমে পাশাপাশি দু'টো চেয়ারে বসে আব্বু-ম্মু; একজন গভীর মনোযোগে ম্যাগাজিনের পাতা উল্টাচ্ছে, আরেকজন স্বভাবসুলভ ইতি-উতি তাকাচ্ছে। আমি একফাঁকে খুব দ্রুত গিয়ে বললাম, কঙ্গ্রাচুলেশন্স। তারা দুজনেই আনন্দিত। আব্বুকে বললাম, কি জিজ্ঞেস করসে? আব্বু আবারো হাসে। ভণিতা দেখে আম্মু বিরক্ত হয়ে বলল, আরে কিচ্ছু জিজ্ঞেস করে নাই। শোন তোর ছবি দেখলাম, স্টেইজে গান করছিস। আমি অবাক, তাই নাকি? রেশনুভাই ছিল উপস্থাপক। ওনাকে দেখায় বললাম, ঐ যে রেজওয়ান ভাই, আমার সুপারভাইজার। এত ভাল উপস্থাপনা করছিলেন যে তার শিষ্য হিসাবে পরিচয় দিতে পেরে বেশ বর্গ হচ্ছিল। 
নিজের বসার জায়গায় ফেরার সময় উপরওয়ালাকে থেঙ্কু দিলাম মনে করে। বললাম, ঘটনাটা সহজে ঘটাইবার জন্য ধন্যবাদ। আমাকে বলে, বাবাকে নিয়ে এত্ত টেনশনের কি আছে? মনে রাখবা, তুমি বাপের ব্যাটা হইলে সেও ব্যাটার বাপ! এইবার আমি আব্বুর মত হাসলাম। বললাম, সব-ই তোমার ইচ্ছা।
এখনও ফোনে কথা বলার সময় আব্বুর সেই হাসি শুনি। দেখা আর হয়না। খুব দেখতে ইচ্ছা করলে চোখ বন্ধ করি...  খুব সুন্দর হাসে আমার বাবা!


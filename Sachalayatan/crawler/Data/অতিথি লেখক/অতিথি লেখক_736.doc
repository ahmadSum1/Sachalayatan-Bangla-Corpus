পাকিস্তানের সাথে বাংলাদেশের বাণিজ্যিক সম্পর্ক রাখাটা কি জরুরী? (প্রথম পর্ব)



সাম্প্রতিককালে জামায়াত নেতা কাদের মোল্লার বিরুদ্ধে যুদ্ধাপরাধের বিচারের রায় কার্যকর হবার পর পাকিস্তানের পার্লামেন্টে এই ঘটনার ব্যাপারে নিন্দা প্রস্তাব উত্থাপিত হয় ও গৃহীত হয়। পাকিস্তান সরকারের এই নজীরবিহীন পদক্ষেপ বাংলাদেশে সর্বস্তরে তীব্র ক্ষোভের সৃষ্টি করে। স্বাভাবিকভাবে এই সময়ে নানা আলোচনায় ও সামাজিক যোগাযোগ মাধ্যমগুলোতে পাকিস্তানী পণ্য বর্জনের ডাক এসেছে। এর আগে বাংলাদেশের সীমান্তে ভারতীয় সীমান্তরক্ষী বিএসএফ কর্তৃক ফেলানী হত্যাকাণ্ডের সময়ও ভারতীয় পণ্য বর্জনের ডাক এসেছিল। সাময়িকভাবে সেই ডাকে কিছুটা সাড়া পড়লেও আখেরে বাংলাদেশ-ভারতের বাণিজ্যে সেই ডাকের কোন ছাপ পড়েনি।
বস্তুত ভারতীয় পণ্য বর্জনের ডাক দেয়া হলেও বাংলাদেশে ভারতীয় পণ্যের ব্যবসায়ের তার বিশেষ কোন ছাপ পড়ার কথা নয়। এর কারণগুলো সহজ — (ক) ভারত হচ্ছে বাংলাদেশের দ্বিতীয় বৃহৎ ট্রেড পার্টনার। ২০১২-২০১৩ সালে ভারত থেকে বাংলাদেশের মোট আমদানীর পরিমাণ ৩৭,৮৬৮ কোটি টাকা যা বাংলাদেশের মোট আমদানীর ১৬.৩০%। সুতরাং চাইলেও রাতারাতি ভারতীয় পণ্য বর্জন করা সম্ভব নয়। ( খ) বাংলাদেশের তিন দিক জুড়ে ভারতের সাথে সীমান্ত যার দৈর্ঘ্য ৩,৯০৯ কিলোমিটার। সুতরাং চাইলেও ভারত থেকে বাংলাদেশে পণ্য আসা বন্ধ করা সম্ভব না। (গ) একটি পণ্য কোন বাজারে দুই ভাবে তার শেয়ার তৈরি করতে পারে — পুশ (Push) মানে নানা কায়দা করে ক্রেতাকে গছিয়ে দেয়া এবং পুল (Pull) মানে বিজ্ঞাপন-টিজ্ঞাপন দিয়ে এমন অবস্থা তৈরি করা যাতে ক্রেতা নিজেই দোকানে গিয়ে পণ্যের নাম ধরে চাইবে। ভারতের পক্ষে বাংলাদেশে তার পণ্যের পুশ এবং পুল দুটোই তৈরি করা সহজ। সুতরাং বাংলাদেশী ক্রেতা ভারতীয় পণ্য চাইতেই পারে। 
কিন্তু এই কথাগুলো পাকিস্তানী পণ্যের ক্ষেত্রে বা পাকিস্তানের সাথে বাংলাদেশের বাণিজ্যের ক্ষেত্রে একইভাবে সত্য নয়। কীভাবে? উত্তর হচ্ছে — (ক) পাকিস্তান বাংলাদেশের ১৭-তম ট্রেড পার্টনার। ২০১২-২০১৩ সালে পাকিস্তান থেকে বাংলাদেশের মোট আমদানীর পরিমাণ ৩,৯১৩.৭০ কোটি টাকা যা বাংলাদেশের মোট আমদানীর ১.৭০%। সুতরাং একটু চেষ্টা করলে দরকারী জিনিসটি পাকিস্তান থেকে আমদানীর বদলে অন্য কোন দেশ থেকে আমদানী করে চলা সম্ভব। (খ) বাংলাদেশের সাথে পাকিস্তানের কোন সীমান্ত নেই। সুতরাং এখানে বর্ডার ট্রেড বা চোরাচালানের কোন উপায় নেই। (গ) বাংলাদেশে পাকিস্তানী পণ্যের পুল তৈরি করাটা সহজে ঠেকানো সম্ভব, পুশ করাটাও বন্ধ করা সম্ভব।  
বুঝলাম, ভারতীয় পণ্য ঠেকানোর চেয়ে পাকিস্তানী পণ্য ঠেকানো সহজ। কিন্তু পাকিস্তানী পণ্য বর্জনের ডাক দিলেই কি বাংলাদেশে পাকিস্তানী পণ্যের কেনা-বেচা বন্ধ হয়ে যাবে? না, তা হবে না। প্রথমত, একটা প্রচারণা যত বিস্তৃতই হোক সেটা একটা বিশাল জনগোষ্ঠীর সবার কাছে সমানভাবে পৌঁছায় না। আসলে একটা বড় অংশ মানুষের কাছে সেটা একেবারেই পৌঁছায় না। তাছাড়া এধরনের আহ্বানের আবেদন সবার কাছে সমান হয় না। তাই পাকিস্তানী পণ্য বর্জনের ডাক দিলেও সেটা সফল হবার সম্ভাবনা খুব কম। আমদানীকারকরা যদি পাকিস্তানী পণ্য আমদানী বন্ধ করে দেন তাহলে বাংলাদেশের বাজারে পাকিস্তানী পণ্য পাওয়া যাবে না। যদি বাংলাদেশে পাকিস্তানী পণ্য একেবারেই না আসে কেবল তাহলেই পাকিস্তানী পণ্যের ব্যবহার বন্ধ হবে। 
প্রশ্ন হচ্ছে আমাদের ব্যবসায়ীগণ পাকিস্তানের পণ্য আমদানী বন্ধ করবেন কেন? এটা কি শুধুই একটা আবেগী আবেদন? একটু তলিয়ে দেখলে ব্যাপারটা স্পষ্ট হবে যে, পাকিস্তানের পণ্য আমদানী বন্ধ করার জন্য আবেগের চেয়ে যৌক্তিক কারণের পরিমাণ বেশি। এই আলোচনায় আমরা প্রথমে দেখবো সেই যৌক্তিক কারণগুলো কী কী, তারপরে দেখবো পাকিস্তানী পণ্য আমদানী কী করে বন্ধ করা যেতে পারে এবং পাকিস্তানী পণ্য আমদানী না করেও কী করে বিকল্প উৎস থেকে আমদানী করে বা যোগাড় করে আমরা নির্বিঘ্নে চলতে পারি।    
কেন পাকিস্তানী পণ্য আমদানী করবো না
ডেইলী টেলিগ্রাফের ২০০৯ সালের ৮ই জুলাইয়ে প্রকাশিত এক সংবাদ প্রতিবেদনে দেখা যায়, পাকিস্তানের প্রেসিডেন্ট আসিফ আলী জারদারী ইসলামাবাদে প্রাক্তন উচ্চপদস্থ বেসামরিক কর্মকর্তাদের এক সমাবেশে বলেন, এখন সময় এসেছে জঙ্গীদের ব্যাপারে সত্য কথা বলবার। আসুন আমরা নিজেদের নিকট সৎ হই এবং বাস্তবতাকে খোলাখুলিভাবে স্বীকার করি। আজ যাদেরকে আমরা সন্ত্রাসী বলছি, ৯/১১-এর আগে এবং আমাদেরকে তাড়া করার আগে তারাই আমাদের কাছে বীর ছিলো। এই সন্ত্রাসীদলগুলোকে সরকারের দুর্বলতাজনিত কারণে উচ্ছেদ করা হয়নি — ব্যাপারটা এমন নয়, বরং এটা ছিল নীতির অংশ। তাদেরকে ইচ্ছাকৃতভাবে তৈরি করা, আশ্রয়-প্রশ্রয় দেয়া ও বেড়ে উঠতে দেয়া হয়েছে। এটা কৌশলগত উদ্দেশ্য হাসিলের জন্য করা হয়েছে। 
আসিফ আলী জারদারী স্বীকার করার বহু আগে থেকে সারা দুনিয়া জানে যে, পাকিস্তান রাষ্ট্রীয়ভাবে সন্ত্রাসীদের লালন-পালন, অর্থ-অস্ত্র-প্রশিক্ষণসহ সার্বিক সহযোগিতা দিয়ে যাচ্ছে। এভাবে আফগানিস্থানে তারা তালিবানদের উত্থান ঘটিয়েছে এবং ভারতে নিয়মিত ছোট-বড় সন্ত্রাসী হামলা চালিয়ে যাচ্ছে। এগুলোর এতো উদাহরণ আছে যে সেগুলোর উল্লেখ করা নিষ্প্রয়োজন। শুধুমাত্র আফগানিস্থান বা ভারত নয়, পাকিস্তানের সন্ত্রাসী কর্মকাণ্ড বাংলাদেশেও বিস্তৃত। এই পর্যন্ত বাংলাদেশে জেএমবি বা হুজি’র মতো যে সব জঙ্গী ইসলামী দলের সদস্য নানা সন্ত্রাসী কর্মকাণ্ডের দায়ে গ্রেফতার হয়েছে তাদের সবার কাছ থেকে জানা গেছে যে তারা পাকিস্তানে প্রশিক্ষণ পেয়েছে। এমনকি ২০০৬ সালে ভারত দাবি করে যে, ভারতে বিভিন্ন সন্ত্রাসী ঘটনায় আটককৃতদের মধ্যে পাকিস্তানে প্রশিক্ষিত বাংলাদেশী সন্ত্রাসীও আছে। তাছাড়া সন্ত্রাসী রোহিঙ্গা গ্রুপগুলোকে পাকিস্তানের অর্থ-অস্ত্র-প্রশিক্ষণ দেবার বিষয়টিও সর্বজনবিদিত। সুতরাং পাকিস্তান যে একটি সন্ত্রাসী রাষ্ট্র এবং তাদের রাষ্ট্রীয় সন্ত্রাসের বিস্তৃতি বাংলাদেশ পর্যন্ত বিস্তৃত সেটা স্পষ্ট।
কাদের মোল্লার ঘটনায় পাকিস্তানের স্বরাষ্ট্রমন্ত্রী চৌধুরী নিসার আলী খান, তেহরিক-ই-ইনসাফ পার্টির প্রধান ইমরান খান নিয়াজী, দলগতভাবে জামায়াত-ই-ইসলামী পাকিস্তান এবং রাষ্ট্রীয়ভাবে পাকিস্তান পার্লামেন্ট যা কিছু বলেছে বা প্রস্তাব পাশ করেছে তাতে কয়েকটি ব্যাপার স্পষ্টঃ
১. পাকিস্তান বাংলাদেশের অভ্যন্তরীণ বিষয়ে শুধু আগ্রহীই না, তারা এবিষয়ে নাক গলানো বা সম্ভব হলে আরো বেশি কিছু করতে আগ্রহী।
২. পাকিস্তান ১৯৭৩ সালে বাংলাদেশকে স্বীকৃতি দিলেও ১৯৭১ সালের যুদ্ধে তাদের পরাজয়ের স্মৃতি ভুলতে অক্ষম। ১৯৭১ সালে পাকিস্তান সরকারের সহযোগী হিসাবে যারা রাষ্ট্রীয় পৃষ্ঠপোষকতায় যুদ্ধাপরাধ, মানবতা ও শান্তির বিরুদ্ধে অপরাধ করেছে পাকিস্তান সরকার আজো তাদের পক্ষেই আছে। এই পক্ষে থাকাটা শুধু নৈতিক সমর্থন নয়।
৩. বাংলাদেশ জামায়াতে ইসলামী নির্বাচন কমিশনের চাপে নিজেদের নাম পাল্টালেও তারা প্রকৃতপক্ষে জামায়াত-ই-ইসলামী পাকিস্তানের একটি এক্সটেনশন মাত্র। বাংলাদেশে জামায়াতের ব্যাপারে পাকিস্তানের সার্বিক সহযোগিতা আগের মতোই অব্যাহত আছে। 
মুক্তিযুদ্ধ শেষ হবার পর জামায়াত নিষিদ্ধ হলে পাকিস্তান সরকার গোলাম আজমসহ অনেক বাঙালী যুদ্ধাপরাধীকে আশ্রয় দিয়েছে। বাংলাদেশ সরকারের বিরুদ্ধে কাজ করার জন্য পাকিস্তান ঐ সময়ে আত্মগোপন করে থাকা জামায়াত-পিডিপি-নেজামে ইসলাম-মুসলিম লীগের সদস্যদের তো বটেই পূর্ব পাকিস্তানের কমিউনিস্ট পার্টি (এম-এল)-এর মাধ্যমে চীনপন্থী কমিউনিস্টদেরকেও অর্থ, অস্ত্র ও অন্যান্য লজিস্টিকস দিয়ে গেছে (দেখুন Zulfi Bhutto of Pakistan : His Life and Times, Stanley Wolpert)। ১৯৭৪ সালেও আবদুল হকদের দলের নামে পূর্ব পাকিস্তান ছিলো এবং ঐ বছরের ১৬ই ডিসেম্বর তারা ভূট্টোর কাছে অর্থ ও অস্ত্র সাহায্য চেয়ে আনুষ্ঠানিক আবেদন করেছে। সুতরাং বলা যায় পাকিস্তান বাংলাদেশের জন্মলগ্ন থেকেই বাংলাদেশবিরোধী কর্মকাণ্ডের সাথে রাষ্ট্রীয়ভাবে জড়িত।
সামরিক শাসক জেনারেল জিয়াউর রহমানের আমলে জামায়াত-ই-ইসলামী বাংলাদেশ রাজনীতি করার অনুমতি পেলে তাদের পুনর্গঠনের সময় পাকিস্তান ধাপে ধাপে জামায়াতের নেতা-কর্মীদের প্রশিক্ষণ দিয়ে গেছে। বিশেষত, জামায়াতের ছাত্র সংগঠন ইসলামী ছাত্র শিবিরের নেতা-কর্মীদের যে সন্ত্রাসী প্রশিক্ষণ দেয় তার হাতেনাতে ফল ফলে রাজশাহী বিশ্ববিদ্যালয়, চট্টগ্রাম বিশ্ববিদ্যালয়সহ সারা দেশের বিভিন্ন শিক্ষা প্রতিষ্ঠানে। সম্প্রতি তথ্যমন্ত্রী হাসানুল হক ইনু জানিয়েছেন, “আশির দশক থেকে ধাপে ধাপে প্রায় সাত হাজার জামায়াত নেতা ও জঙ্গিকে আইএসআই আফগানিস্তানে পাঠায় তালিবানের কাছে প্রশিক্ষণের জন্য”। 
আশ্রয়-প্রশ্রয়, অর্থ, অস্ত্র, প্রশিক্ষণ, সমর্থন দিয়ে পাকিস্তান জামায়াতসহ বাংলাদেশের অধিকাংশ ইসলামী সন্ত্রাসী দলের অবিচ্ছেদ্য অংশে পরিণত হয়েছে। তাই গত এক বছরের বেশি সময়জুড়ে সারা দেশে জামায়াত-শিবির যে ভয়াবহ সন্ত্রাস, হত্যা, জখম, অগ্নিসংযোগ, ধ্বংসযজ্ঞ চালাচ্ছে তার নৈতিক দায় পাকিস্তানের ওপরও বর্তায়।
২০১০ সালে পাকিস্তানের সাথে বাংলাদেশের বাণিজ্য ঘাটতির পরিমাণ ছিল ১,৫২৪ কোটি টাকা। এই পরিমাণটাকে মোটামুটি অপরিবর্তিত আছে ধরলে বলা যায় প্রতি বছর বাংলাদেশ পাকিস্তানকে বাড়তি দেড় হাজার কোটি টাকা করে দিয়ে যাচ্ছে আর পাকিস্তান বাংলাদেশে সন্ত্রাস রফতানী করে যাচ্ছে। অর্থাৎ, বাংলাদেশের টাকাই বাংলাদেশের বিরুদ্ধে ব্যবহৃত হচ্ছে। পাকিস্তান থেকে পণ্য আমদানী করা বন্ধ করলে বাংলাদেশের বিরুদ্ধে এই বাড়তি দেড় হাজার কোটি টাকা ব্যবহার হওয়া বন্ধ হবে। দ্বিতীয় বিশ্বযুদ্ধের কালে বলা হতো, জাপানে রফতানী করা কয়লা আর লোহা বোমা হয়ে ফেরত এসেছে। একইভাবে বাংলাদেশের ক্ষেত্রে পাকিস্তানের সাথে করা বাণিজ্য থেকে সৃষ্ট পাকিস্তানের উদ্বৃত্ত পাকিস্তান থেকে বাংলাদেশবিরোধী সন্ত্রাস হয়ে ফিরে আসছে।  
পাকিস্তানের পক্ষে বাংলাদেশে জামায়াতসহ অন্যান্য সন্ত্রাসী দলকে অর্থসাহায্য করার একটা সহজ উপায় হচ্ছে বাংলাদেশের সাথে আমদানী-রফতানী বাণিজ্য চালানো। সেটা কীভাবে হয় তা দেখা যাক।
১. বাংলাদেশ থেকে রফতানীর মাধ্যমেঃ ধরা যাক, পাকিস্তানী মদদপুষ্ট একটা দল বাংলাদেশে একটা বাণিজ্যিক প্রতিষ্ঠান খুললো যার নাম — পাকমনপিয়ারু ট্রেডিং (পিটি)। এখন এই পিটি বাংলাদেশ থেকে যে পণ্য পাকিস্তানে রফতানী করবে তার প্রোফর্মা ইনভয়েসে তার মূল্যমান প্রকৃত মূল্যের চেয়ে বেশি উল্লেখ করবে। ফলে পাকিস্তানী আমদানীকারক ঋণপত্রের মাধ্যমে পিটি-কে প্রকৃতমূল্যের চেয়ে বেশি অর্থ পাঠাতে পারবে। পিটি এই বাড়তি অর্থটা সন্ত্রাস লালনে ব্যয় করতে পারবে।
২. বাংলাদেশে আমদানীর মাধ্যমেঃ ধরা যাক প্রাগুক্ত পিটি পাকিস্তান থেকে পণ্য আমদানী করবে। এই ক্ষেত্রে পাকিস্তানী কোম্পানীটি পণ্যের দাম প্রকৃত দামের চেয়ে কম উল্লেখ করবে। ফলে একই মূল্যে পিটি প্রকৃত পরিমাণের চেয়ে বেশি পণ্য পাবে। এই বেশি পণ্যটা বিক্রি করে যে অর্থ পাওয়া যাবে পিটি সেটা সন্ত্রাস লালনে ব্যয় করবে।
এই দুটো হচ্ছে বৈধ উপায়ে সন্ত্রাসের ফান্ড পাঠানোর উপায়। পাকিস্তানের সাথে বাণিজ্য বন্ধ হলে এই উপায়গুলো রুদ্ধ হবে। বৈধ উপায়ে বাংলাদেশে ফান্ড পাঠানোর আরেকটি উপায় হচ্ছে এফডিআই বা সরাসরি বিনিয়োগ। সরাসরি বিনিয়োগের ক্ষেত্রে বাংলাদেশ সরকার বেশ উদার এবং বিনিয়োগবান্ধব পরিবেশ সৃষ্টির লক্ষ্যে এইক্ষেত্রে নিয়মকানুনও বেশ শিথিল। ফলে, এফডিআইয়ের ক্ষেত্রে আসলে কত টাকা ব্যবসায়ে বিনিয়োগ করা হলো আর সেখান থেকে কত টাকা সন্ত্রাস লালনে ব্যয় হয়ে গেল সেটা বের করা অসম্ভব। এটা তো গেল ফ্যাক্টরি-ইন্ডাস্ট্রি-শোরুম দেবার ব্যাপার, এর বাইরে ঢাকা ও চট্টগ্রামে প্রচুর পাকিস্তানী আছে যারা স্রেফ ট্রেডিং হাউস চালায় প্রাগুক্ত পিটি’র মতো। অনেক ক্ষেত্রে আমদানীকারক ও রফতানীকারক একই ব্যক্তি/কোম্পানী/গ্রুপ হয়ে থাকে। এই ট্রেডিং হাউসগুলোর স্থানীয় স্টাফ সাধারণত জেনেভা ক্যাম্প থেকে আগত হয়ে থাকে, উদ্যোক্তারাও ভালো বাংলা বলতে পারে। ফলে তাদের অরিজিন নির্ণয় করা দুষ্কর। এমন বর্ণচোরা বলে এসব ট্রেডিং হাউসগুলোকে নিয়ন্ত্রণ করা আরো কঠিন। বাংলাদেশে পাকিস্তানী এফডিআই এবং পাকিস্তানী নাগরিকদের বাংলাদেশে ট্রেডিং করা বন্ধ করা গেলে এই পদ্ধতিগুলো ব্যবহার করে সন্ত্রাসের ফান্ডিং ও স্থানীয় ট্রেনিং বন্ধ করা সম্ভব।
প্রশ্ন করতে পারেন, পাকিস্তানী সব এফডিআই বা ট্রেডিং হাউস তো এই দোষে দুষ্ট নয়। তাহলে কিছু ‘ব্ল্যাক শিপ’-এর দায়ভার বাকিদের ওপর চাপানো হবে কেন? বাংলাদেশই বা এখানে বিদেশী বিনিয়োগ থেকে বঞ্চিত হবে কেন? উত্তরটা হচ্ছে, আমাদেরকে অপরচুনিটি কস্ট হিসেব করতে হবে। কথিত ব্ল্যাক শিপদের ফলে সৃষ্ট ক্ষতি দেশের সার্বিক স্থিতিশীলতা, অগ্রগতি, উন্নয়ন, বিদেশে বাংলাদেশের ভাবমূর্তি, জননিরাপত্তা ইত্যাদি বিষয়ে যে সমূহ ক্ষতি করছে তার পরিমাণ পাকিস্তানে রফতানী থেকে প্রাপ্ত প্রায় ২,৫০০ কোটি টাকা আর এফডিআই-এর কথিত ১৬,০০০ কোটি টাকার চেয়ে অনেক অনেক গুণ বেশি। তাছাড়া এসব বাণিজ্যে নানা প্রকার শুল্ক-কর প্রত্যাহার বা হ্রাসকরণের ফলে সরকারের সরাসরি রাজস্ব ক্ষতি এবং ১,৫০০ কোটি টাকার বাণিজ্য ঘাটতি হিসাবে আনলে মোট অপরচুনিটি কস্ট ঐ ১৮,৫০০ কোটি টাকার চেয়ে অনেক বেশি হয়। অর্থাৎ, পাকিস্তানী বিনিয়োগ বা পাকিস্তানের সাথে ট্রেড কোনটাই আমাদের জন্য লাভজনক নয়। 
তাহলে কেন আমরা নিজেদেরকে, নিজের দেশের স্বাধীনতা-সার্বভৌমত্ব-পরিচয়কে ঝুঁকির মধ্যে ফেলে পাকিস্তানের সাথে এমন অলাভজনক ব্যবসা-বাণিজ্য চালাবো? মাসুদ রানা’র একটা পর্বে রানা’র এমন একটা সংলাপ ছিলো, “সোহানার একটা চুলের মূল্য জ্যাক লেমনের প্রাণের চাইতে বেশি”। আমরাও বলতে চাই, “আমার দেশের স্বাধীনতা-সার্বভৌমত্ব-পরিচয় অথবা বাংলাদেশের একজন সাধারণ নাগরিকের জীবনের মূল্য ১৮,৫০০ কোটি টাকার চেয়ে বেশি”।    
(বাকি আলোচনা পরের পর্বে) 
ইফতেখার আলী


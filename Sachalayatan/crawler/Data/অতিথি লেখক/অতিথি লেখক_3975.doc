এই বৃষ্টির 'পর



এই বৃষ্টির 'পর
রিজওয়ানুল ইসলাম রুদ্র
এই বৃষ্টির 'পর স্নিগ্ধ কুয়াশা এসে জেগে উঠেছে অনন্তকালের শূন্যতা !
অন্ধকারের তৃষ্ণার্ত ডাকে সকালের রঙিন সূর্য চাঁদের মতো  ধূসর
মেঘের নিঃস্বার্থ বিষন্নতায় ঘুমের গন্ধে ভরে উঠেছে তোমার দু'চোখ
যেখানে হাত রাখলেই ঝরে যায়- কদমফুল; সুপ্ত কামনার লবণগোলা জল।
বৃষ্টি এসে ধুয়ে দিয়েছে তোমার ছায়া-প্রতিবিম্ব। মাটির শরীরে
কেঁপে উঠছে
ক্রোধ আর মৃত্যুর প্রান্তবিন্দু... অনেক, অনেক দিন পর তোমার কণ্ঠস্বর
প্রতিধ্বণিত হয়ে ফিরে আসছে ফুলের পাতায়।
প্রাচীন সূর্যরশ্মি বিক্ষত : কাঁচের মতো বর্ণহীন শূন্যতায়।
সামুদ্রিক পাথরে গোপন আদ্যক্ষরে লিখেছিলাম তোমার শ্বাসরুদ্ধকর অভিমান !
স্বার্থপর বৃষ্টি-জলে ধুয়েছে আজ - আমি, তুমি আর আমাদের জীবন।
নিবন্ধন-নাম : রুদ্রবিলাস


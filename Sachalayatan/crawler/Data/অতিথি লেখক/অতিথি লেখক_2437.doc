মক্কা নোটস




কদিন ধরে আয়নায় চেহারাখান দেখছিলাম। চুল, কাঁচার সাথে এক দুটা পাকা দেখা যায়, দাড়ির অবস্থাও তথৈবচ, ডেন্টিস্টের সাথে মারপিটে করে একাধিক দাঁত হতাহত, চোখের পাওয়ার সিকির ওপরে আটকে আছে অনেক দিন ধরে। এই অবস্থায় দুনিয়াদারী নিয়ে লম্বা চওড়া কিছু একটা করার চিন্তা করাই মুশকিল, ফলাফল দিনপাঁচেক হল মক্কায়। টুকটাক কিছু শেয়ার করছি…
প্রথমেই ইন্টারনেট। অন্য শহরের কথা জানিনা, তবে এই শহরে তেমন একটা ‘নেট-ক্যাফে’ নামক বস্তুর চিহ্ন চোখে পড়েনি। বাড়ি আর অফিসে কেবল, এডিএসএল দুটোই পাওয়া যায়। অনেক খোঁজাখুজি করে মোবাইলি’র সিমের সাথে ইন্টারনেট লাগালাম। বাংলাদেশে দ্বিতীয় প্রজন্মের এজ আর জিপিআরএস প্রজুক্তি আছে। এখানে সাড়ে তৃতীয় প্রজন্মের HSPA+ চলছে। কাগজে কলমে ২১এমবিপিএস। তবে ব্যাবহার করে আরাম পাচ্ছি। 
মক্কায় কুকুর নাই আর রাস্তাঘাটে অজস্র বেড়াল। বেশীরভাগ বেড়ালই খুব শুটকোও না, আবার চর্ব্যচোষ্য লালিতও না। মানুষজনকে খুব পাত্তা দেয়না। কিছু পালায়, বাকিগুলোর কান চুলকে দিলে তেমন আপত্তি করে না।
যদিও কিছুই দেখা হয়নি, তবুও একটা দেশে পা দিলে দেশের আইনকানুনের একটু ধারা আন্দাজ করা যায়। যেমন বাংলাদেশে কেউ দুই নম্বরী কিছু একটা করল। মোটামুটি ৯৫% ক্ষেত্রেই এইটা গ্যারান্টী দেয়া যায়, যে তার যে অপরাধ তার সঠিক বিচার ও সঠিক শাস্তি হবেনা। একটু পয়সাপাতি খর্চা করলেই রায়ের ডেট আপনি মরার বছরদুয়েক পরে পাঠিয়ে দেয়া যাবে অথবা আইনকে নিজের মত চলতে দিলে আপনার হয়ত শাস্তি হিসেবে একটা চটকনা পাওয়া ছিল, দেখা গেল, আপনার ওপরে দুটো কিল আর তিনটে চটকনা এসে হাজির হচ্ছে। অতএব আবার ঢালো মাল। সেরকম, এইদেশের প্রশাশন মনে হল, দ্রুত, কঠোর ও মোটামুটি জনগণের জন্য একসাইজের। তাতে মানবাধিকার, আত্মপক্ষ ইত্যাদি ইস্যু আসলেও দেশের মেকাজিম দেখলে মনে হয় যে, জনগণ, বিশেষ করে বিদেশী কর্মজীবীদের মধ্যে ‘ধরা খাইলে খবর আছে’ মনোভাবটা বেশ প্রকট। যেটা ইউরোপে অতোটা চোখে পড়েনি। 
নব্বই হাজারের ওপরে লাখের কাছাকাছি একটা সংখ্যা নেন, তারপরে তাকে মোটামুটি আড়াই থেকে তিন লাখ দিয়ে গুণ করেন, তাতে যেই সংখ্যা আসবে মোটামুটি এই পরিমাণে টাকা এইবছর হজ্জ্ব উপলক্ষে খর্চা হবে। (বাংলার সর্কার সাহেবের বাজেটের দেড় ভাগের চেয়ে বড় সংখ্যা এটা) আগের জাহাজে চড়ে আর উঁটের পিঠের হজ্জ্বও নাই, আর হজ্জ্বের পরে পাজীরা হাজী হয়ে যাবে সেই আশাও নাই। তাও কিছু মানুষ যদি একটু বদলায়। 
কাবার চত্বরের পাশেই দক্ষিণে তৈরি হচ্ছে পৃথিবীর বৃহত্তম ম্যালা তারকা খচিত হোটেল (হোটেলটা কে বানাচ্ছে একটু খেয়াল করেন)। উঁটের রাখালরা প্রাসাদ তৈরির প্রতিযোগিতার ভবিষ্যতবাণী সত্যি করে ছাড়লোই! ছোটবেলায় আশা ছিল অন্ততঃ এই অসুস্থ প্রতিযোগিতা আমাদের জীবদ্দশায় না দেখেই পার করতে পারব। অতি আশা দুরাশা। উত্তরে  বেশ বড়সড় একটা এক্সটেনশনের কাজ হচ্ছে মনে হল। আরো আধা যুগ পরে আসলে মনে হয় দেখা যাবে। 
কাবার চারপাশে প্রদক্ষিণের চত্বরের যে শ্বেতপাথর, ভয়াবহ গরমেও মোটেই অসহনীয় হয়না। এর নিচে পানির প্রবাহের কোন সিস্টেম আছে কিনা জানিনা। অনলাইনে তেমন তথ্য পাচ্ছিনা। বাইরে খালি পায়ে কোথাও পা দিলেই ফোসকা পড়া নিশ্চিত। নাকি পাথরটাই বিশেষ কোন কোয়ালিটির। অবাক হলাম! 
মরুভূমির দেশে এসে, একটাই সমস্যা হচ্ছে তা হল, নাকের ফুটো শুকিয়ে খটখটে হয়ে যাওয়া। বাকি সব সহ্য হচ্ছে, কিন্তু এইটা কোন সহজ সমাধান পাচ্ছিনা। টেক্সাস, এরিজোনার কারো কোন উপদেশ আছে নাকি? 
কাবার সাউন্ড সিস্টেম অসাধারণ। এতো বিশাল একটা কম্পলেক্সের প্রতিটি কোণে নিখুঁত আওয়াজ পৌঁছানো কোন প্রতিধ্বনি ছাড়া, চাট্টিখানি কথা না। আর একই সাথে কোন অংশেই আওয়াজ অসহনীয় জোরে না। শব্দভূকদের স্বর্গবিশেষ। সেই সাথে আশ্চর্য স্পষ্ট উচ্চারণ। নামাজের দৈর্ঘ কখনই অসহনীয় দীর্ঘ না। বেশ উপভোগ করছি। 
এদিকে আসলেই কেমন যেন ঘোরলাগা এক পৃথিবীতে মনে হয় চলে আসি। এই পৃথিবী আমাদের সময়ের না, এই পৃথিবী ছোটবেলার স্বপ্নের মুজতবা আলীর পৃথিবী। অবাক লাগে কি আশ্চর্য প্রাঞ্জল বর্ণনাই দিয়ে গেছেন মধ্যপ্রাচ্যের হাজার কিসিমের জনসমষ্টির তার ভ্রমণকাহিনীতে। বইগুলি মিস করছি এখানে বসে। 
হজ্জ্বের আগমনার্থীদের মধ্যে ভারতীয় উপমহাদেশীয়ই বেশী এখন পর্যন্ত অনারবদের মধ্যে। তুর্কী আর মালেদের সংখ্যাও দিনে দিনে বাড়ছে। আফ্রিকানদের সংখ্যা এখন পর্যন্ত বিসদৃশ রকমের কম। প্রতিদিন এক দেড় লক্ষ করে মানুষ বাড়ছে। চাপটা বেশ টের পাওয়া যাচ্ছে। গত এক দেড় দিন হয় ইরানীরা ঝাঁক বেঁধে আসছে। স্বর্গের অপ্সরীরা সব মাটিতে নেমে আসলে এইসব পেরিয়ে ওপারে যাবো ক্যাম্নে, ম্যালা ফ্যাচাং দেখি।
---------
ফরিদ
বইমেলা


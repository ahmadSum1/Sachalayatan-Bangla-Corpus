'জোছনা ও জননীর গল্প' এবং কিছু ভুল তথ্য



[আমি যে আজ সচলে কিছু একটা লিখতে যাচ্ছি এর কোনো দায়-দায়িত্বই আমার না, সকল দায়-দায়িত্ব ভাগাভাগি করে নিবেন আয়নামতি  এবং ষষ্ঠ পাণ্ডব। ওনাদের সাথে আমার পরিচয় গুডরিডস সূত্রে এবং কিছুদিন ধরে আমি ওনাদের ঝাড়ির উপরে আছি এবং ওনাদের ঝাড়ি খেয়ে আমার বোধোদয় ঘটায় (কারো কারো মতিভ্রম ও মনে হতে পারে) ব্লগে পোস্ট করছি। এটি একটি বুক রিভিউ। যা আমি গুডরিডসে লিখেছিলাম তার সামান্য পরিবর্তিত ভার্সন।]
বছর খানেক আগে প্রিয় দশটি বই বিষয়ক একটি খেলা ফেসবুকে ছিল এবং এতে অনেকের প্রিয় দশটি বইয়ের তালিকায় আমি 'জোছনা এবং জননীর গল্প'কে দেখেছিলাম। দুঃখজনক ভাবে আমার নিজের পরিচিত অনেকের তালিকায় এ বইটি ছিল। এসব দেখে আমি খুবই শঙ্কিত হয়ে পড়েছিলাম। আমি বইটি যখন ২০০৮-২০০৯ সালের দিকে পড়েছিলাম তখন অনেকগুলো পয়েন্টে জানা তথ্যের সাথে অমিল ঘটেছিল। যে ভুল গুলো চোখ পড়েছিল তার সব কিছু মনে না থাকলেও অনেকগুলো ভুল যে পড়ছি সে অনুভূতিটুকু রয়ে গেছে। তাই বই পড়ুয়া গ্রুপে এই সংক্রান্ত একটি পোস্ট দিয়ে জানতে চেয়েছিলাম যে এমন কোনো রিভিউ আছে কিনা যেখানে সমস্ত ভুলগুলো পাওয়া যাবে। সেখানেই আলোচনার সময় নিজের স্মৃতি হাতরে তিনটা ভুলের কথা বলেছিলাম।
আবার, প্রায়শই আমার গুডরিডস লিস্টে থাকা কেউ না কেউ এটাকে ৫ তারা / ৪ তারা রেট করে বসেন। ভিতরে ভিতরে অস্বস্তি হয়। টোটাল রেটিং আশঙ্কাজনক। 
 
সম্প্রতি আরেকজন বইটাকে পাঁচ তারা রেট করে বসলে বইপড়ুয়া গ্রুপের আলোচনার সময়কার যে তিনটি ভুল মনে পড়েছিল সে তিনটি-ই পোস্ট করবো বলে সিদ্ধান্ত নিই এবং ভাগ্যক্রমে আরেকটি ভুলের কথা মনে পড়ে যায়। সে চারটি ভুল নিয়ে তৈরি এই ভুলের তালিকা। বইটি অনেক আগে পড়ায় এবং পুনরায় পড়ার ইচ্ছা না থাকায় ভুলের তালিকা একেবারেই অসম্পূর্ণ তাই পাবলিক ডোমেইনে পোস্ট করা নিয়ে পুরোপুরি স্বাচ্ছন্দ্যবোধ করছি না। কিন্তু ষষ্ঠ পাণ্ডব যে ঝাড়ি দিয়েছেন, আর যাই কোথায়। 
১/ হুমায়ুন আহমেদ বইটির ভূমিকায় "স্বাধীনতা যুদ্ধের দলিলপত্রে"র নানা জায়গায় ওনার খটকা আছে বলে উনি উল্লেখ করেন। খটকার উদাহরণ দেবার জন্য একটি এখানে নারী নির্যাতনের একজন সাক্ষদানকারীর দেয়া জবানবন্দীকে উনি প্রশ্ন বিদ্ধ করে বলেছেন –

 “যা আমার কাছে একেবারে গ্রহণযোগ্য না তা হলো সাক্ষ্যদানকারী বলেছেন এই সব তরুণীদের বই-খাতা-কলম ছিল। অর্থাৎ স্কুল বা কলেজে যাবার পথে তাদের ধরা হয়েছে। যে ভয়ঙ্কর সময়ের কথা বলা হয়েছে সে সময় স্কুল কলেজ ইউনিভার্সিটি সবই বন্ধ। বইখাতা নিয়ে কারো বাইরে যাবার প্রশ্নই উঠে না।”

এটি রাবেয়া খাতুন নামে রাজারবাগ পুলিশ লাইনের এক সুইপারের সাক্ষ্য। সাক্ষ্যটি নানা গবেষক তাদের লেখায় ব্যবহার করেছেন। এর মাঝে আছেন শাহরিয়ার কবির,"একাত্তরের দুঃসহ স্মৃতি" বইতে এই সাক্ষ্য ব্যবহার করেন। এর মাঝে আছেন মুনতাসির মামুন, বইয়ের নাম মনে পড়ছে না। এবং আরও অনেকে। 
আমার বিশ্বাস করতে কষ্ট হয় হুমায়ুন আহমেদ মুক্তিযুদ্ধ নিয়ে শুধু নিজের যুক্তিকে প্রত্যক্ষদর্শীর সাক্ষীর উপর স্থান দেবার আগে ন্যূনতম গবেষণা করেননি। পাকিস্তানী সরকার রীতিমত হুকুম জারী করে ঢাকায় স্কুল-কলেজ খোলা রাখার ব্যবস্থা করেছিল। ১ মে থেকে প্রাথমিক বিদ্যালয় এবং ৯ মে থেকে মাধ্যমিক বিদ্যালয় খোলা রাখা হয়। এমন কি ১৫ জুলাই থেকে এস.এস.সি পরীক্ষা গ্রহণ শুরু হয়, পরীক্ষাকেন্দ্রগুলোতে ছিল পুলিশ এবং রাজাকারদের টহল। পরীক্ষায় অংশ নেবার জন্য সরকার পক্ষ থেকে এবং অংশ না নেবার জন্য মুক্তিযোদ্ধাদের পক্ষ থেকে প্রচারণা করা হয়। এই তথ্য এত বইয়ে আছে যে এটা জানতে মুক্তিযুদ্ধ নিয়ে অনেক পড়াশুনার দরকার হয় না। বহুল পঠিত জাহানারা ইমামের "একাত্তরের দিনগুলিতে"ই পাওয়া যায়। 
২/ বইটিতে বঙ্গবন্ধুর ৭ মার্চের ভাষণে "জিয়ে পাকিস্তান" নিয়ে সুশীল গোত্রীয় একটি বিতর্ক উপস্থাপন করেন, যার কোনো উত্তর তিনি নিজে দেন নি। ৭ মার্চের ভাষনে বঙ্গবন্ধু "জিয়ে পাকিস্তান" বলেননি তার প্রমাণ সচলের এই পোস্টটিতেই রয়েছে।
৩/ (এটা আমি নিজেও ধরতে পারিনি।) একদিন মেজর কামরুল হাসান ভুঁইয়ার সাথে দেখা করতে গেলে মুক্তিযুদ্ধের ইতিহাস নিয়ে যে অযত্ন তাতে তাঁর হতাশার কথা জানান। কথা প্রসঙ্গে আমাদেরকে বলেছিলেন যে, এক আড্ডাতে হুমায়ূন আহমেদের সাথে ওনার দেখা হয়। উনি হুমায়ূনকে জিজ্ঞেস করেছিলেন ২৫ মার্চ রাতে বঙ্গবন্ধু গ্রেফতারের পর ওয়্যারলেস মেসেজের উল্লেখ জোছনা ও জননীর গল্পে পাওয়া যায় ["big bird in the cage...others not in the nests..."] এর মধ্যে প্রথম অংশটুকু ["big bird in the cage..."] অনেক সূত্রে পাওয়া গেলেও দ্বিতীয় অংশটুকুর ["others not in the nests..."] রেফারেন্স কী। তখন হুমায়ূন বলেছিলেন দ্বিতীয় অংশটুকু ওনার তৈরি। কিন্তু ততদিন উক্তিটির দুটো অংশ মিলেমিশে ছড়িয়ে পড়েছে নানা জায়গায়। বাস্তবতার সাথে ফিকশন মিশিয়ে ইতিহাসকে ঘোলাটে করার চেষ্টার নিন্দা জানিয়েছিলেন মেজর কামরুল হাসান ভুঁইয়া। এই ভুল এই কারণে গুরুত্বপূর্ণ যে, এই লাইনটি হুমায়ুন আহমেদ যে পদ্ধতিতে তৈরি করেছেন, পুরো উপন্যাসটি তৈরির পদ্ধতি মোটামুটি একই। 
৪/ বইটির মাঝামাঝি এক জায়গায় মেজর জিয়ার স্বাধীনতার ঘোষণাকেও সুশীলতার সাথে কিছু রেফারেন্স ব্যবহার করে প্রথম ঘোষণা বলে চালিয়ে দেবার চেষ্টা করেছেন বলে যতদূর মনে পরে। কিন্তু উনি এটাকে প্রথম বলে দু-চারটা রেফারেন্স দিতে পারলে আমি বঙ্গবন্ধুর ব্যাপারে দিতে পারবো গাদাখানেক। এই পোস্টটা দেখা যেতে পারে। 
গুডরিডস রিভিউটিতে বলেছিলাম আরও ভুলের কথা মনে পড়লে রিভিউ এডিট করে দিবো। কিন্তু অতিথি লেখক হিসেবে সেটা খুব সম্ভবত এখানে করতে পারবো না। তবুও কেউ আরও কোনো তথ্যে অসঙ্গতি জানলে জানাবেন। ধন্যবাদ।
নাবিলা

ছবি: 


 




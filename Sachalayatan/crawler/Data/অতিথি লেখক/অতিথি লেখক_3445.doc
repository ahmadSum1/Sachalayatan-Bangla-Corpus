গেম থিওরীঃ কেন পুলিশ ঘুষ খায়



অর্থনীতির নতুন একটি উপশাখা গেম থিওরী। আমাদের চারপাশের অনেক ঘটনার পেছনের কারন গেম থিওরী দিয়ে ব্যাখ্যা করা যায়। প্রতিদিন আমরা বিভিন্ন পরিস্থিতিতে বিভিন্ন সিদ্ধান্ত নিয়ে থাকি, যার পেছনে কাজ করে যার যার নিজস্ব যুক্তি ও মতামত। এসব যুক্তি ও তার ভিত্তিতে নেয়া সিদ্ধান্ত গেম থিওরী দিয়ে বিশ্লেষন করে চমৎকার উপলব্ধীতে পৌঁছানো যায়। যেমন ধরুন পুলিশ কেন ঘুষ খায়? গেম থিওরী কি বলে দেখা যাক।
ধরা যাক একজন পুলিশের বেতন ১৫,০০০ টাকা। দেশের যা অবস্থা তাতে এই টাকা দিয়ে মোবাইল ফোনের বিলই তো দেয়া যায়না! মনে করি পুলিশ অফিসারের মাসে আরাম করে বেঁচে থাকতে চাই ৩০,০০০ টাকা। কত কম পড়লো? ১৫,০০০ টাকা। এখন তার সামনে দুটো উপায়, ঘুষ খেয়ে ১৫,০০০ টাকা যোগাড় করা অথবা কষ্টেসৃষ্টে বেতনের টাকা দিয়েই চালিয়ে দেয়া। ঘুষ না খাওয়ার পক্ষে তার কি কারন থাকতে পারে? ধরুন তিনি একজন ধার্মিক মানুষ, তার বিশ্বাস ঘুষ না খেলে তিনি অনেক নেকী পাবেন। ভাল কথা। সুতরাং পুলিশ অফিসারের ঘুষ খেলে মোট আয় (৩০,০০০ টাকা + ০ নেকী), ঘুষ না খেলে মোট আয় (১৫,০০০ টাকা + ১৫,০০০ নেকী)। 
এইবার খেলার দ্বিতীয় পর্যায়। পুলিশ অফিসার পরকালের চিন্তাও করেন, নেকী অর্জন করাও তার কাছে টাকার মত সমান গুরুত্বপূর্ণ। গাড়ী-বাড়ী তো হলো, এবার পরকালে যেনো চৌদ্দ কোটি বছর জাহান্নামে পচতে না হয় তার ব্যবস্থা করতে হয়। ঘুষ যদি খান তাহলে ব্যাংকে মোটা অংকের টাকা জমার কথা, তা থেকে যদি হজ্ব করতে যান তাহলে খরচ হবে এক লাখ টাকা আর পাওয়া যাবে চৌদ্দ কোটি নেকী (মনে করি)। অতএব ঘুষ খেলে পরবর্তীতে টাকাকে নেকীতে রূপান্তর করার ব্যবস্থা আছে। ঘুষ যদি না খান, তাহলে ইহকালে কষ্টে থাকবেন আর পরকালে সিধা জান্নাত। 
সুতরাং টাকা দিয়ে নেকী পাওয়া গেলেও যেতে পারে কিন্তু নেকী দিয়ে টাকা পাওয়া যাবেনা। এখন সিদ্ধান্ত পুলিশ অফিসারের নিজস্ব। তিনি ঘুষ না খেয়ে সৎ অনাড়ম্বর জীবনযাপন করতে পারেন, অথবা এত ত্যাগ স্বীকার না করে ঘুষ খেয়ে আরামে থাকতে পারেন ও দিনে পাঁচ ওয়াক্ত নামাজ পড়ে কপালে দাগ বসিয়ে ফেলতে পারেন। গেম থিওরী অনুযায়ী, একজন সাধারন মানুষ দ্বিতীয়টিই বেছে নেবেন। তাই আমাদের দেশের পুলিশ এত ঘুষ খায়।
অনেকে বলেন, লন্ডনের পুলিশ কত ভাল ঘুষ খায়না আর আমাদের পুলিশ খুব খারাপ। অর্ধসত্য। লন্ডনের পুলিশ ঘুষ খায়না আর আমাদের পুলিশ ঘুষ খায় এইটা সত্য, ওরা ভাল আমরা খারাপ এইটা সত্য না। লন্ডনের পুলিশের বেতনও ৩০,০০০ টাকা ওরা চায়ও ৩০,০০০ টাকা, ফলে তাদের ঘুষ নেওয়ার প্রয়োজন পড়েনা। আমাদের পুলিশের বেতন বাড়িয়ে দিন তারাও ঘুষ নেওয়া কমিয়ে দেবে। অংক তাই বলে। আপনি কি বলেন?
পাদটীকাঃ বাংলাদেশের সকল সত্যিকারের সৎ পুলিশ অফিসারের প্রতি রইলো আমাদের শ্রদ্ধা। এতো অংক কষেও যিনি ঘুষ খাননা তিনি সত্যিই পুলিশ হবার যোগ্য।
সত্যপীর
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%69%72%31%37%38%40%79%61%68%6f%6f%2e%63%6f%6d%22%3e%6d%69%72%31%37%38%40%79%61%68%6f%6f%2e%63%6f%6d%3c%2f%61%3e%27%29%3b'))


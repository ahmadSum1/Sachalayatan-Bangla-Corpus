ব্যাঙ এবং তরমুজ



দৃশ্যমান সাজানো সংসারে অদৃশ্য বাসনাগুলো
প্রতিনিয়ত রক্তাক্ত করে-
হৃদয় ক্রমশঃ হয়ে ওঠে নিটোল তরমুজের মত।
ভালোবাসা ও পরিতৃপ্ত আদর ধীরে ধীরে সরে যায় দূরে-
অচিরেই ভালোবাসা বাসা বাঁধে বোঝাপড়ার সাথে।
সামর্থ্য ও স্বপ্নের বিশাল দূরত্ব সাপের মত আষ্টে-পৃষ্ঠে পেঁচিয়ে ধরে
মহান মানবজন্ম আর আত্মার বিশালতাকে -
নিজেকে উভচর ব্যাঙ বা ততোধিক কুৎসিৎ ক্ষুদ্র কিছু বলে মনে হয়।
আমি ক্রমশঃ ব্যাঙ হয়ে যাচ্ছি
যার হৃদয় রক্তাক্ত তরমুজ,
অথবা বিবর্তিত হচ্ছি
টিকটিকি বা তেলাপোকায়,
যে গৃহবাসী হয়েও বাসিন্দার মর্যাদা হতে বঞ্চিত।


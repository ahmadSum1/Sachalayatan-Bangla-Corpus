নীলচে-সবুজ জলের দেশে...





একটু পর ইনকোর্স পরীক্ষা। সারা মাস লবডঙ্কা করে বেড়ালেও পরীক্ষার খাতায় লবডঙ্কা পাবার বিন্দুমাত্র ইচ্ছা ছিলোনা  । তাই স্যারের লেকচারটুকু শেষ সম্বল করে ভিষন সিরিয়াসভাবে পায়চারী করছিলাম। হঠাৎই পকেটে মোবাইল ফোনটা কেঁপে উঠল। বের করে দেখি আমার স্কুল এর বন্ধুর ফোন এসেছে। 
কিছুটা বিষ্ময় নিয়ে ফোনটা রিসিভ করলাম, কারন আজকাল ঈদ বা কোন বিশেষ কারন ছাড়া আসলে স্কুলের বন্ধুদের ফোন করা হয়না। কুশল জিজ্ঞাস করার জন্যতো ফেসবুক রয়েছেই। ফোন রিসিভ করতেই অত্যন্ত পরিচিত একটি কণ্ঠ ভেসে এলো- "দোস্ত, কয়েকদিনের ছুটি পেয়ে গেলাম। কোথাও যাবি?" 
ওর একথা শুনে কিছুক্ষনের জন্য পরীক্ষার টেনশন ভুলে গেলাম। বললাম,"ঢাকার বাইরে অনেক দিন যাওয়া হয়না, অবশ্যই যাবো। " 
বেশ খানিক্ষন আলোচনা করে ঠিক করলাম একটা ছোট-খাট সিলেট-ট্যুর দেয়া যেতে পারে। সিলেটে সারিঘাট নামক জায়গায় 'লালাখাল' নামে নাকি চমৎকার একটি জায়গা আছে, যেটা নাকি সিলেটের জাফলং বা তামাবিলের চেয়ে কোন অংশে কম নয়।
পরীক্ষা শেষ করে ছুটে গেলাম বাস স্ট্যান্ডে- কবে, কোথায়, কখন, কোন বাস সিলেট যাবে সেটার কুষ্ঠি-ঠিকুজি নিয়ে মোটামুটি ট্যুরের প্ল্যান ঠিক করে ফেললাম।
সিলেট নিয়ে নতুন করে বলার কিছু নেই। বাস থেকে কদমতলীতে নেমে রিকশা নিয়ে কিছুটা আসতেই চোখে পড়লো সেই উল্টো 'U' আকৃতির মত বাঁকা কীন ব্রিজ, আর ব্রিজের উল্টা পাশে 'আলী আমজাদের ঘড়িঘর' ।
রিকশা করে দরগা গেটে নেমে মাথা গোঁজার জন্য হোটেল খুজতে শুরু করে দিলাম। কম বাজেটের মধ্যে মোটামুটি একটা হোটেল দেখে ভেতরে ঢুকে পড়লাম। রিসিপশনে গিয়ে যখন কাউকে না পেয়ে ইতি-উতি খুঁজছিলাম , তখনই এক খোঁচা দাড়িওয়ালা লোক রিসিপশনের ভিতরের এক রুম থেকে গলা বের করে হুঙ্কার দিয়ে বললো- "কি চাই??"
বাজখাই গলার ধমক শুনে কোন মতে বললাম, -"ইয়ে, মানে হোটেল খুজছিলাম, রুম দেখানো যাবে?"
রিসিপশনের ভদ্রলোক বেশ খানিক্ষন সন্দেহ নিয়ে কুতকুতে চোখে আমাদের দিকে তাকিয়ে থেকে বললেন-"সম্পর্ক?" (খাইসে!! ব্যাটা আমাদেরকে 'Homo' টাইপ কিছু মনে করলো নাতো!!! ) মুখে বললাম-" হে হে , বন্ধু, বন্ধু, আমরা দুইজন বন্ধু।!!  উনি এবার পিচ্চিকে ডেকে চাবি ধরিয়ে দিয়ে বল্লেন, রুম দেখিয়ে নিয়ে আয়।" 
রুমখানার হাল বেশ দশাসই বলা ভুল হবে। বিছানায় কোন আদ্দিকালের চাদর দেয়া, বালিশের কভারে কালচে দাগ (পরে দেখেছিলাম একটা বালিশ ফাটাও আছে)! যাই হোক, বাজেট কম। কোন মতে রাতটুকু পার করে দিতে পারলেই হবে, তাই ভেবে চিন্তে রাজি হয়ে গেলাম।
রিসিপশনের ভদ্রলোক এবার বিশাল একখাতা বের করে দিয়ে হুঙ্কার বললেন এটা পূরন করতে হবে!  বিশাল খাতার ১০-১২ টা ঘরের তথ্য পূরন করা পর, এবার একটা ফর্ম বের করে দিয়ে বললেন-"এটাও পূরন করতে হবে।" ফর্ম পূরন করার পর ডেস্কের নিচ থেকে একটা ডিজিটাল ক্যামেরা বের করে কুটুস করে আমাদের দুইজনের ফটো তুলে নিয়ে বললেন- "রেকর্ড রাখালাম, বড় খাতাটা পুলিশের জন্য, ফর্মটা র‍্যাবের জন্য, ফটোটাও রেখে দিলাম। তিনমাস এই রেকর্ড থাকবে।  " এই বলে সে বিশাল এক হাসি দিয়ে চাবিটা আমাদের হাতে ধরিয়ে দিলেন।
পরদিন সকালে উঠে নাস্তা সেরে ছুটলাম সারিঘাটের দিকে। জাফলংগামী বাসে করেই সারিঘাটে নামা যায়। বাস থেকে নেমে উল্টা পাশেই হলো লালাখাল। খালটি দেখে আমাদের মুখ থেকে শুধু একটি কথাই বের হলো-"অসাধারন!" 

একটু নিচে নেমে ইঞ্জিনওয়ালা নৌকা ভাড়া করলাম। এটি আমাদেরকে একদম বাংলাদেশ-ভারতের সীমানায় জিরো-পয়েন্টে নিয়ে যাবে আবার আসবে। ঠিক করলাম ১২-১২:৩০ এর মধ্যেই ফেরত এসে আবার জাফলং এর দিকে যাত্রা করবো। 
উঠে পড়লাম নৌকায়, শুরু হলো 'লালাখাল' যাত্রা। বাংলাদেশ এতো সুন্দর হতে পারে না দেখলে বিশ্বাস করা যায়না। পুরো নৌ-যাত্রায় মাথার উপর ছিলো ঘন নীল আকাশ আর পানি ছিলো নীলচে সবুজ।


বিশ্বাস করুন একটি ছবিও ফটোশপের গুঁতায় পরিবর্তন করা হয়নি (খালি নেম-ট্যাগ লাগাইসি  )। আর নিচের পানি এতটাই পরিস্কার যে জলের তলা পর্যন্ত দেখতে পাচ্ছিলাম আমরা। কিছুদূর গিয়ে আকাশের উপর চিল উড়তে দেখলাম। উড়তে উড়তে হঠাৎ করেই ডানা গুটিয়ে পানিতে থাবা দিয়ে মাছা শিকার করে আবার উপরে চলে যাচ্ছিল ।  


বাংলাদেশের প্রায় শেষ সীমানায় একপাশে রয়েছে চা-বাগান, আরেক পাশে বি.জি.বি (বর্ডার গার্ড বাংলাদেশ) এর ক্যাম্প। নৌকা নিয়ে দুই পাশেই উকি-ঝুকি মেরে, ঘুরে-টুরে দেখে আবার ফেরত আসা শুরু করলাম।
পাড়ে নেমে একটু আগাতেই দেখলাম জাফলংগামী একটা বাস দাড়িয়ে আছে। তাড়াতাড়ি ছুটে গিয়ে বাসে উঠে ঝুলতে ঝুলতে জাফলং গিয়ে পৌছালাম। জাফলং এ নেমেই পেয়ে গেলো প্রচন্ড খিদে। একটা হোটেলে ঢুকে খেয়ে নিয়ে, জাফলং এ একটু ঘুরাঘুরি করে একটা বাসে করে ফিরে আসলাম সিলেট শহরে। জাফলং এর একটা ছবি না দেখালে কেমন হয়? তাই ওখানকার একটা ছবিও শেয়ার করি-

সারিঘাটে থেকে ঘুরে এসে আমার শুধু একটি কথাই বারবার মনে হচ্ছে , শুধু সুন্দরবন বা কক্সবাজার সমুদ্র সৈকতই নয়, সপ্তাশ্চর্যের তালিকায় অন্তর্ভূক্ত করার জন্য এখনও অনেক অপরূপ স্থান এই বাংলায় লুকিয়ে রয়েছে। সব জায়গার খোঁজ আমরা হয়তো জানিওনা।
মৌসুমি ভৌমিকের 'সপ্ন দেখবো বলে' গানের কথার মতো, আমার বলতে ইচ্ছে করছে-' আমি নীল-জল দিগন্ত ছুয়ে এসেছি।'  
দায়ীন (frdayeen)
-----------------------------
আমার অন্য লেখাগুলিঃ
সময়কালের ক্যাঁচক্যাঁচানি (!)
একটি বজ্জাত নিউট্রিনো এবং...
আজব সব জীবগুলি-৪
আজব সব জীবগুলি-৩
আজব সব জীবগুলি-২
আজব সব জীবগুলি-১


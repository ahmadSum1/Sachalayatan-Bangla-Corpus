ধুসর পাণ্ডুলিপির কবি



আজ ১৭ ফেব্রুয়ারী ২০০৯। আজ থেকে ঠিক ১১০ বছর আগে এই দিনে জন্মগ্রহণ করেছিলেন বাংলা সাহিত্যাকাশের ধ্রুবতারা, ধূসর পাণ্ডুলিপির কবি জীবনানন্দ দাশ। যশ ও খ্যাতির প্রতি চরম উদাসীন এই কবি জীবদ্দশায় তাঁর কর্মের প্রকৃত মূল্যায়ন দেখে যেতে পারেননি। তাঁর মরণের পর তাই তাঁকে নিয়ে বাংলা সাহিত্য অঙ্গনে ব্যপক আলোড়ন সৃষ্টি হয়।  তাঁর মৃত্যুর ৫৫ বছর পরও তাঁর সৃষ্ট সাহিত্য মানুষের মনে দাগ ফেলে যায় সমান ভাবে। এই মহান কবির জন্মদিনে আমি তাঁর প্রতি শ্রদ্ধা নিবেদন করছি।  বাঙালী হিসেবে আমাদের সবারই তাঁর প্রতি শ্রদ্ধা জানানো উচিত বলে আমি মনে করি। 
তাঁর রচিত একটি কবিতা আমি সকলের উদ্দেশ্যে নিবেদন করছি। 
সূর্যতামসী
কোথাও পাখির শব্দ শুনি;
কোনো দিকে সমুদ্রের সুর;
কোথাও ভোরের বেলা র'য়ে গেছে - তবে।
অগণন মানুষের মৃত্যু হ'লে - অন্ধকারে জীবিত ও মৃতের হৃদয়
বিস্মিতের মতো চেয়ে আছে;
এ কোন সিন্ধুর সুর:
মরণের - জীবনের?
এ কি ভোর?
অনন্ত রাত্রির মতো মনে হয় তবু।
একটি রাত্রির ব্যথা সয়ে -
সময় কি অবশেষে এ-রকম ভোরবেলা হয়ে
আগামী রাতের কালপুরুষের শস্য বুকে ক'রে জেগে ওঠে?
কোথাও ডানার শব্দ শুনি;
কোন দিকে সমুদ্রের সুর -
দক্ষিণের দিকে,
উত্তরের দিকে,
পশ্চিমের পানে?
সৃজনের ভয়াবহ মানে;
তবু জীবনের বসন্তের মতন কল্যাণে
সূর্যালোকিত সব সিন্ধু-পাখিদের শব্দ শুনি;
ভোরের বদলে তবু সেইখানে রাত্রি করোজ্জ্বল
ভিয়েনা, টোকিও, রোম, মিউনিখ - তুমি?
সার্থবাহ, সার্থবাহ, ওইদিকে নীল
সমুদ্রের পরিবর্তে আটলাণ্টিক চার্টার নিখিল মরুভূমি!
বিলীন হয় না মায়ামৃগ - নিত্য দিকদর্শিন;
যা জেনেছে - যা শেখেনি -
সেই মহাশ্মশানের গর্ভাঙ্কে ধূপের মত জ্ব'লে
জাগে না কি হে জীবন - হে সাগর -
শকুন্ত-ক্রান্তির কলরোলে। 
(সাতটি তারার তিমির, ১৯৪৮)


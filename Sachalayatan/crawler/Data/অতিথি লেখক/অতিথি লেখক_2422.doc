ভার্চুয়াল ডাস্টবিন!



জহিরুল ইসলাম নাদিম
খাচ্ছ বাদাম ফেলছ খোসা
ফেলছ কাগজ ঠোঙ্গা-ঠোসা।
পলিথিনের ব্যাগটা ধরে
হাওয়ায় ভাসাও আরাম করে।
শাড়ির প্যাকেট জুতোর ফিতে
গ্রীষ্মে ফেল ফেলছ শীতে।
মাছের কাঁটা পানের বোঁটা
জল খেয়ে ডাব ফেলছ গোটা।
ফেলছ থুতু ফেলছ কাশি
এক বছরের বারো মাস-ই।
কোকের বোতল তেলের শিশি
সুযোগ পেলেই ফেলছ হিশি!
মুখটা মুছে ফেলছ টিস্যু
বুড়ো থেকে ছোট্ট শিশু।
নেই তো কারো কোনো বিকার
সবার আছে এই প্রাধিকার।
ডাস্টবিন তো অনেক দূরে
সবাই জানে আমরা কুঁড়ে।
কিন্তু মাথায় বুদ্ধি আছে
তাই যাই না বিনের কাছে।
বিনকে বলি ছড়িয়ে যেতে
রাস্তা ঘাট ও উঠোন ক্ষেতে।
ভার্চুয়াল এই বিনের মাঝে
ময়লা ফেলি সকাল-সাঁঝে!


পাকিস্তান, পাকিস্তানি এবং পাকিস্তানের সবকিছুকে ঘৃণা করা নিয়ে একটু আলোচনা



(আমার নিজের একাউন্টের কোটা শেষ হয়ে যাওয়াইয় এটুকু ছলনা করতে হল, গেস্ট রাইটার হিসেবে লেখা দিয়ে।  সেজন্যে দু:খিত।  কিন্তু একদন পরে দিলে ফ্লো টা মরে যায় বলে দেরী করতে খুব খারাপ লাগছিল। মূল লেখার কমেন্ট হিসেবে দেয়া যেত, কিন্তু কমেন্ট হিসেবে অনেক বড় আর মূল বিষয়বস্তু থেকে পুরোপুরি আলাদা। ফ্লাড কন্ট্রোল ভাঙার কোন দুরভিসন্ধি আমার নেই এটুকু জানিয়ে লেখা ছাপানোর অধিকার মডারেটরদের উপর ছেড়ে দিলাম।)
 খুব বিতর্কিত একটা লেখা হবে কোন সন্দেহ নেই। তবু এইটা লেখার ইচ্ছা ছিল প্রথমেই আমার আরেকটা পোস্টে কিংকর্তব্যবিমূঢ় এর কমেন্টের পর থেকেই। রানা মেহের ভাইয়ের কমেন্টের পরে ইচ্ছেটা আর বদ্ধমূল হল। হয়ত অনেক পুরানো একটা বিষয়, তবু সবার মনোভাবগুলো জানতে চাই। আমার এই লেখাটুকু সবাইকে উদ্যেশ্য করে।
আমি নিজে ১৯৭১ এর পাকিস্তানের সবকিছুকে ঘৃনা করি। কেন করব না! একজন বাংলাদেশি কিভাবে না করে থাকতে পারে? সবকিছু জেনে বুঝে যদি না করে থাকতাম তাহলে নিজেকে বাংলাদেশি পরিচয় দিতে আমার লজ্জা হত। কিন্তু তাই বলে আমি এখনকার পাকিস্তান সম্পর্কিত সবকিছু ঘৃনা করতে পারি না। কেন?
একটা সহজ কথা বলি। আমি একটা পাকিস্তানি দোকানে খেতে যাব না। কারণ তারা পাকিস্তানি। খুব ভাল কথা। কিন্তু যার বাপ দাদারা গুষ্ঠি ধরে জন্মথেকে ইংল্যান্ডে, তার সাথে পাকিস্তানের কি সম্পর্ক? ১৯৭১ এর সময় সারা পাকিস্তানের মানুষ কি ২৫শে মার্চের  গণহত্যাকে সমর্থন দিয়েছে? যে মানুষটা ১৯৭১এ পাকিস্তানি শাসক গোষ্ঠীকে মন থেকে কখনো সমর্থন দেয়নি, তাকে আমি কিভাবে ঘৃনা করব? আমি শুনেছি ১৯৭১এ পাকিস্তানের সাধারণ জনগণ শাসকগোষ্ঠীর আচরণ মেনে নিতে পারেনি। আমি এর সত্যতা জানি না। তাই আমি এ নিয়ে তর্ক করব না। কিন্তু শিশু বৃদ্ধ আপামর জনগণ সোনার বাংলা পুড়িয়ে ছাই করে দিতে চেয়েছিল – এটা মেনে নিতে আমার একটু কষ্ট হয়।
একটা রাষ্ট্র ধরে মানুষ কখনো ভাল বা খারাপ হয় না। একটা গোষ্ঠীর মধ্যে সবসময়ই কেউ ভাল থাকে, কেউ খারাপ থাকে। মানুষ থেকে মানুষ আলাদা হয়। রাষ্ট্রধরে সবাই যদি সবসময় একপক্ষে থাকতো, তাহলে কখনো রাজাকার শব্দটার জন্ম হত না।   
উল্ভারহ্যাম্পটনে আমার নিচের তলায় থাকে এক বাঙালি ছেলের পাশের রুমের পাকিস্তানি তার জাতীয়তা শুনে প্রথম যে প্রশ্নটা করেছিল সেটা ছিল, ‘হোয়াই ডিড ইউ ফাইট উইথ আস?’ শুনে স্বাভাবিক ভাবেই সেই বাংলাদেশি ছেলের মাথায় আগুন জ্বলে গিয়েছিল। কিন্তু একটু ভেবে দেখুনতো, কি পরিস্থিতিতে একটা পাকিস্তানি মানুষ একজন বাংলাদেশিকে এরকম একটা প্রশ্ন করতে পারে? উত্তরটা খুব সহজ। তাকে ছোট বেলা থেকে ভুল শেখান হয়েছে। যে ভুল জানে, তাকে আমি সঠিক ইতিহাসটা বলতে পারি, তাকে রেফারেন্স আর তথ্যসূত্র ধরিয়ে দিতে পারি, হানাদার বাহিনীর সেই নির্মমতার কথা জানাতে পারি; কিন্তু তাকে আমি ঘৃনা কি ভাবে করি?
১৭৫৭ সাল থেকে ১৯৪৭ সাল পর্যন্ত বৃটিশরা আমাদেরকে শাসন করেছে। এই সময় কালটাতে তারাও কিন্তু কম নির্মমতা দেখায়নি। তাহলে আসুন বৃটিশদেরকেও আমরা ঘৃনা করি। নাকি তখন স্বাধীন সার্বভৌম বাংলাদেশের জন্ম হয়নি বলে সে অপরাধ ক্ষমা করে দিচ্ছেন? তখন আমরা ভারতীয় উপমহাদেশের অংশ ছিলাম, বাংলাদেশ ছিলাম না বলে সেটা আমাদের মাথা ব্যথা নয়? নাকি অপরাধ ক্ষমা দিচ্ছেন না, তবে ঘৃনা করার মত মনে করছেন না? নাকি সেসব আমাদের বাবাদের জন্মেরও আগের বলে আজকাল আমাদের গায়ে লাগছে না? 
১৯৭১ সালের পাকিস্তানি জনগণকে ঘৃনা করা যেতে পারে, কারণ তারা তাদের শাসকগোষ্ঠীকে থামাতে পারে নি। কিন্তু থামানো কি যায়? জর্জ ডাব্লিউ বুশ যখন ইরাক আর আফগানিস্তান আক্রমণ করে, আমেরিকার অনেক জনগণ কি তখন প্রতিবাদ করেনি? তাতে কি ইরাক বা আফগানিস্তান বেঁচে গেছে? কাকে ঘৃনা করছেন আপনি? সারা আমেরিকাকে? যা কিছু আমেরিকার সাথে জড়িত সবকিছুকে? যদি না করেন, কেন করছেন না? 
আসুন ঘৃনা করি সারা ইন্ডিয়াকে কারন তারা ফারাক্কা বাধ দিয়ে আমাদের পদ্মানদী শুকিয়ে দিয়েছে বলে, আসুন কলার চেপে ধরি রাস্তা দিয়ে হেঁটে আসা হিন্দু ধর্মের বন্ধুটির কারণ ভারতে একটি হিন্দুগোষ্ঠী বাবরি মসজিদ ভেঙে দিয়েছিল বলে, আসুন ঘৃণা করি সারা দুনিয়ার পাথরকে কারণ রাস্তায় হাঁটার সময় একটায় হোচট খেয়েছেন বলে, আসুন ঘৃণা করি আকাশে ওড়া সব পাখিকে কারণ আপনি অফিসে যাবার সময় একটি আপনার মাথায় তার কর্ম সেরে দিয়েছে বলে, আসুন ঘৃনা করি রাস্তার সব মানুষকে কারণ তাদের ভেতর একজন আপনার পেটে ছুরি চালিয়েছিল বলে, আসুন ঘৃণা করে গাড়িতে চড়া বন্ধ করে দেই, কারণ বাংলামটরের মোড়ে একটা গাড়ি একজন পথচারীকে ছেচড়ে বহুদূর নিয়ে গিয়েছিল বলে, সর্বপরি, আসুন ঘৃণা করি ঈশ্বরকে(যদি বিশ্বাস করে থাকেন) তিনি এত অসুন্দরের জন্ম দিয়েছেন বলে।
আমি পাকিস্তান সম্পর্কিত সবকিছুকে ঘৃণা করতে পারি না। এটা আমার একান্তই ব্যক্তিগত চিন্তা। আমি এর জন্য লজ্জিত নই। আপনি হয়তো করতে পারেন। সেটা একান্তই আপনার ব্যক্তিগত চিন্তা। কিন্তু একটু ভেবে দেখবেন কি উপরে লেখা কথাগুলো?


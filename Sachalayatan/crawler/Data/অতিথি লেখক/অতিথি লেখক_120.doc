যে জীবন হরিণের, শালিখের 



১। 
একটার নাম ছিল ঘরকোপ, আরেকটা বেল্লাপার। ঘর কোপ শুরু হোতো মাটিতে দুটো ঢ্যাঁড়া কেটে। সবার লক্ষ্য দুটো লাইন পরস্পরকে যেখানে ছেদ করে গিয়েছে সেই বিন্দুর যত কাছে থাকা যায়। সবচেয়ে দুরে থাকা ছেলেটার জায়গা হতো একটা বৃত্তের মাঝখানে। বৃত্তের চার পাশে ভিড় করে অন্য সবাই, বৃত্তবাসীর মুখ শুকনো, চোখে রাজ্যের দুশ্চিন্তা। 
একটা লাট্টু, আর একটি লত্তি। যতক্ষণ আলাদা থাকে ততক্ষণ পৃথিবীটা এক রকম। লাট্টুর সাথে পেঁচিয়ে বাঁধা লত্তি ধরে আছড়ে মারতেই বনবন করে ঘুরতে থাকে দুরন্ত শৈশব। বৃত্তের ভেতরে অসহায় একটি লাট্টু, গজালের আঘাতে কখনো দুভাগ হয়ে যায়, কখনো বা চলটে উঠে আসে তার। লক্ষ্যভেদে যে ব্যার্থ তারও ঠাই হয় বৃত্তের ভেতরে, বাইরে তখন  গজালে শান দিয়ে অপেক্ষায় লত্তিতে বাঁধা আর সব লাট্টুরা। 
দশ কোপ নাকি বিশ? বেল্লাপার বড় নির্মম খেলা, হিম্মত লাগে খেলতে। নিয়মটাও অন্য রকম, কোন বৃত্ত নেই, তবে এখানেও সেই ঢ্যাঁড়া কেটেই শুরু। হেরে যাওয়া লাট্টুটা পড়ে থাকে মাটিতে, কিন্তু সেটি সাময়িক। সাই সাই করে আছড়ে পড়ে অন্য লাট্টু, এক টিপে ছুঁতে না পারলেও অসুবিধা নেই। লত্তি দিয়ে টেনে ছোঁয়াতে পারলেই হোল। সবচেয়ে ওস্তাদি চাল ঘুরতে থাকা অবস্থায় হাতের তেলোতে তুলে নিয়ে , ‘দে ধাক্কা’। এভাবে ঠেলতে হবে একশ কদম। মিস করলেই বিপদ, তখন পড়ে থাকা লাট্টুর মুক্তি, শিকারি হবে শিকার। একশো কদম পেরিয়ে গেলেই শিকার কে চেপে ধরে কোপ। দশ, বিশ, তিরিশ, যে বাজিতে খেলা শুরু হয়েছিলো ততোগুলো আঘাত, লাট্টুর ছুঁচালো গজাল দিয়ে। এরই নাম বেল্লাপাড়। সবচেয়ে ভয়ংকর বাজি ছিল এক, দুই কি তিন দা’কোপ। দুর্বল চিত্তের জন্য একেবারে নৈব নৈব চ’। একশ কদম দুরের দাগটাকে বলাতাম বেল্লা। বেল্লা পার তো ধইরা মার।
কত ধরনের কায়দা লাট্টু চালানোর! নবিশ যারা তাঁদের দৌড় ঠেলাগাড়ি পর্যন্ত। একটু অভিজ্ঞদের পছন্দ ছিল কোপ, উল্টা কোপ, সোজা কোপ, তেরছা কোপ। সবচেয়ে কুশলীরা শূন্যে ছুড়ে শূন্যেই হাতের তেলোতে তুলে নেয় ঘুরন্ত লাট্টু। তারপর, ‘দে ধাক্কা’। লাট্টুরও যে কত রকম ফের! সবচে মহার্ঘ হোল গাবের লাট্টু, গাব গাছের কাঠ দিয়ে বানানো, তাতে গজালের আল। লাট্টুতে পেঁচিয়ে বাঁধা সাদা লত্তি, লত্তি তে টান পড়তেই বোলতার মতো গোঁ গোঁ আওয়াজ ছেড়ে চক্কর দিয়ে উঠে। সে আওয়াজ ছাপিয়ে কানে ভেসে আসে বাড়ি থেকে ছোটো কাকার হাহাকার, “হারামজাদা আবারও আমার পায়জামার ফিতা খুইলা লইয়া লাট্টু ঘুরাইতাসস?”  
২। 
দশটা তারায় একটা বগলা, পাঁচটা বগলায় একটা উইলস আর পাঁচটা উইলসে একটা ব্রিস্টল। তারা মানে স্টার, আশির দশকে তখন দারুণ জনপ্রিয়, হাটে মাঠে ঘাটে পরিত্যাক্ত প্যাকেট পড়ে থাকে বেশুমার। তাই দাম কম। বগলা মানে কিংস্টর্ক, উইলস আর ব্রিস্টল তো নামেই বোঝা যায়। সবচে কম দাম পাঞ্জার, কারণ তাকে চ্যাপ্টা করে রাখা যায়না। পাঞ্জা মানে ফাইভ ফাইভ ফাইভ। ফিলটার পূর্ববর্তী ঢাকার কোন এক শীতের সকাল।  একমনে হেঁটে বেড়াচ্ছে একটি কিশোর, চোখ মাটির দিকে। চারা চাই, মনের মতো চারা। একেবারে সমান নয়, মাঝখানটা একটু উঁচু, খানিকটা ভারি। আরও ভালো যদি হয় তিনকোনা, নৈ থেকে ছুড়ে মারলেই যেন লেপটে থাকে মাটিতে। পাতলা চারাতেও চলবে যদি খেলা হয় এক বিঘতের, চার আঙ্গুলের বাজি হলে ভারি ছাড়া গতি নেই। রায়ের বাজার এবং তার আশেপাশের গলিগুলোতে আট দশটা পাল বাড়ি। পালের বাড়ির চরকা ঘোরে বন বনা বন বন। রোদে শুকায়, আগুনে পোড়ে, কোনোটা মেটে, কোনোটা লাল, কোনোটা আবার ছাইয়ের বরন। পাতিল গড়ে পাতিল ভাঙ্গে, চারার আর অভাব কি? 
খুব সহজ খেলা নয়, মাটিতে চার কোনা একটা ঘর কেটে সেখান থেকে চারা ছুড়ে মারতে হয় দুরে। এতো দুরে নয় যে সই করে নৈ এ ফেরা যাবেনা। এতো কাছেও নয় যে অন্যেরা তাদের চারা দিয়ে ছুঁয়ে ফেলতে পারে। নৈ হচ্ছে ওই ছোটো ঘরটির নাম। 
ঃ কয় আঙ্গুল?
ঃ এক বিঘা। 
ঃ হইব না, চাইর আঙ্গুল।
ঃ আইচ্ছা, সই। 
ঃ কয় তাস? 
ঃ তিন বগলা।
ঃ কার নৈ? 
ঃ আমার নৈ। 
যার নৈ সে আগে ছুড়বে। তাকে ছুঁতে হবে অন্যদের, শুধু ছুঁলেই চলবে না। ফিরে আসতে হবে নৈ এর চার আঙ্গুলেরও কম দূরত্বে, নইলে হক্কের দান বক্কে। যার নৈ সে ফিরে আসতে পারলে তখন তারই জিৎ, তিন বগলা বন্ধুর পকেট থেকে তার পকেটেই। সে আনন্দের তুলনা হয়না, যতই বাড়ি থেকে ছোটো কাকা হেদিয়ে মরুক, “ভাবি তোমার ছেলে আমার প্যাকেট লইয়া চারা খেলতে গ্যাসে, তিনটা শলা ফালায়া দিসে প্যাকের মইদ্দে”।
-----মোখলেস হোসেন


১৫ই আগস্ট ও আমাদের জাতিগত এডিপাস কমপ্লেক্স



আগস্ট মাসের শুরুটা আমার পছন্দের। কারন ১ই আগস্ট আমার সবচেয়ে প্রিয় মানুষের মধ্যে একজনের জন্মদিন... আমার বাবার। কিন্তু তারপর থেকে সময় যত ১৫ তারিখের দিকে গড়াতে থাকে আমার মন ততই খারাপ হতে থাকে।
এর দুটো কারন। প্রথমত ১৫ই আগস্ট বাংলাদেশের ইতিহাসের সবচেয়ে কলঙ্কময় দিনগুলোর একটি। এই দিনে জাতির জনক বঙ্গবন্ধু শেখ মুজিবর রহমানকে নিজ বাসভবনে সপরিবারে নির্মমভাবে হত্যা করা হয়েছিল। ক্ষমতার লোভে লিপ্ত একদল কুলাঙ্গার আর্মি অফিসার হত্যাযজ্ঞ থেকে দশ বছরের শিশু থেকে গর্ভবতী মহিলা কাউকেই রেহাই দেয় নাই। সেসময় বঙ্গবন্ধু কন্যা শেখ হাসিনা ও শেখ রেহানা দেশের বাইরে থাকার কারনে প্রানে বেঁচে যান। দেশ স্বাধীন হবার অর্ধশতকও পেরোতে না পেরোতে আমরা এই প্রতিদানই দিয়েছিলাম সেই মানুষ ও তাঁর পরিবারকে, যাকে ছাড়া আমরা হয়ত এখনও পাকিস্তানের থার্ড ক্লাস নাগরিক হিসেবেই পড়ে থাকতাম। তাই ১৫ই আগস্ট কাছে আসতে থাকলেই আমার মন বিষণ্ণ হতে থাকতে চিন্তা করে যে ১৯৭৫ সালের এই দিনে নিজেরাই কিভাবে নিজেদের এত বড় একটা ক্ষতি করলাম! আমরা যে ভুল করেছি তার মাশুল হয়ত আমরা জাতি হিসেবে সবসময় দিব, কিন্তু তার প্রায়শ্চিত্ত আমরা কিছুটা দেরি করে হলেও করতে পেরেছি সেই ঘাতক আর্মি অফিসারদের অধিকাংশকেই ফাঁসিতে ঝুলিয়ে। দুইজন এখনও বিদেশে পলাতক, তবে একদিন তাদেরও দেশে ফিরিয়ে এনে ঝুলানো হবে সে ব্যাপারে আশাবাদী আমি।
কিন্তু দ্বিতীয় কারনটা বলা যায় আমার জন্য আরও বেশী পীড়াদায়ক। সেটা হল একটা ছবি যেটা আমি জানি প্রতি ১৬ই আগস্ট বাংলাদেশের সব খবরের কাগজে ও নিউজ পোর্টালে ছাপা হবে। ছবিটি হবে বিএনপি চেয়ারপার্সন খালেদা জিয়ার। উনি পাতলা ফিনফিনে শিফনের একটি শাড়ি পড়ে হাস্যজ্জল মুখে টেবিলের সামনে দাঁড়িয়ে একটি বিশাল কেক কাটছেন। তাকে ঘিরে আছেন বিএনপির একদল প্রবীণ নেতা যাদের ঠোঁটেমুখেও লেগে আছে বিশাল বড় হাঁসি। ১৫ই আগস্ট নাকি ম্যাডাম জিয়ার ‘জন্মদিন’, এবং প্রতিবছর ঘটা করে তিনি তার জন্মদিন পালন করেন বিএনপির কার্যালয়ে। খবরের কাগজগুলোও এই ছবি প্রতিবছরই যথারীতি ফলাও করে ছাপাতে কার্পণ্য করে না।
ম্যাডাম জিয়ার জন্মদিন কি অদ্য ১৫ তারিখে নাকি না তা নিয়ে আমি এখানে সময় নষ্ট করতে চাই না। আমার চেয়েও অনেক জ্ঞানী মানুষ এই ব্যাপারে অনেক তথ্যপ্রমান পেশ করেছেন আগে, তা থেকে অন্তত এতটুকু নিশ্চিতভাবে বলে যায় যে আর কিছু না হোক, ১৫ আগস্টে তার প্রকৃত জন্মদিন হবার সম্ভাবনা খুবই কম। তাহলে কেন এত ঘটা করে এমন শোকের দিনে একটা প্রশ্নবিদ্ধ জন্মদিন পালন করা? এটা কি শুধু তার রাজনৈতিক প্রতিপক্ষ শেখ হাসিনাকে তাঁর চরম দুঃখের দিনে আরও কষ্ট দেবার একটা ছোটলোকি প্রয়াস ছাড়া আর কিছু? মন আরও খারাপ লাগে মনে হলে যে আজ ম্যাডাম জিয়ার যা আছে তার কিছুই থাকত না বঙ্গবন্ধু হস্তক্ষেপ না করলে। ১৯৭১ সালের পুরো সময় ম্যাডাম জিয়া ঢাকা ক্যান্টনমেন্টে বন্দি (!) ছিলেন। দেশ স্বাধীন হবার পর জিয়াউর রহমান তার স্ত্রীকে প্রথমে ফেরত নিতে অস্বীকার করেন, তখন বঙ্গবন্ধু খালেদা জিয়াকে তাঁর নিজের কন্যা বলে সম্বোধন করে জিয়াউর রহমানকে আদেশ করেছিলেন তাঁর ‘মেয়েকে’ গ্রহন করতে। যেই মানুষ তাকে একদিন নিজের মেয়ে হিসেবে স্বীকৃতি দিয়ে সর্বস্ব হারানো থেকে রক্ষা করেছিলেন, সেই পিতৃতুল্য মানুষের প্রতি ম্যাডাম জিয়ার ‘শ্রদ্ধার’ নিদর্শন দেখে বাৎসরিকভাবে হতাশ হই আমি।
বিএনপি ও তার শরিক দলগুলোর নেতাকর্মী যারা এই ‘জন্মদিন’ উদযাপনে যোগ দেন, বিশাল বড় ফুলের তোড়া এনে ম্যাডামের হাতে তুলে দেন, কেক কাটা ও মোমবাতি ফুঁ দিয়ে নেভানোর সময় কড়তালি দেন, তাদের কারও মনে কি একবার প্রশ্ন জাগে না যে ‘আমি কেন আজ এখানে আসলাম? এটা করা কি ঠিক হচ্ছে? ম্যাডামকে কি উপদেশ দেয়া উচিৎ যে দেশের এমন কালো এক দিনে এভাবে নির্লজ্জের মত মিথ্যা জন্মদিন পালন না করলেই কি নয়?’ না, বোধহয় জাগে না, বা জাগলেও ‘ম্যাডামকে খুশি রাখি তাহলে বিএনপি ক্ষমতায় গেলে উনি আমাকে মনে রাখবেন’ সেই আশায় বিবেকের কণ্ঠরোধ করে ফেলা হয়।
তাও বুঝলাম কেন বিএনপি ও জোটের নেতাকর্মীরা এই প্রহসনে প্রতিবছর যোগ দেন এবং আরও বেশী করে ম্যাডাম জিয়াকে উস্কানি দেনঃ তাদের স্বার্থ আছে। কিন্তু এই গণমাধ্যমের যুগে আমি যেদিকে তাকাই সেদিকেই এত মানুষের ১৫ই আগস্টের হত্যাকাণ্ডের সাফাই গাওয়া ফেসবুক/টুইটার/ব্লগ পোস্ট দেখি... তাদের স্বার্থ কি? দেখি কেউ লিখে ‘১৫ই আগস্ট আসলে আমি মিষ্টি বিতরন করি’, কেউ লিখে ‘১৫ই আগস্টে আমরা প্রকৃত স্বাধীনতা লাভ করেছি’। এসব লেখা মানুষের মধ্যে বিশ্ববিদ্যালয় অধ্যাপক, ডাক্তার, ইঞ্জিনিয়ার গোছের ‘শিক্ষিত’ ‘সুশীল’ সমাজের সদস্যরাও আছেন। আরও দেখি গত কয়েক মাস ধরে চালু হয়েছে যে ট্রেন্ড, সরকারের সমালোচনা করার উছিলায় ‘আরও একটি ১৫ই আগস্ট আসন্ন’ বা ‘আমাদের আরও একটি ১৫ই আগস্ট ঘটাতে হবে’ এই গোছের বক্তব্য। ১৫ই আগস্ট কোন বিপ্লব ছিল না, ছিল কিছু কাপুরুষের নিমকহারামির দৃষ্টান্ত মাত্র। কিন্তু চারিদিকে দেখি কত কত বাঙ্গালী ১৫ই আগস্টকে ডালভাতে রুপান্তরিত করে ফেলেছেন, এবং তারা আবার এমন একটি ভয়ঙ্কর দিন দেখতে চান দেশে!
বিএনপির প্রতিষ্ঠাতা জিয়াউর রহমান নিজেও কিন্তু রাষ্ট্রপতি থাকা অবস্থায় ১৯৮১ সালের ৩০শে মে ঘাতকের গুলিতে নিহত হয়েছিলেন। কিন্তু বিএনপি ক্ষমতায় থাকাকালীন হাজার দুর্নীতি, বাংলা ভাইয়ের উত্থান, আইন শৃঙ্খলার অবনতি, ‘আল্লাহ্‌র মাল আল্লাহ্‌ নিয়ে গেছে’ মার্কা উক্তির মাঝেও কখনও কোথাও কাউকে বলতে বা লিখতে শুনিনি যে ‘আবার একটা ৩০শে মে ঘটানো দরকার’। তবে কেন খালি বঙ্গবন্ধু ও তাঁর পরিবারের প্রতি এই দেশের মানুষের এক অংশের এমন আক্রোশ?
সাইকলজিতে ‘এডিপাস কমপ্লেক্স’ (Oedipus Complex) বলে একটা জিনিস আছে। কিছু মানুষের মধ্যে অজান্তে তার পিতার প্রতি প্রবল বিদ্বেষ এবং আক্রোশ, এবং মায়ের প্রতি অসুস্থ আকর্ষণকে এডিপাস কমপ্লেক্স বলা হয়। মাঝে মাঝে মনে হয় আমরা বাঙ্গালীরা বোধহয় জাতিগত ভাবে একপ্রকার এডিপাস কমপ্লেক্সে ভুগছি। আমরা জাতির পিতাকে সপরিবারে হত্যা করি, তার হত্যাদিবসে প্রশ্নবিদ্ধ জন্মদিন ঘটা করে পালন করি, এবং তার বেঁচে যাওয়া দুই কন্যাকেও হত্যা করে পিতার বংশ পুরোপুরিভাবে নিশ্চিহ্ন করার কথা অকপটে বলে বা লিখে যাই। কিন্তু অন্যদিকে আমাদের জন্মভূমি বাংলাদেশকে  আগ্রগতির দিকে নিয়ে যাওয়ার ব্যাপারে আমাদের কারও মাথাবেথা নেই। কেউ আছি ক্ষমতার নেশায় বুঁদ, কেউ কিভাবে দেশের সম্পদ বিদেশী শক্তির কাছে বেঁচব সেই চিন্তায়, কেউ ‘বাংলা হবে তালেবান’ হুঙ্কার দিয়ে দেশে ‘ইসলামিক শাসন’ কায়েম করার নামে দেশকে অন্ধকারের দিকে ঠেলে দেয়ার কাজে বেস্ত। এভাবে আমাদের মাতৃভূমিকে ধর্ষণ করছি আমরা প্রতিনিয়ত।
আমাদের এই প্রবনতা এডিপাস কমপ্লেক্স না হলে আর কি?
লিখেছেনঃ ইয়ামেন


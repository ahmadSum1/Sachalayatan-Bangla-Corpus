মুড়ির টিন



জহিরুল ইসলাম নাদিম
[প্রায়শঃই দেখি সচল,হা-চল সুযোগ পেলেই (না পেলেও!) স্মৃতিচারণ করেন। তখন অচল আমাদের বুক ফাইট্টা যায়। তো ভাবলাম একটু স্মৃতিকাতর আমরা অচলরাও হই। অনেক আগে এই ছড়া লেখা হইছিল। কিন্তু সচলায়তেন প্রকাশ পাওয়ার জন্যই বোধয় সেইটা লাপাত্তা হইয়া গেছিল -- এখন যখন খুঁইজা পাইলাম তো সেটা প্রকাশের চেষ্টা লওয়া যাক। কী কন আপ্নেরা?!]
তাক ধিনা ধিন ধিন
আমি মুড়ির টিন,
রাজধানীতে আলসেমিতে
বেড়াই সারাদিন।
রামপুরা টু সদরঘাটে
আপ-ডাউনে সময় কাটে
বলতে গেলে রাজার হালে-
বলুক সবাই হীন!
আমি মুড়ির টিন।
বসিয়ে সিটে বাদুড় ঝুলে
পৌঁছে দেব আসল কূলে
সেই আশাতে বাজিয়ে চলি
আমার ভেঁপু-বীণ।
আমি মুড়ির টিন।
আমার গতিবেগের জুড়ি
কেবল সুতো কাটা ঘুড়ি
রুদ্ধশ্বাসের জীবনে দেই
স্বস্তি-সময় ঋণ।
আমি মুড়ির টিন।


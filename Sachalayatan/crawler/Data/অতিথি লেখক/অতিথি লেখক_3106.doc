আপন ঘরে ফেরা অথচ পদেক্ষেপে কষ্টের ভার  / শেখ নজরুল



এই মাত্র জাহাজ ছেড়ে গেছে বন্দর
কুলিরা ফিরে গেছে যে যার মত
পাটাতন নিঃস্তব্ধ একাকি
একটি কুকুর তখনো ডাবের খোল থেকে
চেটে নিচ্ছে সামালো অংশটুকু।
ঘাটের এক ল্যাংটাছোকরা
কুকুরটার পিছবরাবর লাথি মেরে
এক দৌড়ে হঠাৎ পালিয়ে গেল
আর কুকুরটা ক্যা ক্যা করতে করতে
অপমানিত কুকুরআত্মায় লেজ তুলে ঘুরতে থাকে।
এর মধ্যে সন্ধ্যা নেমে আসে, জাহাজ অদৃশ্য,
ঝাপসা চোখের অপলক দৃষ্টিতে পাটাতন ঘিরে জমে ওঠে-
তিন নিষিদ্ধ নারীর উচ্ছ্বল কামালাপ
তাদের দৃষ্টি দূরে খুঁজে ফেরে অনাগত জহাজের মাস্তুল
কিন্তু জাহাজের খোঁজ নেই।
গভীর রাত তবু দৃষ্টিস্থির
রাতের শান্তস্রোতে ভেসে যায় আকাঙ্খা
এ রকম ঘটনা আজই প্রথম।
রাতের দীর্ঘনিশ্বাস যেন মিশে যেতে চায়
দূর-বহুদূর শিয়ালের চীৎকারে।
হঠাৎ খবর পায় তার-
এই মাত্র যে জাহাজটির নোঙর করার কথা ছিলো-
সেটি আপাতত আসছে না।
এই অনাকাঙ্খিত বার্তায় যেন
মাথায় আকাশ ভাঙে সেই তিন নারীর
পরস্পরের দিকে তাকিয়ে তারা  প্রশ্ন করে
এখন কী হবে?
রাতের উদরে এখনই বসেছে উজান স্রোত
এখনই মুহূর্তেই বেড়ে যাবে
মাছ আর হাঙরের আনন্দ উল্লাস।
আপন ঘরে ফেরা
অথচ পদেক্ষেপে কষ্টের ভার
মধ্যেরাতের উপার্জনহীন প্রত্যাবর্তনে
কানে ভাসে দূরে কোথাও
সেই অপমানিত কুকুরটির
একটানা ক্যা ক্যা শব্দ।


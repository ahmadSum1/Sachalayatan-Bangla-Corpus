চলার পথের সঙ্গী : মারমোত্তা আল্পিনো (Alpine Marmot)




কুম্ভকর্ণের গল্প শুনেছি ছোটবেলায়। ওই পুঁচকে বয়সে কুম্ভকর্ণ দেখতে হলে ঠাকুরমার ঝুলি খুলতে হতো। আর এখন বাড়ির পিছনের পর্বতমালায় একটু হাঁটতে বেরুলেই দেখা মিলে কুম্ভকর্ণের জ্ঞাতিভাইয়ের! আমার চলার পথের সবচেয়ে প্রিয় সঙ্গী মারমোত্তার দল কিন্তু ঘুমের রেসে বিন্দুমাত্র ছাড় দেয়ার পাত্র নয়। এবছর তো ঘুমুতে গেছে সেপ্টেম্বরের তৃতীয় সপ্তাহে আর সেই ঘুম কিন্তু কিছুতেই ভাঙবে না সামনের বছরের এপ্রিলের আগে। তৃণভোজী এই স্তন্যপায়ী প্রাণী সুদীর্ঘ শীতকালটা এভাবেই কাটিয়ে দিবে নাক ডেকে আর স্বপ্ন দেখে। বরফে আচ্ছাদিত ভ্যালিতে সবুজ ঘাসের দেখা যতদিন মিলবে না ততদিন জেগে থেকেই বা করবেটা কি?
হেমন্তের প্রারম্ভে যখন দেখি কুয়াশায় ঢেকে আছে সুউচ্চ পর্বতমালা বুঝে নিই সময় ঘনিয়ে এসেছে মারমোত্তাকে বিদায় জানাবার। ঠাণ্ডা হিমেল বাতাস তো ওরা একেবারেই পছন্দ করেনা। ভরা গ্রীষ্মেও দেখেছি যতক্ষণ পর্যন্ত না সূর্যের আলোয় আলোকিত হবে বিস্তীর্ণ প্রান্তর রাতের ঘুম ভেঙ্গে গর্ত থেকে বেরুনোর তাড়াও যেন নেই তাঁদের। তুষারপাত শুরু হবার মাস দুয়েক বাকি থাকতেই তাই কুম্ভকর্ণের মত লম্বা ঘুমের সূচনা!

প্রহরী মারমোত্তা

গর্তের প্রবেশমুখ

আয়েশ
ঘরদোর গুছিয়ে দরজার খিল আটকে দিয়ে ভূগর্ভস্থ টানেলের সবচেয়ে প্রশস্থ কামরায় আল্পিয় মারমোত্তা(Alpine Marmot) দলবেঁধে শুরু করে শীতনিদ্রা। পাতা ঝরার দিন শুরু হলেই তোরজোড় পড়ে যায় মারমোত্তা রাজ্যে। শুকনো ঘাস-লতা জমা করতে সপ্তাখানেক লেগে যায়। তারপর দিনক্ষণ ঠিকঠাক মিলে গেলেই জমাকৃত শুকনো ঘাস, মাটি আর নিজেদের বিষ্টা মেশানো প্রলেপ দিয়ে সিলগালা করে দেয় প্রবেশদ্বারগুলি। মোটামুটি মানের একটা আরামদায়ক বিছানাও বানিয়ে ফেলে ঘাস-লতার আচ্ছাদনে। একটি দুটি নয়, কম করে হলেও ছয়টি মাস বেরুনোর উপায় নেই গুহা থেকে। খানাপিনা তো দূরের কথা একটু আরাম করে শ্বাস-প্রশ্বাস নেবারও সুযোগ নেই। বেঁচে থাকতে হলে মৌলিক শারীরিক প্রয়োজনগুলিও করতে হবে মেপেজুকে, মিনিটে তিনটার বেশী নিঃশ্বাস আর হৃদকম্পন ৪-৫টার বেশী হতে দেয়া যাবে না। স্বাভাবিক সময়ে শারীরিক উষ্ণতা থাকে ৩৮ ডিগ্রি আর শীতনিদ্রায় তা নেমে যায় ৫ এর কোঠায়। বিগত ছয় মাসে ভুরিভোজের বদৌলতে শরীরে যতটুকু চর্বি জমাতে পেড়েছে তা তিলে তিলে খরচ করেই কাটিয়ে দিতে হবে শীতনিদ্রাকালিন ছয়টি মাসের অভুক্ত দেহখানি। হিসেবে একটু গড়মিল হলেই বসন্তের কোকিলের ডাক জীবনে আর শুনতে হবেনা!!

শিল্পীর স্কেচে মারমোত্তার শীতনিদ্রা
এবছর প্রথম মারমোত্তার দেখা মিলে মে মাসের ১ তারিখে। ১৫০০ মিটার উঁচু এক চূড়া থেকে নামার ফিরতি পথে হঠাৎ বরফে ঢাকা প্রান্তরে ছুটতে দেখি ওদের। আল্পসের বরফ তখন সবে গলতে শুরু করেছে কিন্তু তারপরও রৌদ্রকোজ্জল এক সকালে হাড্ডিসার অভুক্ত শরীর নিয়ে হয়ত ক্ষুধার যন্ত্রণাতেই গর্ত থেকে বেড়িয়েছিল দীর্ঘ শীতনিদ্রার যবনিকা টেনে। সবুজ তৃণভূমির দেখা পাওয়াটা দুরাশা হলেও পাথরের খাঁজে কিন্তু ঠিকই ততদিনে ফুটেছে বসন্তের প্রথম ফুল বুকানেভে। মাটিতে জন্মানো ঘাস, লতাগুল্মই এদের প্রধান খাদ্য। বরফের আস্তর সরে গেলেই তো ভরপেট খেতে আর কষ্ট করতে হয়না। কাঠবিড়ালি গোছের হলেও মারমোত্তা গেছো প্রাণী নয়। গ্রীষ্মকালে তৃণভূমিতে লাফিয়ে বেড়ানো পতঙ্গ আর ঘাসফড়িং হাতের কাছে পেলে তাও পেটে চলে যায় অনায়াসে। আসলে গ্রীষ্মকাল মানেই পেটপুজো আর সন্তান জন্মদানের মৌসুম। হাতে সময়ও তো বড্ড কম, বড়জোর পাঁচ মাস। এই সল্প সময়ে যার শরীরে যত বেশী চর্বি জমবে পরের বছরের বসন্ত দেখার সম্ভাবনাও তাঁর বেশী থাকবে।

বরফে ঢাকা প্রান্তরে প্রথম সাক্ষাৎ

মারমোত্তা পরিবার ১

মারমোত্তা পরিবার ২

মারমোত্তার ভালোবাসা
মারমোত্তা দলবদ্ধ জীবনযাপনে অভ্যস্ত। মাটির নিচে বহু প্রকোষ্ঠবিশিষ্ট গ্যালারি টাইপ গর্ত নিজেরাই খুঁড়ে ফেলে বসবাসের জন্য। কোদাল আর বেলচার কাজ চালিয়ে নেয় ধারালো নখযুক্ত চার পা দিয়েই। গর্ত খোঁড়ার সময় যদি পাথর টুকরো সামনে পড়ে তবে থাবার নখের সাথে দাঁতদুটিও সমানভাবে কাজে লাগিয়ে দেয় তা সরাতে। ইঁদুরের মতই এর দন্ত বিকাশের কোন সীমা নেই, আজীবন বাড়তে থাকে। অবশ্য প্রায় সারাদিনই চর্বনে ব্যাতিব্যাস্ত থাকে বলে যতটুকু বাড়ে ততটুক ক্ষয় হয়ে যায় প্রকৃতির নিয়মেই। গর্তের প্রবেশদ্বার থাকে একাধিক তাই বিপদের সময় হাতের কাছেই থাকে পালানোর সুযোগ। শত শত বছর ধরে বংশ পরস্পরায় একই মাটির অভ্যন্তরের প্রকোষ্ঠে কাটিয়ে দিচ্ছে তাঁদের সামাজিক জীবনকাল। দলের একজন সদাসতর্ক থাকে প্রহরী হিসেবে। পেঙ্গুইনের মত দুই পায়ে খাড়া দাঁড়িয়ে থেকে পর্যবেক্ষণ করে বেড়ায় চারদিক। বিপদ দেখলেই মারবে হুইসেল যা কিনা কয়েক কিলোমিটার দূরে থেকেও কান পেতে শুনেছি অনেকবার। তাও আবার নানা ধরনের, কোনটা হ্রস্ব কোনটা আবার প্রলম্বিত। প্রহরী মারমোত্তা ছোট হুইসেল দেয় যখন বিপদ আসে আকাশ থেকে, হতে পারে ঈগল পাখি। লম্বা হুইসেল মারে যখন আসে কোন নেকড়ে বা আদমসন্তান। হুইসেলের গভীরতা শুনেই দলের বাকিরা বুঝে যায় কতটা দূরে আছে সেই আসন্ন বিপদ। এক সাতসকালে অনাহূত অতিথি হিসেবে আমাকে দেখতে পেয়ে হুইসেলের পর হুইসেল মেরে পুরো পাড়াই মাতিয়ে তুলেছিল প্রহরীর দায়িত্বে থাকা এক বেরসিক মারমোত্তা। সে এক বিরল অভিজ্ঞতা!!
হুইসেল

প্রাপ্তবয়স্ক মারমোত্তার ধারালো নখ

জোড়া
রোগা-পটকা দেহ নিয়ে মারমোত্তা বসন্তের শুরুতে গর্ত থেকে বের হয়েই শুরু করে ভূরিভোজনের রেস। প্রকৃতির নিয়মে রতিক্রিয়া করার সময়টাও নাকি বাঁধাধরা। দলের সব প্রাপ্তবয়স্ক পুরুষ সদস্যের যৌন আনন্দের জন্য বরাদ্দ শুধু বছরের একটি দিন। দলবেঁধে গ্রুপের সর্দারনীর সাথে মিলিত হয়েই ক্ষান্ত হতে হয় সবাইকে। প্রজনন ক্রিয়ার থেকে বেশি গুরুত্বপূর্ণ শরীরে চর্বির আস্তর জমানো। গর্তের প্রকোষ্ঠতে যে তিন থেকে সাতটি বাচ্চার জন্ম হয় তাঁদেরও মাস দেড়েক মাতৃস্তন্য পানের পর বড়দের সাথেই খাদ্য অন্বেষণে নেমে পড়তে হয়। শিশু মারমোত্তার দেখা প্রথম মিলেছিল জুলাই মাসে। দেখতে অবিকল কাঠবিড়ালির মত। প্রথমে ভেবেছিলাম হয়ত ভুল করে গেছো কাঠবিড়ালি অনুপ্রবেশ করেছে মারমোত্তা রাজ্যে। একটু কাছে এগুতেই ভয় পেয়ে যখন গর্তে ঢুকে গেল তখন ভুল ভাঙল। কিছু সময় পরেই ফের বেড়িয়ে আসে, এবার মা মারমোত্তাও সঙ্গ দেয় শাবককে। প্রাপ্তবয়স্ক একটি মারমোত্তার ওজন গ্রীষ্মের শেষে ৬-৭ কিলোর কম হবে না।

শিশু মারমোত্তা ১

শিশু মারমোত্তা ২

প্রাপ্তবয়স্কা স্ত্রী মারমোত্তা
প্রাক-আল্পস পরিমণ্ডলে যেখানে মনুষ্য জনপদের শেষ সেখানেই যেন শুরু মারমোত্তার রাজ্য-সীমানা। ১২০০ মিটারের নিচে কখনো দেখিনি এদের বিচরণ করতে। আড়াই হাজার মিটার উঁচু আল্পিয় ভ্যালিতেও কদাচিৎ দেখা মিলেছে মারমোত্তার। আমি একা একা পথ চলতেই পছন্দ করি। ছুটির দিনে উদ্দেশ্যবিহীন ভাবেই প্রত্যূষে বেড়িয়ে পড়ি ঘর ছেড়ে। ভোরের কোমল আলোয় আলোকিত পাহাড়ি উপত্যকার নীরবতা আর নিজেকে একা খুঁজে পাওয়ার আনন্দ মিলেমিশে যখন মনটাকে করে পুলকিত তখন শিস মেরে প্রহরী মারমোত্তা জানিয়ে দেয় তাঁদের উপস্থিতি। এই স্তন্যপায়ী নিরীহ প্রাণীদের প্রতি আমার দূর্বার আকর্ষণ গ্রীষ্মের ছুটির দিনগুলির সাতসকালে একটু আয়েশ করে ঘুমোবার প্রতিবন্ধকতা হয়ে দাঁড়িয়েছে। মাঝে মাঝে ভাবি, এই বৎসর যে শিশু মারমোত্তার জন্ম হয়েছে তাঁকে ভুলিয়ে ভালিয়ে কুম্ভকর্ণে-টাইপ ঘুমের জন্য রাজি করাতে কতটা ঘামই না ঝরাতে হয়েছে মা-মারমোত্তার। জন্মের পর মাত্র ৩ মাসে সুন্দর এই আল্পিয় মারমোত্তা রাজ্যে অবাধ বিচরণের যেটুকু আনন্দ-অভিজ্ঞতা সে অর্জন করেছে তারই সুখস্বপ্ন দেখে হয়ত কাটিয়ে দিবে ৭ মাসের শীতনিদ্রা। চোখ বুজে গুনতে থাকবে দিন আর মাসের হিসেব, আর আমি অপেক্ষায় থাকব কবে আবার বসন্ত ছুঁয়ে যাবে আল্পসের পাহাড়ি ভ্যালিগুলিতে। কবে আবার গর্ত থেকে উঁকি দিবে একটি মারমোত্তা, অভুক্ত শরীরে রয়ে যাওয়া তিল পরিমাণ শক্তি দিয়ে একটি সুদীর্ঘ হুইসেল দিয়ে জানিয়ে দিবে সবাইকে ‘হে-হে ভাইয়েরা আমার…… এসেছে বসন্ত……… ঘুমন্ত শরীর-মনটাকে জেগে তোলার এসেছে প্রহর………’


ভোরের আলোয়

(ছবিগুলি উত্তরপূর্ব ইতালির ভেরনা, ভিচেন্সা আর ত্রেনতো জেলার সীমান্তবর্তী আল্পিয় এলাকায় ট্র্যাকিং করার সময় তোলা। ফটোগ্রাফি আমার কর্ম নয়; হাতের কাছে ক্যামেরা, সেলফোন যা থাকে তা দিয়েই চলার পথে ভাল কিছু দেখলে ক্লিক করে বসি।)
………জিপসি


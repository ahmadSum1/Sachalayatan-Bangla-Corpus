স্বপ্ন শুধু স্বপ্নই



আমার ক্লাশমেট শওকত ''স্বপ্ন শুধু স্বপ্নই''- এই নামে একটা উপন্যাস লিখেছিল । এ সাহিত্যকর্মটি নিয়ে তার অনেক স্বপ্ন ছিল । সে লেখক হিসাবে নাম কামাবে । শত শত কপি বিক্রী হবে । আর সবচেয়ে বড় কথা কালো চশমার সেই মেয়েটি তার প্রতি আকৃষ্ট হবে । যাকে কোনভাবেই পথভ্রষ্ট করানো যাচ্ছিলনা ।
উপন্যাসটি শুধুমাত্র নামকরনেই স্বার্থক হয়েছিলো । আর বাকী সব কিছুতেই ব্যর্থ । স্বপ্ন শুধু স্বপ্নই রয়ে গিয়েছিলো । একদিন সে কাতর কন্ঠে আমাকে বলে, দোস্ত তুই একটা বই কিন । ফ্যামিলি মেম্বার ছাড়া আর কেউ কিনতেছেনা । অনুরোধে ঢেকি গিলে আমি বাকীতে একটা কিনলাম । কালো চশমার সেই মেয়েটিকে একটা স্বপ্ন শুধু স্বপ্নই দেয়া হয়েছিল । বইয়ের প্রতি পৃষ্ঠায় সীল মারা ছিল 'সৌজন্য সংখ্যা- বিক্রীর জন্য নহে ।' শোনা কথা, মেয়েটি নাকি এক পৃষ্ঠার বেশী বইটি পড়ে নাই । আর পড়বেইবা কেন ? মানুষের রুচি বলে কি কিছু থাকতে নাই ?
কিছুদিন পর চট্টগ্রামের আজাদী পত্রিকায় দেখি বিজ্ঞাপন । উচ্চশিক্ষার্থে শওকতের লন্ডন যাত্রা । সময়ের অভাবে কারো সাথে দেখা করতে পারে নাই । বইয়ের বকেয়া টাকাটাও তাই নিয়ে যেতে পারে নাই । তারও কিছুদিন পর আমাকে চমকে দিয়ে কসবা রেল ষ্টেশনে তার সাথে দেখা । একি ভূত ? না শওকত? আমি ঠিক ঠাহর করতে পারছিলামনা । সে তার দুঃখের কথা জানালো । দুই নম্বরীর ফাপড়ে পড়ে তার আর লন্ডন যাওয়া হয়নি । এখন লোকলজ্জায় মামার বাড়ীতে লুকিয়ে আছে । স্বপ্ন শুধু স্বপ্নই রয়ে গেছে । ঐ দিকে আমারও স্বপ্ন ছিল বইয়ের বকেয়া টাকাটা আর দিবনা । তা আর পারলাম কই ? টাকা মারার স্বপ্নটা শুধু স্বপ্নই রয়ে গেলো । হলমার্কের কপাল নিয়া সবার জন্ম হয়না । যাহোক, আমি তাকে কিরা-কসম কেটে কথা দিলাম, কাউকে আমি ব্যাপারটা জানাবোনা । সবাই জানুক শওকত লন্ডনে উচ্চ শিক্ষা নিচ্ছে ।
তো বলছিলাম কি, ইদানীং কেউ কেউ হেফাজতী বিপ্লবের স্বপ্নে বিভোর । মনে হচ্ছে ইরান-তুরান কিছু একটা বানিয়ে ফেলবে ঠিক আগামী কালই । কিন্তু কপালের ফেরে তাদের স্বপ্নটা বরকতময় না হয়ে শওকতময় হতে যাচ্ছে । বিপ্লবের স্বপ্ন যেন কালো চশমার সেই মেয়েটি । দূরবর্তী ললনার ছলনার খেলা । স্বপ্ন শুধু স্বপ্নই- হোক সে প্রেম কিংবা হেফাজতী বিপ্লব ।
-----------------------------------
আমিনুল ইসলাম
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%63%68%65%73%74%2e%6d%65%64%69%63%69%6e%65%2e%61%6d%69%6e%75%6c%40%67%6d%61%69%6c%2e%63%6f%6d%22%3e%63%68%65%73%74%2e%6d%65%64%69%63%69%6e%65%2e%61%6d%69%6e%75%6c%40%67%6d%61%69%6c%2e%63%6f%6d%3c%2f%61%3e%27%29%3b'))


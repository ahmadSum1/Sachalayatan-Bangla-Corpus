ব্লগার কাকে বলে?



দার্শনিক ফুরিয়ের প্রগতির সম্ভাবনায় এতটাই আপ্লুত ছিলেন যে, ভবিষ্যতবাণী করেছিলেন, মানুষ একদিন স্বীয় ক্ষমতাবলে সমুদ্রকে পরিণত  করবে লেবুর শরবতে, যখন পৃথিবীতে হোমারের মত কবি থাকবে তিন কোটি সত্তর লাখ, নিউটনের মত বিজ্ঞানী থাকবে তিন কোটি সত্তর লাখ, মলিয়ের মত নাট্যকার তিন কোটি সত্তর লাখ।  ফুরিয়েরের ভবিষ্যতবাণীতে অতিশয়োক্তি রয়েছে, কিন্তু একই সঙ্গে রয়েছে স্বপ্ন, যার দৌলতে প্রগতির পথে পা বাড়াতে পারে চিরকালের তরুণ। তেমনই এক চিরকেলে তরুণ সেদিন দৃপ্ত কণ্ঠে করছিলেন তার নিজের ভবিষ্যতবাণী, বলছিলেন, শাহবাগের প্রজন্ম স্কয়ার আন্দোলনের ফলে এই দেশে আগামী কয়েক বছরে লক্ষ লক্ষ ব্লগার তৈরি হবে। আর চতুর্দিকে যে উদ্দীপনার জোয়ার দৃশ্যমান হচ্ছে, তাতে তরুণটির ভবিষ্যতবাণী ফুরিয়েরেরটির চাইতে অনেক নিকটবর্তী বলেই মনে হচ্ছে।    
কিন্তু ব্লগার মানে কি? প্রশ্নটা এখন সবার মুখে মুখে। মা-বাবা-স্কুলের ছাত্র-ছাত্রী-রিকশাওয়ালা-পাড়ার চায়ের দোকানদার সবাই জানতে চাইছে, ব্লগার শব্দের অর্থ কি? ব্লগার কাকে বলে? কারা এই ব্লগার? কি করলে ব্লগার হওয়া যায়? সেদিন বাসায় ফিরে আমার মার মুখেও শুনি এই প্রশ্ন: বাবা, ব্লগার কাদের বলে?" আমি মাকে বলি, "মা, ব্লগার হল এক শ্রেণীর লেখক, যারা অনলাইনে লেখে।" মার পরবর্তী প্রশ্ন: "অনলাইন আবার কি জিনিস?" আমি বুঝি, মাকে বোঝানো  দুঃসাধ্য, তাই  বলি, "তুমি এতসব বুঝবে না, শুধু এটুকু জেনে রাখ, ব্লগার হল একশ্রেণীর লেখক, মুক্ত লেখক। " মায়ের মুখ দেখে মনে হয়, সে এখনো অন্ধকারে, অতি স্বাভাবিকভাবেই, তবে আর প্রশ্ন করে না সে, হয়ত না বুঝতে পারার লজ্জায় বা আমার বিরক্তি উৎপাদনের  আশংকায়। আমার খারাপ লাগে, দোষটা আমারই, মাকে ঠিকমত বোঝাতেও পারি না, এতই অকর্মা!
কিন্তু ব্লগার শব্দটি এখন এক মহাকাব্যিক মাত্রা পেয়েছে এই বাংলাদেশে, স্বাধীনতার সমার্থক হয়ে উঠেছে, তাই একে বাক্যে বন্দী করে বোঝান সম্ভব? তাছাড়া, বোঝানোর আবশ্যকতাই বা কতটুকু? ব্লগার শব্দটি আমার মায়ের অজানা থাকলেও তার মর্ম কি আজ আর আমার মায়ের অজানা? মুক্তিযুদ্ধের মতই সে কি আমার মায়ের অনুভূতির রাজ্য দাপরে বেড়াচ্ছে না? 
হ্যাঁ, আমার মা এখন জানে, ব্লগার কারা। ব্লগার মানে মুক্তিযুদ্ধ, স্বাধীনতা। ব্লগার মানে নজরুলের 'বিদ্রোহী' কবিতা। এইতো গতকালই এক উদার, সংস্কৃতিমনা  ও বয়োবৃদ্ধ পণ্ডিত ব্যক্তি যখন মুখ ফসকে বলে ফেললেন, 'আ'লীগ তাদের নির্বাচনী ইশতেহারে যুদ্ধাপরাধীদের বিচারের বিষয়টি সংযোজন করায় তরুণ প্রজন্ম যথেষ্ট প্রভাবিত হয়েছে ও অনুপ্রেরণা পেয়েছে', এক তরুণ ব্লগার সঙ্গে সঙ্গে বলে উঠল, 'না, না, আ'লীগ তরুণ প্রজন্মকে প্রভাবিত করেনি, বরং তরুণ প্রজন্মই আ'লীগকে বাধ্য করেছে নির্বাচনী ইশতেহারে যুদ্ধাপরাধীর বিচার উল্লেখ করতে, আবার তারাই এখন সরকারকে বাধ্য করছে যুদ্ধাপরাধীর সঠিক ও সর্বোচ্চ শাস্তি প্রদানে'। মুরব্বির মুখের উপরই কথা বলতে পারে, হ্যাঁ, ব্লগাররা বেয়াদব বটে, কারণ তাদের লেজ নেই, সত্য প্রকাশের অসংকোচ সাহস তাদের, দোদুল্যমান ও অকর্মণ্য বুদ্ধিজীবীদের সাথে তার মাঝে মাঝে  বেয়াদবি করে ফেলে বটে! 
'আমি আপনা ছাড়া করি না কাহারে কুর্ণিশ' মন্ত্রে বিশ্বাসী ব্লগাররা জড়ো হয়েছেন শাহবাগ চত্বরে দলে দলে, চার দশকের নষ্ট রাজনীতির আসন- আরশ দ'লে দ'লে, কিন্তু কাউকে বাধ্য করেননি তাদের সঙ্গে আসতে। তারা বলেন, "আপনি যদি মনে করেন, এটা আপনারও যুদ্ধ, তাহলে আসবেন।" নিজের যুদ্ধ, আর তাইতো বিনে পয়সায় এত লোকের সমাবেশ করতে পারে তারা, ভাড়া করে, ট্রাকে করে লোক আনার দরকার পড়ে না এখানে। চুক্তি মাফিক সমাবেশের শুরু থেকে শেষ পর্যন্ত থাকতে হয় না এই সমাবেশে যোগ দেয়া তরুণদের, কারণ কোন শিডিউল নেই এই আন্দোলনের, কেউ যদি নিজের জন্য যুদ্ধ করে, তার কোন শিডিউল থাকে? জয় ছাড়া কেউ যুদ্ধ ময়দান ছেড়ে দেয়? যখন যুদ্ধটি তার নিজের? যখন তা হয় নিজ দেশ, নিজ জাতিসত্তার অস্তিত্ব টিকিয়ে রাখার যুদ্ধ? 
আমার মা এতদিনে ঠিকই বুঝে গেছেন ব্লগার আসলে কি। এক টকশো উপস্থাপক সেদিন বলছিলেন, প্রজন্ম স্কয়ারের আন্দোলনের আসল সুবিধাভোগী আ'লীগ। উপস্থিত তরুন ব্লগার নিরেপেক্ষতার বুলি আওরানোর চেষ্টা করেন না, বলেন, "আমাদের আন্দোলনে কেউ সংহতি প্রকাশ করে সুবিধাভোগী হলে, আমরা বাধা দেব কেন? বিএনপি এসে যতখুশি গেইন করে নিক, আমাদের তরফে আপত্তি থাকবে না।" আমার মা কি নিরেপেক্ষতার ছল ধরা অনেক বুদ্ধিজীবী সাথে ঐ ব্লগারের পার্থক্য ধরতে ব্যর্থ হয়েছেন? না, তার মোটেও কষ্ট হয়নি, ছদ্মবেশী 'বাট', 'যদি' টাইপের বুদ্ধি-বেশ্যাদের বিপরীতে নতুন সূর্যের আলোয় আলোকিত ব্লগারদের চিনে নিতে, যাদের "ললাটে রুদ্র-ভগবান জ্বলে রাজ-রাজটীকা দীপ্ত জয়শ্রীর!"
ব্লগারদের কলজে কত বড়? বাঘা বাঘা রাজনীতিবিদ আসেন প্রজন্ম স্কয়ারে, ব্লগাররা ধন্যবাদ জানান বটে, কিন্তু পরক্ষনেই সোজাসাপ্টা আর নির্লিপ্ত স্বরে জানিয়ে দেন, 'দুঃখিত, আপনাকে বক্তৃতা দেয়ার সুযোগ দিতে পারছি না।' এই ব্লগাররাই কিনা কোন প্রস্তুতি ছাড়াই মাত্র দুদিনের নোটিশে ডেকে বসেন মহাসমাবেশ, আর উপস্থিত হয়ে যায় লাখ লাখ জনতা! এই ব্লগাররাই কিনা সারা দেশের মানুষকে ডাক দেন তিন মিনিট নীরবতা পালনের,  সন্ধ্যায় আহবান জানান প্রদীপ প্রজ্বলনের, আর সেই এক ডাকেই কিনা সারা দেশ এক সাথে হয়ে যায় নীরব-নিথর-নিস্তব্ধ, জ্বলে উঠে কোটি কোটি তারা! কি আশ্চর্য, এদের তৃনমূল কর্মি তো দূরের কথা, কোন সংগঠন পর্যন্ত নেই। তাহলে কোথায় পেলেন তারা এই শক্তি, কোথায় পেলেন এই আত্মবিশ্বাস, কোথা থেকে আসল সাংগঠনিক দক্ষতা? সারা দেশের সারা মানুষ কয়ে উঠল এক সাথে কথা! লিও ট্রটস্কি সেই কবে বলে গিয়েছেন,

"প্রতিটি সংকটময় মুহূর্তে জনগণ স্বতঃস্ফূর্তভাবে হস্তক্ষেপ করেন। অন্য কথায়, রাজনৈতিক অভিজ্ঞতা এবং সরকারিভাবে অস্বীকৃত নেতৃত্বের কাছ থেকে পাওয়া শিক্ষা ব্যবহার করেন। বিক্ষোভকারীদের কাছ থেকে অভিজ্ঞতা অর্জন করে জনগণ নিজেরাই তাদের সিদ্ধান্তকে বাস্তবায়িত করেন"

তাই আজ আর আমি মাকে ব্লগারের এই সংজ্ঞা দেই না যে, অনলাইনে যারা লেখে, তারাই ব্লগার। আমার মার বোধ ও অনুভূতি বদলে দিয়েছে 'ব্লগার' শব্দের চেনা অর্থ, আমার মায়ের ভাষায়, এখন ব্লগার মানে হল নতুন প্রজন্মের মুক্তিযোদ্ধা। 
আর আমার মা কি ভুল করছে কোথাও? যারা অনলাইনে লিখে, তারা সবাই কি আসলে ব্লগার? কেউ কেউ নয়কি কুলাঙ্গার? মর্ম দিয়ে যে ব্লগারের মানে উদ্ধার করেছে আমার মা, তাকে কি আর বিভ্রান্ত করতে পারবে কোন কুলাঙ্গার? 


''আমরা হৃদয়ে বয়ে বেড়াচ্ছি এক নতুন পৃথিবী, এই মুহূর্তে জন্ম হচ্ছে সেই পৃথিবীর।'' -বুয়েনাভেনতুরা দুরুত্তি। 

কাজি মামুন
১৯।০২।২০১৩


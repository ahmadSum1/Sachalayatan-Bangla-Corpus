শাহাদুজ্জামানের "আধো ঘুমে ক্যাষ্ট্রোর সঙ্গে" 



শাহাদুজ্জামানের লেখার সাথে পরিচয় ছিল না। কয়দিন আগে বাংলাওয়েবপোর্টালে তার একটি স্বাক্ষাতকার দেখলাম। তিনি তার বইমেলায় প্রকাশিত বই এবং অন্যান্য কিছু বিষয় সম্পর্কে কথা বলেছেন। ঐটা দেখেই '' আধো ঘুমে ক্যাষ্ট্রোর সঙ্গে '' নামের ডকুফিকশন টা পড়ার ইচ্ছা হল। ডকুফিকশন নামটাও সেদিন নতুন শোনা।
রকমারীতে অর্ডার দেয়ার পর বই এল। আমার ক্যাষ্ট্রোর জীবন নিয়ে আগ্রহ ছিল। তারো চেয়ে বেশি আগ্রহ ছিল ডকুফিকশন জিনিসটা কি তা দেখার জন্য। বই খোললাম, পড়লাম এবং মুগ্ধ হলাম বলা যায়। মুগ্ধ হওয়ার কয়েকটি কারণ রয়েছে।
কারণ এক- বইটি অনেক সহজ এবং সুন্দর ভাষায় লেখা।
কারণ দুই- সাধারণ জীবনী যেরকম হয়, পড়তে পড়তে মাঝে মাঝে একঘেয়ে লাগে(সবার ক্ষেত্রে না অবশ্য) এরকম কিছু নয়। 
কারণ তিন – প্রশ্নোত্তরের মাধ্যমে ক্যাস্ট্রোর জীবন সম্পর্কে অনেক অনেক তথ্য তুলে ধরা হয়েছে।
তাই ভালো লেগেছে পড়তে। আমার পড়া প্রথম ডকু ফিকশন।

এখানে লেখক তুলে ধরেছেন কিউবার বিপ্লবী ফিদেল ক্যাস্ট্রোর জীবনের নানা কথা। কিউবার বিপ্লব, বিপ্লব পূর্ব এবং পরের কিউবার রাজনৈতিক পরিস্থিতি, কিউবার মানুষের দেশপ্রেম ইত্যাদি বইয়ের বিভিন্ন অংশে বিভিন্ন ভাবে ফুটে উঠেছে। এখানে আমার মনে হয়েছে লেখক বাংলাদেশের সাথে বিপ্লব পূর্ব কিউবার পরিস্থিতির মিল দেখিয়ে দিতে চেয়েছেন। 
তাই যুবকের কন্ঠে এক সময় শোনা যায়,
“প্রিয় ফিদেল, আমার দেশ ও এমন সাম্রাজ্যবাদী চক্রান্ত, এমনি স্বৈরশাসনের কবলের ভেতর দিয়ে দিন অতিবাহিত করেছে। আমি শুনতে চাই কীভাবে মোকাবেলা করলেন আপনি সেইসব বাস্তবতা......”
“আর বিপ্লব পূর্ব কিউবার পরিস্থিতির সঙ্গে তৃতীয় বিশ্বের অনেক দেশেরই তো প্রচুর মিল আছে।আমি আপনার কথা শুনতে শুনতে আমার নিজের দেশের ইতিহাসের সঙ্গে মেলাচ্ছি। জানতে চাই তারপর কী ঘটল?”
ক্যাস্ট্রোর ভাবনায় ডুবে থাকা এক যুবক হঠাৎ করে নিজেকে আবিস্কার করে ফিদেল ক্যাস্ট্রোর পড়ার ঘরে। তারপর তাদের মধ্যে চলতে থাকে কথোপকথন। এর মাধ্যমেই ডকুফিকশন এগিয়ে যায় ফিদেল ক্যাস্ট্রোর শৈশব, স্কুল জীবন, রাজনীতি, স্বশস্ত্র বিপ্লব, বাতিস্তাকে হটানো এবং নতুন কিউবার জন্ম দেয়া পর্যন্ত। 
বইটি ছোট। পৃষ্ঠা সংখ্যা মাত্র ৭১। প্রকাশ করেছে ঐতিহ্য।
সংযুক্তিঃ
ইত্তেফাক সাময়িকী এই বইয়ের একটা অংশ তুলে দিয়েছে। দেখতে পারেন। 
-
মুরাদুল ইসলাম


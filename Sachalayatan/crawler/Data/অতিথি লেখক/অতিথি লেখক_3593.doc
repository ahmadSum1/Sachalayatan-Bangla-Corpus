নারী স্বাধীনতা : ক্যারিয়ার ভাবনা



মাছের যা চড়া দাম! তাই রুই মাছের ভাজা টুকরোটা স্বাভাবিকের চেয়ে একটু বেশিই তাড়িয়ে তাড়িয়ে খাচ্ছিলাম। হঠাৎ মোবাইলটা আর্তনাদ করে উঠল! 'বউ' ফোন করেছে!
- হ্যালো
- হ্যাঁ। কি করতেছো?
- খাওয়া-দাওয়া পর্ব চলতেছে। ইতস্তত করে বলি। উদীয়মান ভুরির খোঁচাটা এখনই শুনতে হবে।
- ভাল। একটু কম খাইতে পারো না? তুমি তো চাকরি শুরু করার আগেই ভুরি বানিয়ে ফেলবা!
- ব্যাপার না। মোটা হবার চান্স নাই। জিম করার মানসিক প্রস্তুতি শুরু করে দিছি। নিজেকে ডিফেন্ড করার চেষ্টা করি আমি।
কিছুক্ষণ চুপচাপ দুই প্রান্তেই। নীরবতা ভাঙল ওপার থেকেই।
- শুনো। একটা ব্যাপার বলার জন্য ফোন করছি।
আমি প্রমাদ গুনি। ঘটনা কি? বলে কয়ে "একটা ব্যাপার" বলার জন্য তো ফোন কখনো করে নাই। আজকে করল!
- বলো
- আমি কিন্তু বিয়ের পর চাকরি করব। তখন কিন্তু তুমি আমার সাথে স্বামীসুলভ মাতব্বরি ফলাইতে পারবা না। আগেভাগেই বলে রাখলাম।
আমি হো হো করে হেসে উঠি। হাঁফ ছেড়ে বাঁচি। উল্টা-পাল্টা কিছু বলেনি অন্তত। আন্দাজ করলাম - কোন বান্ধবীর সাথে এই ব্যাপার নিয়ে আলাপ-আলোচনা হয়েছে। সেটার 'জোশ' এখনো যায় নি। তার গলায় এখনো সে জোশের রেশ রয়ে গেছে। আমি একটুও যে অবাক হয়নি তাও না। যাই হোক, আমি তাকে আশ্বস্ত করি,
- আমি কখনো বলছি এরকম কিছু আমি করব? তোমার নিজের সিদ্ধান্ত তুমি নিজে নিবা। এতে আমার কি বলার আছে? সিদ্ধান্ত নেবার আগে আমার সাথে তুমি আলোচনা করতে পারো। কিন্তু তোমার ব্যাপারে সিদ্ধান্তের চূড়ান্ত ক্ষমতা তো তোমার হাতেই। আমি তোমার স্বাধীন ক্যারিয়ারে বাধা দিবো, এরকম তোমার মনে হইল কেন?
- না। এমনি। বলা তো যায় না।
- চাকরি নিয়ে হঠাৎ এই ভাবনা-চিন্তার কি কারণ?
- ভেবে দেখলাম, চাকরি না করলে, স্বাবলম্বী না হইলে কোথাও ন্যায্য সম্মান পাওয়া যায় না। আর এতদূর পড়াশোনা করেও যদি 'গৃহিণী' পেশায় ঢুকি, তাহলে পড়াশোনা করে লাভ টা কী?
- তোমার সাথে একমত হইতে পারলাম না। গৃহিণী পেশার অপমান আমার পছন্দ হল না।
- কেন? সন্দেহের সুরে জিজ্ঞাসা করে।
- একজন নারীর যোগ্য সম্মান টাকা উপার্জন করাতেই? তোমার শিক্ষাটা শুধু চাকরির জন্য তো না। তুমি তোমার শিক্ষা নিজের জীবন, তোমার চারপাশের মানুষের জীবনের উপকারে কাজে লাগাবা। চাকরি করার দরকার হলে করবা। তুমি যদি আমাদের সংসার সুন্দরভাবে সামলে রাখো, আগলে রাখো সেটাও কিন্তু একটা বিরাট অর্জন। ইনশাল্লাহ সন্তান হলে তাদের দেখাশোনার ব্যাপারও আছে। আমার সহযোগিতা সবসময় থাকবে। এখন তুমি যদি মনে করো, সবকিছু সামলে তুমি ফ্যামিলিতে আরো অবদান রাখতে পারবে, তাহলে চাকরি না করার কোন কারণ দেখি না। ন'টা পাঁচটা অফিস করে মাস শেষে এক বান্ডিল টাকা বগলদাবা করে বগল বাজিয়ে বাসায় এসে স্বামী তার গৃহিণী বউ এর চেয়ে বিরাট কিছু করে ফেলল - তা কিন্তু নয়। আমার মতে সংসার সামলানো একটা বিরাট জটিল কাজ। অফিস করার চেয়েও। অনেক দিক খেয়াল রাখতে হয়। একটা সংসারের বিভিন্ন দিক আছে। এসব দিক সামলানোর কাজ দু'জন ভাগাভাগি করে নিতে হবে। দু'জনই আয়-রোজগারের কাজ করতে গিয়ে যদি ছেলেমেয়ে উচ্ছন্নে যায়, তাহলে লাভ কী?
আমার মধ্যবিত্ত মানসিকতা নগ্নভাবে বেরিয়ে আসে।
- আচ্ছা। তাইলে আমি চাকরি করব, তুমি সংসারের অন্যান্য দিক দেখবা। রাজি?
- মানে? আমি ফুঁসে উঠি।
- মানে আবার কি?   তাচ্ছিল্যের ভাব স্পষ্ট।
- মানে কিছু না। আমি অবশ্যই চাকরি করব। তুমি কর আর নাই কর!
- তুমি.... তুমি.... তুমি..... আমি আগেই বুঝছিলাম। তোমার মতলব সুবিধার না।
সংযোগ কেটে দেয় ওদিক থেকে।
রাগে ফুঁসে উঠেছে দুই পক্ষই। চূড়ান্ত ফয়সালা হবে রাত ১২ টার পর 'রাতের সংবাদে'। সকলের দোয়াপ্রার্থী।
আমি আধ-খাওয়া ভাজা রুই মাছের টুকরোটাতে আবার কামড় বসাই। কেমন যেন বিস্বাদ ঠেকে।
ফেরারী ফেরদৌস
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%68%6d%61%64%66%65%72%64%6f%75%73%40%67%6d%61%69%6c%2e%63%6f%6d%22%3e%61%68%6d%61%64%66%65%72%64%6f%75%73%40%67%6d%61%69%6c%2e%63%6f%6d%3c%2f%61%3e%27%29%3b'))


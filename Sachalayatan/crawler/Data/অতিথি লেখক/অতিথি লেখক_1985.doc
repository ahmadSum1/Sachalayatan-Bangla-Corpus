গল্পগুলো বলব তোকে



আমার কিছু গল্প ছিল।
বুকের পাঁজর খাঁমচে ধরে আটকে থাকা শ্বাসের মত গল্পগুলো
বলার ছিল।
সময় হবে?
এক চিমটি সুর্য মাখা একটা দু'টো বিকেল হবে?
গল্পগুলো বলব তোকে।
যেসব গল্প হয়নি বলা তুমুল শোকে,
অথৈ হাসির ধুম প্রলাপে,
যন্ত্রবদ্ধ নগর-চাপে,
যেসব গল্প বুকের মাঝে ফেনিয়ে ওঠে
বলতে গিয়ে আটকে থাকে গলায়,ঠোঁটে,
মুখ ও চোখে,
গল্পগুলো বলব তোকে।
এক পাহাড়ের পাথর চাপা কান্নাজমা গল্প ছিল,
এক দুপুরের রৌদ্রে পোড়া শুষ্ক পাতার গল্প ছিল,
এক পৃথিবীর রূপকথাদের রঙ মাখানো গল্প ছিল,
এক নিশীথের অন্ধকারের চাঁদর মোড়া গল্প ছিল,
এক শ্রাবণের মেঘ চোঁয়ানো,এক গোধুলির ঠান্ডা আলো,
এক বোশেখের কালবোশেখির গল্প ছিল...
বলব তোকে,সময় হবে?
হলদে রোদের আদর মাখা একটুখানি বিকেল হবে?
প্রীতম


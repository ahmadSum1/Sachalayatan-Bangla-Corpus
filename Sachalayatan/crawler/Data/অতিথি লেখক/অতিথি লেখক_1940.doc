ক্যান্সার প্রতিরোধের নতুন উপায়!



এমন পরিবার কমই আছে যেখানে কারো না কারো ক্যান্সার হয়নি। সাম্প্রতিক কালে এই রোগের ব্যাপকতা বৃদ্ধি পেয়েছে বলেও মনে হয়। আগে তেমন শোনা যেত না এর নাম। আজকাল সাধারণ বা বিখ্যাত প্রায় মানুষের এই রোগ হচ্ছে এমন শোনা যায়। মাত্র দেড় মাস আগে পপ সম্রাট আজম খান মারা গেলেন এই ক্যান্সারে ভুগেই। ভেনেজুয়েলার প্রেসিডেন্ট শ্যাভেজ যে ক্যান্সারে আক্রান্ত হয়েছেন তার কথাও কিন্তু তাবৎ দুনিয়ার লোক জেনে গেছেন। প্রশ্ন হলো কেন হয় ক্যান্সার? আর হঠাৎ এর প্রকোপই বা বাড়ছে কেন? 
প্রথম প্রশ্নের উত্তর দেয়া সহজ নয়। অন্যান্য অনেক রোগের মতো ক্যান্সার কোনো একটি নির্দিষ্ট কারণ বা জীবাণুর দ্বারা সংঘটিত হয় না। যেমন যক্ষ্মা রোগ হয় মাইকোব্যাকটেরিয়াম টিউবারকুলোসিস নামক একটি ব্যাকটিরিয়ার সংক্রমণ হলে। তো কোনো ভাবে যদি অই ব্যাকটেরিয়ার সংক্রমণ বন্ধ করে দেয়া যায় তাহলে কিন্তু আর যক্ষ্মা রোগ হবে না কারোরই। ব্যাপারটা ঠিক তেমন নয় ক্যান্সারের বেলায়। কারণ ক্যান্সার কোনো একটি একক রোগ নয়। আসলে প্রায় শতাধিক রোগকে একত্রে ক্যান্সার বলা হয়। যাদের প্রত্যেকেরই রয়েছে অন্যদের থেকে আলাদা বৈশিষ্ট্য ও কারণ বা রিস্কফ্যাক্টর। যেহেতু একটি মাত্র কারণ বা রিস্কফ্যাক্টরের মাধ্যেম ক্যান্সার হয় না তাই একটি মাত্র কারণ বা রিস্কফ্যাক্টরকে নিয়ন্ত্রণে এনে ক্যান্সার প্রতিরোধ করা যায় না। আমরা জানি কিছু কিছু জীবনযাত্রার পদ্ধতি স্বাস্থ্যকর নয়। যেমন তামাক সেবন, শারিরীক শ্রম না করা, উচ্চ ক্যালরির খাদ্যাভাস, অল্প বয়সে বিয়ে করা বা সন্তান ধারণ করা, বাচ্চাকে বুকের দুধ না খাওয়ানো ইত্যাদি। তো যতদিন দিন যাচ্ছে মানুষ ক্রমেই এই সব অস্বাস্থ্যকর অভ্যেসে আরো বেশি বেশি অভ্যস্থ হয়ে পড়ছে। ফলে ক্যান্সারসহ অন্যান্য অসংক্রামক রোগের প্রাদুর্ভাব ঘটছে। গবেষকরা সম্প্রতি আরেকটি নতুন রিস্কফ্যাক্টর চিহ্নিত করেছেন ক্যান্সারের সম্ভাব্য কারণ হিসেবে। তা হলো রাতে পর্যাপ্ত পরিমাণ না ঘুমনো। যুক্তরাষ্ট্রে মেরিল্যান্ড রাজ্যের ৫৯৬৮  মহিলার উপর চালিত এক গবেষণা থেকে এই তথ্য পাওয়া গেছে। এঁদের সবাইকে ১৯৯৮ সালে শারীরিক পরিশ্রম আর ঘুমের প্যাটার্ণ সম্পর্কে বিস্তারিত জিজ্ঞেস করা হয়েছিল। পরবর্তী নয় বছর তাঁদেরকে অনুসরণ করে (ফলোআপ) দেখা হয়েছে কারা কারা ক্যান্সারে আক্রান্ত হয়েছেন। মোট ৬০৪ জন এই সময়ের মধ্যে ক্যান্সারে আক্রান্ত হন। দেখা গেছে ১৮ থেকে ৬৫ বছর বয়সী যে সব নারী প্রতিদিন গড়ে এক ঘন্টা মাঝারি ধরণের শারীরিক শ্রমের পাশাপাশি রাতে কমপক্ষে সাত ঘন্টা ঘুমিয়েছেন তাঁদের ক্যান্সার যাঁরা একই ধরণের শারীরিক শ্রম করেছেন কিন্তু অতক্ষণ ঘুমোননি তাঁদের তুলনায় শতকরা ৪৭ ভাগ কম হয়েছে! বেশ চমকে ওঠার মতো পরিসংখ্যান কোনো সন্দেহ নেই। এতে বোঝা যায় তরুণ ও মধ্যবয়সীদের মধ্যে শারীরিক পরিশ্রম আর যথেষ্ট ঘুম দুটোই গুরুত্বপূর্ণ নিয়ামক হিসেবে কাজ করছে ক্যান্সার প্রতিরোধের ক্ষেত্রে। তবে শারীরিক শ্রম না করে শুধু ঘুমোলে কিন্তু তেমন লাভ হবে না। 
পর্যাপ্ত সময়ের ঘুম দীর্ঘদিন ধরেই স্বাস্থ্যের জন্য উপকারী এটা জানা ছিল। তবে ক্যান্সারের সাথে এর সরাসরি সম্পৃক্ততার খবর এই প্রথম জানা গেল। চিকিৎসাবিজ্ঞানীরা অবশ্য পুরো জীবনাচরণই ঢেলে সাজানোর পক্ষপাতী। । কারণ শুধু একটা রিস্কফ্যাক্টরকে বাদ দিলেও বাকিরা তো থাকলই। আবার অনেক ক্যান্সার জন্মগত যা সাধারণত প্রতিরোধ করা যায় না। তবুও পরিমিত ব্যায়াম, সুষম খাদ্যগ্রহণ, এবং মানসিক চাপ নিয়ন্ত্রণের মতো ইতিবাচক বিষয়গুলোকে যদি পর্যাপ্ত সময় ধরে ঘুমের সাথে মেলানো যায় তাহলে হয়তো ক্যান্সার নামক দৈত্যের হাত থেকে মুক্তি মিললেও মিলতে পারে!
জহিরুল ইসলাম নাদিম


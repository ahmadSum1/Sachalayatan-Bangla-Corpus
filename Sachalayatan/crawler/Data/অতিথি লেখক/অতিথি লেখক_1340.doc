সাদা চামড়ার ভিনদেশী মানেই সুপিরিওর বা প্রভু না



সাদা চামড়ার ভিনদেশী মানেই সুপিরিওর বা প্রভু না
অপরকে তৈল মর্দন আর জি হুজুর আমাদের ভিতরে একেবারেই যেন ইনবিলট। দেশের ভিতরে এই চিত্র সবখানেই চোখে পড়ে। আমার থেকে যে একটু সুপিরিওর তার  করে চলা অনেক আবদার নিয়মের বাইরে হলেও আমরা  পূরণ করে থাকি। আবার আমার থেকে অনেক ইনফিরিওর( এখানে আমার থেকে নিচু পোস্টের কাউকে বোঝাতে ) কারো কাছ থেকে যদি কোন উদ্দেশ্য হাসিলের কোন সম্ভাবনা থাকে তবে তার জুতা পালিস করে দিতেও আমরা কুণ্ঠিত নই। দেশের ভেতর এটাই চলছে হরহামেশাই ।  ঠিক জানিনা এগুলো কবে থামবে । হয়ত একদিন থামবে ।
 কিন্তু আমার কষ্ট একটু অন্য জায়গায়। কাল সচলে রেসিজম নিয়ে সুমাদ্রির একটি লেখা পড়লাম। সেখানে কালোদের প্রতি আমাদের দৃষ্টি ভঙ্গি তিনি দেখিয়েছেন । কালো মানেই খারাপ , কালোরা একটা ছোট জাতি এইরকম একটা ধারণা আমাদের মাঝে আসলেই বদ্ধমূল। তবে সাদা চামড়ার প্রতি আমাদের যেরকম অতি ভক্তি তা একটু অতিরঞ্জন বলেই মনে হয়। কালকে তার ওই লেখা থেকেই আমার আজকের এই লেখার উপলক্ষ।
ছোট বেলায় দেখতাম পাড়ায়  সাদা চামড়ার কোন হোয়াইট ছেলে বা মেয়ে আসলে তাকে নিয়ে কৌতূহলের কোন শেষ থাকতো না। শুরুতেই তাদেরকে বলা হত বিদেশী । কেউ তার সাথে কথা বলেছেন বা ওই বিদেশী তার স্বভাব বশত কারো সাথে করমর্দন করেছেন তাতেই যেন এদেশীয় ওই লোকটির কাছে অনেক বড় বিষয় হয়ে দাঁড়াত।  দেশের বাইরের এসব মানুষেরা আমাদের কাছে বিদেশি হিসেবে সবসময়ই বেশ সমাদর পেয়ে আসছে। আর আমরা সমাদরের মাত্রা এতোটাই বাড়িয়ে দেই যে তখন আমরা আমাদের নিজের অবস্থান ভুলে যেতে শুরু করি। আমরা এদেরকে একেবারে প্রভু ভাবা শুরু করি। আবার বাইরের দেশের অনেক কালো টুরিস্টকেও এদেশে দেখেছি কিন্তু তাকে নিয়ে খুব মাতামাতি হয়েছে এমনটা দেখিনি।  এই বিষয়টা  খুব বেশি চোখে লাগে যখন দেশ ছেড়ে বিদেশের মাটিতে আসা হয়।
 গত বছর আগস্টে নেদারল্যান্ডে গিয়েছিলাম। বেশ কয়েকজনের একটি দল ছিল আমাদের। সবাই বাংলাদেশী। আমাদের ট্রেনিং স্পটে নেয়ার জন্য একটা ক্যাব আসতো প্রতিদিন। আমরাই ভাড়া করেছিলাম। ড্রাইভার ছিল সেদেশেরই । বেশ কয়েকদিনের যাতায়াতে আমাদের সাথে ওই চালকের ভালোই সম্পর্ক গড়ে উঠেছিলো। অনেক বিষয়ে আলোচনার ফাঁকে আমাদের ভিতর থেকেই কাউকে বলতে শুনলাম কিভাবে এদেশে নাগরিক হওয়া যায়। তারপর তার বাসার ঠিকানা । এরপর  এদেশে আসলে সে তার সাথে দেখা করবে ইত্যাদি ইত্যাদি। তার এই প্রশ্নে সে একটু অস্বস্তি বোধ করছিলো আর এই বিষয় গুলো এড়িয়ে যাবার চেষ্টাও তার মধ্যে লক্ষ্য করলাম। শুধু তাই না এ ব্যাপারে ওই চালক ভাই তাকে কিভাবে সাহায্য করতে পারবে সেরকম কিছু বাৎচিতও ছিল। বেশ খারাপ লাগলো সেদিন। আমার কথা হোল কেন একজন ড্রাইভারকে এ ব্যাপারে এত জিজ্ঞাসা করতে হবে। আর নিজের অবস্থানকে কেন এত হেয় প্রতিপন্ন করতে হবে তার কাছে। কারন একটাই আর তা হোল তিনি বিদেশী সেই সাথে সাদা । প্রশ্নকর্তার ধারণা এরা চাইলেই যে কাউকে এখানে আনতে পারে আবার যে কোন সহায়তাও করতে পারে।  এই ধারনা আমাদের অনেকেরই ।আমরা একটু সুযোগ পেলেই এই কাজগুলি সহসায় করতে চাই তখন ভুলে যাই আমাদের নিজের অবস্থান।
বেশ কিছুদিন ধরে আফ্রিকাতে আছি। অফিসিয়াল কারণে আফ্রিকানদের পাশাপাশি সংখ্যায়  কম হলেও কিছু সাদা চামড়ার মানুষদের সাথে কাজ করতে হয়। এখানে বাঙালীও ( বাংলাদেশি)আছেন বেশ কজন অফিসিয়াল।  যে কোন ব্যাপারে দেখলাম একজন সাদা চামড়ার ফ্রান্স অথবা স্পেনের যে কেউ আসলেই আমরা একেবারে গলে পড়ি। সাধারণত আপনি যে চেয়ারে বসে অফিস করবেন সেখানে কিন্তু আর কারো বসার কথা না । আমরা পারলে একজন আফ্রিকান বাদে অন্য যে কোন সাদা চামড়ার মানুষদেরকে আমাদের অফিসের চেয়ারটাও  ছেড়ে দেই। সবচেয়ে লজ্জা পায় যখন দেখি এইসব স্প্যানিশ, ফ্রেঞ্চ, ইটালিয়ান টকটকে চেহারার মানুষগুলো প্রটোকলের দিক থেকে তৈল মর্দন রত ওই বাঙালীর চেয়ে অনেক নিচের শ্রেণীর কর্মকর্তা । অথচ আমাদের কিছু ঊর্ধ্বতন কর্মকর্তা তাদের এমন ভাবে তেল মারেন যে আমার লজ্জায় মাথা কাটা যায়। অথচ  প্রফেশন বা প্রোটোকল যাই বলি না কেন ওই হোয়াইট (বারবার বলছি কারণ দেশের নাম অনেকগুলো ) দের চেয়ে অনেক এগিয়ে থেকেও একজন আফ্রিকান কালো মানুষ আমাদের কাছ থেকে এই ধরনের ব্যাবহার পাই না। তার দোষ সে কালো । 
 অফিসে একজন কালো আফ্রিকান আসলে আমরা খুব কমই আগ্রহ নেই তার ব্যাপারে অথচ একজন সাদা চামড়ার কাউকে পেলেই হয় -তাকে পাশে দাড় করিয়ে একটা ছবি না নিলেই নয়। এরপর শুরু করে দেই বিভিন্ন রকম কথাবার্তা আর তোষামোদ । তারপর সুকৌশলে তার হোম এড্রেস নিয়ে নিতে পারলেই হয় ,ওই দিনের জন্য নিজেকে খুব সার্থক মনে হয়। অথচ এসব দেশের মানুষেরা তাদের নিজেদের বাসার ঠিকানা , তিনি বিবাহিত কিনা, কোথায় থাকেন, বয়স কত এসব প্রশ্ন শুনলে বেশ বিব্রত হন। কিন্তু আমরা এইসব বিষয়গুলো একেবারেই ভুলে যায় । আমাদের হিতাহিত জ্ঞান তখন একেবারেই লোপ পায়। হোয়াইট যে কোন মানুষের চেয়ে যে আমি আমার মেধা, জ্ঞান অবস্থানের দিক দিয়ে উপরে থাকতে পারি সে বিষয়টি  কেন জানি আমরা মেনে নিতে পারিনা। সেও মানুষ আমাদের মতোই রক্তে মাংসে গড়া ।গায়ের রঙ শুধু আলাদা।   তাকে একেবারেই সুপিরিওর ভাবার কিছু নেই। শুধু স্বাভাবিক আচরণটা ধরে রাখলেই হয়। বাংলাদেশী  হিসেবে আমি যেমন একজন মানুষ  সেও আমার মতোই । নিজেকে এত খেলো করে ফেলার কিছু নেই। আমি বাঙ্গালী আমার সত্ত্বায় , আমার কৃষ্টিতে, আমার আদর্শে, আমার যোগ্যতায়  – এটা আমার অহংকার । তাই বিদেশী বা সাদা চামড়ার মানুষদের একেবারে প্রভু ভাবার কিছু নেই – এই ধারণা থেকে বের হয়ে আসা খুবই জরুরী। 
অমি_বন্যা


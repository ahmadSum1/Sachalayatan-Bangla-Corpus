টিন ক্যানভাসের বাঘ



বাঘ নিয়ে বাঙ্গালীর জল্পনা কল্পনার শেষ নেই। একটা সময় ছিল যখন বাংলার বিশাল অংশই ঘন জংলায় ভর্তি ছিল। সে সময় সন্ধ্যাবেলাতেই বাঘের ডাক শোনা যেত। বাঘের হানাও রীতিমত দৈনন্দিন বাস্তবতা ছিল সে সময়। আর সে জন্যই ছোটরা ছড়া কাটতো আগে গেলে সোনা পায়, পিছে গেলে বাঘে খায়, আর বড়রা বলতো যেখানে বাঘের ভয় সেখানেই সন্ধ্যা হয়। প্রবাদ-প্রবচন আর বাগধারায় বাঘের পায়ের ছাপ কম নেই। কিন্তু সে সব দিন গেছে। ক্রমাগত শহুরে আগ্রাসনে বনভূমি উজাড় করে এক সময়ের বাঘমামাকে আমরা ঘরছাড়া করেছি। ঠেলে দিয়েছি দেশের কোনায় সুন্দরবনের এক চিলতে সবুজের মধ্যে। তাতেও রক্ষা নেই বাঘের শুমারী করে দেখা যাচ্ছে ক্রমশঃ সেই সুন্দরবনেও বাঘের সংখ্যা দিনকে দিন কমেই আসছে। তারউপর সুন্দর বনে কলকারখানার এলাহী কারবার ফেঁদে শুধু দেশ থেকে নয় আমাদের এই গ্রহ থেকেই বাঘ বাবাজিকে নিশ্চিহ্ন করার সমস্ত আয়োজন এই সবে মাত্র আমরা শেষ করে এনেছি।
বাঘের যত্নআত্তিতে আমাদের খেয়াল না থাকলেও বাঘ নিয়ে আর নিজেদের বাঘা বাঙ্গালী হিসেবে জাহির করার আস্ফালনের কোন কমতি নেই। ক্রিকেট খেলায় ছিনাথ বহুরূপীর মত বাঘ সেজে আমাদের বাঘা খেলোয়াড়দের উৎসাহ দিয়ে, বাঘকে জাতীয় পশুর খেতাবে ভূষিত করে, নিজেদের বাঘেরবাচ্চা বলে নিজেদেরই পিঠটা চাপড়ে দিয়ে যে আত্মসন্তোষে আমরা মগ্ন হয়ে আছি তাতে র‌য়েল বেঙ্গল টাইগারের ক’পয়সা লাভ-ক্ষতি সে হিসাব কষবো এমন বিদ্যা-বুদ্ধি ঘটে নেই। তাই ভাবছি বাঘের ছবিই দেখাই। কয়েক প্রজন্ম পর বাঘের ছবিতে ফুলের মালা চড়াবার সময় যখন এসে যাবে তখন আমাদের আণ্ডা-বাচ্চাদের এই সব ছবি দেখিয়েই বলতে হবে বাপধন এই দেখো বাঘ। আপাতত রাজশাহীর রিকশার ছবিতে কত রূপে বাঘমামা এসেছেন তাই দেখা যাক। রিকশার পেছনের টিনের চৌকো ক্যানভাস জুড়ে বাঘের ছবি খুবই জনপ্রিয়। অন্য পশুদের চেয়ে বাঘের ছবিই আঁকা হয়েছে বেশি। হয়তো বাঘের রাজকীয় চেহারা আর এই টাইগারের সাথে বেঙ্গল শব্দ জুড়ে যাওয়ায় বাঘ আমাদের বা আমরাই বাঘ এই জাতীয় একটা আত্মতৃপ্তি থেকেই বাঘ নিয়ে আমাদের বাগাড়ম্বর কম নয়। এখন বাঘ নিয়ে আমাদের টিন ক্যানভাসের শিল্পীদের ছবির আড়ম্বর দেখা যাক।














রিকশার ছবির ফটোগ্রাফ ও লেখা : সোহেল ইমাম


ছবিব্লগঃ আমার ক্যামেরা বাজি এবং অন্যান্য প্রসঙ্গ 




বোলোনিয়ার সব্জি বাজার, ২০১১।
১) আমার ক্যামেরা বাজি
কর্মসূত্রে ২০০৫ সালে আলিপুর নামের একটি ছবির মত গ্রামে অবস্থান করছিলাম। সদ্যই কন্যা সন্তানের জনক হয়েছি। ঝামেলাবিহীন কেটে  যাচ্ছিল দিনগুলি রাতগুলি। আলিপুর গ্রামটি রাজবাড়ী জেলায়। গ্রামে থাকার সৌরভ, গ্রামে থাকার আনন্দ চুটিয়ে উপভোগ করা শুরু করেছি। এসময় যুক্তরাষ্ট্র থেকে প্রিয় আনন্দ আপা একটি ক্যামেরা পাঠালেন। মিনলটা এস আর টি ২০১, সাথে ৩৫ ২.৮ সেলটিক রক্কোর লেন্স। ক্যামেরা নয়, যেন স্বর্গ হাতে পেলাম। কোনদিন ক্যামেরা ব্যাবহার করিনি এর পূর্বে। এক অজানা শিহরণ বইতে লাগল মনজুড়ে। ক্যামেরা তো হাতে এল, এখন ফিল্ম    না ভরলে চলবে কিভাবে? ছুটলাম ফিল্ম    প্রিন্টের দোকানে। রাজবাড়ী ছোট্ট জেলা শহর, প্রিন্টের দোকান হাতেগোনা দুটি মাত্র। তারই একটিতে গিয়ে ফিল্ম    কিনলাম, কিন্তু ভরতে গিয়ে দফারফা। মাথার ঘাম ছুটে যাবার মতন অবস্থা, বেগতিক দেখে দোকানি সাগ্রহে ফিল্ম    দিলেন ভরে, তারপর ফিরে এসে ছবি তোলার কাজ শুরু করলা।, কিন্তু ছবি তুলবো কিভাবে? আমি তো এক্সপোজারের কিচ্ছু জানিনা, একদম ক অক্ষর গোমাংস। যাই তুলি, প্রিন্ট করার পর দেখি সব অন্ধকার, কাজেই আবার ছুটতে হল ওই দোকানেই এবং জিজ্ঞেস করতে হল যে এই শহরে এমন কেউ আছেন কিনা যিনি আমাকে ছবি তোলার কৌশলগুলি একটু দেখাতে পারেন হাতেনাতে। দোকানি নিজেই কোনও এক সন্ধ্যায় উনার বাসায় যেতে বললেন, আশ্বাস দিলেন দেখিয়ে দেবেন। তারপর উনার কাছে এক্সপোজার, শাটার স্পিড, এ্যাপারচার, আসা এইসব ব্যাপারে অল্প কিছু শিখে নিয়ে আবার মাঠে নেমে পড়লাম। কিন্তু অল্প বিদ্যা ভয়ঙ্করী হেতু দ্বিতীয়বার ছবি প্রিন্ট করার সময় দেখি সবই হালকার ওপর ঝাপসা হয়ে আছে। ব্যাপার না মনে করে দ্বিগুণ উৎসাহে আবার ফিল্ম   ভরে মাঠে নামা গেল এবং এইবার অন্তত এক্সপোজারটা একটু হলেও ধরতে পারলাম। তৃতীয় দফা ছবি দেখে দোকানি বললেন, লেগে থাকুন, আপনার হাত খারাপ না। আমি ভাবতে লাগলাম হাত আবার কি, উনি বুঝিয়ে দিলেন হাত মানে হল কম্পোজিশন। হাত মানে কি আসলেই কম্পোজিশন? কি জানি? 
ক) আমার দ্বিতীয় ফিল্মে    তোলা একটি ছবি। ছবিটি সাদা কালো। রাজবাড়ি, ২০০৫।

খ) চতুর্থ ফিল্ম   । রাজশাহী, ২০০৫।
 
কিন্তু আমি তো কম্পোজিশন বুঝিনা, এইটা কি আবার ভিন্ন কোনও বিদ্যা নাকিরে বাবা! আমি তো ক্যামেরার ভিউ ফাইন্ডারে যে ফ্রেমটা পাই তার মাঝখানে সাবজেক্টকে রেখে ছবি তুলতে থাকি। তাহলে বুঝব কিভাবে আমার কম্পোজিশন ভাল হচ্ছে না খারাপ? কম্পোজিশনের অকূল দরিয়ায় ভাসার পাশাপাশি নিয়মিত ছবি তোলায় যতি টানলাম না। ২০০৫ এবং ২০০৬, এই দুই বছর নিয়মিত বিরতিতে ছবি তোলা হল, রাজশাহীতে ঈদ, চট্টগ্রামে কবিতা আবৃত্তি উৎসব, জয়পুরহাটে রবীন্দ্র সঙ্গীত সম্মিলন পরিষদের আয়োজন কোনটাই মিস করলাম না, কিন্তু ২০০৭ এবং ২০০৮-এই দুই বছর ক্যামেরার গায়ে কেবল ধুলোই জমতে শুরু করল। কাজ এবং সংসারের চাপে কিচ্ছু তোলা হলনা। তাছাড়া মনে হচ্ছিল, কিছুই তো হচ্ছেনা আসলে, এসব ছবি টবি তুলে লাভ কি? তার ওপর খরচও তো কম নয়, ফিল্ম    কেনা, ডেভেলপ করা, প্রিন্ট করা- চাকরি করে নুন আনতে পান্তা ফুরোনোর মতন অবস্থা, ক্যামেরা বাবাজি তাই পড়ে রইল ঘরের এক কোণায়। 
গ) চট্টগ্রাম কবিতা আবৃত্তি উৎসব, ২০০৬। 
 
ঘ) রাজশাহীতে ঈদ, ২০০৬। 
 
ইতালিতে এসে একটু টাকা পয়সা হাতে এলো যখন, ডিএসএলআর কিনতে দেরি হলনা। চার মাসের মাথাতেই নিকন ডি ৪০ বাগিয়ে বসলাম। কিন্তু ছবি তুলবো কিসের? বিষয় পাই কই? কুচ পরোয়া নেহি মনে করে প্রবল উৎসাহের সাথে ছবি তুলতে লাগলাম বোলোনিয়া নগরীর প্রাচীন ভবনের, রাস্তা ঘাট, সূর্যোদয়-সূর্যাস্তের, আর সমানে পড়তে লাগলাম কেন রকওয়েলের ফটোগ্রাফি সংক্রান্ত ওয়েবসাইট। কেন মামার কথামতন স্বল্প আলোয় ছবি তোলার জন্য ৩৫ ১.৮ কিনে আবার  শাটাতে শুরু করলাম, কিছুদিন পর দাম কম দেখে ৫০ ১.৮ কিনলাম, তার অল্প  কিছুদিন পর টেলি লেন্স হিসেবে  ৫৫ ২০০ ভি আর কেনা হল, পোকামাকড়ের ছবি তোলার জন্য কিনলাম  ৫৫ ৩.৫, এর মাঝে  অফিস থেকে পোর্ট্রেট লেন্স ৮৫ ২ দিলাম মেরে। তারপর কঠিন তাকে অপারেশন শুরু হয়ে গেল। শনি রবিবার মানেই ক্যামেরা হাতে বেরিয়ে পড়া এবং রাজ্যের হিজিবিজি, আজেবাজে, অকিঞ্চিৎকর ছবি তুলে  বেড়ানো। কেন মামা পড়া জারি রইল, এর সাথে যুক্ত হল থম হোগান মামার প্যাঁচাল। দুজনের লেখার তুমুল ভক্ত হয়ে গেলাম তাঁদের লেখার প্রসাদগুণে। কেন মামার কাছেই কম্পোজিশনের খুঁটিনাটি জানা শুরু হল আর হোগান মামার কাছে জানতে থাকলাম নিকন জগতের হাল হকিকত। কিন্তু যেহেতু ফিল্ম    এর প্রতি একটা আগ্রহ সবসময় ছিল কাজেই ইতালিতে আসার পর কেনা হল মিনলটার আরেকটি ফিল্ম    ক্যামেরা এক্স ৭০০, আর সাথে দুটো লেন্স, ২৪ ২.৮ এবং ৫০ ১.৪, সস্তা পেলাম বলে কিনতে গিয়ে দ্বিতীয়বার ভাবতে হয়নি।
ঙ) বোলোনিয়ার রাজবাড়ী। পালাজ্জো রেঞ্জো, ২০০৯।

চ) ১৫৬৮ সালের দরজার হাতল, বোলোনিয়া, ২০১০।

ছ) শেষ বিকেলের আলোয় আমার হারিয়ে যাওয়া ঘড়ি, বোলোনিয়া ২০১০। 

জ) বোলোনিয়ার আর্কেড, ২০১১।

এরপরে সচলাতনে মুস্তাফিজ ভাই, উজান গাঁ আর ফাহিম ভাইয়ের ছবিব্লগগুলো দেখে মুগ্ধ হয়ে হাঁ করে বসে থাকি আর হা হুতাশ করি, এত ভাল ছবি উনারা তোলেন কিভাবে?  তখন হঠাৎ কেন মামার অনেকগুলি আর্টিকেল দেখি কম্পোজিশন, সময়, আলো এবং পর্যবেক্ষণের ওপর। "পর্যবেক্ষন"- হঠাৎ মনে হল, আচ্ছা, আমি যে এত এত ছবি তুলে কাঁপিয়ে দিচ্ছি নিজেকে, পর্যবেক্ষণ করে তো ছবি তোলা হয়নি। যা দেখেছি উজবুকের মতন তুলে গেছি তাৎক্ষনিকভাবে, একটু যে মনোনিবেশ করা, দেখা, পর্যবেক্ষণ এবং বিশ্লেষণ করা, কই তেমন তো আজ পর্যন্ত করা হলনা। সাত আট বছর তো কেবল এক্সপোজার, শাটার, এ্যাপারচার, আইএসও, এসব করেই খাওয়া হল, এই গুরুপাক থেকে মুক্তির জন্য তাই ঠিক করলাম মনে মনে, এখন থেকে শুধু দেখব। শুন্যতা, স্পেস, এ্যাঙ্গেল, পারস্পেক্টিভ এগুলো নিয়েই ভাববো আর পর্যবেক্ষণে মনোযোগ আরও বাড়িয়ে দেব। আর এর ফলও যেন পেলাম হাতেনাতে। ছবি তোলার সংখ্যা কমে গেল ঠিকই কিন্তু ছবির মান বাড়তে থাকল। এখন কার্যকারণ ছাড়া অযথা শাটার প্রেস করা হয়না, আর নিকন ছাড়াও মিনলটা ম্যানুয়াল ক্যামেরা ব্যাবহার করা আবার শুরু  করা হতে লাগলো। এসএলআর ব্যাবহার করার একটা সুবিধা যেটা খুব বেশী মাত্রায় অনুভব করি আজকাল তা হল যেহেতু ফিল্ম    এখন বেশ ব্যায়বহুল কাজেই ছবি তোলার সময় আমার  নিজেকে খুব মিতব্যায়ি, পরিশীলিত এবং যত্নবান হতে হয়। কেননা একটা খারাপ ছবি মানে তো শেষ বিচারে আমারই আর্থিক ক্ষতি। কাজেই খুব যত্ন এবং সময় নিয়ে ম্যানুয়ালি ছবি তুলি এখনও। 
ঝ) মিলান রেল স্টেশন, ২০১১

ঞ) বোলোনিয়ায় শেষ বিকেলের আলো ঢুকছে প্রাচীন ভবনের আরকেডে, ২০১১।

ঝ) সুপেরগা, তুরিন, ২০১২।

ঞ) পম্পেই নগরী, ২০১২।  


২) এবং অন্যান্য প্রসঙ্গ
আমাদের দেশে ডিএসএলআর ফটোগ্রাফি এখন বেজায় জনপ্রিয়। মধ্যবিত্তদের পঞ্চাশ ষাট হাজার টাকা দিয়ে ক্যামেরা কেনা এখন আর  তেমন ব্যাপার নয়। কিংবা মানুষ হয়ত আগের তুলনায় আরও শৌখিন হয়েছে। আর ক্যামেরা এখন আগের চাইতে অনেক বেশী সুলভও বটে।  সত্তর ও আশির দশকে এমনকি নব্বইয়ের দশকেও এসএলআর ক্যামেরার যুগ এত সুলভ ছিলনা। তখন শুধু পেশাজীবীদেরই দেখা যেত ক্যামেরা কাঁধে নিয়ে ছবি তুলে বেড়াতে। মধ্যবিত্তদের ভরসা ছিল ইয়াশিকা। নিকন, ক্যানন তখন আকাশের চাঁদ। কিন্তু একবিংশ শতকে এসে আমাদের দেশে ডি এসএলএর ব্যাবহারকারিদের সংখ্যা দারুণভাবে বেড়েছে। এর মাঝে আমাদের অনেকেই বিদেশে এসে ক্যামেরা কিনে মাঠ ঘাট দাপিয়ে বেড়াচ্ছি। ক্যামেরা এখন আর ডিএসএলআর কিংবা এসএলআর এর মাঝেই সীমাবদ্ধ নেই, পয়েন্ট এন্ড শুট, ফোন ক্যামেরা, হালের মিররলেস ক্যামেরা এমন কেউ নেই যিনি ব্যাবহার করেন  না।
ক্যামেরা ব্যাবহারকারীর সংখ্যা বাড়ার পাশাপাশি ক্যামেরা সংক্রান্ত আলোচনাও বেড়েছে। এই সচলায়তনের ছবিব্লগই দারুন একটা প্রকাশের মাধ্যম হিসেবে মনে করি। এইসব আলোচনা বেশিরভাগই ক্যামেরা গিয়ার এবং টেকনিক সংক্রান্ত। ছবি তোলার প্রধান যে দুইটি অনুষঙ্গ, পর্যবেক্ষণ এবং কম্পোজিশন এগুলি নিয়ে তেমন আলোচনা চোখে পড়েনা কিংবা এমনও হতে পারে যে আলোচনা আছে কিন্তু আমার চোখ এড়িয়ে গেছে। পাশ্চাত্যের বিভিন্ন ওয়েবসাইট ঘুরে আসলেও ঠিক এমন ধারণাই মেলে, অর্থাৎ সবখানেই গিয়ার নিয়ে যত মাতামাতি  ফটোগ্রাফির বেসিক সম্পর্কে তেমন কোনও আগ্রহ জাগানিয়া ধারাবাহিক আর্টিকেল দেখিনা কোথাও। ব্যাপারটা যেন এমন, কোনমতে একটা ক্যামেরা কিনলেই হল, পটাপট বের হতে থাকবে অসাধারণ সব ছবি!
কম্পোজিশনের ব্যাপারে একটি গুরুত্বপূর্ণ এবং প্রয়োজনীয় মতামত হল যে ক্যামেরার এক্সপোজার জানার পাশাপাশি কম্পোজিশন নিয়ে ভাবনাটাকে বিকশিত করা দরকার। কেননা এক্সপোজারের মতন কম্পোজিশনও শেখার বিষয়। এইটা আপনা থেকেই হবার নয়। পর্যবেক্ষণ শক্তিও সবসময়  প্রকৃতিদত্ত হবে এমন কোনও কথা নেই, শ্রম বিনিয়োগে এই শক্তিকে উত্তম রূপ দেয়া সম্ভব। আমি নিজের অভিজ্ঞতা থেকে দেখেছি যে একটা কিছু দেখা এবং তাকে মনের ভেতরে লালন করে নিজের মত করে ব্যাখ্যা করা ছবির ক্ষেত্রে নতুন মাত্রা এনে দেয়। কাজেই "দেখা" একটা নিয়মিত চর্চার ব্যাপার। দেখে নিজের মত করে ব্যাখ্যা করা প্রকৃতিদত্ত নয়, এইটাও নিরন্তর চর্চার মাধ্যমেই আয়ত্ব করতে হয়।
হেনরি কার্তিয়ের ব্রেশোঁ বিংশ শতকের অন্যতম শ্রেষ্ঠ ফটোগ্রাফার হিসেবে স্বীকৃত। ফরাসি এই চিত্রগ্রাহক পেইন্টার হতে চেয়েছিলেন, গিয়েছিলেন পেইন্টিং এর স্কুলে, কম্পোজিশনের হাতেখড়িও সেখানেই, পেইন্টিঙে শেখা সকল কিছু তিনি সাফল্যের সাথে প্রয়োগ করেছেন তাঁর ফটোগ্রাফিতে। ইউটিউব এ সেদিন ব্রেশোঁর সতের মিনিটের একটি ভাষ্য শুনলাম। সেখানে  তিনি তাঁর অভিজ্ঞতার কথা বলছিলেন, দেখলাম ক্যামেরার গিয়ার নিয়ে উনি একটি শব্দও উচ্চারন করলেন না। বলছিলেন একটি ডিসাইসিভ মুহূর্তের (এই নামে উনার একটি বইও আছে) কথা। বলছিলেন কম্পোজিশন এবং জ্যামিতিক মাত্রার কথা। আর একটি মুল্যবান কথা উনি  বলেছেন, "একটি ভাল ফটোগ্রাফ এবং একটি মহান ফটোগ্রাফের মধ্যে পার্থক্য হল মাত্র এক মিলিমিটারের।" উনি  সারাজীবন একটি মাত্র লাইকা ক্যামেরা আর সাথে একটি ৫০  মিমি লেন্স ব্যাবহার করে গেছেন, কদাচিৎ কিছু ওয়াইড এ্যাঙ্গেল লেন্স ব্যাবহার করেছেন। চার্লি রোজের সাথে দেয়া এক  সাক্ষাৎকারে উনি বারবার বলছিলেন মুহূর্ত এবং তাৎক্ষণিকতার কথা, ফটোগ্রাফারের ইন্টুইশন এবং দূরদৃষ্টির কথা। বলছিলেন এ্যাঙ্গেলের কথা, শেপের  কথা যেগুলোর বেশিরভাগই কম্পোজিশনের সাথে সম্পর্কিত।
ব্রেশোঁর দুটি ছবিঃ
ক) 
খ) 
এন্সেল এ্যাডামস ক্যালিফোর্নিয়ার মানুষ ছিলেন। উনার লার্জ ফরম্যাটে তোলা ইয়োসেমাইটের ছবি এক কথায় অবিশ্বাস্য। তিনি তাঁর ছবিগুলিকে বলেছেন ভালবাসার ফসল। কাজেই পর্যবেক্ষণ কিংবা কম্পোজিশনে দক্ষতাও শেষ কথা নয়, বিষয়কে আমাদের ভালবাসতে হবে, আমাদের অন্তর্দৃষ্টি সম্পন্ন হতে হবে, তবেই না আমরা এই কলাকে আয়ত্ব করতে পারবো। এন্সেল পেশাদার পিয়ানো বাদক হবার পথেই ছিলেন। সেখান থেকে সরে এসে ফটোগ্রাফির জগতে নিজেকে খুঁজে পেয়েছেন আর আমরা পেয়েছি এক অনন্য, অবিস্মরণীয় ইয়োসেমাইটকে যে ছবিগুলি যেন পিয়ানোর এক একটি পিস, মাস্টারপিস। 
এন্সেলের দুটি ছবিঃ
ক) 
খ) 
অনেক সময় ছবি তোলার বিষয় নিয়েও আমরা খেই হারিয়ে ফেলি, মনের মতন বিষয় পাইনা। স্যালি মান যুক্তরাষ্ট্রের সেরা ফটোগ্রাফারদের একজন। তিনি নব্বই এর দশকে শুধু তাঁর নিজের ছেলেমেয়েদের ছবি তুলেছিলেন লার্জ ফরম্যাটে। এবং তারপর যখন তাঁর প্রথম প্রদর্শনী হল, দর্শক অবাক বিস্ময়ে চেয়ে রইলেন তাঁর অভূতপূর্ব সৃষ্টির দিকে। নিজের ছেলেমেয়েদের উপজীব্য করেও যে মহান ফটোগ্রাফি সম্ভব তাও তো আমাদের অজানা ছিল, কিন্তু তা যে অসম্ভব নয় তা উনি দেখিয়ে দিয়েছেন। আমাদের হাতের চারপাশেই রয়েছে ছবি তোলার নানান বিষয়, এগুলিকে আমরা কিভাবে ফুটিয়ে তুলব আমাদের মতো করে, কিভাবে তুলে ধরব, তার ওপরই আমাদের শিল্পকলার ব্যাখ্যা এবং সাফল্য নির্ধারিত হবে। 
স্যালি মান এর দুটি ছবিঃ
ক) 
খ) 
স্টিভ ম্যাককারির ছবির জগতের দিকে যখন আমরা তাকাই তখন মাধ্যম ছাপিয়ে তাঁর সৃষ্টি আমাদের কাছে মুখ্য হয়ে দাঁড়ায়। শ্রীলঙ্কায় মাঝিদের সেই অসাধারণ মাছ ধরার দৃশ্যটি দেখি। এর সৃষ্টির বৈশিষ্ট্য এমন যে বিস্ময়ে আমরা হতবাক হয়ে পড়ি মাঝিদের প্রতিকূল পরিবেশে যুদ্ধ করতে দেখে, তখন স্টিভ কোন ক্যামেরা ব্যাবহার করেছেন সেইটা অপ্রয়োজনীয় হয়ে দাঁড়ায়।আবার একই ব্যাক্তি যখন কাশির সরু গলিতে একটি বালকের একাকী দৌড়ে যাওয়াকে ক্যামেরা বন্দী করেন তখন এটাকে স্রেফ কবিতা বলেও চালিয়ে দেয়া যায়। ডিজিটাল এবং ফিল্মে   সমান দক্ষ এই চিত্রগ্রাহক তাঁর অনেক গুরুত্বপূর্ণ ছবি ফিল্মে    তুলেছেন। 
স্টিভের দুটি ছবিঃ
ক) 
খ) 
গ্যালেন রাওয়েল ছিলেন মুলত একজন পর্বতারোহী। দশ বছর বয়েস থেকে উনি পর্বত আরোহণ শুরু করেন, পাহাড় পর্বত এবং এর বিচিত্র বন্য রূপ তাঁকে বিস্মিত করে, মুগ্ধ করে।  ছবি তোলা ছিল তার শখ, মূলত পরিবার এবং বন্ধুদের পর্বত আরোহণের ছবি দেখানো থেকে তাঁর ফটোগ্রাফির যাত্রা শুরু। কলম্বিয়া বিশ্ববিদ্যালয়ে পদার্থ বিজ্ঞানে চার বছর পড়ার পর হঠাৎই পড়াশুনা ছেড়ে দিলেন শুধু পর্বত আরোহণে যথেষ্ট সময় পাচ্ছিলেন না এই জন্যে। শখের ছবি তুলতে তুলতে তিনি এমন সব দুর্লভ পাহাড়ের মুহূর্ত তুলতে সক্ষম হলেন যা অভূতপূর্ব, অনাস্বাদিত। উনার ছবি দেখলে স্তব্ধ হয়ে যেতে হয়, গিয়ারের চিন্তা মাথা থেকে ঝেড়ে ফেলা ছাড়া উপায় থাকেনা। ফটোগ্রাফির কোনও কোর্স কিংবা ট্রেনিং যার নেই, কালক্রমে তিনিই হয়ে উঠলেন বিশ্বের সেরা ফটোগ্রাফারদের একজন, শুধুমাত্র পর্বতের প্রতি ভালোবাসা ও মুগ্ধতা থেকে যার জন্ম। 
গ্যালেন এর দুটি ছবিঃ 
ক) 
খ) 
ফটোগ্রাফিতে বাস্তবতাকে অনুকরণ নয় বরং তাকে ইন্টারপ্রেট করা হয়। এই ইন্টারপ্রেট করার জন্য আমরা ক্যামেরাকে মাধ্যম হিসেবে ব্যাবহার করি। একেকজন ফটোগ্রাফার এই ইন্টারপ্রিটেশনের জন্য একেক রকম মাধ্যম বেছে নেন। কেউ লার্জ ফরম্যাট, কেউবা ফিল্ম    কেউ ডিজিটাল আবার কেউবা মিডিয়াম ফরম্যাট ব্যাবহার করেন। তাই মাধ্যম হিসেবে কোন ক্যামেরাটি সেরা, এর কোন সহজ সরল উত্তর নেই। হাঁ আছে বটে এক খানা উত্তর। "সেই ক্যামেরাটিই সেরা যা এখন আপনার হাতে রয়েছে।" ক্যামেরার গিয়ার নিয়ে অতিরিক্ত ভাবনার চাইতে মাঠ ঘাট কাঁপিয়ে বেড়ানো অনেক উপকারী। মনে রাখা দরকার কলাজগতে কোনও মাধ্যমই একদম পারফেক্ট হতে পারেনা,মহান শিল্পীরা স্বীয় মাধ্যমের দুর্বলতাকে অতিক্রম করেন তাঁদের অসাধারণ সৃষ্টিশীলতা দিয়ে। দীর্ঘদিনের তপস্যা, অধ্যবসায়, কঠোর পরিশ্রমের ফসল ঘরে আনেন তাঁরা। ফটোগ্রাফিও এর ব্যাতিক্রম নয়। যাঁরা মনে করেন যে ক্যামেরা কেনা মাত্রই তাঁরা কার্ল গ্রবল কিংবা ডবলু উইজেন স্মিথ কিংবা  ডায়ান অরবুস কিংবা এডওয়ার্ড উইনস্টন কিংবা ডেভিড কাপায় পরিণত হবেন- এইটা একটা ভ্রান্ত ধারনা। ক্যামেরা এবং ক্যামেরা সেটিং আমার শিল্পীমনের মাধ্যম, আমার পথের দিশারী নয়। কাজেই কে নিকন কিনবে, কে ক্যানন কিংবা ফুজি কিংবা অলিম্পাস কিংবা লাইকা কিনল, কে কোন সেটিং এ ছবি তুলবে এগুলো সবই অর্থহীন হয়ে যাবে যদি না আমি এমন একটি ছবি তুলতে সক্ষম হচ্ছি যা কিনা দর্শকের মনোযোগ হরণ করতে বাধ্য করবে। ডিএসএলআর কিনে সমানে যেনতেনভাবে পোর্ট্রেট, ম্যাক্রো আর প্রকৃতির ছবি তোলা শুরু করলাম কিংবা পোস্ট প্রসেসিং এ লম্বা শ্রমসময় বিনিয়োগ করলাম আর ফেসবুকে দেয়ামাত্র লাইকের বান আসতে শুরু করল- এইটা আমার মতে ফটোগ্রাফির সঠিক পথ নয়।
ফটোগ্রাফির আসল স্থান আমার  মননে, আমার পর্যবেক্ষণ শক্তিতে, আমার নিরন্তর ছবি তুলে যাওয়ার কাংখিত যাত্রায়, আর এই যাত্রাটি পেশাজীবীদের তুলনায় আমাদের মতন এ্যামেচারদের আরও কঠিণ, আরও বন্ধুর। সৃষ্টিশীলতার অভাব নেই আমাদের, শিল্পিসত্তা বইছে আমাদের মনে কুলকুল করে, যেটুকু অভাব তা হচ্ছে সময়ের। কাজেই সীমিত সময়ের  সর্বোচ্চ ব্যাবহার করে আমরা কাংখিত অর্জনের পথে যেতে পারি। সেক্ষেত্রে গিয়ার নিয়ে অতিরিক্ত মাতামাতি এবং সেটিং নিয়ে কালক্ষেপণ শিল্প সৃষ্টির পথে অন্তরায় হতে পারে। এখান থেকে মুক্ত হয়ে আমাদের ফটোগ্রাফি বই বেশী বেশী করে পড়া দরকার, মহান শিল্পীদের সাক্ষাৎকার এবং তাঁদের তোলা ছবিগুলি গভীর মনোযোগের সাথে দেখা দরকার এবং নিয়মিত ছবি তোলার আগে বিষয়কে পর্যবেক্ষণ করে ছবি তোলার পর তা বিশ্লেষণ করা দরকার। একই সাথে আলোর গতি প্রকৃতি খেয়াল রাখা দরকার কেননা ছবি তোলার সবচাইতে গুরুত্বপূর্ণ কৌশলগত মাধ্যম হল আলো আর এই আলোর ওপরই নির্ভর করে রঙ এবং আলো-ছায়ার  খেলা আবার একই সাথে নিজের অনুসন্ধিৎসু মনটাকেও নিয়মিত ঘষামাজা করা চাই। শেষ বিচারে আমার ছবিটাই আমার শিল্পীমনের পরিচায়ক, অন্তিম সৃষ্টি। গিয়ার এখানে তাঁকে বিশিষ্ট করার বাহন মাত্র, বেশী কিছু নয়।  
(আমি ক্যামেরার জগতে একজন অনুপ্রবেশকারী , নেহাত শখের বশে এ জগতে বিচরণ করি। বিশেষজ্ঞ নই, আমার আলোচনা একান্তই আমার ব্যক্তিগত চিন্তাভাবনার ফসল, আমার আলোচনার সাথে সবাই একমত হবেন এমন আশা করিনা। এই লেখাটি উৎসর্গ করছি আলোক এবং সজল সহ আরও হাজারো নতুন ডিএসএলআর ব্যাবহারকারিদের যারা ফটোগ্রাফির জগতে নিজেদের খুঁজে ফিরছেন এবং নতুন পথের সন্ধান করছেন। আমার উপরোক্ত সবগুলি ছবি তোলা হয়েছে মিনলটা এসএলআর ক্যামেরায়)   
-মনি শামিম
আমার আগের লেখাগুলিঃ
http://www.sachalayatan.com/guest_writer/47369
http://www.sachalayatan.com/guest_writer/47352
http://www.sachalayatan.com/guest_writer/47352
http://www.sachalayatan.com/guest_writer/47085
http://www.sachalayatan.com/guest_writer/47071
http://www.sachalayatan.com/guest_writer/47126
http://www.sachalayatan.com/guest_writer/47038


ছবিব্লগ: মৌমাছি মৌমাছি, কোথা যাও নাচি নাচি




“গোঁয়ার্তুমি করো না বন্ধু” অচেনা হিতৈষীর আহ্বানে মনটা সাড়া দিতে না চাইলেও ঠেকায় পড়ে রণে ভঙ্গ অবশেষে দিতেই হল। কতদিন হয়ে গেল উঠা হচ্ছে না পাহাড় চূড়ায়। পর্বতমালার এপাশে তো বরফের ছিটেফোঁটাও অবশিষ্ট নেই আর। কিন্তু চূড়ায় উঠতে গেলে তো যেতে হবে অপরপাশে আর তাই প্রতি রবিবার ভোরে হাজির হই ওপাশের শেষ গুচ্ছগ্রামে অনেক আশা নিয়ে।

গুচ্ছগ্রামের সকাল

একা একা নিজের মত, একা বসে থাকা
ট্র্যাকিং পথ ধরে আধা রাস্তা পেরুতেই শুরু হয় আমার পিছলে পড়া। হিতৈষী আমার বেহাল দশা দেখে সাবধানবানী শুনিয়ে এগিয়ে চলেন শৃঙ্ঘপানে। মন খারাপ করে ঘরে ফেরার পথ ধরি আমি। ততক্ষণে পূব আকাশ সূর্যমামা রাঙিয়ে দিয়েছে প্রভাতের কিরণে। ঘুণাক্ষরেও ভাবিনি গুনগুন সুর-লহমায় বদলে যাবে মন খারাপ দিয়ে শুরু হওয়া দিনটি। সত্যি বলতে পুরো সপ্তাহটাই তো কেটে গেছে সেই গুনগুন ধ্বনির পেছনে ছুটে। পাহাড় পানে তাকাবার সময় যে আমার আর নেই, শুনতে পাচ্ছি আমি বসন্তের আগমনী বার্তা।

যদি তোর ডাক শুনে কেউ না আসে তবে একলা চল রে (হিতৈষী)
প্রকৃতির অবাক বৈচিত্রে পর্বতমালার ওপাশের তুষারাচ্ছন্ন ভ্যালি পেরিয়ে এপাশে আসলেই ফুলের সৌরভে আর মৌমাছির উপস্থিতিতে বসন্ত ছুঁয়ে যায় হৃদয়ে। মনটা হুহু করে ওঠে আমার, স্মৃতির মণিকোঠায় ভেসে আসে শৈশবের সেই দুরন্ত দিনগুলির কথা। আমাদের সেই সাদা দোতলা বাড়ির জানালার কার্নিশ(সানশেড) আর আমগাছে প্রতিবছর মৌমাছির দল বাসা বাঁধতো। দিনের পর দিন মধুর ভারে সেই মৌচাকের আয়তন বাড়ত আর আমরা ছোটরা দিন গুনতাম কবে আসবে মধু আরোহণকারী। চাক ভেঙ্গে সেই লোক সম্মানী হিসেবে নিয়ে যেত অর্ধেক মধু আর বাকিটা বরাদ্দ থাকত বাড়ির ছোটদের জন্য, আঙ্গুল দিয়ে চেটেপুটে খাবে বলে।
চিরস্থায়ী স্মৃতি বলে কি আসলেই কিছু আছে? কত দশক পেরিয়ে গেছে নিজের অজান্তেই, কিন্তু ভ্রমরের গুঁজন কানে আসতেই অলৌকিকভাবেই সেই প্রভাতে নিজের মনে বিড়বিড় করে উঠেছি শৈশবের মুখস্ত সেই ছড়ার লাইনগুলি……
মৌমাছি মৌমাছি, কোথা যাও নাচি নাচি
দাঁড়াও না একবার ভাই।
ওই ফুল ফোটে বনে, যাই মধু আহরণে
দাঁড়াবার সময় যে নাই।

ফুলে ফুলে

ওই ফুল ফোটে বনে, যাই মধু আহরণে

টীমওয়ার্ক

মৌমাছি আর সংগৃহীত মধু

বসন্ত বিলাস
হারানো এক শৈশব মুহূর্ত যেন মিঠে আবেগে আপ্লুত করেছে আবার আমায়। এক হাতে ক্যামেরা আর অন্য হাতে স্যান্ডউইচ নিয়ে লাঞ্চব্রেকেও ছুটে ফিরি ফুলে ফুলে ছেয়ে থাকা মেঠো পথের ধারে। মধ্যাহ্নের সূর্যের আলোয় মৌমাছির গায়ে লেপ্টে থাকা ফুলের পরাগে দেখি আমি আলোর ঝিকিমিকি। ‘হুলবিহীন মৌমাছি’ বলেও একটি প্রজাতি আছে বলে শুনেছি। আমি পতঙ্গবিশারদ নই, অতটা মাথাও ঘামাইনা। ওদেরও সময় নেই ক্যামেরাহাতে আসা আগুন্তুকের নাড়ি-নক্ষত্র বিচারের। মধু সংগ্রহ করতে এক ফুল থেকে অন্য ফুলে উড়ে বেড়াতেই ব্যাতিব্যাস্ত তাঁরা। পরাগসংযোজক হিসেবে নিজেদের পরিপক্কতার খবর তো এদের জানা নেই কিন্তু পুষ্প ঠিকই সে খবর রাখে, নিজের প্রস্ফুটন যতটুকু সম্ভব ততটুকুই মেলে ধরে অতিথি ভ্রমরের আপ্যায়নে। বসন্তের প্রারম্ভে পুষ্পবিকাশের এই দিনগুলি মাতাল হাওয়ায় জাঁকিয়ে বসে প্রকৃতির মাঝে।

নিঃস্বার্থ ভালবাসা ১

বন্ধুত্ব ১

বন্ধুত্ব ২

চুম্বন

নিঃস্বার্থ ভালবাসা ২
বাম্বলবি(bumblebee) বলে একটি প্রজাতি অবশ্য হরহামেশা দেখা যায় না। ইটালিয়ানরা আদর করে ডাকে বম্বো(bombo)। আকারে একটু বড় আর লোমশ এই পতঙ্গ ‘গুনগুন’ শব্দের থেকে ‘ভনভন’ শব্দটাই করে বেশি। এক ফুলের পরাগরেণু অন্য ফুলের গর্ভমুন্ড পর্যন্ত পরিবহণে এদের জুড়ি মেলা ভার, লোমশ বুকে অনায়াসেই লেপ্টে যায় হাজারো পুষ্পরেণু। কিছু বিশেষ ফুলের প্রতি এদের আকর্ষণ আছে বলে মনে হয়। কালো-হলুদ ডোরাকাটা রঙের এই মধুকরের স্বভাবটা এখনও ঠিক বুঝে উঠতে পারিনি। ক্যামেরা হাতে দ্বিপদী আগুন্তুকের উপস্থিতি খুব একটা যে তাঁদের পছন্দ না সে কথা আমাকে জানিয়ে দিতে বিন্দুমাত্র দ্বিধা করেনি। সাহস সঞ্চয় করে ভাব জমানোর চেষ্টা যে করিনি তা নয়, কিন্তু হুল সাদৃশ্য এক অঙ্গের ছবি তুলে মনের কোনে এক অজানা ভীতির উদ্ভব হয়েছে!

বাম্বলবি ১

বাম্বলবি ২

হুল ??
ফুলের আকর্ষণে গুনগুন আর ভনভন না করে একেবারে নিঃশব্দে এসে চুপটি মেরে বসে থাকে প্রজাপতি আর ঘাসফড়িঙ। অমৃত সুধার নেশায় কীটপতঙ্গের যেন মেলা বসে যায় খোলা আকাশের নিচে।

ঘাপটি মেরে বসে আমিও থাকি, ঘড়িবাঁধা জীবনের মাঝে হঠাৎ খুঁজে পাওয়া এই বিরতিতে হোক না একটু রুটিনের ছন্দপতন। নীল আকাশের নিচে প্রাণীবৈচিত্রে ভরা বসন্তের মিষ্টি রোদের তাপে মন হয় প্রফুল্ল, ভালবাসতে ইচ্ছে হয় ছোট্ট এই জীবনের বেঁচে থাকার প্রতিটি মুহূর্তকে।  
.........জিপসি


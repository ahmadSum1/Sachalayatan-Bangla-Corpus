শখ / সৈয়দ আফসার



সৈয়দ আফসার
শখ
নিষ্ঠুর যত শখ ছিল তারাও একা একা পাঠ করে গেল
একটিও পূরণ হয়নি দেখে স্বতস্ফুর্ততা সেও আশাহত
বললো সত্যিই চমৎকার বদলা নাও; অস্ফুটশৈশব
কাছে যা পাও খুলে নাও তুলে নাও; পূর্ণদুপুর সাজাও
স্পর্শ-প্রীতিপ্রবণতা আমাকে বেঁধেছে তিন-তিনটা শীতকাল
উষ্ণতা ছাড়া একাই টেনে তুলি চোখসহ দৃষ্টি ও চুম্বন
দুঃখের দিনে তুমিও টইটুম্বুর; ঝড়-বৃষ্টি আনকোরা ভায়োলিন
ঘুমের নগরে দাঁড়িয়ে থাক বছরান্তর আর ক’টা অলস সময়
বিরহীদিন বড়োজোর হৃদয়-টিদয় নাড়ায়; ক্ষতদাগ দু-একটা
মিলায়, অসময়ে তুমিও অভিমানি সমঝদার হলে নিজের ভেতর
দেহের অনেক শখ চুপচাপ আচমকাই হলো রাতের সবক
আড়চোখে মুখগুলো না-দেখা ওঠাও কী পাপ! নির্বাক


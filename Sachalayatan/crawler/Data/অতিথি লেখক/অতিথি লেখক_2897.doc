আমার মাতৃভূমি….. আমার বাংলাদেশ.……….



আমার মাতৃভূমি….. আমার বাংলাদেশ.……….
“মুক্ত বিহঙ্গ”
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%62%6f%62%79%62%75%65%74%40%79%61%68%6f%6f%2e%63%6f%6d%22%3e%62%6f%62%79%62%75%65%74%40%79%61%68%6f%6f%2e%63%6f%6d%3c%2f%61%3e%27%29%3b'))
সকালে ঘুম থেকে উঠেই ইউনিভার্সিটি যাবার তাড়া । খুব দ্রুত নাস্তা সেরে দুপুরের লাঞ্চটা ব্যাগ-এ নিয়ে এক-ছুটে বাস ধরবার জন্য দৌড় দেই । এই বাস ধরতে না পারলে পনেরো মিনিট এই মাইনাস বিশ ডিগ্রি সেলসিয়াস-এ দাঁড়িয়ে থাকতে হবে বাস স্টপে পরের বাসটার জন্য । কানাডার এই এডমন্টন শহরে গত দেড় বছর বসবাস করবার কারণে মাইনাস বিশ ডিগ্রি সেলসিয়াস বেশ স্বাভাবিক মনে হয় । বরং এই শীতকালে কোনদিন বরফ না পড়লে মনে হয়, ‘আজ কী যেন নেই’ !
বাস থেকে নেমেই আবার পাতাল ট্রেন-এর জন্য দৌড় ! বাংলাদেশে থাকবার সময় পাতাল ট্রেনের প্রতি যে অসীম আগ্রহ ছিল, সেটা আর নেই । এখন মনে হয়, ট্রেন তো মাটির নিচ দিয়েই যাবে, এতে অবাক হবার কী আছে ? ট্রেনের সিটে বসে ব্যাগ থেকে আমার ছোট ক্যালেন্ডার বের করি এই সপ্তাহের রুটিন দেখবার জন্য ।ক্যালেন্ডারের পাতায় দেখে মনে পড়ে, আজ ২৫-এ মার্চ !
কেমন একটা অপরাধবোধ অনুভব করি নিজের মাঝে ! অত্যন্ত লজ্জাজনক হলেও সত্য, বাংলাদেশে থাকবার সময় নিজের মাতৃভূমির কথা কখনো ভাবিনি ! শুধু পড়াশুনা আর ক্যারিয়ার – এই দুটোর চিন্তা নিয়েই কেটেছে সমস্ত সময় । মাতৃভূমির অনুভূতি প্রথম বুঝতে পারলাম কানাডার উদ্দেশ্যে রওনা দেবার সময় । প্লেনে উঠবার সময় আমার পাশের কয়েকজন বাংলাদেশী খুব কাঁদছিলো; জানিনা সেটা কোন বিরহের কান্না ছিলো । হঠাৎ লক্ষ্য করলাম, আমার নিজের চোখটাও ভিজে উঠছে । অনুভব করলাম, গলার কাছে যে কান্নাটা জমে আছে সেটা ফেলে আসা পরিবার-পরিজন আর বন্ধু-বান্ধবদের জন্য নয় । বাংলাদেশকে হৃদয় দিয়ে অনুভব করলাম সেই প্রথম বার ।
কানাডার এই বিলাসবহুল আর যান্ত্রিক জীবনের মাঝে থেকে মাঝে-মাঝেই ভুলে যাই সেই দেশটার কথা ! কতটা স্বার্থপর আমি ! যেই দেশেতে আমার জন্ম, যেই দেশমাতৃকার কোলে বড় হয়েছি, সেই দেশকেই ভুলে যাই !! দেশকে আমি কখনো কিছুই দেইনি, শুধু নিয়েই গেছি । আফসোস, দেশের প্রতি আমার ভালোবাসা শুধু আবেগতাড়িত কিছু লেখনিতে আর ইউটিউবে দেশের কিছু গান শুনবার মধ্যেই সীমিত !
এই গানটা শুনলে নিজের অজান্তেই চোখটা ভিজে ওঠে ! সত্যিই আমার জন্ম ধন্য হয়েছে বাংলা-মায়ের কোলে জন্ম নিয়ে ।
http://www.youtube.com/watch?v=5LkAKZLfCcw&feature=related
জানি, শুধুমাত্র এই আবেগ দিয়ে কোন কাজ হবেনা ! আমার মত নরম বিছানায় শুয়ে সুন্দর আর সমৃদ্ধ বাংলাদেশের স্বপ্ন দেখেও কোন লাভ নেই । তবুও বাংলাদেশকে নিয়ে স্বপ্ন দেখি; সুন্দর আর স্বর্ণালী ভবিষ্যতের স্বপ্ন ।
যেই দেশটার সূর্যসন্তানদের হত্যা করা হয়েছিল এই ২৫-এ মার্চের এক কালো রাতে, যেই দেশের স্বাধীনতা আনতে গিয়ে লক্ষ লক্ষ মানুষ প্রাণ দিয়েছেন, আর মা-বোনেরা হারিয়েছেন তাঁদের ইজ্জত – সেই দেশের মাটিতে আজও নির্লজ্জের মত মাথা উঁচু ঘুরে বেড়ায় কিছু জানোয়ার । যেই জানোয়ারগুলোর প্রত্যক্ষ সহায়তায় হানাদার বাহিনী আমার দেশের নিরপরাধ মানুষদের নৃশংসভাবে খুন করেছে ।
আমার বাবা এই জানোয়ারগুলোর বিচার দেখে যেতে পারেননি । আমি পারবো কিনা জানিনা; তবে আমার খুব ইচ্ছা, আমার সন্তানকে যেন এই জানোয়ারগুলোর চেহারা দেখতে না হয় !!


হালাল চিকেন !



হালাল চিকেন !
নন্দিনী 
একদিন পাশের এক সুপারমার্কেটে গেছি । সাপ্তাহিক গ্রোসারী কিনবো । জিনিষ পত্র সব প্রায় কেনা শেষ । দু’একটা আইটেম বাকী আছে । চকলেটের আইলের দিকে এগিয়ে যাচ্ছি, মেয়ের জন্য চকলেট কিনবো, একটা প্যাকেট ট্রলিতে রেখে মাথা তুলতেই  মনে হলো কে যেনো একজন চট্ করে সরে গেলো । অদ্ভুত লাগলো ব্যাপারটা ! বাদিকে মাথা ঘুরাতেই দেখি একজন দেশী ভাই সামান্য দূরত্ব বজায় রেখে আড় চোখে আমার ট্রলির দিকে দেখছে । তারপর দেখি আমি যেদিকেই ঘুরি সেও কাজের ভান করে আমার পিছন পিছন ঘুরে । লোকটা  সুপারমার্কেটেই কাজ করে । আমি তো অবাক ! যেহেতু সে ওখানে কাজ করে তার যেদিকে ইচ্ছা চলতেই পারে, এখানে আমার কিছু বলার নেই । তাছাড়া, যেহেতু ভানটাও করছে কাজের । যদিও আমি ১০০% সিওর সে আমার দিকে নজর রাখছে ! আমার ট্রলির দিকে তার চোখকে অনুসরণ করে ব্যাপারটা ধরতে আমার একটুও দেরী হলোনা এবার । ট্রলি থেকে একটা আস্ত ফ্রোজেন মুরগীর ঠ্যাং বেড়িয়ে আছে – লোকটার বিস্মিত চোখ সেখানেই ! এবার দাঁড়িয়ে সরাসরি তার চোখের দিকে তাকালাম কয়েক মুহুর্ত্য ! আমি এরকম তাকাবো বোধ হয় তার ধারণায় ছিলো না, সে তাই সামান্য ভ্যাবাচ্যাকা খেয়ে অন্য দিকে চলে গেলো ।
যাই হোক, গেলাম কাউন্টারে । অনেকগুলো কাউন্টারের মধ্যে আমার ভাগ্যে পড়লো একটা পাকির কাউন্টার, যে ওখানে কাজ করে । এম্নিতেই তার কাছে আমি পারতপক্ষে যাই না । আজ যেতেই হলো । সে প্রথমেই চিকেনটা হাতে নিয়ে  প্রশ্ন করলোঃ
Is  it  Halal?
ঠান্ডা গলায় আমার উত্তরঃ
That’s not your problem ….
আমার কথা শুনে কি বলবে বোধ হয় ভেবে না পেয়ে - মুখ চোখ শক্ত করে অন্য জিনিষ গুলো ব্যাগে ভরতে লাগলো, কিন্তু মুরগীতে আর হাত দেয়না ! এদিকে পিছনে কাষ্টমারের লাইন । ব্যাটা যখন দেখল আমি এই মুরগী না নিয়ে যাবো না - তখন শেষ চেষ্টা হিসেবে বলার চেষ্টা করলো কাছে কোথায় হালাল দোকান আছে, যেখানে হালাল মুরগী পাওয়া যায় ! আমি যখন এই জায়গায় কত বছর ধরে বাস করছি তার হিসেব দিলাম, তখন যেনো কতই নাফরমানী কাজ করছে এমন একখান ভাব ধরে আমার কাজটা শেষ করলো 
এরপর থেকে দেখছি ওখানে গেলেই, নারী-পুরূষ মিলে কয়েক জোড়া চোখ আমাকে নজরদারীতে রাখে ! কেউ না কেউ থাকেই আমার আশে-পাশে । তাদের ভিতর আবার চোখে চোখে কথা হয় । এই গ্রুপের মধ্যে আমি বেশ ‘আলোচনার’ বিষয় হয়ে উঠেছি, বুঝতে আমার একটুও অসুবিধা হয়না – কিন্তু যে বিষয়টা বুঝিনা, এতে করে তাদের কি লাভটা হচ্ছে ?! তবে এটা বলতেই হবে আমি মজা পাচ্ছি খুব
 
নন্দিনী 


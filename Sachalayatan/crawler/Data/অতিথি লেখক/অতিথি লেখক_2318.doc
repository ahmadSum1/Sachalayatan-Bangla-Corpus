ঘুরে এলাম লাউয়াছড়া



- ফাহিম হাসান
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%66%61%68%69%6d%5f%68%61%73%73%61%6e%5f%31%36%39%40%79%61%68%6f%6f%2e%63%6f%6d%22%3e%66%61%68%69%6d%5f%68%61%73%73%61%6e%5f%31%36%39%40%79%61%68%6f%6f%2e%63%6f%6d%3c%2f%61%3e%27%29%3b'))

ইশকুলেতে বলেন টিচার হঠাৎ করে কান ধরে-
আমি নাকি বদলে গেছি লাউয়াছড়ার বান্দরে।
অবাক হয়ে আয়নাতে মুখ দেখে দেখে হলাম শেষ
গায়ে মুখে কোথাও তো নেই বানরজাতির খয়েরী কেশ।
পিছন ফিরে তাকিয়ে দেখি লেজের কোন চিহ্ন নেই
আমার আমি, সবার মতন, দেখতে লাগে যেই কী সেই!
পাড়ার বড় ভাইবোনেরা পড়েন যারা কলেজে,
তুখোড় তারা বিজ্ঞানে ও সব ধরনের নলেজে।
বলল তারা বানর আছে মিরপুরেরই চিড়িয়াখানায়
নানা জাতের, নানা রঙের, কোনটা দেখ তোমায় মানায়!
ওদিক থেকে রায় দিল যে গুরুজনের প্যানেলে-
বানর দেখা বড়ই সোজা ডিসকভারি চ্যানেলে।
(আসল কথা কেউ বলে না, কিন্তু মনে মনে
জানি আমি বানর আছে সত্যিকারের বনে।)
পরদিন তাই বোঁচকা কাঁধে রওনা হলাম জঙ্গলে
অনেক ঘুরে হাজির হলাম ছোট্ট শহর শ্রীমঙ্গলে।
শুনতে পেলাম, লাউয়াছড়া, কাছেই আছে দূর তো নয়
বনের পথে দিলাম হাঁটা এবার যে শেষ দেখতে হয়।
যাওয়ার পথে তাকিয়ে দেখি চা বাগানের টিলার ঢাল
বনের নামে ছড়িয়ে আছে ভিনদেশী সব গাছের ডাল।
বাংলো আছে, রাস্তা আছে, আর যে কিছু সবুজ ছোপ
কোথায় গেল বটের ঝুড়ি, কোথায় কাঁটা গুল্মঝোপ?
সবই দেখি সেগুন গাছ আর অল্প কিছু বাঁশের ঝাড়
বানর খুঁজে কাটল বেলা কিন্তু দেখা নেই তো তার।
চুলকে মাথা চিন্তা করি ফাঁকা মাঠে দাঁড়িয়ে
বইয়ে পড়া বনগুলো সব কোথায় গেল হারিয়ে? 
-------------------------------------------------------------------------------- 
উৎসর্গঃ 
বেনেডিক্টদা - লাউয়াছড়া জঙ্গলের গাইড। বনের টানে এই তরুণ বাঁধে নি ঘর, অংশ নেয় নি জীবনের ইঁদুর দৌড়ে। পরিবেশ সংরক্ষণে কাজ করেছেন দেশি-বিদেশি অসংখ্য গবেষকের সাথে, সঙ্গী হয়েছেন সৌখিন পর্যটকদের।
প্রকৃতিপাঠে মগ্ন থেকেই বিদায় নিলেন গতকাল। এবারের ভ্রমণ তার ব্যক্তিগত, একান্তই নিজস্ব।



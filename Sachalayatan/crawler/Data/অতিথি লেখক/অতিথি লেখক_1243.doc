রবীন্দ্রনাথ ২০১০ ইং, রবীন্দ্র-মৌলবাদ ও নিষিদ্ধ মাকসুদুল হক



সঙ্গীত এমন একটি শাখা যেখানে আধুনিকতার নিত্য বসবাস। আধুনিকতার ছোঁয়ায় প্রযুক্তি সবসময়ই সঙ্গীতকে নতুন মাত্রা দিয়ে এসেছে। আর তাই সঙ্গীতের বিবর্তনে আধুনিক ইন্ট্রুমেন্টের চমৎকপ্রদ ব্যবহারই পারে নতুন ধারার জোয়ার এনে দিতে। 
‘ওগো ভালবাসা’ অ্যালবামে মাকসুদুল হকের করা ‘রবীন্দ্রনাথ ২০১০ ইং’ সম্পর্কে কিছু বলার আগে কবিগুরু রবীন্দ্রনাথের দিকে তাকাতে চাই। কবিগুরু রবীন্দ্রনাথ ঠাকুর শুধু যে তার যুগেই আধুনিক মনস্ক ছিলেন তা নয়, তিনি এখনও আমাদের কাছে ঠিক তেমনই দীপ্ত ও আধুনিক মনস্ক। আর তাই রবীন্দ্রনাথ ঠাকুর কোন একটা যুগের নির্দিষ্ট ঘরানায় আবব্ধ থাকতে পারেন না। তিনি সর্ব যুগের সর্ব কালের। 
বাংলা সঙ্গীতে তিনি যোগ করেছেন নতুন মাত্রা। স্বকীয় ধারায় সৃষ্টি করেছেন কালোর্তীর্ণ সব গান। সঙ্গীতে প্রচলিত অনেক প্রকরণের একটি হল ‘ভাঙা গান’। অর্থাৎ অন্যের গানকে ভেঙে চুড়ে শিল্পীর নিজের মত করে একে নতুন মাত্রা দেয়া। আমাদের ‘জাতীয় সঙ্গীত’ ভাঙা গানেরই প্রকরণ। এটি কোন মৌলিক সৃষ্টি নয়। ‘আমার সোনার বাংলা’ গানটিতে রবীন্দ্রনাথ ঠাকুর নিজে গগণ হরকরার ‘আমি কোথায় পাবো তারে’ গানের ছায়া অবলম্বনে সুরারোপ করেছেন। ঠিক তেমনই নববর্ষ উদযাপনে রবীন্দ্রনাথ ঠাকুরের বহুল জনপ্রিয় ‘পুরানো সেই দিনের কথা ভুলবি কিরে হায়’ গানটি মূলত স্কটিশ গান Auld Lang Syne এর আদলে তৈরী করেছেন। এছাড়াও আরও কিছু রবীন্দ্রসঙ্গীত ‘ভাঙা গানের’ অন্তর্ভুক্ত। 
স্বয়ং রবীন্দ্রনাথ ঠাকুর অন্যের সঙ্গীতকে ভাঙার স্পর্ধা দেখিয়েছেন। এবং আমি একাগ্র চিত্তে বিশ্বাস করি রবীন্দ্রনাথ ঠাকুর সেই স্পর্ধা দেখানোর যোগ্যতা রাখতেন। রবীন্দ্রনাথ ঠাকুরের সময়ে প্রযুক্তি এতটা উন্নত ছিল না। তিনি হারমোনিয়াম আর তবলার যোজনায় সংকলন করছেন তার এক একটি সৃষ্টি। 
এখন কথা হল, রবীন্দ্রসঙ্গীতকে তারুণ্যদীপ্ত মেধাবী শিল্পীরা কিভাবে গাইবে? 
রবীন্দ্রনাথ ঠাকুরের সময়ে অত্যাধুনিক ইন্সট্রুমেন্ট ও সাউন্ড সিস্টেম ছিল না। বর্তমান সময়ে আধুনিক ইন্ট্রুমেন্টের অগাধ ব্যবহার যন্ত্রসঙ্গীতের সাথে উতপ্রোতভাবে জড়িয়ে আছে। আগের যুগে চোঙা মাইকে প্রচারিত গানে শ্রুতিমধুরতার পরিবর্তে কর্ণভেদী তীক্ষ্ণতায় মর্মভেদী হওয়া ছাড়া গতি ছিল না। আর এই চোঙাকৃতি মাইকের গৎবাঁধা প্রচলিত প্রথা ভেঙে মাকসুদুল হক সংযোজন করেন আধুনিক সাউন্ড সিস্টেম। এটাই সত্য যে, মাকসুদুল হকই প্রথম ব্যাক্তি যিনি রবীন্দ্রসঙ্গীতে আধুনিক সাউন্ড সিস্টেমের প্রচলন শুরু করেন সেই ১৯৯০-’৯১ এ। সেই থেকেই রবীন্দ্রসঙ্গীত নবরূপে আবির্ভাব হয়। এই অত্যাধুনিক সাউন্ড সিস্টেম রবীন্দ্রসঙ্গীতকে কিন্তু পেছনে ঠেলে দেয়নি ববং রবীন্দ্রসঙ্গীতে সংযোজন করেছিল এক নতুন মাত্রা। 
ব্যান্ড সঙ্গীতের শুরুর সময়ে, যেসব তরুণ শিল্পীরা প্রাশ্চাত্য রক মিউজিকে আকৃষ্ট হয়ে বাংলা ভাষায় সেই রক মিউজিক করার দুরন্ত সাহস ও স্পর্ধা দেখিয়েছিল এবং বাংলা সঙ্গীতে যোগ করেছিল তারুণ্যদীপ্ত এক নতুন ধারার, প্রথাগত মোড়লবৃত্তিয় শিল্পীসমাজ সেই ব্যান্ড সঙ্গীতকে অপসংস্কৃতি বলে অবমূল্যায়ন করেছিল। মাকসুদুল হক সবসময়ই প্রথাভাঙ্গা শিল্পী হিসেবে সব মহলেই পরিচিত। যিনি গানে গানে প্রতিবাদ করেছেন সারাটা জীবন এবং এখনও সেই ধারাবাহিকতা বজায় রেখেই চলেছেন। মাকসুদুল হক আধুনিক মনস্ক তারুণ্যদীপ্ত শিল্পীসত্তারই প্রতিনিধিত্ব করেন। 
ফিডব্যাকে থাকাকালীন সময়ে, বাংলা ব্যান্ড সঙ্গীতের ছত্রছায়ায় করেছেন বাউল গান নিয়ে নিরীক্ষামূলক অ্যালবাম ‘বাউলিয়ানা’। উদ্দেশ্য ছিল, তরুণ শ্রোতাদের বাউল গানের দর্শন ও ভাবধারার সাথে পরিচিত করে দেবার অদম্য প্রয়াস। মাকসুদুল ও ফিডব্যাক সফল হয়েছিলেন। আমরা যারা বাউল সঙ্গীতকে শুধু একটা নির্দিষ্ট মহলের সঙ্গীত ভেবেছিলাম, ফিডব্যাকের বাউলিয়ানা আমাদের সেই ধারণাকে ভেঙে একাকার করে দিয়েছিল। যার প্রতিফলনে বর্তমান সময়ে বাউলধারার গানগুলো আধুনিক সঙ্গীতায়োজন ও উপস্থাপনের মাধ্যমে ব্যপকভাবে ছড়িয়ে পড়েছে যা নতুন প্রজন্মের শ্রোতাদের বাউল গানে আকৃষ্ট করছে। বাউল শিল্পীদের নতুন প্রজন্মের কাছে পরিচিত করার মাধ্যমে চিরাচরিত বাংলার আদি রূপ ও রস উপলব্ধির সুযোগ করে দিচ্ছে। এসব কিছুই কিন্তু বাউল গানগুলোকে এগিয়ে নিয়ে যাবার প্রয়াস, পেছনে ঠেলে দেয়া নয়।  
তেমনি, রবীন্দ্রসঙ্গীতকে তারুণ্যদীপ্ত যন্ত্রসঙ্গীতে উপস্থাপনের মাধ্যমে মাকসুদুল হক রবীন্দ্রসঙ্গীতকে নতুন মাত্রা দেবার প্রয়াস চালিয়েছিলেন মাত্র। ১৯৯৯-এ প্রকাশিত ‘মাকসুদ ও ঢাকা’র দ্বিতীয় অ্যালবামে করছেন ‘না চাহিলে যারে পাওয়া যায়’ শিরোনামের গানটি। এবং মাকসুদুল হক এই গানটিকে বিশেষায়িত করেছিলেন ‘রবীন্দ্রনাথ ২০১০ ইং’ শিরোনামে। গানটি ‘না চাহিলে যারে পাওয়া যায়’ শিরোনামে ‘ওগো ভালবাসা’ অ্যালবামে সংকলিত হয়নি। বরং ‘রবীন্দ্রনাথ ২০১০ ইং’ শিরোনামেই সংকলিত হয়েছে। 
১৯৯৯ সালে প্রকাশ পাওয়া অ্যালবামে ‘না চাহিলে যারে পাওয়া যায়’ শিরোনামের রবীন্দ্রসঙ্গীতটিকে মাকসুদুল হক কেন ‘রবীন্দ্রনাথ ২০১০ ইং’ শিরোনামে উপস্থাপন করেছিলেন ? 
এখানেই মাকসুদুল হকের তারুণ্যদীপ্ত দূরদর্শিতার প্রমাণ মেলে। ‘রবীন্দ্রনাথ ২০১০ ইং’ শিরোনামের গানটিতে আধুনিক যন্ত্রসঙ্গীতায়োজনে তিনি উপস্থাপন করতে চেয়েছিলেন এক যুগ পরের দৃশ্যপট। অর্থাৎ সময়ের আবর্তনে সঙ্গীতাঙ্গনে যে বিবর্তন আসবে ২০১০ সালে, তাতে তোঁতা পাখির মত এক ঘেয়েমি সঙ্গীতায়োজনকে ভেঙে তারুণ্যদীপ্ত শিল্পীরা রবীন্দ্রনাথকে উপস্থাপন করবেন নবরূপে। মাকসুদুল হকের সেই ভাবনা একেবারেই বাস্তবে রূপ নিয়েছে। সঙ্গীতশিল্পী অর্ণব বিভিন্ন অ্যালবামে রবীন্দ্রসঙ্গীতকে উপস্থাপন করেছেন আধুনিক সঙ্গীতায়োজনে। রবীন্দ্রনাথের গান নিয়ে সাম্প্রতিক সময়ে করেছেন ‘আধেক ঘুমে’ শিরোনামের একটি পুরো অ্যালবাম। এবং তারই সহধর্মীনি শাহানা বাজপেয়ি বছর খানেক আগে করেছেন ‘নতুন করে পাবো বলে’ শিরোনামের একটি পূর্ণাঙ্গ অ্যালবাম। এছাড়া জনপ্রিয় ব্যান্ড ‘শিরোনামহীন’ করেছে একটি পূর্ণাঙ্গ অ্যালবাম ‘শিরোনামহীন রবীন্দ্রনাথ’। ‘রক উইথ রবীন্দ্রনাথ’ নামেও একটি অ্যালবাম হয়েছে। আরও কিছু অ্যালবাম ও গান রয়েছে ছড়িয়ে ছিটিয়ে। সেই গানগুলো যারা রবীন্দ্রসঙ্গীত শুনতো না, তাদের রবীন্দ্রনাথকে নিয়ে ভাবতে শেখাচ্ছে কিনা জানিনা, তবে সঙ্গীতে নতুন রবীন্দ্রনাথকে উপলব্ধি করতে শিখছে নতুন প্রজন্মের শ্রোতামহল।
এখন যেসব রবীন্দ্রসঙ্গীত শিল্পীরা রবীন্দ্রনাথের দেখিয়ে যাওয়া পথ ধরেই হেঁটে চলেছেন, তারা যদি নতুন এই ধারায় এসে বাধ সাধেন তখন তাদের সংকীর্ণ মানসিকতার কুৎসিত স্বরূপই উন্মোচিত হয়। রবীন্দ্রনাথকে সর্বস্তরে ছড়িয়ে দিতে প্রবীণ শিল্পীদের এই প্রথাগত ভূমিকা অবশ্যই হুমকিস্বরূপ। যারা হারমোনিয়াম আর তবলার যোজনায় সৃষ্ট সঙ্গীতে রবীন্দ্রনাথের গান শুনতে চায়না, ড্রামস্‌-গীটারের ঝঙ্কারে যাদের রক্তে শিহরণ জাগে নিত্য, তাদের কাছে প্রথাগত রবীন্দ্রসঙ্গীত শিল্পীরা রবীন্দ্রনাথের গানকে কিভাবে পৌছে দেবেন একবারও কি ভেবে দেখেছেন? 
নতুন প্রজন্মের তরুণ শ্রোতাগোষ্ঠির সংখ্যা ধীরে ধীরে বেড়েই চলছে Exponentially এবং এই প্রজন্মের ঠিক পরের প্রজন্ম যারা হার্ড রক কিংবা মেটাল শুনে নিজেদের কান প্রস্তুত করে নিচ্ছে শ্রোতা হিসেবে তাদের জন্য রবীন্দ্রসঙ্গীত শিল্পীরা কী ভাবছেন, আদৌ কোন পরিকল্পনা আছে কিনা উঠতি এই প্রজন্ম নিয়ে তা আমার জানা নেই। তবে এইটুকু বলতে পারি, এই তরুণ শ্রোতারাই একদিন প্রবীণ শ্রোতারূপে নিজেদের আবিষ্কার করবেন। আর রবীন্দ্রসঙ্গীত শিল্পীরা যদি তাদের মননশীল করে রবীন্দ্রনাথকে উপস্থাপনে ব্যর্থ হন, তখন কি ঘটতে পারে তা ভাবনার বিষয় বলেই আমি মনে করি।  
আর রবীন্দ্রসঙ্গীত শিল্পীরা যারা রবীন্দ্রনাথকে নিজেদের পারিবারিক সম্পত্তি বলে দাবী করেন, আপনারা অবশ্যই জেনে রাখবেন, হারমোনিয়াম আর তবলার ব্যাঞ্জনে নতুন প্রজন্ম রবীন্দ্রনাথকে গ্রহণ করবে না। (যদিও-বা করে তবে সেই শ্রোতাদের সংখ্যা আনুপাতিক হারে হবে অতি নগণ্য।) নতুন প্রজন্মের কাছে রবীন্দ্রনাথকে উপস্থাপন করতে গেলে নতুন প্রজন্মের উপযোগী করেই উপস্থাপন করতে হবে। সেই সাথে নতুন প্রজন্মের ভালোলাগার সৃজনশীল মূল্যায়ন করা শিখতে হবে। নতুবা প্রজন্মের আবর্তনেই প্রচারবিমুখ এক সঙ্গীতধারা হিসেবে রবীন্দ্রসঙ্গীত অবমূল্যায়িত হলে তার দায়ভার অবশ্যই আপনাদের নিতে হবে। 
একজন শিল্পী হিসেবে, মাকসুদুল হক রবীন্দ্রনাথকে নতুন প্রজন্মের উপযোগী করে রবীন্দ্রনাথকে উপস্থাপনের যে প্রস্তাব রেখেছিলেন ‘রবীন্দ্রনাথ ২০১০ ইং’ শিরোনামের গানে, এজন্য এই কৃতিমান শিল্পীকে সেই সময়ে অবমূল্যায়ন করেছিল রবীন্দ্র মৌলবাদীরা। তৎকালীন সময়ে বিটিভি-তে ‘রবীন্দ্রনাথ ২০১০ ইং’ প্রচার পাবার পর রবীন্দ্র-মৌলবাদীদের চাপে বিটিভি-র পক্ষ থেকে শিল্পী মাকসুদুল হককে কারণ দর্শানোর নোটিশ দেয়া হয়!!!! মিডিয়া থেকে নিষিদ্ধ করা হয়েছিল এই মাকসুদুল হককে। মিথ্যে মামলায় গ্রেফতার করাতে পর্যন্ত রবীন্দ্র মৌলবাদীদের বুক কাপেনি একটুও। মিডিয়ায় নিষিদ্ধকরণ, জেল-হাজত, অবমূল্যায়ন কিংবা অপসংস্কৃতির বেড়াজালে প্রথাগত মোড়লবৃত্তিয় গোষ্ঠী অদম্য প্রতিবাদী এই মাকসুদুল হককে প্রতিরোধ করতে পারেন নি। প্রজন্ম থেকে প্রজন্মে মাকসুদুল হক ছিলেন, আছেন এবং থাকবেন তার আগত-অনাগত সকল সৃষ্টিতে। তার একটাই কারণ, মাকসুদুল হক তারুণ্যের হৃদপিন্ডের স্পন্দনকে প্রতিনিধিত্ব করেন।   
---------------------------- 
মোখলেছুর রহমান সজল


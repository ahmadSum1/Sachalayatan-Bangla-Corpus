                                                          ‘গেরিলা’ চলচ্চিত্র বিষয়ে কিছু কথা



সাম্প্রতিক সময়ে মুক্তিপ্রাপ্ত চলচ্চিত্র ‘গেরিলা’। ৈসয়দ শামসুল হকের উপন্যাস ‘নিষিদ্ধ লোবান’ এবং একজন মুক্তিযোদ্ধার প্রত্যক্ষ অভিজ্ঞতার ছায়া অবলম্বনে নির্মিত এ চলচ্চিত্রটি। 
ছবির নির্মাতা আমাদের বর্তমান সময়ে সাংস্কৃতিক অঙ্গনে একজন অন্যতম ব্যক্তিত্ব বলে স্বীকৃত। এছাড়াও তার নির্মিত মুক্তিযুদ্ধের উপর ‘একাত্তরের যীশু’ নামে একটি চলচ্চিত্র রয়েছে। তাই অনেকটা আশা নিয়েই প্রেক্ষাগৃহে গিয়েছিলাম মুক্তিযুদ্ধের প্রত্যক্ষ অভিজ্ঞতার স্বাদ নিতে। 
ছবির শুরুতেই আমরা দেখি ছবির প্রধান চরিত্র বিলকিস বানু (জয়া আহসান) এবং হাসানকে (ফেরদৌস), হাসান, বিলকিসের স্বামী এবং পেশায় সে সাংবাদিক। পরে আমরা দেখি যে তাকে পাকিস্তানি সেনা বাহিনী গুম করে ফেলে এবং বিলকিস বানু তখন তার সাংবাদিকতার দায়িত্ব নিজ কাঁধে তুলে নিয়ে বের করেন গেরিলা নামক একটি পত্রিকা এবং এখান থেকেই শুরু হয় ‘গেরিলা’ ছবির কাহিনী।
এরপরে সাংবাদিক চরিত্রে আমরা আর বিলকিসকে খুঁজে পাইনা। তাকে পাওয়া যায় ব্যাংকার চরিত্রে এবং ব্যাংকে চাকরির পাশাপাশি সে মুক্তিযোদ্ধাদের জন্য অর্থের তহবিল সংগ্রহ করে এবং তাদের বিভিন্ন অপারেশনে সাহায্য করে। এরপরে আমরা ছবির মধ্যে পাই আরো অনেক চরিত্র। এদের মধ্যে অন্যতম হল ক্যাপ্টেন সরফরাজ (শতাব্দী ওয়াদুদ), ক্যাপ্টেন জামশাদ (শতাব্দী ওয়াদুদ), আলতাফ মাহমুদ (আহমেদ রুবেল), মিসেস খান (শম্পা রেজা), অনি (শাহাদাত), এটিএম শামসুজ্জামান (চরিত্রের নাম মনে নেই)। এছাড়াও আরো অনেক চরিত্র রয়েছে যাদের সবার নাম মনে নেই। এসব চরিত্রকে নিয়েই গল্প এগিয়ে যেতে থাকে পরিণতির দিকে।
‘গেরিলা’ ছবিতে আমরা নতুনত্ব এবং বৈচিত্র্যময় খুব বেশি কিছু খুঁজে পাইনা। নতুনত্ব এবং বৈচিত্র্যময় বলতে আমি বোঝাতে চাইছি চলচ্চিত্রের ভিজ্যুয়ালাইজেশন এবং ভাষার নতুনত্ব এবং বৈচিত্র্যকে। অনেক ক্ষেত্রে মনে হয়েছে আমাদের অতীতের মুক্তিযুদ্ধের যেসব সাদাকালো ছবি রয়েছে সেগুলোর কালার ভার্সন হচ্ছে ‘গেরিলা’ ছবিটি। বম্বিং, ফায়ারিং, হেলিকপ্টারের কিছু দৃশ্য দেখে মনে হয়েছে আমরা এখনও সত্তরের দশকে রয়ে গেছি। এই ধরনের বম্বিং, ফায়ারিং, হেলিকপ্টারের দৃশ্য ব্যবহার না করলে হয়তো ছবির ভিজ্যুয়ালাইজেশন আর একটু মান সম্পন্ন হতো কেননা ঐসব দৃশ্য আমাদের এফডিসির তথাকথিত সামাজিক-একশান নির্ভর ছবির প্রচলিত দৃশ্য এর কথাই মনে করিয়ে দেয়। এছাড়াও ব্রিজ উড়িয়ে দেয়া, রিকশার চাকা ঘোড়ানো এবং মোটর বাইক এর দৃশ্যগুলো আমাদের নতুন কিছু দেখায় না। তবে নির্মাতা রিমান্ডে যে দৃশ্যগুলো দেখিয়েছেন এবং রাস্তার পাশে মৃত মানুষের যে দৃশ্যগুলো দেখিয়েছেন তা অভিনবত্বের দাবি রাখে।
এবার যদি আমরা ছবির চিত্রনাট্যের দিকে তাকাই তবে দেখি যে গল্প মোটামুটি সরলরৈখিক ভাবেই এগিয়েছে এবং গল্পের মাঝে মাঝেই ব্যবহার করা হয়েছে ফ্ল্যাশব্যাক। অনেক ক্ষেত্রে ফ্ল্যাকব্যাক দৃশ্যগুলো দেখে মনে হয়েছে আমি বর্তমানকেই দেখছি। এবং ছবির একেবারে শেষে আমরা দেখি বিলকিস বানু কোমর থেকে বম্ব খুলে নিয়েছে কিন্তু বম্বটা সে কোথায় পেয়েছে তা আমরা দেখতে পাইনা। এবং বিরতির পরে যখন ছবিতে একই ব্যক্তির রিপিটেশন আমরা অন্য চরিত্রে পাই তখন নির্মাতা ঐসব চরিত্র রি-এস্টাবলিস্ট করতে তাদের নামকে বিভিন্নভাবে দেখাতে চেষ্টা করেন। এছাড়া ছবির গল্পে হলিউডি স্টাইলের মতো কিছু ওঠা-নামা ছিলো অর্থাৎ গল্পের লয়ের কিছু পরিবর্তন দ্রুত ছিলো। এ ছবির চিত্রনাট্যের দায়িত্বে ছিলেন পরিচালক নিজে এবং এবাদুর রহমান। বলে রাখছি কিছুদিন আগে এবাদুর রহমানের চিত্রনাট্যে আমরা মুক্তিযুদ্ধের উপর আরেকটি ছবি পেয়েছিলাম সেটা হচ্ছে ‘মেহেরজান’। 
এই চলচ্চিত্রে অভিনয়ের জন্য যথেষ্ট প্রশংসার দাবি করতেই পারেন শতাব্দী ওয়াদুদ। তিনি প্রথমে সরফরাজ এবং পরবর্তীতে জামশাদ চরিত্রে তার সবটুকু দিয়েই অভিনয় করেছেন। এই ছবির সুন্দর কিছু বিষয়ের মধ্যে শতাব্দীর অভিনয়কে এগিয়ে রাখা যায়। সাধারণত জয়া আহসানের অভিনয়ের মধ্যে আমরা যে এক্সপ্রেশন এবং যে ফিজিক্যাল এক্টিং এর নমুনা পাই এ ছবিতে তার কিছুটা ছিলো অনুপস্থিত। এই ছবিতে হাসান চরিত্রে ফেরদৌস এর অভিনয় একটু খাপছাড়া মনে হয়েছে। তার অভিনয় দেখে মনে হয়েছে আমরা যেনো কোনো ত্রিভুজ প্রেমের ছবি দেখছি। আমি কখনই বলছি না যে যুদ্ধের গল্পে ভালোসা থাকবে না বা প্রেমের কোনো দৃশ্য থাকবে না। কিন্তু আমরা হাসান চরিত্রে ফেরদৌসের কথাবার্তা, চালচলন, সংলাপ বলার ভঙ্গী সব মিলিয়ে এক্সপ্রেশন গুলো মানে ছবির গল্পে হাসান চরিত্রের যে ব্যাপ্তি সেটা ঠিক ফেরদৌসের অভিনয়ে বোঝা যায়নি। এছাড়া এটিএম শামসুজ্জামান তার বর্তমান অভিনয় গন্ডি থেকে বেরিয়ে আসতে পারেননি। নতুন কোনো বিষয় তার অভিনয়ে আমরা খুঁজে পাই না। আলতাফ মাহমুদ চরিত্রে আহমেদ রুবেল ভালোই করেছেন। এবং শাহাদাত চরিত্রে অনি, বিন্নি চরিত্র, সিরাজ চরিত্র, খোকন কমান্ডার চরিত্রটি এবং আজাদ আবুল কালাম এর অভিনয়ে নিজেকে প্রমাণ করার চেষ্টা ছিলো।
‘গেরিলা’ ছবির চিত্রগ্রহনের কাজটি করেছেন ভারতের সমীরণ দত্ত। তার চিত্রধারণের কাজে আমরা হাই এঙেল, লো এঙেল, লংশট, মিড লংশট, ক্রেন শট, মিড ক্লোজ-আপ এবং হ্যান্ড-হেল্ড শটের কিছু ভালো প্রদর্শন পাই তবে চমৎকৃত হওয়ার মতো কোনো কাজ আমরা দেখিনা। কিন্তু বেশ ভালো কিছু ফটোগ্রাফি সিনেমাটিতে রয়েছে অন্ধকারে প্রদীপের আলো খূঁজে পাওয়ার মতো।
ছবিটিতে শিল্প নির্দেশনা দিয়েছেন অনিমেষ আইচ। শিল্প নির্দেশনার এই কাজটি তিনি দক্ষতার সাথেই করেছেন। তবে ছবিটির মাঝে যে ট্যাক্সিক্যাবটি ব্যবহার করা হয়েছে সেটি দেখে কিছুটা মনে হয়েছে এই সময়ের। এবং জামায়াত ও শান্তি বাহিনীর কর্মী যে যুবক তার গেট আপ এবং মেক আপ দেখে মোটামুটি পরিচিত ভারতীয় ছবির কিছু চরিত্রের কথা মনে হয়েছে। তবে বিলকিস বানু চরিত্রের কস্টিউম এবং মেক আপ অনেক যত্ন নিয়ে করা হয়েছে।
ছবিটিকে অনেক কালারফুল মনে হয়েছে, কালারফুল বলতে আমি বোঝাতে চাইছি এই ছবিতে অনেক উজ্জ্বল কালার ব্যবহার করা হয়েছে। কিন্তু অনেক ক্ষেত্রে এই কালারের ব্যবহার বিচ্ছিন্নভাবে করা হয়েছে। নির্মাতা যদি আরেকটু সচেতনভাবে কালারের ব্যবহার করতেন তবে এই ছবিতে কালারই হয়তো একটা আলাদা চরিত্র হয়ে উঠতো।
ছবিটির একটি দুরবল অংশ মনে হয়েছে সংগীতের ব্যবহারকে। ছবির শুরুতেই যখন টাইটেল কার্ডে ‘গেরিলা’ নামটি ওঠে তখন ব্যাকগ্রাউন্ডের মিউজিক শুনে মনে হয় আমি বলিউডের একশানধর্মী কোনো ছবি দেখছি (আমার কিছু পরিচিত ব্যক্তি আমায় বলেছে যে সংগীতের এমন ব্যবহার ছিলো মুক্তিযুদ্ধকালীন সময়ের সাথে আমাদের বর্তমান সময়ের সংযোগ ঘটানোর জন্য। নির্মাতা সেটা করতেই পারেন আমার প্রশ্ন সেখানে নয়, আমার কথা হচ্ছে সেই ব্যবহারটা কিন্তু অন্যভাবেও হতে পারতো)। আবার ছবির মাঝখানে যখন আলতাফ মাহমুদের মেয়ে হারমোনিয়াম বাঁজিয়ে গান করে তখন আমরা ব্যাকগ্রাউন্ডে শুনি পিয়ানোর সংগীত। তবে ভাল সংগীতের অভাববোধ দুঃখবোধে পরিণত হয় যখন ক্যাপ্টেন জামশাদ, বিলকিস বানুকে শারীরিক অত্যাচার করতে উদ্যত হয় এবং ব্যাকগ্রাউন্ডে বাঁজে বাঁশির চড়া সুর। (এই ধরনের সংগীত সাধারণত ব্যবহার করা হয় তখনই যখন দুই চরিত্রের মাঝেই কামের ঊদ্দীপনা কাজ করে)। এছাড়া ছবির ভিতরে কিছু অংশে সংগীতের ভালো ব্যবহার পাওয়া গেলেও পুরো ছবি জুড়ে শ্রুতিমধুর সংগীত আমরা শুনতে পাইনা।
আমরা জানি যে, এই ছবির নির্মাতা নাসির উদ্দিন ইউসুফ বাচ্চু এখনও পযর্ন্ত মঞ্চের একজন সক্রিয় কর্মী এবং তিনি কর্ম জীবনের বেশিরভাগ সময় ব্যয় করেছেন মঞ্চে। তাই আমরা মঞ্চের অভিনয় এবং সেটআপের বেশকিছু স্বাদ পাই এই চলচ্চিত্রে। কিন্তু এই স্বাদটা বিস্বাদ হয়ে ওঠে যখন সিনেম্যাটিক ল্যাঙুয়েজে তা আঘাত হানে। 
ছবির নির্মাতা যে ধরনের রাজনৈতিক মতে বিশ্বাসী, সেই বিশ্বাসটা স্পষ্টভাবে ধরা পরে এই ছবিতে। অনেক ক্ষেত্রে মনে হয় নির্মাতা নিজেই চোখে আঙুল দিয়ে দেখিয়ে দিচ্ছেন। আমরা ছবির মাঝখানে দেখতে পাই ফিদেল ক্যাস্ট্রো, চে গুয়েভারার স্টিল ফটোগ্রাফির পাশে বঙবন্ধুর স্টিল ফটোগ্রাফ। 
‘গেরিলা’ ছবিতে আমরা ম্যাজিক রিয়ালিজম ও সুর রিয়ালিজমের কিছু ব্যবহার পাই। তবে তখনই অভিভূত হতে হয় যখন দেখি জয়া আহসান তার মৃত ভাই খোকন কমান্ডারের মুখ ছুয়ে শান্তির পাখির স্পর্শ পায়।
‘গেরিলা’ ছবিটি সরকারিভাবে অনুদানপ্রাপ্ত, জনগণের ছবি। তাই বলতেই হয় ছবিটিকে এতোটা বাণিজ্যিক না করলেও চলত। ছবিটিতে বাণিজ্যের পরিমাণ কিছু কম থাকলে হয়তো নির্মাতা ছবিটিকে আরো নান্দনিক করতে পারতো এবং মুক্তিযুদ্ধের অভিজ্ঞতার প্রত্যক্ষ একটা স্বাদ আমাদের দিতে পারতো। ছবিটির মাঝে মাঝেই ফ্যান্টাসীর গ্লামারাস কিছু দৃশ্যে আমরা জয়া আহসান এবং ফেরদৌসকে পাই। এছাড়াও শতাব্দীর কিছু ফিজিক্যাল এক্সপ্রেশন, সংলাপ বলার ভঙি এবং জয়ার সাথে কিছু দৃশ্য সম্পূর্ণ ব্যবসায়িকভাবে দেখানো হয়েছে। ছবিতে বাড়তি সাসপেন্স আনার জন্য একটি দৃশ্যে আমরা দেখি জয়ার গাড়ি পাকিস্তান আর্মির চেকপোস্টে এসে আর স্টার্ট নিতে চায় না, একটু পরে আবার স্টার্ট নেয় গাড়ি। আমি আগেই বলেছি এই ছবির কাহিনীতে হলিউডি ছবির (গেরিলা আক্রমণের বেশ কিছু দৃশ্যে) দ্রুত লয়ে গল্প বলার ভঙির মতো একটা ভঙি ছিলো। এবং এটা যে শুধুমাত্র ছবির ভাষার জন্য করা হয়েছে এমনটা মনে হয়নি।
মুক্তিযুদ্ধের উপর কিছু ছবি আমরা এর আগেও আমাদের চলচ্চিত্র পেয়েছি, সেই তালিকায় নতুন যুক্ত হলো ‘গেরিলার’ নাম। কিন্তু এই ‘গেরিলা’ ছবিতে সেই সত্যিকার স্পিরিটটা যেনো খুঁজে পাওয়া একটু কঠিন। তবে পরিচালক হয়তো এই ব্যাপারটা পুষিয়ে দেবার জন্য অতিরিক্ত আবেগ ঢেলে দিয়েছেন খোকন কমাণ্ডারকে কোরবানি (জবাই) করার দৃশ্য দেখিয়ে। অথচ এই দৃশ্যটা যে কোনো সুস্থ মানুষকেই অসুস্থ করে দিতে পারে। যুদ্ধের উপর নির্মিত ভালো চলচ্চিত্র আমরা পৃথিবীর বিভিন্ন দেশেই বিভিন্ন সময়ে পেয়েছি কিন্তু ঐসব চলচিত্রে এতটা প্রত্যক্ষভাবে চোখে আঙুল দিয়ে কিছু দেখানো হয়নি। 
এবার ছবির প্রচারণার বিষয়ে আসা যাক। দৈনিক ‘প্রথম আলো’ পত্রিকা এই ছবি মুক্তির অনেক আগেই বিনোদন পাতায় সংবাদ করেছিলো যে নুরুল আলম আতিক এবং অনিমেষ আইচ (যাদেরকে বর্তমান সময়ে প্রতিভাবান নির্মাতা বলা হয় এবং যাদের কাজের মাধ্যমে অনেক তরুণেরাই উৎসাহিত) ‘গেরিলা’ চলচিত্রে সহকারি পরিচালক এবং প্রডাকশন ম্যানেজার হিশেবে থাকবেন। কিন্তু ‘গেরিলা’ ছবির টাইটেলে শিল্প নির্দেশক হিশেবে অনিমেষ আইচের নাম থাকলেও নুরুল আলম আতিকের নাম আমি কোথাও দেখিনি।
আমি আমার উপরোক্ত আলোচনায় ‘মেহেরজান’ ছবির কথা এক জায়গায় উল্লেখ করেছি। কারণ ‘মেহেরজান’ চলচ্চিত্রটিও মুক্তিযুদ্ধের উপর নির্মিত একটি আলোচিত ছবি যেটা কিছুদিন আগে মুক্তি পেয়েছে। তাই একটু অযাচিতভাবেই লেখায় ‘মেহেরজান’ চলে এসেছে। এটা ছাড়াও বলিউড, হলিউড, সামাজিক, একশানধর্মী এবং ত্রিভুজ প্রেম এসব প্রচলিত শব্দ ব্যবহার করেছি সহজে বোধগম্য হওয়ার জন্য। এবং ‘গেরিলা’ চলচ্চিত্র বিষয়ে উপরোক্ত মতামত সম্পূর্ণভাবেই আমার নিজস্ব মতামত।
কামরুল হাসান কাইউম

ছবি: 


 




ভালবাসা দিবস ও দুটি কুমড়ো ফুল



১৪ ফেব্রুয়ারীর বিকেলে সিদ্ধেশ্বরীর পাঁচ তলার একটি বাড়ির নীচতলাতে গেটের সামনে দাঁড়িয়ে আমার মেয়ের জন্য অপেক্ষায় ছিলাম। তার কোচিং শেষ হলে বাড়ি ফিরবো। দাঁড়িয়ে থাকতে থাকতে কানে ভেসে এলো বাড়ির দারোয়ানটির সাথে তার সহধর্মিণীর মুঠোফোনে কথোপকথন,শুনতে না চাইলেও কানে ভেসে আসছিল ভালবাসার বার্তা যা শুনতে ভালো লাগছিলো। ফোনালাপ শেষে আগ্রহভরে জিজ্ঞেস করলাম ভাই কার লগে কথা কইলেন?” সহাস্যে জবাব দিলেন ”পরিবারেরে ভালবাসা জানাইলাম, কইলাম- আইজ ভালবাসা দিবস। বেইলী রোডে আইজ জোড়ায় জোড়ায় মানুষে ভালবাসা জানাইতাছে, এ ওরে ফুল দিতাছে। তোমারে কি আমি একটা ফুল পাঠাইয়া দিমু?”
আগ্রহভরে শুনতে চাইলাম – তো আপনার পরিবার কি কইলো?এবারে তার মুখখানি আরো প্রসন্ন । আলোকিত মুখে তিনি জানালেন “বউ কইল যে ট্যাহা দিয়া ফুল কিনবেন হেই ট্যাহায় আফনে একখান ফল কিন্যা খাইয়েন, আর আমাগো ঘরের চালে দুইখান কুমড়া ফুল ফুটছে । ওইডাই আমাগো ভালবাসা।“
কথোপকথনের এই ভাললাগা টুকু আপনাদের সাথে ভাগ করে নিলাম হয়তো একটু দেরীতে কিন্তু রেশটুকু রয়ে যাক সবার মনে।
মেঘ
মেঘের কথকতা


প্রখর শব্দসকল 



সাংঘাতিক রকমের কৌতুহলবিমুখ
অবিশ্রান্ত, আবাদি আর উদ্ভিদময়
দিনগুলো একের পর এক কেটে গেলে পর
হঠাৎ করে লক্ষ করি আমার সমস্ত অব্যাবহৃত
নিরাকার, অলৌকিক, রমনঅযোগ্য, বায়বীয়
মস্তিষ্কজাত উদ্বাস্তু শব্দগুলো,
ক্রমশ নির্জীব হয়ে পড়ছে, যেগুলো
বিভিন্ন কবিনেশন পারমুটেশনে সাজিয়ে, 
অর্থহীন এবং একই সাথে শীল্পগুনমানবর্জিত
একটি শব্দের শরীর গঠন করলে, অত্যন্ত সংকোচে
হলেও তাকে হয়ত কবিতা নাম দেওয়া যেত। 
এবং সবচেয়ে উল্লেখযোগ্য ঘটনা যেটা
তা হল, আমার মৃতপ্রায় আনুভুমিক বা
সমতল যাই বলি না কেন, নিরবলম্বন শব্দেরা
গেরিলা কৌশলে সমস্ত ঢাকাকে পরিপূর্ণ করে চলেছে।
আমি মানুষ হিসেবে বেশ নোংরা হলেও আমার মস্তিষ্কের
অধঃক্ষেপ ঐ শব্দগুলোর দিকে কেউ ভ্রু কুঁচকে চাইলে 
সত্যি বলতে কি বেশ রাগই লাগে।
এলাকার মানুষের ছোটখাট অভিযোগ এরই মাঝে 
আমাকে শুনতে হয়েছে। আত্নজের কৃতকর্মের দায়
জন্মদাতার উপরে মাঝে মাঝে বর্তায় বৈ কী! 
এ আমার বিবাহপূর্ব পিতৃত্বের বাস্তব অভিজ্ঞতা।
শহরের সমস্ত আস্তাকুড়, ভঙ্গুর চিলেকোঠা
গড়ে ওঠা দালানের ছাদে, রাস্তার জলাভ খাদে,
সাইনবোর্ড, শপিংমল, বাজার বেশ্যালয় এমন কি
প্রার্থনালয়, ফুটপাথ, ধুলোমাখা রাস্তায় গড়া ইটের তৈরী
টাকার স্তুপে আমার উচ্ছিষ্ট শব্দেরা বেশ জাঁকিয়ে বসেছে।
শব্দের কী নিদারুন অপচয়।
কবিতা,
তোমার বলিষ্ঠ স্বাক্ষরের প্রখর অক্ষরে জানা যায়
সভ্যতার শ্মশানের জীবন্ত চিতায় আজোও মৃত্যু বহ্নিমান। 
সাইফুল ইসলাম


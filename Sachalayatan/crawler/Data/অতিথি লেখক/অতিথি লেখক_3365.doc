দিনপঞ্জি



কবিরা বলেছেন
মানুষের মধ্যে কেউ কেউ আর মানুষ থাকবে না
কেউ নদী হবে কেউ হবে পাখি আর কেউবা আস্তাবলের বৃদ্ধ ঘোড়া।
কবিদের আমি বিশ্বাস করিনি -কেননা
কবিতাকে আমি ধর্ম বলে মানিনি
কবি আর কবিতারা মনে হয়েছে
ধর্মহীন অপপ্রচার-
অনেকদিন।
অথচ দেখছি আজ
কেউ কেউ আর মানুষ নয়
মানুষেরা থাকেনি মানুষ
কেউ কেউ আসলেই হয়ে গেছে নদী, কেউ কেউ আসলেই পাখি
এবং
দুচোখ ভরে দেখছি
অবেলায় হয়ে গেছে কেউ কেউ
আস্তাবলের বৃদ্ধ ঘোড়া
জীর্ণ, ক্লান্ত আর অশুদ্ধ মাকড়সার জালের মধ্যে পেঁচিয়ে পড়া ঘোড়া
এক বৃদ্ধ ঘোড়া
ঠিক যেন আমার মত, সুপ্রাচীন অপ্রয়োজনীয় এক ঘোড়া।
------------------
অকৃত্রিম


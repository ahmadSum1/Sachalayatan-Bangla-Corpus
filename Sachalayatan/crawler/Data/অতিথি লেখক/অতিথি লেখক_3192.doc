ছোট গল্প : “তথ্য প্রযুক্তি”-ভালবাসার  পাঠশালা । 



“গল্প” একটা বিদেশী কোম্পানির রিজিওনাল অফিসে একটা ডিপার্টমেন্টের বিভাগীয় সমন্বয়কারী হিসাবে কাজ করি। “গল্প” নিখাত ব্যাচেলর। “গল্প” জীবনের সিংহভাগ সময় রাজধানী ঢাকায় থেকেছে। স্কুল জীবনকাল বিক্রমপুরে কাটিয়ে উচ্চ শিক্ষার আশায় এবং ভবিষ্যতে সুন্দর জীবনের বাসনায় ঢাকা চলে আসে। ঢাকা বিশ্ববিদ্যালয় থেকে বিবিএ ও এমবিএ সম্পূর্ণ করে একটা বিদেশী কোম্পানিতে অফিসার হিসাবে যোগ দেয়। যোগ দেয়ার পর থেকে  গত চার বছর ধরে বাবা-মা, ভাই বোন ছেড়ে ঢাকার বাইরে  দিন কাটাচ্ছে। সেই সুবাধে গল্পের অনেক মানুষের সাথে মেশার এবং চলার সৌভাগ্য হয়েছে। পক্ষান্তরে অনেক একাকী বোরিং জীবনও কাটিয়েছে। নয়টা - ছয়টা অফিসের পর সময়টা পার করা গল্পের জন্য ছিল সত্যি কষ্টের। একাকীত্বের পাহাড় সম কষ্টের নিচে পরে অনেক বার হতাশাগ্রস্ত হয়ে চাকুরি ছেড়ে বাবা-মার কাছে ফিরে যেতে চেয়েছে গল্প। কিন্ত পেটের দায়ে, দারিদ্র্যের চোখ রাঙ্গানো  খেয়ে আবার ফিরে এসেছে চাকুরি জীবনে, হেঁটেছে বিরান  পথে একা, বরণ করেছে নির্ভেজাল একাকীত্ব। ঢাকার বাইরে প্রথম ৩ বছর ২ মাস গল্প কাটিয়েছে বিভাগীয় শহর বরিশাল। গল্পের আজ মনে পরে প্রথম প্রথম বরিশালকে বন্ধুদের কাছে দুষ্টুমি করে বলত “ব্রাসেলস”। সাপ্তাহিক ছুটিতে লঞ্চে ঢাকা আসা-যাওয়া ছিল ধারুন রোমাঞ্চকর।  ভরা পূর্ণিমা রাতে রূপালী জোছনা খেলা করত নদীর বুকে, মনে হত জলের উপর বিধাতা যেন স্বর্ণের প্রলেপ মেখে রেখেছে। বিশালাকৃতির লঞ্চ সেই প্রলেপ নরম হাতে আস্তে আস্তে সরিয়ে পথ চলত। নদীর বুকে জেলেদের মাছ ধরার নৌকায় হারিকেনের আলো দূর থেকে মনে হত দিকহীন নাবিকের জন্য  পথ নির্দেশক আলোকবর্তিকা।  
গল্প প্রথম থেকেই বরিশালে কলিগদের সাথে একটা ফ্ল্যাট নিয়ে থাকত । এতে একাকীত্বের যন্ত্রণা কিছুটা ভুলে থাকতে সাহায্য করেছে। কলিগরা গল্পকে বুঝতে দেয়নি  বাবা-মা  ছেড়ে একা থাকছে। বিশেষ করে জাফর নামে গল্পের যে কলিগটি এক সাথে ছিল সে ছিল অসাধারণ এক ছেলে। তাকে “গল্প”  কোন দিন ভুলতে পারবে না। জাফর সব সময় হাসির গল্প বলে, প্যারোডি গান গেয়ে রুমের সবাইকে  মাতিয়ে রাখত সারাক্ষণ। কিন্ত সেটা থেমে গেলেই যার যার রুমে আবার একাকীত্ব। তখন সঙ্গী হত টেলিভিশন অথবা ল্যাপটপ। 
চাকুরির প্রয়োজনে এবং অফিসের নির্দেশে গল্পকে খুলনা চলে আসতে হয়। গল্প খুলনা এসেছে প্রায় ৫ মাস হয়। খুলনা  আসার পর থেকে গল্প নিখাত একাকীত্ব অনুভব করছে প্রতিটি মুহূর্ত। এখানে গল্প একা একটা ছোট ফ্ল্যাট  নিয়ে  আছে। এখন পর্যন্ত সব গুছিয়ে উঠতে পারেনি। বরিশালে তিন বছরে পরিবেশটাকে আপন করে নিয়েছিল গল্প। কারণ কোম্পানির বরিশাল রিজিওন শুরু হওয়া থেকে গল্প ওখানে  কাজ করেছে। তাই পরিবেশটা ছিল নিজের মত সাজানো। শেষের দিকে একাকীত্বটা অনেক কমে এসেছিল। খুলনায় আসার পর গল্প আবার একাকীত্বের জালে জরিয়ে যায়। এখানে এমনি নূতন জায়গা তার উপর একা এক ফ্ল্যাটে। লোকাল কলিগ বেশি থাকায় সবাইকে তেমন একটা কাছেও পায় না। তাই গল্পের অফিসের পর সময় কাটে ল্যাপটপে ব্লগিং করে আর মোবাইল আইএম এ চ্যাটিং করে।
গল্পের সিংহভাগ অলস সময় কাটত আইএম এ চ্যাটিং করে। চ্যাটিং সব সময় ভাল লাগত না। তখন বই পড়ে সময় কাটাত। আর তাও  যদি ভাল না লাগত তখন চলত ব্লগিং, ফেইসবুক আর ইয়াহু চ্যাট। তবে যেহেতু অফিসে সারাদিন কম্পিউটার নিয়েই থাকতে হত তাই বাসায় এসে ল্যাপটপ নিয়ে বসতে গল্পের খুব একটা ইচ্ছে করত না।   
যেহেতু মুঠোফোনে আইএম চ্যাটিং  অপশনটা বিরাজমান সেহেতু মন চাইলে যখন ইচ্ছা তখন চ্যাটের  রাজ্যে ডুব দেয়া যায়। তবে মুঠোফোনে পর্যাপ্ত ব্যালেন্স এবং চার্জ থাকতে হয়। আর একটা কথা আইএম হচ্ছে চ্যাটিং জগতে “মিথ্যা বলার স্বর্গ রাজ্য, ক্ষণিক প্রেমের পাঠশালা।” এখানে যারা লগইন করে তাঁরা সবাই বয়সে তরুণ এবং নিজেদের আসল পরিচয় গোপন রাখতে বেশি পছন্দ করে। এখানে মেয়ে ছেলে সাজে আবার ছেলে কৌতূহল বশে  মেয়ে সেজে চ্যাট করে। গল্প একবার একজনের সাথে চ্যাট করছিল, সে ভেবেছিল গল্প মেয়ে, কারণ গল্পের আইডি দেখে বোঝার উপায় নেই ছেলে না মেয়ে। গল্পের আইডি “আকাশ আমার ঠিকানা”। গল্পকে মেয়ে ভেবে একবার একটা মেয়ে অনেক ক্ষণ চ্যাট করে,  কিন্ত যখন জানতে পারল গল্প ছেলে তখন সে অনেক হতাশ হয়েছিল। কারণ সে ছিল বিবাহিত এবং ছেলেদের এড়িয়ে চলত। এমনিতে তার স্বামী চ্যাটিং পছন্দ করে না, তার পর যদি শোনে ছেলেদের সাথে চ্যাট করছে তাহলে নাকি তাকে আইএম এ ঢুকা বন্ধ করে দেবে। পরে গল্পের সাথে মেয়েটির ভালো বন্ধুত্ব হয়। নিজেদের মধ্যে সেল নাম্বার আদান-প্রদান করে। মেয়েটি সুযোগ পেলেই ফোনে গল্পের সাথে গল্প করে। কথা বলে গল্প জানতে পারে  সে একজন আর্মি মেজরের স্ত্রী। তার একটা দুই বছরের মেয়ে আছে। গল্প এখানে চ্যাট করতে গল্প খুব একটা  স্বাচ্ছন্দ্যবোধ করে না।  মিথ্যা তথ্যে ভরা। ছেলে নিজেকে বলে মেয়ে, আবার মেয়ারা ছেলেদের দৌরাত্ব্য থেকে রক্ষার জন্য ছেলে নাম নিয়ে চ্যাট করে। চ্যাটের আসল মজাটাই পানসে হয়ে যায়।
এরপরও গল্পকে সময় হত্যা করার জন্য এই “মিথ্যার স্বর্গ রাজ্যে” লগইন করতে হয়। নিজেকে যতটা সম্ভব সত্যের কাছা কাছি রেখে গল্প এখানে নিজের একাকীত্বটা শেয়ার করে। এইভাবেই একদিন চ্যাট করতে করতে আহান নামে এক ছেলের সাথে গল্পের চ্যাটিং হয় এবং তার সাথে ভাল বন্ধুত্ব গড়ে উঠে। আহানও অনেকটা গল্পের মত। এই মিথ্যার স্বর্গ রাজ্যেও নিজেকে মিথ্যার বেসাতি থেকে দূরে রাখার চেষ্টা করেছে। তাই তাঁরা এখন ভালো বন্ধু এবং নিয়মিত আইএম এ  চ্যাট করে। আহান তার জীবনের অনেক কিছুই গল্পের সাথে শেয়ার করে। গল্পও তেমনি অনেক কিছু শেয়ার করে ভার্চুয়াল বন্ধু হিসাবে। ভার্চুয়াল বন্ধু হিসাবে তাঁরা দুজন এখন অনেক ভালো বন্ধু।
আহান বগুড়ার ছেলে। বগুড়া বিআইটি থেকে কম্পিউটারে গ্রাজুয়েশন করে এখন ডেনমার্কেরএকটা সফটওয়ার ফার্মে কাজ করে। ফার্মটির নাম হল “গ্রাফিক্স পিপলস”। আহান রাজশাহী বিশ্ববিদ্যালয়ের দ্বিতীয় বর্ষে পড়ে একটা মেয়ে কে ভালবাসে, মেয়েটিও তাকে খুব ভালবাসে। তাদের মুঠোফোনে কথা হয়, সময় সুযোগ হলে দেখাও হয়। মেয়েটির নাম ছোঁয়া।
আহান ঢাকা তার বোনের বাসায় থাকে। বনানীতে তার অফিস। বিদেশী কোম্পানী, প্রচুর কাজের চাপ।  আহান অবসর খুব কম পায়। ছোঁয়া যেহেতু ছাত্রী সেহেতু তাঁর অঢেল সময়। ছোঁয়া প্রায়ই আহান কে ফোন দেয়, আহান কখনো কেটে ফোন করে আবার কখনো কাজের চাপে ধরতে পারে না, পরে ভুলে যায়, আর কল ব্যাক করা হয় না। এই নিয়ে ছোঁয়ার অভিযোগের অন্ত নেই। ছোঁয়া বুঝতে চায় না যে আহান চাকুরি করে, সব সময় ফ্রি নাও থাকতে পারে। আহান একদিন চ্যাট করার সময় গল্পকে বলেছিল,-“জানো দোস্ত, আমার ফোন একটু ওয়েটিং পেলেই সন্দেহ করে। কি করি বলত?” গল্প ঠাট্টা করে বলেছিল-“সন্দেহের কাজ করেছ বলেই সন্দেহ করে।” আহান একটা ইমোটিকন হাসি দিয়ে বলেছিল-দূর মিয়া, আমি ওকে অনেক ভাল বাসি, ওকে ছাড়া ভাবতে পারি না।” গল্প আহান কে বলল-“যে সম্পর্কের মধ্যে সন্দেহ থাকে সেই সম্পর্ক বেশী দিন থাকে না।” গল্পের এই কথা মাস না যেতেই সত্য প্রমাণিত হল। গল্প আহানের কষ্টে অনেক কষ্ট পেয়েছিল। ওদের সম্পর্কের টালমাটাল অবস্থা শোনে গল্পের অনেক খারাপ লেগেছে। আহান নিজের দিক থেকে অনেক চেষ্টা করেছে সম্পর্কটা ধরে রাখার কিন্ত ছোঁয়া নাকি কিছুতেই আহানের ব্যস্ততা মানতে চায় না। সে চায় মন চাইলে ফোনে কথা বলতে। সাপ্তাহিক ছুটিতে দেখা করতে। যেটা অনেক সময় ইচ্ছা থাকা সত্ত্বেও আহান সম্পাদন করতে পারে না। তৈরি হয় দূরত্ব। আহান ফোন দিলে ছোঁয়া ধরে না। অনেক  বার ফোন দেয়ার পর ধরলে যেটা বলে তাতে আহান সন্তুষ্ট হতে পারে না। দুই মিনিট কথা বলার পর ছোঁয়া বলে “রাখি, তুমি ব্যস্ত মানুষ, তোমার কাজের ক্ষতি হচ্ছে।” যেই বলা সেই ফোন রাখা। কোন কথা শোনে না। আহান বিরক্ত হয়, তাঁর ভিতরে ছোঁয়ার উপর ক্ষোভ সৃষ্টি হয়। আহান অনেক বার চেষ্টা করেছে ছোঁয়াকে বোঝানোর কিন্ত ছোঁয়া কিছুতেই বুঝতে চায় না। ছোঁয়ার ধারণা আহান ঢাকা গিয়ে অন্য কোন মেয়ের প্রেমে পরেছে তাই এখন তাঁকে অবহেলা করে। গল্প শুধু আহানের কথা গুলো শুনেছে। এইখানে হয়তো ছোঁয়ার অন্য কোন যুক্তি আছে যা গল্প কোনদিন জানবে না। 
প্রথম প্রথম চ্যাট করতে গিয়ে গল্প আহান কে বলত “কি দোস্ত কোন শিকার পেলে?” আহান হেসে বলত-“যাও মিয়া আমি কি শিকার খুঁজতে আসি? আমার গার্ল ফ্রেন্ড আছে না?” সেই আহান একদিন গল্পকে বলে “দোস্ত  দুই একটা মেয়ের আইডি দাও না।” গল্প শোনে অবাক্, বলে কি?  নিতান্তই রসিকতা করে বলল, “এই কি কথা? ছোঁয়া শুনলে রাগ করবে না?” সে বলল-“দোস্ত অনেক ভাবলাম, তার পর তোমার কথা মনে পড়ল, সন্দেহ নিয়ে সম্পর্ক টিকিয়ে রাখা যায় না। আমি ওর সাথে সম্পর্ক ছেদ করা সিদ্ধান্ত নিয়েছি”। গল্প বলল-“ভেবে বলছ? ছোঁয়া কি বলে?” আহান একটা দীর্ঘশ্বাস ছেড়ে বলল-“গত ১৫ দিন ধরে আমার ফোন ধরছে না, কিছু বলবে কি করে?” গল্প বলল-“একদিন সময় করে যাও, দেখা করো, তাকে সব বুঝাও, এইভাবে সম্পর্কটা ছেদ করা ঠিক হবে না।” সে বলল-“ওঁকে ওর এক কাজিন পছন্দ করে, হয়তো সেখানে নিজের সুখের ঠিকানা খোঁজে পেয়েছে।” তারপর গল্প কৌতূহল বশে জানতে চাইলাম-“তোমাদের কি কোন শারীরিক সম্পর্ক হয়েছিল?” আহান আমাকে একটা ইমোটিকন রাগ প্রকাশ করে বলল-“ না মিয়া।” গল্প নাছোড়বান্দা আবার জানতে চাইল-“কিস টিস কি হয় নাই?” সে সলজ্জ হাসির একটা ইমোটিকন দিয়ে বলল-“সেটা হয়েছে বেশ কয়েকবার।” 
এরপর কয়েকদিন ধরেই আইএম এ এসেই আহান মেয়েদের নক করতে শুরু করল। অথচ এর আগে গল্প প্রেম করার জন্য প্রতিদিন মেয়েদের “হায়” দিত বলে আহান গল্পের নাম দিয়েছিল  “শিকারী” আর এখন আহান নিজেই মেয়েদের ত্যক্ত-বিরক্ত করে চলছে। মেয়ে আইডি দেখলেই “হায়” দিয়ে বসে থাকে কেউ রিপ্লাই “হায়” দেয়, আবার কেউ দেয় না। তাই বলে আহান থেমে থাকে না। কেউ আবার রিপ্লাই “হায়” দিয়ে asl(age, sex and location) জানতে চায়। বিপরীত লিঙ্গের হলে কথা জমে, আর সমজাতীয় হলে জমে কিনা গল্প জানে না, কেননা গল্প নিজেও সমজাতীয় লিঙ্গের সাথে খুব বেশী চ্যাট করতে চায় না। গল্প শুনেছে এই মিথ্যার স্বর্গ রাজ্যে থেকেও  নাকি অনেকে গার্ল ফ্রেন্ড যুগিয়েছে। গল্প তাই গত পাঁচ মাস ধরে চেষ্টা করে যাচ্ছে কিন্ত কাউকে রাজী করাতে পারে নাই। পারে নাই বললে গল্পের যোগত্যা নিয়ে অবহেলা করা হবে। আসলে যারা রাজী হয় তারা সবাই গল্পের অনেক জুনিয়র। গল্প পড়া লেখা শেষ করে চার বছর ধরে চাকুরি করছে সেখানে কি কলেজের মেয়ের সাথে প্রেম করা চলে? তাই গল্প অনেক গুলো অফার ফিরিয়ে দিয়েছে নেহাত ছোট মেয়ে বলে। গল্পের এই দুরবস্থা থেকে পরিত্রানের জন্য উদ্ধার কর্তা আহান রুমে এসেই গল্পকে মেয়েদের তালিকা দিত যাতে গল্প নক করে।  কিন্ত সময়ের দোলাচলে চিত্র এখন উলটো। এখন আহান গল্পের কাছে মেয়েদের তালিকা চায়। 
সেদিন সাদিয়া নামে একটা মেয়েকে আইএম এ পেয়ে গল্প আহান কে বলল-“ দোস্ত সাদিয়া নামে একটা মেয়ে রুমে আছে, দেখো রিয়েল সাদিয়া কিনা? হলে শিকার করার চেষ্টা কর।” আহান গল্পের কথায়  সাদিয়াকে “হায়” দিল। সাদিয়াও হায়ের উত্তর দিল দ্রুত, যেন আহানের “হায়ের” অপেক্ষায় ছিল। আহান দিব্যি গল্পকে ভুলে সাদিয়ার সাথে চ্যাট করতে শুরু করল। গল্প টিপ্পনী কেটে বলল-“ কি দোস্ত মেয়ে মানুষ পেয়ে কী বন্ধুকে ভুলে গেলে?’ আহান একটা ইমোটিকন হাসি দিয়ে জানান দিল-“না বন্ধু, প্রাথমিক স্টেজে আছি, তাই একটু সময় বেশি দিতে হচ্ছে। একটু সাইজে এনে নেই, তারপর তোমার সাথে কথা হবে।” ওরা  প্রথমে চ্যাট রুমে কথা বলত, তারপর প্রাইভেট চ্যাট রমে কথা শুরু করল। এরপর সাত দিন না যেতেই আহান গল্পকে বলল-“দোস্ত সাদিয়া এখন আমাকে ফোন করে।” গল্পতো অবাক্, বলে কি। গল্প কিন্ত মনে মনে জেলাস ফিল করল। ভাবল শালায় ৫মাস ধরে চেষ্টা করছি একটাও পেলাম না। আর ওনি ১৫ দিনেই দ্বিতীয় জুলিয়েট জোগাড় করে ফেলল। তারপর গল্প আহানকে  অভিনন্দন জানাল। তাঁরা এখন নিয়মিত মোবাইলে কথা বলে, আইএম এ চ্যাট করে, ইয়াহুতে চ্যাট করে। আহান যখন যেটাতে সময় করতে পারে সাদিয়া তখন সেটাতে আহানের সাথে কথা বলে। আহানকে  নাকি এখন প্রতিদিন ফোন করে ঘুম থেকে তুলে দেয় অফিস যাওয়ার জন্য, অফিসে ঠিক মত পৌঁছল কিনা ফোন করে খবর নেয়। সাদিয়ার এই যত্নশীল আচরণে আহান কুপোকাত। সেদিন গল্প আহান কে বলল-“আহান তুমি যে সাদিয়ার সাথে জরাতে যাচ্ছো, ছোঁয়া যদি ফিরে আসে?” আহান গল্পের প্রশ্ন শোনে অনেক ক্ষণ নীরব ছিল- তার পর বলল-“দোস্ত আমি ছোঁয়াকে অনেক ভালবাসি কিন্ত ছোঁয়া আমাকে বুঝতে চায় না। সাদিয়া আমাকে যে ভাবে বোঝার চেষ্টা করছে, সেটা আমি কখনো ছোঁয়ার মাঝে পাইনি।” গল্প বলল-“দোস্ত আমি কিন্ত উওর পেলাম না।” আহান বলল-“ও আসবে না। ও অনেক জেদি মেয়ে। তাছাড়া কাজিনের সাথে ওর সম্পর্ক দানা বাঁধতে শুরু করেছে।” গল্প আহানের কথায় আশ্বস্ত হতে পারল  না। আবার বলল-“এটা কি ছোঁয়া নিজে বলেছে?” আহান  বলল-“না, আমি শুনেছি।” শোনা কথায় কান  দিতে নেই ছোট বেলা থেকেই গল্প পড়ে আসছে। কিন্ত আজ এই বয়সে এসে আহান সেই শোনা কথায় তিন বছরের সম্পর্ক ছেদ করে নূতন সম্পর্ক গড়তে যাচ্ছে। গল্প জানে না “চিলে কান নিয়ে গেছে” কবিতাটি আহান পড়েছিল কি না। গল্প আর জানতে চাইনি। 
নদী যেমন উৎস পথে কম শাখা -প্রশাখা ছড়ায় ঠিক তেমনি ভাল বাসা যখন শুরু হয় তখন আবেগটা বেশি থাকে সন্দেহে বা ভুল বোঝাবুঝি শাখা -প্রশাখা কম বিস্তৃত করে । নদী যতই উৎস পথ থেকে ছুটে মোহনার দিকে অগ্রসর হয় ততই শাখা -প্রশাখা বাড়তে থাকে, অনেক সময় মোহনায় আসার আগেই নিজের অস্তিত্ব হারিয়ে ফেলে। মিশে যায় অন্য কোন নদীর গর্ভে। ঠিক তেমনি ভালবাসা, ভালবাসা শুরুর সময় সন্দেহ বা ভুল বোঝাবুঝি স্থান থাকে না। সময় নিয়ে অভিযোগ থাকে না। একে অন্যের প্রতি যত্নশীল হয়, এর কোন ব্যত্যয় ঘটে না। কিন্ত যতই সময় যায়, যত ঘনিষ্ঠ হয়, ততই চাওয়া -পাওয়া বাড়ে, খুঁটিনাটী ব্যাপারে সন্দেহের সৃষ্টি হয়, কাছে থাকার চাওয়া-পাওয়া নিয়ে ভুল বুঝাবুঝি হয়। শেষে কোন সম্পর্ক মোহনার খোঁজ পায় , আবার  কোন সম্পর্ক মাঝ পথে অন্য কোন সম্পর্কের সাথে বিলীন হয়ে যায়। 
এই লেখার দিন পর্যন্ত আহান - সাদিয়ার প্রেম এখনও  উৎস পথেই আছে, তারা এখনো সশরীরে কেউ কাউকে দেখে নি। শুধু এমএমএস বিনিময় হয়েছে। প্রযুক্তি মানুষের জীবনকে কত সহজ এবং নির্ভার করে দিয়েছে। কত সহজে মানুষ জীবনের গুরুত্বপূর্ণ সিদ্ধান্ত গুলো নিতে পারছে  ঘরে বসে। আমি আহানের প্রেমের সাফল্য কামনা করছি, আর সাথে সাথে এই ও আশা করছি, ছোঁয়ার মত যারা সন্দেহ প্রবণ বা বেশি আত্মকেন্দ্রিক, তাঁরা বাস্তবতার নিরিখে ভেবে, বুদ্ধি বিবেচনার মাধ্যমে ছাড় দেয়ার মানসিকতা নিয়ে সম্পর্কে জরাবে। গ্লোবালাইজেশনের যুগে  শুধু শুধু  সময় নষ্ট করার সময় ক্যারিয়ার  সচেতন ছেলেদের নাই।  তাঁরা জীবন গড়ার ফাঁকে ভালবাসে, ভালবাসার ফাঁকে জীবন গড়ে না।  ক্যারিয়ার প্রতিষ্ঠিত হলে ভালবাসা  বিরাজমান থাকবে , ক্ষুধার কারণে জানালা দিয়ে পালাবে না।
===============
লেখক: দলছুট
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%5f%6b%7a%61%6d%61%6e%31%31%31%40%68%6f%74%6d%61%69%6c%2e%63%6f%6d%22%3e%6d%5f%6b%7a%61%6d%61%6e%31%31%31%40%68%6f%74%6d%61%69%6c%2e%63%6f%6d%3c%2f%61%3e%27%29%3b')) 


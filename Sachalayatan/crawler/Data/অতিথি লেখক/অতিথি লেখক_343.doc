আবিসিনিয়া - ১



আবিসিনিয়া হল ইথিওপিয়ার আদি নাম। প্রায় তিন হাজার বছর আগে মালিকা হাবেশিয়া নামক একজন রানী আবিসিনিয়া দেশটি অত্যন্ত দক্ষতার সাথে পরিচালনা করছিলেন। একদিন মালিকা হাবেশিয়া স্বপ্ন দেখেলন তাঁর কোলে একটি ছোট্ট শিশু খেলা করছে আর তিনি পরম মমতায় শিশুটির মাথায় হাত বুলিয়ে দিচ্ছেন। হঠাত ঘুম ভেঙ্গে যেতেই রানী টের পেলেন তিনি গর্ভবতী! অতঃপর তিনি একটি ফুটফুটে কন্যা সন্তানের জন্ম দিলেন। কিন্তু আশ্চর্যজনক ঘটনা হল শিশুটির একটি পা দেখতে ঠিক ছাগলের পায়ের মত! রানী খুব দুঃখ পেলেও তা প্রকাশ করলেন না। মেয়েটিকে তিনি সুনিপুনভাবে মানুষ করতে লাগলেন। রানীর মৃত্যুর পর এই মেয়েটির উপর পড়ল রাজ্য শাসনের ভার। রুপে-গুনে যতই অতুলনীয় হোক না কেন মেয়েটির মনে সব সময়ই তার পা নিয়ে একটা হতাশা কাজ করত! একদিন মেয়েটি জানতে পারল আবিসিনিয়ার আর এক রাজা সলোমন এর কথা। একমাত্র সলোমন-ই নাকি পারবেন তার মনুষ্য পা ফিরিয়ে দিতে! মেয়েটি চলে গেল রাজার কাছে। তাঁকে অনুরোধ জানালো পা ঠিক করে দেয়ার জন্য। মেয়েটিকে দেখেই রাজা কেমন যেন আনমনা হয়ে গেলেন, যাকে বলে ‘প্রথম দর্শনেই প্রেম’। তার পা ঠিক করে দিলেন আর বিয়ে করলেন মেয়েটিকে। কে এই মেয়ে? এতক্ষণে এই প্রশ্ন নিশ্চই সবার মনে উদয় হয়েছে! এই মেয়েটি হল ‘শেবার রানী’! ক্লাস নাইন-টেনে পরার সময় আমরা খুব কমন একটা ট্রান্সলেশন করতাম- কিং সলোমন আর কুইন অব শেবা কে নিয়ে। এই হল এদের অমর প্রেম কাহিনী! যদিও এই প্রেম কাহিনী খুব জনপ্রিয় একটা মিথ ছাড়া আর কিছুই নয়, তবে ‘শেবার রানী’-র কথা কিন্তু পবিত্র ধর্মীয় গ্রন্থেও আছে। কোরাআন শরিফে ‘শেবার রানী’ কে উল্লেখ করা হয়েছে রানী বিলকিস নামে। বিলকিস সূর্যের উপাসনা করতেন। পরবর্তীতে রাজা সলোমন (নবী সোলায়মান আঃ) তাঁকে ইসলাম ধর্মে ধর্মান্তরিত করেন। বাইবেল-এ ‘শেবার রানী’ কে উল্ল্যেখ করা হয়েছে দক্ষিনের রানী হিসেবে।
http://www.sachalayatan.com/files/imagefield_thumbs/20140601_235601.jpg?1427714903
(বোলে ইন্টারন্যাশনাল এয়ারপোর্ট)
জুন, ২০১৪। দিল্লী থেকে নেয়া হল ইথিওপিয়ার ভিসা। অতঃপর চিরাচরিত লম্বা জার্নি ঢাকা-দুবাই-আদ্দিস-এন্তেব্বে-আদ্দিস। আদ্দিস আবাবা-র বোলে ইন্টারন্যাশনাল এয়ারপোর্ট আমার কাছে একটা খুবই ভীতিকর নাম। কারন বছর দুয়েক আগে ক্যামেরুন যাওয়ার সময় এই এয়ারপোর্টে যে পরিমান নাস্তানাবুদ হতে হয়েছিল তা বোধহয় আমার জীবদ্দশায় ভোলা মুশকিল! তবে এবার কিন্তু কোন ঝামেলায় পরতে হয় নাই। যেহেতু ইথিওপিয়ার ভিসা নেয়া ছিল, তাই খুব উষ্ণ অভ্যর্থনার মাধ্যমে আদ্দিসে প্রবেশ করে রাত প্রায় সাড়ে এগারটায় হোটেল কেনেনিসা-য় চেক ইন করলাম। ইথিওপিয়ান অ্যাথলেট কেনেনিসা বেকেলে-র কথা মনে আছে নিশ্চয়ই। বিশ্ব রেকর্ড আর অলিম্পিক রেকর্ডের অধিকারী এই খেলোয়াড় হোটেলটির মালিক। রুমে ঢুকে একটু ফ্রেশ হয়েই দিলাম ঘুম। মরণ-ঘুম যাকে বলে!
http://www.sachalayatan.com/files/imagefield_thumbs/20140609_081920.jpg?1427714189
(হোটেল কেনেনিসা)
জ্ঞান আহরণের জন্য চীনদেশে যাওয়ার কথা বলা আছে। আর আমার মতে যদি কেউ দেশপ্রেম কাকে বলে জানতে চায় তাহলে অবশ্যই তার ইথিওপিয়া যাওয়া উচিত। ইথিওপিয়া হল আফ্রিকার একমাত্র দেশ যেখানে কখনো কোন উপনিবেশ স্থাপিত হয় নি, আর এ কারনে ইথিওপিয়ানরা অনেক গর্বিত। পুরো দেশটি আরো পাঁচটি দেশ দিয়ে ভূমি-পরিবেষ্টিত। আয়তনে ইথিওপিয়া হচ্ছে বাংলাদেশের প্রায় দশগুণ কিন্তু জনসংখ্যা মাত্র চুরানব্বই মিলিয়ন। ইসলামের ইতিহাসে প্রথম হিজরত হয় ৬১৫ সালে আর সে সময় মহানবী হযরত মুহাম্মদ (সাঃ) এর নির্দেশে তাঁর অনুসারীগন মক্কা থেকে ইথিওপিয়ায় হিজরত সম্পন্ন করেন। তাই দেশটির রয়েছে বেশ পুরোনো ধর্মীয় ঐতিহ্য। এখানে প্রতিটি ধর্মের লোক স্বাধীনভাবে তার নিজ নিজ ধর্ম পালন করছে, কারো ব্যাপারে কেউ নাক গলানোর নেই। আছে অনেক ক্ষুদ্র ক্ষুদ্র নৃগোষ্ঠী। একদিন খেয়াল করলাম একটু পর পর আনন্দ করতে করতে শুধু বিয়ের গাড়ি যাচ্ছে। ব্যাপারটা কেমন জানি অস্বাভাবিক লাগছিল! পাশে বসে থাকা ডক্টর মেসকেরেম কে জিজ্ঞেস করে জানতে পারলাম নেক্সট সপ্তাহ থেকে যেহেতু মুসলমানদের রমজান মাস শুরু হবে, তাই ইসলাম ধর্মের প্রতি শ্রদ্ধা রেখে অন্য ধর্মের লোকেরা বিয়ে কাজটা শেষ করে ফেলছে রোজা শুরুর আগেই। একেই বলে সকল ধর্মের সহবস্থান!
পুরো ভ্রমনে সাথে ছিল রবার্ট নামে এক দেশপ্রেমিক ড্রাইভার। বয়স চল্লিশ হবে, চুলগুলো রজার মিলার মত, সদা হাস্যময় এক লোক। রবার্ট আগে ট্যুরগাইড হিসেবে কাজ করত। সে কারনে ইথিওপিয়ার ইতিহাস আর আদ্দিসের অলি-গলি তার নখদর্পণে। রবার্টের কাছে প্রথম শুনলাম শাসক হাইলা সিলাসির নৃশংসতার কথা। এত অকপট আর সুনিপুণ কথা বলার ঢং যে কাউকে মুগ্ধ করবে তাতে কোন সন্দেহ নাই। ছোটবেলা থেকে দেখে আসছি যেকোন রোগা-পটকা লোককে ‘ইথিওপিয়ার দুর্ভিক্ষ’ নামে অভিহিত করতে। তাই মনে মনে ভাবছিলাম এই ব্যাপারটা জিজ্ঞেস করবো নাকি রবার্ট কে! যেই ভাবা সেই কাজ, জিজ্ঞেস করা মাত্রই রবার্ট যেন কিছুটা খেপে গেল (আমার তেমনটাই মনে হল)। এরপর যা জানতে পারলাম তাতে মনে হল ‘হলুদ সাংবাদিকতা’ পারে না এমন কিছু নাই! ঘটনাটা একটু না বললেই না। অনেক বছর আগের ঘটনা – ইথিওপিয়ার এক মরুভূমিতে খননকাজ করার জন্য বিদেশী এক প্রতিষ্ঠান অনেক শ্রমিক নিয়োগ দিল। দিনের পর দিন কাজ করার পরও তাদের মজুরী দেয়ার নাম নাই! এমনকি খাবার-পানি কিছুই দেয়া হচ্ছিল না তাদের। না খেয়ে লোকগুলো দুর্বল হয়ে পড়ল, আস্তে আস্তে হাড্ডি বের হয়ে যেতে লাগল, বেশকিছু লোকও মারা গেল। লাশের গন্ধ পেয়ে শকুনের ঝাঁক এসে মৃত ব্যক্তিদের খুবলে খুবলে খেতে লাগল। এই খবর চলে গেল বহিবিশ্বের কাছে। সাংবাদিকরা চলে এল তাঁদের ক্যামেরা নিয়ে, ছবির পর ছবি তুললো তারা। তারপর ছবিসহ বড় বড় পত্রিকার শিরোনাম “ইথিওপিয়ার দুর্ভিক্ষে হাজার হাজার মানুষের মৃত্যু”! কি ঘটে আরে কি রটে!
http://www.sachalayatan.com/files/imagefield_thumbs/20140609_141321.jpg?1427714423
(দেশপ্রেমিক রবার্ট) 
আদ্দিসের মেয়েদের সৌন্দর্যে আমি পুলকিত! এত সুন্দর ওরা আর ছিমছিমে গড়ন! গভীর রাতে মেয়েরা রাস্তা দিয়ে হেঁটে যাচ্ছে, কোন ইভটিজিং নেই! এও সম্ভব নাকি! ওদের যত্ত ফ্যাশন সব যেন চুলকে ঘিরে। মাথা ভরা বেনী, নয়তো ফুটবলের মত কোঁকড়ানো, অথবা মাথার কিছুটা ন্যাড়া করা! ভালোই লাগে দেখতে, ওদের চেহারার সাথে মানিয়ে যায়!
হাবেশা সঙ্গীত ও নৃত্য উপভোগ করা ছিল ইথিওপিয়া ভ্রমনের সবচেয়ে উল্ল্যেযোগ্য অংশ। নৃত্যশিল্পীদের পুরো শরীরটা যেন স্প্রিং এর তৈরী, আর এমন অদ্ভুতভাবে মাথা ঝাঁকাচ্ছিল যে আমারই মাথা ঘুরে যাচ্ছিল! হাবেশা বাদ্যযন্ত্রের সুরেলা আওয়াজ আর মিহি সুরের সঙ্গীত সেই সন্ধ্যাটাকে যেন আরো মোহনীয় করে তুলেছিল!
http://www.sachalayatan.com/files/imagefield_thumbs/20140609_200818.jpg?1427714583
(হাবেশা নৃত্য)
http://www.sachalayatan.com/files/imagefield_thumbs/20140609_201640.jpg?1427714653
(হাবেশা সঙ্গীতশিল্পী)
http://www.sachalayatan.com/files/imagefield_thumbs/20140609_204151.jpg?1427714754
(ইনজেরা - ইথিওপিয়ার জাতিয় খাবার)
http://www.sachalayatan.com/files/imagefield_thumbs/20140608_175352.jpg?1427715051
(আদ্দিস আবাবা)
http://www.sachalayatan.com/files/imagefield_thumbs/20140608_172730.jpg?1427715174
http://www.sachalayatan.com/files/imagefield_thumbs/20140608_062742.jpg?1427715279
[সামশাদ]

ছবি: 


 

 

 

 

 

 

 

 

 




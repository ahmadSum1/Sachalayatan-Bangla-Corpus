ইট ওয়াজ নট এ পিস অফ কেইক



একটা সময় ছিলো যখন আমি ব্যক্তিগতভাবে আলাদা করে নারী স্বাধীনতা নিয়ে কথা বলাটাকে হিপোক্রিসি ভাবতাম। অনেক কিছু দেখে আস্তে আস্তে নারী’র স্বাধীনতা বিষয়ক আন্দোলন নিয়ে আমার ধারণা পাল্টেছে। 
আসলে গড়পড়তা বাঙ্গালী মেয়েদের তুলনায় নিজের জীবন নিয়ে সিদ্ধান্ত নেবার ক্ষেত্রে আমি মোটামুটি অবিশ্বাস্যরকমের স্বাধীনতা পেয়েছি। পরিবার থেকে, পরিচিত জনদের কাছ থেকে কম-বেশি সহযোগিতা পেতে থাকায় আমার পেশাজীবন মোটামুটি নির্ঝঞ্ঝাট কেটেছে। এই কারণেই হয়তো একটা সময় পর্যন্ত মনে হয়েছে স্বাধীনতা তো নিজের ইচ্ছাশক্তির ব্যাপার, এ নিয়ে হাউ-কাউ করার কী আছে? 
কিন্তু মজার ব্যাপার হলো ছকে বাঁধা দশটা-পাঁচটা অফিসের বৃত্ত থেকে বের হয়ে যখন ব্যবসা শুরু করতে গেলাম, আস্তে আস্তে বুঝতে শুরু করলাম যে আমার মত প্রিভিলেজ পাওয়া মানুষ খুব একটা বেশি নাই। আর আমিও এতদিন পর্যন্ত প্রিভিলেজ পেয়ে এসেছি কারণ আমার কাজ-কর্ম সামাজিক মানুষের চোখে মোটামুটি গতানুগতিক ভালো মেয়ে গোত্রীয় ছিল।
আমাদের ব্যবসার শুরুটা আসলে ঝোঁকের বশে। আমি যে কখনো ব্যবসা করবো এরকমটা ভাবিনি। এমনিতে খাবার নিয়ে আগ্রহের একটা জায়গা ছিলো, তবে আমার বাবা আমাকে কখনো রান্না করতে দিতে চাননি। দিনরাত পড়াশুনা করার বুলি আউড়ে গেছেন। মেয়ে বলেই রান্না করতে হবেই, কিংবা বিদ্রোহী হতে গিয়ে রান্না করবোই না এই দুই ধারণার কোনটার সাথে আমি একাত্মতা পোষণ করতে পারিনি। রান্নার শুরুটা আমার গ্রাজুয়েশান এর পরে, আমার নিজের আর ছোট ভাইবোনদের জন্য রাঁধতে গিয়েই আমার এই শখের যাত্রা শুরু। 
ভাই বোনদের জন্যে শুরু হলেও চাকরিজীবনে সহকর্মীদের উপরেও প্রচুর রান্নার এক্সপেরিমেন্ট করেছি। ২০১২ এর মাঝামাঝির দিকে আমার এক প্রাক্তন সহকর্মী আমাকে প্রথম সামাজিক মাধ্যম ব্যবহার করে বেকিং ক্যাটারিং এর ধারণার সাথে পরিচয় করান। দেশি দু’চারজন নারী উদ্যোক্তার কাজ দেখতে দেখতে এক সময়ে মনে হতে থাকে এরকমের কিছু আমিও শুরু করতে পারি। তবে চাকরি নিয়ে ব্যস্ত থাকায় আর কিছুটা আমার আলসেমীর কারণেও করবো করবো করেও শুরুটা আর হচ্ছিলো না। তাছাড়া একেবারে নিজে নিজে রেসিপি বই দেখে আর You Tube tutorial দেখে শেখা বিদ্যা দিয়ে ব্যবসা শুরু করবো কিনা এ নিয়েও সন্দিহান ছিলাম। 
২০১৩ এর শুরুর দিকে আমার ছোট বোন আর তার কিছু বন্ধু আমাকে বেশ উৎসাহ দিতে লাগলো , তাদের ভাষ্যমতে আমি যদি শুধু পরিচিত মহলেও ব্যবসা শুরু করতে পারি, তাতে করেও নতুন কিছু শেখা হবে আর বাড়তি কিছু উপার্জনও। আমাদের বেকারীর যাত্রা এরকম ভাবেই শুরু, পায়ের নিচে শক্ত মাটি পাবো কখনো এরকমটা ভাবিনি তখনো। 
কাজ শুরু করার পর থেকে একটু একটু করে নানা রকমের অদ্ভুত বিপত্তির সম্মুখীন হতে থাকলাম। পরিবারের ভেতরেও প্রথমে কেমন একটা ভাগাভাগি তৈরী হয়ে গেলো, যদিও আমার বাবাকে বাদ দিয়ে ভাই-বোন কিংবা মা এই ব্যাপার সমর্থন দিয়ে এসেছে একদম গোড়া থেকেই। আপত্তি এসছে মূলত extended family থেকে আর যারা আপত্তি করছিলেন তাদের বেশিরভাগেরই আপত্তির বিষয়বস্তু ছিলো ‘তুমি মেয়ে হয়ে ব্যবসা করবে?’  
আমার একদম ঘনিষ্ঠ বন্ধু বান্ধবেরা অবশ্য আমার ব্যবসা শুরু করাটাকে খুব বেশি সিরিয়াসলি নেয়নি প্রথমে। তবে আমার কাজে তাদের সমর্থন ছিলো প্রথম থেকেই। সবচেয়ে বেশি উৎসাহ পেয়েছি আমার মা আর ভাই বোনদের থেকে। আমার সমস্ত কিছুতে আমার মায়ের অগাধ বিশ্বাস আমাকে এমন একটা ভরসার জায়গা দিয়েছে যে আমার কাছে সবকিছু অনেক সহজ হয়ে গিয়েছে। 
যাই হোক... আমি, আমার বোন আর আমাদের এক বন্ধু মিলে মাত্র ব্যবসা শুরু করেছি,  আলাদা কারখানা নেই আমাদের তখনো, বাসায় বসেই কাজ করতে হবে, তাই বাড়িওয়ালা খালাম্মাকে জানানো হলো ব্যবসা শুরুর কথা। উনি বাসায় এলেন দেখতে আমরা কী কী অঘটন ঘটাচ্ছি। আমার বাবার সাথে, বোনের সাথে অনেক কথা বললেন, কথার ফাঁকে আমার বোনকে বললেন, ‘ তোমরা তো চাকরী করছোই, আবার ব্যবসা শুরু করতে গেলে কেন? তোমার বাবাও দেখি কিছু বলছেন না তোমাদের, মেয়ের টাকায় চলতে চান নাকি’।
আমার মৃদুভাষী বোন কী জবাব দিয়েছিলো আমার ঠিক মনে নেই। তবে প্রতিবাদের সারমর্ম ছিলো এই যে বৃদ্ধ বাবা-মায়ের আর্থিক সহায়তা সন্তান মাত্রেরই করার কথা, সেক্ষেত্রে ছেলে কিংবা মেয়ে সন্তানের প্রসংগ কেন আসবে? আর মেয়ের টাকা নিলে বাবার কেন অসম্মান হবে? এ কোন রকমের সম্মান?
বাড়ির মালিক যেই খালাম্মা বাড়িটা আমাদের চার ভাই-বোনকে ভাড়া দিয়েছিলেন আমি ডিভোর্সী বলে তার বক্তব্য ছিলো এরকম যে আমাদের মত অসহায় (!!!) মেয়েদেরকে সাহায্য না করলে কী করে চলবে? প্রথম প্রথম মোটামুটি ঠিক-ঠাক চলছিলো। আমাদের বাসায় এমনিতে খুব একটা লোক সমাগম কখনো ছিলোনা। কিন্তু কোন মানুষ , বিশেষ করে আমাদের কারো ছেলে বন্ধু এলে হাজারটা প্রশ্ন আসতে শুরু করতো। এর মধ্যে আমার ব্যাবসায়িক পার্টনার যেহেতু একজন ছেলে, এই নিয়ে আস্তে আস্তে তারা নানা রকমের অদ্ভুত ইংগিত দিতে শুরু করলেন। 
ছেলে-মেয়ের বন্ধুত্ব বা একসাথে কাজ করার মানেই যে friendship with benefit নয়, এই কথাটা মনে হয় তাদের মাথায় একবারও  আসে নাই। প্রথমত আমাদের ব্যক্তিগত জীবন নিয়ে তাদের এত মাথা ব্যথার কোন কারণই নাই, আর দ্বিতীয়ত আমি ডিভোর্সড বলে আমার কোন ছেলে বন্ধু থাকতে পারবেনা এইরকমের যুক্তিও মেনে নেওয়া অসম্ভব।
বাবার বন্ধুদের সাথে আমার ছোটবেলা থেকেই অন্যরকমের একটা বন্ধুত্ব আছে, আমি তাদের রাজনৈতিক - অর্থনৈতিক আলাপের দোসর, তাই দুই একজন বাদে সবাই আমাকে সাপোর্ট-ই দিয়েছেন। যেই কজন বিরোধিতা করেছেন তাদের সবাই বাবাকে বকেছেন কেন আমাকে বিয়ের বয়েস থাকতে থাকতে আবার বিয়ে না দিয়ে এইসব আজেবাজে কাজে জড়াতে দিচ্ছেন। আমি পছন্দসই পাত্রের একটা অবিশ্বাস্য গুণাগুণ-ওয়ালা লিস্ট বাবার হাতে ধরিয়ে দিয়ে বলেছি এরকম পাত্র পেলে খবর দিও, বিয়ে করে নেব, তার আগ পর্যন্ত এই কাজ করতে থাকি।
আমার বাবা মা প্রথম দিকে উত্তরায় থাকতেন তাদের বাড়ি দেখাশুনার জন্য। ক্রমাগত অভিযোগে বিরক্ত হয়ে তারা আমাদের এপার্টমেন্ট কমপ্লেক্স এ আরেকটা ফ্ল্যাট ভাড়া করে চলে আসেন। মায়ের দিক থেকে কোন রকমের সমস্যা কিংবা সন্দেহ কখনো আসেনি। তবে বাবা বেশ বিচলিত হয়ে যেতেন। আমাকে সরাসরি কিছু না বলে হয়তো মা-কে বলেছেন। 
একটা সময় ছিলো যখন বাবাকে ভয় পেতাম সবাই, কিন্তু অনেকদিন হল তার সাথে তর্ক করে বা বুঝিয়ে তার ভুল ভাঙ্গানোর দায়িত্ব সব ভাই বোন মিলে নিয়ে নেওয়ার এখন আর তিনি আমাদের সাথে খুব একটা সুবিধে করে উঠতে পারেন না। কিন্তু এরপরেও ঝামেলা শেষ হয়না, আমাদের বাসায় যেকোন মানুষ এলেই তাদের সাথে অভদ্র ব্যবহার করা হতো নিচের গার্ডরুম থেকে।  
আমরা মোটামুটি বিরক্ত হয়ে আগের বাড়ি ছেড়ে দিয়ে নতুন বাড়িতে গেলাম। এখানে বাড়িওয়ালাকে জানানো হলো আগেই যে আমি বাসায় বসে কেক বানিয়ে বিক্রি করি। এদিকে ততদিনে আমাদের অল্প-বিস্তর নাম হয়েছে, তো এখন ঝামেলা শুরু করলেন প্রতিবেশীরা। একদম পরিচিত বা বন্ধু-বান্ধবদের ছাড়া আর কেউ কেক নিতে কখনো বাসায় আসতেন না, গলির মোড়ে একটা পিক-আপ পয়েন্ট ঠিক করা হয়েছে, সেখান থেকেই ডেলিভারী দেওয়া হতো। 
কিন্তু মাঝে মাঝে বন্ধু-বান্ধব বা আত্মীয়স্বজন বাসায় এলেই তারা ঝামেলা শুরু করে দিলেন, মেয়েরা বাসায় বসে ব্যবসা করছে এই কথাটেকে ঘুরিয়ে-পেঁচিয়ে বাজেভাবে বলতে শুরু করলেন। 
আমার ছোট বোনের এক জার্মান বান্ধবী আমাদের বাসায় এক সপ্তাহের মত ছিলো, তার জন্যে মোটামুটি কমিটি গঠন করে মিটিং-মিছিল করে একাকার। এই বাড়িতে আমাদেরকে বাদে সকলেই ফ্ল্যাট মালিক, সব মালিক একত্রিত হয়ে আমাদের বাসায় আসা প্রতিটা বন্ধু-বান্ধবকে ধরে জেরা করতে শুরু করলেন এবং বাড়ির মালিককে বিচারও দিলেন । তাদের ভাষ্যমতে , “এতদিন নিজেরা ব্যবসা করেছে, এখন বিদেশী নিয়েও ব্যবসা শুরু করছে।" এই কথা দিয়ে তারা কী বলতে চেয়েছে সেই কথা সহজেই অনুমেয়। 
এতসব যন্ত্রণা থেকে মুক্তি পেতে শেষ-মেষ একটা কমার্শিয়াল জায়গা ভাড়া করে কাজ-কর্ম শুরু করে দিলাম। এই জায়গা খুঁজে পাওয়া আর সেখানে কিচেন আর অফিস সেট আপ দেওয়ার পর্বটা খুব সহজ ছিলোনা। আমাদের যেহেতু এসব ব্যাপারে ধারণা খুব কম তাই আমার পার্টনারও প্রথমে খানিকটা গররাজী ছিলো পরবর্তী ঝামেলার কথা ভেবে, সব মিলিয়ে বেশ দিশেহারা অবস্থা ছিলো। কিন্তু এখানেও আমার মা আর ছোট বোনেরা সাহস দিলো। 
আমার মেঝ বোন স্থপতি, সে আর আমার বাবা –মা মিলে একটা চলনসই জায়গা খুঁজে দিল। আমরা মোটামুটি পুরা পরিবার আর আমার পার্টনার মিলে চট্টগ্রাম থেকে কম দামে জাহাজী ফার্ণিচার কিনে আনলাম সাশ্রয় এর জন্য। ওখান থেকে ফেরত আসার সময়ে পা ভেঙ্গে ফেলায় এক-মাস নড়া চড়া বন্ধ হয়ে গেল। সেই সময়টা আমার পার্টনার আর পরিবারের বাকি সবাই মিলে আমাদের কিচেন স্টুডিও তথা বেকিং ফ্যাক্টরি’র ডেকোরেশান আর ইনস্টলেশানের সব কাজ কর্ম দেখাশুনা করতো। এভাবেই চলেছে কাজ। 
দু বছর পার্ট-টাইম কেক বিক্রি আর ফুল টাইম শিক্ষকতা করে হাতে যা টাকা ছিলো সেই টাকা দিয়ে আসলে ঢাকায় বসে কমার্শিয়াল স্পেস ভাড়া করার আশা মোটামুটি বালখিল্যতার পর্যায়ে পড়ে। আমি কস্মিনকালেও ধার-দেনা করিনা, অথচ এর জন্যে হেন লোক নাই যার থেকে ধার নেওয়া লাগে নাই। 
সেই ধার শোধ করবার জন্য গত সাত মাস ধরে কি পরিমাণে কাজ করতে হয়েছে বা হচ্ছে সে কথা কাউকে বোঝানো মুশকিল। আশে পাশের পরিচিত মহলে মোটামুটি ডুমুরের ফুলের তকমা পেয়ে গেছি । সেই জায়গা আবার কদিন আগে আমাদের বাসার বাড়িওয়ালা এসে দেখে গেলেন, সম্ভবত বুঝতে যে আমরা আসলে কি করে বেড়াই।
এর মধ্যে আমি আবার বিশ্ববিদ্যালয়ে শিক্ষকতার চাকরিটা ছেড়ে দিলাম, ব্যবসা আর চাকরী এই দুই মিলিয়ে কিছুতেই আর কুলিয়ে ওঠা যাচ্ছিলো না। আমার কলিগদের অবশ্য বেশিরভাগেরই ধারণা ছিলো আমি দুই ই পারবো। তবে কেউ কেউ উন্নাসিকতার ভাব-ও দেখিয়েছেন। ‘কোথায় বিশ্ববিদ্যালয়ের শিক্ষক আর কোথায় বেকারী মালিক!’ কিছুটা এরকমের মনোভাব ও দেখেছি মানুষের ভেতরে। 
তবে একটা জিনিস যা আমি দেখে এসেছি সব সময়ে, সবার আগে নিজের প্রতি নিজের সম্মান তৈরি হওয়া জরুরী। নিজেকে, নিজের কাজকে নিজে সম্মান করলে অন্যরাও একসময়ে সম্মানের জায়গাটা দিতে বাধ্য হয়।
চাকরি ছাড়ার আগে আমি বেশ হিমশিম খেয়ে যাচ্ছিলাম সবকিছু সামলাতে গিয়ে। আধা-আধি কোন কিছুই করা আমার পছন্দ না। যখন স্পষ্ট বুঝলাম যে এভাবে বেশিদিন ব্যালেন্স করতে পারবো না, কঠিন সিদ্ধান্তটা নিয়েই ফেললাম। 
এই খবর জানানোর পরে আশে-পাশে মানুষ বিশেষ করে কিছু কিছু বন্ধু-বান্ধবদের কথায় মনে হলো শতাব্দীর সবচেয়ে খারাপ কাজটা আমি করেছি। এত বছরের পড়াশুনা সব জলাঞ্জলী দিয়ে একি কাণ্ড বাধিয়েছি! প্রথমে আমি ঠিক বুঝি নাই সমস্যাটা কোন-খানে। কয়েকজন অতি উৎসাহী হয়ে জানালেন আমার বয়েস যাচ্ছে বেড়ে, আরো একবার বিয়ে করা উচিত জলদি; মা হবার বয়েস পার হয়ে গেলে আমাকে নাকি আর পার করা যাবেনা। 
একজন আরো এক কাঠি সরেস, ঠারেঠোরে বলেই ফেললেন আমার এমনিতে যা শরীরের গঠন তাতে করে বিয়ে হওয়া মুশকিল, এমন অবস্থায় চাকরিটা ছেড়ে দিয়ে নিজের পায়ে নাকি কুড়ালই মেরেছি। 
তাদের কথা শুনে মনে হচ্ছিলো, আমি বাংলা সিনেমার হতভাগ্য নায়িকা , যে ৩ হাত আঁচল দিয়ে বেলাভূমি ঝাড়ু দিতে দিতে বিয়ের জন্য পাত্র খুঁজে বেড়াচ্ছে। 
প্রথমে কয়েকজনের সাথে জোর তর্ক করেছি, পরে দেখলাম সেই তর্ক উলুবনে মুক্তা ছড়ানোর মত। সিদ্ধান্ত নিলাম এর চেয়ে আমি আমার কাজ করে যাই, মানুষের যা ভাবার ভেবে শান্তি পাক। আমি নিজের কাছে যতদিন ঠিক আছি, বাকি আর কিছু নিয়ে ভাববার সময় বা দরকার কোনটাই নেই। 
তাছাড়া, অনলাইনে পরিচয় হওয়া একটা অসাধারণ কমিউনিটি তখন আমার পাশে। সেইসব মানুষদের আমি আলাদা করে কখনো ধন্যবাদ জানাই নি হয়তো। কিন্তু তারা আমাকে কি পরিমাণে সাহস জুগিয়ে গেছেন সেই কথাটা তারা নিজেরাও হয়তো জানেন না। 
আজকাল অবশ্য অন্যদের চেহারাও পাল্টে গেছে। কিছু  তথাকথিত নাক-সিঁটকানো বন্ধু বান্ধবকে যখন দেখি কথার মোড় ঘুরিয়ে অন্যদের কাছে গর্ব সহকারে গল্প করে যে আরে এ তো আমার বন্ধুর ব্যবসা, তখন হাসি পায়। 
আমার বাবা যিনি কিছুদিন আগেও, মানে আমার চাকরি ছেড়ে দেওয়ার পরেও মানুষজনকে আমার বিশ্ববিদ্যালয়ের প্রভাষকের পরিচয়টাই দিতেন, তিনিও মাঝে মাঝে বাসায় বেড়াতে আসা বন্ধু-বান্ধবদের ডেকে খবরের কাগজে ছাপা হওয়া আমাদের কোন গল্প দেখান, তখন আমি নিজের মনে বিড়বিড় করে বলি, হতে পারে আমি তেমন কিছু করে উঠতে পারিনি জীবনে, কিন্তু নিজের শর্তমতে বাঁচার স্বাধীনতা টুকু তো অর্জন করে নিয়েছি। 
এসব আসলে নিত্যনৈমিত্তিক ঘটনা, এসবের বাইরেও ব্যবসায়ের জন্যে পেজ খোলার পর থেকেই পেজ এ এসে সেক্সিস্ট মন্তব্য দেওয়া, আমাদের ব্যবসায়িক নম্বর এ ফোন দিয়ে আজেবাজে কথা বলা ইত্যাদি নানা রকমের ঝামেলা তো হয়েছেই। 
তবে পুরো অভিজ্ঞতা থেকে একটা ব্যাপার স্পষ্ট বোঝা গেছে যে অধিকার কেউ থালায় তুলে এসে দিয়ে যাবেনা, মনের জোর রেখে লড়াইটা চালিয়ে গেলে একটা সময় সফলতা আসতে বাধ্য, সে ছেলে হোক আর মেয়েই বা হোক। 
তবে আশে-পাশের মানুষদের সহযোগিতাটা জরুরী, এই পুরো সময়টা পরিবারের বেশ কিছু মানুষ আর বেশ কিছু পরিচিত –অপরিচিত মানুষ যেভাবে আমার যোগ্যতার উপরে আস্থা রেখে গেছে, সেইভাবে সাহস আর শক্তি ধার না দিলে যুদ্ধটা নিশ্চিতভাবে অনেক বেশি কঠিন হয়ে দাঁড়াতো। 
তবে আমি শুধু মেয়ে ব্যবসায়ী হিসেবে সফল হতে চাইনি কখনো, মানুষ হিসেবে লিঙ্গ নির্বিশেষে যোগ্যতা অনুযায়ী আমার লক্ষ্যে পৌঁছানোর জন্য সমান পদক্ষেপের অধিকার চেয়েছি মাত্র। চেয়েছি এবং এখনো চাইছি যাতে করে কোন glass ceiling effect এর শিকার না হই। এবং সেই সাথে পরিবারের অন্যদের এবং আশে পাশের মানুষদের বিশেষ করে মেয়েদেরকে নিজেদের পেশা নির্বাচনের ব্যাপারে উদ্বুদ্ধ করে যাচ্ছি, আমাকে দেখে আরো দশটা মেয়েও যদি নিজের স্বাধীনতার চাবি নিজের হাতে নিয়ে নেয় তাতে মন্দ কী?
---------------------------
আনিকা আলম


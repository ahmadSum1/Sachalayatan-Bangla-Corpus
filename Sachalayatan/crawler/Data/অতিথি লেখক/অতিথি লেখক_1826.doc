মানুষকে বাঘ হাতির মর্যাদা দিন



মানুষের ভীড়ে বাংলাদেশের জীব বৈচিত্র্য অনেক আগেই হুমকীর সম্মুখীন। সুন্দরবন তার সৌন্দর্য হারিয়েছে মানুষেরই কল্যাণে!! অবশিষ্ট যে বনগুলো আছে সেগুলোকে বন না বলে অপরিকল্পিত বৃক্ষরোপন বললেই বেশী মানানসই হয়। মানুষের দৌরাত্মে বনের পশুপাখিগুলো কোনঠাসা হতে হতে নিজেদের বিলুপ্তি ঘোষনার যুদ্ধে নেমেছে। অল্পসংখ্যক যে পশুপাখি আছে, পরিবেশ বৈচিত্রের মোড়কে আমরা তাদের রক্ষার জন্য বিভিন্ন উদ্যোগ গ্রহন করছি। তারই ধারাবাহিকতায় গতকাল সংসদে উপিত হয়েছে বন্যপ্রাণী সংরক্ষণ বিল-২০১১, যেখানে বলা হয়েছে বাঘ, হাতি মারলে ১২ বছরের কারাদন্ড। ১৫ লাখ টাকা অর্থদন্ডেরও বিধান রাখা হযেছে। নিঃসন্দেহে ভালো উদ্যোগ এবং সঠিকভাবে বাস্তবায়ন করা সম্ভব হলে এই সব পশুপাখি রক্ষা করা কিছুটা হলেও সম্ভব হবে।
কিন্তু মজার ব্যাপার হচ্ছে, মানুষ মারলে মাত্র তিন বছরের কারাদন্ড। হ্যাঁ, অবশ্যই সেটা রোড এ্যাক্সিডেন্টে! আর গুলি করে, কুপিয়ে বা অন্য কোন উপায়ে হত্যা করলে তো মাশাল্লা প্রেসিডেন্টের কৃপাদৃষ্টির কল্যাণে বেকসুর খালাস পাওয়া যায়। তাই আমাদের খুশি হওযা উচিত এই ভেবে যে, বেটা ড্রাইভার অন্তত তিন বচরের সাজা তো পাবে! আর রোড এ্যাক্সিডেন্টে ড্রাইভার সাহেবের তো আর দোষ থাকে না, দোষ থাকে পথচারীর। আরে বাবা, রাস্তাঘাট তো সব গাড়িঘোরার জন্যে, তুমি বাপু রাস্তায এসে পড়ো কেন! তবু যদি প্রাপ্ত বয়স্ক মানুষ হয়, এদের ক্ষেত্রে না হয় গাড়ি চাপা দিয়েই ব্যাপারটা শেষ করে দেয়া যায়, কিন্তু শিশুদের ক্ষেত্রে! অসম্ভব, এদের সাথে সাথে এদের বাবা মাদেরও গাড়ি চাপা দেয় উচিত। শিশুদের দেখে রাখার দায়িত্ব বাবা মায়ের, ড্রাইভারের না। কাজেই গাড়ি চাপায় শিশু নিহত হলে তার দায়ভার কার! কাজেই ধরো তাদের বাবা মাকে, ভীষন করে বকে দাও, নয়তো শাস্তি দাও, যাতে করে সন্তান হারানোর ব্যথা ভুলে যায়। 
ড্রাইভাররা অশিক্ষিত হতে পারে, তাই বলে তো আর কালা বোবা না! গাড়ি চালাতে শিক্ষার কি দরকার! ঠিকমত দেখতে শুনতে পারলেই হলো, ব্যস চালিয়ে দাও। আর দু’একটা মানুষ না মারলে হাত পাকবে কি করে! দেশে মানুষের যে চাপ, তাতে করে দ’একজন মরলে জনসংখ্যার চাপ বরঞ্চ কিছুটা কমবে।
কিন্তু মাননীয় দেশচালকেরা, একবারও কি ভেবে দেখেছেন সন্তান হারালে ঐ বাবা মায়ের হৃদয়ে কি ঝড় উঠে, ভেবে দেখেছেন একজন মানুষের অকাল মৃত্যু ঐ পরিবারকে কতটা অসহায় করে তোলে! এসব ভাবার সময় আপনাদের নেই, আপনারা দেশটাকে উন্নয়নের জোয়ারে ভাসিয়ে নিতে ব্যস্ত। বলতে পারেন আর কতগুলো প্রাণ হারালে, আর কতগুলো তারেক মাসুদ, মিশুক মুনীর মারা গেলে, আর কতগুলো মায়ের বুক খালি হলে শাস্তির বিধানটা আপনারা পরিবর্তন করবেন! মানুষকে মানুষের মর্যাদা না দিন, অন্তত বাঘ, হাতির মর্যাদা তো দেবেন!
অর্ক রায় চৌধুরী
______________________________________________________________________
আমার যত হাবিজাবি
[url=http://www.sachalayatan.com/guest_writer/37579, http://www.sachalayatan.com/guest_writer/38169, http://www.sachalayatan.com/guest_writer/39511, http://www.sachalayatan.com/guest_writer/39760, http://www.sachalayatan.com/guest_writer/40343]তবু ভালোবাসি তোমায়, আড়িয়াল বিল এবং আমার সরল ভাবনা, একটা গল্প লেকার অপচেষ্টা, কনরকা ফিলিপসের সাথে চুক্তি, স্বর্থের পেছনের স্বার্থ, আমার স্বপ্নযাত্রা [/url]

ছবি: 


 




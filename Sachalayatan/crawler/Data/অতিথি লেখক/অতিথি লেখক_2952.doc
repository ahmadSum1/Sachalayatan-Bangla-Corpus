টুনালোচনা: লিজেন্ডস অফ দ্যা মাঙ্কি কিং




বানর রাজার সাথে আমার প্রথম পরিচয় কাঁথা ভেজানোর বয়সে। ফুফাতো ভাইয়ের সংগ্রহে থাকা একটা সুন্দর ছবিওয়ালা বইতে আমার নজর পড়ে। তখনো আমার বর্ণমালার সাথে পরিচয় শেষ হয়নি। ফুফু আর কী করেন... বাধ্য হয়ে বসে পরেন আমাকে বানর রাজার সেই অদ্ভুত কাহিনী শোনানোর জন্য। ফুফু বলতে থাকেন, আর আমি হাঁ হয়ে শুনতে থাকি মহাপরাক্রমশালী শক্তিধর এক বীর বানরের কাহিনী। শৈশবে দেখা সেই বইটির নাম ছিলো- ‘স্বর্গরাজ্যে তোলপাড়’। বানর রাজার এই একটি কমিকসই আমাকে মুগ্ধ করে রেখেছিলো বহুবছর। 
কৈশরের গন্ডি পেরিয়ে লায়েক হয়ে বিশ্ববিদ্যালয়ে ঢুকবার পর আজিজে আনাগোনা শুরু করি। হঠাৎই পাঠশালায় খুজে পাই শৈশবের সেই সুপারহিরোকে। তখনই প্রথম জানতে পারি, আমার দেখা সেই কমিকসটি সিরিজের একটা এপিসোড মাত্র! নির্দ্বিধায় কিনে নেই সিরিজের ৯টি কমিক্স। বাকি ১৯টি খুঁজে পাইনি এখনো। গণচীনের সরকারী একটি সংস্থা- বিদেশী ভাষা প্রকাশনালয় থেকে প্রকাশিত বইগুলো নাকি বাংলাদেশে এখন আর পাওয়া যাচ্ছে না। ;(
হুট করে একদিন এক কাজিন জানালো নিক ইন্ডিয়াতে বানর রাজা ফিরে এসেছে। অতি উৎসাহী হয়ে পরের দিন থেকেই দেখতে থাকি প্রিয় এই সুপারহিরোর কান্ডকারখানা।

‘লিজেণ্ডস অফ দ্যা মাঙ্কি কিং’ কার্টুনটির পটভুমি এক প্রাচীন বৌদ্ধ পৌরানিক ইতিহাস। ফুল পাতা ফলের পাহাড়ে বেড়ে ওঠা এক অসীম সাহসী বানরের জন্মকাল থেকে কাহিনীর বিস্তার। বুদ্ধিমান এই বানর তার সাহস ও চতুরতায় পরিচিত হয়ে ওঠে স্বর্গ ও মর্তের সবার কাছে। যুদ্ধবিদ্যায় পারদর্শী বানর হয়ে ওঠে ফুল পাতা ফলের পাহাড়ের রাজা ‘সুন উখোং’। বানর রাজা ক্রমেই হয়ে ওঠে অহংকারী। স্বর্গের দেবতারাও তার বেশকিছু দুষ্টুমিভরা কর্মকান্ডে বিব্রত ও বিরক্ত হয়ে ওঠেন। নানা ষড়যন্ত্রে পরিক্রমায় বানর রাজা ক্ষিপ্ত হয়ে ওঠে স্বর্গের দেবতাদের বিরুদ্ধে। স্বর্গের দেবতারাও যুদ্ধ ঘোষনা করেন বানর রাজের বিরুদ্ধে। এরই ফলশ্রুতিতে ড্রাগন রাজের প্রাসাদ থেকে তুলে নেয়া সর্বোচ্চ শক্তি সম্পন্ন অস্ত্র জাদুর লাঠির মাধ্যমে স্বর্গে তান্ডব চালায় বানর রাজা। স্বর্গের কবিরাজের তৈরী জুড়িবুটি খেয়ে সে লাভ করে দীর্ঘায়ু। যুদ্ধে সর্বশক্তি নিয়োগ করেও হেরে যাওয়া দেবতারা আশ্রয় নেন মহামতি বুদ্ধের কাছে। 
মহামতি বুদ্ধের আদেশে তার দরবারে হাজির হয় বানর, ঔদ্ধত্যের সাথে ঘোষণা করে নিজের শ্রেষ্টত্ব। চ্যালেঞ্জ নিয়ে বসে স্বয়ং বুদ্ধের সাথে। ফলস্বরুপ হেরে গিয়ে শাস্তি পায় সে। মহামতি বুদ্ধ তাকে এক পাহাড়ের নিচে চাপা দিয়ে রাখেন এবং বলে দেন বহু বছর পর আচার্য ‘স্যুয়ান চুয়াং’ নামের এক ভিক্ষু তাকে এই বন্দিত্ব থেকে মুক্ত করবে। বন্দি অবস্থায় বানর রাজা নিজের ভুল বুঝতে পারে এবং অনুশোচনায় পড়ে। প্রতিক্ষায় কেটে যায় পাঁচশত বছর। তারপর একদিন চীন হতে বৌদ্ধশাস্ত্র সংগ্রহের উদ্দেশ্যে ভারত গমনেচ্ছুক আচার্য ‘স্যুয়ান চুয়াং’ এসে পড়েন সেই পাহাড়ের কাছে। বানরের অনুরোধে তিনি তাকে বন্দিত্ব থেকে মুক্ত করেন এবং শিষ্য হিসেবে গ্রহন করেন। শুরু হয় গুরু ও শিষ্যের পশ্চিমে এক রোমাঞ্চকর তীর্থ যাত্রা। পথে আচার্য গ্রহণ করেন আরো দুই শিষ্য ‘সু পাচিয়ে’ এবং ‘ভিক্ষু শা’কে। নানা প্রতিকুলতা ও বিপত্তি কাটিয়ে তাদের অভিযান চলে সাফল্যের পথে।
অলৌকিক এই কার্টুনটির কাহিনী আমাদের পরিচিত করে তোলে প্রাচীন চীনের পুরাকথা এবং ঐতিহ্যের সাথে। পাশাপাশি এটি তুলে ধরে ভিন্ন ভিন্ন আবেগ ও অনুভুতিকে। আনন্দ, ক্রোধ, অহংকার, হিংস্রতা, ভালোবাসা, প্রজ্ঞা এবং একাগ্র নিষ্ঠার বহিঃপ্রকাশ ঘটেছে এই কার্টুনটির বিভিন্ন পর্যায়ে। গুরুভক্তি এবং ভাতৃপ্রেমের এক নিদর্শন হিসেবে বানর রাজা ‘সুন উখোং’ আপনার মনেও দাগ কেটে যাবে নিঃসন্দেহে। 
বানর রাজার সাথে এ্যাডভেঞ্চারের এই পৌরানিক রাজ্যে আপনাকে জানাচ্ছি স্বাগতম।
---- মনজুর এলাহী ----


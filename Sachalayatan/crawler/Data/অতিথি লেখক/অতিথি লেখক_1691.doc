জাফর ইকবাল স্যার এর উপরে মৌলবাদী আক্রমণ এবং বাংলাদেশে মৌলবাদের উৎপত্তি ও বিকাশের ইতিহাস




সাম্প্রতিক একটি  ইস্যু হল জাফর ইকবাল স্যার এর উপর মৌলবাদীদের আক্রমণ।  অনেক লেখা হয়েছে এই ধর্মান্ধের নিয়ে। পোস্টগুলির অনেক শেয়ার হয়েছে ফেইসবুকে, মানুষের প্রতিবাদ দেখে বেশ ভাল লাগছে। আমার খুব কাছের একজন মানুষের ফেইসবুক প্রোফাইলে এমন একটি লেখা দেখলাম, দেখার পর থেকেই মৌলবাদীদের উত্থান নিয়ে কিছু না লিখে পারলাম না। যাহোক মৌলবাদের নীল নকশা কারীদের মুখোশটা সবার সামনে তুলে ধরার জন্য সচলে আবারো ফিরে আসা। যাহোক কাজের কথায় আসা যাক।
নীল নকশাকারীদের শুরু অনেক আগে। 


দ্বিজাতিতত্ত্বের ধোঁয়াটে ফানুসে উপমহাদেশ ১৯৪৭ সালে ভারত এবং পাকিস্তান নামক ২টি ধর্মভিত্তিক রাষ্ট্রের জন্ম হয় । দ্বিজাতিতত্ত্বের প্রবক্তা মুহাম্মদ আলি জিন্নাহ ব্যক্তিগত জীবনে ইউরোপীয় সংস্কৃতিতে প্রভাবিত একজন সেক্যুলার মুসলিম ছিলেন। তিনি ব্যক্তিগত জীবনে সেক্যুলার হওয়ার পরও দ্বিজাতিতত্ত্বের মত একটি ধর্মভিত্তিক পন্থা উপমহাদেশের জন্য দিয়ে গিয়েছিলেন



এখান থেকেই উপমহাদেশের মানুষের ধর্ম নিয়ে রাজনীতির নতুন পথচলা। ধর্মের ভিত্তিতে তৈরি একটি রাষ্ট্রের সাথে থাকা আমাদের মত ধর্ম নিরপেক্ষ মানুষের পক্ষে সম্ভব হয়নি। মুক্তিযুদ্ধের পরে আবারো ধর্ম নিরপেক্ষতা পুনরায় প্রতিষ্ঠিত হয়। বাঙালির অর্জিত ধর্ম নিরপেক্ষতা প্রসঙ্গে বঙ্গবন্ধু-

ধর্মনিরপেক্ষতা মানে ধর্মহীনতা নয়। বাংলার সাড়ে সাত কোটি মানুষের ধর্মকর্ম করার অধিকার থাকবে। আমরা আইন করে ধর্মকে বন্ধ করতে চাই না এবং করব না। মুসলমানরা তাদের ধর্ম পালন করবে, তাদের বাধা দেয়ার ক্ষমতা এই রাষ্ট্রে কারও নেই। হিন্দুরা তাদের ধর্ম পালন করবে, কারও বাধা দেয়ার ক্ষমতা নেই। বৌদ্ধরা তাদের ধর্ম পালন করবে, খ্রিস্টানরা তাদের ধর্ম করবে, তাদের কেউ বাধা দিতে পারবে না। আমাদের শুধু আপত্তি হলো এই যে, ধর্মকে কেউ রাজনৈতিক অস্ত্র হিসেবে ব্যবহার করতে পারবে না।২৫ বছর আমরা দেখেছি, ধর্মের নামে জুয়াচুরি, ধর্মের নামে শোষণ, ধর্মের নামে বেঈমানী, ধর্মের নামে অত্যাচার, খুন, ব্যভিচার এই বাংলাদেশের মাটিতে এসব চলেছে। ধর্ম অতি পবিত্র জিনিস। পবিত্র ধর্মকে রাজনৈতিক হাতিয়ার হিসেবে ব্যবহার করা চলবে না। যদি কেউ বলে যে, ধর্মীয় অধিকার খর্ব করা হয়েছে, আমি বলব ধর্মীয় অধিকার খর্ব করা হয়নি।"



এই প্রসঙ্গে বঙ্গবন্ধু আরও বলেন –


স্বাধীন বাংলাদেশ ও সেক্যুলার বাঙালী জাতির অস্তিত্বের রক্ষাকারী হচ্ছে ধর্মনিরপেক্ষতা। আমি এই ধর্মনিরপেক্ষতার চারা বাংলাদেশের মাটিতে পুঁতে রেখে গেলাম। যদি কেউ এই চারা উৎপাটন করে তাহলে বাঙালী জাতির স্বাধীন অস্তিত্বই সে বিপন্ন করবে



এরপরে শুরু হল বাঙালী জাতির স্বাধীন অস্তিত্ব বিপন্ন করার পালা। মুক্তিযুদ্ধের পরাজিত শক্তি এবং ধর্ম ভিত্তিক রাষ্ট্র ‘ইসলামী প্রজাতন্ত্র পাকিস্তান’ প্রেমিক কিছু মানুষ ধর্ম নিরপেক্ষতা কে ধর্ম হীনতার সাথে তুলনা করে নিজদের পুনরায় আমাদের সাচ্চা পাকিস্তানি বানাবার জন্য উঠেপড়ে লাগলেন। যদিও সমাজ বিজ্ঞানীদের মতে ধর্মহীনতাবাদ (Atheism) এবং ধর্মনিরপেক্ষতা বাদ (Secularism) এক জিনিষ নয়।  ধর্মনিরপেক্ষতার যদিও অনেক বিতর্কিত সংজ্ঞা আছে কিন্তু সেক্যুলার ষ্টেট এর কনসেপ্ট নিয়ে কোন বিতর্ক থাকতে পারে না। সেক্যুলার ষ্টেট এর সংজ্ঞায় বলা হয়েছে-

A secular state is a concept of secularism, whereby a state or country purports to be officially neutral in matters of religion, supporting neither religion nor irreligion


বঙ্গবন্ধুর উপরের ভাষণ এবং উপরোক্ত সংজ্ঞা থেকে বোঝা যে বাংলাদেশ সেক্যুলার ষ্টেট এর কনসেপ্ট এর উপরে প্রতিষ্ঠিত ছিল, কোনভাবেই ধর্মহীনতর উপরে প্রতিষ্ঠিত ছিল না।  ‘কিন্তু চোরে শোনে না ধর্মের কাহিনী’, শুরু হয়ে গেল ধর্মের পুনরায় ব্যবহার। ইসলাম এবং পাকিস্তান জন্য হালকা মনের টান আছে এমন কিছু মুক্তিযোদ্ধা শুরু করলেন এদের সাথে কাজ। এরসাথে প্রভাবক হিসাবে কাজ করল বঙ্গবন্ধুর কিছু রাজনৈতিক ভুল। তিনি ইসলামপন্থীদের মন্ত্রীসভায় রেখে দিলেন,তাজউদ্দীন আহমেদের মত সৎ এবং ধর্মনিরপেক্ষ মন্ত্রীকে ভুল বুঝে অপসারিত করলেন। আরও যুক্ত হল চৈনিক পন্থী বাম দলগুলো(Maoist), যারা চীনের প্রতি আনুগত্যের কারণে স্বাধীনতার প্রশ্নে বিভ্রান্ত। এরপরে ইতিহাস সবার জানা, ৭৫ সালের জন্ম হল(এই লেখায় এই প্রসঙ্গে লিখব না, পরবর্তীতে কোন লেখায় এর জন্ম নিয়ে অবশ্যই বলব   ) এবং পরবর্তীতে ৭১ পরাজিত শক্তির পুনর্বাসন শুরু হল। 
১৯৭৫ সালে কুখ্যাত রাজাকার শাহ আজিজুর রহমানকে দেশে ফিরিয়ে নিয়ে আসা হয় এবং ১৯৭৯ সালে তাকে বাংলাদেশে বিএনপি সরকারের প্রথম প্রধানমন্ত্রী বানানো হয় , রাজাকার আব্দুল আলিমকে মন্ত্রী বানানো হয়, সেই ধারাবাহিকতায় ২০০১-২০০৬ সালে বিএনপি শাসনামলে রাজাকার মতিউর রহমান নিজামী এবং আলী আহসান মোহাম্মদ মুজাহিদকে মন্ত্রী বানানো হয় । দেলোয়ার হোসেন সাইদীরা বিএনপি জামাত জোটের ব্যানারেই এমপি নির্বাচিত হন ।
পুনর্বাসনের পরে শুরু হল মানুষকে ধর্ম ভীরু করবার পালা, শুরু হয়ে গেল ধর্ম নিরপেক্ষ বাংলাদেশকে ‘ইসলামী প্রজাতন্ত্র’ করবার পালা। ৭৯ সালে সংবিধানকে গণ ধর্ষণ করে অনেক কিছুর সাথে মুছে ফেলা ধর্ম নিরপেক্ষতা, সুযোগ করে দেওয়া হল ধর্মভিত্তিক রাজনীতির সুযোগ। বিশ্ব বেহায়া এরশাদ তো আরও এক কদম আগে গিয়ে ইসলামকে রাষ্ট্র ধর্ম ঘোষণা করলেন, যার প্রতিবাদে বি এন পি এর মত প্রবল ডানপন্থী রাজনৈতিক দলও ৮৮ সালের সফল এক হরতালে অংশগ্রহণ করেছিল।
এরপরের ইতিহাস আমাদের মুখস্থ। দেখলাম কিভাবে আমিনী, শাইখুল হদিস আজিজুল হক, সাইদীর মত অমানুষরা গর্বের সাথে আমাদের মধ্যযুগে ফিরিয়ে নেবার ঘোষণা দিচ্ছে। এরা এতটাই শক্তিশালী যে এদের বিরুদ্ধে প্রতিবাদ করতে গেলেও নির্যাতন নেমে এসেছে। তসলিমা নাসরিন, আজাদ স্যার এর কিছু উদাহরণ। আজ বঙ্গবন্ধুর আওয়ামী লীগেও ধর্মান্ধ ডানপন্থীদের দাপট। সবার রক্তে বিষ ঢুকিয়ে দিতে পেরেছে বলে নীলনকশা কারীদের সফল বলা যায়। ৫০ বছর আগেও মানুষ এতটা ছিলনা যতটা না ২০১১ সালে। পৃথিবী হাঁটছে একদিকে আর আমরা হাঁটছি একদিকে। আমাদের জন্য এখন দরকার হয় জাকির নায়েক, হিযবুত তাহবির, ইসলামিক টিভি এমন অসংখ্য জিনিষ। আমাদের  মেয়েরা বিশ্ববিদ্যালয়ে পরেও ধর্মান্ধ হয়ে যাচ্ছে, বোরখা হিজাবের ধারীদের সংখ্যা দিনে দিনে বেড়েই চলেছে। আবস্থা থেকে যা মনে হচ্ছে এদেশের মানুষ আগে বিধর্মী ছিল এখন ধার্মিক হচ্ছে। 
ব্লু-প্রিন্ট এর বাস্তবায়ন অনেক আগেই হয়েছে, তাই এখন কেউ এর বিরুদ্ধে কথা বললেই শুরু হবে তার ১৪ গুষ্টি উদ্ধার। জাফর ইকবাল স্যারের মত মানুষের কাছে এই নীল নকশা নিজের হাতের তালুর মত পরিচিত। তাই তিনি সুযোগ পেলেই এর বিরুদ্ধে কথা বলেন। ধর্মান্ধ শকুনদের তা কেন পছন্দ হবে? তারা নেমেছে স্যার মূল উৎখাত করতে, যেভাবেই হউক না কেন তাকে মানুষের কাছে ধর্ম বিরোধী, দেশদ্রোহী সাজাতে হবে। এর সাথে প্রভাবক হিসাবে যুক্ত হয়েছে বাম চেতনায় বিশ্বাসী কিছু রক্ত গরম ছেলে-মেয়ের কার্যকলাপ। তার অন্য বিশ্বাস থাকতে পারে তার সমালোচনাও হতে পারে কিন্তু খেয়াল রাখতে হবে এর ফসল যেন কোন শকুন ঘরে না তুলতে পারে। কিছুদিন আগে সচলে বামপন্থী এক ছাত্র নেতার(মার্ক্স-লেলিনবাদী) একটা পোস্ট করা হল, সেই পোস্ট পড়ে একসময় স্যারের প্রচণ্ড ভক্তও স্যারকে গালি দিতে শুরু করলেন এবং একজন রাজাকারের মত ঘৃণা করতে লাগলেন এবং তাকে ছুঁড়ে ডাস্টবিনে ফেলে দিলেন। অথচ এখানে ছাত্র নেতা তার মতাদর্শের বাইরের একজনকে রাজনৈতিক আক্রমণ করছেন কি না, তা কিন্তু কেউ বিবেচনায় আনলেন না। কিন্তু যারা এমনটি করেছিলেন তারা মাথা গরমের হয়ে করেছিলেন তা নিশ্চয় এখন বুঝতে পেরেছেন।
যাহোক অনেক কথা বলে ফেললাম, এবার শেষ করবার পালা। সবশেষে বলব যে, মৌলবাদীরা আজ অনেক শক্তিশালী, আমাদের নতুন প্রজন্মের উচিত হবে নিজের ইতিহাসকে জানা এবং মৌলবাদীদের বিরুদ্ধে কেউ কথা বললে তার পাশে গিয়ে দাঁড়ানো, কারণ আমাদের সাপোর্ট তার খুবি দরকার। সবাই ভাল থাকবেন।
তন্ময় আহসান
৮ নভেম্বর, ২০১১



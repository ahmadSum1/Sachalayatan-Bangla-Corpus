অসহিষ্ণুতা, নিষ্ঠুরতা এবং শিশুমন 



সময়টাই অসহিষ্ণুতা, নিষ্ঠুরতা আর সহিংসতার। অবশ্য আমার জানাশোনা ততটা বেশি নয় যতটা বেশি হলে নির্দ্বিধায় বলা যেতে পারত এ সময়টাই ইতিহাসের সবচেয়ে বেশি অসহিষ্ণু কি না। তুলনার বিচারে তাই যাচ্ছি না আর এই লেখাটা অসহিষ্ণুতা আর সহিংসতার বিশদ বিবরণও নয় বরং মানুষের নিত্যদিনের আচরণ, অসহিষ্ণুতা, নিষ্ঠুরতার প্রকাশের সাথে শিশুমনের সম্পর্ক নিয়ে। শিশুমন বা শিশুর বেড়ে ওঠা নিয়ে আমার পড়ালেখা নেই, এ লেখাটি বস্তুত লিখছি নিজের আর পরিচিত বলয়ে শিশুদের বেড়ে ওঠার অভিজ্ঞতা থেকে। 
মানুষ হিসেবে আমাদের মধ্যে ভালোমানুষি, স্নেহ, ভালবাসার পাশাপাশি প্রকট বা প্রচ্ছন্নভাবে রয়ে যায় রাগ, ক্ষোভ, অসিহষ্ণুতাও। এই অনুভূতিগুলোর প্রকাশ ব্যক্তিত্বভেদে একেক রকম হয়। বড়দের আচরণ ও অভিব্যক্তির যে কোনো প্রকাশ খুব দ্রুতই প্রভাবিত করে শিশুর মনকে। শিশুরা বড়দের দেখে দেখে অনেকটাই শিখে যায় পরিবার, বন্ধু বা অন্যান্য মানুষদের সাথে কীভাবে কথা বলা যায়, কোন আচরণের কী অর্থ। যে শিশু ছোটবেলা থেকেই গুজগুজ, ফুসফুস শুনে অভ্যস্ত, তার কাছে পরচর্চা অনেকটাই স্বাভাবিক একটি বিষয়ে পরিণত হয়। ‘অনেকটাই’ এ কারণে যে কোনো কোনো ক্ষেত্রে ব্যতিক্রম হতেও পারে। একই কথা বলা চলে অন্য সব বিষয়েও যেমন কাউকে ধমক দেয়া, চিৎকার-চেঁচামেচি, মারামারি, খুনোখুনি সব বিষয়ে। এই বিষয়গুলো দেখে দেখে যে শিশুরা বেড়ে ওঠে সেই শিশুদের মনে এই বিষয়গুলো একেকভাবে ছাপ ফেলে। 
সামাজিক বিজ্ঞানের বেশকিছু বিভাগে সংস্কৃতির সাথে ব্যক্তিত্বের সম্পর্ক বিষয়ে প্রাতিষ্ঠানিক পড়ালেখা করানো হয়। এমনকী বাংলাদেশেও কেবল শিশুর বেড়ে ওঠার উপরেই উচ্চতর পড়ালেখার সুযোগ আছে। আবার প্রাতিষ্ঠানিক পড়ালেখা না করেও এ দু’য়ের সম্পর্ক বুঝতে তেমন একটা বেগ পেতে হয় না। এটা প্রতিষ্ঠিত যে একটি শিশুর বেড়ে ওঠার সময়ে যে যা কিছু দেখে, যা কিছুর মধ্য দিয়ে যায় সেই বিষয়গুলো তার ব্যক্তিত্ব গঠনে জোরদার ভূমিকা রাখে। তবে এই ভূমিকা ব্যক্তিভেদে আলাদা হতে পারে। ঝগড়া-মারামারির মাঝে বেড়ে ওঠা দু’টি শিশুর একজন নিজে বড় হয়ে যেমন নিজেই অতিষ্ঠ করে তুলতে পারে অন্যদের জীবন, অপরজন তেমনই আবার এই বিষয়গুলো সম্পর্কে বীতশ্রদ্ধ হয়ে ঠিক উল্টোটাও করতে পারে। তবে প্রতিক্রিয়া যাই হোক না কেন-ছোটবেলার সেইসব কদর্য স্মৃতি থেকে মুক্তি কারুর মেলে না সহজে। যে শৈশব-কৈশোর এইসবের ময়লায় জড়িয়ে গিয়েছিল কোনোভাবে, সেই শৈশব-কৈশোর তেমনই রয়ে যায় আর পরবর্তী যৌবন-বার্ধক্যজুড়ে সারাজীবন বারেবারে ফিরে আসতে থাকে। এই ফিরে আসাটা বেশিরভাগ সময়েই সুখকর কিছু হয় না। 
বাচ্চাদের মারা বা বড় ধরনের শাস্তি দেয়া তাদের সাথে সরাসরি নেতিবাচক আচরণ। এগুলো বাচ্চাদের মন ও অনেক সময় শরীরেও স্থায়ী, বড় ধরনের ছাপ রেখে যায়। যারা নিজেরা এ ধরনের অভিজ্ঞতার মধ্য দিয়ে যায়, তারা এই বিষয়গুলোকে কী ভীতি আর ঘৃণার চোখে দেখে তা বলার অবকাশ রাখে না। পাশাপাশি বাচ্চাদের সাথে সরাসরি সহিংসতামূলক আচরণ না করেও তাদের নেতিবাচক পরিমণ্ডলের অংশ বানিয়ে ফেলা যায়। কারণ শিশুরা কেবল নিজেদের সাথে অন্যদের আচরণের মাধ্যমেই শেখে না-বাড়ির পোষা কুকুরটার সাথে বাবা-মা কী আচরণ করছে, তাও মনযোগ দিয়ে পর্যবেক্ষণ করে। 
যে বাড়িতে বাবার হাতে মা বিনা কারণে কিংবা ‘যথেষ্ট’ কারণেও মার খায় দু’দিন বা দু’মাস অন্তর, সে বাড়ির বাচ্চাটার কাছে মায়ের আর্তনাদ আর বাবার মুখের বিভৎসতা দুইই চরম সত্যি। দুইই তার মনে প্রায় সারা জীবনব্যাপী দাগ রেখে দেয় যার প্রকাশটা হতে পারে একেকজনের ক্ষেত্রে একেকরকম। কেউ বাবাকে পরাক্রমশালী বীর মনে করে সারাজীবন মাকে তাচ্ছিল্য করতে পারে এবং তেমন বুঝলে নিজেও একসময় মায়ের গায়ে হাত তুলতে দ্বিধা নাও করতে পারে। অন্য কেউ হয়ত মার অসহায় কান্নায় নিজেকে নীরবে সামিল করতে করতে একসময় বাপের বিরুদ্ধেই তুলে নেয় চ্যালাকাঠ! আমি ব্যক্তিগতভাবে এমন বেশকিছু মানুষকে চিনি যারা কেবল মায়ের অকারণ মার খাওয়ার প্রতিবাদ করতেই বাপকে মারতে গিয়েছিল অন্তত একবার। অথচ বাপের জন্য এমনিতে এই মানুষগুলোর শ্রদ্ধা বা ভালবাসার কমতি নেই। আবার এমনও দু’ এক জনকে চিনি যারা নিজেদের জীবনের কোনো না কোনো সময় মাকে নিজ হাতে মেরেছে বা বাপকে কিংবা বউকে সাহায্য করেছে মারতে। কোত্থেকে শেখে মানুষ এমন আচরণ? 
গণমাধ্যমই বলি আর যুগেরই দোষ দিই না কেন, নিজের চেনা গণ্ডিতে না দেখলে এমন আচরণে মানুষের সাহস পাওয়ার কথা নয়। কেবল মায়ের মার খাওয়া নয়-বাবা-মা’র ঝগড়া দেখতে দেখতে বড় হওয়া অনেকেই দাম্পত্য সম্পর্কে নেতিবাচক ধারণা নিয়ে বড় হয়, বিয়ের পর নিজের সঙ্গীর সাথে একই আচরণ করে চেতন বা অবচেতনে। বাবার অভিযোগ শুনতে শুনতে নিজের অজান্তেই পর করে দেয় মায়ের দিকের আত্মীয়দের কিংবা মা’র মুখে সারাদিন শুনতে শুনতে মনে মনে শত্রু বানিয়ে ফেলে অন্যপক্ষের মানুষগুলোকে। সবচেয়ে বড় কথা যে মানুষগুলো তাদের জীবনে বেশ গুরুত্বপূর্ণ হয়ে ওঠার কথা শৈশবে তো বটেই, সারা জীবনের জন্য, সেই মানুষগুলোর মধ্যে স্পষ্ট দুটো পক্ষ বানিয়ে নেয় তারা।   
কেবল নিজের পরিবারেই নয়, একটি শিশু প্রতিনিয়তই শিখছে তার খেলার মাঠে/ঘরে, ডে কেয়ার সেন্টারে, স্কুলে, পারিবারিক অনুষ্ঠানে, আত্মীয়-বন্ধু-শিক্ষক-পরিচিত-অপরিচিত সব মানুষের কাছে। এই সবগুলো মানুষ তার জীবনের বড় একটা অংশ। নিজের প্রতিদিনকার চেনা মানুষগুলোর আচরণ সে প্রত্যক্ষ করে, মূল্যায়ন করে আবার তা থেকে নিজে শেখে। তাই চেনা গণ্ডির মধ্যে আমরা নিজেদের নেতিবাচক আচরণগুলো সংযত করলে সেই গণ্ডির প্রতিটা বাচ্চার বড় উপকার করা হয়। স্কুলে ছেলেটা পড়া শিখে আসেনি বলে ওকে মেরে রক্তাক্ত করে না দিই, সারাজীবনের জন্য ওর গায়ের কালসিটে দাগগুলোর মতো ওর চোখে নিজেকেও কালসিটে অমানুষ করে না তুলি। ভবিষ্যতে অন্য কাউকে সর্বশক্তি দিয়ে মেরে তার মসৃণ ত্বক নিজের মতো কালিসিটে করে দেবার প্রতিশোধস্পৃহা তৈরি না করি চিকিৎসা নিতে থাকা ব্যথাজর্জর বাচ্চাটার মধ্যে। নিজের বাচ্চার সাথে বনিবনা হয়নি বলে ওর খেলার সাথীকে গালি বা চড়টা না দিই। কাজে ফাঁকি দিয়েছে বলে বাড়ির কাজে সাহায্যকারী মেয়েটার গায়ে-হাতে-পায়ে ছ্যাঁকা না দিয়ে বুঝিয়ে বলি অথবা তার এক আধদিনের ফাঁকিটুকু হাসিমুখে মেনে নিই। অন্তত বাচ্চাদের সামনে নিজেদের ঝগড়া বিবাদগুলোর নোংরা কাদা না ঘাটি।  
ছোটবেলায় চারপাশে যা দেখেছি সেগুলোর কোনো কোনো ঘটনা এত জ্বলজ্বল করে যে ভুলতেই পারা যায় না। আমরা প্রত্যেকেই জানি সেই দুঃসহ কথাগুলো ভুলতে পারলে বেশ হতো। একটু সচেতন হলেই হয়ত আমরা নিজেদের উত্তরসুরীদের কিছুটা হলেও মুক্তি দিতে পারি মনের ভিতর বা কাজেও জীবনভর দুঃসহ কিছু বয়ে বেড়ানোর কষ্ট থেকে। একটু দায়িত্ব নিলেই হয়ত আমরা অন্তত নিজেদের আর কাছের আদরের শিশুদের সহিষ্ণু, ধৈর্যশীল, ভালো মানুষ হিসেবে গড়ে তুলতে পারি যাদের থাকবে নির্মল শৈশব আর স্বপ্নময় কৈশোর। যাদের নিজেদের খারাপ অভিজ্ঞতাগুলোর বিরুদ্ধে প্রাণপণে লড়ে ভালো মানুষ হবার অমানুষিক চেষ্টাটুকু করতে হবে না। একজন মানুষের ব্যক্তিত্ব তৈরিতে আরও অনেক কিছুর কার্যকরী ভূমিকা আছে এটা ঠিক, কেবল আমরা তাদের যে পরিবেশ দিচ্ছি তার উপর সবটা নির্ভর করে না তবু নিজেদের জায়গা থেকে সর্বোচ্চ চেষ্টাটুকু তো আমরা নিশ্চয়ই করতে পারি। 
দেবদ্যুতি


আনিসুল হক আমাদের নিয়ে গেছেন মাটির ঢিবিরও নিচে



আনিসুল হক এভারেস্টেরও উঁচু থেকে ঘুরে এসেছেন। সেটা নিয়ে তিনি প্রথম আলোর ঈদ উপহারে একটি রম্য স্মৃতি লিখেছেন। তিনি নিজেতো এভারেস্ট থেকে উঁচুতে ঘুরলেন কিন্তু আমাদের কীভাবে মাটির ঢিবিরও নীচে নিয়ে গেছেন আসেন দেখি।
“বাঙালি মারলে জরিমানা হবে না, কিন্তু একটা সাদা মারলে খবর আছে”! এইরকম একটা কথা লেখার মানে কী? এইগুলা রম্য? এই ধরণের রেসিস্ট কথা বলে বাঙালিদের ছোট করার মানে কী? ওনার এই লেখাটা হয়তোবা কোন স্কুল পড়ুয়া বাচ্চা আগ্রহ নিয়ে পড়া শুরু করলো, ওর মনে কী এই ধারণার জন্ম হবে না যে সাদা মাত্রই মহান আর বাঙালি এতই পানিতে পড়ে গেছে যে মরে গেলেও কারো কিছু যায় আসে না? যে লোক নিজের জাতিকে সম্মান দিতে পারেনা তার মত বাঙালি মারা গেলে কিছু যাবে আসবে না।বাকীরা মারা গেলে ঠিকই আসবে যাবে। 
আনিসুল হক আশীফ এন্তাজ রবিকে মেটাফর হিসেবে দেখিয়ে মুসার কাহিনী বর্ণনা করলেন। কিভাবে রবির সিট বেল্ট আটকে গিয়েছিল আর একজন অস্ট্রেলিয়ান এসে তাকে সাহায্য করে। এতটা অসম্মান! যারা মুসার জীবন বাঁচালো তাদেরকে নিয়ে এই ধরণের উক্তি করা ওনার কাছে রম্য লেখার উপাদান? যারা মুসার জীবন বাচাঁলো তাদের কে নিয়ে মুসা কয় কলাম লিখে ধন্যবাদ দিয়েছে? নামটাও তো ঠিক মত বলেনি। কিন্তু অন্য মাউন্টেনিয়ারদের গীবত করতে তো দেখি কোন ক্লান্তি নাই। আর এখন আনিসুল হক এসেছেন যারা জীবন বাচিঁয়েছে তাদের নিয়ে নিয়ে রম্য লিখতে? জানতে ইচ্ছা হয় রম্য লেখা কী সেটা কী আপনি আদৌ জানেন কী না? ইন্টারনেট থেকে জোকস ডাউনলোড করে সেগুলা দিয়ে একটা গদ্য লিখে চালিয়ে দিয়ে আপনি ভাবছেন খুব বড় রম্য লেখক হয়ে গেছেন? আর রম্যের নামে এখন যা ইচ্ছা বলে মানুষকে অপমান করবেন?
আনিসুল হক, আপনি সিদ্দিকুর রহমানের নাম শুনেছেন? যার বাবা একজন দরিদ্র অটোরিকশা চালক ছিল, যে কিনা দুইবেলা ঠিকমত খেতে পায়নি কিন্তু আজকে নিজের অধ্যবসায় আর পরিশ্রমে বলবয় থেকে দেশের প্রথম পেশাদার গলফ খেলোয়াড় হিসেবে এশিয়ান ট্যুর জয় করে এসেছে। সিদ্দিকুর রহমান কার কাছে যেয়ে ন্যাকা কান্না কাঁদছে যে ও খেতে পায়নি, ওকে কেউ সাহায্য করেনি। কয়জন গলফারের নামে গীবত করেছে? কতবার টাকার জন্য গলা শুকিয়েছে? জিতে আসার পরও শুধু বলে যাচ্ছে আমাকে আরো পরিশ্রম করতে হবে, আমার দেশকে আন্তর্জাতিক পর্যায়ে সবার উপরে নিয়ে যেতে হবে। জায়গায় জায়গায় যেয়ে নিজের আসল কাজ বাদ দিয়ে টাকার বিনিময়ে বক্তৃতা দিয়ে বেড়াচ্ছে না। আর নিজেকে প্রমাণ করার জন্য আপনার মত লোকদের পিছনে পিছনে ঘুরে এইসব রম্য লেখা লিখে দেওয়ার জন্য তেল দিচ্ছে না।
এইবার আসি আপনার সস্তা মানসিকতার পরিচয় নিয়ে। আপনি বলেছে- “রবি জানালেন, ‘মিতু বিশ্বাস করেছে আমরা এভারেস্ট জয় করেছি। মিতু বিশ্বাস করেছে। আমার চোখে জল। এইরকম স্ত্রী তো দরকার, যে স্বামী যা বলবে প্রশ্নহীন বিশ্বাস করবে। কেন আমাদের ঘরে ঘরে এইরকম স্ত্রী থাকে না?” আপনার মুসা এভারেস্ট জয় করেছে কি করে নাই সেটা নিয়ে সন্দেহের জবাবের উত্তর আপনি মেয়েদের নিচু দেখিয়ে দিবেন? যে দেশে স্বামীর অত্যাচারের কারণে স্ত্রীরা সন্তানদের নিয়ে আত্মহত্যা করে, গায়ে আগুন ধরিয়ে পুড়ে মরে, স্বামীরা যৌতুকের কারণে স্ত্রীদের হত্যা করে সেই দেশে আপনি আসছেন বলতে ঘরে ঘরে কেন এইরকম স্ত্রী থাকে না যে প্রশ্নহীন ভাবে স্বামীর কথা মেনে নিবে! সাবাশ আপনাকে। সাবাশ দিলাম রবিকেও। যে কিনা নিজের স্ত্রী এর এত বড় অপমান বোঝে না। উল্টো বলে বেড়ায় এই লেখা ছাপা হবার পর প্রথম আলোর সব কপি দুপুর বারোটার মধ্যে শেষ হয়ে গেছে। খুব ভালো কথা। আপনার আর রবির মত স্বামীরা এই লেখা পড়বে আর বলবে, আনিসুল হক বলেছেন, ঘরে ঘরে রবির বউ এর মত বউ থাকতে হবে, যাই বউকে দুই-চার ঘা লাগিয়ে আসি, প্রশ্ন করলে আরো দুই-চার ঘা লাগাবো কারণ আদর্শ বউ তো আর প্রশ্ন করে না। 
যে লোক এখনো নিজের কাজের প্রমাণ দিতে পারেনি, তাকে বাঁচানোর জন্য আপনি সবাইকে যা ইচ্ছা তাই বলেছেন লেখায়। আপনার উচিত এইরকম একটা লেখার জন্য মেয়েদের + সবার কাছে ক্ষমা চাওয়া। আপনার এই লেখা অর্থ যদি একটা ছেলেও অন্যভাবে নেয়, আর সেটার ভুক্তভোগী হয় একটা নির্দোষ মেয়ে, সেই দায় কে নিবে আনিসুল হক?
নুসদিন।


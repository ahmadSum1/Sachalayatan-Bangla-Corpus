ধ্বংসপ্রাপ্ত অডিও শিল্পঃ দায় সবার



পেশাগত কারনে গত সপ্তাহে ময়মনসিংহে যাই। সেখানে এক পূর্ব পরিচিত এক অডিও ব্যবসায়ীর সাথে দেখা হলো। দেখি তাঁর দুই যুগেরও অধিক পুরাতন অডিও ক্যাসেট--সিডির দোকান ফ্যানের দোকানে পরিণত হয়েছে। বললাম, “ভাই একি অবস্থা”! তিনি আক্ষেপ করে বললেন, “বহু চেষ্টা করলাম ভাই, কিন্তু পারলাম না। লাভ তো দূরে থাক, আজকাল দোকান খরচই তুলতে পারিনা। ভালবাসা আর মায়ায় এতদিন ধরে রেখেছিলাম কিন্তু আজ অস্তিত্ব সংকটে পড়ে ব্যবসার এই হাল করতে বাধ্য হলাম। জানেন আমার প্রায় ২০ লক্ষাধিক টাকার ক্যাসেট ও সিডি ভাঙ্গারীর দোকানে বিক্রি করে দিতে হয়েছে। ভালই হয়েছে চোখের সামনে নাই তাই কষ্টও কমে গেছে”। আসলেই কি তাই? তাঁর অসহায় ও হতাশ দুই চোখ শূন্যে কী যেন খুঁজে বেড়ায়।
আমার মনে পড়ে ছোট বেলায় বাসায় দেখতাম আমাদের বাবা (পরে বড় ভাইয়েরা) ক্যাসেট কিনতেন বা রেকর্ডিং করে আনতেন। আব্বু মোহাম্মদ রফি’র খুব ভক্ত ছিলেন, এছাড়া মুকেশ, কিশোর কুমার, হেমন্ত, মান্না দে, সতীনাথ, মানবেন্দ্র, আশা, লতা কত কত শিল্পীর গান যে শুনতেন। আব্বুর আসাধারন এক ক্ষমতা ছিল। একটা গান বাজলেই তার গীতিকার-সুরকার কারা, কোন সিনেমার গান আব্বু এসব তাঁর স্মৃতি থেকে অবলীলায় বলে দিতে পারতেন। বড় দুই ভাইয়ের কারণে বাংলা ব্যান্ড ও পাশ্চাত্য সংগীতের সাথেও পরিচয় হয়। ভাইয়েরা এলিফেন্ট রোডের রেইনবো থেকে ক্যাসেট রেকর্ডিং করে নিয়ে আসত। সেই পরম্পরায় এক সময় আমিও একই কাজ করতে থাকি। স্কুলের টিফিনের পয়সা বা এর ওর কাছ থেকে যে ক’টাকা পেতাম তা দিয়ে প্রায় মাইল তিনেক হেঁটে গানের দোকান থেকে ক্যাসেট কিনে আনতাম। তীর্থের কাকের মত অপেক্ষা করতেম কবে নতুন কোন অ্যালবাম বের হবে। যেহেতু আমার মত আমার বন্ধুরাও সব নিম্নমধ্যবিত্ত পরিবার থেকে আসা, তাই যদি কোন মাসে একাধিক অ্যালবাম রিলিজ হত বন্ধুরা ভাগ করে একেকটা কিনতাম, পরে অদলবদল করে শুনতাম। আজও আমাদের পৈতৃক ভিটায় যখন যাই দেখি আমার ঘরের আলমিরাতে প্রায় অর্ধ-সহস্রাধিক ক্যাসেট পড়ে আছে। আম্মু বলেন, “কিরে এগুলিকে কী করবি? এখন শুনিসনা আর শুনবিই বা কীভাবে”? ঠিক, ক্যাসেট শোনার যন্ত্রও তো এখন আর নাই। আমি বলি, “মা-জননী কিছুই করবনা। আমৃত্যু এভাবেই সাজিয়ে রাখবো। জানো এর প্রতিটা ক্যাসেটের আলাদা আলাদা গল্প আছে যা আমি তোমাকে এখনো দিব্যি বলে দিতে পারবো। এগুলি আমার সন্তানের মত”। এসব বলতে বলতে কেমন যেন নস্টালজিক হয়ে পড়ি।
কালের আবর্তে আর প্রযুক্তির উৎকর্ষতায় ক্যাসেটের জায়গায় সিডি’র স্থান হয়েছে। আমিও বদলে যাই — ক্যাসেট কেনার পরিবর্তে সিডি কিনি বা রেকর্ডিং করতে থাকি। আমি পাশ্চাত্য সঙ্গীতের খুব ভক্ত। তাই এর সহজলভ্যতার অভাব খুব অনুভব করি। কিন্তু কী উপায়? কিভাবে পাবো? এক বন্ধুর মাধ্যমে খোঁজ পেলাম সারগামে সব ইংরেজী গানের অ্যালবাম পাওয়া যায় , ব্যাস কেনা চলল ধুমসে, সেই সাথে রেইনবো’তে রেকর্ডিং । হঠাৎ একদিন মনে হল আরে এরা সবাইতো পাইরেসি করছে আর আমি পয়সা দিয়ে তা কিনে পাইরেটদের আরো উৎসাহী করছি! ভাবলাম তাহলে এই অপকর্মটা নিজেই করি। শুরুও করলাম, কিন্তু শুধুই ইংরেজী গান কেননা আমি হিন্দী গান শুনিনা। তবুও সবসময় নিজেকে কেমন যেন চোর চোর মনে হয়। নিজেকে সান্ত্বনা দেই — আমার দেশে তো এগুলি সহজলভ্য না তাই এটা করা সম্ভবত যায়? একটা প্রতিজ্ঞা করি, আমার দেশের কোন শিল্পীর গানের বেলায় এই কাজ করবোনা। আজো এই প্রতিজ্ঞায় অবিচল আছি।
এতক্ষন এতো নিজের প্যাঁচাল কেন পারলাম? কারণ, এদেশের সঙ্গীতপ্রেমী মানুষদের গান শোনার গল্পটা কমবেশি আমার গল্পটার মতোই। দেশে যদি এতো সঙ্গীতপ্রেমী থেকে থাকেন যারা বাংলাদেশের শিল্পীদের গান সিডি কিনে শোনেন তাহলে কেন সিডি-ব্যবসায়ী দাবি করেন, সিডি বিক্রি হয় না? যে কাউকে জিজ্ঞেস করুন — আপনার প্রিয় সঙ্গীত শিল্পী কে? দেখবেন হাতে গুনে ৫জন সর্বোচ্চ ১০ জনের নাম বলবে। যদি এই ১০জনই প্রতি বছর অ্যালবাম রিলিজ করেন তবে গড়ে প্রতিমাসে একটাও হয়না। একটা সিডি’র দাম ৬০ টাকা হলে বছরে ৬০০ টাকা। এই সামান্য টাকাও আমরা খরচ করিনা। আমরা ব্যস্ত হয়ে পরি গান ডাউনলোড করতে। আবার আমরাই গলা ফাটাই — কেন ভাল গান হয়না? কেন অ্যালবাম রিলিজ হয়না? কিন্তু নতুন অ্যালবাম বের হলেই কি আমরা কিনবো? অন্যকে গাল দিয়ে কি নিজেদের দায় এড়ানো যায়?
আবার ময়মনসিংহের গল্পে ফিরে যাই। আমি সেই ব্যবসায়ী বড় ভাইকে বললাম,
- ভাই তাহলে ডাউনলোড-পাইরেসিতেই সব খেল।
- আরে না ডাউনলোড হয় আর কয়দিন ধরে। শোনেন কোম্পানিরা নিজেরাই তো পাইরেসি শুরু করেছে। ধরুন, আপনার কোম্পানির কোন অ্যালবাম ভাল চললে আমি তার কপি করলাম। আবার আমার বেলায় আপনি। এক আসিফের অ্যালবাম বিক্রি করে কত কোম্পানি কত টাকা কামিয়েছে অথচ যেই আসিফ নিজের ভাল বোঝা শুরু করল ব্যাস বলা শুরু হয়ে গেল, “এখন আর অ্যালবাম আগের মতো চলে না”, নানা তাল বাহানা। এমন ঘটনা অনেক প্রতিষ্ঠিত শিল্পীর বেলায়ও ঘটেছে। আবার ধরুন, নতুন শিল্পী আসলে তাদের টাকায় অ্যালবাম বের করবে যদি কিছু বিক্রি হয়ও শিল্পী খোঁজ করলে বলবে সব পড়ে আছে। তবে ভাল প্রযোজনা প্রতিষ্ঠান যে নাই তা না। এরা বাকি চোরদের যন্ত্রনায় লাটে উঠেছে। তাহলে বলুন এরাই তো নিজেরা নিজেদের ডুবাচ্ছে মাঝখানে পড়ে আমরাও ডুবছি।
তারমানে রেকর্ডিং কোম্পানিগুলির দায়ও কোন অংশে কম না।
এখন হরদম দেখবেন মানুষ কানে হেডফোনে গান শুনছে, কোথা থেকে গান শুনে? কিছু ভুঁইফোঁড় এফ এম রেডিও আছে যারা কারো কাছ থেকে কোন অনুমতির তোয়াক্কা না করে রাত-দিন গান শোনাচ্ছে আর নিজেরা লাভবান হচ্ছে। তাহলে মানুষ কেন পয়সা দিয়ে সিডি কিনবে? আবার এটাও অনেকে বলবে অন্যদেশে কি এফ এম রেডিও নাই? আছে, কিন্তু তারা শিল্পীকে রয়্যালিটি দেয়, আমাদের এমন নজির আছে কি?
আমাদের দেশে অনেক বিষয়ে আন্দোলন হয় কিন্তু দুই-একটা বিচ্ছিন্ন উদ্যেগ ছাড়া শিল্পীদের বা তাদের কোন সংগঠনের তেমন কোন কর্মকান্ড দেখিনি। বরং কিভাবে একে অন্যের পেছনে লেগে থাকবেন সেই চেষ্টায়ই রত থাকেন। তাহলে উপায় কি? সব কিছু কি এভাবেই চলবে? না, তা কিভাবে হয়! এর অবশ্যই সমাধান আছে। আর তা হচ্ছে প্রত্যেককে নিজেদের অবস্থানে সৎ থাকতে হবে। 
আমার এ ব্যাপারে নিজস্ব প্রস্তাব আছে এখানে তাই বলছি।
শ্রোতাদের প্রতিঃ অনেক কাজেই তো আপনার কষ্টের অর্জিত অর্থ ব্যয় করেন, কখনো অপব্যয়ও। গান যদি না শোনেন তো কথা নেই, আর শুনলে যতটুকু শোনেন তা কিনে শুনুন। একটু ভেবে দেখুন আপনার কাছ থেকে ছিনতাইকারী যদি আপনার টাকাপয়সা কেড়ে নেয় তখন আপনার কেমন লাগবে? ডাউনলোড কি ছিনতাই ভিন্ন অন্য কিছু কি?
রেকর্ডিং কোম্পানিদের প্রতিঃ দেখেছেন তো অন্যের জিনিস চুরি করতে করতে কখন নিজের ঘরে চুরি হয়ে সর্বস্বান্ত হয়ে গেছেন। তাই এসব বাদ দিন। এখনও অনেক মানুষ সিডি কেনেন। নাহলে শিরোনামহীনের অ্যালবাম ফোন করে অর্ডার দিয়ে মানুষ কিনত না, বা রকস্ট্রাটার ২২ বছর পর অ্যালবাম রিলিজ হলে তা কেনার জন্য উদ্বোধনী অনুষ্ঠানে লাইন ধরবেই বা কেন, বা বছর জুড়ে যেসব কনসার্ট হয় সেখানে শ্রোতারা গাঁটের পয়সা খরচ করে টিকিটই বা কিনবে কেন। আর এসব যদি বিচ্ছিন্ন ঘটনা মনে হয় তবে আপনারা পড়শী বা কণার মত শিল্পীদের অডিও অ্যালবামের সাথে সাথে ভিডিও অ্যালবাম রিলিজ করেন কেন?
শিল্পীদের প্রতিঃ এখনও সময় আছে আপনারা ঐক্যবদ্ধ হোন। অন্যের পেছনে লাগা বন্ধ করুন। নাহলে এখন হয়তো টিভি’তে লাইভ শো করে বা গায়ে হলুদের অনুষ্ঠানে গান গেয়ে দিন পার করছেন, কিন্তু সেদিন বেশি দূরে নয় যে দিন গানকে পেশা হিসেবে নিলে আপনাদের রাস্তায় দাঁড়িয়ে গান গেয়েও জীবিকা নির্বাহ করতে হতে পারে।
সরকারের প্রতিঃ পাইরেসি নীতিমালা ও আইন কাগুজে না রেখে বাস্তবায়ন করুন। আপনারা মুহুর্তে ফেসবুক, ইউটিউব বন্ধ করতে পারেন অথচ বছরের পর বছর চলে আসা পাইরেট সাইটগুলি বন্ধ করতে পারেন না!
সবশেষে পাইরেট ভাইজানদের বলি, দেশে যদি নতুন গান না-ই হয় তবে নতুন কিছু আপলোড করবেন কোথা থেকে? মাথাটা সৃজনশীল কাজে লাগান। আর যদি কোন সাইটে গান আপলোড করতে চান, তাহলে সংশ্লিষ্ট শিল্পীর সাথে সমঝোতা করে ডাউনলোডের চার্জ নির্ধারণ করুন। এভাবে নিজেরা রোজগার করুন, শিল্পীদেরও বাঁচতে দিন।
অভিমন্যু 
________________________
সেই চক্রবুহ্যে আজও বন্দী হয়ে আছি


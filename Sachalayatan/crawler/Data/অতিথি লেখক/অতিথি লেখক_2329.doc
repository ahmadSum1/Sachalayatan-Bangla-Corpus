কট ইন ইল্যুশন



ড. ইউনুস ধরা খেলেন। একেবারে কড়া ধরা যাকে বলে। খোদ নরওয়ের সরকারি চ্যানেলে প্রতিবেদন প্রকাশিত হয়েছে। এবং যেনতেন সাংবাদিকের হাত দিয়ে তৈরি হয়নি এটি। যিনি তৈরি করেছেন তিনি পুরস্কার পাওয়া লোক। যাইহোক এটা গুরুত্বপুর্ণ না। গুরুত্বপুর্ণ হল আমরা বাঙ্গালিরা এতো দিন ধরে যা ফিসফিস করে বলাবলি করছিলাম তাই আজ সত্য হিসেবে প্রমাণিত হল। তখন আমাদের কথা কেউ শুনে নাই। কিন্তু এখন বিশ্বাস করতেই হবে।
এখন তাই আমাদের আনন্দের দিন। ড. ইউনুস নোবেল পুরস্কারে মানুষ যত খুশি হয়েছিল কিছু মানুষ তার থেকেও বেশি খুশি এখন। এজন্য ড. ইউনুসকে বিশেষ ভাবে ধন্যবাদ দেয়া উচিত। আর আজকের এই লেখা কেন আমরা এত খুশি তা নিয়ে।
ড. ইউনুস তার ক্ষুদ্রঋণের ব্যবসা শুরু করেছেন তিন দশকেরও বেশি আগে মাত্র ২৭ ডলার পুজি নিয়ে। আজ সে ব্যবসা এক বিশাল মহিরুহে পরিণত হয়েছে। এই কাহিনি সবাই জানেন। এটা নিয়ে আমিও প্যাচালে যাব না। আমি শুধু একটি ব্যাপারই উল্লেখ করতে চাই যা আমরা সবসময়ই ভুলে যাই তা হল ব্যবসায়ি ড. ইউনুসকে আমরা ক'জন চিনি। আমার মনে হয় খুব কম মানুষই। হ্যাঁ ড. ইউনুস একজন ব্যবসায়িও। তবে একটু পার্থক্য আছে। কী সেটা?
তার উদ্ভাবনি ক্ষমতা। তিনি সম্পুর্ণ নুতন ধারণা নিয়ে বাজারে এসেছেন এবং তার সফল প্রয়োগ করেছেন। গরিব মানুষকে যে ঋণ দেয়া যায় এটাই কারো মাথায় আসেনি। অথচ তিনি এখন সফলতার সাথে দেখিয়ে দিয়েছেন কিভাবে এই ধারনা দিয়ে কোটি টাকার ব্যবসা করা যায়। এখানে উল্লেখ করা যেতে পারে গুগলের লেরি পেইজ-সার্গেই ব্রিন বা ফেইসবুকের মার্ক জাকারবার্গের মত ব্যাক্তদের যারা তাদের উদ্ভাবনি ও সম্পুর্ণ নুতন ধারণাকে পুজি করেই আজ বিশ্বে বিলিওনিয়ার। ইউনুস সাহেবও তার ব্যতিক্রম নন। তাই তিনি তাদের মত বিলিওনিয়ার হতে না পারলেও কম সেলিব্রেটি নন। শান্তিতে নোবেল পাওয়া ব্যাক্তি!
তারপরো আমরা তার উপর অসন্তুষ্ট। কেন? আরো ব্যাখ্যা লাগবে মনে হচ্ছে। ড. ইউনুস একজন ব্যাঙ্কার। একটু সভ্য হয়ে গেল মনে হয়। আরো স্পস্ট ভাবে বললে ক্রেডিটর। এখন আরো ভদ্রস্থ মনে হচ্ছে। আচ্ছা শেখ হাসিনা তাকে ক্ষমতা নিয়ে রশি টানাটানি খেলার সময়ে (খুব সম্ভবত এক এগারোর দিকে) কি বলেছেন সেটা বলি। বলেছিলেন তিনি একজন সুদখোর। এখন গালি মনে হচ্ছে তাই না। মানুষ খুব খুশি হয়েছিল তখন। আচ্ছা ক্রেডিটর অর্থ কি? যে ঋণ দেয়। বিনিময়ে কি পায়? ড. ইউনুসের ব্যবসাই হচ্ছে মানুষকে ঋণ দেয়া। যেমন ব্যাঙ্ক গুলো যখন ঋণ দেয় বিভিন্ন প্রতিষ্ঠানকে। পার্থক্য হল ড. ইউনুস এর প্রতিষ্ঠান গ্রামীন ব্যাঙ্ক ঋণ দেয় গরিব মানুষকে। যদি ব্যাঙ্ক এই ব্যবসা করতে পারে ইউনুস সাহেবের দোষ কোথায়? মানুষ ব্যবসা করেই মুনাফার জন্য। যদি কোনো ব্যবসাতে মুনাফা না আসে তাহলে কোনো বেক্কলও ওই কাজ করবে না। যদি জাকারবার্গ ফেসবুকের মত সোশ্যাল নেটওয়ার্ক থেকে কোনো মুনাফা না পেতেনে তিনি কি হার্ভাড ছেড়ে দিতেন? ইউনুস সাহেবের ক্ষেত্রেও আমরা একই হিসাব করি না কেন? ব্যবসায়ে মুলধন বাদে অতিরিক্ত যে টাকা উঠে আসে তাই মুনাফা। ঋণ ব্যবসায় মুনাফা হল ঋণের বিপরিতে পাওয়া সুদ। ধরা যাক, ক খ'কে গ পরিমান টাকা ঋণ দিয়েছে। এখন খ যদি খুব দ্রুতই সে ঋণ শোধ করে তাহলে তাকে অতিরিক্ত কিছু দিতে হবে না। এখানে দেখার বিষয় হল এতে ক'এর কোনো লাভ হচ্ছে না। যদি খ' দ্রুত সময়ের মধ্যে ঋণ নেয়া টাকা ফেরত দিতে না পারে তাহলে কিস্তিতে শোধ করার সুযোগ থাকে। সেক্ষেত্রে কিস্তিতে সুদ আরোপিত হবে। এবং তখনই একমাত্র ক'এর লাভ হবে। তাই এই ব্যবসার সিস্টেমই এমন, ঋণগ্রহিতাদের একটা বড় অংশ সুদসহ ঋণ শোধ করবে। এটা না করতে পারলে বিনিয়োগকারি মুনাফা করতে পারবে না। এটা নৈতিক কি অনৈতিক তা ভিন্ন জিনিস। দুনিয়াতে হাজার ধরণের ব্যবসা আছে এবং এটাও এক ধরণের ব্যবসা। এবং এটা বৈধ ব্যবসা। (ধর্মের হিসেব বাদ দিলে)। তাই সুদখোর অর্থনৈতিক বা ব্যবসায়িক দৃষ্টিকোণ থেকে মোটেও খারাপ কিছু না। কারণ এটাই তার মুনাফা।
প্রশ্ন উঠেছে তার সুদসহ ঋণের কিস্তি আদায়ের পদ্ধতিতে। কেউ যদি সময়মত ঋণের কিস্তি ফেরত দিতে না পারে বা ডিফল্টার হয়ে যায় তার ক্ষেত্রে আদায়ের পদ্ধতি সব সিস্টেমেই কঠোর। বড় ঋণ গ্রহিতারা সমাজ ব্যবস্থার দুর্বলতায় পার পেয়ে যায়। তাই এই কঠোর প্রয়োগ শুধু গরিব মানুষদের ক্ষেত্রেই দেখা যায়। গ্রামীন ব্যাঙ্কের সব ঋণ গ্রহিতা যেহেতু গরিব, তাই আমরাও তাদের ক্ষেত্রে প্রয়োগিত কঠোরতা দেখি। সুতরাং এতে ড. ইউনুসের দায় নেই। তিনি শুধু সিস্টেমই ফলো করছেন। তারপরো এতো হাউ কাউ কেন? কারণ আগেই বলেছি নরওয়ের রাষ্ট্রিয় চ্যানেলে প্রচারিত কট ইন দ্য মাইক্রো-ডেট ডকুমেন্টারিতে তার বিরুদ্ধে গ্রামীন ব্যাঙ্কে দেয়া অনুদানের টাকা অন্য সংস্থায় সরানোর অভিযোগ।
আমি এইসব বিষয়ে বিশেষজ্ঞ না। তাই বিস্তারিত আলোচনায় যাব না। শুধু এই চিঠি পড়ে এতটুকুই মনে হয়েছে তার গ্রামীন ব্যাঙ্কে দেয়া অনুদানের টাকা গ্রামীন কল্যাণ নামে অলাভজনক প্রতিষ্ঠানে সরিয়ে, সেই টাকা আবার গ্রামীন ব্যাঙ্কে ঋণ হিসেবে নেয়া একটি সাধারণ ব্যবসায়িক কৌশল। এর ফলে গ্রামীন ব্যাঙ্কের পরিচালনা পর্ষদের কাজে দায়বদ্ধতা আসবে কারণ তারা এই টাকা ঋণ হিসেবে নিয়েছে। একই সাথে এই টাকাটা গ্রামীণ কল্যাণের কাছে না থাকায় তাদের পরিচালনা পরিষদ এর অপব্যবহার করতে পারবেনা। একই সাথে অনুদানের টাকা গ্রামীন ব্যাংকের কাছে ঋণ হিসেবে থাকায় এর জন্য শুল্ক দেয়াও লাগবে না। এই কৌশল অনেক ব্যবসায়িক প্রতিষ্ঠানই করে থাকে।
কিন্তু আমাদের খুশির কারণ কি? কারণ আমরা তার এই পতনই দেখতে চেয়েছিলাম। আমরা তাকে নিয়ে এখন আরো বেশি করে গীবত গাইতে পারব। যদিও আমরা একটু আধটু জানতাম কিন্তু এখন খবরটি পশ্চিমাদের সার্টিফায়েড হওয়াতে আমরা স্বস্তির নিঃশ্বাস নিয়ে সেই খবর বিশ্বাস করব। এতে অবশ্য বহির্বিশ্বে আমাদের জাতিগত ইমেজে আরো একটু কলঙ্ক স্থাপিত হয়েছে তবে সেটা পরের ব্যাপার। আমরা এখন আপাতত আনন্দ উৎসব করব।
এই ঘটনায় ড. ইউনুসের অবদান কতটুকু? ড. ইউনুস সবসময়ই বলেন তার ব্যবসার ফলে গ্রামীন মানুষ দারিদ্র মুক্ত হবে এবং এর জন্য তিনি তার ব্যবসার ফলে যারা ইতিমধ্যে সাবলম্বি হয়েছেন তাদের উদাহরণ তুলে ধরেন। এই কথা কাদের জন্য বলা? এই কথা বলা গ্রামীন মানুষদের প্রতি যারা এগুলো দেখে আকৃষ্ট হয়ে তার কাছ থেকে আরো ঋণ নিবে। সুতরাং এটা এক ধরণের বিজ্ঞাপণ যা দেখে ভোক্তা আকৃষ্ট হয়। বিজ্ঞাপণে চটকদার অনেক কথাই বলা হয় কিন্তু সব কথা কি বিশ্বাসযোগ্য? তাই একজন ভোক্তা যখন কোনো পণ্য কিনে, ধরে নেয়া হয়, সে এটা বুঝেই কিনে যে সে একই সাথে পণ্যের সুবিধা আর অসুবিধা গুলো কিনছে। অর্থাৎ পুজিবাদি ব্যবস্থায় ভোক্তার বিজ্ঞাপনে প্রচারিত পণ্য ক্রয় মানে সে পণ্যের দুর্বলতাটুকু স্বীকার করে নিচ্ছে। সুতরাং যারা ঋণ নিচ্ছে, ধরে নেয়া হচ্ছে, তারা জানে তাদেরকে এই সময়ের মধ্যে তা পরিশোধ করতে হবে। অন্যথায় কঠোর পদ্ধতিতে তা আদায় করা হবে। অনেক ঋণ গ্রহিতাই নির্দিষ্ট সময়ে কিস্তি শোধ করতে পারছেন। আবার অনেকেই ব্যর্থ হয়েছেন। এটাই বাস্তবতা।
গ্রামীন ব্যাংকের মাধ্যমে দেশে বিদেশে ড. ইউনুসের খুব ভাল এবং শক্তিশালী ভাবমুর্তি তৈরি হয়েছে।এবং আমাদের মিডিয়াও ব্যাপারটিকে সেভাবে তুলে ধরেছে। এই কয়েক দিন আগে প্রথম আলো তার প্রথম পৃষ্ঠার প্রায় পুরোটাই ড. ইউনুসের সাক্ষাৎকার সহ তার সামাজিক ব্যবসার বিভিন্ন দিক নিয়ে প্রতিবেদন ছেপেছে। এগুলো আমাদের মানসিকতায় প্রভাব ফেলে। আমাদের খেয়াল থাকেনা এখানে একটি বিজ্ঞাপন আছে এবং মিডিয়া এক ধরণের ব্যবসা প্রতিষ্ঠান। বিল গেইটস আজকে পৃথিবির সবচেয়ে বড় ফিল্যানথ্রপিস্ট হিসেবে খুবই সমাদর পাচ্ছে। অথচ প্রচুর মুনাফা না করতে পারলে এটা সম্ভব ছিল? আর এখন এই দান থেকে তার কোম্পানি কি কোনো সুবিধা পাচ্ছে? তার এই অফুরান দানের ফলে অনেক মানুষের ভিতরে মাইক্রোসফট নিয়ে একটা সফটনেস কাজ করে। ফলে তারা মাইক্রোসফট এর পণ্য আরো বেশি করে কিনে। তাই বলে আমি বলছিনা ব্যবসা খারাপ বা ব্যবসায়ির দান করা খারাপ। বর্তমান সমাজ ব্যবস্থায় ব্যবসা ছাড়া সমাজের উন্নয়ন সম্ভব না। আর ব্যবসায়ি তার মুনাফার একটা অংশ দারিদ্র দুরিকরণে ব্যয় করলে দারিদ্রও দূর হয় এবং একই সাথে ওই ব্যবসায়ি তার নুতন ভোক্তাও পায়।
ব্যবসায়ে ভাল খারাপ সব ধরণের মানুষই আসবে। কিন্তু সবার মুল উদ্দেশ্য মুনাফা অর্জন। এরপরে বাই প্রোডাক্ট হিসেবে কোথাও সমাজের কল্যাণ হবে কোথাও নৈরাজ্য হবে। অনেকে তাই বলেন ব্যবসার নীতিনির্ধারণী সরকার থেকেই নিয়ন্ত্রণ হওয়া উচিত। আমি বাস্তববাদি। আমাদের উচিত, যেটা নেই বা এখন সম্ভব না তা নিয়ে দিবাস্বপ্নে সময় নষ্ট না করে যা আছে তা থেকে সর্বোচ্চ ভাল কিভাবে বের করে আনা যায়। তাই বর্তমান পুজিবাদি বিশ্বে ভোক্তা হিসেবে আমাদের সবসময় সচেতন থাকতে হয় পণ্য হিসেবে যা আমাদেরকে গছিয়ে দেয়া হচ্ছে তা সঠিক এবং মানস্মমত কিনা।
আমি যা বলতে চাচ্ছি তা হল ড. ইউনুস অন্য সবার মত দোষগুণে ভরা একজন ব্যবসায়ি। তার প্রতিটি কৌশল, বক্তব্য, কর্মকান্ড তার ব্যবসার প্রসারের দিক মাথায় রেখেই তৈরি হয়েছে। নক্ষত্রের পতন ভেবে আজকে তাকে কেউ কেউ চড়া সুদে কড়া কথা শুনিয়ে দিচ্ছে, অথচ এটা তার অনেক আগে থেকেই স্বল্প সুদে অন্যান্য ব্যবসায়ির মত নিয়মিত কিস্তিতে পাওয়ার কথা।
আসলে ড. ইউনুসের আমি দোষ দিব না। দোষ আমাদের মানসিকতায়। আমরাই তাকে নক্ষত্র বানিয়েছি। দেশি বিদেশি মিডিয়ার কল্যাণে তার মানবতাবাদি চেহারার আড়ালে তার ব্যবসা করার কথা আমাদের মনে থাকেনি। আমরা ইচ্ছে করে ভুলে থেকেছি তার গরিব মানুষদের জন্য চড়া সুদের হিসাব। অল্প-বিস্তর শুনলেও দ্রুতই ভুলে গিয়েছি এইসব মানুষের কষ্ট করে সেই ঋণ শোধের প্রানান্ত চেষ্টা। এক অদ্ভুত মিথ্যা ইল্যুশন তৈরি করে রেখেছি আমাদের ভিতরে। আমরা কখনোই খেয়াল করার চেষ্টা করিনি এই পুজিবাদি বিশ্বের একজন ব্যবসায়ির সব বৈশিষ্টই তিনি ধারণ করছেন। দরিদ্র মানুষকে ঋণ দেয়া তার ব্যবসা। দেশ থেকে দরিদ্র পুরোপুরি দূর হলে কি ব্যবসা আর চলবে? কিছু মানুষ দারিদ্র মুক্ত হচ্ছে বাই প্রোডাক্ট হিসেবে। আমরা এই সত্যকে মানতে চাইনি অথবা সন্তুষ্ট থাকিনি।
কেউ কেউ এখন বলছেন ড. ইউনুস আমাদের দেশের ব্যবসায়ি। অর্থাৎ জাতীয়তাবাদের পোশাক পরছেন তিনি। তারা আরো বলছেন এখনো এমন কোনো প্রমাণ পাওয়া যায় নি যে তিনি মোটা অঙ্ক অন্য দেশের কোথাও রেখেছেন। আর সবচেয়ে বড় কথা হল তার গ্রাম ভিত্তিক ব্যবসার কারণে আমাদের দেশের একটা ভাল ভাবমুর্তি তৈরি হচ্ছে। উল্লেখ্য ভাবমুর্তি জিনিসটা নিজেই এক ধরণের ইল্যুশন। সুতরাং তার বিরুদ্ধে যা হচ্ছে তা হল বিদেশিদের অপপ্রচার এবং ষড়যন্ত্র। তারা বলতে চাচ্ছে যে, এখানে যা হচ্ছে তা একটি ব্যবসায়িক কৌশল। আমরা সবাই কমবেশি নরওয়ের টেলিনর কোম্পানির সাথে ড. ইউনুসের মধ্যকার সমস্যা জানি। এটা হয়ত তারই কোনো প্রভাব। এই প্রচার তাকে ব্যবসায়িক বার্গেনে কিছুটা দুর্বল করবে।
হতে পারে। তবে যাই হোক এবং যেটাই হোক, কেউ কেউ আজ ইউফোরিয়াতে আক্রান্ত, কেউ কেউ অন্ধভাবে ক্রুদ্ধ। অথচ খেয়াল করেছি কি যে আমরাই আছি এক মিথ্যা মায়াজালের ফাঁদে?
----------------------------
অনন্ত
অনন্ত অ্যাট ইউয়াহু ডট কম


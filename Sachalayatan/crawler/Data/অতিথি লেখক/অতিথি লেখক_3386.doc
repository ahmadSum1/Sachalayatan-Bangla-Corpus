শ্রীশ্রীভূষণ্ডি কাগায় নমঃ



                          শ্রীশ্রীভূষণ্ডি কাগায় নমঃ
                           শ্রীকাক্কেশ্বর কুচকুচে
                     ৪১ নং গেছোবাজার, কাগেয়াপটি
আমরা হিসাবী ও বেহিসাবী খুচরা ও পাইকারী সকল প্রকার গণনার কার্য্য বৈজ্ঞানিক প্রক্রিয়ায় সম্পন্ন করিয়া থাকি । মূল্য এক ইঞ্চি ১|/০ । Children Half price, অর্থাৎ শিশুদের অর্দ্ধমূল্য । আপনার জুতার মাপ, গায়ের রং, কান কট্‌কট্‌ করে কিনা, জীবিত কি মৃত, ইত্যাদি আবশ্যকীয় বিবরণ পাঠাইলেই ফেরত ডাকে ক্যাটালগ পাঠাইয়া থাকি ।
                       সাবধান ! সাবধান !! সাবধান !!!
আমরা সনাতন বায়স বংশীয় দাঁড়ি কুলীন, অর্থাৎ দাঁড়কাক । আজকাল নানাশ্রেনীর পাতি কাক, হেড়ে কাক, রাম কাক প্রভৃতি নীচশ্রেণীর কাকেরাও অর্থলোভে নানারূপ ব্যবসা চালাইতেছে । সাবধান ! তাহাদের বিজ্ঞাপনের চটক দেখিয়া প্রতারিত হইবেন না ।
----------------------------------------------------------------------------
ভুলেও কেউ ভাববেন না এটাকে আমার উপরেরটুকুকে নিজের লেখা বলে চালাতে চাচ্ছি। উপরেরটুকু সুকুমার রায় এর, হ য ব র ল থেকে নেয়া, আপনারা জানেন নিশ্চয়ই। 
তা বিজ্ঞাপনের চটক দেখে আজকাল কে যে দাঁড়ি কুলীন, আর কে যে পাতি কাক - সেটা বোঝা কারো কম্মো নয়। ইংরেজ বিশেষজ্ঞ, জার্মান মেশিন আর কম্পিউটরাইজড পদ্ধতিতেই এদেশে সব কিছু হয়; আমরাও সহজ-সরল জাতি, দুটো ইংরেজী কথা শুনলেই বিগলিত হাসি দিয়ে ঐদিকেই ছুট মারি।  আর পণ্যেই শুধু সীমাবদ্ধ থাকলে হতো, এই কাকস্য পরিবেদনা নাই কোন জায়গাটাতে? ভিনদেশী হাজাম এ দেশে এসে হয়ে যান হেয়ার স্পেশালিস্ট, আর আমার দেশের নর-নারী নির্বিশেষে ছুটে যান কেশ বিন্যাস করাতে। ঈদ-পূজা পালন করার বেলাতেও কাপড়টা বিদেশী না হলে চলছে কই? তা এসব কথা জুড়ে দিলে সবাই সেটা পছন্দ করবেন না জানি, বলবেন, আমাদের আর অত ভালো কি-ই বা আছে যে দেশীটা কিনে ধন্য হব? কথাটা বেদনাদায়ক হলেও কিছুটা হলেও সত্য। আমাদের জীবনযাত্রার এই বিশ্বায়িত রূপটাতে বাঙ্গালী পণ্য বাঙ্গালী সংষ্কার বলে হাহুতাশ করার সুযোগ নেই অতটা। কিন্তু যতটুকু আছে সেটাই বা পালন করা হচ্ছে কই? বাইরের দেশের যা কিছু ভালো তা গ্রহণ করে এগিয়ে যাওটাই বুদ্ধিমানের কাজ, একথা যেমন পণ্যের বেলায় প্রযোজ্য, তেমনি সাহিত্য-সংষ্কৃতির বেলায়ও। কিন্তু আমাদের মন-মানসিকতার মধ্যেই এমন একটা ব্যাপার চলে এসেছে যে বাইরের যে কোন পণ্য মানেই উত্তম। আজ যদি কেউ আমেরিকা-ইউরোপ থেকে পান্তা ভাত বাংলাদেশে পাঠানো শুরু করেন, আমার তো মনে হয় দেশশুদ্ধ মানুষ ছুটবে সেটাই খেতে। অথচ দেশীয় এমন অনেক জিনিষই আছে আমাদের যা ব্যবহার করাটা অসুবিধা বা দোষের নয়। আবার এমন অনেক বিদেশী আচরণও আছে যা এড়িয়ে চললে খুব বেশী খ্যাত্/অশিক্ষিত্ এর পর্যায়ে পড়তে হবে না, বরং দেশীয় অভ্যস-মূল্যবোধগুলো টিকে থাকবে। কোনগুলো এমন পণ্য আর কোনগুলো এমন চলাফেরা - সেই ব্যাখ্যায় যাবার প্রয়োজন আছে বলে মনে হয় না; যে যার বুদ্ধি-বিচার দিয়েই সেটা বুঝে নেবার ক্ষমতা রাখেন।
ফার্সী একটা দোহা পড়েছিলাম, সম্ভবত মুজতবা আলীর লেখাতে -
হর চেব কুনী বা খুদ কুনী
খা খুব কুনী, খা বদ কুনী।
যা করবে নিজেই করবে,
তা ভালো হোক, কি মন্দ।
এই কথাটা একটু ভাব-সম্প্রসারন করলে বলা যায় যে যা ব্যবহার করবে নিজেরটাই করো, ভালো হোক, কি মন্দ। ( বেরসিক কোন পাঠক যদি বলে বসেন যে, "বাছা, দেশী দেশী করে গলা ফাটিয়ে উদাহরণ দেয়ার বেলায় ফার্সী টেনে বসলে যে বড়?" - সেই চিন্তায় সাফাইটাও দিয়ে রাখি, ঐ যে উপরে বলেছি, বাইরের ভালোটা গ্রহণ করবো না কেন? আমার এই পুরো লেখাটার উদ্দেশ্য এই যে, ভূষণ্ডির মাঠে বৈদেশী বায়স পক্ষী চরে খেলে ক্ষতি নাই, কিন্তু দেশী ঘুঘুরাও হালকাপাতলা পৃষ্ঠপোষকতা পেলে বেঁচে-বর্তে থাকতে পারে, ওদের দিকেও নজর দিই চলেন সবাই একটু-আধটু করে।)
ভালো-মন্দ মিলিয়ে যেমনই হোক, আমারই তো দেশ। রাজাকার বিরোধী কথাবার্তাই আজকাল দেশচিন্তার একমাত্র নিশানী হয়ে দাঁড়িয়েছে। শুধু ওটাতেই সীমাবদ্ধ না থেকে চলনে-বলনেও আরেকটু দেশী হওয়ার সুযোগ আর সাহস সবারই যাতে হয়।
 ---------------------------------------------------- ভুতুম


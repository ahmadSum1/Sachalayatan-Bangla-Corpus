বাংলাদেশ টেলিভিশন - ২ 



 সাঈদ
টেলিভিশন নিয়ে প্রথম পর্বে সবার কমেন্ট দেখে আমি চিন্তায় ছিলাম কবে ২য় পর্ব দিব, আবার স্মৃতির ঝাঁপি খুলে নিয়ে বসবো। আজ তাই সেই তাগাদা থেকেই  ২য় পর্ব লেখা (ঠিক লেখা না, টাইপ করা)
টিভি প্রোগ্রাম চালু হবার আগ থেকেই ঘরের ভিতর ঘুর ঘুর করতাম , কখন আরম্ভ হবে টিভি। ঘোষক ঘোষিকা দের সেই ঘোষনা - তারপর পবিত্র কোরআন থেকে তেলওয়াত তারপর ত্রিপিটক বা বাইবেল বা গীতা পাঠ , অনুষ্ঠান সূচী - সবকিছুই গোগ্রাসে গিলতাম। যা দেখতাম তাইই ভালো লাগতো। তবে মেজাজ টা খারাপ হতো ৫.২০ এ খবর দেখালে কারন তার পর পরই কার্টূন শুরু হবে। 
শেজান এর পর মিকি মাউস, টম এন্ড জেরী, তারপর এল স্কুবিডু , স্পাইডার ম্যান, সুপার ম্যান, ইনক্রিডিবল হাল্ক , প্লাস্টিক ম্যান তারপর আরো আরো কত কি। আরেকটা কার্টূন ছিল - ৫ জন, ৫ জনের কাছে ৫ টা পাওয়ারের আংটি - আগুন, পানি , বাতাস - এরকম কি কি , সেইটা বেশ পছন্দের ছিল সেই সময়।  থান্ডার ক্যাটস এসেছে অনেক পরে ,  সম্ভবত ৮৬-৮৭ এর দিকে। থন্ডার ক্যাটস যখন চলে, তখন একদিন স্কুলে আমাদের বাংলা ২য় পত্র স্যার ক্লাসে আমাদের সমাস শিখাবেন। সমাস শিখাতে তিনি বোর্ডে লিখলেন - মা মরা, অর্থাৎ মা মরেছে যার। আমরা তো মনে করলাম কার্টূনের সেই মামরা , আমরা প্রবল উৎসাহে মামরা মামরা করতে লাগলাম ক্লাসে, ফলাফল......  
কার্টূনের পর পর বিতর্ক না হলে সাধারন জ্ঞানের প্রতিযোগিতার অনুষ্ঠান হতো টিভিতে। ৮১-৮২ এর দিকে ছিল সাঃ জ্ঞানের অনুষ্ঠান সোনার হরিন। সোনার হরিন কথা কও - এরকম একটা গান ছিল মনে হয় টাইটেল সং। উপস্থাপণা করতেন শফিক রেহমান। 
একটু বড় হলে বিতর্ক টা খুব উপভোগ করতাম - বিশ্ববিদ্যালয় লেভেলের ছাত্র দের বিতর্ক টা ছিল অসম্ভব রকম সুন্দর।
এখন ছাত্ররা বিতর্ক করে কি না জানিনা অবশ্য। 
ছোট বেলা থেকে এসো গান শিখি রেগুলার দেখলেও গান শেখা হোল না আজও। চিরকাল একই রকম রয়ে গেলেন ফেরদৌসি রহমান, ২০/২৫ বছর আগেও যেরকম , এখনও সেরকম রয়ে গেছেন। তার গান থেকে এই রুপের রহস্যের প্রতি আমার আলাদা ঝোক বরাবর। 
এসো গান শিখির মিঠু মন্টি গান শিখে ফেললো , আমি পারলামনা ।
এসো গানসশিখির ছোট বেলার একটা গান এখনো মনে পড়ে -এরকম ছিল গানটা -
ক এ কলা খ এ খাই ,
এত কলা খেতে নেই,
গ এ গরু ঘ এ ঘাস ,
কত ঘাস খেতে চাস ,
ঙ বলে কোলা ব্যাঙ ,
সারা দিন ঘ্যান ঘ্যান ,
ক খ গ ঘ ঙ ( এখানে ঙ বলে একটা লম্বা টান হবে)। 
টিভিতে ৭ টার দিকে বোরিং বোরিং অনুষ্ঠান গুলা হোত যেমন - আধূনিক গানের অনুষ্ঠান - একটা ম্যড় ম্যাড়ে সেটে অল্প অল্প আলোর মধ্যে এসে (এরকম সেট এখনও আছে মনে হয়) শিল্পিরা কি কি গান গেয়ে যেতেন ( আমার মা বলতেন - বানিয়ে বানিয়ে গান , মানে আগে থেকে সুর , কথা ঠিক নাই, ঐখানেই বানিয়ে , যা মনে আসে গেয়ে যেত) । না হলে রবীন্দ্র সঙ্গীত কিংবা নজরুল সঙ্গীত - অবশ্য তখন আমাদের পড়ার সময় ছিল , তত বেশী কষ্ট লাগতো না এসব অনুষ্ঠান না দেখতে পারার। 
বিটিভির রঙীন ক্যামেরা এল সম্ভবত ৮১ সালের দিকে। সেটা এক মজার কাহিনী। তখন আউটডোরের শুটিং হত রঙীন ক্যামেরায় আর ইন্ডোরের শুটিং হত সাদা কালো ক্যামেরায়। 
সকাল সন্ধ্যা নাটক চলছিল সেই সময়, দেখা যেত নাটকের শিমু (নামটা সঠিক কিনা জানিনা) ভাবীর (আফরোজা বানু) শ্বশুড় বাড়ী বিরাট বড়লোক , সেটের বাইরে কোন বাসায় শুটিং হত -সেটা ছিল রঙীন আবার নাটকের পরের দৃশ্যেই সেটের ভিতর ঢুকলে সাদা কালো । আংশিক রঙীন সিনেমার মত আংশিক রঙীন নাটক দেখার সৌভাগ্য হয়েছে বলা যায়।  
নতুন ক্যামেরা এক , নতুন করে অনেক শুটিং - রুনা লায়লা  - সাবিনা ইয়াসমিনের গান রেকর্ড হোল নতুন আনা রঙীন ক্যামেরায়। রঙীন ক্যামেরা বলেই মনে হয় তারা চক্কর বক্কর কালার ফুল শাড়ী পরে গান রেকর্ড করলেন। আমার মন পাখি টা যায় রে উড়ে যায় কিংবা আমায় গেঁথে দাওনা মাগো একটি পলাশ ফুলের মালা কিংবা মাঝি নাও ছাইড়া দে ও মাঝি পাল উড়াইয়া দে - এইসব গান ঐ সময়ে রেকর্ড করা। 
সকাল সন্ধ্যা , মাটির কোলে এক সাথে চলছিল এর পর এল ঢাকায় থাকি। তারপর অল্প কিছু ধারাবাহিক, কিন্তু তেমন জনপ্রিয় হয়নি সেগুলো তারপর হুমায়ুন আহমেদ এর একচেটিয়া জয় জয়কার ধারাবাহিক নাটকে ।  
প্রথমে সিনেমা দেখানো হোত তিন মাসে একবার , তাও সেটা প্রায় নির্বাক চলচিত্রের আমলের সিনেমা , রিলের ভিতর ঘষা মাজা ।  তারপর সেটা এল মাসে একবার। সিনেমা দেখানোর দিন আমাদের  বাসাটা একটা মিনি সিনেমা হলেই পরিনত হতো - ৮ টা বাজতেই আত্মীয় স্বজন এসে হাজির তারপর পাড়া প্রতিবেশী তারপর দূর দূরান্ত থেকে লোকজন । এখনকার নাটকের মাঝে যতগুলা বিজ্ঞাপন দেখায় , আগে সিনেমার মধ্যে ততগুলাই বিজ্ঞাপন দেখাতো - একটা ছিল - হাবিবউল্লাহ মার্চেন্ট , করিমউল্লাহ সু স্টোর - সিনেমা আরম্ভ হলেই এটা দেখতাম । 
তবে ছোট বেলায় মন কেড়েছিল মায়া বড়ির বিজ্ঞাপন - স্থির ছবি তে রোজিনার মুখ আর ব্যাকগ্রাউন্ডে আহা মিষ্টি কি যে মিষ্টি - এই জিংগেল টা স্থান কাল পাত্র বিবেচনা না করেই (তখন এত কিছু বিবেচনা করার বয়সই হয়নাই) গেয়ে উঠতাম , একদিন তার ফলে গালে রাম থাপ্পড়... আর ছিল গ্যাকোটাচ এন্টিসেপটিক ট্রিপল একশন সোপ (এইটা অবশ্য তখন উচ্চারন করতে পারতাম না)। এল মিল্লার ঘামাচি পাওডার , এপি দশন চূর্ণ, অনেক পরে এল জনি প্রিন্ট শাড়ী , আরও অনেক শাড়ীর বিজ্ঞাপন - সিনেমা শুরু হলেই শাড়ীওয়ালা দের উৎপাত শুরু হতো। 
টিভিতে আরেকটা জিনিস দেখতে বেশ মজা লাগতো - হীরামন - রুপকথা নিয়ে বানানো নাটক - অন্য রকম ভাবে বানানো হোত। হীরামনের জন্য মনে হয় কিছু নায়ক নায়িকা ফিক্সড ছিল, সূবর্না , আফজাল এরকম নায়ক নায়িকাদের কোনদিন দেখিনি হীরামনে অভিনয় করতে। 
টিভির প্রথম দিকের ইংরেজী রিরিয়াল ছিল দ্যা ফল গাই, পরে আবার দেখায়েছে এই রিরিয়াল টা। তারপর এলো সিক্স মিলিয়ন ডলার ম্যান , বায়োনিক ওমেন, ম্যান ফ্রম আটলান্টিক। ৮৪ তে চলতো নাইট রাইডার। তারপর দি এ টিম, মিঃ টি ছিল খুবই পপুলার তখন, তারপর এল ম্যাকগাইভার - সর্ব কালের জনপ্রিয় সিরিয়াল। এরপর ওশিন , এক্স ফাইলস আরো অনেক গুলা রিরিয়াল। 
স্কুলে গিয়ে আড্ডা দেবার জন্য প্রতিদিনই কিছু না কিছু ছিল টিভিতে । প্রতিদিনই ক্লাস শুরু হবার আগে হাই বেঞ্চে বসে গোল হয়ে জমতো গতকাল দেখা কার্টূন অথবা ইংরেজী  সিরিয়াল অথবা নাটক নিয়ে আড্ডা, পরের পর্বে কি হবে তার চুলচেরা বিশ্লেষন  পরের পর্বের অপেক্ষা ... 
আর ছিল মুভি অফ দ্যা উইক, বিশ্ব নাটক , নির্বাচনের সময় , ঈদের অনুষ্ঠান  - সেটা নিয়ে আরেকদিন। 
পাঠক  চাইলে পরের পর্বে লেখার আশা করছি । 
সাঈদ। 


কেবল বৃষ্টি এলেই সব ভিন্নতা চারিপাশে



কেবল বৃষ্টি এলেই সব ভিন্নতা চারিপাশে
------------------------ প্রখর রোদ্দুর
নদী যতই বয়ে চলুক
আসলে সে ফন্দি ফিকিরে থেকে যায় নিজেরই কোলে
যেমন গাছেদের চলাচল পাতায় কিংবা ডালে
কিংবা ফল ফুলের শাখে
বাতাসেরও ফিনিক হাসি কিংবা গুরুগম্ভীর গর্জন
সেও হুকুমের রিমোট চেপে খুব নিজস্ব বলয়ে মাপা
কেবল বৃষ্টি এলেই সব ভিন্নতা চারিপাশে
রাজার মুকুট মানিক্য খচিত
রাজ্যপাট কিংবা শৃঙ্খলের সংসার বাস
সুদূরে পালানো কিছু সৃতি সিন্দুক খোল মেহগনি অতীত
কখনো যুদ্ধবাজ কিংবা শান্তির একাগ্রতায় ঝড়ে যায়
মিলেমিশে খুব গুটিশুটি আদুরে একাকার
কেবল বৃষ্টিই মূলত দিয়ে যায় সমতার প্রাকৃত ছাঁচ
সবুজ বন্ধুরা অতীতের দিকে ধাবিত হয় হলুদ রং মেখে
কেবল বৃষ্টিকেই দেখি হলুদ পাতা ঝরা বনানীর ঔষধি কবিরাজ যেন
নুয়ে,শুয়ে, ভেঙ্গে কিংবা ভাঙ্গনের গর্জনে
দূর কোন রোদের এক চিমটি বাষ্প জমা প্রতিমা
আকাঙ্খার বুনো কাটছাঁটে পায় যুবতীর অলংকার
মাদুলি গলায় কোকড়া চুলের রাখাইন মাদল
উড়নচণ্ডী ঘুরে পুরে খাক ফাটলের মাঝে ডালিম উষ্ণতা
খড়্‌খড়ে কচুপাতার জোনাকি জলের গম্ভীর দোলা
কেবল বৃষ্টি এলেই সব ভিন্নতা চারিপাশে
আগুনের পিণ্ডি গেলা প্রতিদিনের কৃষ্ণচূড়া
হিমালয় থেকে গড়িয়ে আসা সেই স্বপ্নের বাতাসে
কদম, টগর,ঝুমকো-জবার স্বপ্ন শরীরী গল্প
খঞ্জনী বাজনায় ঝুমুর আঙ্গুল কন্ঠায় মেঘমল্লার
নদীনালার থেকে দূরে, বাতাস কিংবা বনানীতেও উন্নাসিকতা
নাগরিক জীবন নক্ষত্রের নিকট অত্মিয় হয়ে ফিসফাস তুমুল আগমনে
রাজছত্র জড়িয়ে কেবল বৃষ্টি এলে এইসব ভিন্নতা চারিপাশে


স্বভাব!



আমার সহ-কামলা নাজির সাহেব। ভালো মানুষ, অফিস ফাঁকি দিয়ে গেটের বাইরে বিড়ি ফুঁকতে যাওয়া ছাড়া তেমন কোন বদভ্যাস নেই (সাথে অবশ্য আমাকেও নিয়ে যায়, বিড়ি ফুঁকি না, চা খাই)।
আমারা একটা কাগজ কলে কামলা দেই। এখানে পুরানো বইপত্র-খবরের কাগজ-ম্যাগাজিন এইসব রিসাইকেল করে নিউজপ্রিন্ট বানানো হয়। এইসব পুরানো বইপত্র থেকে নাজির সাহেব জ্ঞানাহরণ করেন!
নাজির সাহেব কে সেদিন বললাম
-টিভি সাংবাদিকগুলা মানুষ না চামার?
--ক্যান, কি হইছে?
-রানা প্লাজার আটকে পড়া মানুষ কে বাঁচাতে যখন উদ্ধারকারীরা ৫ ইঞ্চি সমান গর্ত করে, তার মধ্যে দিয়ে সাংবাদিকেরা মাছ ধরার ছিপের মত মাইক্রোফোন নামিয়ে দিচ্ছে। আর জিজ্ঞেস করছে, ভেতরে কেমন লাগছে তাদের!
--শোনেন, একটা গল্প বলি।
- পাল্পারের গল্প? *
--হুম।
-ঠিক আছে বলেন।
-- কোলকাতায় এক মহিলা বাড়ি বাড়ি গিয়ে একটা কোম্পানীর কসমেটিকস বিক্রি করে। এক দিন একটা বাড়িতে গিয়েছে, যেখানে বাড়ির বউ গিয়েছে বাপের বাড়ি। সেই বাড়ির মালিক ভূলিয়ে ভালিয়ে ঐ মেয়েকে বাড়ির ভেতর ডেকে এনেছে। এখন যেইনা কুকর্ম করার জন্য মেয়েটার উপর ঝাঁপিয়ে পড়েছে, ওমনি মেয়েটা তার ‘অমাইক’** গলায় চিৎকার জুড়ে দিয়েছে। সেই চিৎকার শুনে আশেপাশের বাড়ির লোকজন ছুটে এসে দড়জা ভেঙ্গে মেয়েটাকে উদ্ধার উদ্ধার করল। এইবার তারা হাতাগুটিয়ে যখন লম্পট বাড়ির মালিককে শায়েস্তা করতে যাবে, তখন দেখল সেই মেয়েটা তার ব্যাগ থেকে কসমেটিকস বেড় করে ক্যানভাস শুরু করে দিয়েছে। এতগুলো মানুষের জমায়েত দেখে ক্যানভাস করার লোভ সামলাতে পারেনি!
- হা হা হা...
-- তাহলেই বোঝেন,  সাংবাদিকদের আর কি দোষ? যার যেইটা স্বভাব! সেটার জন্য কেউ ভাঙ্গা বিল্ডিং-এ ছিপের মত মাইক্রোফোন ফেলে আর কেউ সদ্য খোঁড়া কবরে নেমে বাস্তবধর্মী নিউজ রিপোর্ট করে!

ছবিসূত্র:এখানে
------------------------
পাদটীকা
*পাল্পারের গল্প= পাল্পার হল কাগজ রিসাইকেল করার মেশিন, অনেকটা ব্লেন্ডারের মত, সেখান থেকে টোকানো পুরানো বই/ম্যাগাজিন এর গল্প।
**অমাইক= যে কন্ঠের জন্য মাইক লাগে না।
-----------------------
সাদাচোখ
sad_1971এটymailডটcom


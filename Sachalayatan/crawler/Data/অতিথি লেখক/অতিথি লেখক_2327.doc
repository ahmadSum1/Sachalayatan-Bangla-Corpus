মাননীয় প্রধানমন্ত্রী আপনার এমন অমিত উপদেশ বাণী বিরোধীদলে গেলে কোথায় হারায়??



গতকাল(৫ই ডিসেম্বর'২০১০ইং) রাতে ইলেক্ট্রনিক্স মিডিয়া গুলোতে প্রধানমন্ত্রীর কার্যালয়ে অনুষ্ঠিত "রাশিয়া-বেলজিয়াম-জাপান" সফর উত্তোর সংবাদ সম্মেলনের নিউজ দেখলাম। বাংলাদেশের বর্তমান মাননীয় প্রধানমন্ত্রী গণতন্ত্রের মানষকন্যা শেখ হাসিনার উপদেশমূলক অমিত বাণী শ্রবণ করলাম আর মনে মনে একটা প্রশ্ন করলাম-"ক্ষমতার বাইরে থাকলে আপনার এই উপদেশ বাণী গুলো কোন দ্বীপে নির্বাসনে যায়?" সকালে পত্রিকার মাধ্যমেও সংবাদ সম্মেলনের বিস্তারিত পড়লাম। 
তিনি উক্ত সংবাদ সম্মেলনে বর্তমান বিরোধী দলের উদ্দেশ্যে বলেন-"ধ্বংসাত্মক কার্যকলাপের মাধ্যমে জনগণকে কষ্ট দেবেন না। দেশের সম্পদ ধ্বংস করবেন না। আসুন অমিত সম্ভাবনার বাংলাদেশকে আমরা বিশ্ব সভায় মর্যাদার আসনে অভিষিক্ত করতে যার যার অবস্থান থেকে একযোগে কাজ করি।" (সূত্র: প্রথম আলো, ৬ডিসেম্বর'১০) সত্য কথা, দেশকে এগিয়ে নিতে হলে কাঁধে কাঁধ মিলিয়ে দলমত নির্বিশেষে সবাইকে একযোগে কাজ করতে হবে। কথাটা শুনে চোখে বন্ধ করে অতীত নিকটের সাবেক প্রধানমন্ত্রীর উপদেশ বাণী গুলো স্বরণ করার চেষ্টা করলাম, এবং আশ্চর্য আমি দু'জনার কথার মাঝে কোন পার্থক্য খুঁজে পেলাম না। মনে মনে ভাবলাম-"পুরানো স্ক্রীপ্টে নতুন করে শব্দ চয়ন ও বক্তার পরিবর্তন ছাড়া আর কিছু না।" 
সংসদে যোগ দেওয়ার অনুরোধ করে বিরোধী দলকে প্রধানমন্ত্রী বলেন-"সংসদে আসুন, যতক্ষণ খুশী কথা বলতে পারবেন। সে সুযোগ আপনাদের আছে।" সত্য কথা সংসদীয় রাজনীতিতে যে কোন দলের কথা বলার অধিকার আছে। তবে সেটা কাগজে-কলমে আর প্রধানমন্ত্রীসহ মন্ত্রীদের কথায়, বাস্তবে চিত্র অনেক ভিন্ন। এটা শুধুমাত্র বর্তমান সংসদের চিত্র নয়, আগেও আমরা একি চিত্রের প্রদর্শনী দেখেছি। সাবেক প্রধানমন্ত্রীও আজকের সরকারীদল যখন বিরোধীদলে থেকে লাগাতর সংসদ বর্জন করেছিলেন, তখন বিনয়ের সাথে একি কথা বলেছিলেন। তখন যেমন আজকের প্রধানমন্ত্রী শেখ হাসিনা শুনেননি, তেমনি তখনকার প্রধানমন্ত্রী আজকের বিরোধীদলের নেত্রী বেগম খালেদা জিয়াও শুনছেন না। ক্ষতি কার হচ্ছে, সেটা ওনারা না বুঝলেও আমরা শালার আমজনতা ঠিক বুঝতেছি, কিন্তু কিছুই করতে পারছি না। আমাদের ক্ষমতা যে শুধু পাঁচ বছরে একবার আসে, সেটাও আবার অনেক সময় টাকার বিনিময়ে বিক্রি হয়ে যায়, কিম্বা আবেগের কাছে, দলের প্রতি আনুগত্যের কারণে, ব্যক্তিস্বার্থের চোরাবালিতে বিপদগামী হয়ে যায়। ফলে দেশের চিত্রের কোন পরিবর্তন হয় না। আমরা সাধারণ জনগণ পাছা দিয়া আইক্কাওলা বাঁশ খাই আর ব্যাথায় কঁকয়ি উঠি।
মাননীয় প্রধানমন্ত্রী উক্ত সংবাদ সম্মেলনে আরো বলেন-"ব্যক্তিগত ও দলীয় স্বার্থকে জাতীয় স্বার্থের চেয়ে বড় করে না দেখতে বিরোধী দলের প্রতি আহবান জানান।" একি কথা আমরা বহুবার পূর্বে শুনেছি আশা করি ভবিষ্যতেও শুনবো। 
বাংলাদেশের অর্থনীতির জন্য মরণ ব্যাধী ঘাতক হরতাল কারোই কাম্য নয়। সাধারণ মানুষও এই ধ্বংসাত্মক কার্যকলাপ থেকে মুক্তি চায়। তবে বর্তমান সরকার যে ভাবে হরতাল বিরোধী বক্তব্য প্রদান করছে তাতে মনে হয় তারা জীবনেও এই অস্ত্রটি ব্যবহার করেননি বা চিনেন না। আজকের বিরোধীদল যখন ক্ষমতায় ছিলেন তখনও আমরা হুবহু কথাই শুনেছি। এরা ক্ষমতায় থাকলে একরকম কথা বলে আর ক্ষমতায় না থাকলে ভিন্নসুরে কথা বলে। দুই দলেরি ভাষা এবং আচরণে কোন পার্থক্য নেই, আছে শুধুমাত্র অবস্থানগত পার্থক্য। 
উক্ত সংবাদ সম্মেলনে মাননীয় প্রধানমন্ত্রী খালেদা জিয়ার বাড়ি নিয়ে রসিকতা করে বলেন-" জিয়াউর রহমানের মৃত্যুর পর ভাঙা স্যুটকেস আর ছেড়া গেঞ্জি দেখানো হয়েছিল। এখন বাসার মালামাল সরাতে গিয়ে দেখা যাচ্ছে ট্রাকের পর ট্রাকেও তা শেষই হচ্ছে না। মাল যাচ্ছে তো যাচ্ছেই। দেশি-বিদেশি চোখ ধাঁধানো মালপত্র, শাড়ি-গয়না, সোফাসেট, আসবাবপত্রের যেন শেষ নেই। এক বাড়ির মাল রাখতে কয়েক বাড়িতে যাচ্ছে। শুনলাম বিরোধীদলীয় নেত্রী বাথরুমের কমোড, ও ফিটিংস নিতে চাইছেন। বললাম দিয়ে দাও। আমরা ডিজিটাল বাংলাদেশের কথা বলছি। আর বিরোধীদলীয় নেত্রী তাঁর বাথরুম ডিজিটাল করেছেন। আসলে বিরোধীদলীয় নেত্রীর ভালো বাসার প্রতি ভালোবাসা থেকেই এটা হয়েছে।" -এই যদি হয় ২বারের (মতান্তরে ৩বার) সাবেক প্রধানমন্ত্রী সম্পর্কে বর্তমান প্রধানমন্ত্রীর বাক্য চয়ন, তাহলে পারস্পারিক শ্রদ্ধাবোধ থাকায় কোথায়? সম্মিলিত প্রয়াশের যে উদ্বাত্ত্ব আহবান প্রধানমন্ত্রী করেন তার সম্ভাবনাটাই কতটুকু আশা করা যায়। আমার মনে হয়না বাংলাদেশের কোন সংসারের দুই সতীনও এই ভাষায় সমালোচনা করে!! ওনি বলেছিলেন বাড়ি নিয়ে সরকার কিছু করেনি, আদালতের রায়ের বিরোধীদলের নেত্রী পরাজিত হয়েছেন, সুতরাং ওনাকে আদালতের রায় মানতে হবে। বাড়ি নিয়ে সরকারের কোন সিদ্ধান্ত নেই। আমার প্রশ্ন হলো- আপনি বা আপনার সরকার যদি কিছু না জানে তাহলে কমোড নিয়ে যাওয়ার ব্যাপারটা আপনার কাছে এলো কি করে, আর আপনিই কি ভাবে নিয়ে যাবার অনুমতি দিলেন? এখমুখে কতকথা বলেন? মানুষকে কি বেকুব বা মূর্খ ভাবেন? আপনি কিছু জানেন না, অথচ কমোড দিবে না রেখে দেবে তার অনুমতিও আপনার কাছ থেকে নিতে হয়। আর আপনি কত মহান বাড়ি থেকে বিতারিত করে কমোডটা হাসি মুখে দিয়ে দেবার অনুমতি দিয়ে দিলন। ধন্যবাদ আপনার মহানুভবতার জন্য। 
প্রধানমন্ত্রী জিয়াউর রহমানের ভাঙা স্যুটকেসের কথা বললেন, আমি ওনাকে একটা কথা জিজ্ঞাসা করতে চাই, আমার বাবা একজন কৃষক বলে কি আমি কোনদিন শিল্পপতি হতে পারবো না?? বাবা ছনের চালে ঘুম আসছেন বলে কি কেউ কোন দিন দালান / প্রাসাদ বানাতে পারবে না? যদি বলেন হ্যাঁ পারেন, তাহলে সাবেক প্রধানমন্ত্রীর বা তাঁর দুই সন্তান তারেক -কোকো বানালে দোষ কোথায়? তবে হ্যাঁ সেটা হওয়া উচিত সৎপথে উপার্জনের মাধ্যমে। যদিও তাদের নামে ব্যাপক দূর্নীতির অভিযোগ(এখনো প্রমানীত নয়), রাজনৈতিক প্রভাব খাটিয়ে অর্থ উপার্জনের অপবাদ আছে। সেটা ভিন্নমাত্রা, এর সাথে জিয়াউর রহমানের অবস্থার তুলনা চিত্র কি হীনমন্যতার পরিচয় বহন করে না? তিনি বেগন খালেদা জিয়ার শাড়ি-গয়না, আসবাবপত্র নিয়েও কথা বলেছেন, তিনি কি নিজের ওয়ারড্রপের দিকে তাকিয়ে বলেছেন? নিজের গৃহে আসবাবপত্রের দিকে তাকিয়ে বলেছেন। সাবেক প্রধানমন্ত্রী ঐশ্বর্য্যময় জীবন যাপনের চিত্র তো সাধারণ মানুষ টিভিতে দেখেছে ওনাকে ব্যঙ্গ করে বলার কি কোন দরকার ছিল? এতে কি তার নিম্ম মনের রূচীর পরিচয় বহন করে না? 
মাননীয় প্রধানমন্ত্রী আপনার বাবা যে সম্পত্তি রেখে গেছেন তার থেকে কী আপনার সম্পত্তি একটুও বাড়েনি? আপানর ছেলে কি বিপুল পরিমাণ সম্পদের মালিক হয়নি? শেখ রেহানা কি সম্পদশালী নন? ক্ষমতা গ্রহণের আগে বলেছিলেন আপনিসহ সকল মন্ত্রীদের সম্পদের হিসেব দিবেন, আজ ২৩মাস অতিবাহিত হচ্ছে, দিয়েছেন কী? তাহলে কি করে সাধারণ মানুষ বুঝবে আপনার সম্পদ বাড়লো না কমলো? আমি সৎ ও নীতিবান কথাটা নিজে বললে যতটুকু শোভনীয় লাগে তার চেয়ে অনেক বেশী মধুর ও মার্জিত লাগে অন্যে বললে। নিজের ঢোল নিজে পিটিয়ে তো লাভ নেই। আপনি যেহেতু ক্ষমতা গ্রহনের পরপর সম্পদের হিসেব দেননি, সেহেতু ক্ষমতা থেকে যাবার পর কেউ যদি বলে আপনি পাঁচ বছরে কোটিকোটি টাকা উপার্জন করেছেন, তার উত্তর দিবেন কি করে? নিজে নিজে সৎ বললে তো হবেনা সেটা যে বাস্তবে প্রমানীত করতে হবে।     
ডক্টর ইউনুসকে নিয়ে মাননীয় প্রধানমন্ত্রী অনেক কথা বলেছেন। আমি ব্যাক্তিগত ভাবে মনে করি ওনার এতো কথা না বলে শুধুমাত্র বললেই পারতেন-অভিযোগ উত্থাপিত হয়েছে আমরা তদন্ত করে দেখবো। কিন্তু ওনি বললেন-"বাংলাদেশ অনেক কিছুতে দৃষ্টান্ত স্থাপন করছে। জনগণের টাকা নিয়ে ভোগবাজির খেলা এটাও একটা দৃষ্টান্ত। দরিদ্র মানুষকে লোন দিয়ে অর্থ চুষে খাওয়া হচ্ছে। কোথাও দরিদ্র মানুষের উন্নয়ন হয়নি। দরিদ্র মানুষকে দেখিয়ে শুধু টাকা নিয়ে আসা হয়েছে।" মাননীয় প্রধানমন্ত্রী আপনিতো এর আগেও ১৯৯৬-২০০১ পর্যন্ত বাংলাদেশের প্রধানমন্ত্রী ছিলেন তখন আপনার এই উপলব্দি কোথায় ছিল?
শুরুতে গ্রামীণ ব্যাংকে সরকারের শেয়ার ৬০ শতাংশ ছিল যা বর্তমানে কমতে কমতে ২৫ শতাংশে এসেছে দাড়িয়েছে। প্রতিষ্ঠানটি যদি মানুষের রক্ত চুষেই খাবে তাহলে কেন সরকার এর শেয়ার না বাড়িয়ে কমিয়ে আনল? 
মাননীয় প্রধানমন্ত্রী, স্থানীয় সরকার ও পল্লী উন্নয়ন মন্ত্রী, ও আওয়ামী লীগের অনেকেই ইউনুসকে ঘুষগোর, রক্তচুষা বিভিন্ন উপমায় উমপিত করেছেন। যে প্রতিষ্ঠানের কর্মকান্ডের জন্য নোবেল বিজয়ী ডক্টর ইউনুস ঘুষগোর, রক্তাচুষা বনে গেলেন, সেই প্রতিষ্ঠানের ২৫শতাংশ শেয়ারের অংশীদার বাংলাদেশ সরকারও কি সমান অপবাদে দুষ্ট হলেন না? আর যদি হয়ে থাকেন, তাহলে রাষ্ট্রের নির্বাহী প্রধান হিসেবে এর দায় কি হাসিনার উপর বর্তায় না। ওনাদের মার্জিত ভাষায় (ওনাদের মতে) যদি গরীবের নামে টাকা এনে ভোগবাজী করা হয়, তাহলে সরকারের প্রতিনিধি ওখানে বসে কি করেন? এই ভোগবাজের ২৫শতাংশ মালিকানা কি সরকারের ঘাড়ে আসে না? আমরা একজন মানুষকে হেয় করার জন্য, সামাজিক ভাবে অপদস্ত করার হীন মানসিকতায় এতোটাই বুদ্ধিহীন হয়ে যাইযে কোথায়, কখন, কাকে কি বলতে হবে সেটাও ভুলে যাই। এটা আমাদের সবারই দোষ, প্রধানমন্ত্রীতো আমাদের মতই মানুষ!! 
তবে প্রধানমন্ত্রী যে ঘটনার বা কর্মকান্ডের সমালোচনা করতে গিয়ে এতো গুলো চমকপ্রদ কথা বলে মানুষের মনের মণিকোঠায় জায়গা করে নেবার আপ্রাণ চেষ্টা চালালেন, সেই ঘটনাটি ওনার শাষনামলে (১৯৯৮) হয়েছিল। তখন ওনারা কি ঘুমিয়ে ছিলেন? ওনার প্রতিনিধিরা কি অন্ধ ছিলেন? নাকি টাকার মায়ায় অন্ধ হয়ে গিয়েছিলেন। তাদের বিরুদ্ধে কেন প্রধানমন্ত্রী কিছু বলেন না? কেন ১২ বছর পর ভিনদেশী টিভির প্রতিবেদনের ফলোআপ করতে গিয়ে ন্যূনতম শ্রদ্ধাবোধ প্রকাশ করলেন না? শেখ হাসিনাতো এখন শুধুমাত্র কোন রাজনৈতিক দলের প্রধান নন, এখন রাষ্ট্রের নির্বাহী প্রধান মাননীয় প্রধানমন্ত্রী। একজন প্রধানমন্ত্রী হিসেবে ওনার বক্তব্য কতটুকু যায়?
বর্তমান প্রধানমন্ত্রীর বাচনভঙ্গী, অভিব্যক্তি প্রকাশের ধরন, বাক্য চয়ন, উদাহরণ প্রয়োগের অভ্যাশ, কথা বলার সময় হাতের মুভমেন্ট ইত্যাদি দেখে আমার ব্যক্তিগত ভাবে মনে হয়, ওনিই দেশের একমাত্র শিক্ষিত, জ্ঞাণী, বুদ্ধিমতি, সর্ববিষয়ে বিশেষজ্ঞ। বাকী সবায় অশিক্ষিত, মূর্খ, বেকুব, যাবতীয় সব কিছুই ওনি একা বুঝেন, সাধারণ মানুষ কেউ বোঝে না। ওনার কথা বলার ধরনের মধ্যে ন্যূনতম শ্রদ্ধাবোধের বহিঃপ্রকাশ থাকে না। মানুষকে তুচ্ছ-তাচ্ছিল্যার বহিঃপ্রকাশটা স্পষ্টভাবেই বেড়িয়ে আসে। ওনাকে ভুলে গেলে চলবে না যে ওনি দেশের প্রধানমন্ত্রী, আওয়ামী লীগের সভানেত্রী নন। আওয়ামী লীগের কর্মী সদস্যরা পদ বা ক্ষমতার অংশীদার হওয়ার জন্য ওনাকে তোষামোদ করতে পারেন, তেল মারতে পারেন, কিন্তু জনগণ সেটা কখনো করেনা এবং ভবিষ্যতেও করবেন না। ওনাকে ভুলে গেলে চলবে না ওনি ১০০% মানুষের সমর্থনে নির্বাচিত হয়ে আসেন নি। একটা বৃহৎ অংশ আছে যারা ওনার নীতিকে, আদর্শকে, ওনার দলের ম্যানিফেস্টোকে সমর্থন করে না। তাদের মনকেও যে ওনাকে জয় করতে হবে, তাহলেই কেবল সত্যিকারে দেশের প্রধানমন্ত্রী হ্ওয়া যাবে। ওনাকে ভুলে গেলে চলবে না, এদেশে অনেক জ্ঞানী-গুণী, মহাজনেরা আছেন, ওনার চেয়ে ভালো বোঝার লোকেরও অভাব নেই। সুতারং কথা বলার বাচনভঙ্গীটাও মার্জিত ও রূচিশীল হওয়া উচিত। তবে ব্যপারটা যদি ছোট বেলার গল্পের সেই বক্তব্যের মত হয় -"ঐ তুই কান্দোছ কে?- উত্তরে -কান্দি কই আমার চেহারাই এমন," তাহলে কথা নেই। 
মাননীয় প্রধানমন্ত্রী গতকালের সংবাদ সম্মেলনে আরো একটি কথা বলেছেন-"মুক্তিযুদ্ধে বিজয় অর্জনের পর যে আদর্শ ও লক্ষ্য নিয়ে এগিয়ে যাওয়ার প্রতিশ্রুতি ছিল, সেই চেতনা নিয়েই দেশ ও সরকার এগিয়ে যাচ্ছে।" সুন্দর কথা, সুন্দর অভিপ্রায়। সুন্দর পরিচালনা দক্ষতা। ওনাকে অভিনন্দন!! 
কিন্তু কথাটা হলো মুক্তিযুদ্ধের আদর্শ ও লক্ষ্যটা কি ছিল? সেই চেতনাটই এখন কি? এটা কি শুধুমাত্র যুদ্ধাপারধীদের বিচারের মাঝে সীমাবদ্ধ? যে ঝঞ্ঝালের শিকড় আপনার পিতা বা পূর্বসূরী আওয়ামী লীগ রেখে গিয়েছিল, পরে বিভিন্ন সরকারের পৃষ্টপোষকতায় মহীরূহে পরিণত হয়েছে, সেটা নির্ঝঞ্ঝাট করাটা কি দায় পরিশোধের সমপর্যায় পড়ে না? যুদ্ধাপরাধীদের বিচারের কার্য শুরুর সাথে মুক্তিযুদ্ধাদের আদর্শ আর লক্ষ্যের মিল কোথায়। এটাতো দেশদ্রোহীদের বিচারের কাঠ গড়ায় দাড় করানোর দাবীর বাস্তবায়ন মাত্র। 
মানুষকে একটি সুখী, সম্মৃদ্ধশালী, শোষন-নিপীড়ন মুক্ত প্রশাসন, নিরাপদে জীবন যাপন ও স্বাধীন মতামত প্রকাশের যোগ্য রাষ্ট্র প্রতিষ্ঠা করাই কি তাদের আদর্শ ও লক্ষ্য ছিল না? সেটা কি প্রকৃত পক্ষে হচ্ছে? বা সেই পথে কি দেশ যাচ্ছে? এর উত্তর জনগণের কাছেই রয়ে গেল। 
আজকের প্রধানমন্ত্রী প্রায়ই বলে থাকেন, শুধুমাত্র বাংলাদেশ আওয়ামী লীগ ছাড়া অতীতের কোন সরকার দেশের জন্য কিছু করেন নি। তারা শুধুমাত্র দূর্নীতি করে নিজেদের ভাগ্য পরিবর্তন করেছেন? মাননীয় প্রধানমন্ত্রী আপনার দল বাংলাদেশে শুধুমাত্র (সাড়ে ৩বছর+ ৫বছর+ ২৩মাস) বর্তমান সময় নিয়ে দশ বছর, বাকী ২৯বছর অন্যদল গুলো দেশ পরিচালনা করেছে। আজকের বাংলাদেশ কি শুধুই দশ বছরের অবদান? আজকের বাংলাদেশে যে পরিমান রাস্তা ঘাট, শিল্প কারখানা, অফিস-আদালত, শিক্ষা-প্রতিষ্ঠান, ব্যবসা প্রতিষ্ঠান সেটা কি শুধুই আপনার দলের দশ বছরের অবদান, না সবার? বাংলাদেশের আজকের অবস্থানে আসার জন্য আপনার দলের চেয়ে স্বৈরাচার এরশাদ সরকারের অবদানও কম নয়। 
এক সময় বাংলাদেশ বিদেশী সাহায্যের উপর নির্ভর করে বাজেট প্রণয়ন করত। সেখানে আজ বাজেটের সিংহ ভাগ আসে অভ্যন্তরীন সম্পদ থেকে। এটা কার অবদান? বালাদেশের সাবেক অর্থমন্ত্রী মরহুম সাইফুর রহমানের অবদানকে কি অস্বীকার করবেন? যে ভ্যাটের সমালোচনা করেছিলেন সেটা কি ক্ষমতায় গিয়ে বাদ দিতে পেরেছেন? জাতীয় প্রবৃদ্ধির হার ছয় শতাংশের উপরে, এটা কি আপনাদের দশ বছরের সুশাষনের (যদিও জনগণ আপনাদের সুশাষনের নমুনা দেখে ২০০১সালে প্রত্যাখান করেছিল) জন্যই সম্ভব হয়েছে? 
মাননীয় প্রধানমন্ত্রী আপনি কি বলতে পারবেন আপনার দলের কর্মী-সমর্থকরা সাধারণ মানুষকে নির্যাতন করছে না? আপনার মন্ত্রী-সাংষদরা কি ধোয়া তুলসী পাতা? তাহলে কেন ক্ষমতা গ্রহনের পর সম্পদের হিসেব দিয়ে জনগণকে সন্দেহ মুক্ত করলেন না? আপনার প্রশাসন দূর্নীতি মুক্ত না যুক্ত সেটা তো আপনার ক্ষমতা ত্যাগ করলে বোঝা যাবে। নিজের ঢোল নিজে পিঠালে তো হবে না। বিরোধী দলের নেতা-নেত্রীকে দূর্নীতিবাজ বলবেন, সন্ত্রাসী বলবেন, চাঁদাবাজ বলবেন। আপনার দল কি এর থেকে মুক্ত? বিগত তত্ত্বাবধায়ক সরকারের আমলে কি শুধুমাত্র বর্তমান বিরোধীদলীয় নেতা-নেত্রীর বিরুদ্ধে দূর্নীতির মামলা হয়েছে? আপনার দলের নেতা-নেত্রীর নামে কি হয়নি? আপনার নামে কি হয়নি? আপনি ক্ষমতায় এসে সব মামলা প্রত্যাহার করে শুদ্ধ হয়ে গেলেন আর বিরোধীদলের মামলা ঝুলিয়ে রেখে দূর্নীতিবাজ বলে গালি দিবেন এটা কোন রাজনৈতিক সংস্কৃতি, বলবেন কি? 
মাননীয় প্রধানমন্ত্রী যে দিন বদলের কথা বলে এসেছেন তার কতটুকু পালন করতে পেরেছেন? আপনার দলের সদ্যসরা দিনে-দুপুরে রাস্তায় লাঠি দিয়ে পিটিয়ে নির্বাচিত মানুষকে খুন করে আইনের ধরা ছোঁয়ার বাইরে থেকে যায় এটা কোন পরিবর্তনের মধ্যে পড়ে? শিক্ষা প্রতিষ্ঠানের দখল, চাঁদাবাজী, টেন্ডারবাজী বন্ধ করতে পেরেছেন? দিন বদলটা হলো কোথায়? মাননীয় প্রধানমন্ত্রী কথা কম বলে কাজে মন দিলে উপকার আপনারই হবে। আমরা যারা ব্লগে বা যারা পত্রিকায় লিখে তাদের হবে না।
মাননীয় প্রধানমন্ত্রী ক্ষমতায় আসীন হয়ে নরম গদিতে বসে যে কথা গুলো বলেন, সেই কথা গুলো একটু মনে রাখার চেষ্টা করবেন, যাতে নরম গদি ছেড়ে এলেও ভুলে না যান। আজকে যে মধুর অমিয় বাণী প্রদান করছেন এক সময় আজকের বিরোধীদলীয় নেত্রীও বলতেন। দয়া করে ক্ষমতায় বসে ওনার অবস্থাটা একটু ভাবুন, একদিন আপনিও ওখানে যেতে পারেন। তবে সঠিক পথে হাঁটতে পারলে, সত্যিকারের দিন বদল করতে পারলে হয়তো জনগণ আপনাকেই আবার এই চেয়ারেই দেখবে। জনগণের প্রত্যাশার ব্যত্যয় ঘটলে আজকের বিরোধীদলের ভাগ্য আপনাকেও বরণ করতে হবে। তখন আপনিও আজকের বিরোধী দলের মত আচরণ করবেন। কিন্তু আমরা জনগণ এই অদল-বদল চরিত্রের পরিবর্তন চাই। মাঝে মাঝে মনে হয় আপনাদের এতো অমিয় উপদেশ বাণী বিরোধীদলে গেলে থাকে কোথায়? কোন অচিন দ্বীপে এই সব সুন্দর ভাষন আর শব্দগুলো কে নির্বাসনে পাঠান? আশা করি বঙ্গবন্ধুর কন্যা হিসেবে, পরবর্তীতে বিরোধী দলে গেলেও দিন বদলের শ্লোগান দিবেন। বিরোধীদলের ভূমিকার পরিবর্তন ঘটাবেন। পূর্বের ন্যায় সংসদ বর্জন করে পরবর্তী বিরোধীদলেকে পথ দেখাবেন না। আপনার দেখানো পথে যেন পরবর্তী বিরোধীদল হাঁটতে পারে সেই পরিবর্তনের স্বপ্ন নিয়ে আজকের লেখা শেষ করলাম।   


ভালোবাসার বাংলাদেশ



বর-কনেএকবার এক বিদেশী বন্ধুর বাড়ীতে গিয়েছিলাম পানাহারের নিমন্ত্রণ বক্ষা করতে। পৌঁছে দেখি উপস্থিত অতিথিদের মধ্যে আমি ছাড়া আর সবাই সাদা চামড়ার। ঘরে ঢোকা মাত্র সোফায় বসে থাকা এক যুবক আমাকে চমকে দিয়ে বলে, 'আসসালামালাইকুম।' আমি থতমত খেয়ে সালামের জবাব দিলাম ঠিকই, তবে মনে মনে ভাবলাম, এ বোধহয় সেইসব বেকুবদের একজন যে  আমার গায়ের রঙ এর যে কাউকে দেখলেই সালাম ঠুকে দেয়। আমার গৃহকর্তা বন্ধু এ সময় এগিয়ে এসে আমাকে নিয়ে যায় পাশের ঘরে যেখানে নানা রকম খাবার ও পানীয় সাজিয়ে রাখা হয়েছে টেবিলে। হাতে একটি প্লেট ধরিয়ে দিয়ে সাজিয়ে রাখা খাবারগুলোর সাথে সংক্ষিপ্ত পরিচয় করিয়ে দিয়ে সে বলে 'এবার নিজে নিয়ে খাও', তারপর কেটে পড়ে অন্যদিকে অন্যান্য অথিতিদের সময় দিতে। সালাম দেয়া যুবককে ভালো ক'রে লক্ষ্য করার সুযোগ হয় না। 
কিছুক্ষণ পরে আমি যখন পছন্দের পানীয় আর কিছু খাবার নিয়ে একটু কোনার দিকে সরে এসে নিরিবিলিতে নিজের পানাহারে মনোযোগ দেয়ার চেষ্টা করছি তখন এক প্রিয়দর্শিনী এগিয়ে এসে সরাসরি প্রশ্ন ছুঁড়ে দেয়, 'তুমি কি বাংলাদেশী।' 
কনেভীষণ আশ্চর্য হই দু'টি কারণে। প্রথমতঃ, চেহারায় বাঙাল ভাব প্রবল হওয়া সত্বেও আমেরিকানরা আমার জন্মস্থান অনুমান করার চেষ্টা করলে সাধারণত ভারত বা ভারতবর্ষ বলে থাকে। এ দেখি সরাসরি আমাকে বাংলাদেশী অনুমান করছে। দ্বিতীয়তঃ, যারা বাংলাদেশ চিনে বা বাংলাদেশ সম্পর্কে কিছুটা জানে, তারা বাংলাদেশকে তাদের আমেরিকান উচ্চারণে বলে 'ব্যাংলাডেশ' আর বাংলাদেশীদেরকে মনে করে 'ব্যাংলাডেশান'। কিন্তু এ যে পরিষ্কার উচ্চারণে বলছে বাংলাদেশী। তখনও বুঝতে পারিনি আমার অবাক হবার পালা সবে মাত্র শুরু হয়েছে।  
বর ও তার বন্ধুরাআমি যখন বিশ্ময়ের ঘোর কাটানোর চেষ্টা করছি তখন সেই সালাম দেয়া যুবক এগিয়ে এসে যোগ দেয় এবং তাদের পরিচয় জানায়। যুবকের নাম ফিলিপ, আর যুবতীর এরিকা। স্বামী-স্ত্রী। আলাপ থেকে জানলাম এই দম্পতি একসময় বাংলাদেশে বাস করেছে কিছুদিন। দু'জন ভিন্ন দু'টি আমেরিকান বিশ্ববিদ্যালয় থেকে এক্সচেঞ্জ স্টুডেন্ট হিসেবে বাংলাদেশের একটি বেসরকারী বিশ্ববিদ্যালয়ে গিয়েছিলো দুই সেমেস্টারের জন্য। সেখানে হয় পরিচয়, ভালো লাগা, প্রেম, তারও পরে স্বদেশে ফিরে আসা এবং এক পর্যায়ে বিয়ের সিদ্ধান্ত গ্রহণ। 
কনে ও তার বান্ধবীরাআলাপ করে আরও জানলাম বাংলাদেশের প্রতি তাদের তীব্র  ভালোবাসার কথা। তাদের বিয়েতে - যা অনুষ্ঠিত হয়েছিলো মিনেসোটায় - নিজেরাতো বটেই, বর ও কনের বন্ধুরাও বাংলাদেশের প্রথাগত পোষাক পরেছিলো। কনে পরেছিলো শাড়ী, বর পরেছিলো শেরওয়ানী, কনের বান্ধবীরা পরেছিলো সেলওয়ার-কামিজ আর বরের বন্ধুরা পরেছিলো পাজামা-পাঞ্জাবী। কিন্ত বাংলাদেশ থেকে ফিরে আসার সময় যেহেতু জানা ছিলো না যে একদিন তারা বিয়ের বাঁধনে জড়াবে বা বাংলাদেশী পোষাক পরে বিয়ে করার সিদ্ধান্ত নেবে, সেহেতু সেখান থেকে এসব পোষাক নিয়ে আসার কথা মনে হয়নি তখন। এর সবই কেনা হয়েছিলো নিউ ইয়র্কের কোনো এক বাঙালি দোকান থেকে। 
শুভ বিবাহফিলিপের মতে মেয়েদের সবচেয়ে সুন্দর পোষাক শাড়ী আর বাসন্তী বঙ এর শাড়ী তার সবচেয়ে প্রিয়। এরিকা বাংলাদেশেও কয়েকবার শাড়ী পরেছিলো শখের বসে। কিন্তু সেখানে তার নিজে পরতে হয়নি কখনো। পরিচিত বা সম্পূর্ণ অপরিচিত বাঙালি মহিলারা সবসময় নিজ থেকে এগিয়ে এসে শাড়ী পরতে সাহায্য করেছে। কিন্তু বিয়ের সময় মিনেসোটায় যেহেতু কোনো বাঙালীর সাথে পরিচয় ছিলো না, শাড়ী পরতে হয়েছিলো তার সম্পুর্ণ নিজের চেষ্টায়। পরে বিয়ের ছবি দেখে বিশ্মিত হয়েছিলাম। কে বলবে আনাড়ীর হাতে পরা শাড়ী! ছবিতে সাদা শাড়ী দেখে অবাক হয়েছিলাম। এরিকা জানায় যে, বাংলাদেশের ট্র্যাডিশনের সাথে তার নিজস্ব আমেরিকান ট্র্যাডিশনের সমন্বয় ঘটানোর চেষ্টাতেই সাদা রঙ এর শাড়ী পরা।
এই দম্পতি বিয়ের পরে একবার নিউ ইয়র্ক গিয়েছিলো শুধু ঈদ করতে। মিনেসোটায় যেহেতু বাংলাদেশীদের এমন কোনো কমিউনিটি নেই, তাই ভেবেছিলো নিউ ইয়র্কে বাঙালি দোকানপাট আছে যে এলাকায় সেখানে ঘুরে ফিরে ঈদ করবে, কেনাকাটা করবে, খাওয়া দাওয়া করবে, বাংলাদেশীদের সাথে আড্ডা দেবে। কিন্তু, গিয়ে দেখে ঈদ উপলক্ষে সব দোকানপাট বন্ধ। বেচারা! তাদের ইচ্ছে ছেলেমেয়ে হওয়ার পরে তাদের নিয়ে একবার বাংলাদেশে যাবে ভালোবাসার দেশটি দেখাতে। 
সুখী হোক ফিলিপ আর এরিকার দাম্পত্য জীবন, বেঁচে থাক বাংলাদেশের জন্য তাদের অকৃত্রিম ভালোবাসা।     
--------------------------------------
শামীম হক
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%73%68%61%6d%69%6d%68%61%77%6b%40%79%61%68%6f%6f%2e%63%6f%6d%22%3e%73%68%61%6d%69%6d%68%61%77%6b%40%79%61%68%6f%6f%2e%63%6f%6d%3c%2f%61%3e%27%29%3b'))
 

সুখের বিরক্তি...



ধরো, আমার সাথে তোমার আজই শেষ দেখা?
-	তাহলে জোছনার জল ভেঙ্গে বৃষ্টি নামবেনা পৃথিবীর কোনো বরষায়, মাটির শরীরে থাকবেনা আবাদের মাঠ অথবা বিপনী বিতানে কোনো চোখ জুড়ানো পন্য। 
যদি ফিরিয়ে দিতে বলি ভবঘুরে বিকেল?
-	বইবেনা যুগল নদী মনি-মালা। বাঁশি বাজবেনা চন্দ্রস্নাত এই শহরে।
মনে করো, এখানেই থেমে গেল আমাদের হেঁটে চলা?
-	কবিতার স্বচ্ছ ডানা আমি ভেঙ্গে দেব খানখান, তাতে বিরক্ত হবেন স্বয়ং ঈশ্বর।
যদি বেঁধে ফেলি কথার পেখম?
-	দোকানীরা তাদের সংগ্রহে রাখবেনা লাল টিপ, বেলজিয়ামের আয়নায় সাজবেনা পৃথিবীর কোনো প্রেমিকা।
যদি তোমাকে না দেই আর একটিও চুম্বন?
-       আমি আকাশের ডালপালা ছেঁটে দেব, রংধনুকে ঝুলিয়ে রাখবো গৃহস্থের ঘরে বেনী বাঁধা সুতোর মতো। নাগরিক নরকে ফুটবেনা বকুল পলাশ। পথে জ্বলবেনা এক বিন্দু আলো। ভুতুরে নগরে হব ঈশ্বরের প্রতিবেশী।
যদি জিজ্ঞেস করি সাগর না পাহাড়?
-	আমি বলব দুটোই, কখনো তোমায় পেতে দেব সূর্য বিছানা, কখনো তোমার চুলের তুলিতে আঁকব পাহাড়ী মেডলা।
-------------
নুশান


এম-ওয়র্ড এবং শব্দচয়ন (সংশোধিত)




দুদিন আগে ইন্টারনেটে ‘প্রথম আলো’র একটা খবরের শিরোনাম দেখে ঠোঁটে মুচকি হাসি খেলে গেল,
 “রোহিঙ্গাদের জন্য ধর্মভিত্তিক দলের বিক্ষোভ”। 
হাসিটা আকর্ণবিস্তৃত হল যখন দেখলাম খবরের নিচে প্রথম মন্তব্যটিই হল, “হোয়াট এ ল্যাঙ্গুয়েজ় ইউজ়ড বাই দ্যা রিপোর্টার ‘ধর্মভিত্তিক দল’! দে হ্যাভ গট এ রেজিস্টার্ড নেম আই থিঙ্ক” । আমার এ হাসি অনেকটা একটামাত্র রচনা পড়ে হলে গিয়ে ওইটাই কমন পাও্য়ার হাসির মত, কারণ এই কদিন আগে ল্যাঙ্গুয়েজ় ব্যাবহারের এরকমই আরেকটা বিষয় শিখলাম।
টু মেক দ্যা শর্ট স্টোরি লং; সামার এ ওয়াশিংটন ডিসি তে গেলে যেদিকেই তাকাবেন বিচ্ছুর দল, মানে আমাদের দেশে বাচ্চাদের যেমন স্কুল থেকে বোটনিকাল বা চিড়িয়াখানায় নি্যে যায় (বা কোনোকালে যেত), এখানে  অনেক স্কুল সামার এর ছুটি হলে বাচ্চাদের নিয়ে আসে রাজধানী দেখাতে।এয়ারপোর্ট, রেলস্টেশন যেখানেই যান, কিচিরমিচির। তো আমি ডিসির কমলাপুর-তুল্য ইউনিয়ন স্টেশনে বেকার বসে আছি, এদের কিচিরমিচির বোঝার চেষ্টা করে ছেড়ে দিয়েছি, লাঞ্চ নিয়ে হাবিজাবি কথা, আলফ্রেডো সস বলে যেটা দিল সেটা মোটেও আলফ্রেডো না, চিকেন অ্যাড করলাম বলে দুইইইটাকা বেশি রাখল, এইসব। হটাৎ করে একটা কথা কানে লাগলো, ‘ওহ্, বিকজ় ইটস এম-ওয়র্ড?’। আরে, নতুন জিনিস মনে হয়! কৌতূহলী হয়ে কান খাড়া করতে করতেই আরেকটা শব্দ ধাক্কার মত কানে লাগ্ল ‘মুসলিম’! তবে কি… …?
যা বুঝলাম, ওদের একজন মুসলমান তাই ক্যাপিটল ট্যুর এ (এদের সংসদ ভবন, দর্শণার্থীদের জন্য এয়া্রপোর্ট এর মত সিকিউরিটি) ঢোকার সময় তাকে ‘মাই নেম ইজ খান’ এর মত ভোগায় কিনা তাই নিয়ে টেনশিত ছিল, তা ভোগায় নাই বলে এখন সবাই আহ্লাদিত, তবে মুসলিম শব্দটা বলতে একজন আরেকজনকে বারণ করছিল। 
বাড়িতে ফিরে গুগ্লাইলাম, তেমন কিছু পেলাম না, তবে কয়েকটা ব্লগ পড়ে যা বুঝলাম তা হল এদের মিডিয়া অনেকদিন ধরেই ‘ডোন্ট সে দ্যা এম-ওয়র্ড’ নীতি অবলম্বন করছে। মানে কথায় কথায় মুসলিম বলা যাবেনা, বিশেষ করে যেখানে উস্কানির সম্ভাবনা আছে। যেমন হয়ত কোনো মুসলিম পরিবারে খুন হয়েছে, খেয়াল করেছেন নিশ্চয়ই তারা রিপোর্ট করছে ‘আরব বংশোদ্ভূত পরিবার’ বলে। অথবা অনেক স্কুলে ইতিহাস পড়ানোর সময় ‘ক্রুসেড’ বিষয়টা এড়িয়ে যাওয়ার কারণ হিসেবে বলছে বিভিন্ন সম্প্রদায়ের (আসলে মূলত মুসলিমদের) ধর্মীয় অনুভূতিতে আঘাতের আশঙ্কা। কা্রণটা হল নাইন ইলেভেনের পর থেকে মুসলিম, জ়ঙ্গি, সন্ত্রাস এগুলো সমার্থক হয়ে যাচ্ছে। মানুষ এদের সন্দেহের চোখে দেখে, ভয় পায়। সেইসময় মিডিয়াই তাদের নাম বারবার পাঞ্চওয়র্ড হিসেবে তুলে আনে, বা আনতে হয়। কিন্তু একটা বিচ্ছিন্ন খুনের ঘটনা যেকোনো ধর্মের পরিবারেই ঘটতে পারে। সেখানেও যদি বলা হয় মুসলিম পরিবার, মানুষ বিশেষ করে নতুন প্রজন্ম ধরে নেবে ‘মুসলিম’ মানেই খুনখারাপি। অথবা যদি বলা হয় মুসলিমরা খেপে যাবে সেই ভয়ে ইতিহাস থেকে ক্রুসেড বাদ দেয়া, ভাববে না জানি এরা কি ভয়ঙ্কর। এভাবে একটা জাতিকে বারবার আঙ্গুল তুলে দেখালে তাদের প্রতি বাকিদের বিষেদাগারকে বদ্ধমূল করা হয়, আবার সেই জাতিকেও খেপিয়ে তোলা হয়। এর কোনটাই কারো কাম্য নয়। ‘মুসলিম’ মানেই ত্রাস নয়, তাই আপাতত এই শব্দটাকেই এড়িয়ে যাও। এই সিদ্ধান্ত সরকারের, বুদ্ধিজীবিদের, না মিডিয়ার, তা জানিনা, কিন্তু সূত্রপাত যেহেতু মিডিয়ার মাধ্যমে, শোধরাবার ভারও তাদের উপরই বর্তায়। 
তাই মনে হল আমাদের দেশেও মিডিয়া তাই আর ‘ইসলামি দল’ না বলে বলছে ‘ধর্মভিত্তিক দল’। এরা কারা আমরা সবাই জানি, অহেতুক আর উস্কানি বাড়িয়ে লাভ কি? আর তাছাড়া ইসলামকে এভাবে জড়ালে ‘ইসলাম’ কি তা শেখার আগেই শব্দটার উপর একটা ভুল ধারণা হবে। এখনি দেশেবিদেশে তরুণরা ধর্ম নিয়ে কথা বলতেই অনীহা দেখায়, কারণ তারা দেখে ধর্ম মানবধর্মের উল্টোপথে হাটে। এরপর ‘রিলিজিয়ন’টাই এড়িয়ে যাবার জিনিস হয়ে যাবে, বলা হবে, ওরা বলবে “ডোন্ট সে দ্যা আর-ওয়র্ড”।
আবার যেমন আজকে রোহিঙ্গারা আসলেই অসহায়, কিন্তু দেখা যাচ্ছে এদের উপর মানুষের রাগও কম নয়; রোহিঙ্গারা এই অকাম করেছিল, ওই অকাম করেছিল। এখনকার এই রোহিঙ্গা-ঝড় একসময় ঝিমিয়ে যাবে, রোহিঙ্গারাও তাদের অপকর্ম চালিয়ে যাবে। কিন্তু দেখবেন তখন মিডিয়া টোন লো করে ফেলবে, তখন বলা হবে একটি সুইট গোষ্ঠীর কিউট মানুষ এই অকামটা করে ফেলেছে। এই স্ট্র্যাটেজি কখনো কাজে দেয়, কখন দেয়না। আসলে শিষ্টাচারের বাইরে গেলে তার গুষ্টি ধরে মানুষ টান দেবেই, তা সে অনাচার, অবিচার, অত্যাচার বা ব্যাভিচার যাই হোক। এখনও কূটবুদ্ধির লোককে আমরা ‘ব্রিটিশ’ বলি। সেই সূত্রে এই বলে শেষ করি, ‘তুই মানুষ না পুলিশ’ এই কৌতুক তো পুরনো, মিডিয়া এই শব্দটাও এখন আর বেশি ব্যবহার করেনা, কয়েকগুন কষ্ট বেশি হলেও বলে ‘আইনশৃংখলা বাহিনীর সদস্য’!
-----------------
চয়নকার


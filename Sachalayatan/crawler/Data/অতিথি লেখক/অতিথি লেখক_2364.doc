চোথা কিংবা চোথা মামাদের কথা



১।
মনির মামাকে পলাশীর অঘোষিত গডফাদার বলা যায়। টার্মের শেষ হতে না হতেই সব সেকশনের রথী-মহারথীরা তাদের সারা বছরের পরিশ্রমের মূল কপিটা মনির মামাকে ভেট দিয়ে আসেন। মনির মামা সেই কপিকে কাজে লাগিয়ে চোথার পাহাড় (!!!) গড়ে তোলেন আর আমরা আমজনতা, যারা কিনা সারা বছর ক্লাসমুখো হই না বা হলেও 'মন বসে না ক্লাস লেকচারে', তারা মামাকে উপযুক্ত সম্মানী দিয়ে সেই ক্লাসনোটগুলো ফটোকপি করে নিয়ে আসি। পিএল-এর এই সময়টাকে চোথা মামাদের জন্য ঈদ মৌসুমই বলা যায়। সারা বছরের মন্দা ইনারা এই এক কি দেড় মাসেই কাটিয়ে নেন। কোন পথচারী যদি এই সময়ে পথ ভুলে পলাশীর এই জ্ঞানফটকে একটুখানি উঁকি দেন, দেখতে পাবেন মামাদের চোখে-মুখে খেলা করছে চাঁদরাতের আনন্দ। আপনি যদি জরুরী কিছু ফটোকপি করাতে যান এ সময়টায়, আমি বলবো, আপনি ভুল জায়গায় ভুল সময়ে এসেছেন। সময়টা যদি সকালবেলা হয়, আপনাকে ওয়েট করতে হবে মিনিমাম দুপুর পর্যন্ত, দুপুরে এলে কমসে কম সন্ধ্যা পর্যন্ত আর সন্ধ্যায় এলে মামা দাঁত কেলিয়ে বলবেন, "কাইলকা সকালে আইসে নিয়া যাইয়েন মামা।" 
২।
মনির মামার আগে পলাশীর ডন ছিলেন 'কন্টিনেন্টাল' মামা। পাঠক বুঝতেই পারছেন, 'কন্টিনেন্টাল' কোন মামার নাম নয়, মামা যে দোকান চালাতেন (এবং এখনো চালান), সেই দোকানের নাম। পাক্কা দুই বছর আমাদের যাবতীয় চোথা ফটোকপি'র একচেটিয়া দায়িত্বে ছিলেন এই মামা। তো, আমাদের ডিপার্টমেন্টের একটি নাটকে এই মামার একটা ক্যারেক্টার প্লে করার কথা ছিল। সিকোয়েন্সটা ছিল এরকম, শুরুতে দোকানের নামটা জুম করে দেখানো হবে। আস্তে আস্তে ক্যামেরাটা নিচে নামবে । দেখানো হবে, নাটকের নায়িকা মামার দোকানে চোথার ফটোকপি নিতে আসবে। টাকা দিতে যাবে তখন মামা বলবেন, "আপা, আপনার টাকা তো এক ভাইজান দিয়া গেসে।" ফ্রেমে তখন সেই ভাইজানের আবির্ভাব ঘটবে। নায়িকা তখন নায়ক কেন তার টাকা দিয়ে দিল- এনিয়ে অহেতুক(???)একটা ঝগড়া বাঁধিয়ে দেবে। মামা বিরক্ত হয়ে বলবে, "আপা, য়াপনাদের ঝগড়া করার হইলে হলের কমন রুমে গিয়া করেন। আমার দোকানটারে ক্ষেমা দেন।" শেষে দেখানো হবে, মামার দোকানের সামনে কাস্টমারদের দীর্ঘ লাইন পড়ে গেছে। দুর্বল সিকোয়েন্স। যাই হোক, আমাদের অন্য অনেক প্ল্যানের মত এ প্ল্যানটাও কখনো বাস্তবায়িত হয় নি। নাটক হিয়েছে, কিন্তু মামাকে দিয়ে আর অভিনয় করানো হয়নি। হলে অবশ্য মন্দ হত না। নিখরচায় মামার দোকানের একটা এ্যাড হয়ে যেতো।
৩।
মামার দোকানে ঢুঁ মেরেছি কি মারিনি মামা একগাল হেসে তার গোপন ভল্ট থেকে একখান চোথা বাড়িয়ে দিয়ে বলেন, "মামা, যদু দা'র একটা চোথা আসছে। নিয়া যাবেন নাকি?" আমরা বন্ধুরা পরস্পরের মুখের দিকে তাকাই। যদু দা'র চোথায় তো অনেক ভুলভাল থাকে। আমাদের মধু দা'র সল্যুশনই পছন্দ। যদিও তার সল্যুশনের পাতায় পাতায় আবজাব কাব্যকথা থাকে। এই যেমন," ধুর! এই অঙ্কটা পারলাম না। মনু, তোমাকে দিয়ে কিছুই হবে না হে।" কিংবা "এভাবে নয়, এভাবে নয়, এই সার্কিটটা ওভাবে, হ্যাঁ, ওভাবেই সলভ করবে।" এইসব কাব্যকথা আমরা গায়ে মাখি না। জ্ঞানার্জন করতে হলে জ্ঞানীগুণীদের এইসব কাব্যকথা একটু হজম করতেই হয়। সমস্যা হল, মধু দা'র সল্যুশন এই মুহূর্তে 'আউট অব মার্কেট'। দু'দিন পর এলে 'পাইলেও পাইতে পারি অমূল্য রতন'। নো প্রবলেম বস। আমাদের এতো তাড়াহুড়া নেই। মামার সাম্রাজ্য থেকে বেরিয়ে আসবো, ঐ সময় মামা আবার হাঁক দেন, "অর্চি মামার ক্লাস লেকচার নিবেন না মামারা?" বাজারে অর্চির ক্লাসনোটের ব্যাপক কাটতি। মানুষ লাইন ধরে তার ক্লাসনোট ফটোকপি করায়। বইমেলার মত করে যদি কোন 'চোথামেলা'র আয়োজন করা হত, নিঃসন্দেহে অর্চির চোথার কাটতি দেখে আরো যারা লেখক আছেন, মানে ভালো ক্লাসনোট তোলেন আর কি, তাদের চোখ টাটাতো।
৪।
এবং আমরা সবাই একসময় একঘেয়ে দৈনন্দিনতায় ডুবে যাব। হারিয়ে ফেলবো এই আপাতমধুর স্ম্‌তিগুলো। কোন এক অলস বিকেলে হয়তো ব্লগের পাতা ওল্টাতে গিয়ে এই লেখাটি চোখে পড়বে। মনে পড়ে যাবে পলাশীর বাজারে ফেলে আসা সব অদ্ভূতুড়ে স্ম্‌তিদের। অলস শরীর তখন আর কষ্ট করে সেই স্ম্‌তির ময়দানে যেতে চাইবে না। গেলেই তো মামারা দূর থেকে হেঁকে উঠবেন, "আই পি'র নতুন শিট আসছে মামা। সনেট মামা (আমাদের মনিটর) দিয়া গেসেন। দুই কপি করায়ে রাখবো নাকি?" আমি মনে মনে হাসবো। মামার কি খেয়াল নেই, যে এখন আর আমার আই পি শিটের কোন জরুরৎ নেই। তবুও অভ্যস্ত ভঙ্গিতে বলবো, "করায়ে রাখেন মামা। বিকালে যাবার পথে নিয়ে যাবো নে।"
   ---আশফাক আহমেদ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%73%68%66%61%71%5f%70%6f%6c%69%74%40%79%61%68%6f%6f%2e%63%6f%6d%22%3e%61%73%68%66%61%71%5f%70%6f%6c%69%74%40%79%61%68%6f%6f%2e%63%6f%6d%3c%2f%61%3e%27%29%3b'))


ছবিব্লগ: জিপসির গৃহত্যাগ




গ্রীষ্মকালে আমায় যখন কেউ প্রশ্ন করে, পাহাড়ে ক্যান যাস? জবাবে হাসিমুখে ভারিক্কি চালে বলে দিই “আমাকে জিজ্ঞেস করলে এই প্রশ্নের উত্তর কোনদিনই পাবিনা”। উক্তিটা আমার না, বিশ্বখ্যাত মার্কিন পর্বতারোহী এডমুণ্ড ভিশ্চাসের। শীতকালে পাবলিক যখন মুচকি হেসে শুধায় “কিরে ঘরে বসে আছিস ক্যান, পাহাড়ে উঠবি না?” তখন মুখ লুকিয়ে বলতে হয় মা’র পিটুনি আর বউর বকুনির ভয় ছাড়াও স্বীকার করতে হবে ওই তুষারআবৃত শৃঙ্গ জয়ের সাহস আমার নেই। এই বয়সে পিছলে পড়ে হাড়গোড় ভাঙার হুটকো ঝামেলায় নিজেকে জড়াতে চাইনা।
রুডইয়ার্ড কিপলিং এর একটা উক্তি কম্পুটারের ডেস্কটপে অনেক বছর ধরে ঝুলে আছে, “দুনিয়াতে শুধুমাত্র দুই ধরণের পুরুষ মানুষ আছে, কিছু গৃহবাসী হয় আর বাকিগুলি হয় গৃহত্যাগী!” সামারের উইকেন্ডের গৃহত্যাগী আমি বরফ পড়ার সাথে সাথেই বিনাবাক্য ব্যায়ে হয়ে বসি গৃহবাসী। মারমোত্তার(Alpine Marmot) মত ঢুকে পড়ি গর্তের ভিতর। জানালা দিয়ে দেখি দৃষ্টিসীমানায় ঠায় দাঁড়িয়ে থাকা মন্তে টেলেগ্রাফোর চূড়াটা এবার বরফ যেন ঢাকতে পারছে না কিছুতেই। 

প্রিয় পর্বতমালা

স্বপ্নচারিণী দিয়ানা
পর্বতমালার এপাশের ভ্যালিতে তুষারপাতও এবছর হয়েছে নামমাত্র, দিন ফুরোতেই হারিয়ে গেছে রাতে নেমে আসা তুষারস্তর। সকালে কাজে যাবার আগে তাড়াহুড়ো করে তোলা ছবি আর দিনশেষে মিইয়ে আসা সূর্যাস্তের আলোয় পর্বতমালার ছবি তুলতে পারার আনন্দেই বেশ কেটে যাচ্ছিল গৃহবাসী জীবন।

সুপ্রভাত-১

সুপ্রভাত-২

স্বপ্নবাড়ি
কিন্তু সেই কিপলিং সাহেবের আরেকটি কথা মাথার ভিতর কিছুদিন থেকেই উসখুস করে বেরাচ্ছিল, “লুকিয়ে আছে হয়ত বিশেষ কিছু ওই পাহাড়ের অপর পাশে, যা দেখে আয়, হারিয়ে যাচ্ছে হয়ত কিছু……… যা খুঁজে আয়!”  মাত্র তো বিশ মিনিটের ড্রাইভ কিন্তু ওই যে মনের ভয়, যাব যাব করেও হয়নি যাওয়া কোনদিন। আজ ভোরে গিয়েছি মন্তে টেলেগ্রাফোর উল্টোপাশে, বাকরুদ্ধ হয়ে হেঁটেছি তুষারাবৃত মেঠোপথে। পাহাড়ি বন্য ছাগলের পদচিহ্ন অনুসরণে হারিয়ে গিয়েছি দিগন্তের সীমানায়। পর্বতশৃঙ্ঘ জয় না করেও শুধুমাত্র  নিজের মনের অহেতুক ভয়কে জয় করার অপার আনন্দ নিয়ে ধরেছি আমি বাড়ি ফেরার ফিরতি পথ।

গুচ্ছগ্রামের সকাল

চারণভূমি

অচেনা পদচিহ্ন

ভোরের আলোয়

গ্রীষ্মের গো-চারণভূমি

অভিযাত্রী

ফেরা
(অনস্পট লিখা পোষ্ট, বাসায় ফিরে লিখিলিখি করে জানি আর লিখা হবেনা। ছবিগুলি উত্তরপূর্ব ইতালির ভেরোনা আর ভিচেন্সা শহরের সীমান্তবর্তী পাহাড়ি জনপদের। ক্যামেরা বরাবরের মতই আমার হাঁটাহাঁটির সদাসঙ্গী নিকনের কমপ্যাক্ট)
………জিপসি


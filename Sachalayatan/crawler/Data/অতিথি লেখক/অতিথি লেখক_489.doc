এ স্টোরি অভ বিচ



এ স্টোরি অভ বিচ
==============
 সে ছিল একটা গ্রাম্য কুকুরী। প্রভূর ফেলে দেয়া হাড়ের টুকরা, মাছের কাঁটা ছিল তার প্রিয় খাবার। সব সময় তার ভাগ্যে এসব জুটত না। অধিকাংশ দিন তাকে বাসি ভাত ও ভাতের মাড় খেয়ে কাটাতে হত।
তবু, কেউ তাকে অসন্তুষ্ট হতে দেখেনি।কিংবা কোন হতাশার মেঘ তার চোখে মুখে কখনও জায়গা করেনি।
প্রতিদিন সূর্য উঠলে সে ঘুমিয়ে পড়ত।সদর দরজার পাশে একটা ধূলি ধূসর জায়গায় সে গোল হয়ে ঘুমিয়ে থাকত। সদ্য জন্মানো কোমল শিশুর মত তার এ নিষ্পাপ ঘুম সূর্য ডোবার পূর্ব পর্যন্ত ফুরাত না। অথচ  কচি লাউয়ের নরম চিবুকের মত সন্ধ্যা তার হলুদ শরীরে ভয়াবহ পরিবর্তন নিয়ে আসত। তার ঘুমকাতর চোখ দুটি লাল- নীল সিগন্যাল বাতির উজ্জ্বলতা নিয়ে জেগে উঠত।একটা শিকারী কুকুরীর রক্তিম ছায়া নিয়ে সে তার প্রভূর রান্নাঘরের দরজায় ফিরে আসত। তার জন্য নির্ধারিত  ভাঙা বাসনে রাখা সামান্য খাবার তৃপ্তি সহকারে খেত। মৃদু ঘেউ….উ, ঘেউ….উ আওয়াজ তুলে প্রভূর প্রতি কৃতজ্ঞতা জানান দিত। সন্তর্পণে রাতের পাহাড়ায় বেরিয়ে পড়ত।সারা রাত্রি তাকে কেউ কখনো ঘুমোতে দেখেনি; শুধু মাঝ রাতের সামান্য ঝিমুনি ছাড়া। এক কথায় গ্রাম জুড়ে সে একটা আদর্শ কুকুরীর নাম ভূমিকার অভিনয়ে সাড়া ফেলে দিয়েছিল।
শুধু কার্তিক মাস এলে তার কাজে কিছুটা শৈথিল্য আসত। তখন সঙ্গম কাতর পুরুষ কুকুররা তাকে ঘিরে জটলা পাকাত।আর প্রায়শ তাকে অধিকারের প্রশ্নে তাদের মধ্যে রক্তারক্তি লড়াই চলত।তার লাজুক চোখ দুটোও অজ্ঞাত কারনে পুরুষ কুকুরের বিশেষ বিশেষ অঙ্গে আটকে যেত।কার্তিক মাস নিয়ে প্রভূদের মধ্যেও আগ্রহের কমতি থাকত না।বিশেষ করে ভাইয়া প্রভূ, আপু প্রভূ লুকিয়ে লুকিয়ে তার প্রেমাদ্র দৃশ্যাবলী দেখতে দেখতে সাদা চোখ লাল করে ফেলতেন।
আর এ প্রেম পর্বের ফসল হিসেবে তার কোল জুড়ে প্রতিবছরই আসত এক দল নূতন শিশু।এক অপূর্ব পেয়ারা পাতার চাহনি ও সৌন্দর্যছড়িয়ে থাকত তাদের সর্বাঙ্গে।প্রভুরা আদর করে তাদের নাম রাখতেন।আর কচি কচি মায়াবী তাদের মুখ একে একে চটের ব্যাগ ভর্তি হয়ে চালান হয়ে যেত বিভিন্ন আত্মীয় প্রভূদের বাড়ি।
যেহেতু সে ছিল একটা আদর্শ কুকুর। সে কখনো প্রতিবাদ করেনি। সম্ভবত সে এটাকে নিয়তি ভেবে মেনে নিয়েছিল।আবার তার সন্তানদের নূতন কর্মসংস্থানে খুশীও হয়েছিল।
অতঃপর সে কালো দিনটি আসল। আকাশে অনেক মেঘ ছিল।বৃষ্টিরা সবকটি বোন টিনের চালায় মাথা খুটছিল। বৃষ্টির ছাট থেকে বাচার জন্য সে উঠোন থেকে রান্না ঘরে উঠে আসল।তখনি তার চোখ চলে গেল কড়াই ভর্তি ভাজা ইলিশের উপর। এক অদ্ভুত ইলিশীয় গন্ধ তার মাথার ভেতর পাক খেয়ে ঘুরতে থাকল।সে পাক খাওয়া তীব্র ঘূর্ণি বায়ুর ধাক্কায় তার দীর্ঘ দিনের শৈল্পিক সংযম বাবুই পাখির বাসার মত আছড়ে পড়ল।অনেক নীচে...................
আপু প্রভূর চিৎকার শুনে বাবা প্রভূ ছুটে এসে যা দেখতে পেলেন; তাতে তার মাথা গরম হয়ে গেল। আদর্শ একটা কুকুরীর এতবড় অধঃপতন তার সহ্য হলনা।হাতের কাছে পাওয়া চেলাকাঠের এক তীব্র শাস্তি তার মাথায় বসিয়ে দিলেন।
সেদিন বাইরে প্রচুর বৃষ্টি হচ্ছিল।তাই মৃত কুকুরীকে তখনি পুতে ফেলা সম্ভব ছিল না।হঠাৎ ঝড়ো বাতাসে উপড়ানো সবুজ বৃক্ষের মতো তার মৃতদেহটি বৃষ্টির গরম জলে ধুয়ে যাচ্ছিল…..
------------------------------রাজকুমার


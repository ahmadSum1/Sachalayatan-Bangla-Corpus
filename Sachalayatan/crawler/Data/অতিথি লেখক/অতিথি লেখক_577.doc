বাঙলা ভাষায় বিদেশী শব্দের অত্যাধিক (?) ব্যবহারের কারণ, আমার অনুমান



বাঙলা ভাষার বিরুদ্ধে অনেক অভিযোগ। হিন্দুয়ানী ভাষার অভিযোগ গেলেও, বর্তমানে তার বিরুদ্ধে অভিযোগ, এটি অত্যন্ত দুর্বল (!)। কারন এতে জ্ঞান-বিজ্ঞানের সকল বিষয় সাবলীলভাবে প্রকাশ করা যায় না। আর অতি নব্য প্রজন্মের কাছে তো বাঙলা অত্যন্ত 'খ্যাত'। (এই "ইয়ো ড্যুড, তুমি বাংলায় টক করো? ইয়াক!" প্রজন্মের অভিযোগের সমাধান কেউ দিতে পারবে বলে মনে হয় না)
আমি থাকি দেশের বাইরে, এমন এক দেশে যেখানে বাঙলা বলার লোক খুজে পাওয়া আর অমাবস্যার চাঁদ সমার্থক। এর মধ্যেই ইউটিউবে দেখলাম এক ফ্রেঞ্চ মহিলার আক্ষেপ, বাঙ্গালিরা বাঙলা বলার সময় অনেক বিজাতীয়/ বিদেশি শব্দ (বিশেষত ইংরেজি) ব্যবহার করে। (উনি বাংলাদেশে থাকেন এবং এটি মনে হয় পয়লা বৈশাখ বা ফেব্রুয়ারি মাসের কোন নিউজ রিপোর্ট হবে)
এখানে একটা কথা বলে রাখা ভালো, সৈয়দ মুজতবা আলির সাথে সুর মিলিয়ে, ভাষা বাবদে ফ্রেঞ্চরা সোজা বাংলায় উন্নাসিক। একটা বাইরের শব্দও নেয় না। দিলদরিয়া ব্রিটিশরা, কারন তাদের ভাষাটাকে সারা দুনিয়ায় চালাতে হয়েছে। এছাড়াও এখনো তারা তাদের আধিপত্য বজায় রাখতে ভুল-ভাল ইংরেজিকেও আজকে ইন্ডিয়ান ইংলিশ, আফ্রিকান ইংলিশ ইত্যাদি বলে স্বীকৃতি দিচ্ছে। 
এদের তুলনায় বাঙলা কোথায় দাঁড়িয়ে? বাঙলাকে বেশ দিলদরিয়াই বলতে হবে। সে আরবি-ফার্সি-ইংরেজি সব থেকে নেয়, নিয়েছে, নিচ্ছে। কারন কি? কারন প্রয়োজন, দরকার, নইলে কাজ চলে না আর বিদেশি শাষণ। জমি-জিরাত, ব্যবসায়িক ও হিসাব বিষয়ক মোটামুটি সব শব্দই আরবি-ফার্সি। আর প্রশাসনিক ও বৈজ্ঞানিক আবিষ্কার, যন্ত্রপাতি ইংরেজি। আমরা ইংরেজি যে শব্দগুলোর বাঙলা করি, বা করি বলে মনে করি, আসলে সেগুলোও অনেক ক্ষেত্রে বিদেশি। যেমনঃ (Lawyer=উকিল, Court=আদালত ইত্যাদি)
সুতরাং আমরা যখন কথা বলি, নিজেদের অজান্তেই অসংখ্য বিদেশি শব্দ চলে আসে, হয়তো দেশি, তৎসম, অর্ধ-তৎসম বা তদ্ভব থেকে বেশিই (ধরে নিলাম এটা। কথার কথা আর কি! তদ্ভব থেকে বিদেশি শব্দ বেশি বলা, কখনোই সম্ভব না)। তার উপর বাংলায় একটি মৃত রূপ আছে, যা এদেশের 'আঁতেল' এবং কিছু অদ্ভুত ধারণাবিশিষ্ট লোকজনের অতি প্রিয় প্রাচীনকাল থেকেই, যার নাম সাধু ভাষা। নাম দেখেই বোঝা যাচ্ছে, এটি বেশ পবিত্র জিনিশ, যাচ্ছেতাইভাবে ব্যবহার করা যায় না (ইত্তেফাক নামক একটি বুড়োদের প্রগতিবিমুখ পত্রিকা একে এখনো ধরে আছে)। সরকারি অফিসে এখনও এটি ব্যবহৃত হচ্ছে, কারনটা অবশ্য জানা যায় না। আভিজাত্যের প্রকাশ? আমার তাই মনে হয়। 
সাধু ভাষা সংস্কৃত/ তৎসম শব্দে ভরপুর, ছত্রে ছত্রে মধু বা বঙ্কিমবাবুর স্বাদ আস্বাদন করা যায়, অনিচ্ছাস্বত্তেও। এটি সাহিত্যে ব্যবহারের উপযোগী হলেও, প্রতিদিন তো দূরের কথা, অফিস-আদালতে ব্যবহারেও অযোগ্য (যদিও আমলারা একে আঁকড়ে আছেন। অনেক কষ্টে ইংরেজি যদিওবা তাড়ানো গেছে কিছুটা, এটা গেলে মনে হয় তারা ন্যাংটো হয়ে যাবেন)
গুরুত্বপূর্ণ কথা হলো, বাংলার শব্দ সম্ভারের প্রায় পুরোটাই সংস্কৃত/ তৎসম ও তদ্ভবের উপর ভিত্তি করে তৈরি। সাধু ভাষায় কথা বলা যায় না, কারন সেটা অনেক বেশি সংস্কৃতকে অনুসরণ করে, শব্দচয়ন থেকে শুরু করে বাক্যগঠণ পর্যন্ত। বলা যেতে পারে, একটা ভাষা যত বেশি মৃত ভাষার (সংস্কৃত, ল্যাটিন ইত্যাদি) কাছাকাছি, সেটি দৈনন্দিন জীবনে ব্যবহার করা তত কঠিন। এটি কিন্তু কোন ভাষার দুর্বলতা না, পৃথিবীর অনেক ভাষার দুটি রূপ আছে (কথ্য ও লেখ্য বা নতুন ও পুরনো)। 
তবে যে তদ্ভব (বা বাংলা) শব্দগুলো আমরা প্রতিনিয়ত বলে যাচ্ছি, তার উৎসও কিন্তু সংস্কৃত। এখন আমরা যারা শহরে থাকছি, ইংরেজি ব্যবহার করছি, পড়ালেখা করছি তাতে, বিদেশে থাকছি, তারা কিন্তু অনেক অনেক বেশি কারিগরী শব্দ ব্যবহার করছি। আর এই শব্দগুলো প্রায় সবই ইংরেজি। তার উপর সারা বিশ্বের ভাষা এখন ইংরেজি, শুধু বিজ্ঞান না, ব্যবসার জন্যেও তা দরকার। বলছি না, ইংরেজি জানতেই হবে, দোভাষী দিয়ে বেশ কাজ চলে যায়। ফ্রেঞ্চ, জার্মানরা তো করে খাচ্ছে, তাই না?
আমি বেশ ভালো ইংরেজি জানি, নিজের ঢোল নিজেই বাজালাম। কিন্তু প্রাগ, প্যারিস, বার্লিন, ভিয়েনা, বুদাপেস্টে ও পুরো পোল্যান্ডে তা বিন্দুমাত্র কাজে আসে নি। শপথ করে বলছি, ফ্রেঞ্চ বা জার্মানটা যদি জানতাম, তাও কাজে আসতো! সুতরাং, বিদেশে থাকতে হলে ইংরেজি জানাটা সবসময় পূর্বশর্ত নয়। কিন্তু, জ্ঞান ও ব্যবসার বিষয়টা আলাদা, ইংরেজি এসব ক্ষেত্রে প্রায় অপরিহার্যই বলা চলে। ইংরেজির মত এত বিশাল শব্দসম্ভার আর কোন ভাষার নেই, কারন তারা অকাতরে অন্য সব ভাষা থেকে গ্রহণ করে (এটা ইংরেজির/ ইংরেজদের আধিপত্য বজায় রাখার একটা ধান্ধাও হতে পারে। তবে যাই হোক, কথা সত্য)। আর এত শব্দ থাকার জন্যেই, ইংরেজি অনেক বেশি পোষাকী (Formal), ধোয়াশা সৃষ্টি করতে, বা ভন্ডামিতে এর জুড়ি নেই, তাই ব্যবসার ভাষাও সেটা। এছাড়াও, সবচেয়ে বড় কারণ তো সারা দুনিয়া ইংরেজিতে চলে, আমেরিকা ইংরেজি বলে। আর কিছু কি লাগে?
তার উপর ইংরেজি এদেশে এখনো আভিজাত্যের লক্ষণ, শক্তিকেন্দ্রের ভাষা, যে কেউ এই ভাষায় কথা বলতে পারে না, শুধু প্রভুরাই পারেন। বাংলা সিনেমার অশিক্ষিত রিকশাচালক নায়কও খেপে গেলে বলে শাট আপ, গেট আউট! ইংরেজির মোহতে আমরা এখনো আছন্ন, যদিও তা হয়ত আমাদের ৯০% জনগোষ্ঠীর হয়তো কোন কাজেই আসে না (কজনই বা বিদেশে কাজকর্ম বা লেনদেন চালায়?)। যা হোক, বিদেশি ভাষা শেখা খারাপ না, তার উপর সেটা যদি হয় পৃথিবীর সবচেয়ে বেশি ব্যবহৃত ভাষা। এখন আমরা কথায় কথায় ইংরেজি ব্যবহার করি, তার কতটুকু যৌক্তিক? এখানে আমি আরজে বা ইংলিশ মিডিয়াম স্কুলে পড়া উচ্ছিষ্ঠদের গোণায় ধরছি না, এরা মোটামুটিভাবে বাংলাকে ধর্ষন করার উদ্দেশ্য নিয়েই জন্ম নিয়েছে বলে মনে হয়।
যা হোক, আলোচনার জন্যে একটা বাক্য নেই, "বাঙলা ভাষা অনেক বেশি রিজিড বা ফ্লেক্সিবল না, তাই সবক্ষেত্রে ইউজ করতে পারি না"। অত্যন্ত ইংরেজি-ভারি একটি বাক্য। কিন্তু এর বাঙলা কি হবে? "বাঙলা ভাষা অনেক বেশি আড়ষ্ট (রিজিড) বা পরিবর্তনশীল/ নমনীয় (!) (ফ্লেক্সিবল) না, তাই সবক্ষেত্রে ব্যবহার (ইউজ) করতে পারি না" আমরা কি এভাবে কথা বলি বা বলতে পারি? আড়ষ্ট, পরিবর্তনশীল, ব্যবহার- তৎসম শব্দ, আমি যখন লিখবো, তখন 'খাটি বা বিশুদ্ধ বাংলা'টাই লিখবো। কিন্তু যখন বলবো, তখন না চাইলেও, অসচেতনভাবে ইংরেজি শব্দগুলো চলে আসবে। কারন আর কিছুই না, বলা সোজা, অনায়াসে বলা যায়। আমরা চাইনা তৎসম বলতে, 'অনায়াস' শব্দটাই কে ব্যবহার করেন? আমরা বলি সহজ/ সোজা/ ইজি (!)। 
আরেকটা বাক্য বলি "আপনার বিশস্ত সঙ্গী", Your trusted companion. এটা মনে হয় কোন একটি বিজ্ঞাপণের ভাষা। এখানে কিন্তু বাংলাটা বেশ সুন্দর, আমরা কি এটা প্রতিদিনকার জীবনে ব্যবহার করি? না, করি না। বলি, 'তোমার বিশস্ত বন্ধু', 'দোস্ত' বলি না, কারন শ্রুতিকটু লাগে (বাংলায় বললে, শুনতে ভালো লাগে না)। মজার ব্যাপার এখানে পর পর দুটি সংস্কৃত শব্দ, কিন্তু তারা খুব সুন্দর মানিয়ে গেছে। আচ্ছা, কেউ কি বাঙলা বাদ দিয়ে, ইংরেজিটা বলবে, যেকোন সময় ভাব প্রকাশের জন্যে? উত্তর, আবারো না। কেন? কারন ইংরেজিটা কঠিন, ট্রাস্টেড শব্দটা যদিও জিভের ডগায় আসে (কারণ ট্রাস্ট বেশ বহুল ব্যবহৃত), কিন্তু কম-প্যা-নিয়নঃ ৩ সিলেবলের শব্দ বলার মানেই হয়না! বরং, ফ্রেন্ড বলি আমরা, কিন্তু শুদ্ধ ইংরেজি Companion বলেই তো মনে হচ্ছে।
সঙ্গী শব্দটার সঙ্গেই যেন পথ চলার সম্পর্ক আছে বলে মনে হতে থাকে আমাদের। 'সফরসঙ্গী' (সফর বিদেশি শব্দ! সঙ্গী তৎসম), বাঙলা দাঁড়ানো উচিত 'চলার পথের সাথী'। আমরা যদি জিজ্ঞেস করি, 'তোমার সাথে কে যাবে?', ইংরেজিতে হতে পারে, "Who will accompany you?". Accompany>>Companion, সম্পর্কিত। তবুও আমরা বন্ধু বলি, ফ্রেন্ড বলি।
ভাষা সময়-নদীর (সময় রূপ নদী) মত, এর শেষ নেই, শুরু নেই, শুধু বয়ে চলে। কিভাবে চলে, কোন পথে, এবং কোন দিকে, তা বলা কঠিন। মানুষের যা ভাল লাগে শুনতে, বলতে এবং সহজ হয় উচ্চারণ, তাই সে বলে। সে ভাবে না, কিভাবে শব্দটা এলো, কোথা থেকে এলো, দেশি না বিদেশি। তবে হ্যা, মাত্রাতিরিক্ত ইংরেজির ব্যবহার দুঃখজনক। 'কাজটা অনেক কঠিন/ টাফ', 'তোমার প্রব্লেম/ সমস্যা কি?', 'তোর/ তোমার দোষ' না বলে 'তুই কালপ্রিট/ গিলটি'; এমন অনেক উদাহরণ দেয়া যায়, যেসব ক্ষেত্রে প্রায় একই রকম অর্থ প্রকাশ বাংলাতে সম্ভব হলেও, মানুষ ইংরেজি ব্যবহার করে। এই ক্ষেত্রে সচেতন হওয়ার প্রয়োজন আছে, কিন্তু উপায় কি?
আমি বিজ্ঞানের দিকের মানুষ, স্পেসিফিকালি বললে ইঞ্জিনিয়ার। (আমার মাথায় যেভাবে বাক্যটা আসলো, ঠিক সেভাবে লিখলাম)। স্পেসিফিকের বাঙলা কি হবে? "আমি বিজ্ঞানের দিকের মানুষ, 'আরো পরিষ্কার করে' বললে প্রকৌশলী।" এভাবে আমি লিখতে পারি, কিন্তু বলার সময় তো মুখে আসবে না। তো সেই আমি কিভাবে অন্যকে বলতে পারি, আপনি বাঙলা শব্দ ব্যবহার করেন না কেন? চেষ্টা করি যতটা সম্ভব বাঙলা শব্দ ব্যবহার করতে, এবং আমি মনে করি, এ ব্যাপারটা উৎসাহিত করা উচিত। আর বিজ্ঞানের ছাত্র হিসেবে মনে করি, গবেষণা হওয়া উচিত বাংলায়, অন্তত অনুবাদ তো করা উচিত, না পারলেও চেষ্টা করা উচিত (এটা নিয়েও একটা লেখা লেখার ইচ্ছা আছে)। তাও না পারলে, ক্ষান্ত দিলাম আমি!
ধ্রুব আলম


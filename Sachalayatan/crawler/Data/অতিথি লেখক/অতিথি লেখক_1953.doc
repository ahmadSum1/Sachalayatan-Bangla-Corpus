কি সুখে ঐ ডানা দুটি মেলেছ



যাদের মফস্বল অথবা গ্রামের সাথে যোগাযোগ আছে, তাদের কাছে জোনাকী "পোকা" খুবই পরিচিত, জ্বলে-নিভে, নিভে-জ্বলে। একটা সময় এই জোনাকী পোকার পিছনে কত যে দৌড়াইছি, তার কোন ইয়ত্তা নাই। কোনমতে একটাকে ধরতে পারলেই হল। হাতের মুঠি বন্ধ করে আটকে রাখতাম (হাতে মুঠি বন্ধ করে ভিতরে কিছু ফাকা জায়গা তৈরী করা যায়), আর আংগুলের ফাক দিয়ে আলো দেখতাম, অন্যদের কেও দেখাতাম আর মনে মনে নিজেকে বাহাদুর ভাবতাম (আমি কতই না তেলেসমতি জানি)। আহ্ কি আনন্দ আকাশে বাতাসে।
সাধারণত সন্ধ্যা বেলায় জোনাকী বেশি দেখা যায়, রাত গভীর হলে কোথায় যেন লুকিয়ে পড়ে। হালকা অথবা মাঝারি টাইপের ঝোপের আশেপাশেই এদেরকে বেশি পাওয়া যায়। খুব ঘন জঙ্গলে এদের মনে হয় দম বন্ধ হয়ে আসে। ছোটবেলায় অনেক রুপকথাও শুনেছি এই জোনাকি নিয়ে: "মধ্যরাতে কারো ঘরে যদি জোনাকি দেখা যায়, সে নাকি পৃথিবিতে আলোর বার্তা নিয়ে আসে" অথবা, "কেউ যদি কোন জোনাকিকে কষ্ট দেয় বা হত্যা করে, তার চোখের আলো চলে যায়" ইত্যাদি, ইত্যাদি। পরে (বড় হয়ে) বুঝতে পেরেছি, এগুলো সবই ছিল "গুল", যা আমাদেরকে ভয় দেখানোর জন্য/জোনাকির পিছন পিছন দৌড়ানো থেকে নিবৃত করার জন্য খাওয়ানো হত।
জোনাকি ছাড়া প্রাণিকূলের সবাই অন্যের থেকে আলো ধার নিয়ে পথ চলে, একমাত্র জোনাকিই (আমার ক্ষুদ্র জানার পরিসর থেকে বলা) নিজের আলোতে (যা কিনা লুসিফারিন অক্সিজেন ও এ.টি.পি.র সংমিশ্রণের লুসিফারেজ দ্বারা অনুঘটিত জারণ থেকে তৈরী হয়) পথ চলে। তাই তো রবি বাবু জোনাকির প্রসংশায় গান লিখেছেন "কি সুখে ঐ ডানা দুটি মেলেছ, ও জোনাকি"

সময় খুবই খারাপ এবং নির্দয়। কিভাবে যে আমার থেকে জোনাকিদের আলাদা করে দিল টেরই পাই নাই। জীবনের ঘানি টানতে টানতে জোনাকিদের কথা বেমালুম ভুলেই গেছিলাম। হঠাৎ উত্তর আমেরিকার ছোট একটা শহরে সামারে ফায়ার ফ্লাই নামক এক ধরনের পোকা দেখে জোনাকিরা আমার মনে আবার ফিরে আসল।

অনেক চেষ্টা করেছি, এই সবুজ রঙের আলো ছড়ানো ফায়ার ফ্লাইদের সাথে আমার সেই জোনাকিদের মিল খুজে বের করতে, কিন্তু কিভাবে কি? এই হতচ্ছরা ফায়ার ফ্লাইগুলোর সবুজাভ আলোর সাথে আমার জোনাকিদের নীলাভ আলোর যে অনেক পার্থক্য (জোনাকির আলো স্থায়ীত্ব এক সেকেন্ড বা তার একটু বেশি, কিন্তু ফায়ার ফ্লাই গুলোর আলোর তীব্রতা কমে নি:শেষ হতে ৫-৮ সেকেন্ড সময় লাগে)!
আমি অধীর আগ্রহে দিন গুনছি, কবে আবার আমার জোনাকিদের কাছে ফিরে যাব!
=========
~: আমি জানি না :~
বি:দ্র: ছবি উইকিপিডিয়া থেকে এবং ভিডিও ইউটিউব থেকে সংগৃহীত

ছবি: 


 




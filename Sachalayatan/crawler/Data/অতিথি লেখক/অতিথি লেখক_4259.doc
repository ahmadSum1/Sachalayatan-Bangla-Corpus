কৃষ্ণকলি - ১



তুমি কি আর স্বপ্ন বুনো আগের মত
টিনের চালের তপ্তরোদে গুমোট হাওয়া
ঘরজুড়ে এক কৃষ্ণকলি তক্তপোশে
শুধুই বসে একা।
ফাগুন হাওয়ার মাতন এনে
আম্র মুকুল ঝিঁ-ঝিঁ পোকা
পাগল পাগল আমায় বলো
বাম পাঁজরে অন্যরকম ব্যথা।
জোৎস্না রাতের মায়াভরা আকাশ পানে
দীপ্ত তোমার ফিরে আসা
পুকুর পারের তাক লাগানো ঘাসে
তুমি শোনাও আমি শুনি: যত্নেœ বোনা স্বপ্ন আঁকা কথা।
ডেকে-হেঁকে শোনাওনি গান
গুনগুনিয়ে মন্ত্র জপে যেমন-
আমার পানে দৃষ্টি হেনে, মৃদু হেসে
বুঝিয়েছিলে রাজা-রাণীর মন জুড়ানো গাঁথা।
এসব কবে সাঙ্গ হলো কেউ জানেনা
তোমার পথে ধ্রুবতারা বেশ জোরালো
স্মৃতির চাদর দুরেই থাকে পড়ে
আমি বসে রপ্ত করি দুর অতীতের একটি নকশী কাঁথা। 


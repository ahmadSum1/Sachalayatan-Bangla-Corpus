ঢাকা বিশ্ববিদ্যালয়ের ৪৬তম সমাবর্তন ও কিছু কথা




গতমাসের শেষের দিকে একটি নোটিশ দেখে আনন্দে চমকে উঠলাম, 'ঢাকা বিশ্ববিদ্যালয়ের ৪৬ তম সমাবর্তন আগামী ৩১ মার্চ' । এদিকে মাস্টার্স পরীক্ষার তারিখ পরে গেছে। রুটিনও দিয়ে দিয়েছে। জানি সমাবর্তনে অংশ নিতে এখানে ওখানে দৌড়াতে হবে। ব্যাংক থেকে শুরু করে রেজিস্টার ভবনেও পড়বে লম্বা লাইন। পরীক্ষার মধ্যে ওই কয়েকটি ঘন্টাও অনেক মূল্যবান (যেহেতু সাধারনত আমি পরীক্ষা ঘাড়ে এসে পরলেই পড়া শুরু করি)। তবুও মনের কোথায় জানি সপ্নের মতো কনভোকেশনের বিশাল গাউন, টুপি আর সার্টিফিকেট হাতে তোলা হাজার হাজার ছাত্রদের সাথে নিজের একটি ছবি বারবার ভেসে উঠতে লাগলো। তাই পরীক্ষার মধ্যে সুযোগ বুঝে তবুও কনভোকেশনের রেজিস্ট্রেশনের কাজটুকু সমাপ্ত করলাম।  এবছর ঢাকা বিশ্ববিদ্যালয় থেকে প্রায় ১৬,৫৫০ জন গ্রাজুয়েট, ৭৫ জন এম ফিল, ৮৯ জন পি এইচ ডি কে সনদ দেয়া হবে। আর প্রায় ৬১ জন ছাত্র ছাত্রীকে ভালো ফলাফল করার জন্য স্বর্নপদক দেয়া হবে। 
তারপর এলো সেইদিন, টি.এস.সি থেকে গাউন আর টুপি নিতে হবে। সাধারনত ছুটি থাকলে আমার ঘুমটা একটু বেশিই হয়। কিন্তু কনভোকেশনের গাউন আনার আনন্দে সেইদিন একটু আগেই নাস্তা সেরে দৌড় দিলাম ক্যাম্পাসে। দিনটি ছিল ২৮ মার্চ, গত বুধবার। গাউন নেবার জন্য ডিপার্টমেন্ট অনুযায়ী আলাদা বুথের ব্যবস্থা থাকলেও অত্যন্ত অবাক হয়ে লক্ষ্য করলাম  গিফট এবং কনভোকেশনের টুপি নেবার জন্য টি এস সির ইনডোর গেমস রুমে মাত্র অল্প কয়েকটি বুথের ব্যবস্থা করা হয়েছে ! 
জানিনা কোন সে অতিজ্ঞানী ব্যক্তি (!) যিনি আশা করেছিলেন ১৬,৫৫০ জন্য ব্যক্তিকে ইনডোর গেমস রুমের মাত্র গোটাকয়েক বুথ থেকে মাত্র তিনদিনে (এর মধ্যে একদিন রিহার্সেল) কনভোকেশনের বাকি জিনিষগুলি গছিয়ে দিতে পারবেন!! অতিজ্ঞানীর অজ্ঞানতার ফলসরূপ একটি অনাকাঙ্খিত ঘটনার সৃষ্টি হয়, প্রথম আলো রিপোর্ট করে পরের দিন। প্রথম আলোর রিপোর্টের নিচে অনেকেই কমেন্ট করেছেন। কিন্তু খুব খারাপ লাগলো যখন দেখলাম কিছু অজ্ঞ ব্যক্তি সম্পূর্ন ঘটনা না জেনেই নিজের জ্ঞান জাহির করার জন্য মন্তব্য করে যাচ্ছেন। এবং এই কমেন্টগুলির অনেকগুলোই আসলে দেয়া হয়েছে ঢাবির শিক্ষার্থীদের খানিকটা কিছুটা হেয় করার উদ্দেশ্য থেকে। 
আচ্ছা, যারা প্রথম আলোর রিপোর্টটির নিচে কমেন্ট করে গেছেন, তারা কি নিশ্চিত জানেন আসলেই ঢাকা বিশ্ববিদ্যালয়ের শিক্ষার্থীদের মাধ্যমেই বিশৃংখলাটি ঘটেছে? আপনারা কি ছিলেন ওখানে?
অতিজ্ঞানী যারা নিচে কমেন্ট করেছেন - "মনে হয় এই শিক্ষা দেয়া হয়েছে" অথবা "To tell the truth, there is hardly any education delivered in Dhaka University. Wide spread copying, no classroom teaching, no ethical punishment, gang violence, even petty theft are the day to day affairs of Dhaka University. Its a shame." তারা আসলেই সারা জীবনে কখনও কি ঢাকা বিশ্ববিদ্যালয়ের ছায়ায় এসেছেন কি? 
ঢাকা বিশ্ববিদ্যালয়ের সমার্বতনে অংশগ্রহন করে থাকে চার ধরনের শিক্ষার্থীঃ
১. ঢাকা বিশ্ববিদ্যালয়ের অনুষদের শিক্ষার্থীরা।
২.ঢাবির অন্তর্গত সরকারী মেডিকেল কলেজ গুলোর শিক্ষার্থীরা।
৩.ঢাবির অন্তর্গত বেসরকারী মেডিকেল কলেজ গুলোর শিক্ষার্থীরা।
৪.ঢাবির অন্তর্গত শিক্ষাপ্রতিষ্ঠান গুলোর শিক্ষার্থীরা।
অন্যকারও প্রতি ইঙ্গিত না করে, তর্কের খাতিরে ধরে নিলাম আসলেই এটা শুধুই ঢাবির শিক্ষার্থীদের দ্বারাই হয়েছে, ধরেই নিচ্ছি তারা অতিশয় বখাটে, ধ্বংস ছাড়া কিচ্ছু বুঝেনা! তবুও যারা কমেন্ট করে গেছেন আপনাদেরকেই বলছি- আপনারা দেখেছেন কি,  নাম না জানা দরিদ্র ছাত্রের 'মা' যখন অর্থের অভাবে অপারেশনের টেবিলে শুঁয়ে অর্থলিপ্সু মেডিকেল ব্যবস্থাপনার জিম্মি হয়ে অবহেলিত হয়ে পরে থাকেন, তখন ঠিক কিভাবে ঢাকা বিশ্ববিদ্যালয়ের ছাত্র-ছাত্রীরাই কার্জন হল আর কলাভবনের গেটে দাঁড়িয়ে থেকে সেই মায়ের  জন্য অর্থ সংগ্রহ করে দেয়?
আপনারা জানেন কি একটি দরিদ্র শিশুর মা যখন তার শিশুটির জন্য রক্তের জন্য উদ্ভ্রান্ত্রের মতন এদিক ওদিক ছুটে বেড়ায় ঠিক তখনই  ঢাবি'র 'বাঁধন' ছুটে গিয়ে দাড়ায় ওই অসুস্থ শিশুটির পাশে, তার মায়ের পাশে। হলের হাজার হাজার ছাত্র-ছাত্রীদের মধ্যে থেকে তারা ঠিকই ওই শিশুটির জন্য রক্ত যোগাড় করে নিয়ে আসে।
অনার্স জীবনের গত চারটি বছর আমি এরকম অসংখ্য ইতিবাচক ঘটনার মুখোমুখি হয়েছি। বারবার এই ঢাকা বিশ্ববিদ্যালয়ের শিক্ষার্থীরাই এগিয়ে এসেছেন ওই দরিদ্র শিশুটির জীবন বাঁচাতে, দরিদ্র 'মা' টির অপারেশনের খরচ যোগাতে। 
কই এসব খবর কেন কখনই পত্রিকায় আসেনা? কারন এখবরে কোন রগরগে রাজনীতি নেই, কোন ধ্বংস নেই, উত্তেজনা নেই। উত্তেজনা না থাকলে মানুষ কেন পেপারটি কিনবে? উত্তেজনা না থাকলে মানুষ কেন কমেন্ট করবে? ইতিবাচক এই ঘটনাগুলি মিডিয়ায় যে আসে না, নেতিবাচক খবরগুলিই যে খবরের কাগজের প্রথম পাতাটি দখল করে নেয়, তার দায় বহন করতে হয় বিশ্ববিদ্যালয়ের সকল শিক্ষার্থীর। শুধু অল্প কয়েকজনের ছাত্ররূপী ব্যক্তির জন্যে সম্পূর্ন বিশ্ববিদ্যালয়কে দায়ী করা কি আসলেই সঠিক? 
পড়াশুনোর কথা বলছেন? একবার দেখে আসুন, উচ্চশিক্ষার্থে বহির্বিশ্বে যতজন শিক্ষার্থী রয়েছে তাদের মধ্যেও ঢাকা বিশ্ববিদ্যালয়ের শিক্ষার্থীদের খুঁজে পাবেন। আপনি যখন - "... there is hardly any education delivered in Dhaka University..." এইধরনের মন্তব্য করছেন , তখন আপনি নিজে আসলে  কতটুকু জানেন, সে প্রশ্ন চলে আসে।
আপনারা আসলে জানেন না, আপনারা আসলে জানবেনও না। ঢাবির প্রতি, ঢাবির শিক্ষার্থীদের আবেগ আপনাদের বোঝার ক্ষমতা নেই। যদিও বা শুধুই বিশ্ববিদ্যালয়ের ছাত্র-ছাত্রীরা ঘটনাটি ঘটিয়ে থাকে, যদিও বা রাজনীতির আঁচলে লুকিয়ে থাকা কারও মাধ্যমেই ঘটে থাকে ঘটনাটি তাদের সংখ্যা আসলে অতি নগন্য। সম্পূর্ন বিষয় না জেনে  যারা ঢাকা বিশ্ববিদ্যালয়কে প্রাচীনকালের অসভ্য লীলাভূমি হিসেবে উল্লেখ করতে চাইছেন তাদের আমি বলবো একটু চোখ মেলে দেখুন। 
আর কাল ৩১ মার্চ ঢাকা বিশ্ববিদ্যালয়ে সমাবর্তনে যারা অংশগ্রহন করছেন তাদের সবার প্রতি শুভকামনা রইল (আমি সহ)  ।
দায়ীন (frdayeen)


ছেলেমেয়ের নাম বাংলায় রাখুন, অন্তত ডাক নামটা বাংলায় রাখুন।



অনেক দিন ধরেই খেয়াল করছিলাম আশেপাশে বন্ধুবান্ধবরা তাদের ছেলেমেয়েদের খুব অদ্ভুত অচেনা শব্দযুক্ত নাম রাখছে, নির্দিষ্ট করে বললে আরবি শব্দের নাম রাখছে। আরবির প্রতি আমার কোন ঘৃনা নাই, কিন্তু হিব্রু যেমন আমি বুঝি না, তেমনি আরবিও আমি বুঝি না। তাই ছেলেমেয়েদের এই নাম রাখার সংস্কৃতি আমার কাছে খুবই অদ্ভুত ঠেকত। নাম বাংলায় না রেখে কেনো আরবিতে রাখা হচ্ছে সেটাতে অবাক হতাম। 
খেয়াল করলাম আগের জেনারেশনে কিছুটা হলেও রেন্ডমনেস ছিলো; কারো নাম যেমন আমিন, ওমর, রোকসানা, শাহজাহান, আকবর, সিরাজ, সাবেরা ইত্যাদি হত তেমনি সাগর, নীলা, রাত্রি, আকাশ, শুভ্র, লিসা, মারিয়া, সানি, পান্না, মনি, দূর্জয় ইত্যাদিও হত। কিন্তু এখন ব্যাপারটা আর সেই পর্যায়ে নাই,ছেলেমেয়ের নাম একমাত্র আরবিতেই হয়, খুব সামান্য কিছু ব্যতিক্রম ছাড়া। 
তারপর একটা সময় আসলো যখন নিজের ছেলের নাম রাখার উপলক্ষ হলো। আমি খুবই আনন্দিত হয়ে ভাবলাম যাক ছেলের একটা সুন্দর বাংলা নাম রাখবো। কিন্তু তখন বুঝতে পারলাম ব্যাপারটা এত সহজ না। আরবি রাখার পিছনে মানসিকতাটা মোটেও ভিন্ন হওয়া কিংবা সুন্দর অর্থপূর্ন হবার ব্যাপার না, তার থেকেও বেশি কিছু। আরবিতে নাম না রাখা এখন পাপ।  আরবিতে নাম না রাখা এখন অধর্ম। 
নিজের ছেলের বাংলা নাম রাখার জন্য আমাকে বাপ-মা, বৌ, ইত্যাদি সবার মতের বিরুদ্ধে যেতে হয়েছে; অনেক বুঝাতে হয়েছে যে বাংলা নাম রাখাটাই স্বাভাবিক, আরবিতে নাম রাখার কোন যুক্তি নাই। এমনকি শেষ পর্যন্ত এটাও বলতে হয়েছে যে হাদিস মতে ছেলের নাম রাখার অধিকার বাবার, তাই আমি যা রাখব তাই মানতে হবে। কিন্তু এমনটা তো বাংলাদেশে হবার কথা ছিলো না! এটা দুঃখজনক। ছোট ব্যাপার হলেও, এটাও এক ধরনের ধর্মান্ধতা। 
খুব বিস্তারিত লিখতে চাই না, কিন্তু নিশ্চিতভাবে বলতে চাই বাংলায় নাম রাখলে সেটা ধর্মবিরোধী না, বরং সেটাই ইসলামকে সর্বজনীন ধর্ম হিসাবে আরো বেশি প্রতিষ্ঠিত করে। কুরান হাদিস ঘাটাঘাটি করে দেখেছি, বাংলায় নাম রাখলে পাপ হবে না। তাই ছোট অনুরোধ, ছেলেমেয়ের নাম বাংলায় রাখুন, অন্তত ডাক নামটা বাংলায় রাখুন। কারন আমাদের ছোট ছোট ধর্মান্ধতাই সমাজকে সাম্প্রদায়িক করে তুলছে।


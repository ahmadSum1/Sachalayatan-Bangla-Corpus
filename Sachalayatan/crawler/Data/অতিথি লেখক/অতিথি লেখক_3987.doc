If I could Save Time in a Bottle



এক
  "If I could save time in a bottle
The first thing that Id like to do
Is to save every day
Till eternity passes away
Just to spend them with you"
   Jim Croce এর গানটা রাহাত শুনে যাচ্ছে সেই সকাল থেকে। আর চোখ বেয়ে পানি পরে যাচ্ছে অবিরত। মনে হচ্ছে গানটা তাকে উদ্দেশ্য করেই লেখা হয়েছিল।
  ভাগ্য ভালো বাসায় কেউ নেই এখন, অন্তত মন খুলে কাঁদতে পারছে সে। আফিসে যায় নি আজকে সে। ছুটি নিয়েছে এক সপ্তাহের। স্বাগতা অবশ্য অবাক হয়েছিল এক সপ্তাহের ছুটি নেয়ার কথা শুনে। কারণ রাহাত ছুটি বলতে গেলে নেয়ই না। ভীষণ কাজ পাগল ও।
   স্বাগতার বহুদিনের স্বপ্ন কক্সবাজার বেড়াতে যাবে। কাজের ব্যস্ততা, টাকা পয়সার টানা টানি, বিভিন্ন কারণে কখন ও আর যাওয়া হয় নি কক্সবাজার।
   সে জন্য, রাহাত যখন বলল, সে অফিস থেকে এক সপ্তাহের ছুটি নিয়েছে, স্বাগতাও যেন তার স্কুল থেকে এক সপ্তাহের ছুটি ম্যানেজ করে, স্বাগতা ভারী অবাক হয়েছিল। তারপর রাহাত যখন কক্সবাজার যাওয়ার টিকেট দেখালো, স্বাগতা খুশীতে চিতকার করে তাকে জড়িয়ে ধরেছিল।
   অভাব মানুষকে কত অল্পতে খুশী হতে শেখায়!
দুই
  রাহাত আর স্বাগতার পরিচয় বছর দুয়েক আগে। ইন্টারনেটের মাধ্যমে। অনেকটা কাকতালীয় ভাবেই। রাহাত এমনি এমনি দুষ্টামি করে স্বাগতাকে ফেসবুকে মেসেজ পাঠিয়েছিল। 
  "যদি ও আপনাকে আমি চিনি না, তারপর ও আপনি যে অসম্ভব সুন্দর, একথা বলতে হলে নিশ্চয়ই আপনার পূর্ব পরিচিত হতে হবে না.."
 স্বাগতা ও এমনি এমনি উত্তর পাঠিয়েছিল, "থ্যাঙ্কস, কিন্তু দুঃখের ব্যাপার হচ্ছে আমি আপনার সম্বন্ধে একি কথা বলতে পারছি না..."
   শুরুটা হয়েছিল এভাবেই।
   এরপর আস্তে আস্তে প্রথমে ফেসবুকে ম্যাসেজ আদান প্রদান, তারপর ম্যসেঞ্জারে কথা। এভাবেই ঘনিষ্ঠতা বাড়তে লাগল। কিন্তু স্বাগতা তখনো অন্যরকম কোন কিছু ভাবে নি। এমনি গল্প করতো।
  তারপর একদিন রাহাত খুব করে ধরলো দেখা করার জন্য। একি শহরে থাকি, এতদিন ধরে কথা বার্তা হচ্ছে, চলেন দেখা করি। স্বাগতা এটা সেটা বলে পিছলানোর চেষ্টা করলো, কিন্তু রাহাত নাছোড়বান্দা।
  অবশেষে স্বাগতা রাহাতকে ইষ্টার্ণ প্লাজার সামনে অপেক্ষা করতে বলল সকাল ১০ টায়।
তিন
   রাহাত সকাল সাড়ে নয়টা থেকে দাড়িয়ে আছে  ইষ্টার্ণ প্লাজার সামনে। হুড তোলা কোন রিক্সা আসলেই আড়চোখে লক্ষ্য করছে।জানে, স্বাগতা ১০ টার সময় আসার কথা দিয়েছে, এবং খুব সম্ভব ১০ টার পরেই আসবে, ১০ টার আগে তো আসার প্রশ্নই উঠে না। তারপর ও প্রতিটা রিক্সা থেকে কোন মেয়ে নামলেই রাহাতের মনে হয় এই বুঝি স্বাগতা নামলো।
   দেখতে দেখতে ১০ টা বাজলো, সাড়ে ১০ টা, ১১ টা, স্বাগতার আসার নাম নেই।
  রাহাত কি করবে বুঝতে পারছিল না। মনে হচ্ছে স্বাগতা আর আসবে না। কিন্তু কেন? আর একটু দেখি আর একটু দেখি করতে করতে রাহাত ১ টা পর্যন্ত দাঁড়িয়ে রইলো। 
   এ পর্যায়ে রাহাত নিঃসন্দেহ হয়ে গেল যে স্বাগতা আসবে না। রাহাতের কেন জানি নিজের উপর খুব রাগ হল। এতক্ষন দাঁড়িয়ে ছিল বলে। কিন্তু ওর রোখ চেপে গেল। স্বাগতা আসুক আর না আসুক ও দাঁড়িয়েই থাকবে এখানে।
  চার
    স্বাগতা আজকে ইষ্টার্ণ প্লাজার সামনে যায় নি সকাল ১০ টার সময়। ইচ্ছে করেই। রাহাত হইতো ঘন্টা খানেক অপেক্ষা করে পরে চলে গেছে। আজকে অনলাইনে আসলে হয়তো রাগারাগি করবে।
   ওদের কথা হত বিকাল ৬ টার দিকে। স্বাগতা সাইন ইন করলো, রাহাত অনলাইনে নেই। কি ব্যাপার? রাগ করলো নাকি? অন্যদিন তো এসময় অনলাইনে ই থাকে।
  সন্ধ্যা ৭ টা বাজে, রাহাত নেই। ৮ টা বাজে, রাহাত নেই। স্বাগতার কেমন জানি লাগতে লাগল। হঠাত মনে হল, রাহাত এখনো ইষ্টার্ণ প্লাজার সামনে দাঁড়িয়ে নেই তো? আবার একটু পরে নিজেই ভাবে, ধুর, এই সময়ে ও ইষ্টার্ণ প্লাজার সামনে দাঁড়িয়ে থাকবে কেন?
  ৯ টার সময় ও যখন রাহাত অনলাইনে এল না, তখন স্বাগতার খুব অস্থির লাগতে লাগল। ওর নিশ্চিত মনে হতে লাগলো, রাহাত এখনো ওখানেই দাঁড়িয়ে আছে।
  শেষ পর্যন্ত থাকতে না পেরে ও মাকে তানিয়াদের বাসায় যাওয়ার নাম করে বেরুলো। বলল, পরের দিন পরীক্ষা আছে, কিছু নোটের দরকার, ১০ টার মধ্যে ফিরে আসবে।
পাঁচ
  স্বাগতা ইষ্টার্ণ প্লাজার সামনে এসে নামল রাত পৌনে দশটায়। ও বুঝতে পারছে, এত রাতে শুধু শুধু এখানে আসাটা বোকার মত কাজ হয়েছে। শুধু এক পলক দেখেই চলে যাবে সে, ভাবল মনে মনে।
   রিক্সা ওয়ালাকে বললো, পঁচ মিনিট অপেক্ষা করেন ভাই, আমি আবার ফিরে যাব। রিক্সাওয়ালা বলল, জ্বি আপা।
ছয়
   রাত প্রায় ১০ টা বাজে। ঠিক ১০ টা পর্যন্ত অপেক্ষা করবে সে, রাহাত ভাবল, তারপর চলে যাবে। এখনো কি আশা নিয়ে দাঁড়িয়ে আছে সে জানে না, কিন্তু এতক্ষণ যেহেতু দাঁড়িয়ে আছে, সেহেতু কাটায় কাটায় ১০ টা পর্যন্তই অপেক্ষা করা যাক।
   এমন সময় মনে হল যেন সে স্বপ্ন দেখছে। রিক্সা থেকে নেমে আসছে স্বাগতা।
  সাত
    পুরানো কথা মনে করে নিজেকে বড্ড সুখী মনে হতে লাগল রাহাতের। কান্না ও যেন একটু কমে এসেছে। স্বাগতার ও স্কুল থেকে ফিরে আসার সময় হয়ে এসেছে। ও স্কুলে গেছে শুধু ছুটির এপ্লিকেশন জমা দিতে। ও ফিরলেই খেয়ে দেয়ে দুপুরে রওয়ানা দিবে কলাবাগান থেকে। কিন্তু কিভাবে সে বলবে কথা টা স্বাগতাকে?
আট
   সপ্তাহ দুয়েক আগে রাহাত গিয়েছিল রাজীবের চেম্বারে। রাজীব ডাক্তার,রাহাতের ছোটবেলার বন্ধু। রাহাতের শরীরটা ভালো যাচ্ছিল না বেশ কিছুদিন থেকে। কাউকে বলে নি। ভেবেছিল, এমনি এমনি ঠিক হয়ে যাবে। অবশেষে একদিন থাকতে না পেরে ভাবল, রাজীবের ওখানেই যাওয়া যাক, অনেক দিন দেখা হয় না, আড্ডা ও মারা হল, ডাক্তার ও দেখানো হল।
   স্বাগতাকে কিছু জানায়নি। একা একাই গিয়েছিল।
    কিন্তু রাহাত কল্পনা ও করতে পারে নি, ওর জীবনের সবচেয়ে বড় দুঃসংবাদ ওকে শুনতে হবে ওরই বাল্য বন্ধুর কাছ থেকে।
    রাহাতের প্যানক্রিয়েটিক ক্যান্সার ধরা পড়েছে। রাজীব বলেছে, আর ৩ থেকে ৬ মাস সময় আছে হাতে। শুনে হতভম্ব হয়ে গিয়েছিল। রাজীব ও বসে ছিল অন্ধকার মুখ করে। অবশেষে আর কাউকে জানাতে না করে রাহাত বেরিয়ে এসেছিল রাজীবের চেম্বার থেকে।
  নয়
    কলিং বেল বাজছে। স্বাগতা চলে এসেছে। রাহাত গান বন্ধ করে দরজা খুলতে গেল।
   স্বাগতার হাতে ২ টা কদবেল দেখা যাচ্ছে। কদবেল রাহাতের খুব প্রিয়।
    কথাটা স্বাগতাকে কখন বলবে ও? কিভাবে বলবে?
    গান টা এখনো মাথার ভেতর বেজে যাচ্ছে।
If I could save time in a bottle
The first thing that Id like to do
Is to save every day
Till eternity passes away
Just to spend them with you...
(রেনেট)
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%61%6e%65%74%5f%75%73%61%40%79%61%68%6f%6f%2e%63%6f%6d%22%3e%72%61%6e%65%74%5f%75%73%61%40%79%61%68%6f%6f%2e%63%6f%6d%3c%2f%61%3e%27%29%3b'))


বর্তমানের অতীত



(যাদের হাতে সময় নষ্ট করা মত প্রচুর সময় আছে, শুধু তারাই এটা পড়ার একটা রিস্ক নিতে পারেন। বাকিদের আগেই বিদায় জানাচ্ছি। ধন্যবাদ।)



‘’কোন জিনিস তুমি দেখছ বর্তমানে, আসলে অতীত?’’

কী বিদ্ঘুটে প্রশ্ন! ভার্সিটির কোচিং করার সময় এক ভাইয়া এই প্রশ্ন করে পুরো ক্লাসের মেয়েদের কথা বলা বন্ধ করিয়ে দিয়েছিলেন। সেদিক দিয়ে প্রশ্নটার ক্ষমতা তুচ্ছ করার মত নয়। অনেক ভেবে টেবেও কেউ বের করতে পারলাম না উত্তর। অবশেষে ভাইয়া আমাদেরকে রহস্যটা বললেন। আমরা জানি, আলো এক সেকেন্ডে 1*10^8 কিমি দূরত্ব অতিক্রম করে। তাহলে ১ বছরে যতটুকু দূরত্ব অতিক্রম করবে সেটা হল, এক আলোক বর্ষ। পৃথিবী থেকে এক আলোক বর্ষ দূরের কোন তারা থেকে আলো আসলে আমরা সেটা দেখতে পাবো এক বছর পরে। কোন কারণে তারাটা নিভে গেলে বা তারা থেকে আলো আসা বন্ধ হয়ে গেলে আমরা সেটা টের পাবো এক বছর পরে। পৃথিবী থেকে অনেক তারা আমরা দেখি যেগুলো কয়েক হাজার আলোক বর্ষ দূরে। হয়ত সেগুলোর কোন কোনটি নিভে গেছে। আমরা পৃথিবী থেকে ব্যাপারটা এখনো টের পাচ্ছি না। তাহলে আমরা যেখানে তারা দেখছি, আসলে সেখানে তারা নেই। আমরা বর্তমানে থেকেও দেখছি অতীতকে। কী বিরাট একটা ব্যাপার চোখের সামনেই প্রতিনিয়ত ঘটছে! অথচ ভেবে দেখি নি। এটা ভেবেই পুরো ক্লাসের মেয়েরা আরো কিছুক্ষণ চুপ করে বসে রইলাম। 

আপেক্ষিকতার তত্ত্ব অথবা আইনস্টাইনের নাম শোনার অনেক আগে থেকেই আমি ভাবতাম আপেক্ষিকতা নিয়ে ভাবতাম। ওটা যে আসলে আপেক্ষিকতা, সেটা অবশ্য আমি জানতাম না। আমি আমার মত করেই ভাবতাম। গানিতিক কোন প্রমাণ হয়ত আমি দিই নি কখনো, কিন্তু আমার ভাবনাটাও অত হেলা ফেলা করার মত না হে বাপু! ঐ আইনস্টাইন না থাকলে আপেক্ষিকতার সূত্র আমারই আবিষ্কার করার কথা (অন্ততঃ আমার তাই ধারণা  )! মাঝে মাঝে বুঝতেই পারি না, আমি অতীত দেখছি, না কি বর্তমান! সবার সাথে এ নিয়ে আলোচনাও করা যায় না। সবাই তো আর আমার মত আপেক্ষিকতার মর্ম বোঝে না। 
একটা প্রশ্ন প্রায়ই আমার মাথায় ঘোরা ফেরা করে। কিন্তু উত্তর জানা নেই। আচ্ছা, একটু বিস্তারিত ভাবেই বলি। সূর্য থেকে পৃথিবীতে আলো আসতে সময় লাগে ৮ মিনিট ১৫ সেকেন্ড। কোন কারণে সূর্য থেকে আলো আসা বন্ধ হয়ে গেলে আমরা সেটা টের পাবো ৮ মিনিট ১৫ সেকেন্ড পরে। এখন, মনে করি আমার সামনে একটা গাছ আছে। দিনের বেলাতে ওটা আমি দেখব। কোন কিছু দেখতে হলে দুটি জিনিস দরকার। ১. চোখ ২. আলো। চোখ তো আমার আছেই। আলো আসছে সূর্য থেকে। সূর্য থেকে আলো এসে পড়ছে গাছের গায়ে। সেখানে থেকে প্রতিফলিত হয়ে আমার চোখে আসবে, তবেই আমি দেখতে পাবো। এখন সূর্য থেকে যে আলোটা (আলোর নানা রকম রূপ আছে, সেগুলোতে গেলাম না। আসলে সেগুলো সম্পর্কে আমার ধারণা তেমন নেই) এই মাত্র গাছের গায়ে পড়ল, সেটা আসলে ৮ মিনিট ১৫ সেকেন্ড আগের। আমি আসলে দেখছিটা কী? বর্তমান নাকি ৮ মিনিট ১৫ সেকেন্ড আগের অতীত? 
(এই লেখা ফেসবুক ছাড়া আর কোথাও প্রকাশিত হয় নি)
রাজকন্যা

ছবি: 


 




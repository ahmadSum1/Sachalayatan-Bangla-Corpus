পরবাসে দুঃখ বিলাস-২



গত দু রাত তোমার ফোন বন্ধ পেয়ে কিছুটা আহত, মানসিক ভাবে বিপর্যস্ত। আমার স্বপ্নের বালিয়াড়ি কখনই তোমার নিষ্ঠুরতার ঝড়স্রোতের সামনে তার স্বপ্ন সাধকে মেলে ধরতে পারেনা। জানিনা এ আমার যোগ্যতার অপূর্ণতা না কোন দৈবক্রম। আমায় তুমি এতটাই এড়াতে চাও তা হয়তো আরো আগে টের পেলে তোমার অতি মুল্যবান সময়গুলো এভাবে নষ্ট হতে দিতে চাইতাম না। আজ নিজেকে বড়বেশি অপরাধী মনে হয়। শঙ্কা হয় আমার অশান্ত মনের নির্বুদ্ধিতার আচরণ তোমার জীবনে এমন কোন অশুভ ছায়া না ফেলে যায় যা তোমার ক্ষণিক মূহুর্তের দুখ বোধের দায়ে মহাপাপী হয়ে ওঠে। আমার জীবনের সুখ দুঃখকর বোধোদয় এখন আর সেভাবে স্পর্শ করেনা। কিন্তু আপনামত করে জীবনে তুমি সুখী হবে এ ভাবনা ক্ষণিক কালের জন্যও মনকে পুলকিত করে। দিনগুলোয় কতবার তোমায় ফোন করেও কেটে দিয়েছি এই ভেবে যে আমার দিনমানের ঘোরের ক্রিয়া প্রিয় মানুষটিকে আবার কষ্টে না ফেলে। আফসোস, এ বিশাল ধরনীর কোন এক প্রান্তে আমার স্মরণ প্রতীক্ষায় কেউ একজন বসে থাকবে, অতটা সৌভাগ্যবান আমি নই। তোমায় ফোন করে লজ্জা, দ্বিধা বা সঙ্কোচে ফেলবো না এতটুকু প্রবোধ মনকে দিতে পারলেও তুমি কেমন আছ এতটুকু জানার তৃষ্ণা আর চাপা রাখতে পারিনি।
sunshineshuvo@yahoo.com


প্রধানমন্ত্রী, দেয়ালের লেখা পড়ুন!



গত ৪১ বছরে পাকিস্তানের সাথে কূটনৈতিক সম্পর্ক বাংলাদেশের জন্যে ক্ষতি ছাড়া আর কিছুই বয়ে আনেনি। পাকিস্তান বাংলাদেশের অস্তিত্ব মনে প্রাণে অস্বীকার ক’রে কূটনৈতিক সম্পর্ক বজায় রেখেছে কেবলমাত্র এদেশের বিরুদ্ধে চক্রান্ত ও ষড়যন্ত্র কার্যক্রম চালিয়ে যাবার সহায়তার প্রয়োজনে। তার বহুবিধ প্রমাণ ৭৫ থেকে আজ অবধি আমরা দেখেছি। 
যে দেশ ৭১ এ তাদের কৃতকর্মের জন্য অনুতপ্ত নয়, যে দেশ লাখ শহীদের রক্তের কাছে ক্ষমা চায় না, যে দেশ সিমলা চুক্তি অনুসারে ১৯৫ জন যুদ্ধাপরাধীর বিচার করেনি, যে দেশ এখনও পূর্ব পাকিস্তানের স্বপ্ন দেখে, যে দেশ রাষ্ট্রীয়ভাবে বাংলাদেশের ইতিহাস বিকৃত করে, যে দেশ আজও বাংলাদেশের পাওনা ১৮ হাজার কোটি টাকা ফেরত দেয় না, যে দেশ ৪৪ বছর ধরে পাকিস্তানী শরণার্থীদের (পাকিস্তানে ফিরে যেতে ইচ্ছুক উর্দুভাষী) নিজ দেশে ফিরিয়ে নেয় না, যে দেশ আমার দেশের মানুষের সাহায্যার্থের ২০০ মিলিয়ন ডলার চুরি করে নিয়ে যায় সেই দেশের সাথে কূটনৈতিক সম্পর্কের প্রয়োজন কোথায়? 
শেখ মুজিবুর রহমান পাকিস্তানের সাথে সম্পর্কোন্নয়নের চিন্তা করেছিলেন সম্ভবত এই ধারণা থেকে যে পাকিস্তান ওদের ভুল বুঝে স্বাভাবিক সম্পর্ক বজায় রাখবে বাংলাদেশের সাথে, কিন্তু বঙ্গবন্ধুর কুকুরের লেজ সোজা দেখবার চিন্তাটি যে ভুল ছিল তা তিনি তাঁর জীবন দিয়েই বুঝেছেন। আর তাছাড়া বঙ্গবন্ধু আজীবন “মুসলিম উম্মা”র প্রতি দূর্বল ছিলেন। ভেবেছিলেন ইসরায়েলের আধিপত্যবাদী ও সন্ত্রাসী আচরণের বিরুদ্ধে আন্তর্জাতিক সংগ্রামে পাকিস্তানের সাথে যুক্ত থাকলে দ্বিপাক্ষিক সম্পর্কটিও উন্নত হবে। কিন্তু গত ৪০ বছরে তা হয়নি। বরঞ্চ বাংলাদেশের বিরুদ্ধে পাকিস্তান কূটনৈতিক সম্পর্ককে ষড়যন্ত্রের ঢাল হিসেবে ব্যবহার করেছে। এমনতর হাজার উদাহরণ দেয়া যাবে। তাছাড়া আমাদের বর্তমান আমলাদের এক ধরণের পাকিস্তান প্রেম প্রোথিত রয়েছে, মূলত পাকিস্তান ফেরত (repatriate) আমলাদের দ্বারা তারা প্রশিক্ষিত এবং প্রায়শই পাকিস্তানে বিভিন্ন ওয়ার্কশপ/সেমিনার ইত্যাদিতে ডাক পায় বলেই সম্ভবত সে প্রেম বেশ পোক্ত আকারেই বিদ্যমান। তাই এরা খুব একটা সক্রিয় হবে না পাকিস্তানের সাথে সম্পর্ক ছিন্ন করার ক্ষেত্রে। 
প্রধানমন্ত্রী, আপনার নিশ্চয়ই জানা আছে যে ১৯৭১ সালের পরে পাকিস্তানের বার্ষিক বাজেটে Destabilizing Bangladesh নামে একটি খাত থাকতো এবং সেই বরাদ্দ কিভাবে খরচ হবে বা হচ্ছে তা অপ্রকাশিতই থেকে যেতো। আপনি নিশ্চয়ই ধারণা করতে পারেন ঐ টাকা কোথায় খরচ হয়। রাজনীতিকদের কথা না হয় নাই বললাম। এক্ষেত্রে আপনার দল আর খালেদার দলের মাঝে খুব বেশী ফারাক কিন্তু নেই। টাকার কাছে সবাই পণ্য তা তো আপনি নিজেও উচ্চারণ করেছে কখনও কখনও। 
বাংলাদেশের অর্থনীতিতে পাকিস্তানের অংশগ্রহণ খুবই নগণ্য বলেই আমার ধারণা। মূলত আমদানী নির্ভর (যা বার্ষিক প্রায় ১ বিলিয়ন ডলারের মত) এই সম্পর্কের ক্ষেত্রেও বাংলাদেশের কোন লাভ নেই। আর সে দেশ থেকে যা কিছু আমদানী হয় তার অসংখ্য উন্নত মানের বিকল্প উৎস রয়েছে বাংলাদেশের কাছে। গুটি কয়েক ব্যবসায়ী পাকিস্তানের সাথে অবৈধ বাণিজ্য ও অর্থ পাচারের সুবিধার্থেই এই ব্যবস্থা টিকিয়ে রাখবার ক্ষেত্রে অতি উৎসাহী। 
ধূয়া তোলা হয় যে পাকিস্তানে নাকি ২৫ লক্ষ বাংলাদেশী বাস করে, তারা হবে অত্যাচারিত। আমার প্রশ্ন তারা কি ১৯৭১ সালের আগেও ওখানেই থাকতেন? যদি তাই হয় তবে তো তারা পাকিস্তানে থাকবার উপযোগী মানসিকতার মানুষ হিসেবে নিজেদের তৈরি করে নিয়েছেন গত ৪৫ বছরে, আর যারা পরে সে দেশে গেছেন তারা যদি না পারেন তবে বাংলাদেশের দ্বার তাদের জন্যে তো আর বন্ধ হচ্ছে না!  
তাই বলছি আপনার আশেপাশে যেসব আমলা ও রাজনীতিক এবং ব্যবসায়ী রাজনীতিক রয়েছে তারা কখনই পাকিস্তানের সাথে কূটনৈতিক সম্পর্ক ছিন্ন করতে আগ্রহী হবে না সংগত কারণেই। তাদের পরামর্শে নয় বরং সামাজিক মাধ্যম/গণমাধ্যম/গোয়েন্দা রিপোর্ট বিশ্লেষণ করে দেখুন বাংলার জনগণ আজ আর পাকিস্তানের সাথে সম্পর্কের ব্যাপারে একেবারেই আগ্রহী নয় এবং এতে তাদের কোন ক্ষতিই হবে না। 
আপনাকে এককভাবেই নিতে হবে পাকিস্তান বিষয়ে দুটি গুরুত্বপূর্ণ সিদ্ধান্ত:
১) পাকিস্তানের সাথে অর্থনৈতিক ও কূটনৈতিক সম্পর্ক ছিন্ন করা;
২) সিমলা চুক্তি ভংগ, ১৯৫ জন যুদ্ধাপরাধীর বিচার না করা, পাওনা ১৮ হাজার কোটি ডলার ফেরত না দেয়া ও চুরি করে নিয়ে যাওয়া ২০০ মিলিয়ন ডলার ইত্যাদির জন্যে আন্তর্জাতিক আদালতের শরণাপন্ন হওয়া;
দ্রুত এ বিষয়ে সিদ্ধান্ত নিন। বাংলার তরুণ সমাজ এবং বাংলাদেশের মুক্তি পাগল মানুষ যে ভাবে যুদ্ধাপরাধী বিচারে আপনার পাশে থেকেছে সে ভাবেই এই সিদ্ধান্তেও আপনার পাশেই থাকবে। 
সাগর লোহানী


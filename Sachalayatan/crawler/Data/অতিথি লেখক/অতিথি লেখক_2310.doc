তারে বহিবারে দাও শক্তি



১৬ই ডিসেম্বর ১১টার সময় আমি তখন যাচ্ছি অফিসের দিকে, সকালের রাশ আওয়ার এড়িয়ে। বিজয় দিবসে ফেসবুকের প্রোফাইল ছবিতে লাল সবুজ পতাকা দিয়েছি বের হবার ঠিক আগেই। দুইশবার গিয়েছি এই রাস্তা দিয়ে, একশবার দেখেছি ছোট্ট স্প্যানিশ স্থাপত্যের বাড়িটা। বাইরে ঝুলানো পতাকা, একটা মেইল বক্স, সিটি কর্পোরেশনের ময়লা ফেলার বিন আর কিছু শুকনো পাতা। পতাকা দেখে মুখ দিয়ে বের হল অস্ফুট স্বরে অজান্তেই “War Veteran”। 
আমার দেশের পতাকা মনে করতে গিয়ে মনে পড়লো নিজের চোখে দেখা নিজামীর গাড়ির সামনে পতপত উড়তে থাকা আমাদের ভালবাসার পতাকাটা। আমি অনুভব করতে পারিনা আমাদের বীর মুক্তিযোদ্ধাদের কতটা অপমানিত মনে হত নিজেদের। আমার রক্ত গরম হয়ে গেল, যেরকম হয়েছে আগে আরও হাজারবার নানা কারণে, কিন্তু এবার ভুলে যাবার আগে লিখতে বসলাম । আমি জানি এটা দিয়ে হাজার অভুক্ত মুক্তিযোদ্ধার টিকে থাকা হয়তো হবেনা, তাদেরকে ব্রিজ এর নিচে দাঁড়িয়ে ফেরি করে রিক্সা চালিয়ে ফিরতে হবে ঢাকার কোন বস্তিতে, বা বয়সের আর লাঙ্গলের ভারে ন্যুব্জ হয়ে গ্রামের ছোট্ট বাসায় আগের মতনই। কিন্তু আমরা কি পারিনা ২৬শে মার্চে পতাকা উড়িয়ে দিতে তাদের বাড়ির সামনে? আর বছরের ৩৬৫ দিন পতাকা উড়ানোর আইনি অধিকার দিতে? আমাদের গর্বের মুক্তিযোদ্ধারা ফিরে পাক তাদের হারানো আত্মবিশ্বাস, ১০০ ভাগ ঠিক ছিলেন তারা দেশের জন্য যুদ্ধ করতে গিয়ে এবং কাজটি শেষ করেছেন পুরাপুরি আমাদের কে পতাকা এনে দিয়ে। পতাকা উড়ানোর অধিকার কি লুটে খেয়ে নেয়া মন্ত্রীর বেশি? নাকি যুদ্ধে হারা নিজামীর? জানিয়ে দিতে চাই নিজামী, সাকা চৌ বা মুজাহিদিদের, না পতাকা উড়াতে পারছো না আর। সে অধিকার নেই তোমাদের। অধিকার যদি থাকে সেটা যুদ্ধ জিতে ফেরা একজন  মুক্তিযোদ্ধার। অধিকার অজান্তে বলতে পারার সকালে কোনও এক অচেনা মুক্তিযোদ্ধার বাসার সামনে দিয়ে স্কুলে যাওয়া শিশুটির “এখানে থাকেন মুক্তিযোদ্ধা”।  যেটা বলতে পারেনি আমাদের প্রজন্ম।
আগামী ২৬শে মার্চেই বাংলাদেশে ভোর হোক প্রতিটি মুক্তিযোদ্ধার বাড়ির সামনে উড়তে থাকা পতাকায় ভর করে। সংবিধানে আর একটি বাক্য সংযোজন করা হোক প্রতিটি মুক্তিযোদ্ধার বাড়ির সামনে পতাকা ওড়ানোর অধিকার নিশ্চিত করে। ৪০ বছর পেরিয়ে গেছে, আর দেরী নয়।
-- আর্গাস


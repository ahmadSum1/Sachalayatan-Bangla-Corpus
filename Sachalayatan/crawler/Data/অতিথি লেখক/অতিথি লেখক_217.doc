শিশু ও বর্ণবাদ



মেরিল স্প্যাশ এর ‘সুন্দর মানে কি ফর্সা’ বিজ্ঞাপনটা মনে ধরেছিল। তবে তিশাকে এমন মেকাপ দিয়ে ধবধবে সাদা না দেখিয়ে ওর স্বাভাবিক শ্যামলা রঙ দেখালে আরো ভালো লাগতো।   
আমার বড় একটা দুঃখ হচ্ছে নিজের গায়ের রঙ ফর্সার দিকে। ফলে ঐ ফেয়ার এন্ড লাভলি জাতীয় যাবতীয় ফর্সাকারী পদার্থ আমাকে কতখানি বিরক্ত করে, শরীরে ঠিক কতোটা আগুণ ধরিয়ে দেয় সেটা ঠিকমতো প্রকাশ করতে পারিনা। একবার ইউনি পড়ুয়া বন্ধুকে খুব করে রাগ ঝাড়ার পর ও বলেছিলো তুই বড়বড় কথা বলতে পারবি, তুইতো আর কালো না। আমি কথা বাড়াইনি, কোথায় যেনো ওর ব্যাথাটা বুকে বেজেছিল।  
আগে ভাবতাম এই ‘ফর্সা-কালো’ জিনিসটা শুধু বিয়ের ক্ষেত্রে নির্লজ্জভাবে আলোচনায় আসে, মেয়েদের অপমান করে। আসলে তা না। আমার বাচ্চারা এখন স্কুলে যায় এবং বর্ণবাদের এক বীভৎস চেহারা আমার জানা হয়েছে গত দুইবছরে।  
বাচ্চাদের স্কুলের ফাংশানে গেলে দেখি দেখতে ভালো একটা বাচ্চাকে শাড়ি টাড়ি পরিয়ে স্টেজে কখনো বউ, কখনো অন্য কিছু সাজিয়ে বসিয়ে দেয়া হয়। অন্য বাচ্চাগুলো নিজেদের তুচ্ছ ভাবে...
নাচের ক্লাসে বেছে বেছে ‘দেখতে ভালো’ বাচ্চাদের লীড-রোল দেয়া হয়, সে মুদ্রা ঠিক জানুক আর না জানুক। আমার চেনা ছয়বছরের ‘তন্দ্রা’ নাচতে ভালোবাসে, তার মা’কে খোদ নাচের টিচার বলেছেন ‘আসলে যারা দেখতে ভালো (মানে ফর্সা আরকি!) তারা নাচ শিখলেই ভালো, বড়বড় চোখে চোখের এক্সপ্রেশন ভালো আসে, চম্পক আঙ্গুলিতে হাতের মুদ্রা, ফর্সা পায়ে আলতা...’।  
কালো-কুলোরা গান শিখুক। কালোদের মনে অনেক দুঃখ, গানে সেই দুঃখ চমৎকার ফুটে উঠে!    	
আমার পরিচিত আরেকটা বাচ্চা চট্টগ্রামের বিখ্যাত এক স্কুলে ভর্তি পরীক্ষা না দিয়ে জায়গা করে নিয়েছে কারণ কয়েকজন শিক্ষিকা ফর্সা-সুন্দর-নাদুসনুদুস এই বাচ্চাকে দেখে বলেছেন –‘এতো সুন্দর একটা মেয়েকে আমরা এমনিই নেবো, ওর ভর্তি পরীক্ষা লাগবেনা’...  
আমি নিজে কর্মজীবী মা হিসেবে প্রতিদিন হাজার সমস্যা মোকাবেলা করছি অনেকবছর ধরে। অনেক কে বুঝাতে চেয়েছি ডে-কেয়ার সেন্টার করেন। তখন এক আপু যিনি একটা ডে-কেয়ার চালান আমাকে বলেছেন আয়া থেকে শুরু করে সংশ্লিষ্ট সবার প্রবণতা থাকে ফর্সা-মোটাসোটা শিশুগুলোকে যত্ন করার। অন্য শিশুগুলো সমান মনোযোগ ও যত্ন পায়না। ফর্সা শিশুদের প্রিন্স, প্রিন্সেস ইত্যাদি নামে ডেকে আহ্লাদ করা হয়, শুকনা বাচ্চাটা নাম পায় 'কাঠি', চশমা পরাটা নাম পায় 'কানা'। 
আয়নার সামনে দাঁড়িয়ে নিজেকে যদি জিজ্ঞেস করি ওহে খুবতো জ্বালাময়ী লেখা ফেঁদে বসেছো- শপিং সেন্টারে, অন্য পাবলিক প্লেসে কোন বাচ্চাগুলোকে দেখে একটু চুল নেড়ে দিয়েছো, হেসেছো  বা হ্যালো বলেছো? 
সৎ উত্তর হবে সেই শিশুগুলো সবাই ছিল ফর্সা, সুন্দর। 	
আমি ভণ্ড নাকে খত দিয়ে প্রতিজ্ঞা করছি কোনো শিশুকে চেহারা, গায়ের রঙ, স্বাস্থ্য এইসব দিয়ে তার প্রাপ্য মনোযোগ, যত্ন ও অধিকার নির্ধারণ করবোনা। আচ্ছা আপনারা যারা এই লেখাটা পড়ছেন তাদের কাছে এই প্রতিজ্ঞাটা আশা করতে পারি?


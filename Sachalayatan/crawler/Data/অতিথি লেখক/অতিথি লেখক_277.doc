বোধ 



নিজের প্রতি বসের মুগ্ধ দৃষ্টি চোখ এড়ায় না রিমির। অফিসের সর্বোচ্চ কর্তার এই মুগ্ধ দৃষ্টি রিমির গোপন অহঙ্কার। গোপন সুখও বটে! অত্যন্ত ব্যক্তিত্ববান এই লোকের জন্য অফিসের বেশীরভাগ মহিলা কর্মী পাগল হলেও বস যেন শুধু ওর দিকেই মুগ্ধ দৃষ্টি হানেন। যদিও রিমি জানে বস ফ্লার্টিং করছেন, তবুও ব্যাপারটা চরম পুলকের।
লোকটা অফিসে এসেই ঢুকে পড়েন নিজের খুপরিতে। ফলে সারাদিনে বার বার দেখা হওয়ার অবকাশ মেলে না দুজনের। তাতে কী? সকালে একবার আর সন্ধ্যায় একবার বসের সাথে দেখা হয় রিমির। ভাগ্য ভালো হলে দুপুরে আরেকবার। কিন্তু তাতেই দুই যোগ দুই, চার চোখের যা কথা হওয়ার, হয়ে যায়।
আজ অফিসে আসতে একটু দেরী করে ফেলেছে রিমি। নয়টায় অফিস। কিন্তু জ্যামের কারণে অফিসের গেটে পা রাখতে রাখতে নয়টা দশ বেজে গেছে। এমনিতে স্বাস্থ্য সচেতন বলে ও সিঁড়িই ব্যবহার করে, তবে আজ লিফটের দিকে দৌড়ালো। ছয় তলায় সিঁড়ি বেয়ে উঠার সময়  এখন নেই। কিন্তু যেখানে বাঘের ভয়, সেখানেই রাত হয়। দ্বিতীয় তলায় অ্যাডমিন ডিপার্টমেন্টে এসে লিফট থামলো।
রিমির কপাল কুঁচকে গেলো। আজ তাড়াহুড়া আছে আর... অতি অবশ্যই আজ প্রতি তলায় লিফটের থামতে হবে।
কিন্তু এ কী!
লিফটে ঢুকলেন রিমির বস। সাথে সাথে নাম না জানা পারফিউমের গন্ধে রিমির মাথা ঘুরে গেলো। “গুড মর্নিং” আদান প্রদান হওয়ার পর আর কী বলবে, রিমি ঠিক করে উঠতে পারলো না। ছয় তলায় পৌঁছাতে কমপক্ষে ত্রিশ সেকেন্ড সময় লাগবে। এই ত্রিশ সেকেন্ডকেই রিমির ত্রিশ বছর মনে হতে লাগলো। যে লোকটাকে ও এতো পছন্দ করে, তাকে হঠাৎ পাশে পেয়ে অদ্ভুত এক অস্বস্তি হতে লাগলো। অথচ এই সময়টুকু হওয়ার কথা আজকের দিনের শ্রেষ্ঠ সময়! লিফটের ভেতরে শুধু রিমি আর বস। ‘তুমি আর আমি ছাড়া এই ঘরে কেউ নাই’।
রিমির বুক উত্তেজনায় ধড়ফড় করতে লাগলো। না চাইতেও ওর চোখ চলে যেতে লাগলো বসের দিকে। আহা! সাদা শার্ট আর নীল টাই পরা, ক্লিন শেভ করা একটা লোক এতো সেক্সি হয় কী করে? বসও তাকালেন রিমির দিকে। মুচকি হাসলেন। লজ্জায় রিমির শ্বাস-প্রশ্বাস দ্রুত হয়ে গেলো। হায় হায়! বস কী ভাবছেন? রিমির দৃষ্টি কি হ্যাংলার মতো লাগছে? 
‘ছয়তলা পর্যন্ত আপনার সিঁড়ি দিয়ে উঠার ব্যাপারটা আমার ভালো লাগে।’ বসের কথায় চমকে উঠলো রিমি। 
‘অ্যাঁ! হ্যাঁ, মানে আপনি খেয়াল করেছেন এটা?’ রিমির কণ্ঠে বিস্ময় ঝরে পড়লো।
বস ঠোঁট টিপে হাসলেন, ‘আমি এও জানি, আপনি খুব স্বাস্থ্য সচেতন। দুপুরে ভাত না, রুটি খান।’
রিমির হাত পা ঠাণ্ডা হয়ে গেলো। এই লোক এতো খবর রাখে! তার মানে কী...
আর ভাবার সময় পেলো না রিমি। লিফট যখন চারতলায় এলো, বস ওকে আলতোভাবে জড়িয়ে ধরলেন। লিফটের গায়ে ঠেসে ধরে বললেন, “ইউ নো আই লাইক ইউ!” বলে হালকা চুমু দিলেন রিমির ঠোঁটে। তারপর কামড়ে ধরলেন। কয়েক সেকেন্ডের এক ঝড় বয়ে গেলো যেন! ছয়তলায় আসার টুংটাং এলার্ম বাজলে রিমিকে ছেড়ে দিয়ে সলজ্জ হেসে বললেন, “No one knows this, OK?”
এমনিতেই বসের পাশে দাঁড়িয়ে রিমির মাথা ঠিকমতো কাজ করছিলো না। কেমন একটা নেশা নেশা ভাব। তার উপর হঠাৎ বসের আদরে রিমির মাথা আরও ওলোট পালোট হয়ে গেলো।
কিন্তু এটা কি আদর? রিমির তো সায় ছিলো না! এটা তো হ্যারাসমেন্ট! দুর্বলতার সুযোগ নিয়ে হয়রানি করা। 
রিমির যুক্তিবাদী মন জেগে উঠলো। মাথাচাড়া দিয়ে উঠলো আত্মসম্মানবোধ। মুহূর্তের ব্যবধানে ওর হাত থেকে বের হওয়া “ঠাস…!” শব্দটা খুব জোরে শোনা গেলো লিফটের ভিতর। বসের গাল লাল হয়ে গেলো। লজ্জায় নাকি ব্যথায়, রিমি সেটা বোঝার আগেই লিফটের দরজা খুলে গেলো।
ঝিম ঝিম মাথা নিয়ে রিমি উত্তর দিলো, “Everybody will know this.”
...
...
...
- নির্ঝর রুথ।


যে রাঁধে, সে চুলও বাঁধে



দুই বান্ধবীর ফোনালাপ চলছে।
১ম বান্ধবী (পেশায় চিকিৎসক) ঃ জানিস, মনটা ভীষণ ভারি হয়ে আছে। আজ তিনজন রোগী পেলাম। তিনটাই রেপ কেস। তাও আবার নিজের স্বামীর দ্বারা।
২য় বান্ধবীঃ তাই নাকি? এটা কীভাবে সম্ভব?
১ম বান্ধবীঃ হুম। তিনজনেরই বিয়ের প্রথম রাতের ঘটনা এটা।
২য় বান্ধবীঃ মেয়েগুলো স্বীকার করল সে কথা?
১ম বান্ধবীঃ তা কি আর করে কেউ? কিছু বলতেই চায় না। নিজে ডাক্তার বলে বুঝতে পেরেছি। একজনের অবস্থা খুবই খারাপ। মেয়েটা গতকাল ওর প্রেমিকের সাথে পালিয়ে কোর্ট ম্যারেজ করেছে। ওর কোন আত্নীয় স্বজন ওকে দেখতে আসে নি। এত কষ্ট পেয়েছে মেয়েটা! আমি ওর দিকে তাকাতেই পারছি না। বললে বিশ্বাস করবি না, নরম্যাল ডেলিভারির প্রসূতি মায়েদের মত ওকে স্টিচ দিতে হয়েছে।
২য় বান্ধবীঃ বলিস কী! শয়তানটা কই?
১ম বান্ধবীঃ আছে, আশেপাশেই।
এই ফোনালাপটি কোন বানানো গল্প নয়। এটি সত্য এবং এমন ঘটনা রোজই কোথাও না কোথাও ঘটছে। কিন্তু সে কথা বেশির ভাগ নারীই স্বীকার করে না।  তারা মনে করেন এটাই তাদের স্বাভাবিক দাম্পত্য জীবন। স্বামীর চাহিদা পূরণ করাটা তাদের কর্তব্য। একটি হাদিসেও আমরা পাই, ‘’স্বামী যখন স্ত্রীকে নিজের শয্যায় আহবান করে, তখন যদি সে সাড়া না দিয়ে অস্বীকার করে, তাহলে ফেরেশতাগণ সারা রাত তার উপর অভিশাপ বর্ষণ করতে থাকে।‘’ অর্থাৎ, স্বামী যে কোন সময় স্ত্রীর উপর দাবি খাটাতে পারবে। আর তাই নারীর গর্ভাবস্থা, প্রসবপরবর্তী সময়, পিরিয়ড, অসুস্থতা, স্ত্রীর ইচ্ছা-অনিচ্ছা কোনকিছুকেই স্বামীরা পরোয়া করেন না। কিন্তু তাই কি হওয়া উচিত? বিয়ের পরে তো কারো মানবিক অধিকার পরিবর্তন হয়ে যায় না! বরং বিয়ে হোক বা না হোক, কারো অনিচ্ছায় যে যৌন সম্পর্ক তাই ধর্ষণ। আর বিয়ের পরের এই ধর্ষণকে আমাদের সমাজে বৈধ বলে  আমরা মেনে নিয়েছি।
প্রতিনয়ত নির্যাতিত হবার পরেও নারীরা ঐ স্বামীর সাথেই ঘর-সংসার করে থাকেন। কেননা। তারা আর্থিকভাবে স্বামীর উপর নির্ভরশীল। অর্থনৈতিকভাবে স্বাধীন নারীরাও পারেন না অত্যাচারী স্বামীকে ত্যাগ করতে। এই পুরুষ শাসিত সমাজ, পরিবার কেউ তাকে সহজভাবে গ্রহণ করে না। যুগ যুগ ধরে নারী এভাবেই সহ্য করে অন্যায়কে সমর্থন দিয়ে আসছে। এর ফলে নির্যাতিত নারীদের মধ্যে বিষন্নতা, সিজোফ্রেনিয়া, টেনশন, আতঙ্কে থাকা, আত্নহত্যা প্রবনতা ইত্যাদি ধরনের মানসিক সমস্যা দেখা যায়। স্বামীর প্রতি জমে থাকা রাগ, ক্ষোভ, প্রতিহিংসা সন্তানের উপর তারা অনেক সময় প্রকাশ করেন। যার ক্ষতিকর প্রভাব সন্তানদের উপরও পড়ে।
স্বামীরা স্ত্রীদের প্রতি এ ধরনের আচরণ করে থাকেন বিভিন্ন কারণে—
	নিজের শক্তিমত্তা ও ক্ষমতা প্রকাশের জন্য,
	স্ত্রীর সাথে বোঝাপড়ার অভাব থাকা,
	যৌন বিকৃতি থাকলে। অনেক সময় ঐ ব্যক্তির বাবা-মায়ের যৌন বিকৃতি থাকলেও এটা হতে পারে,
	নিজেকে নিয়ন্ত্রণ করার চর্চা না থাকা,
	পর্নোগ্রাফে আসক্ত থাকলে,
	মাদকাসক্ত হলে,
	সন্দেহ প্রবনতা থাকলে,
	নিজের কোন মানসিক সমস্যা থেকে থাকলে ইত্যাদি।
আমাদের দেশের নারী-পুরুষের মধ্যে পরস্পরের প্রতি শ্রদ্ধাশীল কোন সুস্থ মানবিক সম্পর্ক গড়ে উঠে না। এছাড়াও শিক্ষাব্যবস্থায় সেক্স এডুকেশন নেই। রক্ষণশীল সমাজ ব্যবস্থার কারণে এ সম্পর্কে কোন আধুনিক ও  বিজ্ঞানসম্মত ধারণা সবার থাকে। কোন রকম Pre marital counseling না দিয়েই আমরা ভেবে বসি, বিয়ে হয়ে গেলেই হয়ে গেল। আর তাই, প্রেমের বিয়েই হোক বা এরেঞ্জ, সব সময় ভোগান্তিটা সহ্য করতে হয় নারীকেই।
শুধু রাঁধা, চুল বাঁধা আর হিন্দি সিরিয়ালে নিজের অফুরন্ত শক্তিকে সীমাবদ্ধ না রেখে, নারীরা একদিন এসব ব্যাপারে নিশ্চয়ই নতুন করে ভাবতে শিখবে।
রাজকন্যা
২৯ সেপ্টেম্বর, ২০১১


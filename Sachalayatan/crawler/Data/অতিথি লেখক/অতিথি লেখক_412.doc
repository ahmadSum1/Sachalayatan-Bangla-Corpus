জার্মান শেফার্ডের ঠ্যাং



১
আজ ফেসবুকে  একজন নতুন প্রস্তাবিত বেতন স্কেল শেয়ার করেছে।  সর্বোচ্চ বেতন পাওয়া আমলার বাড়ীতে নেয়া অর্থের পরিমাণ সোয়া লাখ টাকার উপরে। দেখে পুলকিত হয়েছি।  দেশ এগিয়ে যাচ্ছে। রিজার্ভ বাড়ছে। জিডিপির প্রবৃদ্ধি ঘটছে। নতুন বেতন স্কেল চালু হলে, জিডিপি আরো বাড়বে। ( অবশ্য জিডিপির প্রতি আমার কোন আলাদা মায়া মহব্বত নেই। আই বি এ তে কিছু অর্থনীতি পড়েছিলাম। জিডিপির প্রবৃ্দ্ধি নির্ভর করে খরচ কতটা বাড়লো তার উপর। কেউ যদি  কামনায় উত্তেজিত হয়ে , স্ত্রীর সাথে সহবাস করে, তবে জিডিপির কোন উন্নতি হবে না। কিন্তু কেউ যদি শেরাটনে রুম ভাড়া করে লিগ্যাল এসকর্ট কল করে তবে জিডিপি বাড়বে।  কেউ যদি পিকক বারে গিয়ে মদ খায় তবে জিডিপি বাড়বে। কিন্তু একজন মহীয়সী মা যদি সন্তানকে দুগ্ধ দান করে করে ম্যামারী গ্লান্ডে ব্যথা করে ফেলে, তবেও জিডিপির কোন বৃদ্ধি ঘটবে না। এক অন্তপূরবাসিনী বাসন মেজে মেজে হাতে কড়া বানিয়ে ফেললেও জিডিপির কোন লাভ নেই।) সরকারী চাকুরীজীবিদের বেতন বাড়ানো উচিত এতে কোন সন্দেহ নেই। বেসরকারী কিছু সেক্টর যেমন ব‌্যাংক, টেলিকমে যাঁরা কাজ করেন, তাদের বেতন গড় পড়তা চাকুরীজীবিদের চেয়ে বেশী। তাই প্রতিযোগীতায় টিকে থাকতে হলে সরকারী চাকুরীজীবিদের বেতন বাড়ানো কোন বিকল্প নেই। কিন্তু ব্যাংক টেলিকম পুরো বেসরকারী সেক্টরের প্রতিনিধিত্ব করে না। বেসরকারী চাকরীর স্পেক্ট্রাম বেশ দীর্ঘ। এখানে গার্মেন্টস, এমনকি আরো ক্ষুদ্র পরিসরে বাসার কাজের বুয়ারাও পর্যন্ত স্পেক্ট্রামের  অংশ। শুধুমাত্র ব্যাংক কিংবা টেলিকমকে রেফারেন্স হিসাবে ধরলে সেটি হবে হ্রস্বদৃষ্টি। সমাজের এক অংশের মানুষের কল‌্যাণ সাধন করতে গিয়ে, অন্য একটি বৃহৎ অংশকে প্রতিযোগীতায় দূর্বল করে দেয়াটা কাম্য নয়। বাজারে গিয়ে সরকারী চাকুরীজীবি পিয়ন যদি ১০০ টাকা দিয়ে মাছ কিনে আনে , তবে তাঁর ছেলেমেয়েরা হয়তো খুশি হবে। কিন্তু গার্মেন্টসের একজন কর্মী যদি এই দাম দিতে না পারে, তবে তার সন্তান হয়তো মাছের তরকারীর আশায় বসে থেকে, লবন দিয়ে ভাত খাবে। আর স্কুলে জীবনের লক্ষ্য রচনা লিখতে গিয়ে সে আর লিখবে না সে বুয়েটে পড়তে চায়। সে লিখবে সরকারী চাকুরীজীবি হতে চায়। যেকোন ধরণের হলেই চলবে। কেননা বুয়েটের ছেলেদের  প্রস্তাবিত পিয়নের বেতনের চেয়ে কম বেতনে চাকুরী অফার করতে দেখেছি। সরকারী পিয়নের বেতন যদি তের হাজার টাকা হয়ে, তবে গার্মেন্টেসরে শীর্ণ মেয়েটি , যে দিন রাত্র পরিশ্রম করে অর্থনীতির চাকা সচল রেখেছে- এক কথায় সরকারকে জীবিত রেখেছে, তার দোষ কোথায়? সরকার সরকারী চাকুরীজীবিদের অধিকার নিশ্চিত করতেই পারে, কিন্তু বেসরকারী অগণিত শ্রমিকের অধিকার রক্ষায় কি করছে? তারা কি পাশ্চাত্যের মত সমতুল্য ন্যুনতম বেতন নিশ্চিত করতে পারবে? বরং সরকারী বেতনের এক্সট্রাভেগেন্ট প্রকল্পে অসংখ্য মানুষ প্রতিযোগী সুবিধা হারাবে। সরকারী চাকুরীজীবিদের বেতন অবশ্য বাড়ানো উচিত। কিন্তু অন্যদের ব্যাপারে সরকারের পরিকল্পনা কি সেটাও সরকারকে স্পস্ট করতে হবে। এবং দুটোই সাজুয্যপূর্ণ হওয়া চাই।
২
একটা আষাঢ়ে গল্প বলি। ধরা যাক নতুন বেতন স্কেল চালু করা হয়েছে। একজন বিশেষ উর্ধ্বতন কর্মকর্তার বেতন গিয়ে দাঁড়ালো লাখ টাকার উপর। সে সদ্য বিদেশ সফর শেষে ফিরে এসেছে। আমেরিকার অনেক কিছুই তার ভালো লেগেছে। একটি বুদ্ধিমান জার্মান শেফার্ড দেখে তার ভীষণ ভালো লেগেছে। সে একটা জার্মান শেফার্ড কিনে আনলো-যার প্রতি তার অসীম মমতা। একদিন কুকুরটির একটা পা দরজার চিপায় পড়ে ভেঙ্গে গেলো। তিন পা জন্তুটির প্রতি তার মমতা তিনগুণ হলো। কুকুরটিকে পুষতে তার মাসে ছয় হাজার টাকা খরচ হয়। তিনি এটা বহন করতে পারেন। তার বাসায় কাজের বুয়ার স্বভাব ভালো না। কুকুরের মাংস থেকেও  মাংস চুরি করে। সাহেবের স্ত্রী ভীষণ বিরক্ত। " তোমার অভাব থাকলে  আমাকে বলো। চুরি করবে কেন?" উনি দয়ার সাগর। বুয়ার বেতন দু'শ টাকা বাড়িয়ে দু'হাজার টাকা করে দিলেন। বুয়া স্বামী পরিত্যাক্তা। তিন ছেলে-মেয়ে। একুনে চারজন। 
 সৈয়দ মুজতবা আলীর পন্ডিতমশাই বলে একটা গল্প পড়েছিলাম। বড়লাট এসেছেনে বিদ্যালয়ে। বড়লাটেরও একটা কুকুরও ছিল। সেটিও তিন ঠ্যাং-এর। পণ্ডিতমশাইয়ের পরিবারের মাসের পুরো খরচ আট টাকা ।  কুকুরের মাসিক খরচ ২৪ টাকা। ( টাকার অংকটা আমার ভালো মনে নেই)। পণ্ডিত মশাই পুরো ক্লাশ কে জিজ্ঞেস করেছিলেন, তাঁর পুরো পরিবার লাট সাহেবের কুকুরের কয় ঠ্যাং-এর সমান?
আজ যদি সৈয়দ মুজতবা আলীর পণ্ডিতমশাই চিতা থেকে উঠে এসে প্রশ্নটি করেন, বুয়ার পুরো পরিবার জার্মান শেফার্ডের কয় ঠ্যাং-এর সমান? উত্তরটা কিন্ত পাল্টাবে না।
এই হলো স্বাধীনতা। ক্ষুদিরাম, সূর্যসেন, মতিউর, মোস্তফা কামাল আর লাখো প্রাণের  বিনিময়ে অর্জিত স্বাধীনতা।  সমাজের সুবিধাবঞ্চিত মানুষের কাছে লাট সাহেব, আ্ইয়ুব খান অথবা বাংলাদেশের শাসক শ্রেণীর তফাৎ কি খুব বেশী?
(সরকারী চাকুরীজী্বিদের কাছে ক্ষমা চেয়ে নিচ্ছি। সরকারী উর্ধ্বতন কর্মকর্তার উদাহরণ এনেছি, শুধুমাত্র মুজতবা আলীর গল্পে বড়লাট সরকারী চাকুরীজীবি ছিলেন বলে। এর বদলে সুবিধাভোগী শ্রেণীর যে কেউ হতে পারে ।  এমনকি আমিও। রাষ্ট্রের নামে, তন্ত্রের নামে , ধর্মের নামে আমরা সবাই একই কাজ করছি যা উপনিবেশিক শাসকরা করে গেছে।)
হলুদ ঘাস 
টরোন্টো


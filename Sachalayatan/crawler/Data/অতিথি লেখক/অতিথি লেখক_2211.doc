শুধু ধর্ষক আর ফতোয়াবাজই রিমান্ডে? পুলিশ ডাক্তাররা কোথায়!



হেনা হত্যাকাণ্ডের সঙ্গে জড়িত থাকার অভিযোগে আরো একজনকে রিমান্ডে নিয়েছে পুলিশ৷ তিনি একজন ইউপি চেয়ারম্যান৷ হাইকোর্ট যখন হেনার বাবা-বোন, স্থানীয় জনপ্রতিনিধি আর সেখানকার পুলিশকে তলব করেন তখন এই ভদ্রলোকও হাজির হন৷ সেই ইদ্রিস আলীকে পুলিশ আগে খুঁজে পায়নি৷ হাইকোর্টের নির্দেশে অবশ্য তিনি হাইকোর্ট থেকেই আটক হন৷ 
ইদ্রিস আলীকে পাঁচদিনের রিমান্ডে নিয়েছে সিআইডি৷ আগে থেকেই রিমান্ডে আছে ধর্ষক মাহবুব৷ অসাধারণ ব্যাপার, আশা করি গোয়েন্দারা তাহাদিগকে ভেজা গামছায় গিট দিয়ে বিশেষ ট্রিটমেন্ট প্রদান করবে৷ যেমনটা করে এই ব্যাটারা হেনাকে দোররা মেরেছিল৷
ধর্ষিতা হেনাকে হত্যার এই ঘটনাটি নেহাত অবৈধ প্রেমে রূপ নিচ্ছিল৷ বিষয়টি অনেক হালকাও করে দেয় স্থানীয় পুলিশ, ডাক্তাররা৷ হেনার বাবা বলা সত্ত্বেও ধর্ষণের অভিযোগ নেয়নি পুলিশ সদস্য৷ হেনার বাবার নিরক্ষতার সুযোগ নেয় স্থানীয় পুলিশ সদস্য আসলাম ও এ কে আজাদা৷ তারা সুরতহাল প্রতিবেদনে লিখেছিলেন হেনার সঙ্গে তার চাচাতো ভাইয়ের প্রেম কাহিনী ছিল৷ আহা, মৃতের দেহে প্রেমের দাগ বুঝি চোখে পড়েছিল তাদের৷ 
অন্যদিকে, প্রথম পোস্টমর্টেমে ডাক্তাররা হেনার দেহে কোন আঘাত খুঁজে পায়নি, যা কিনা হত্যার কারণ হতে পারে৷ হাইকোর্ট চিকিৎসক নির্মল চন্দ্র দাস, রাজেশ মজুমদার আর হোসনে আরাকে এজন্য তিরষ্কার করেছেন৷
আমার কেন জানি মনে হয়, পুলিশ-চিকিৎসকরা মিথ্যা তথ্য দেওয়ার পরও বেঁচে যাচ্ছেন৷ নতুবা ধর্ষক আর ফতোয়াবাজ রিমান্ডে থাকা সত্ত্বেও তারা দিব্যি ঘুরে বেড়াচ্ছেন কিভাবে? কেন তাদের বিরুদ্ধে ব্যবস্থা নিতে এত দেরি? কেন তাদেরকে হাইকোর্ট থেকেই আটক করা হয়নি? যেখানে দিব্যি তাদের মিথ্যাচার ধরা পড়েছিল৷ 
হেনাকে ধর্ষণ করা হয়েছে, নির্যাতন করা হয়েছে, দোররা মারা হয়েছে - আর এসবের কারণের ৩১ জানুয়ারি মারা গেছে সে৷ এখন আর কারো এই নিয়ে সন্দেহ নেই৷ কিন্তু মিথ্যাবাদি পুলিশ আর ডাক্তাররা রেহাই পেয়ে গেলে এমন ঘটনা আবারো হয়তো ঘটাবে কোন ধর্ষক, ফতোয়াবাজরা৷ শুধু একটু টাকা ঢাললেই বদলে যাবে পোস্টমর্টেম রিপোর্ট, অভিযোগনামা৷
- ডার্ক হর্স

ছবি: 


 




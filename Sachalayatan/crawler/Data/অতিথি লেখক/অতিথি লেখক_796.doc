নীল তিমি - সর্বকালের সর্ববৃহৎ প্রানী



এক সময় সাগরে নীল তিমির পরিমান ছিল এখনকার চেয়ে অনেক অনেক বেশী। আমরা মানুষেরা বিগত বছরে এত বেশী নীল তিমি মেরেছি যে বর্তমানে আনুমানিক ১০০০০ নীল তিমির অস্তিত্ব পাওয়া যায়। নীল তিমি এখন আন্তর্জাতিকভাবে  সংরক্ষন করা হচ্ছে এবং শিকার বন্ধ করে দেয়া হয়েছে।  তাই কিছু কিছু জায়গাতে এদের সংখ্যা বৃদ্ধি পাচ্ছে, যদিও খুব নগন্যহারে। কেউ যদি সারা বছর ধরেও সাগর চষে বেড়ায়, তারপরেও একটা নীল তিমির দেখা নাও পেতে পারে। 
নীল তিমি আসলে অনেক অনেক বড়। হাতির চেয়ে বড়, সব প্রকার তিমির চেয়ে বড়, এমনকি প্রাগৈতিহাসিক যুগের ডাইনোসরের চেয়েও বড়। এই পৃথিবীতে এযাবত কাল পর্যন্ত যত প্রানী ছিল বা আছে, তার ভিতর  নীল তিমি সবচেয়ে বড়। 


নীল তিমি ২৫ হতে ৩২ মিটার (৮২-১০৫ ফুট) পর্যন্ত লম্বা হয়, এবং ওজনে হয় ১৪০ টন, যা সবচেয়ে বড় ২৫ টা হাতির সমান বা ১১৫ টা জিরাফের সমান। অনেক নীল তিমি ২০০ টন পর্যন্তও ওজন হতে পারে।  জ‍হ‍িবার  ওজনই হয় একটা হাতির ওজনের সমান।    পুরুষ নীল তিমির চেয়ে স্ত্রী নীল তিমি কিছুটা লম্বা হয়।  এরা ৭০ থেকে ৯০ বছর পর্যন্ত বাঁচতে পারে

নীল তিমি কি দেখতে নীল?  পানির নীচে এটিকে আসলেই নীল লাগে, কিন্তু পানির উপরে যখন ভেসে উঠে তখন এর   শরীরে বরং বিবর্ণ নীল রং এর ছোপ দেখা যায়। এরা ঘন্টায় ৫ মাইলের বেশী বেগে সাঁতার কাটতে পারে, কিন্তু অনেক সময় এরা ঘন্টায় ২০ মেইল বেগেও সাঁতার কাটে।  এর চামড়া পূর্ণ-সিদ্ধ ডিমের মতো মসৃন এবং কিছুটা স্থিতিস্থাপক (চাপ দিলে আবার আগের জায়গাতে চলে আসে), এবং ভেজা সাবানের মতো পিচ্ছিল।  

এর চোখ চায়েরকাপের মতো বড় ও গভীর সাগরের মতো অন্ধকার। চোখের ঠিক পিছনেই একটা গর্ত আছে, সেটার আয়তন পেন্সিলের ঠিক পিছনদিকের মতো হবে, এই গর্ত হলো নীল তিমির কান। দুই চোখের পিছনেই দুইটা কান আছে। সাতারের সময় পথ চলতে এই কানের প্রয়োজন হয়।   
গভীর সাগরের নীচে পর্যাপ্ত আলো নেই ,তাই সেখানে কোন কিছু দেখতে পারা খুবই কঠিন। সেখানে পথ চলার জন্য নীল তিমি তাদের শ্রবন ও স্পর্শ ইন্দ্রিয়  ব্যবহার করে।   
নীল তিমি তার জীবনের পুরো সময় সাগরেই কাটিয়ে দেয়। কিন্তু সে মানুষের মতোই স্তন্যপায়ী প্রানী, তাই  তাকে বাতাসেই শ্বাস নিতে হয়, পানিতে নয়। কিছুক্ষন পরপর সে পানির উপরে উঠে আসে এবং তার মাথার উপরের ছিদ্র দিয়ে নিঃশ্বাস টেনে নেয়। একটা নীল তিমি উপরে উঠে নিঃশ্বাস টেনে নিয়ে পানির নীচে প্রায়  ৩০ মিনিট একটানা থাকতে পারে।  কিন্তু সে যখন দীর্ঘ যাত্রা করে, তখন ২ থেকে ৫ মিনিট পর পরেই নিঃশ্বাস নেয়ার জন্য পানির উপরে উঠে আসে। 


যখন সে নিঃশ্বাস ছাড়ে, তখন মাথার উপরের দুই ছিদ্র দিয়ে পানি উপরের দিকে ফোয়ারার মতো ছুড়ে দেয়, যা প্রায় ৯ মিটার (৩০ ফুট) পর্যন্ত উপরে উঠে। এটা অনেক দূর থেকেও দেখা যায়, পানি বের করার শব্দও শুনা যায়। কাছে গেলে তার নিঃশ্বাসের গন্ধও পাওয়া যায়, যে গন্ধ অনেকটা মাছের মতো ।     

 ভয় পাওয়ার কিছু নেই। নীল তিমি মানুষ খায়না। এর কোন দাঁতই নেই, বরং এর আছে শত শত ব্যালিন, মুখের ভিতরের উপরের চোয়াল হতে নীচের দিকে ঝুলে থাকে। 



মুখের ভিতরের উপরের চোয়ালে ৭৯০ টার মতো ব্যালিন (অনেকটা ঝালরের মতো) লাগানো থাকে, একেকটা ব্যালিন ৫০ সেন্টিমিটার হতে ৯ মিটার (দেড় ফুট হতে ৩০ ফুট) পর্যন্ত লম্বা হতে পারে। আমাদের আঙ্গুলের নখ অনেক লম্বা হলে যেরকম শক্ত আর বাঁকানো হয়, এই ব্যালিনগুলো ঠিক সেই রকম। 

কামড়ানো বা চিবানোর জন্য এর দাঁতের দরকার পড়ে না, কারন এর খাবার  অতিক্ষুদ্র এক প্রানী। 
নীল তিমির খাবার ক্রীল। ক্রীল চিংড়ির মতো একপ্রকার মাছ, এর রং অনেকটা বিবর্ন-গোলাপী , আর আকারে আমাদের হাতের ছোট আঙ্গুলের সমান।   

উত্তর এবং দক্ষিন মেরু অঞ্চলের ঠান্ডা সাগরে হাজার হাজার কোটি ক্রীল বাস করে।  গ্রীষ্মকালে এত বেশী ক্রীল থাকে যে তখন পানির রং গোলাপী দেখায়। তাই গ্রীষ্মকালে খাবারের  সন্ধানে নীল তিমি মেরু সাগরে আসে। একটা নীল তিমির ক্ষুদা নিবারনের জন্য অসংখ্য পরিমান ক্রীল দরকার পড়ে। কিন্তু নীল তিমি একটা একটা করে ধরে না। সে প্রথমে বড় একঝাক ক্রীল সহ  সাগরের নোনা পানি মুখের ভিতর টেনে নেয়।  সে যখন মুখ হাঁ করে, তার গলার ভিতরের সব ভাঁজ খুলে যেয়ে মুখের ভিতর বিশাল জায়গা তৈরী হয়, ঠিক বৃহৎ  আকারের বেলুনের মত। 



একটা নীল তিমির গলার চামড়াতে আনুমানিক ৮৮ টা ভাঁজ থাকে।   একটা নীল তিমি দিনে প্রায় ৩০ মিলিয়ন (৩ কোটি) ক্রীল খেতে পারে, যা রাখার জন্য তিনটা বড় ট্রাক লাগবে! 

তারপর সে তার জিহ্বা দিয়ে ঠেলে সব নোনা পানি ব্যালিনের  ভিতর দিয়ে  বের করে দেয়। পানি বের হয়ে যায়, কিন্তু ক্রীলগুলো ব্যালিনের কারনে মুখের ভিতর আটকা পড়ে , ঠিক যেমন মটরদানা বা চাল ছাকনীতে আটকে থাকে। ক্রীলগুলো আটকে পড়ার পরে  সে তাদেরকে গিলে ফেলে।    

গ্রীষ্মকাল ধরে নীল তিমির সারা শরীরে চর্বির পুরু আস্তরন জমে, তাকে ব্লাবার বলা হয়। এভাবেই তারা শরীরে শীতকালের জন্য খাদ্য সংরক্ষন করে থাকে, কারন শীতকালে তারা খুবই কম খায়। সারা গ্রীষ্মকাল ধরেই ক্রীল খায় আর শরীরে চর্বি জমে জমে মোটা হয়- এভাবেই  নীল তিমি গ্রীষ্মকাল কাটিয়ে দেয়। 

কিন্তু শরৎকাল শুরু হলে শীতের আগে থেকেই  মেরু সাগর ঠান্ডায় জমাট বাঁধা শুরু করে। ক্রীলগুলো তখন বরফের নীচে চলে যায়, সেখানে নীল তিমি তাদের নাগাল পায় না। তাই শীতকালের বরফ শীতল পানি আর ঝড়ের প্রকোপ হতে দূরে থাকার জন্য  তারা তাদের বাসস্থান ছেড়ে চলে যায়।  দিনের পর দিন তারা ধীরে ধীরে সাঁতার কেটে  নতুন বাসস্থানের খোঁজে চলতে থাকে। তার বিশালাকৃতির লেজ উপর নীচ করে ধাক্কা দিয়ে চলে, আর পাখনা দিয়ে ডান আর বাঁ দিকে চালাতে থাকে, ঠিক নৌকার বৈঠা বাওয়ার মতো।   
দুই মাসেরও বেশী সময় ধরে এরা সাঁতার কেটে যেতে থাকে, যতক্ষন না এরা বিষুব রেখার কাছের উষ্ণ সাগরে পৌঁছায়। মেরু অঞ্চলে যখন শীত থাকে, সেই পুরো শীতকালটাই তারা এই উষ্ণ সাগর অঞ্চলে কাটিয়ে দেয়।  

 উত্তর মেরুতে যখন শীতকাল, দক্ষিন মেরুতে তখন গ্রীষ্মকাল 


কিছু নীল তিমি গ্রীষ্মকালটা দক্ষিনমেরু অঞ্চলের আশে পাশে কাটিয়ে দেয়। যখন শীত আসে, তখন তারা সাঁতার কেটে উত্তরের দিকে বিষুব রেখার কাছাকাছি সাগর অঞ্চলে চলে যায়।  আবার কিছু নীল তিমি গ্রীষ্মকালটা উত্তরমেরু অঞ্চলের আশে পাশে কাটিয়ে দেয়। যখন শীত আসে, তখন তারা সাঁতার কেটে দক্ষিনের  দিকে বিষুব রেখার কাছাকাছি সাগর অঞ্চলে চলে যায়।    

তাই, এই দুই অঞ্চলের নীল তিমিদের কখনই পরস্পরের সাথে সাক্ষাত হয় না

৫ হতে ১৫ বছর বয়সে একটা নীল তিমি যৌন প্রজনন করার সক্ষমতা অর্জন করে।  শীতকালে তারা যখন গরম অঞ্চলের সাগরে থাকে, তখন পুরুষ ও স্ত্রী নীল তিমি মিলিত হয়, এরপরে তারা আলাদা হয়ে যায়। মিলিত হওয়ার প্রায় এক বছর পরে এই গরম অঞ্চলের সাগরে স্ত্রী নীল তিমি বাচ্চা প্রসব করে। বাচ্চা শরীরের ভিতর হতে খুবই মসৃনভাবে বের হয়, প্রথমে তার লেজ বের হয়, তারপর শরীর। 

হালকা ঢাক্কা দিয়ে সে পানির উপরে উঠে প্রথম নিঃশ্বাস নেয়। তারপর সে ডুব দিয়ে তার মায়ের নীচে চলে যায় দুধ খাওয়ার জন্য। 


একটা বাচ্চা জন্মের সময়ে প্রায় ৭ মিটার (২২ ফুট) লম্বা হয়। সে দিনে প্রায় ৬০০ লিটার দুধ পান করে। মা তিমির পেটের সাথে লাগানো স্তন হতে সে দুধ পান করে।   


পুরো শীতকাল ধরেই মা নীল তিমি তার বাচ্চাকে সবসময় কাছে রাখে। ঘন দুধ পান করে করে বাচ্চা খুব দ্রুত বড় হতে থাকে।  

যখন বসন্তকাল (স্প্রীং) চলে আসে, তখন মা ও বাচ্চা একসাথে মেরু সাগরে ফিরে যাওয়া শুরু করে ক্রীল খাওয়ার জন্য। তারা যখন মেরু সাগরে ফিরে আসে, তখন সেখানে গ্রীষ্মকাল শুরু হয়ে যায়। মা ও বাচ্চা একসাথে মহোৎসবে ক্রীল খেতে থাকে। কিন্তু শরৎকাল আসার আগেই বাচ্চা নিজে চলার মতো বড় হয়ে যায়, তখন মা ও বাচ্চা আলাদা হয়ে যায়। শরৎকালে আবার তারা বিষুব রেখার কাছে সাগর অঞ্চলে যাওয়ার জন্য দীর্ঘ যাত্রা শুরু করে। একটা নীল তিমি তার জীবদ্দশায় প্রতি বছরেই মেরু সাগর অঞ্চল থেকে বিষুব রেখার কাছে চলে যায়, আবার ফিরে  আসে। মাঝে মাঝে এরা দল বেঁধে চলে, কিন্তু বেশীর ভাগ ক্ষেত্রেই এরা একাই চলাফেরা করে।  
আপাতদৃষ্টিতে এরা নিঃসঙ্গ নয়। কারন মাঝে মাঝেই এরা এক ধরনের  শব্দ  করে থাকে (অনেকটা জোর গলায় মমমমমম করে শব্দ করার মতো) যা হাজার মাইল পর্যন্ত প্রবাহিত হয়ে অন্য নীল তিমির কাছে চলে যেতে পারে। 


সাগর অঞ্চল এত বিশাল যে, সেখানে একে অন্যের সাথে নিয়মিত দেখা হওয়া খুবই কঠিন ব্যাপার। তাই তারা হয়তো এভাবেই একে অন্যের সাথে যোগাযোগ করে। 
(মূল সূত্রঃ ১। Nicola Davies রচিত Big Blue Whale , ২। National Geographic
       ছবিঃ ১। Nicola Davies রচিত Big Blue Whale, ২। ইন্টারনেট)
দেশ বন্ধু (desh_bondhu)


সাধারণ পার্টি



ডেইলি টিভি খুল্লেই দেখি অমুক কম্পানির সাবান ভালা আর আমরা যেই সাবানে কাপড় ধুই ঐটা ‘সাধারন’ সাবান — ঐটা ভালানা। এই রকম কইরা শ্যাম্পু, বিস্কুট, আচার, আটা, ময়দা, কয়েল, ফ্রিজ, টিভি এমনকি বাড়ি বানানির রডেরও যে বিজ্ঞাপন দেয় তারটা ভালা বাকি বেবাকতেরগুলা ‘সাধারণ’ — ঐগুলা খারাপ। বাজারে গিয়া খুইজ্জাই পাই না ‘সাধারণ’ কম্পানির মাল কোনটা! এইসব রইস কম্পানিগুলা বেচে সাধারণ মাইনষের কাছে আর গাইল পারে ‘সাধারণ’ কইয়্যা! হালায় মাঝে-মইদ্যে মনে লয় একটা কম্পানি খুলি যার নাম হইবো ‘সাধারণ কম্পানি’। দেহি এইবার ক্যাঠা ওরে খারাপ কয়!
কয়দিন আগে পেপারে পড়লাম দিল্লির মসনদ কাঁপায়া দিল “আম আদমি পার্টি”। আমার মাথাতো পুরাই নষ্ট, হালায় কয় কী! নেহরুর এত পুরান কম্পানি থুক্কু পার্টি থাকতে আর গেরুয়া কাপড় পিন্দা ভগবানের নাম বেচা পার্টি থাকতে এইডা আবার ক্যাঠা আইল? খোঁজখবর লইয়া দেহি অরবিন্দ কেজরিওয়াল নামে এক ব্যাডা এই কাম করসে। আগে জানতাম হিন্দি সিনামায় আগারওয়াল, ঝুনঝুনওয়ালা, স্ক্রুওয়ালারা ট্যাকা খাটাইত, অহন দেহি এরা পলিটিক্সও করে। যাউকগ্যা হ্যায় নাকি যন্ত্রের ইঞ্জিনিয়ার মাগার বউসুদ্দা কাম করত আয়কর বিভাগে। পরে হেইহানে বনিবনা হয়না বইল্যা কাম ছাইড়া দিসিল। পরে ‘নিখিল ভারত ভুখানাঙ্গা পার্টি’র  আন্না হাজারের লগে হাংগার ইস্ট্রাইক কইরা সরকাররে মাপ চাওয়াইছে। আতকা হ্যার মনে হইল, এম্নে না খাইয়া কদ্দিন আর দাবি আদায় করুম। শ্যাষে না খাইয়া থাকতে থাকতে মরণ লাগবো। আসল কাম করতে হইলে পার্টি বানাইতে হইব আন্না বুইড়ার তো হেইদিকে মন নাই। তাইলে নিজেই পার্টি বানাই। এম্নেএম্নে হ্যায় বানায়া ফালাইল এই নতুন পার্টি।
পার্টিতো হইল, এদিকে পুরাইন্যা নামকরা পার্টির সব্বাই ত হাইস্যা অজ্ঞান — এই মিঃ বিন আবার কইত্থেইক্কা আইল! পুরান পাগলে ভাত পায়না আবার নতুন পাগলের আমদানি। মুরব্বিরা ডাক দিয়া কইল বাপধন এইসব কইরা কোন কাম হইব না, খালি খালি আমগো ইয়েতে আংগুল না দিয়া নিজের কাম কর গিয়া। দুই চাইরজন মন্ত্রী আরও বাড়ায়া কয় হ্যাডম থাকলে ইলেকশন কইরা একটা সিটে জিত্যা দেহাও দেখি।
নেহেরু পার্টি জিত্যা কী করব হেই চিন্তাভাবনা করার লগে গেরুয়া পার্টির ডরে ‘ইয়া নফসি! ইয়া নফসি!!’ জপ শুরু করতাছিলো। ইলেকশন শেষে দেখা গেলো নেহেরু পার্টির চাট্টিবাট্টি গোল আর গেরুয়া পার্টি পাইসে ৭০ এ ৩১। বেবাকতে টাস্কি খাইয়া দেখে পুরান পাগলগো মেলায় নতুন পাগল ২৮ সিটে জিত্যা গেছে।কমপক্ষে ৩৬ সিট না পাইয়া গোস্বা গেরুয়া পার্টি কয় — আমরাতো সংখ্যাগরিষ্ঠতা পাই নাই, তাইলে হ্যারাই সরকার বানাউক। নেহেরু পার্টি মিনমিন কইরা কয় — আমরা বাইরে থাইক্যা হ্যাগো সাপোর্ট দিমু। এদিকে কেজরিওয়াল ভাইজান কয় — আমরা কারো লগে যামু না, বিরোধী দলে থাকুম। লাগসে এইবার পেজগি। ইলেকশনে এই কারবার দেইখা সারাদেশের ৩০০ জায়গা থেইক্যা লোকজন ঠিক করসে হ্যারাও এই পার্টির শাখা বানাইব। এইবার লও ঠ্যালা!
নিজের ‘সাধারণ কম্পানি’টা ক্যাম্নে বানামু হেই চিন্তা করতাসিলাম। আমারেতো কোন উমেদার নাই যে তার তদবিরে কোন ব্যাংক আমারে ট্যাকা ধার দিব। আর এদিকে কেজরিওয়াল ভাইজান আস্তা একটা পার্টি বানাইয়্যা ৯ মাসে একটা ইলেকশন প্রায় জিত্যা ফালাইলো। কনতো কী করণ যায়? তাইলে চলেন, ‘সাধারণ কম্পানি’ যখন বানাইতে পারুম না আমরা বেবাকতে মিইল্যা এই রকম একটা ‘সাধারণ পার্টি’ বানায়া ফালাই। আমগো দেশরে আমরাই চালাই। পুরানা পার্টিগুলারে তো বহুত দেখলাম, খালি নিজেগো পেটভরন ছাড়া আমগো লাইগ্যা কিছু করতে তাগো হাত সরে না। এইবার চলেন আমগো কপাল আমরাই বদলানের চেষ্টা করি।
অভিমন্যু .
________________________
সেই চক্রবুহ্যে আজও বন্দী হয়ে আছি


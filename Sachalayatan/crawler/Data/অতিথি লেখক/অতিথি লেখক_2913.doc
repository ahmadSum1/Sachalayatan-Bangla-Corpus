এস্মার্টনেসের নমুনা-১



১
সেলিম সাহেব আর নবী সাহেব একই অফিসে চাকরি করেন। সহকর্মীর বাইরেও তাদের রয়েছে বন্ধুত্বের সম্পর্ক। দুজনেই নিজেদের চিন্তাভাবনা বা সমস্যা শেয়ার করে থাকেন। সেলিম সাহেব কথাবার্তায় চালচলনে একেবারে ধোপদুরস্ত। নিজেকে তিনি অত্যন্ত স্মার্ট ভাবেন। কথায় কথায় ইংরেজি বলার চেষ্টা করেন। নবী সাহেবও তাই, তবে লোক দেখানো স্বভাবটা তার মধ্যে কম।
একবার, নবী সাহেব খেয়াল করলেন যে সেলিম সাহেবের কিছু একটা নিয়ে সমস্যা হচ্ছে। তিনি ইদানিং একটু বেশি উশখুশ করছেন কিংবা শরীর মোচড়াচ্ছেন যা তার সাথে একেবারে যায় না। আবার চেহারাও একটু যেন মলিন দেখাচ্ছে। তো সময়-সুযোগ বুঝে নবী সাহেব তাকে গিয়ে জিজ্ঞেস করলেন, 'কি ব্যাপার ভাই! কয়েকদিন ধরে চেহারাটা কেমন দেখাচ্ছে! শরীর-টরীর খারাপ নাকি?'
সেলিম সাহেব একট যেন ইতস্তত করে বলেই ফেললেন, 'আর বলবেন না ভাই। খুব ঝামেলায় আছি।কন্সটিপেশন হচ্ছে কয়েকদিন ধরে! কি যে করি!?'
নবী সাহেব মাথা নেড়ে বললেন, 'হুমম, সমস্যা বটে। তা আপনি এক কাজ করেন না! ইসপগুলের ভুষি খেয়ে দেখেন। বেশ কাজের কিন্তু।'
'কী যে বলেন না নবী ভাই! ভুষি!! আরে ওসবতো চাষা-ভূষারা খায়। আপনার মত মানুসের কাছ থেকে একটু স্মার্ট সল্যুশন আশা করি।'
নবী সাহেব এবার খানিক চিন্তা করে বললেন, 'বেশ। তাহলে আপনি বরং গ্লিসারিন সাপোজিটর ট্রাই করে দেখতে পারেন। এটাও ভাল।'
সেলিম সাহেব জিনিসটার নাম শুনে বোধহয় একটু ভরসা পেলেন। বললেন, 'পাবো কোথায়? প্রাইস কিরকম?'
'পাওয়া কোন ব্যাপার না। মোড়ের যে কোন ফার্মেসিতেই পাবেন। পার পিস ২-৩ টাকার মত পড়ে। একবারে ৫-৬ টা নিয়ে নেন। খাল্লাস!'
সেলিম সাহেব তার কথা যতটুকু বুঝলেন, অক্ষরে অক্ষরে পালন করলেন। কিন্তু বিশেষ ফল হল না। 
কয়েকদিন পর নবী সাহেব অফিসে তাকে পাকড়াও করলেন।
'কি ভাই? পেটের কি খবর? অল ক্লিয়ার?'
সেলিম সাহেব একটু বিরক্ত হয়েই জবাব দিলেন, 'হমম। অল ক্লিয়ার না ছাই। আপনার কথামত সবইতো করলাম। কিছুতো হলই না বরং লাভের উপর লাভ হল বুকের জ্বলুনি! কি যে সব প্রেসক্রাইব করেন না!!'
নবী সাহেব ঠিক ধরতে পারলেন না। কাজ কখনো কখনো নাও হুতে পারে, কিন্তু তা বলে বুকে জ্বলারতো কথা নয়! তিনি জিজ্ঞেস করলেন, 'কেন ভাই? ঠিক কি করেছিলেন আপনি?'
'কি করব আবার? যা করতে হয় তাই করেছি। পানি দিয়ে খেয়েছি।'
নবী সাহেব প্রায় দেড় মিনিট হাঁ করে দাঁড়িয়ে রইলেন ! কি বলা উচিৎ বুঝে উঠতে পারলেন না।   
**সংবিধিবদ্ধ সতর্কীকরণঃ সাপোজিটর সেবন স্বাস্থ্যের জন্য ক্ষতিকর
- An আইডিয়াবাজ প্রোডাকশন (.......To be continued)


বিদায়বেলার ব্লগ



সবকিছু ঠিকঠাক থাকলে আগামী এক মাস পর আমার বুয়েট জীবনের শেষ টার্মের ক্লাস শুরু হবে।
২০০৪ সালের বসন্তের একেবারে শেষভাগে অনেক স্বপ্নময়তায় শুরু হয়েছিল আমাদের পথচলা; আমরা মানে বিবর্তন’০৩। এতদিন পর ঠিক এই লগ্নটূকুতে দাঁড়িয়ে সবার কেমন লাগছে জানি না, তবে এটূকূ টের পাচ্ছি আমার কষ্ট হচ্ছে। আমি জানি এ বেদনাবোধটূকূ আজ়কের  সময়ের গহীনে হাহাকার জাগানো কোন যুগান্তরী উপলব্ধি নয়, নয় কোন যৌক্তিক মনের বৈধ অনুভব। চার বছরের কোর্স পাচ বছরে শেষ করেও বুয়েট ছেড়ে যাওয়ার এই আফসোস কোন কাজের কথা নয়; অনেকটা আহাম্মকীও বটে তা আমিও মানি।তবু ইদানীং একটা ছবি সারাক্ষণ আমার মাথায় ঘুরপাক খায়, একটা স্বপ্ন হারিয়ে যাবার ছবি;নিউরনে কয়েক ন্যানো সেকেন্ডের মাঝে ফিকে থেকে ফিকেতর হয়ে যাওয়া স্বপ্নাবয়ব আমাকে অস্থির করে রাখে। আমি জানি মানুষ শূধু চেষ্টাই করতে পারে; কিন্তু কিছু কিছু মানুষ চেষ্টাটাকে সাধনার পর্যায়ে নিয়ে যায়, আমি বোধহয় সে দলের নই; হতে পারি নি।
এখনও হলের সামনের লনটূকূতে আছড়ে পড়া বিকেলের রোদটুকূ আমার সারাদিনের ক্ষতগুলোতে স্নেহের পরশ বুলিয়ে দেয়, সেশনালের পর ক্যাফেতে বসে card খেলার লোভটুকু আমি এখনো ছাড়তে পারিনি ,ফিস্টের রাতে হলের ডাইনিং এ পেশীশক্তির প্রদর্শন আমাকে এখনও বিরক্ত করতে পারে নি, তবু আমাকে বুয়েট ছাড়তে হবে! আগামী বছর ঠিক এই সময়ে এখানে আমি হব অনাহুত অতিথি। ইচ্ছে করলেই প্রিয় কোন কবিতার বই কোলে নিয়ে  আমার বেডে আধশোয়া হয়ে আকাশ পাতাল ভাবতে পারব না, টিভি রুমে প্রিয় দলের বিজয় উল্লাসে দ্বিধাহীন মেতে উঠা আর হয়তো হয়ে উঠবে না কখনও।
বুয়েট আমাকে কী দিয়েছে সে হিসেব নিকেশে আমি যাব না; শুধু এইটুকু বলতে পারি সে আমার কাছ থেকে রেখে দিচ্ছে আমার অনেক কিছু; উচ্ছল আর উদ্দাম যৌবনের পাচঁটা বছরতো এখানেই রেখে যাচ্ছি , সবাই রেখে যায়; সবাইকেই রেখে যেতে হয়।
রাফি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%6e%61%62%69%75%6c%40%67%6d%61%69%6c%2e%63%6f%6d%22%3e%72%6e%61%62%69%75%6c%40%67%6d%61%69%6c%2e%63%6f%6d%3c%2f%61%3e%27%29%3b'))


বোনিটো মাছের মতো/তমিজ উদদীন লোদী



আত্মনিবেদনের ভঙ্গিতে ঝরা পাপড়ির গালিচায়
তুমি শুয়ে থাকো।তুমি শুয়ে থাকো সূর্যের ফলায়।
বোনিটো মাছের মতো দ্রুত রিনরিন শব্দে বেজে ওঠো।
ওখানে আছড়ে পড়ে পানি সফেন তরঙ্গ ফেনা
তুমি শুয়ে থাক নীল জলাশয়ে হ্রদের সিঁড়িতে
তোমার পা ছুঁয়ে যাবে এককোষী সমুদ্র জীবেরা
তোমার মাথার উপরে ঝরবে বালুকণা অকালের চেরিফুল
তোমার স্খলিত বীজ থেকে তৈরি হবে ভ্রূণ
তুমি শুয়ে থাকো আধোজাগা স্রোতের উপরে।
মাথার উপরে ভাসতে থাকুক পূর্ণিমার চাঁদ
আঁজলায় তুলে নেবে পানি,চুমুকে চুমুকে পান
করে যাবে অহোরাত্রি,প্রাণী থেকে প্রাণীর ভেতরে
পরিব্যাপ্ত হবেই এবারে।
তুমি ফুটে ওঠো কাঠ কয়লায় তুলির আঁচড়ে
গতিশীল শরীরের তলা থেকে তুমি জাগো
প্রেমে ও শীৎকারে
মানব শিশুর জন্য তুমি জাগো পূর্ণ মাতৃরূপে।


যৌনতা এবং অনুবাদের স্বাধীনতা




এ বছর পুরো রবীন্দ্র রচনাবলী চীনা ভাষায় প্রকাশিত হচ্ছে। চৌদ্দজন অনুবাদকের দীর্ঘ ছয় বছরের কাজের ফসল "দ্যা কমপ্লিট ওয়ার্কস অব টেগোর" নামের তেত্রিশ খণ্ডের গ্রন্থটি প্রকাশ করছে চীনের শীর্ষস্থানীয় পিপলস পাবলিশিং হাউস। রবি ঠাকুরের বিপুল বাংলা সাহিত্যকে চীনা ভাষায় অনুবাদ শ্রমসাধ্য কাজ। অনুবাদক দলের ইয়াঙ ইউমিং বলছেন " রবীন্দ্রনাথের সাহিত্যকর্মে ভারতীয় উপমহাদেশের ধ্রুপদি ও লৌকিক সংস্কৃতি, প্রাচীন উপনিষদ্, মধ্যযুগের বৈষ্ণব পদাবলির  মর্মবাণী ঘুরে ফিরে এসেছে। এ সমস্ত ধর্মগ্রন্থ কিংবা সাহিত্য এবং তাঁদের সংস্কৃত ভাষা-- এদের সাথে আমাদের পূর্ব পরিচয় ছিল না। রবীন্দ্রনাথের একান্ত নিজস্ব ধর্মীয় বিশ্বাস এবং দর্শন ছিল। তিনি লিখেছেন 'অনেক দিন ধরে অনেক রকম লেখা লিখে এসেছি সেই উপলক্ষে অনেক শব্দ আমাকে বানাতে হল'। তাঁর রচনায় এমন অনেক শব্দ ছিল যা অভিধানে খুঁজে পাইনি। অনুবাদের প্রয়োজনে এমন অনেক নতুন বিষয় আমাদের জানতে হয়েছিল।"  

বাংলার সমস্ত সুন্দর যার স্পর্শে সুন্দরতম হয়েছে, তাঁর প্রতি অন্য ভাষার এবং অন্য দেশের মানুষগুলোর ভালোবাসার কথা আগে জানা ছিল না। তবে আমার এ লেখাটা রবীন্দ্রনাথের অন্য এক চৈনিক সংস্করণ সংক্রান্ত।    
গত দুই দশক ধরে ফং টঙ চীনের জনপ্রিয় এবং সবচেয়ে বিতর্কিত লেখক। তরুণরাই তাঁর লেখা ছয়টি উপন্যাস, তিনটি প্রবন্ধ সংগ্রহ ও একটি কবিতার বইয়ের প্রধান পাঠক। ফং টঙ লেখালেখিতে যৌনতাকে প্রবলভাবে  উপস্থাপন করে থাকেন। তাঁর নিজের ভাষায় "সেক্সুয়ালিটি ইজ অলমোস্ট মাই ট্রেডমার্ক"। তাঁর যুক্তি হচ্ছে "বারান্দায় বসে আপনি গায়ে রোদ মাখবেন কিন্তু আশেপাশের ধূলা-ময়লা আর শব্দদূষণ এড়িয়ে যাবেন, এটা তো হয় না।" ২০১৪ সালের গ্রীষ্মে ফং টঙ রবীন্দ্রনাথের ৩২৬টি ইংরেজী কবিতার সংকলন ‘স্ট্রে বার্ডস’ চীনা ভাষায় অনুবাদ করেছেন। বইটি প্রকাশিত হবার কয়েক মাস পর থেকে চীনা এবং ইংরেজিতে প্রকাশিত পত্রিকাগুলো বইটার বিরুদ্ধে উঠেপড়ে লেগেছিল। তাঁরা এ অনুবাদকে "অশ্লীল" এবং "ঋষিপ্রতিম রবীন্দ্রনাথকে অপমান" বলে আখ্যা দেয়া দিয়েছে। সমালোচনার প্রতিযোগিতায় কমিউনিস্ট সরকারের মুখপত্র বলে পরিচিত চায়না ডেইলি এবং পিপলস ডেইলি সবচাইতে এগিয়ে ছিল। চায়না ডেইলিতে চলচ্চিত্র সমালোচক রেমন্ড ঝাঁ একে "যৌনতায় আচ্ছন্ন লেখকের কুরুচিকর সেলফি" বলেছেন। পিপলস ডেইলি সম্পাদকীয়তে লিখেছে "এটা অনুবাদ সাহিত্যের উপর সন্ত্রাসী হামলা"। চায়না ডেইলি এনিয়ে কার্টুনও ছেপেছিল। প্রচণ্ড সমালোচনার মুখে প্রকাশক বাজার থেকে বইটি প্রত্যাহার করে নিয়েছিল। ফং টঙ কি লিখেছিলেন? 
রবীন্দ্রনাথ লিখেছেনঃ 
THE world puts off its mask of vastness to its lover. 
It becomes small as one song, as one kiss of the eternal  
ফং টঙের অনুবাদের অর্থ ছিলঃ 
The vast world unzips its trousers in front of its lover
Long as a tongue kiss
Slim as a verse 
অন্য একটা কবিতায় রবীন্দ্রনাথ লিখেছেনঃ 
THE GREAT earth makes herself hospitable with the help of grass.
আর ফং টঙের অনুবাদের অর্থ ছিলঃ  
The great earth makes herself horny with the help of grass

(চায়না ডেইলিতে প্রকাশিত কার্টুন)
‘স্ট্রে বার্ডস’ প্রত্যাহার করা নিয়ে চীনের বুদ্ধিজীবী সমাজ দুই ভাগে বিভক্ত হয়ে গেলেন। প্রবীণরা বলছেন ফং টঙের অশ্লীল কাজের বিরুদ্ধে এরকম পদক্ষেপ নেওয়া প্রয়োজন ছিল। তবে নবীন লেখকরা বই প্রত্যাহার করার ঘটনায় ক্ষোভ প্রকাশ করেছেন। তাঁরা বলছেন ফংয়ের লেখা কুরুচিকর হলেও এতে তাঁর লেখালেখির স্বাধীনতা খর্ব করা হয়েছে। সমাজবিজ্ঞানী লি হে'র মত অনেকেই বলছেন "এটা চীনা ভাষায় রবীন্দ্রনাথের শ্রেষ্ঠ অনুবাদ যেখানে লেখক তাঁর স্বতন্ত্রতার স্বাক্ষর রেখেছেন"। নারীবাদী লেখিকা লিউ লিউ লেখককে প্রশংসায় ভাসিয়ে দিয়ে লিখেছেন "ফ্যান্টাস্টিক"! চীনের সামাজিক যোগাযোগ মাধ্যম উইবো-তে ফং টঙের ৮০ লক্ষ ফলোয়ারদের অনেকেই তাঁকে ভাঙ্গা কলসির কানা ছুড়ে না মেরে বরং ফুল দিয়ে নিজেদের ভালোবাসা জানিয়েছে। 
সংবাদপত্রগুলোতে ফং টঙ একটা লেখা পাঠিয়েছেন, রবীন্দ্রনাথ ঠাকুরের কাছে লেখা খোলা চিঠি। তিনি যা লিখেছেন তা সংক্ষেপে বলতে গেলে...  
পূজনীয় মিস্টার ঠাকুর,  
আপনার সাথে কখনো দেখা হয় নি, আমার অকৃত্রিম শুভেচ্ছা গ্রহণ করুন। সেই ছেলেবেলায় স্কুলের পাঠ্যপুস্তকে আপনার কবিতা পড়েছিলাম। আমাদের দেশের সাহিত্যিকরা কবিতাগুলো অনুবাদ করেছিলেন। এখন বইপড়ুয়াদের সংখ্যা অনেক কমে যাচ্ছে। সে কারণে বর্তমানে আপনার জনপ্রিয়তাও কম।
আমার অনুবাদ প্রকাশিত হওয়ার পর আপনি ইন্টারনেটে ফিরে এসেছেন। কেউ বলছে এই অনুবাদের জন্য ফেং টঙকে পুরস্কৃত করা উচিত। কেউ বলছে এই অনুবাদ পড়ে রবীন্দ্রনাথ শোকে এবং কান্নায় ভেঙ্গে পড়তেন। সেনাসদস্যদের মত ভারতীয় মিডিয়া অনুবাদ সম্পর্কে আমাকে জিজ্ঞাসাবাদ করছেন। এমন পরিস্থিতিতে আমি আপনাকে লেখার সিদ্ধান্ত নিয়েছি। 
আপনার কবিতা অনুবাদের কারণ আহামরি কিছু নাঃ  আপনার কবিতা ছিল আমার শৈশবের ভালোলাগা, আপনার ছোট ছোট কবিতাগুলোর গভীরতা, এবং আপনি এশিয়ার প্রথম নোবেল বিজয়ী।
‘স্ট্রে বার্ডস’ অনুবাদের তিন মাস ছিল আমার জীবনের দারুণ কিছু দিন। নাপা ভ্যালির কাছে পুরানো একটা বাড়ি ভাড়া নিয়েছিলাম। বাড়িটার সামনেই ছিল ফল এবং ফুলের সুশোভিত বাগান। বাতাসের সাথে সাথে উইন্ড চাইমগুলো  নেচে যেত। আট হাজার শব্দের ৩২৬টি কবিতা অনুবাদের সময়টাতে আমি একশ বোতল ওয়াইন পান করেছি। কোন কোন দিন একটা লাইন নিয়ে অনেকটা সময় কেটে যেত। লেখা শেষে আবারো পান শেষে মোহময়তার জগতে চলে যেতাম। ওয়াইনের গ্লাসে দিনের আলো অস্ত যেত। আমার হৃদয় কাব্যে ভরে উঠত। 
পঞ্চাশ বছর বয়সে লেখা আপনার এই কবিতাগুলোর বেদনা শিশুরা কোনদিন জানবে না। সমালোচকরা বলছেন আমি আপনার কবিতার পবিত্রতা নষ্ট করেছি। আমার বইটা এখন লাইব্রেরির শেলফে নাই!  তবে পৃথিবীর সব পাখিকে হত্যা করা হলেও ভোরের আলো ফুটবে। 
আপনার অনুগত, 
ফং টঙ
চীনের এক তরুণ লিখেছেন, "সবাই কি উন্মাদ হয়ে যাচ্ছে?! অনুবাদ খারাপ হলে লোকে তো বইটা এমনিতেই কিনতো না। কেন বইটা প্রত্যাহার করা হল? এখানে তো আইন ভাঙ্গার মত খারাপ কোন ঘটনা ঘটেনি "। আমাদের স্কুলের সময়টাতে তসলিমা নাসরিনের 'লজ্জা' নিষিদ্ধ হয়েছিল। কয়েকজন বন্ধু মিলে তিন-চারগুণ দাম দিয়ে কিনে বইটা পড়েছিলাম। এক্ষেত্রে একই ঘটনাই হল। ‘স্ট্রে বার্ডস’ প্রত্যাহারের খবরটা জানাজানি হওয়ার পর অনেকে বইয়ের দোকানে একটা কপি জোগাড় করার চেষ্টা করেন। পত্রিকায় লেখা হয়েছে বইটার কপি ৫০ হাজারের উপর বিক্রি হয়েছে। কবিতার বই বিক্রির পরিসংখ্যানে এটা রেকর্ড!   
_______________ 
সৌমিত্র পালিত  


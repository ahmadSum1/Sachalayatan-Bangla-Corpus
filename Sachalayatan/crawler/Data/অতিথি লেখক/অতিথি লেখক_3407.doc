ফেসবুক তুমি বেশ



ফেসবুক বা খোমাবই নিয়ে অনেকের লেখা পড়ে আমারও একটা লেখা তুলে দেবার প্রয়োজন মনে করলাম - ছড়ার আকারে। অনেকদিন আগে ফেসবুকে প্রথম একাউন্ট খোলার সাথে সাথে পুরনো অনেক বন্ধুকে পেয়ে আমি চরম আহ্লাদিত হয়েছিলাম। সেই আহ্লাদে তখন যে ছড়াটা লিখেছিলাম সেটাই এখন আপ্লোডালাম।
-------------------------------------------
বহু পুরাতন হে বন্ধুগণ পেয়েছি তোদের আবার,
এ যে ফেসবুক এনে দিল সুখ অতীতে হারিয়ে যাবার।
শুধু তাই নয় তোরা এসময় কে কোথায় সেটা জানি
কার মন ভাল কার আকাশ কালো কার মুড আছে ফানি
প্রতিদিন ভর তোদের খবর পেয়ে যাই হোমপেজে
যে ছিল একাকী ইদানিং দেখি রিলেশনে গেল মজে
কেউ তা ছাড়িয়ে বউকে জড়িয়ে ছবি দেয় এলবামে
সোনামনি আছে কারো কারো কাছে আকিকা দিয়েছে নামে
কেউ বা শুধুই বিদেশ বিভূঁই সব ঘোরে তোলে ছবি
কবে দেশগুলি দেব পদধূলি ছবিগুলি দেখে ভাবি
এতো নয় শেষ, আরও আছে বেশ জম্পেশ কিছু দিক
ভালো কিছু পেলে কারো ফানওয়ালে, ফরওয়ার্ড করি ঠিক
কারো পোস্ট পড়ি, হেসে গড়াগড়ি দিয়ে যাই দম নিতে
বহু উপহারই আছে রকমারি, দেয়া যায় পুরো ফ্রী তে
প্রোফাইল কারো বিদ্ঘুটে বড়, এপ্লিকেশনে ভরা
ছোট উইন্ডোতে খুলে বসে তাতে যায় বেশ চ্যাট করা
এখানে দেয়ালে চিকা মারা চলে, খুশি মনে যত লেখা
মেইল মরে ভাতে, মেসেজের সাথে চেহারাও যায় দেখা
আরও যদি ঘাঁটি, পাবো খুঁটিনাটি, বলেও হবে না শেষ
দিলাম ক্ষান্ত, এ নয় ভ্রান্ত, ফেসবুক তুমি বেশ।
-------------------------------------------
এটাকে আবার আমার গায়ক বন্ধু উপল গান বানিয়েছে
http://www.youtube.com/watch?v=N9GouGKF_4U
সৈয়দ জামাল 


চিন্তার বিভাজন



আজকাল ঢাকায় একটা চোখে পড়ার মত পরিবর্তন দেখা যাচ্ছে। মানুষ যেন কেমন একটা ধর্মভিত্তিক মেরুকরণে বিভাজিত হয়ে যাচ্ছে। এই বিভাজন ক্রমশই স্পষ্ট ও প্রদর্শিত। আর একটু খোলাসা করে বলি। অফিস-আদালতে এখন প্রচুর মানুষজন দেখি টুপি,লম্বা আলখাল্লা,মাথায় কাপড় দেয়া এমনকি একেবারে পূর্ন বোরখা মানে খালি চোখ দেখা যায় আরকি। একই সাথে একই টেবলে দেখা যায় আবার স্যুট, শার্ট, উত্তেজক বক্তব্যধারী টিশার্ট কিংবা বুকের কাছ পর্যন্ত সাইড-ফাঁড়া কামিজ। সাধারনভাবে বললে কোনটাতেই কোন সমস্যা হবার কথা নয়। তাহলে বলবেন খামোখা ব্লগ লেখার চেষ্টা করছেন কেন?   আসলে ব্যপারটা ব্যক্তিগত পোশাক নিয়ে না। সামষ্টিকভাবে দেখলে এই বিভাজন রেখাটা বেশ প্রকট। আরো প্রকট যার যার দলে টানার প্রচেষ্টা। মধ্যপথটাই যেন এখন একটা অপরাধ। বিশ্বাসের ঘুর্নিপাকে না ঘুরলেই পাঠান হতে থাকে উদ্বুদ্ধকরণ মেইল, কফি টেবলের পাকড়াও মিটিং কিংবা সিগারেটের সাথে মতদর্শিতার মিশেল। মাঝে মাঝে মনে হয় বলে ফেলি, নিজের ভোট নিজে দেব, যাকে খুশি তাকে দিব। ভয়ে নিজের কাছেও বলি না যে 'না' ভোট দিতে চাই। চাই আমার মত থাকতে। আমার অজানার অসীমের মাঝেই আমি খুশি। আমি আমার মত করে জানতে চাই।  যেটা বলছিলাম, মতপ্রকাশের স্বাধীনতা থাকা অবশ্যই উচিত। তবে প্রকাশিত মতের পোশাকী প্রতিফলনটাই বেশী বেশী হয়ে যাচ্ছে। মাঝে মাঝে এই দুই গোত্রকেই একটু বাড়ি দিয়ে দেখি বিশ্বাসের গভীরতা কতটুকু। তলের ছোঁয়া পেতে বেশী কিছু করতে হয় না। বিশ্বাসের চেয়ে ফ্যাশনের প্রতি সবারই আকর্ষণ বেশী। নিজেকে প্রতিভাত করার চেষ্টা কারোর চেয়ে কারো কম না। সেটা টি-শার্ট/ফাঁড়া কামিজেই হোক আর হিজাব/আলখেল্লায়ই হোক।  বিগত দশকগুলির তুলনায় কর্মক্ষেত্রের পরিধী বেড়েছে অনেক। বেড়েছে নারীর কর্মে অংশগ্রহন। বেড়েছে রাজনৈতিক মতসংঘর্ষ। তারই মনে হয় ক্ষুদ্র প্রতিফলন দেখা যায় অফিসগুলোতে। এই মেরুকরণ এখন এতটাই যে তৃতীয়মতের লোকজন বিলুপ্তপ্রায়। কোথায় জানি পড়েছিলাম, যখন মানুষ নিজেদের স্বার্থ সংরক্ষণের জন্য একত্রিত হয়ে দল গঠন করে তখন তা সমাজের সাধারণ সংগঠনের বিপক্ষে যায়। চিন্তা একটাই, মুক্তচিন্তার স্বাধীনতা বিলুপ্ত হলে সামাজিক অগ্রগতি অসাধ্য।  আজকাল অবশ্য মুক্তচিন্তারও একটা বিশেষ অর্থ আছে। আমার কাছে মুক্তচিন্তা মানে যা খুশি চিন্তার অধিকার। আজ সেই অধিকার বড়ই সংকুচিত। চারপাশে সবাই দুই রংয়ের কালির বোতল নিয়ে ঘোরে।  অমিত্রাক্ষর অমিত্রাক্ষর@জিমেইল ডট কম


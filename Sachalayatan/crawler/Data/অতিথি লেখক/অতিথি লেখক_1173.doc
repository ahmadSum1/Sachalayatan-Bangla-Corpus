আমার দেখা উরুগুয়ে (১)



উরুগুয়ের আয়তন ১৭৬,২২০ বর্গকিলোমিটার, জনসংখা মোটে ৩৪ লাখ! না পাঠক, ভুল পড়েননি। বাংলাদেশের থেকে আয়তনে ২০% বড় হলেও আদমসুমারিতে আমরা ৪৪ গুন এগিয়ে আছি। একদিকে আটলান্টিক মহাসাগরের জলরাশি ছোঁয়া আর অন্যপাশে আর্জেন্টিনা আর ব্রাজিলের মতো দুই বিশাল আয়তনের দেশের সীমানায় যেন অনেকটা লুকিয়ে আছে বিশ্বমানচিত্রের এই ছোট্ট দেশটি। ফুটবলে দুবারের বিশ্বকাপ জয়ী (১৯৩০, ১৯৫০ আর হালের ফোরলান, সুয়ারেয ছাড়া তেমন কোন খবরেই থাকে না এই দেশটির নাম। প্রেসিডেন্ট হোসে মুখিকার নাম সম্প্রতি বিশ্বমিডিয়ায় উঠে এসেছে পৃথিবীর সবচেয়ে গরিব রাষ্ট্রপ্রধান হিসেবে। http://www.bbc.co.uk/news/magazine-20243493
উরুগুয়ের গল্প প্রথম পড়ি খুসবন্ত সিং এর আত্মজীবনী TRUTH, LOVE AND A LITTLE MALICE  এর পাতায়। রাজধানী মন্তেভিদেওর এক হোটেলে লেখকের সাক্ষাতপ্রার্থী নাম পরিচয়হীন সেই হতভাগ্য সর্দারের গল্প তো হৃদয় ছুয়ে যায়। উরুগুয়ের দক্ষিনপ্রান্তে অবস্তিত রাজধানী মন্তেভিদেও একাধারে সবচেয়ে বড় শহর ও সমুদ্রবন্দর। দেশের মোট জনসংখার অর্ধেক রাজধানীবাসি। একটা কথা না বললেই নয়, মন্তেভিদেও কিন্তু পুরো আমেরিকা মহাদেশের সর্বদক্ষিনে অবস্তিত রাজধানী শহর। আর্জেন্টিনার রাজধানী বুএন্স আইরেস মাত্র ৩০ কিলোমিটার উত্তরে, মাঝে আছে রিও দেল্লা প্লাতা (RIVER PLATE)। 

১৯৩০ সালের প্রথম বিশ্বকাপ ফুটবলের আয়োজক এই শহর এখন উরুগুয়ের প্রধান বাণিজ্যিক এবং প্রশাসনিক কেন্দ্র। সুউচ্চ আধুনিক স্থাপত্য শৈলীর দালানকোঠা আর টাওয়ার ঘেরা শহড়ের কেন্দ্রের পিছনেই রয়েছে ঔপনেবেশিক আবহে গড়ে ওঠা পুরোনো শহর। উরুগুয়ে ১৮০৭ সনে কিছু সময় ব্রিটিশ শাসনকাল ছাড়া পুরোটাই স্পানিশ রাজত্বের অধীনে থেকেছে ১৮২৫ সালের স্বাধীনতা ঘোষনা পর্যন্ত। মোট জনসংখার ৮৮% ইউরোপিও বংশধর, ৪% কালো আর বাকি মিশ্র। আর তাই পুরোনো মন্তেভিদেওর স্থাপত্যকলার ভেতরও ফুটে উঠেছে স্পানিশ, ইতালিয়ান, পোরতোগিজ আর ব্রিটিশ শৈলীর প্রকাশ।








৩৪ লক্ষ মানুষের দেশে ২০১১ সালে বাইরে থেকে টুরিস্ট এসেছে ৩০ লক্ষ {লেখক সহ}। রাজধানী মন্তেভিদেওতে এরা ঘুরে বেড়ায় পুরোনো শহরের আর্ট গ্যালারি, মিউজিয়াম, আর সাগরের তীরঘেসা প্রশস্ত অবসর বিনোদন কেন্দ্র আর সবুজে ঘেরা পার্কগুলোতে। টুরিস্ট বাসগুলো সারাদিন ঘুরে বেরাচ্ছে দর্শনীয় স্থানে, বেশিরভাগ ট্যুরিস্টই আসে আর্জেন্টিনা আর ব্রাজিল থেকে। তাই ট্যুর অপেরাটরা সবাই দোভাষী, স্পানিশ আর পোরতোগিজ। মন্তেভিদেওর এয়ারপোর্ট কিন্তু অসাধারন এক স্থাপত্য, শহর থেকে ১৫ কিলোমিটার দূরে। অনেক চেষ্টা করেও নিজের ক্যামেরায় একটি ফুল এঙ্গেলে ফটো তুলতে পারিনি, তাই নেট থেকে তুলে দিলাম ছবিটা,

রাজধানীর আরেকটি দর্শনীয় স্থান হল পোর্ট মার্কেট। ভোজনবিলাসীদের স্বপ্নকেও হার মানাবে এদের গ্রিলফুড আর আতিথেয়তা। নিরামিষের কোনও স্থান নেই এই মার্কেটে, সবই মাংসের মেন্যু। রাস্তার ওপারে বন্দরে থেমে আছে বিশাল ট্যুরিস্ট ক্রুজশিপ আর এইপারে চলছে ভোজনবিলাস। উরুগুয়ের প্রধান রপ্তানি দ্রব্যও হল গরুর মাংশ। আমরা যেমন নিজেকে প্রশ্ন করি আজ ভাতের সাথে কি খাব? ওরা চিন্তা করে আজ মাংশর সাথে কি খাব?



আমার ভ্রমন দিনগুলোতে মন্তেভিদেওই ছিল বেস-ক্যাম্প, শহরটি বেশ নিরিবিলি, অনেকটা ঈদের পরদিনের ঢাকার মতো। রাস্তাগুলো অনেক প্রশস্ত এবং অত যানজটের ঝক্কি নাই। সব রাস্তাই সোজাসুজি, অনেকটা ছুরি দিয়ে কাটা কেকের মতন। উরুগুয়ের সর্বচ্চভুমি মাত্র ৫১৪ মিটার উঁচু, তাই এককথায় পুরো দেশটাই সমতলভূমি। আমি রেললাইন দেখেছি কিন্তু রেলগারি দেখি নাই, শুধু মাল পরিবহনের জন্য কিছু মালগাড়ি চলে। যারা অ্যানটিক গাড়ি পছন্দ করে তাড়া বেশ আনন্দ পাবে মন্তেভিদেওর রাস্তায়। দি এ টিম আর ফল্গাই আমলের সব গাড়ি ধুমসে চলে এখনও। আমি ১৯৫০/১৯৬০ সালের মডেলের গাড়িও দেখেছি অনেক। নতুন চকচকে গাড়িগুলো সব মেইড ইন চায়না, ইউরোপিইয়ান দামি ব্রান্ডের হুবুহু নকল ডিযাইন। কালো ধোঁয়ার বালাই নাই পরিবেশে, সাগরের হাওয়াই পরিস্কার করে তুলে আবহাওয়াকে। মন্তেভিদেও সেন্টার কিন্তু একদম সাগরের মোহনায়, অনেককেই দেখেছি লাঞ্চ ব্রেকে অফিস থেকে দুকদম হেটে বীচের ধারে মধান্নভোজ করতে।


অনেক নতুন অভিজ্ঞতা হয়েছে ১৫ দিনের উরুগুয়ে ভ্রমণকালে। আজ বললাম শুধু মন্তেভিদেওর কথা। সময় পেলে আবার লিখব অন্য দুটি বড় শহর পুন্তা দেল এস্ত আর কোলনিয়া দেল সাক্রামেন্ত ভ্রমনের অভিজ্ঞতা। এছাড়ারও সাত সাগর আর তের নদীর পাড়ের এই দেশের মানুষের জীবনধারা, খাদ্যাভ্যাস, সংস্কৃতি আর আমার আমার ভাল লাগা আর না ভাল লাগার কথাও বলবো। (এই পোস্টে শুধু দুটি ছবি নেট থেকে সংগৃহীত, বাকি ছবিগুলো আমার ক্যামেরার)
দুটো বোনাস ফটো



ছবি: 


 

 

 

 

 

 

 

 

 

 

 

 

 

 

 

 

 




বানানায়তন- ৫ | দন্ত্য-ন বনাম মূর্ধন্য-ণ |



বাংলা বর্ণমালায় আর-একটা বিভীষিকা আছে, মূর্ধন্য এবং দন্ত্য ন’এ ভেদাভেদ -তত্ত্ব। বানানে ওদের ভেদ, ব্যবহারে ওরা অভিন্ন। মূর্ধন্য ণ’এর আসল উচ্চারণ বাঙালির জানা নেই। কেউ কেউ বলেন, ওটা মূলত দ্রাবিড়ি। ওড়িয়া ভাষায় এর প্রভাব দেখা যায়। ড়’এ চন্দ্রবিন্দুর মতো ওর উচ্চারণ। খাঁড়া চাঁড়াল ভাঁড়ার প্রভৃতি শব্দে ওর পরিচয় পাওয়া যায়। –রবীন্দ্রনাথ ঠাকুর (বাংলাভাষা-পরিচয়)
রূপকথার সেই সুয়োরানি আর দুয়োরানির মতোই বাংলা বানানে দুটি রানি রয়েছে। আমি সুয়োরানি বলতে দন্ত্য-ন আর দুয়োরানি বলতে মূর্ধন্য-ণ-কেই বোঝাচ্ছি। কখনো কখনো এই দুই রানির মধ্যে কাকে রেখে কাকে বাদ দেব তা যেন আমরা সহসাই বুঝে উঠতে পারি না। এ কারণেই আমাদের মধ্যে অনেকে আছেন যাঁরা বলেন শুধু শুধু দন্ত্য-ন বনাম মূর্ধন্য-ণ-র লড়াই জিইয়ে রেখে লাভ কী? দুটোর উচ্চারণই যখন এক তাহলে দুটোর বানানও এক করে ফেলা যায় না?
সন্দেহ নেই, এমনটি করা গেলে বানান সহজ হতো। কিন্তু মূর্ধন্য-ণ-এর একটি আলাদা সৌন্দর্য আছে, যেমনটি আছে দন্ত্য-ন-এর। আর তৎসম শব্দে ব্যাকরণগত বাধ্যবাধকতার বিষয়টি তো রয়েছেই। 
তা ছাড়া আরও একটি বিষয় আমরা প্রায়ই ভুলে যাই। বিশ্বের অনেক ভাষাতেই একাধিক বর্ণ বা শব্দাংশের একই উচ্চারণ আছে। অর্থাৎ একই উচ্চারণ অথচ বানান ভিন্ন। ইংরেজির কথাই ধরা যাক। শ-ধ্বনি লিখতে গিয়ে c, s, sh, ss, ti ব্যবহার করা হয় এমন শব্দ ইংরেজি ভাষায় ভুরি ভুরি। উদাহরণ :
c - malicious (ম্যালিশাস)
s - sure (শিওর)
sh - fashion (ফ্যাশন)
ss - profession (প্রফেশন)
ti - fiction (ফিকশন)
আমরা ইংরেজি ভাষার এসব গণ্ডগোলে আপত্তি করি না। তাহলে শুধু মাতৃভাষা বাংলার বেলায়ই এত আপত্তি কেন?
কাজেই মূর্ধন্য-ণ-কে এখনই বিদায় বলার উপায় নেই। বিশেষ করে যখন মাত্র একটি ঘণ্টা বিনিয়োগ করেই যে কেউ ণ-ত্ব বিধান আয়ত্ত্ব করে নিতে পারে, (যাদের আইকিউ শার্প তাদের জন্য আরও কম সময় অর্থাৎ মাত্র আধা ঘণ্টাই যথেষ্ট  ) তাই একে বিদায় করতে চাওয়াটা কতটুকু যুক্তিযুক্ত? 
তাহলে আসুন আর কথা না বাড়িয়ে জেনে নিই ণ-ত্ব বিধানের খুঁটিনাটি। 
শুধুমাত্র তৎসম (যেসব শব্দ সংস্কৃত থেকে অবিকৃত অবস্থায় এসেছে) শব্দে কিছু সুনির্দিষ্ট বর্ণ বা বর্ণগুচ্ছের পরে ণ বসবে। তবে সাধারণত সাধিত শব্দে (উপসর্গ, সন্ধি বা সমাসযোগে গঠিত শব্দ) এই নিয়ম প্রযোজ্য নয়। মোটা দাগে এই হচ্ছে ণ-ত্ব বিধানের নিয়ম। 
যেসব শব্দে ন ব্যবহৃত হবে
১. সকল অ-তৎসম অর্থাৎ তদ্ভব, দেশি, বিদেশি, মিশ্র শব্দের ক্ষেত্রে ন ব্যবহৃত হবে।
উদাহরণ : ঝরনা, রানি, পুরান, ধরন ইত্যাদি।
২. যুক্তাক্ষরের ক্ষেত্রে দুটি মত প্রচলিত। বাংলা একাডেমীর প্রমিত বাংলা বানানের নিয়মের ৪.০১ অনুচ্ছেদে উল্লেখ আছে :
অ-তৎসম শব্দের যুক্তাক্ষরের বানানের ক্ষেত্রে কমিটির সদস্যগণ একমত হতে পারেন নি। একটি মতে বলা হয়েছে যে, এসব শব্দের যুক্তাক্ষরে ণ্ট ণ্ঠ ণ্ড ণ্ঢ হবে। যথা : ঘণ্টা, লণ্ঠন, গুণ্ডা। অন্যমতে বলা হয়েছে যে, এসব শব্দের যুক্তাক্ষরে ন্ট ন্ঠ ন্ড ন্ঢ হবে। যথা : ঘন্টা, প্যান্ট, প্রেসিডেন্ট, লন্ঠন, গুন্ডা, পান্ডা, ব্যান্ড, লন্ডভন্ড। 
এখন আসুন এই দ্বিমতের কারণ খুঁজে দেখি।
বাংলা বানানরীতির একটি মৌলিক এবং মজার নিয়ম স্মরণ করা যাক :
ঙ ঞ ণ ন ম–অক্ষরগুলো সবই নাসিক্য বর্ণ এবং বাংলা বর্ণমালার পাঁচটি বর্গের (ক-বর্গ, চ-বর্গ, ট-বর্গ, ত-বর্গ, প-বর্গ) শেষ অক্ষর। এ অক্ষরগুলো যখন কোনো অক্ষরের আগে যুক্ত হবে তখন এদের প্রত্যেকটি নিজস্ব বর্গীয় অক্ষর ছাড়া অন্য বর্গের কোনো অক্ষরের সাথে যুক্ত হবে না।
এখন, ট-বর্গ মানে ট ঠ ড ঢ ণ। ট-বর্গের শেষ অক্ষর ণ হওয়ায় ট, ঠ, ড, ঢ–এর পূর্বে ণ যুক্ত হবে, কখনোই ‘ন’ নয়।
যাঁরা সকল অ-তৎসম শব্দ থেকে ণ দূর করতে চান তাঁরা এক্ষেত্রে এই মৌলিক নিয়মটি উপেক্ষা করতে চাইছেন। তাই তাঁরা লিখছেন ঘন্টা, প্যান্ট, প্রেসিডেন্ট, লন্ঠন, গুন্ডা, পান্ডা, ব্যান্ড, লন্ডভন্ড। আবার কেউ কেউ অ-তৎসতম শব্দেও ণ বসাচ্ছেন, কারণ তাঁরা উল্লেখিত নিয়মটি মেনে চলতে চান। তাই, তাঁরা লিখছেন ঘণ্টা, লণ্ঠন, গুণ্ডা।
যেসব তৎসম শব্দে ণ ব্যবহৃত হবে
ক. যেসব বর্ণের পরে ণ হবে 
সাধারণভাবে ঋ/র/ষ বর্ণের পরে ণ ব্যবহৃত হবে। 
১. ঋ
ঋ-এর দুটি রূপ আছে। যথা, ঋ এবং ঋ-কার। এই দুটো রূপের পরেই ণ হবে। উদাহরণ :
১. ঋ - ঋণ
২. ঋ-কার - ঘৃণা, তৃণ, মৃণাল
.
২. র
র-এর তিনটি রূপ আছে। যথা র, রেফ, র-ফলা। এই সবগুলো রূপের পরেই ণ হবে। উদাহরণ :
১. র - কারণ, ধারণ, মরণ, অরণ্য, আহরণ, উদাহরণ, সাধারণ
২. রেফ - কর্ণ, চূর্ণ, দীর্ণ, পর্ণ, অর্ণব, পূর্ণিমা, বিশীর্ণ
৩. র-ফলা - ঘ্রাণ, প্রণয়, প্রাণ, যন্ত্রণা, ভ্রূণ, মিশ্রণ, স্ত্রৈণ
লক্ষণীয় : এই নিয়মানুসারে রেফ-এর পর ণ হয় বলে তৎসম শব্দে 'রেফ-যুক্ত দন্ত-ন' সচরাচর দেখা যায় না। কিন্তু সাধিত শব্দে ঋ/র/ষ-এর পর সাধারণত (কিছু ব্যতিক্রম আছে, নিচের ‘কিছু বিশেষ নিয়ম’ শিরোনামের অংশটি দেখুন) ণ হয় না। যথা, সন্ধির ক্ষেত্রে : অহর্নিশ (অহ+নিশ), নিষ্পন্ন (নিঃ+পন্ন)। সমাসের ক্ষেত্রে : ত্রিনয়ন (ত্রি নয়ন যার)। উপসর্গের ক্ষেত্রে : পরিবহন (পরি+বহন), দুর্নীতি (দুর+নীতি, নির্নিমেষ (নির+নিমেষ), দুর্নাম (দুর‌+নাম), পরিনির্বাণ (পরি+নির্বাণ)। 
৩. ষ
১. ষ - ষণ্ড, ঘর্ষণ, দূষণ, বিষাণ, অন্বেষণ, নিষ্পেষণ, ভাষণ, বিষ্ণু* ইত্যাদি।
২. ক্ষ (ক+ষ) - ক্ষণ, ক্ষণিক, ক্ষীণ, ঈক্ষণ, তীক্ষ্ণ, সমীক্ষণ, লক্ষণ ইত্যাদি।
*ষ-এর সাথে ণ যুক্ত হলে (ষ+ণ) যুক্তবর্ণের চেহারা হবে ষ্ণ। যেমন : বিষ্ণু, কবোষ্ণ, বৈষ্ণব, উষ্ণীষ ইত্যাদি।
এই নিয়মটি সহজে মনে রাখার জন্য সেই পুরোনো ছড়াটার সাহায্য নেয়া যায় :
ঋ-কার র-কার ষ-কারের পর
ন-কার যদি থাকে
খ্যাঁচ করে তার কাটব মাথা*
কোন বাপ তারে রাখে!
* ন-এর মাথা কাটা মানে মাত্রা না-দেয়া, তাহলেই ন হয়ে যায় ণ
বেশ সহজ, তাই না?
তাহলে আসুন আরেকটু গভীরে যাওয়া যাক।
৪. একই শব্দে ঋ/র/ষ-এর পরে যদি স্বরবর্ণ অথবা ক-বর্গের বর্ণ (ক খ গ ঘ ঙ), প-বর্গের বর্ণ (প ফ ব ভ ম), এবং য য় হ–এই ১৩টি ব্যঞ্জনবর্ণের এক বা একাধিক থাকে, তবে তার পরে ণ হবে। 
উদাহরণ : র+ও (স্বরবর্ণ) + প + ন = রোপণ
শ+র + আ (স্বরবর্ণ) + ব (প-বর্গ) + ন = শ্রাবণ
হর + অ (স্বরবর্ণ) + ন = হরণ
অর + প + ন = অর্পণ
কৃ (ক + ঋ-কার) + প + অ (স্বরবর্ণ) + ন = কৃপণ  
একইভাবে, অপরাহ্ণ, পরায়ণ, অগ্রহায়ণ, গ্রহণ, প্রবহমাণ, ভ্রাম্যমাণ, শ্রবণ, ভ্রমণ, ব্রাহ্মণ, ইত্যাদি।
এই একই কারণে ঊত্তর, পর, পার, চন্দ্র, নার, রাম–ইত্যাদি শব্দের পরে ‘অয়ন/আয়ন’ শব্দ হলে ণ হয়ে যায়। উদাহরণ :
উত্তর + অয়ন = উত্তরায়ণ [র-এর পর আ (স্বরবর্ণ) + য় (১৩টি ব্যঞ্জনবর্ণের একটি) + ন = ণ]
পর + অয়ন = পরায়ণ [র-এর পর আ (স্বরবর্ণ) + য় (১৩টি ব্যঞ্জনবর্ণের একটি) + ন = ণ]
নার + অয়ন = নারায়ণ [র-এর পর আ (স্বরবর্ণ) + য় (১৩টি ব্যঞ্জনবর্ণের একটি) + ন = ণ]
চন্দ্র + আয়ন = চান্দ্রায়ণ [র-ফলা-র পর আ (স্বরবর্ণ) + য় (১৩টি ব্যঞ্জনবর্ণের একটি) + ন = ণ]
রাম + অয়ন = রামায়ণ [র-এর পর আ (স্বরবর্ণ) + ম (প-বর্গের বর্ণ) + আ (স্বরবর্ণ) + য় (১৩টি ব্যঞ্জনবর্ণের একটি) + ন = ণ]
পার + অয়ন = পারায়ণ [র-এর পর আ (স্বরবর্ণ) + য় (১৩টি ব্যঞ্জনবর্ণের একটি) + ন = ণ]
লক্ষণীয় : ১. অ-তৎসম শব্দে ণ-ত্ব বিধি কার্যকর নয়। যেমন : নগরায়ন।
২. ঋ/র/ষ-এর পরে অন্য বর্গের বর্ণ থাকলে ন হবে। যেমন : দর্শন, প্রার্থনা।
৩. শব্দের শেষ বর্ণটিতে হসন্ত-উচ্চারণ থাকলেও এই নিয়ম প্রযোজ্য নয়। যেমন : শ্রীমান।
খ. যেসব বর্ণের আগে ণ হবে
এখন যে নিয়মটির কথা বলছি এটা আলাদা করে শিখতে হয় না। 
ট-বর্গ–ট ঠ ড ঢ ণ। ট-বর্গের শেষ অক্ষর ণ হওয়ায় ট, ঠ, ড, ঢ–এর পূর্বে ণ যুক্ত হবে, কখনোই ‘ন’ নয়।
উদাহরণ : যুক্তব্যঞ্জনে ট-বর্গের বর্ণগুলির (ট ঠ ড ঢ ণ) পূর্বে ণ
১. ণ্ট (ণ+ট) ঘণ্টা, কণ্টক, নিষ্কণ্টক, বণ্টন
২. ণ্ঠ (ণ+ঠ) অবগুণ্ঠন, উৎকণ্ঠা, লুণ্ঠন, কণ্ঠ
৩. ণ্ড (ণ+ড) কলকুণ্ডলি, ঠাণ্ডা, লণ্ডভণ্ড, খণ্ড, দণ্ড, ভণ্ড, কাণ্ড, ঝাণ্ডা, ভাণ্ড, চণ্ডী
৪. ণ্ঢ (ণ+ঢ) ঢুণ্ঢি, ঢেণ্ঢন (তেমন প্রচলিত নয় এই শব্দগুলি)
৫. ণ্ন (ণ+ন) অক্ষুণ্ন, ক্ষুণ্ন, বিষণ্ন
দ্রষ্টব্য : ক্ষুণ্ন শব্দটির সাথে ক্ষুন্নিবৃত্তি (ক্ষুৎ+নিবৃত্তি)-র পার্থক্য লক্ষ করুন। ক্ষুন্নিবৃত্তি সাধিত (সন্ধিজাত) শব্দ, যেখানে ৎ + ন = ন্ন (ন-এর দ্বিত্ব) হয়েছে।
যেসব বর্ণের আগে ন হবে
এটিও একটি মৌলিক নিয়ম, তাই আলাদা করে শিখতে হয় না। 
ত-বর্গ–ত থ দ ধ ন। ত-বর্গের শেষ অক্ষর ন হওয়ায় ত, থ, দ, ধ–এর পূর্বে ন যুক্ত হবে, কখনোই ণ নয়। যেমন : অন্ত, শান্ত, প্রান্ত, গ্রন্থ, পন্থা, স্পন্দন, গন্ধ, বন্ধন, সন্ধ্যা ইত্যাদি।
কিছু বিশেষ নিয়ম
সতর্কতা : এ নিয়মগুলোকে কুইনাইনের মতো তেতো লাগতে পারে। 
সতর্কতা বিষয়ে সতর্কতা : যাদের প্রায়ই (পাঠকের হুল খেয়ে) কাঁপিয়ে জ্বর আসে (ম্যালেরিয়ার মতো) তাদের জন্য অবশ্যপাঠ্য।
১. প্র, পরি, নির–এই ৩টি উপসর্গের পর কখনো কখনো ণ হয়। যেমন : প্রণাম, প্রহ্ণে, পরিণয়, নির্ণয় [এটি আসলে মূল নিয়মকে অনুসরণ করছে]।
২. অগ্র শব্দের পরবর্তী নী ও হায়ন শব্দের ক্ষেত্রে ণ হয়। যেমন : অগ্রণী, অগ্রহায়ণ ইত্যাদি [এটিও আসলে মূল নিয়মকে অনুসরণ করছে]। ব্যতিক্রম : অগ্রনেতা।
৩. কোনো কিছুর নাম বোঝাতে এক শব্দ বিবেচিত হলে ণ-ত্ব বিধান প্রযোজ্য। যেমন : শূর্পণখা (শূর্প+নখা), অগ্রহায়ণ [এটিও মূল নিয়মকে অনুসরণ করছে]।
৪. গণ ধাতু সহযোগে গঠিত শব্দসমূহে ণ হবে। যেমন : গণিত, গণনা, গণ্য, গণৎকার, গণশক্তি, জনগণ, গণসংগীত।
৫. সাধিত কিছু শব্দে র-এর প্রভাবে ন মূর্ধন্য-ণতে পরিণত হয়। যেমন : গ্রামীণ।
৬. কতকগুলো শব্দে স্বভাবতই মূর্ধন্য-ণ হয়। এগুলোকে নিত্য ণ বলা হয়। যেমন : শাণিত,  লবণ, আপণ, ভণিতা, পণ্য, বীণাপাণি, লাবণ্য, বিপণি, চাণক্য, গণেশ প্রভৃতি।
কোনো নিয়মে যেগুলোকে ফেলা যায় না, সেগুলো স্বতঃসিদ্ধ মনে রাখার জন্য মুখস্থ করে বা লিখে লিখে অভ্যাস করে আয়ত্ত্বে আনতে হয়। নিত্য ণ-এর আরও কিছু শব্দ নিয়ে একটি প্রাচীন ছড়া :
কণা নিক্কণ ফণা চিক্কণ কণিকা গণিকা কাণ
উৎকুণ কণ মণি কঙ্কণ বাণ শাণ কল্যাণ
পিণাক কফোণি লাবণ্য ফণী বণিক নিপুণ পাণি
চাণক্য পণ মাণিক্য গণ বীণা বেণু বেণী বাণী
গুণ তূণ ঘুণ অণু মৎকুণ বাণিজ্য কিণ কোণ
পুণ্য গৌণ লবণ পণ্য ভণিতা শোণিত শোণ
স্থাণু শণ ভাণ আপণ বিপণি এণ–এই পঞ্চাশ
নিত্যসিদ্ধ ণ-কার এদের, বিধির বাহিরে বাস।
অবশেষে দেখুন...  
ণ/ন লিখতে ভুল হলে অর্থ কীভাবে পালটে যায় :
ণ---------------------------ন
কোণ (angle)---------------কোন (what)
গুণ (ধর্ম, স্বভাব, প্রকৃতি)----গুন (দড়ি, সুতা, পূরণ)
পাণ্ডা (সর্দার)----------------পান্ডা (চীনের বনাঞ্চলে জাত বিরল প্রজাতির প্রাণী)
করুণ (কাতর)---------------করুন (do it)
তাই আসুন সতর্ক থাকি...
এমন কোথাও দন্ত্য-ন লিখব না যেখানে শুধুমাত্র মূর্ধন্য-ণ-ই শুদ্ধ। 
আবার যেখানে শুধুমাত্র দন্ত্য-ন শুদ্ধ বিনা কারণে সেখানে মূর্ধন্য-ণ-ও বসাব না। যেমন :
অশুদ্ধ --------------------শুদ্ধ
গোণা---------------------গোনা (গণনা করা)
কোণা/কোণাকুণি----------কোনা (প্রান্ত, ধার, কোণযুক্ত)/কোনাকুনি
ইস্টার্ণ--------------------ইস্টার্ন
কর্ণার---------------------কর্নার
নিশ্চয়ই এখন আর ণ-ত্ব বিধান খটমটে লাগছে না? নিন তাহলে, লিখতে থাকুন হাত খুলে আর বুক ফুলিয়ে বলুন বাংলাটা আমরা ভালোই বুঝি। আপনার পাশেই থাকবে বানানায়তন।
-----------------------------------------------
আরও পড়ুন :
ই-কার বনাম ঈ-কার
অনুস্বার বনাম ঙ, সাথে এ বনাম অ্যা
হ্রস্ব স্বর না দীর্ঘ স্বর
------------------------------------------------
তথ্যসূত্র ও কৃতজ্ঞতা : ১. বাংলা একাডেমী ব্যবহারিক বাংলা অভিধান
২. ণ-ত্ব জ্ঞানের গুণী (সাইফুজ্জামান খালেদ)
-----------------------------------------------
---------------------------
কুটুমবাড়ি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%68%64%72%61%6b%69%62%40%67%6d%61%69%6c%2e%63%6f%6d%22%3e%6d%68%64%72%61%6b%69%62%40%67%6d%61%69%6c%2e%63%6f%6d%3c%2f%61%3e%27%29%3b'))
---------------------------


তুমি আসবে বলে



কতবেলা বয়ে গেল তোমার আশায়
নিদ্রালু রাত শেষে ভোরের দোয়েল পাখি দেখে
কেটে গেল কত অজস্র সকাল
দুপুরের রোদ কেটে উঠা চিলের মতন স্মৃতির আকাশে
উড়েছি অনেক প্রখর প্রহর-
তুমি আসবে বলে
রংধনুর রং কেড়ে গোধুলীর রঙে রাঙিয়েছি আমার আকাশ;
জোছনা রাতের রূপালী আলোয় ভিজে
একাকী হেঁটেছি অনেক বিনিদ্র পথ;
আগুন রঙের একাকীত্ব বেয়ে এসেছি আমি একা।
ব্রহ্মাণ্ডের বিশালতায় ক্ষুদ্র পিঁপড়ার মত অস্তিত্বহীন সেই একাকীত্ব,
তবু জীবনের মত সচল প্রতি মুহূর্তে।
ঝর্ণার ধবধবে জলে তোমার মুখচ্ছবি এঁকে এঁকে স্বপ্ন দেখেছি আমি
পাহাড়তলে আঁছড়ে পড়ে ভেঙেছে স্বপ্ন আমার প্রতিবার।
তবু আমি ক্লান্ত নই,
পৌষের শুকনো নদীর খরা যেমন বর্ষার জলে কেটে যায়
আমার মনের খরতাও একদিন ভেসে যাবে জানি তোমার কলকল আগমনে।
আমি আজও তাই সে প্রতীক্ষায়।


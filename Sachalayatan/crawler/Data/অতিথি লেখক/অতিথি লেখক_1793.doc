নতুন মিস



পাকা রাস্তার পাশেই স্কুল। বাজার থেকে একটু দূরে। দোতলা বিল্ডিং। সামনে বিশাল মাঠ। মাঠে অবশ্য খেলা হয় না। ভাড়া দেওয়া। সপ্তাহে দুইদিন হাট বসে। স্কুলে মোট চারজন শিক্ষক। প্রধান শিক্ষক খুব একটা ক্লাস নিতে পারেন না। যেদিন ঢোকেন, সারা স্কুলে খবর হয়ে যায়। বের হওয়ার সময় বলেন, একটু ওষুধ দিয়ে গেলাম। যখন লাগবে আবার আসব।
বাকি তিনজন প্রধান শিক্ষককে মান্য করেই চলেন। মার খেতে একদম ভালো লাগে না কারও। এই নিয়ে কেউ কিছু বলেও না। যেন মার খাওয়ার জন্যেই জন্মেছে ওরা! এই স্কুলে কোন মজা নেই।
কয়দিন হল একজন নতুন মিস এসেছেন। মিসের নাম নাকি পুতুল। প্রধান শিক্ষকের মুখে শুনে ফিক করে হেসে দিয়েছিল কয়েকজন। মিসও হেসেছিলেন। প্রধান শিক্ষক অবশ্য খুব রেগে গিয়েছিলেন। এসব বেয়াদবি তিনি একেবারেই সহ্য করেন না।
পরদিন নতুন মিস ক্লাস নিতে এলেন। সবাই জড়সড় হয়ে বসে আছে। মিসের চোখের দিকে তাকাতেও ভয় পাচ্ছে। মিস খুব অবাক হলেন। বুঝতে পারছেন না কী করবেন। বোর্ডে একটা স্মাইলি আঁকলেন। তারপর বললেন, সবাই এরকম করে হাস তো। 
সবাই হাসল, কিন্তু মিসের মনের মতো হল না। বললেন, তোমরা আমাকে প্রশ্ন কর।
সবাই চুপ। শাহিন হঠাৎ দাঁড়িয়ে গেল। বলল, মিস, আপনার নাম পুতুল কেন?
পুতুল নাম রেখেছে, তাই পুতুল।
বড় মানুষের নাম কি কখনও পুতুল হয় নাকি? শাহিনের মনে এখনও বিস্ময়!
আমি কী এতো বড় ছিলাম? তোমাদের মতোই ছোট ছিলাম। হঠাৎ বড় হয়ে গেলাম। নামটাও আমার পিছ ছাড়ল না।- মিসের  দুষ্টুমিমাখা উত্তর শুনে হো হো করে হেসে উঠল সবাই। 
পুতুল মিস ছেলে-মেয়েদের সাথে খেলা করেন। মারেন না, বকেন না। অবশ্য বেশি দুষ্টুমি করলে একটু একটু বকেন। নতুন নতুন গল্প শোনান, কৌতুক শোনান। সবাই খুব পছন্দ করে ফেলেছে মিসকে। ছেলে-মেয়েরা নাম দিয়েছে,'নতুন মিস'।
প্রধান শিক্ষক একদিন ক্লাসে এসে জানতে চাইলেন নতুন মিস কেমন। ছেলে-মেয়েরা খুব আগ্রহের সাথে বলল- খুউউউব ভালো।
কেন ভালো?- কারণ জানতে চাইলেন তিনি।
শাহীন	: আমাদের মারে না তাই।
পাপ্পু	: মজার মজার গল্প শোনায়।
রাজিয়া	: আমাদের সাথে খেলা করে।
রফিক	: পড়া না পারলে হেসে হেসে বুঝিয়ে দেয়।
দেবু	: রোজ শাড়ি পড়ে আসে। 
সাগর	: মিস লাল টিপ পড়লে খুব সুন্দর লাগে।
তুলি	: মিসের পড়া মুখস্ত করতে হয় না। এমনিতেই মুখস্ত হয়ে যায়।
পটাপট বলে গেল ছেলে-মেয়েরা। যেন সাহস বেড়ে গেছে অনেক। প্রধান শিক্ষক খুশি হলেন না মোটেই। যাওয়ার আগে জ্ঞান দিয়ে গেলেন, শুধু খেলাধুলা করলে তো আর পরীক্ষায় পাশ জুটবে না। ভালো করে পড়াশোনা করতে হবে।
পুতুল মিস আজ বাংলা পড়াবেন। কাজী নজরুল ইসলামের সংকল্প কবিতা। কিন্তু ক্লাসে এসে বই খুলতে বললেন না কাউকে। নিজেও খুললেন না। কী পড়াবেন তাও কাউকে বললেন না। তার বদলে গল্প শুরু করে দিলেন। সবাইকে জিজ্ঞেস করলেন, তোমরা কেউ স্বপ্ন দেখ? সবাই চুপ। এবার অবাক হয়ে বললেন, তোমরা কেউ-ই স্বপ্ন দেখ না? আমি তো রোজই দেখি!
মিস আমি কালই একটা স্বপ্ন দেখেছি।- পাপ্পু মুখ খুলল।
বাহ! গুড! এখন তাহলে পাপ্পুর স্বপ্নটা আমরা শুনি?
'জি মিস' বলে ঘাড় নাড়ল সবাই।
পাপ্পু শুরু করল-
আমি বাবার সাথে কুষ্টিয়া যাচ্ছি রেলগাড়িতে চড়ে। হঠাৎ দেখি গাড়িটা লাইন দিয়ে যাচ্ছে না। মাঠের ভিতর দিয়ে যাচ্ছে.....
সবাই হো হো করে হেসে উঠল। মিস ইশারায় চুপ থাকতে বললেন। পাপ্পু লজ্জা পেয়ে গেল। আর বলতে চায় না। মিস বললেন, ঠিক আছে, এবার শুরু কর। 
….. মাঠের ভিতর দিয়ে যাচ্ছি। সামনে দেখি নদী। আমাদের গড়াই নদী কি না চিনতে পারিনি। দেখি নদীর উপর দিয়ে উড়তে উড়তে আকাশে উঠে যাচ্ছি। বাবা আর আমার সাথে নেই। আমিই চালাচ্ছি গাড়ি। মেঘের ভিতর দিয়ে যাচ্ছি। হঠাৎ একটা পাহাড়ের সাথে ধাক্কা খেলাম। দেখি নিচে পড়ে যাচ্ছি। মাটিতে পড়ার আগেই ঘুম ভেঙে গেল। বিছানার উপর লাফিয়ে উঠেছিলাম!
মিস হাততালি দিয়ে বললেন, বাপ রে বাপ! এ তো বিশাল ব্যাপার! খুব সুন্দর স্বপ্ন। এবার কে বলবে?
এবার রাজিয়া উঠে দাঁড়াল-  আমি ভূতের স্বপ্ন দেখেছি। আমাদের বাড়ির পিছনের বাঁশ বাগানে খেলছি। কোথা থেকে এক বুড়ি এসে আমাকে ডাকল। আমিও তার সাথে চলে গেলাম। আমার হাত ধরে একটা গাছে উঠে পড়ল। দেখি আমাদের পাড়ার বলাইকে গলা টিপে ধরে রেখেছে একজন। ও খুব ছটফট করছে। চোখ বড় বড় হয়ে গেছে। খুব ভয় পেয়ে গেছি। আমি খুব কাঁদছি। বলছি, আমাকে ছেড়ে দাও। বুড়ি রাগ করে আমাকে ধাক্কা মারল। ঘুম ভাঙলে দেখি আমি হাঁপাচ্ছি। ঘেমে ভিজে গেছি। 
এবার সবাই হাততালি দিল। মিস বললেন, তোমরা কেউ একই স্বপ্ন বারবার দেখ? এবার সবাই চুপ।
আমি কিন্তু দেখি। 
কীসের স্বপ্ন মিস?- রাজিয়া জানতে চাইল।
ঐ যে ডালিম কুমার। ডালিম কুমার পক্ষীরাজ ঘোড়ায় চড়ে এসে আমাকে তুলে নিয়ে যাচ্ছে। আমি আর ডালিম কুমার আকাশে উড়ে যাচ্ছি। সে কথা থাক। আচ্ছা, তোমরা তো ঘুমের মধ্যে স্বপ্ন দেখ। জেগে থেকেও কিন্তু স্বপ্ন দেখা যায়!
সবাই মুখ চাওয়া-চাওয়ি করছে। এইটা আবার কী স্বপ্ন- যেন এই প্রশ্নই সবার মনে। 
মিস বললেন, এই যেমন কোন কিছু করার স্বপ্ন। কোন কিছু হওয়ার স্বপ্ন। মনে মনে ঠিক করা- আমি এটা করেই ছাড়ব। এরকম কেউ ভাব না?
এবার তুলি বলল, মিস, আমাকে সবাই বলে তুলি দিয়ে তো ছবি আঁকে। তুই ছবি আঁকতে পারিস? আমি ছবি আঁকা শিখতে চাই।
আমি ঢাকায় বেড়াতে যেতে চাই।- পাপ্পু বলল।
আমি প্লেনে চড়তে চাই।- এটা শাহিনের স্বপ্ন।
আমি বড় হয়ে আপনার মতো মিস হতে চাই।- রাজিয়া বলেই একটু লজ্জা পেয়ে গেল।
এই তো! এটাই তো চাচ্ছিলাম! এটাই তো সংকল্প।- মিস দুই হাত উপরে তুলে যেন লাফিয়ে উঠলেন। 
এবার বোর্ডে লিখলেন কবিতার নাম, 'সংকল্প'। 
পাপ্পু বললেন, মিস আপনি কতো মজা করে পড়ান! আর কেউ তো এভাবে পড়ায় না?
- আমি নতুন তো, তাই। আমি তো জানি না কীভাবে পড়াতে হয়। তাই নিজের মতো করেই পড়াই। এটাকে পড়ানো না বলে খেলা করাও বলতে পার। কিছুদিন পরই ট্রেনিংয়ে যাব। ফিরে এসে আর এরকম করে পড়াব না। একবার ট্রেনিংয়ে গেলেই সব শিখে যাব। 
- মিস, আপনাদের ট্রেনিংয়ে কি মারে?
- না তো? মারবে কেন?
- তাহলে অন্য সবাই মারে কেন? হেড স্যার তো হেব্বি মারে!
- স্যার নিশ্চয়ই তোমাদের অনেক ভালোবাসেন।
- আপনার মতো কেউ না। আমাদের স্কুল থেকে আপনি কোনদিন যাবেন না।
স্কুলের ছেলে-মেয়েরা এখন একটু একটু হাসতে শিখেছে। অবশ্য শুধু পুতুল মিসের ক্লাসে। অন্যরা ব্যাপারটাকে মোটেই ভালো চোখে দেখছেন না। ক্লাসে কেউ একটু দুষ্টুমি করলেই খোঁচা মারেন, কি রে, নতুন মিসকে পেয়ে মাথায় উঠে যাচ্ছিস মনে হয়?
আজ সকালে বৃষ্টি নামল হঠাৎ। স্কুলে আসার পথে অনেক ছেলে-মেয়ে একেবারে ভিজে গেছে। ওদের দেখে খুব মায়া হল পুতুল মিসের। প্রধান শিক্ষককে গিয়ে বললেন, আজ ওদের ছুটি দিয়ে দিলে হয় না, স্যার?
স্কুলটা কি আপনার ইচ্ছায় চলে?
না স্যার, আমি ঠিক........
তাহলে গিয়ে নিজের কাজ করুন।
নতুন মিসের খুব মন খারাপ হয়ে গেল। ক্লাসে গিয়েও ভালো লাগল না। ছেলে-মেয়েরাও অবাক হয়ে গেল খুব। মিস নিজেকে সামলে নিলেন। ইচ্ছে করেই কৌতুক শোনানো শুরু করলেন। সারা ক্লাস হাসিতে ফেটে পড়ছে যেন। 
সে হাসি থামতে অবশ্য বেশি সময় লাগল না। প্রধান শিক্ষক বেত নিয়ে ঢুকলেন ক্লাসে। সবাইকে হাত পাততে বললেন। সপাং সপাং বেত চালিয়ে গেলেন কচি হাতের উপর দিয়ে। মহৎ কাজটি শেষ হলে নতুন মিসকে বললেন, নতুন চাকরি তো। কয়দিন গেলেই নিয়ম-কানুন সব বুঝে যাবেন। মনে রাখবেন, বাচ্চারা আপনার জন্যেই মার খেল।
একদিন শোনা গেল, নতুন মিস এখান থেকে চলে যাচ্ছেন। ছেলে-মেয়েরা খবর পাওয়ামাত্র কাঁদতে শুরু করল। মিসকে জড়িয়ে ধরে ভীষণ কাঁদল কয়েকজন। মিসও যেন ভেঙে পড়লেন। এই কচিকচি মুখ মুখগুলো ছেড়ে কীভাবে যাবেন তিনি?
সাহস করে দশ-বারজন ছেলে-মেয়ে প্রধান শিক্ষকের রুমে ঢুকে পড়ল। শাহিন একটু সাহসী। ওই শুরু করল, স্যার, নতুন মিস চলে গেলে আমরা কেউ স্কুলে আসব না।   
এটাও কি তোদের নতুন মিস শিখিয়ে দিয়েছে?
সবাই একসাথে 'না' বলে উঠল। স্কুল প্রধানের চোখ কপালে উঠে গেল।
এরপর  প্রধান শিক্ষকের রুমে ঝড় বয়ে গেল। নতুন মিস মত বদলে ফেলেছেন। জিদ করেই। স্কুলটাকে বদলে তবে যাবেন।  
সারা স্কুলে হৈ হুল্লোড় পড়ে গেল। নতুন মিস যাচ্ছেন না স্কুল ছেড়ে। 
স্কুলে আবার হাসি ফিরে এল। স্কুল মাঠেও আর হাট বসে না। ওটা এখন খেলার মাঠ। এ যেন এক নতুন সকাল।
.......................................................................................................................................
দেবানন্দ ভূমিপুত্র


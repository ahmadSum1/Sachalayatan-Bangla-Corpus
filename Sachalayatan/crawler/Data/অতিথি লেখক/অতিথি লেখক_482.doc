ফুটবল ও আমেরিকাঃ বিশ্বকাপ চলাকালীন সময়ের একটি স্মৃতি    



ঘটনা এবারের বিশ্বকাপের প্রথম দিকের। ঠিক তারিখ মনে নেই, কিন্তু তখনও গ্রুপ স্টেজের খেলা চলছে, সম্ভবত প্রথম সপ্তাহের কোন এক দিন।  বিকেলে অফিস থেকে ফেরার পথে ওয়ালমারট গিয়েছিলাম। কিছু টুকিটাকি জিনিস কেনার ছিল। কিনে বের হয়ে আসার পথে দেখি এক বয়স্ক সাদা ভদ্রলোক ৫৫ ইঞ্চি এলইডি টিভি কিনে নিয়ে যাচ্ছেন। কি মনে হতে তার সাথে কথা বলা শুরু করলাম। ভদ্রলোক খাস টেক্সান, কাউবয়দের দক্ষিনা টানে ইংরেজি বলেনঃ
আমিঃ 'সো, ওয়াটস দ্যা নিউ টিভি ফর?'
ভদ্রলোকঃ 'ওয়েল, দ্যা ওয়ার্ল্ড কাপ হ্যাস স্টারটেড, সান। নিড এ বিগার টিভি ইফ আই এম গোয়িং টু ইনজয় ইট প্রপারলি!'
বলতে বলতে ভদ্রলোক তার শপিং কার্ট ঠেলতে ঠেলতে চলে গেলেন। আমি কিছুক্ষন তাকিয়ে থাকলাম। মনে পড়ল আজ থেকে প্রায় বারো বছর আগের কথা, যখন আমেরিকায় প্রথম আসি উচ্চশিক্ষার জন্য। ভার্সিটির হলে নতুন সহপাঠীদের সাথে আড্ডা দিচ্ছি। কোন খেলা প্রিয় সেই প্রসঙ্গ উঠতে যখন বলেছিলাম আমি ফুটবল সবচেয়ে পছন্দ করি তখন আমার সাদা সহপাঠীরা বিদ্রুপভরা অট্টহাসি হেঁসে মন্তব্য করেছিলঃ 'সকার? সিরিয়াসলি? হাহাহা দ্যাটস এ গার্লস গেম, হাউ ক্যান এ গাই লাইক সকার? আর ইউ গে?' 
এক দশক পেরোতে না পেরোতে এখন আমেরিকার ধারনাই পাল্টে গেছে ফুটবল সম্বন্ধে। ২০০২ সালে আমেরিকার কোয়ার্টার ফাইনাল পর্যন্ত উত্তীর্ণ হওয়া, তারপর ২০১০ সালে ইংল্যান্ডের সাথে ড্র করা এবং আলজেরিয়ার সাথে নাটকীয়ভাবে ল্যান্ডন ডনভানের গোলে জয়লাভ করা... ফুটবলের জনপ্রিয়তা আমেরিকাতে ক্রমাগত বেড়েই চলেছে। এখন আমেরিকানরা নিজেদের জাতিয় দলের খবর রাখে,  ডনভানকে কেন দলে নিল না ক্লিন্সম্যান, জজি আল্টিডর কতগুলো গোল করতে পারবে, ক্লিন্ট ডেম্পসি কি এবার অধিনায়ক হিসেবে ভাল করবে, এসব নিয়ে তারা আলোচনা করে। ইএসপিএনে ফুটবলের খবর ও হাইলাইটস নিয়ে থাকে দৈনিক আয়োজন। এমনকি শুধু ফুটবল-কেন্দ্রিক টিভি চ্যানেল আছে কয়েকটি, যারা ইউরোপিয়ান লীগগুলো একচেটিয়া সম্প্রচার করার অধিকার জিতবার জন্য কোটি কোটি ডলারের চুক্তি করে। ঘন্টার পর ঘন্টা বসে আমেরিকান ছেলেরা আজকাল ফিফা ভিডিও গেম খেলে। ফিফা প্রতিবছর আমেরিকার বেস্টসেলার গেমের লিস্টের উপরের দিকে থাকে, বাস্কেটবল কিংবা আমেরিকান ফুটবলের ভিডিও গেমের চেয়েও ফিফার কাটতি বেশী। বিশ্বকাপ দেখার উপলক্ষে এখন টেক্সান কাউবয়রাও নতুন টিভি কিনে।
বদলে যাচ্ছে এই আমেরিকাও, আমার চোখেরই সামনেই! 'নো আই ওয়াজ নট গে, বাট ইউ গাইস ইউজড টি বি ইগনরান্ট ইডিওটস ফর শিউর' ভাবতে ভাবতে মুচকি হেসে আমার গাড়ির দিকে পা বাড়ালাম।
কিছু মৌলিক পরিসংখ্যানঃ এবারের বিশ্বকাপের ফাইনাল আমেরিকাতে টিভি দর্শকের রেকর্ড গড়েছে - আনুমানিক ২.৬ কোটি দর্শক আমেরিকাতে বসে জারমানি/আরজেন্টিনা ফাইনাল উপভোগ করেছিলেন। সেই তুলনায় ২০০৬ সালের ফ্রান্স/ইতালি ফাইনাল দেখেছিলেন আনুমানিক ১.৭ কোটি দর্শক, এবং ২০১০ সালের স্পেন/হল্যান্ড ফাইনালের দর্শক সংখ্যা ছিল আনুমানিক ২.৪ কোটি। আশা করি আমেরিকায় ফুটবলের জনপ্রিয়তাবৃদ্ধি অব্যাহত থাকবে।  
- ইয়ামেন


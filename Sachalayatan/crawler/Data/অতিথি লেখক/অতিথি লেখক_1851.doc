আমাদের  বাপ-দাদারা যে ভুল করেছে, আমরাও ঠিক একই ভুল করতে যাচ্ছি



ইউএনডিপি'তে কাজ করতাম মুনির হাসান স্যারের সাথে, তিনি ছিলেন আমার রিপোর্টিং বস। যারা বিডিওএসএন, ম্যাথ অলিম্পিয়াডের খোজ-খবর রাখেন তারা মুনির হাসান স্যারকে ভালোভাবেই চিনবেন। সদা হাসিমুখ, কাচা-পাকা গোফ-চুলের মুনির স্যার দেশকে নিয়ে খুব ভাবতেন, দেশের জন্য কোন কিছু করার জন্যই তার যতসব চিন্তা। কারণে -অকারণে সুযোগ পেলেই আমরা সবাই মিলে স্যারের সাথে আড্ডা মারা চেষ্টা করতাম, হাসি মাখা মুখে স্যার খুব সামান্য ব্যাপার গুলোও খুব আকর্ষনীয় ভাবে ব্যাখ্যা করতেন। স্যারের সাথে আমার বেশ কয়েকবার বিভিন্ন জায়গায় ট্যুরে যাবারও সুযোগ হয়েছিল। একটা ট্যুরে (খুব সম্ভবত খুলনা ট্যুর) জাফর স্যারও সাথে ছিল, সেই দিন রাতে আমরা সবাই মিলে জাফর স্যারকে ধরলাম ভূতের গল্প বলার জন্য।
সেইদিন রাতেই জাফর স্যারের ভূতের গল্প শুনতে শুনতে কেমন করে জানি দেশের রাজনীতি, দেশের বর্তমান অবস্থা ইত্যাদি প্রসঙ্গ চলে আসল। যারা ছিলাম, সবাই নিজেদের মতামত জাহির করেই যাচ্ছি, নিজেদেরকে সত্য প্রমান করার জন্য যতসব যুক্তি আওড়ে যাচ্ছি। তবে সবচেয়ে মজার ব্যাপার হল, যে যাই যুক্তি দেখাক না কেন, সবারই উপসংহার হয় দেশের রাজনৈতিক ব্যক্তিদের মুন্ডুপাত করে। "ঐ বেটা একটা ভোদাই", "অমুক কোন কিছু জানে না", "তমুক মোটা মাথার লোক" ইত্যাদি ইত্যাদি।
এর মধ্যে মুনির স্যার খুব একটা কথা বলেছিল, "আমাদের বাপ-দাদারা বেক-বেন্চারদের কাছে রাজনীতিটাকে বর্গা দিয়ে যে মহা ভুল করেছে, আমরাও ঠিক একই ভুল করছি, বর্তমান প্রজন্মও যদি একই ভুল করে তাহলে এর থেকে পরিত্রাণের আর কোন পথ থাকবে না।"
কথাটা তখন তেমন পাত্তা দেই নাই। কিন্তু দেশের বর্তমান অবস্থা দেখে যা মনে হচ্ছে, মুনির স্যার কোন ভুল কথা বলেনি। ভার্সিটিতে যখন ভর্তি হই, মা-ভাই, স্কুলের স্যারেরা, পাড়া-প্রতিবেশিরা আমাকে পই পই করে বুঝি‌য়ে বলে দিয়েছিল, কোন মতেই যেন রাজনীতিতে না জড়াই, এইগুলো খুবই বাজে-নোংড়া ব্যাপার, রাজনীতিতে জড়ালে ভবিষ্যৎ অন্ধকার, আরও কত কি ইত্যাদি ইত্যাদি। ভার্সিটিতে ভর্তি হওয়ার পর এক বছরের মাথায় আমাদের বন্ধু শামীম রাজনৈতিক কলহের কারণে মারা যায়। অনেক বন্ধু বিভিন্নভাবে অপদস্ত হয়। তখন মনে মনে ভেবেছি, ঠিক কাজই করেছি রাজনীতি থেকে দূরে থেকে। কিন্তু আসলেই কি আমি ঠিক করেছিলাম? আমার বাপ-দাদাদের ভুলের মাশুল তো আমাকেই কেই শোধ করতে হবে, অন্য দেশ থেকে কেউ এসে তো সেটা শোধ করে দিয়ে যাবে না।
আমাদের দেশের ছেলে-মেয়েদের ছোট বেলা থেকেই শিখানো হয় রাজনীতি খারাপ-নোংড়া জিনিষ, রাজনীতি থেকে নিজের ছেলে-মেয়েকে দূরে রাখতে মা-বাবারা খুবই তৎপর। আমার ছেলে-মেয়েরা ভাল, তাদের ভবিষ্যৎ আছে। তারা কেন রাজনীতি করবে, দেশে যদি ভালমত থাকতে না পারে, বিদেশে পাড়ি জমাবে, কিন্তু কোন মতেই তাদের রাজনীতি করা চলবে না। যেসব ছেলে-মেয়েরা ভাল না তারা গিয়ে রাজনীতি করুক, নিজের পায়ে নিজে কুড়াল মারুক। আদর্শ বাবা-মা হিসাবে ছেলে-মেয়ের জন্য এমন চিন্তা করাটা মোটেও অযৌক্তিক না, কিন্তু এইভাবে ছেলে-মেয়েদের রাজনীতি থেকে দূরে রেখে দেশের যে সর্বনাশ হচ্ছে, সেটাও চিন্তার বিষয়। তখনই প্রশ্ন আসে, ব্যক্তি স্বার্থ আগে না দেশের সমষ্টিগত স্বার্থ আগে?
আজকে দেশের এই অবস্থা দেখে আমার কেবল মুনির স্যারের কথাটাই বার বার মনে পড়ছে - আমাদের দাদারা, বাবারা যে ভুল করেছে, আমরাও ঠিক একই ভুল করতে যাচ্ছি।
বেশ কিছু কমন ডায়লগ আছে, যেমন - একটা রোগ তখনই মহামারি আকার ধারণ করে যখন এটা ধরা পরার সাথে সাথেই প্রতিকার না নেয়া হয়, একটা ভুল তখনই মারাত্মক আকার ধারণ করে যখন সেটার পুনরাবৃতি হতে থাকে। দেশের রাজনীতিবিদদের (এরা এমন বলেই তো রাজনীতিতে এসেছে, আপনার-আমার মত ব্লগ লিখছে/পড়ছে না) গালা-গাল দিয়ে, ঘরে বসে রাজা-উজির মেরে, খোমাখাতায় স্ট্যাটাস/মন্তব্যের বন্যা বইয়ে দিয়ে কোন লাভ হবে না, যদি না আমরা আমাদের চিন্তা-ভাবনা না বদলাই, নিজেদের ভুলগুলো স্বীকার করে সেগুলো শুধরানোর জন্য কাজ করি। আপনাকে একটা কথা মাথায় রাখতে হবে, আপনি যদি খুব সুন্দর, নিরাপদ একটা জীবন কাটাতে চান, আপনি যদি চান আপনার সন্তানের নিরাপদ, নির্বিঘ্ন ভবিষ্যৎ, তাহলে এর জন্য আপনাকেই কাজ করতে হবে, চিন্তা করতে হবে, সচেতন হতে হবে এবং সর্বোপরি আপনাকেই এর জন্য মূল্য (আক্ষরিক অর্থে চিন্তা না করার অনুরোধ রইল) পরিশোধ করতে হবে।
--------------------------------------------
আমার দেশে সেই সোনার ছেলে কবে হবে,
কথায় না বড় হয়ে যে কাজে বড় হবে?
--------------------------------------------
===================
আমি জানি না,
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%75%70%64%61%74%65%64%6d%61%6e%69%73%68%40%79%61%68%6f%6f%2e%63%6f%6d%22%3e%75%70%64%61%74%65%64%6d%61%6e%69%73%68%40%79%61%68%6f%6f%2e%63%6f%6d%3c%2f%61%3e%27%29%3b'))


বিদ্যুতের দাম বৃদ্ধি ও এর প্রতিক্রিয়া




বর্তমানে বাংলাদেশে সবচেয়ে আলোচিত বিষয়টি হল 'বিদ্যুতের মূল্য বৃদ্ধি।'এ নিয়ে চলতি বছরেই তৃতীয় বারের মতো পাইকারি বিদ্যুতের দাম বাড়ানো হলো। প্রথম ধাপে প্রতি ইউনিট বিদ্যুতের দাম ২ টাকা ৮০ পয়সা থেকে ১৬.৭৯ শতাংশ বাড়িয়ে ৩ টাকা ২৭ পয়সা এবং দ্বিতীয় ধাপে ৩ টাকা ২৭ পয়সা থেকে ১৪.৩৭ শতাংশ বাড়িয়ে ৩ টাকা ৭৪ পয়সা নির্ধারণ করা হয়েছে। প্রথম ধাপে ১ ডিসেম্বর এবং দ্বিতীয় ধাপে আগামী পহেলা ফেব্রুয়ারি থেকে বর্ধিতমূল্য কার্যকর হবে। এছাড়া খুচরা দাম বাড়ানোরও একটা প্রক্রিয়া চলছে। এ ব্যাপারে প্রধানমন্ত্রী শেখ হাসিনা বলেছেন, আন্তর্জাতিক বাজারের সঙ্গে সামঞ্জস্য রাখতেই বিদ্যুতের দাম কিছুটা বাড়াতে হয়েছে। বিশ্বব্যাপী প্রতিটি জিনিসের দাম বৃদ্ধি পেয়েছে। আমরা তো বিশ্ব থেকে বিচ্ছিন্ন নই। বিদ্যুত উৎপাদন করে জনগণের চাহিদা পূরণ করতে গেলে ব্যয় তো কিছুটা বাড়বেই। সব পর্যায়ে আলোচনা করে সহনশীল পর্যায়ে বিদ্যুতের দাম বাড়ানো হয়েছে , দাম বাড়লেও বিদ্যুৎ ব্যবহারে সাশ্রয়ী হলে বিল কম আসবে। যতটুকু দরকার ততটুকু বিদ্যুত ব্যবহারের জন্য তিনি দেশবাসীর প্রতি আহ্বান জানান।
কিছুদিন পূর্বেই দেশে জ্বলানি তেলের মূল্য বৃদ্ধি করা হয়েছে। সরকার রাষ্ট্রীয় বিদ্যুৎ প্লান্ট নবায়ন ও মেরামতের সহজ কাজ না করে উচ্চ দামে বিদ্যুৎ ক্রয়ের জন্য রেন্টাল, কুইক রেন্টাল ও পিকিং বিদ্যুৎ প্লান্ট স্থাপন করেছে। এর ফলে ভর্তুকির পরিমাণ বাড়ছেই। ভাড়াভিত্তিক বিদ্যুৎ কেন্দ্র কুইক রেন্টাল প্লান্টগুলো চালু করার পূর্বে জ্বালানি তেলের চাহিদা ছিল ৩৮ লাখ টন। কিন্তু বর্তমানে তা বেড়ে দাঁড়িয়েছে ৬৮ লাখ টনে। তরল জ্বালানিভিত্তিক ব্যবস্থায় বিদ্যুৎ উৎপাদনের ফলে বিপিসিকে বিদেশ থেকে উচ্চহারে সুদ দিয়ে যে তেল আমদানি করতে হচ্ছে তার জন্য লোকসানের পরিমাণ প্রতিনিয়তই বাড়ছে। সুতরাং এই ব্যবস্থা আমাদের জন্য উপকারী কি? অবশ্যই না। কেননা পিডিবির ব্যবস্থাপনায় বিদ্যুৎ উৎপাদনের জন্য ব্যয় হত মাত্র ২ টাকা। সেখানে রেন্টাল পাওয়ার প্লান্টে লাগছে ৮ টাকা এবং ডিজেল ব্যবহারে ১৪ টাকা। ফলে সরকারকে বিদ্যুতের দাম বাড়াতেই হচ্ছে। মোটকথা সরকারের যে টাকা ঋণ হচ্ছে তা জণগণের কাছে থেকে যেকোনো মূল্যে আদায় করতে হবে।
আওয়ামী লীগ সরকারের নির্বাচনী ইশতেহার অনুযায়ী, ২০১১ সালের মধ্যে ৫০০০ মেগাওয়াট,২০১৩ সালের মধ্যে ৭০০০ মেগাওয়াট এবং ২০২১ সালের মধ্যে ২০০০০ মেগাওয়াট বিদ্যুৎ উৎপাদন করার কথা ছিল। এ ব্যাপারে প্রধানমন্ত্রী বলেন,"বর্তমান সরকার যদি মাত্র দুই বছর ১০ মাসে আড়াই হাজার বিদ্যুৎ উৎপাদন করতে পারে, তবে বিএনপি-জামায়াত জোট পাঁচ বছরে এবং অসীম ক্ষমতাধর তত্ত্বাবধায়ক সরকার দুই বছরে এক মেগাওয়াট বিদ্যুৎ উৎপাদন করতে পারেনি কেন, তার জবাব দেশের মানুষকে দিতে হবে।"
কিন্তু  দুই বছর ১০ মাসে আড়াই হাজার মেগাওয়াট বিদ্যুৎ উৎপাদন করলেও বিদ্যুৎ চাহিদা ও সরবরাহের মধ্যে এখনো ঘাটতি থাকছে প্রায় দু'হাজার মেগাওয়াট। সুতরাং সরকার এক্ষেত্রে ব্যর্থ হচ্ছে। তাই সার্বিকভাবে বিদ্যুতের মূল্যবৃদ্ধি অর্থনীতির হিশেবে অযৌক্তিক এবং তা জনগণের জন্য নেতিবাচক। তবে এক্ষেত্রে একটি বিষয় উল্লেখ করা প্রয়োজন। তা হল- সরকারের এই তেল বা বিদ্যুতের মূল্য বৃদ্ধির পিছনে বিশ্বব্যাংক ও আইএমএফের ভূমিকা সর্বাধিক। কেননা আইএফএফ থেকে সরকারকে বাজেট সহায়তার লক্ষে ১ কোটি ডলার ঋণ প্রদানের ৯ টি শর্তের মধ্যে তেলের মূল্য ও বিদ্যুতের মূল্য বৃদ্ধি একটি অন্যতম প্রধান শর্ত। কেননা এর মাধ্যমে ভর্তুকি তুলে নেওয়াটা সহজ হবে।     
জ্বালানি তেলের দাম বৃদ্ধির প্রভাব সাধারণ মানুষের কাছে ইতোমধ্যেই পৌঁছে গেছে। জ্বালানির দাম বৃদ্ধির ফলে পরিবহনের ক্ষেত্রে প্রতি এক কিলোমিটারে মাত্র পাঁচ পয়সা করে ভাড়া বাড়ার কথা থাকলেও মূলত বৃদ্ধি পেয়েছে এক টাকা। আমাদের দেশের ৮৩% মানুষই নিম্নবিত্ত জীবনযাপন করে। সকারের কাছে এই ১ টাকার মূল্য না থাকলেও জনসাধারণের কাছে তার মূল্য রয়েছে। বর্তমানে বিদ্যুতের মূল্য বৃদ্ধির ফলে দেশের জনগণের উপর যে প্রভাব পড়বে তা আরো সুদূর প্রসারী। শিল্প কারখানা কিংবা পরিবহনের ক্ষেত্রে যে প্রভাব পড়ে তা জনগণের মধ্যে দুর্ভোগ সৃষ্টি করে। কেননা বিদ্যুতের মূল্য বৃদ্ধি করলে শিল্পোৎপাদন কমে যাবে। ফলে দৈনন্দিন সাধারণ জনগণের ভোগ্যপণ্যের মূল্য বৃদ্ধি পাবে। এছাড়া আমরা বর্তমানে বহুলাংশেই বিদ্যুতের উপর নির্ভরশীল। সাধারণভাবে একটি নিম্নমধ্যবিত্ত বা মধ্যবিত্ত বাড়িতে রাইস কুকার,কারি কুকার,ফ্রিজ,টেলিভিশন,ওভেন,কম্পিউটার,ফ্যান-লাইট ইত্যদি ছাড়াও অন্যান্য বৈদুতিক সরঞ্জাম ব্যবহার করা হয়। বর্তমানে প্রতি ইউনিট খুচরা বিদ্যুতের দাম ৫ শতাংশ বাড়িয়ে ৪ টাকা থেকে ৪ টাকা বিশ পয়সা এবং পাইকারী বিদ্যুতের দাম প্রথম দফায় প্রতি কিলোওয়াট-ঘণ্টা বিদ্যুতের দাম ২ টাকা ৩৭ পয়সা থেকে ১১ শতাংশ বাড়িয়ে ২ টাকা ৬৩ পয়সা নির্ধারণ করা হয়েছে। তাহলে দেখাই যাচ্ছে,সরকার যে মূল্যবৃদ্ধি করেছে তা জনগণের জন্য অসহনীয়। কারণ ঐ একই, বাংলাদেশের ৮৩% মানুষ গরিব। এবং এদের ৮০ ভাগই দিন আনে দিন খায়। ফলে বিদ্যুতের নূন্যতম চাহিদাও এরা ভোগ করতে পারবে না মূল্যবৃদ্ধির ফলে।  এছাড়াও বিদ্যুতের মূল্য বৃদ্ধির মাধ্যমে বাড়িভাড়া,যাতায়াত এবং মানুষের সঞ্চয়ের পরিমাণ করমে যাবে। এতে দেশে গরিবের হার বৃদ্ধিই পেতে থাকবে দিন দিন। যা দেশের অর্থনীতিতে নেতিবাচক প্রভাব ফেলবে।
সুতরাং বিদ্যুতের মূল্য বৃদ্ধির জন্য সরকার কতোটা দায়ী বা দায়ী নয় তা জনগণ দেখবে না। আমাদের দেশে সরকারের হিশাব-নিকাশ দেখার মত মানুষের সংখ্যাও কম। তাই সরকারকে নীতিনৈতিকতার বিষয়টি মাথায় রেখে এবং জনগণের ক্ষমতা,আয়-ব্যয় ও স্বার্থের কথা চিন্তা করেই তেল কিংবা জ্বালানির মূল্য বৃদ্ধি করা উচিৎ ছিল। কেননা বর্তমান অর্থনীতিবিদদের কাছে এটি সরকারের নেতিবাচক কর্মকাণ্ডের মধ্যেই পড়েছে এবং তাদের মতে এটি জনগণের জন্য দুর্ভোগ বয়ে আনবে।
-mazhar.

ছবি: 


 




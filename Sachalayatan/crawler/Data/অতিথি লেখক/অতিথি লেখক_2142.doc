সূর্যের আলোয় পৃথিবীতে মোটর বাইক চালনা




মফিজ সাহেব প্রথম আলোতে সূর্যের আলোতে চালিত মোটর বাইক  চালানোর খবর পড়ে অনেক উল্লসিত হলেন। চিন্তা করলেন তাহলে প্রতিদিন উত্তরা থেকে মতিঝিলে যেতে তাহলে আর পয়সা খরচ করে তেল কিনতে হবে না। ওই মোটর বাইকের মূল্য পড়ে তিনি তাৎক্ষণিকভাবে সিদ্ধান্ত নিয়ে ফেললেন এই মোটরবাইকে তাঁকে কিনতেই হবে যে করে হোক।
আসুন আমরা লক্ষ্য করি সম্পূর্ণরূপে সূর্যের আলোতে মোটর বাইক চালানো সম্ভব কিনা। এটা তখনই সম্ভব যখন মোটর বাইক চালাতে প্রয়োজনীয় শক্তি সূর্য থেকে আহরণ করা যাবে। ধাপে ধাপে হিসাব করে দেখা যাক মোটরবাইক চালাতে কতটুকু শক্তি প্রয়োজন আর সূর্যিমামার কতটুকু শক্তি আমরা কাজে লাগাতে পারি।
ভর ও ওজন
মোটর বাইকের ভর কত হতে পারে? ৬(1,2) কেজি? ১১৪~১৬৯(2,3) কেজি? ধরে নিচ্ছি আমাদের মোটর বাইক ৩০ কেজি (ব্যাটারি, মোটর সবকিছু সমেত)। মোটর বাইক যিনি চালাবেন তার ভর কত? বাংলাদেশের অধিকাংশ মানুষ পুষ্টি-হীনতায় ভুগে। তারপরও ধরে নেওয়া হল পুষ্টি-হীন একজন বাংলাদেশি মানুষের ভর ৬০ কেজি। (ভর ৬০ কেজি হবার পরও পুষ্টি-হীন এমন সংখ্যা কত কে  জানে।) তাহলে সর্বমোট ভর ৩০+৬০=৯০ কেজি। এবার প্রশ্ন, এই বস্তুকে ঠেলে বা টেনে নিয়ে যেতে কত কষ্ট করতে হবে? ৯০ কেজির বস্তা টেনে বা ঘাড়ে করে নিতে হলে খবর হয়ে যাওয়ার কথা। সুবিধা হল এর সাথে দুটা চাকা লাগানো আছে। ৯০ কেজির মোটর বাইক টানতে তাহলে বেশি কষ্ট হবার কথা নয়। আসুন কথা না বাড়িয়ে হিসাব করে দেখা যাক কতটুকু কষ্ট হবে। মোটর বাইকের ভরজনিত কারণে ওজন(4) কত হবে? ৯০×৯.৮১= ৮৮২.৯ নিউটন। আমরা যেহেতু ডিজাইন করছি, সবসময় সাবধানে থাকতে চাই। ৮৮২ নিউটন আমাদের কাছে নিরাপদ নয়। কেন? আমরা একজনের বাইকে দুজন চড়তেই বেশি পছন্দ করি, সাথে গাঁট্টি-বোচকা তো থাকতেই পারে। গার্ল-ফ্রেন্ড থাকলে তো কথাই নেই। আর যদি বাচ্চা কাচ্চা থাকে? সাবধানে থাকতে চাই। শুধু শুধু খোদা প্রদত্ত জীবন নিয়ে টানাটানি করে লাভ কি? আসুন বাইক ডিজাইন করি দ্বিগুণ ওজনের জন্যে, ৮৮৩x২=১৭৬৬ নিউটন। 
ঘর্ষণ বল
১৭৬৬ নিউটন রাস্তার উপর দিয়ে টেনে নিয়ে যাবেন? ঘর্ষণ(5)(6) আছে? অবশ্যই। ঘর্ষণ না থাকলে পিছলে পড়ে যেতেন। ৮৮৩ নিউটন ওজনের জন্যে ঘর্ষণ বল কতটুকু? যেহেতু চাকায় গড়িয়ে নিয়ে যাচ্ছেন, এক্ষেত্রে কাজ করবে ঘূর্ণন ঘর্ষণ। আপনাকে চাকা গড়িয়ে নিতে হবে এই ঘূর্ণন ঘর্ষণের বিরুদ্ধে কষ্ট করে।(7) এই ঘর্ষণ বল হিসাব করতে দরকার সমীকরণ। কোথায় পাওয়া যায় ইকুয়েশন? কোন বই? ধুর, হাতের কাছে উইকি থাকতে এত চিন্তা কিসের? উইকি বলে,
ঘূর্ণন ঘর্ষণ বল = (ওজন ×গুণাঙ্ক)/চাকার ব্যাসার্ধ (5,7)
স্থিতি ঘর্ষণে তো চাকার ব্যাসার্ধ ছিল না। এর মধ্যে চাকার ব্যাসার্ধ কোথা থেকে আসল? তার মানে কি, যত বড় চাকা তত বেশি ভাল? হুম। কিছুটা ঠিক। কারণ চাকার ব্যাসার্ধ বেশি হলে রাস্তার সাথে তার সংযোগ ক্ষেত্রফল বেড়ে যায়। তাহলে গাড়ির চাকা বিশাল বানালে ভাল? সবসময় না। কেন? কারণ তাহলে ভরকেন্দ্র উঁচুতে উঠে যাওয়ায় বাইক নিয়ন্ত্রণে রাখতে সমস্যা হবে। XL নামে বাংলাদেশে একটা বাইক পরিচিত যেটা চালাতে অনেকেই ভয় পান। আমাদের মোটর বাইকের চাকার ব্যাসার্ধ কত হবে? ০.৫ মিটার নাকি ০.৮ মিটার? ( 8 ) গড়পড়তা ০.৬ মিটার ধরে নিলে সমস্যা কি? বাকি থাকল গুণাঙ্ক। আচ্ছা বাই সাইকেল আর মোটর বাইকের গুণাঙ্ক কি এক? মনে হয় না। বাইকের কত হতে পারে? দেখে নিলাম এখান(9) থেকে। আমরা সর্বনিম্নটাই নিলাম। গুণাঙ্কের মান ০.০০৬২ তাহলে এবার এক চাকার জন্য ঘর্ষণ বল কত আসে?
ঘূর্ণন ঘর্ষণ বল = ((মোট ওজন/২) ×গুণাঙ্ক)/চাকার ব্যাসার্ধ = ৯.১২৪ নিউটন।
তাহলে দু চাকার জন্যে আমাদের সর্বমোট ঘর্ষণ বল কত হবে?
মোট বল = ২ x এক চাকার ঘর্ষণ বল = ২x৯.১২৪=১৮.২৪৮ নিউটন।
১৮ নিউটন বল কতটুকু? ১৮.২৪৮/৯.৮১=১.৮৬ কেজি।
একটা বাইক ঠেলতে মাত্র ১.৮৬ কেজি বস্তা ঠেলার সমান বল লাগে? তাহলে বাইক চলবে না কেন? ঠেলা দিলেই তো বাইক দৌড়ানোর কথা। এ বাইক অবশ্যই চলবে। চলুন দ্রুত প্রয়োজনীয় কাজ এবং ক্ষমতা হিসাব করি। 
বাইকে যেন কত গতিতে চলার কথা? ও হ্যাঁ ৩৫ কিমি/ঘণ্টা অর্থাৎ কিনা ৯.৭২ মি/সে বা ১০ মি/সে. প্রায়। তাহলে বাইক ঠেলতে প্রয়োজনীয় ক্ষমতা কতটুকু?
ক্ষমতা = কাজ/সময় =(বলxদূরত্ব)/সময়=বলx(দূরত্ব/সময়)=বলxগতিবেগ = ১৮.২৪৮x১০=১৮২.৪৮ ওয়াট। 
সোলার সেল দিয়ে ১৮৩ ওয়াট ক্ষমতা দেওয়া সম্ভব না? একটা সোলার সেলের কর্মদক্ষতা ১৫% হলে (নাসা [NASA]থেকে ধার নিলাম না হয়।) কতটুকু সোলার সেল লাগে। শুরুতে হিসাব করি কত শক্তির সূর্যালোক লাগবে? ১৮৩/০.১৫=১২২০ ওয়াট। আমাদের সূর্যি মামা প্রতি বর্গমিটারে ১৩৬৬ ওয়াট(10) শক্তি দিয়ে থাকেন। তাহলে কত বর্গমিটার সোলার সেল লাগতে পারে? ১২২০/১৩৬৬=০.৮৯৩ বর্গমিটার। মানে দৈর্ঘ্য প্রস্থ কতটুকু? সোলার সেল বর্গক্ষেত্র হলে দৈর্ঘ্য=প্রস্থ= ০.৯৪৫ মি. (প্রায় ১ মিটার)। মোটর বাইক চলবে না মানে? দৌড়াবে। তাড়াতাড়ি বাজার থেকে সোলার সেল কিনে নিয়ে এসে গাড়িতে লাগান। কি ব্যাপার গাড়ি চলছে না? কোথাও কি কোন সমস্যা হল?
বাতাসের বাগড়া
সমস্যা কোথায়? বাতাসের মধ্যে দিয়ে বাইক ঠেলে নিয়ে এগুতে হবে। এক্ষেত্রে বাতাসের বাধা থাকবে। বাতাস এই বাইক ঠেলতে আর কতটুকুই বা বাগড়া দেবে? বাতাসের বাধা নিয়ে জানতে হলে খোঁচা মারতে হবে এই রেফারেন্স এ।(11) উইকির এই আর্টিকেলের ভিডিওটা কাজে লাগতে পারে। তো সমীকরণ পাওয়া গেল,(12-14)
বাতাসের বাধা = (১/২) x বাতাসের ঘনত্ব x গুণাঙ্ক x সম্মুখ ক্ষেত্রফল x (গতিবেগ)^২
বাতাসের ঘনত্ব = ২৫ ডিগ্রী সেন্টিগ্রেডে ১.১৮৩৯ কেজি/ঘনমিটার(15)
গুণাঙ্ক=১.৩ (মানুষ দাঁড়িয়ে থাকলে) (13)
সম্মুখ ক্ষেত্রফল=০.৮ বর্গমিটার(12)
গতিবেগ=১০ মি/সে.
তাহলে বাতাস কতখানি বাগড়া দিল?
বাতাসের বাধা=(১/২) x ১.১৮৩৯ x১.৩ x ০.৮ x (১০)^২ =৬১.৫৬৩ নিউটন
এ পরিমাণ বলের দ্বারা ক্ষমতা কত হবে? ক্ষমতার সমীকরণ আমরা ইতোপূর্বে লিখেছি,
ক্ষমতা=বাতাসের বাধাxগতিবেগ=৬১.৫৬৩x১০=৬১৫.৬৩ ওয়াট
এ ক্ষমতাকে যোগ করি আগের প্রাপ্ত ক্ষমতার সাথে,
সর্বমোট ক্ষমতা= ১৮২.৪৮+৬১৫.৬৩=৭৯৮.১১ ওয়াট।
এটা কি হল? এবার তো মনে হচ্ছে শুধু ধাক্কা দিলে আর চলছে না। এর সাথে একটা ঘোড়া লাগাতে হবে। এর চেয়ে বরং বাইককে চাঁদে পাঠিয়ে দিই। সেখানে তো বাতাস নেই, তাই বাতাসের ঘর্ষণও নেই। উপরন্তু ক্ষুদ্রতর অভিকর্ষজ ত্বরণের জন্যে চাঁদে ঘর্ষণ বল কম হবার কথা। তাই পৃথিবীতে বাইক চালানোর চেয়ে চাঁদে বাইক চালানো সহজ।আপাতত পৃথিবীতেই থাকি? পরে নাহয় চাঁদের হিসাব করা যাবে? 
দক্ষতা
যা হোক পাওয়া গেল মোটর বাইককে পৃথিবীর মাটিতে টেনে নিয়ে যেতে মূল(Raw) ক্ষমতার পরিমাণ। এই শক্তি সরবরাহ করতে হবে একটি ইলেকট্রিক মোটরকে।(16) অবশ্যই ইলেকট্রিক মোটর ১০০% কর্মদক্ষ নয়। তাহলে কর্মদক্ষ কতটুকু? যেহেতু প্রয়োজনীয় মোটরের ক্ষমতা ১~৪ অশ্বশক্তির মধ্যে সেক্ষেত্রে তার কর্মদক্ষতা ৭৮.৮%(17) তাহলে প্রয়োজনীয় ক্ষমতা লাগবে ৭৯৮.১১/.৭৮৮ = ১০১২ ওয়াট। এ মোটর লাগানো থাকবে বাইকের চাকার সাথে। এক্ষেত্রে মোটর বাইকের চাকায় লাগানো বেয়ারিং –এ কিছু ক্ষমতার অপচয় হবে। কিন্তু কতখানি? SKF বেয়ারিং এর দেয়া তথ্য অনুযায়ী তা প্রায় ৩%(18) অর্থাৎ কিনা বেয়ারিং এর কর্মদক্ষতা ৯৭%। তাহলে সর্বমোট ক্ষমতা বেড়ে দাঁড়ালো ১০১২/০.৯৭=১০৪৪ ওয়াটে। ইচ্ছা করলে বেয়ারিং এর কর্মদক্ষতা ঘূর্ণন ঘর্ষণ থেকে হিসাব করে দেখানো যায়। জটিলতা পরিহার করা হল।
এর সাথে মোটর বাইকের চেইনের কর্মদক্ষতা হিসাব করতে চান? মোটামুটি ২০ দাঁতের চেইন যখন ৪০০ ওয়াটের বেশি শক্তি চাকায় বহন করে নিয়ে যায় তখন তাদের কর্মদক্ষতা থাকে ৯৮%।(19) তাহলে প্রয়োজনীয় ক্ষমতা আরও বেড়ে দাঁড়াল ১০৪৪/০.৯৮=১০৬৫ ওয়াটে।
ত্বরণ
সুতরাং, চলন্ত অবস্থায় বাইকটিকে প্রতি সেকেন্ডে ১০৬৫ জুল শক্তি ক্ষয় করতে হবে ধ্রুব ৩৫কিমি/ঘণ্টায় বাইক চালাতে। কিন্তু বাইক কখনো কখনো থেমে থাকবে এবং থেমে থাকা থেকে তাকে চলা শুরু করতে হবে। যদি বাইককে ৫ সেকেন্ডে ০ থেকে ৩৫কিমি/ঘণ্টায় গতিবেগ প্রাপ্ত হতে হয় তাহলে প্রয়োজনীয় ক্ষমতা=শক্তি/সময়। এক্ষেত্রে শক্তি=গতিশক্তির পরিবর্তন=(১/২)xভরx(গতিবেগের পরিবর্তন)^২ = ০.৫x৯০x(১০)^২=৪৫০০ জুল।
তাহলে ক্ষমতা = ৪৫০০/৫=৯০০ওয়াট। এবার চেইন, বেয়ারিং ও মোটরের কর্মদক্ষতা হিসাব করে এ ক্ষমতা বেড়ে গিয়ে দাঁড়ায় ৪৫০/(০.৯৭*০.৯৮*০.৭৮৮)=১২০০ওয়াটে (প্রায়)
একটি বাইককে দিনে গড়পড়তা ৩ ঘণ্টা চলতে হলে সর্বমোট প্রয়োজনীয় শক্তি = ক্ষমতা x সময় = ১০৬৫x৩x৩৬০০= ১১৫০২০০০ জুল। 
অনেকের মনে প্রশ্ন জাগতে পারে ৩ ঘণ্টাই কেন চালাতে হবে? মফিজ সাহেব উত্তরা থেকে মতিঝিল যাবেন আবার দিন শেষে ফিরে আসবেন। উত্তরা থেকে মতিঝিলের দূরত্ব ২০ কিমি প্রায়।(20) তিনি উত্তরা থেকে মতিঝিল যাবেন আবার ফিরে আসবেন। তাহলে সর্বমোট অতিক্রান্ত দূরত্ব ২০x২=৪০ কি.মি.। মোটর বাইকের জন্যে ৪০ কি.মি. ধরে হিসাব করাটা কি নিরাপদ? ঢাকার রাস্তা, আপনি জানেন না কখন কোথায় কোন গার্মেন্টসের রাস্তা অবরোধ, কোন বিশ্ববিদ্যালয়ের ছাত্রগণ রাস্তা অবরোধ করেছেন অথবা কোন রাজনৈতিক দল কোথায় রাস্তা আটকে সমাবেশ করছে। সাবধানতার জন্যে অতিক্রান্ত দূরত্ব ধরে নিচ্ছি ১০০ কি.মি. প্রতিদিন। মোটর বাইকের সর্বোচ্চ গতিবেগ ৩৫ কিমি/ঘণ্টা। ১০০ কিমি যেতে তার সময় লাগবে ১০০/৩৫= ২.৮৫ ঘণ্টা বা ২ ঘণ্টা ৫১ মিনিট। এক্ষেত্রে আমরা ৩ ঘণ্টা ধরে নিচ্ছি।
৩ঘণ্টার ২০% (ঢাকার রাস্তার জ্যাম বিবেচনা করে এবং সিগন্যাল বিবেচনা করে এটা ধরে নেওয়া হয়েছে) সময় তাকে ত্বরণ দিতে হলে ত্বরণে প্রয়োজনীয় শক্তি = ক্ষমতা x সময় = ১২০০x৩x৩৬০০x০.২= ২৫৯২০০০ জুল। (ঢাকার রাস্তার জ্যাম বিবেচনা করে এবং সিগন্যাল বিবেচনা করে ২০% ধরে নেওয়া হয়েছে)
সম্পূর্ণ শক্তি
অর্থাৎ, সমস্ত দিনে প্রয়োজনীয় শক্তি = ১১৫০২০০০+২৫৯২০০০ = ১৪০৯৪০০০ জুল=৩.৯১৫ কিলোওয়াট-ঘণ্টা = ৪ কিলোওয়াট-ঘণ্টা (প্রায়)
সৌরশক্তির হিসাব
এবার দেখা যাক সৌরকোষ থেকে আমরা ৮ ঘণ্টায় কি পরিমাণ শক্তি সঞ্চয় করতে পারি।
সহজ হিসাবে, ১৩৬৬ ওয়াট/বর্গমিটার x ৮x৩৬০০ = ৩৯৩৪০৮০০ জুল/বর্গমিটার। কিন্তু বছরের সব দিন এবং দিনের সব সময় (সকালবেলা, বিকালবেলা বা মেঘলা দিনে) ১৩৬৬ ওয়াট শক্তি আমরা সোলার সেল দিয়ে আহরণ করতে পারব না। শীতকালে যখন সূর্য আকাশে হেলে থাকে তখন এই শক্তি কমে যায় ১৩৬৬ ওয়াট থেকে ৩০০ ওয়াটে।(21) বাংলাদেশে শীতকাল এতটা প্রকট না বলে আমরা এদের গড় ধরে নিচ্ছি (১৩৬৬+৩০০)/২= ৮৩৩ ওয়াট/বর্গমিটার। শীতকালে দিনের দৈর্ঘ্য ৮ ঘণ্টার কম হলেও আমরা ধরে নিচ্ছি বাংলাদেশের দিনের দৈর্ঘ্য সবসময় ৮ ঘণ্টা। তাহলে সূর্য থেকে একদিনে গড়ে আহরিত শক্তি = ৮৩৩x৮= ৬.৭ কিলোওয়াট-ঘণ্টা।
সৌরকোষের কর্মদক্ষতা হিসাব করলে আসছে = ০.১৫*৬.৭ =১ (প্রায়) কিলোওয়াট-ঘণ্টা।
ব্যাটারির দক্ষতা
এই ক্ষমতা দিয়ে একটি লেড-এসিড ব্যাটারি চার্জ করতে হবে যার চার্জিং কর্মদক্ষতা হতে পারে ৪৫~৬৮%। ৫০% দক্ষতা ধরে এবার ব্যাটারিতে সঞ্চয়িত শক্তি = ০.৫*১=০.৫ কিলোওয়াট-ঘণ্টা প্রতি বর্গমিটার সোলার সেলে।
সৌরকোষের ক্ষেত্রফল 
তাহলে ১৫% দক্ষ সোলার সেল দিয়ে মোটর বাইক চালাতে প্রয়োজনীয় সোলার সেলের ক্ষেত্রফল = ৪/০.৫= ৮ বর্গমিটার। সোলার প্যানেল বর্গক্ষেত্র হলে তার দৈর্ঘ্য ২.৮৩ মিটার x ২.৮৩ মিটার। আপনার বাসার দরজাটা কি একবার মেপে আসবেন? এটা কি উচ্চতায় ২ মিটার? কাছাকাছি। ১৫% কর্মদক্ষতার সোলার সেল ব্যবহার করলে আমাদের প্রয়োজনীয় সোলার সেলের দৈর্ঘ্য ও প্রস্থ আপনার ঘরের দরজার উচ্চতার চেয়েও বড়।
আমরা খেয়াল রাখি সোলার প্যানেল আমরা ধার করে ছিলাম NASA থেকে। এবার আমরা নাসার সোলার সেল ফেরত দিয়ে হিসাব করি আমাদের ৫% দক্ষ সোলার প্যানেল দিয়ে। দেখা যাক ক্ষেত্রফল কত আসে।
সৌরকোষের দক্ষতা x ব্যাটারির দক্ষতা x প্রয়োজনীয় শক্তি = ০.০৫x০.৫x৬.৭=০.১৬৭৫ কিলোওয়াট-ঘণ্টা/বর্গমিটার
তাহলে, সোলার প্যানেলের ক্ষেত্রফল = ৪/০.১৬৭৫ = ২৩.৮৮ = ২৪ বর্গমিটার !!! (সতর্কাবস্থানে) 
২৪ বর্গমিটার কতটুকু? এ তুলনার দায়িত্ব আপনাদের। মফিজ সাহেব এখন কি করবেন এটার সিদ্ধান্ত দেওয়ার দায়িত্বও আপনাদের। 
শেষ করার আগে আমরা একটা ইউটিউব ভিডিও দেখে মাথা ঠান্ডা করি?

সাহায্য (কৃতজ্ঞতা স্বীকার)
1. 	Electric Motorcycle || LIGHTEST || ZERO MOTORCYCLES [Internet]. [cited 2011 Mar 26];Available from: http://www.zeromotorcycles.com/lightest.php
2. 	2010 Ducati Monster 1100 [Internet]. [cited 2011 Mar 26];Available from: http://motorbike-search-engine.co.uk/2010-motorcycles/ducati-monster-1100.php
3. 	Honda MotorBikeSpecs.net Motorcycle Specification Database [Internet]. [cited 2011 Mar 26];Available from: http://www.motorbikespecs.net/index.dyn?flag=2&model_id=5839777&make=Honda
4. 	Weight - Wikipedia, the free encyclopedia [Internet]. [cited 2011 Mar 26];Available from: http://en.wikipedia.org/wiki/Weight
5. 	Blau PJ. Friction science and technology: from concepts to applications. CRC Press; 2009. 
6. 	Persson BNJ, Tosatti E. Physics of sliding friction. Springer; 1996. 
7. 	Rolling resistance - Wikipedia, the free encyclopedia [Internet]. [cited 2011 Mar 26];Available from: http://en.wikipedia.org/wiki/Rolling_resistance
8. 	Tire Size explaination and charts [Internet]. [cited 2011 Mar 26];Available from: http://www.steelthundercc.com/tiresizes.html
9. 	Low-rolling resistance tires - Wikipedia, the free encyclopedia [Internet]. [cited 2011 Mar 26];Available from: http://en.wikipedia.org/wiki/Low-rolling_resistance_tires
10. 	Sunlight - Wikipedia, the free encyclopedia [Internet]. [cited 2011 Mar 26];Available from: http://en.wikipedia.org/wiki/Sunlight
11. 	Drag (physics) - Wikipedia, the free encyclopedia [Internet]. [cited 2011 Mar 26];Available from: http://en.wikipedia.org/wiki/Drag_(physics)
12. 	Cossalter V. Motorcycle Dynamics. Lulu.com; 2006. 
13. 	Drag coefficient - Wikipedia, the free encyclopedia [Internet]. [cited 2011 Mar 26];Available from: http://en.wikipedia.org/wiki/Drag_coefficient
14. 	Drag (physics) - Wikipedia, the free encyclopedia [Internet]. [cited 2011 Mar 26];Available from: http://en.wikipedia.org/wiki/Drag_(physics)
15. 	Density of air - Wikipedia, the free encyclopedia [Internet]. [cited 2011 Mar 26];Available from: http://en.wikipedia.org/wiki/Density_of_air
16. 	Electric motor - Wikipedia, the free encyclopedia [Internet]. [cited 2011 Mar 26];Available from: http://en.wikipedia.org/wiki/Electric_motor
17. 	Electrical Motor Efficiency [Internet]. [cited 2011 Mar 26];Available from: http://www.engineeringtoolbox.com/electrical-motor-efficiency-d_655.html
18. 	http://www.skf.com/files/686798.pdf [Internet]. [cited 2011 Mar 26];Available from: http://www.skf.com/files/686798.pdf
19. 	Cameron A. Measuring drive-train efficiency. Human Power. 1999;46:5–7. 
20. 	Uttara, Dhaka, Bangladesh to Motijheel, Dhaka, Bangladesh - Google Maps [Internet]. [cited 2011 Mar 27];Available from: http://maps.google.com/
21. 	Solar Energy [Internet]. [cited 2011 Mar 27];Available from: http://zebu.uoregon.edu/disted/ph162/l4.html



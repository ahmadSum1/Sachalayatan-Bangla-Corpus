পুরু চশমার দৃষ্টি পড়েনি যেখানে



-দীপায়ন খীসা-
 পার্বত্য চট্টগ্রাম চুক্তির  এক যুগ হয়ে গেল ২ ডিসেম্বর। চুক্তির এক যুগপূর্তি নিয়ে দেশের শীর্ষ চিন্তকদের অন্যতম বদরুদ্দীন উমর  ১৩ ডিসেম্বর দৈনিক যুগান্তরে  একটি কলাম লিখেছেন। তিনি মার্কসীয় সমাজ বিজ্ঞানের একজন বিদগ্ধ তাত্ত্বিক।  
অবশ্য তাঁর মার্কসীয় ব্যাখ্যা নিয়ে এই দেশের অনেকের ভিন্ন মত রয়েছে। কিংবা বলা যায় তিনি নিজেই ভিন্নমতালম্বী। তবে তাঁর জ্ঞান-গরিমার গভীরতা নিয়ে ভিন্নমত তেমন থাকার কথা নয়। দেশের এই শীর্ষ চিন্তক পার্বত্য চুক্তি নিয়ে দৈনিক যুগান্তরে যে মতামত রেখেছেন সেই মতের সাথে একমত হতে না পেরে এই লেখার অবতারণা। 
উমর ভাই প্রায় সময় উপহাস করে লিখেন, কিছু লেখক আছেন যারা টক-ঝাল-চনাচুর মার্কা লেখা লেখেন। এই আমি সে পর্যায়ের লেখকও নই। উমর ভাইয়ের সাথে ভিন্ন মত প্রকাশ করে কলম ধরাও এক ধরনের ধৃষ্টতা। আমার মত এক অর্বাচীন সেই কাজটি করতে যাচ্ছে। আশা করছি আমার প্রিয় উমর ভাই বিষয়টি উদার দৃষ্টিতে দেখবেন।
চুক্তির ১ যুগ উপলক্ষে পার্বত্য চট্টগ্রাম আঞ্চলিক পরিষদ কর্তৃক আয়োজিত ৮ ডিসেম্বর এক মতবিনিময় সভায় পরিষদ চেয়ারম্যান জ্যোতিরিন্দ্র বোধিপ্রিয় লারমা (সন্তু লারমা) চুক্তি বিরোধী সংগঠন ইউপিডিএফকে নিষিদ্ধ করার দাবি জানিয়েছিলেন। 
সন্তু লারমার এই বক্তব্যকে কেন্দ্র করে বদরুদ্দীন উমরেরর ‘পার্বত্য চট্টগ্রামে চক্রান্ত’ শীর্ষক নিবন্ধটি   যুগান্তরে প্রকাশিত হয়। নিবন্ধে তিনি দাবি করেছেন‘সরকারের কিছু প্রত্যক্ষ ও পরোক্ষ সহযোগী এ সভায় উপস্থিত থেকে, বক্তব্য রেখে এবং সন্তু লারমার এ দাবির বিরোধীতা না করে তাকে সমর্থনের জোগান দিয়েছেন।’
৮ ডিসেম্বরের মতবিনিময় সভায় বর্তমান সরকারের কেউ উপস্থিত ছিলেন সেটা বদরুদ্দীন উমরের লেখা থেকে প্রথম জানা গেল। সরকারের প্রত্যক্ষ ও পরোক্ষ সহযোগী কারা উপস্থিত ছিল সেটাও তিনি পরিষ্কারভাবে উল্লেখ করেননি। সেদিন আমন্ত্রিতদের তলিকায় ছিলেন সংবাদকর্মী,  গণমাধ্যমে কর্মরত বিভিন্ন পদস্থ ব্যক্তিবর্গ, লেখক ও বিশ্ববিদ্যালয়ের শিক্ষক। আমন্ত্রিত অতিথিদের নিয়ে একটি মনগড়া তথ্য দিয়ে তিনি লেখার অবতারণা করেছেন। 
বিষয়টি উমর ভাইয়ের মত একজন খ্যাতিমান চিন্তকের জন্য শোভনীয় নয়। যারা আমার মত আধা লেখক তারাও নিশ্চয় লেখার ক্ষেত্রে, তথ্য প্রদানের ক্ষেত্রে সাবধানতা অবলম্বন করেন। তিনি আরও লিখেছেন সন্তু লারমা স্বাধীন পার্বত্য অঞ্চলের জন্য আন্দোলন করেছেন। এই তথ্যটি একটি পরিপূর্ণ অসত্য ভাষণ। জনসংহতি সমিতির যে দাবি-নামা, তাদের যে প্রকাশনা আমরা পড়েছি তাতেও স্বাধীনতার জন্য দলটি সংগ্রাম পরিচালনা করেছে বলে তথ্য পাওয়া যাযনি । 
বদরুদ্দীন উমরের জ্ঞান-গরিমার একজন ভক্ত হিসেবে তাঁর এই অসত্য তথ্য পরিবেশন আমাকে যথেষ্ট পীড়া দিয়েছে। জনসংহতি সমিতির ৫ দফা দাবি-নামাতে তারা কখনও প্রাদেশিক, কখনও আঞ্চলিক স্বায়ত্তশাসনের কথা বলেছে। কিন্তু স্বাধীন পার্বত্য অঞ্চলের বিষয়টি একান্তই উমর ভাইয়ের অজ্ঞান প্রসূত ধারণা থেকে উদ্ভব বলে আমার কাছে প্রতীয়মান হচ্ছে। বাতির নীচতাই নাকি অন্ধকার থাকে। উমর ভাই সে কথাটিকে আরেকবার সত্য হিসেবে তুলে ধরলেন।
তাছাড়া তিনি জনসংহতি সমিতির তৎকালীন আন্দোলনকে সন্ত্রাসী তৎপরতা হিসেবে আখ্যায়িত করেছেন। পাহাড়ে জনসংহতি সমিতির নেতৃত্বে যে গেরিলা সংগ্রাম সেটাকে শাসকগোষ্ঠী ও তাদের তাবেদার প্রচার মাধ্যম সন্ত্রাসী তৎপরতা হিসেবে আখ্যায়িত করে আসছিল শুরু থেকেই। মুক্তিকামী মানুষের প্রতিরোধ যুদ্ধকে শাসকগোষ্ঠী চিরকালই সন্ত্রাসী তৎপরতা হিসেবে চিহ্নিত করে আসছে। এই দেশের মুক্তিযুদ্ধও পাকিস্তানীদের কাছে সন্ত্রাসী কর্মকাণ্ড রূপে বিবেচিত হয়েছিল। 
বদরুদ্দীন উমর মার্কসবাদী দর্শনের সমাজ-তাত্ত্বিক। মেহনতি মানুষের মুক্তি সংগ্রামের একজন পুরোধা হিসেবে তিনি বিবেচিত হয়ে আসছেন। তিনি যখন জুম্ম জনগণের মহান আত্মবলিদানকে সন্ত্রাসী কর্মকাণ্ড হিসেবে আখ্যায়িত করেন, তখন আমরা কি ধরে নিতে পারিনা উগ্র জাত্যাভিমান বদরুউদ্দীন উমরকেও গ্রাস করে ফেলে? জাত্যাভিমানী বদরুদ্দীন উমর জুম্ম জনগণের রক্তক্ষয়ী প্রতিরোধ সংগ্রামকে শাসকগোষ্ঠীর চোখে দেখতেই পছন্দ করবেন এটাই স্বাভাবিক। 
উমর ভাইয়ের একটা লেখাতে পড়েছি ,এখন হাতের কাছে নেই তাই শিরোনাম উল্লেখ করতে পারছিনা। দেশের বামপন্থীদের সমালোচনা করে তিনি লিখেছিলেন, একটু আঁচড় কাটলেই বামপন্থীরা জাতীয়তাবাদী হয়ে যান, আরেকটু আঁচড় কাটলেই তারা মৌলবাদী হয়ে যান। ...সম্ভবত উমর ভাই নিজের দিকে তাকিয়েই লেখাটি লিখেও থাকতে পারেন।
পার্বত্য চুক্তিকে তিনি গৎবাঁধা প্রচারমাধ্যমের মত শান্তিচুক্তি হিসেবে অভিহিত করেছেন। ১৯৯৭ সালে ২ ডিসেস্বর পার্বত্যচুক্তি স্বাক্ষর করাকে তিনি মেনে নিতে পারেন নি। তাঁর ভাবশিষ্য প্রসিত বিকাশ খীসার মত তিনিও চুক্তিকে আত্মসপর্মণ হিসেবে দেখতে চান। জনসংহতি সমিতি অনিয়মতান্ত্রিক আন্দোলন থেকে চুক্তির মাধ্যমে নিয়মতান্ত্রিক আন্দোলনে ফিরেছে। এটাতে বদরুদ্দীন উমর খুশী নন। 
আবার সশস্ত্র প্রতিরোধকেও সন্ত্রাসী তৎপরতা হিসেবে চিহ্নিত করেন। এর মধ্যে একটা বিষয় পরিষ্কার হয়ে যায়। সেটা হচ্ছে নিয়মাতান্ত্রিক বা সশস্ত্র প্রতিরোধ দুটোতেই বদরুদ্দীন ওমরের প্রচুর অনীহা। তিনি একটি কাজই ভাল পারেন সেটা হলো ঘরে বসে বিপ্লবের বুলি কবচানো, পাণ্ডিত্য মেশানো লেখায় হাত পাকানো আর মুখরা রমণীর মত আগ বাড়িয়ে কাইজ্জ্যা বাঁধানো। 
বর্তমান সময়ের ভাষায় বলতে হয় উমর ভাই কম্পিউটারে বসে বিপ্লবের গেম খেলতেই মগ্ন থাকেন। তাঁর বিপ্লবের দৌঁড় কম্পিউটার বাক্সেই সীমাবদ্ধ। এই সমস্ত তর্গবাগীশ, বাকসর্বসস্ব, বুদ্ধিজীবি মার্কা বিপ্লবীদের বিষয়ে লেনিন বার বার সতর্ক থাকতে বলেছিলেন। বিষয়টি বদরুউদ্দীন উমরের মত বিশুদ্ধ মার্কসবাদীকে স্মরণ করিয়ে দেয়াটা আবার ধৃষ্টতাকেও ছাড়িয়ে যায়!
কিন্তু ছোট্ট শিশুটিই রাজাকে জিজ্ঞেস করেছিল, রাজা তোর কাপড় কই? 
বদরুদ্দীন উমর লেখার পুরোটা জুড়ে জনসংহতি ও সন্তু লারমার বিষদগার করেছেন। চুক্তির মাধ্যমে পাহাড়ের অর্জিত    স্ব-শাসনকে কটাক্ষ করেছেন, উপহাস করছেন। তিনি জনপ্রিয়তা যাচাই করতে সন্তু লারমাকে নির্বাচনে নামারও পরামর্শ দিয়েছেন। 
বদরুদ্দীন উমরের পরামর্শ ধরে বলতে চাই, সম্ভবত তিনি পার্বত্য চুক্তি ঠিকমত পড়েন নি। বর্তমান আঞ্চলিক পরিষদ সরকার  কর্তৃক মনোনীত সেটাও ঠিক নয়। চুক্তি মোতাবেক জনসংহতি সমিতির  নেতৃত্বে অন্তর্বর্তীকালীন আঞ্চলিক পরিষদ কাজ চালিয়ে যাচ্ছে। চুক্তির কিছু মৌলিক ধারা বাস্তবায়িত না হওয়া পর্যন্ত, চুক্তি মোতাবেক স্থায়ী বাসিন্দাদের নিয়ে ভোটার তালিকা তৈরি করে তিন পার্বত্য জেলা পরিষদ নির্বাচন না হওয়া পর্যন্ত আঞ্চলিক পরিষদের নির্বাচন সম্ভব নয়। কারণ তিন পার্বত্য জেলা পরিষদের সদস্যদের ভোটে আঞ্চলিক পরিষদ নির্বাচনের বিধান রয়েছে। 
অথচ বদরুদ্দীন উমর চুক্তি বাস্তবায়িত না হওয়ার পুরো দায়িত্ব সন্তু লারমা ও জনসংহতির ওপর চাপিয়ে দিয়েছেন! 
শাসক গোষ্ঠী পার্বত্য এলাকার নিপীড়িত মানুষের সাথে প্রতারণা  করে যাচ্ছে, চুক্তি বাস্তবায়ন করছে না। শাসক গোষ্ঠীকে রেহাই দিয়ে সেটার দায়ভার তিনি সন্তু লারমার উপর চাপিয়ে দিতে চান। কি বিচিত্র! একেই বলে,উদোর পিণ্ডি বুঁদোর ঘাড়ে চাপানো।
আসলে প্রকৃত সত্য হচ্ছে, বদরুদ্দীন উমরের ভাবশিষ্য প্রসিত খীসার দল ইউপিডিএফ-কে নিষিদ্ধ করার জন্য সন্তু লারমা দাবি তোলাতে তিনি বেজায় মনক্ষুন্ন হয়েছেন। 
সন্তু লারমার দাবির সাথে তিনি হয়ত ভিন্নমত পোষণ করতে পারেন। কিন্তু তাঁর অর্থ এই নয় যে, বদরুদ্দীন উমরকে শিষ্ঠাচার বহির্ভূত মিথ্যাবাচন নিয়ে পত্রিকায় কলাম লিখতে বসতে হবে। 
উমর ভাই চিরকালই নির্বাচন বিরোধী। নির্বাচনে  অংশগ্রহণকারী বামপন্থীদের তিনি প্রায়ই গালমন্দ করে থাকেন। কিন্তু প্রসিতবাবুর নির্বাচনের অংশগ্রহণের বিষয়ে তিনি ওকালতি করেছেন। লিখেছেন, পার্বত্য অঞ্চলে বিশেষ নির্যাতন পরিস্থিতির জন্য তারা নির্বাচনেও অংশগ্রহণ করে।...
যেন মনে হয়, ইউপিডিএফ দলটি নির্বাচনে অংশগ্রহণ না করলে পার্বত্য অঞ্চলে নির্যাতন বেড়ে যাবে, আর নির্বাচনে অংশ নিলে নির্য়াতন কমে যাবে! 
অবশ্য  ২০০১ সালে নির্বাচনে অংশ নিয়ে খাগড়াছড়িতে ওযাদুদ ভুঁইয়ার জয় নিশ্চিত করাতে না পারলে ইউপিডিএফ-এর উপর হয়ত বা নির্যাতনও চলে আসত। তাও হয়ত সত্যি। যে দলটি শুধুমাত্র নির্যাতন থেকে বাঁচার জন্য নির্বাচনে  অংশ নেয়,  সেই দলটির সাথে বদরুদ্দীন উমরের সখ্যতা থাকবে সেটাটো স্বাভাবিক। কারণ বদরুদ্দীন উমর জীবনভর তাঁর পুরু চশমা দিয়ে বিপ্লব অনুসন্ধান করেছেন, জনগণের কাতারে গিয়ে বাস্তবতার চোখ দিয়ে লড়াইকে আত্মস্থ করতে ব্যর্থ হয়েছেন। 
বদরুদ্দীন উমরকে অনুধাবন করতে হবে সমতলের চেয়ে পাহাড়ের ভৌগলিক অবস্থান ভিন্ন। পুরু চশমা দিয়ে আর যায় হোক গিরিখাদ.পাহাড়ের সুউচ্চ শৃঙ্গ কিংবা উঁচু-নীচু পাহাড়ী পথ পরিভ্রমণ করা এবং সবকিছু ঠিকমত ঠাহর করা খুবই কঠিন কাজ। 
উমর ভাইসহ আমাদের প্রিয় গুরু মার্কস বলে গিয়েছেন দ্বন্দ্বের মাধ্যমে দ্বন্দ্বের নিরসন করতে। নতুন দ্বন্দ্ব তৈরি করা মার্কসীয় সমাজ-বিজ্ঞানের ছাত্রের কাজ নয়। কিন্তু উমর ভাই গুরুর প্রদর্শিত পথে দ্বন্দ্বের নিরসন না করে অযথা নিত্য নতুন দ্বন্দ্ব তৈরি করে সবকিছুকেই বৈরী দ্বন্দ্বের দিকে ধাবিত করছেন। এভাবে তিনি মার্কসীয় দ্বান্দ্বিকতা অনুশীলন করা থেকে ক্রমশই দূরে সরে যাচ্ছেন।
---

লেখক: দীপায়ন খীসা, সম্পাদক মাওরুম, ইমেইল: eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%61%77%72%75%6d%40%68%6f%74%6d%61%69%6c%2e%63%6f%6d%22%3e%6d%61%77%72%75%6d%40%68%6f%74%6d%61%69%6c%2e%63%6f%6d%3c%2f%61%3e%27%29%3b'))


ষড়যন্ত্র!  ষড়যন্ত্র!




কামাল ভাইয়ের প্রতি আমার বিশেষ ভক্তি জন্মায় যেদিন সাবেক অর্থমন্ত্রী শাহ এস এম কিবরিয়া ঘাতকের হাতে প্রাণ দেন।  আমরা রাতের খবরে জানতে পারি উনি গ্রেনেড হামলায় মারাত্মক আহত হয়েছেন; তাকে ঢাকায় নিয়ে আসা হচ্ছে। কিন্তু সকালে টিভি খুলেই দেখি উনি আর নেই। বিষণ্ণ মনে অফিসে যাই; চায়ের টেবিলে আলোচনা চলে দেশের ভুত-ভবিষ্যৎ নিয়ে। কেউ কেউ সরকারকে ধুয়ে দিচ্ছে। দেশটাকে সন্ত্রাসীদের অভয়ারণ্য বানানোর জন্য। আবার অনেক সরকার সমর্থক চাকুরে বিরোধী পক্ষের নানা অতীত কাসুন্দির তাজা গন্ধ বিলিয়ে যাচ্ছে। এদিকে এই কথার যুদ্ধে পড়ে আমার মাথা তখন পুরাই আউলা। আমি আগুপিছু না ভেবেই পাশে বসা পঞ্চাশোর্ধ  কামাল ভাইকে বোকার মত জিজ্ঞেস করে বসি, ‘’ভাই, কে করল এই সর্বনাশা কাজটা? কি উদ্দেশ্য ছিল তার? কি মনে হয় আপনার?’’  
তখনো প্রধান দুই দল থেকে কোন প্রতিক্রিয়া আসেনি; তখন পর্যন্ত নেতারা পরস্পরকে দায়ী করার প্রয়োজনীয় সময়টুকু পাননি; কোন জঙ্গি গ্রুপ এমনকি দায় স্বীকার করেনি (অন্যান্য দেশে যা প্রায়ই দেখা যায় এবং জঙ্গি গ্রুপগুলোর তথ্য ফাঁসের কারণে ‘জজ মিয়া’রা যেখানে লাইম লাইটে আসার সুযোগবঞ্চিত হয়)। কিন্তু কামাল ভাই আমাকে অবাক করে দিয়ে বলল, ‘’কে করল মানে? আপনি কি মনে করতেছেন, এটা কোন ব্যক্তি বিশেষের কাজ?’’। আমি থতমত খেয়ে বলি, ‘’না, কামাল ভাই, আমি কিছুই মনে করতেছি না। আর আমি বুঝতেছি না বলেই তো আপনাকে জিজ্ঞেস করলাম।‘’  কামাল ভাই গভীর চিন্তামগ্ন দৃষ্টিতে বললেন, ‘’শুনেন, রাজনীতি এত সহজ জিনিস না; আপনে যেটা দেখবেন, সেইটাই সত্য না। ঘটনা তলায় দেখেন; কোন সরকারই নিজের অবস্থান খারাপ করতে চায় না; আমলীগের বিশেষ প্লান অনুযায়ী এগুলো হইতেছে। বিনপিকে জাতীয় ও আন্তর্জাতিক ভাবে বিপদে ফেলার জন্য এইসব ঘটাইতেছে। সামনে আরও বড় বড় ঘটনা ঘটতে দেখবেন’।  
এবং সত্যি অনেক বড় ঘটনা ঘটল। ২৩শে আগস্টের ঘটনা। কামাল ভাইয়ের প্রতি আমার মুগ্ধতার শুরু সে সময় থেকেই। সত্যি কথা বলতে কি, আমি প্রথমে উনার কথায় গুরুত্ব দেইনি। কিন্তু উনার বিশ্লেষণী মস্তিষ্ক আমাকে সত্যি অবাক করেছে। কোন রাজনৈতিক দলের সাথে প্রত্যক্ষ বা পরোক্ষ কোন রকম সংশ্লেষ নেই; অথচ কি ক্ষুরধার রাজনৈতিক ব্রেন। যেভাবে ঘটনা তদন্তের আগেই উনি দ্রুত গতিতে রায় ঘোষণা করে দিতে পারেন, তাতে আমাদের ডিটেকটিভ দপ্তরের প্রতি যে কিঞ্চিৎকর শ্রদ্ধা মনে অবশিষ্ট ছিল, তাও বিলীন হল। আমি মাঝে মাঝে নিজের মনকেই প্রশ্ন করি, কামাল ভাইয়ের মগজে কি একটা আদালত সবসময়ই সেট করা থাকে? নিশ্চয়ই থাকে এবং সেখানে তিনি মুহূর্তের মধ্যেই কাল্পনিক সাক্ষ্য-প্রমাণ-বাদী-বিবাদী-পুলিশ সাজিয়ে ফেলতে পারেন। শুধু তাই নয়, দ্রুত বিচার আইনের সর্বোত্তম প্রয়োগ ঘটিয়ে কামাল ভাই এত দ্রুত একখানা মচমচে রায় খসিয়ে ফেলতে পারেন যে বিচারের বাণী নীরবে নিভৃতে সমানে হাসতে থাকে। আর ওদিকে ‘জাস্টিস ডিলেইড, জাস্টিস ডিনাইড’ প্রবাদবেটি চোখ-মুখ ভাসিয়ে মরাকান্না করতে থাকে।
যাই হোক, আস্থা বেড়ে যাওয়াতে আমি কামাল ভাইকে একদিন জিজ্ঞেস করি, ‘’ আচ্ছা, আমলীগ যে এভাবে একের পর এক যড়যন্ত্র করে নিজেদের লোককেই মেরে ফেলছে, এর ফলে কি দলের ক্ষতি হবে না?’’ কামাল ভাইয়ের দ্রুত উত্তর, ‘’দলের ক্ষতি মানে? দল ক্ষমতায় আসবে, দলের আবার কিসের ক্ষতি?’’ আমি তবু তবু আমতা আমতা করে বলি, ‘’কিন্তু দলের এত বড় বড় নেতা...’’, আমার কথা শেষ করতে দেন না কামাল ভাই, ‘’এই রকম নেতা গণ্ডায় গণ্ডায় পাওয়া যাইব; কিন্তু ক্ষমতাই আসল।‘’  
কামাল ভাইয়ের কথা আবারও অক্ষরে অক্ষরে ফলে। মহাজোট তিন-চতুর্থাংশ আসনে বিজয়ী হয়ে ক্ষমতায় আসে। আমি মনে মনে বলি, ‘কামাল, তুনে কামাল কিয়া ভাই’। কিন্তু আসন ও ভোটের আধিক্য আমার মনে সন্দেহ জাগায়। কামাল ভাইকে জিজ্ঞেস করি, ‘’বিনপি হারবে বলেছিলেন; কিন্তু তাই বলে ৩২ সিট?’’ কামাল ভাইয়ের রাজনৈতিক মস্তিষ্ক মিসাইলের চেয়েও দ্রুত চলে, ‘’তুমি মনে কর, স্বাভাবিক ইলেকশন হয়েছে?’’ তারপর গলাকে কয়েক ডিগ্রি খাদে নামিয়ে গোপন কথাটা ফাঁস করে দেন, ‘’ইন্ডিয়া, ইউরোপ, আমারিকা, আর কেয়ারটেকারের ভিতর একটা দীর্ঘমেয়াদী চুক্তি হইছিল তখন। যে কইরাই হওক, আমলীগরে ক্ষমতায় বসাইতে হইব। তাছাড়া, আর্মি হান্ড্রেড পার্সেন্ট ব্যাকিং দিছে আমলিগরে; বিনপি ক্ষমতায় আসলে ওদের চাকরি খাইত না? তারেকের উপর অত্যাচারের প্রতিশোধ না নিয়া ছাড়ত খালেদা জিয়া? কি মনে কর তুমি?’’
আমি নিশ্চিন্ত মনে কামাল ভাইয়ের কথা মেনে নিয়েছিলাম। কিন্তু বিডিআরের ঘটনায় আমি মহা দুর্ভাবনায় পড়ে গেলাম। কিছুতেই মেলাতে পারছিলাম না হিসাব, সবশেষে, কামাল ভাইয়ের দ্বারস্থ হলাম, ‘’বিডিআরের এই ঘটনা কে ঘটাইছে? আপনি ধরতে পারছেন কিছু?’’ ‘’ধরাধরির কি আছে? ইন্ডিয়া ছাড়া আর কে এই কাজ করবো? আমাদের সীমান্ত দুর্বল হইলে ওদেরই লাভ ষোল আনা, যেকোন সময় বিনা বাঁধায় বাংলাদেশ দখল কইরা নিতে পারবো।’’ আমি তো মহা কনফিউজড, ‘’কিন্তু কামাল ভাই, এই সরকারের সাথে তো আর্মির দহরম-মহরম। তাহলে তারা এই কাজ কেন করবে?’’, কামাল ভাইয়ের সোজা-সাপ্টা উত্তর, ‘’আমি কি এই সরকাররে একবারও দোষ দিছি? তারা তো জাস্ট পুতুল; ইন্ডিয়া সুইচ টিপতাছে কেবল।‘’ আমার দ্বিধা তবু যায় না, ‘’কোন সরকার কি নিজের অবস্থান খারাপ করতে চায়? আপনিই তো কিবরিয়া হত্যায় বিএনপির হাত থাকার ব্যাপারটা একই যুক্তিতে নাকচ করে দিয়েছিলেন!’’ এবার যেন কামাল ভাই খানিকটা বিরক্তই হল, ‘’আরে তুমি দেখি কোন ঘটনাই তলিয়ে দেখতে জানো না! এই সরকারের কি মাথা খারাপ হইছে যে, নিজের অবস্থান নিয়ে ভাববে? এদের আবার নিজের অবস্থান আছে নাকি? এরা অবস্থান করে ইন্ডিয়ার হাতের মুঠায়! তাই এদের নিরাপত্তার দায়িত্বও ইন্ডিয়ার!’’ আমি কামাল ভাইয়ের বুদ্ধিদীপ্ত চোখের দিকে অনিমেষ তাকিয়ে থাকি। লোকটার রাজনৈতিক প্রজ্ঞার প্রতি আমার শ্রদ্ধা উত্তরোত্তর বাড়তে থাকে।  
তখন এপ্রিল মাস হবে বোধহয়। প্রচন্ড দাবদাহ চতুর্দিকে। অথচ এই সময়েই সীমাহীন লোডশেডিং। আমি কামাল ভাইকে যেয়ে শুধোলাম, ‘সরকার একদিকে বলছে, দেশে সারপ্লাস বিদ্যুৎ রেখে যাবে। অথচ লোডশেডিংতো মনে হচ্ছে গতবারের চেয়েও ভয়াবহ। সরকারের এই ভণ্ডামির কারণ কি বলে মনে হয় আপনার?’’ কামাল ভাই জ্ঞানগর্ভ হাসি উপহার দিয়ে বললেন, ‘’আরে এই সহজ জিনিসটা বুঝতেছো না? তোমাগো লোডশেডিংয়ে না রাখলে, ভারত থেকে বিদ্যুৎ আমদানি করবো কিভাবে? তোমরা লোডশেডিংয়ে কষ্ট পাইয়া ‘বিদ্যুৎ চাই, বিদ্যুৎ চাই’ বইলা গলা ফাটাইব, আর তখনই না সরকার ভারত থেকে বেশী দামে বিদ্যুৎ কেনার মওকা পাইব। এইগুলি সব খেলা, রাজনৈতিক খেলা, বুঝলা?’’ কামাল ভাইয়ের এহেন গভীর রাজনৈতিক জ্ঞানের পরিচয় পেয়ে আমারতো প্রায় মূর্ছা যাওয়ার উপক্রম!
এমনি আরো একটি দুর্ধর্ষ রাজনৈতিক খেলার কথা জেনেছিলাম কয়েক মাস আগে। তখন বিশ্বকাপের আসর চলছে। পাকিস্তান বাংলাদেশে কোয়ার্টার ফাইনাল খেলবে! তখন দেশে পাকিস্তানী পতাকার জোয়ার বইছে। তা দেখে অনেকের ভিতর আবার দেশপ্রেম উথলে উঠে। প্রতিবাদে ফুসে উঠে তারা। মহা শোরগোল তুলে পাকিস্তানের ক্ষমা চাওয়ার বিষয়ে! খেলার সাথে রাজনীতি মেলানো যায় কিনা, তা নিয়েও চলে সুদীর্ঘ আলোচনা। তো আমি টিকতে না পেরে, শেষ ভরসা কামাল ভাইয়ের কাছে চলে যাই, ‘’দেশে পাকিস্তানের ক্ষমা চাওয়া নিয়ে যে নতুন বাক-বিতণ্ডা শুরু হয়েছে, তা নিয়ে আপনার মত কি?’’ কামাল ভাই চরম বিরক্তি মেশানো কণ্ঠে বলেন, ‘’কিছু লোকের সবসময়ই ঘোল পাকাইতে হইব; অতীত নিয়ে টানাটানি না করলে তাগো মন ভরে না। তুমি হাজার কইরাও এদের মন ভরাইতে পারবা না। পাকিস্তান তো কম দুঃখ প্রকাশ করে নাই; কিন্তু তবু তাগো তৃপ্তি হয় না।‘’ 
আমি অধৈর্যের মত প্রশ্ন করি, ‘’কিন্তু পাকিস্তানই বা ক্ষমা চাইতে এত গড়িমসি করতেছে কেন? ক্ষমা চাইলেই তো ল্যাঠা চুকে যায়।‘’ কামাল ভাই আবারো বিরক্ত হন, ‘’পাকিস্তানরে আমরা অস্থির কইরা ফালাইতেছি তিরিশ বছর আগের একটা ঘটনার জন্য; অথচ ভারত যে স্বাধীনতার পর থেকেই সমানে পিষতাছে, সেইডা তোমাগো চোখে পড়ে না? ভারতরে ক্ষমা চাইতে বলবা না? আসলে তোমাগোই বা দোষ দেই কেন? আমেরিকার ছাতার নীচে যেই দেশই থাকব, তাদের সাত খুন মাপের রায় আগে থেকেই কার্যকর করা থাকে।‘’ আমি চমৎকৃত হলাম কামাল ভাইয়ের যুক্তিতে! তবু আমি আদ্যোপান্ত শিখে নিতে চাই তার কাছ থেকে। জিজ্ঞেস করলাম, ‘’কিন্তু ইন্ডিয়া-পাকিস্তানকে কি এক পাল্লায় মাপা যাবে? ইন্ডিয়া তো আমাদের স্বাধীনতা যুদ্ধে সাহায্য করছে।‘’ কামাল ভাই কিঞ্চিত উত্তেজিত হয়ে গেলেন মনে হল, ‘’আরে বাদ দাও তোমার স্বাধীনতা যুদ্ধ। ইন্ডিয়া কি সাহায্য করছে আমাদের? বরং আমরা ইন্ডিয়ারে সাহায্য করেছি , তার প্লান বাস্তবায়নে। এটা ছিল ইন্ডিয়ার একটা রাজনৈতিক খেলা। ইন্ডিয়া তার প্লান অনুযায়ী পাকিস্তান ভাঙ্গছে; অথচ আমরা বোকার মত দিন-রাত ইন্ডিয়া-ইন্ডিয়া জপ করতে থাকি।‘’ আমি মনে কোন দ্বিধা রাখতে চাই না; তাই জিজ্ঞেস করি, ‘’ভারত তিন দিক থেকে আমাদের ঘিরে রেখেছে, তাই তাদের সাথে সম্পর্ক রাখা তো জরুরি।‘’ কামাল ভাইয়ের চটজলদি উত্তর, ‘’ক্যান, যে দেশ আমাদের অত্যাচার করছে, তাদের সাথে আবার কিসের সম্পর্ক? এরচেয়ে, চায়নার সাথে সম্পর্ক রাখো; তখন দেখবা ইন্ডিয়া ক্যামনে নেংটি ইঁদুরের মত পলায়!‘’ আমি  মন্ত্রমুগ্ধের মত শুনি আর শিখি।
এরকম আরেকটি চরম শিক্ষা হয়েছিল যুদ্ধাপরাধী ইস্যুতে। বড় রাজাকারদের গ্রেফতার ও বিচার প্রশ্নে অনেক মানুষ খুব উল্লসিত। বেশ শোরগোল পড়ে গেছে। কিন্তু আমি তো যথারীতি হিসাব মেলাতে পারছি না। সরকার কোন নির্বাচনী ওয়াদাই যেখানে পূরণ করতে পারছে না, সেখানে হঠাৎ করে এটা নিয়ে ঝাঁপিয়ে পড়ল কেন? গেলাম কামাল ভাইয়ের পাঠশালায়। কামাল ভাই কখনো হতাশ করে না; সেদিনও পরিপূর্ণ পাঠ নিয়ে বাড়ি ফিরেছিলাম। মনে আছে, কামাল ভাই বেশ জোরের সঙ্গেই বলেছিল, ‘’এখন থেকে একটু চোখ-কান খোলা রাইখ। আগে থেকেই যদি রাখতা, তাইলে সরকারের এত বড় মূলাডা তোমার চোখ এড়াইতে পারত না! যাগো সাথে এক লগে আন্দোলন করেছে, তাগো ফাঁসিতে লটকাইব, ভাবলা কি কইরা? তাছাড়া, মুজাহিদ-নিজামিরে ফাঁসি দিলে সৌদি যে ডলা দিব, তা সামলানোর ক্ষমতা আছে এই সরকারের? সুতরাং, সরকার খালি খালি রিস্ক নিব ক্যান? এটা একটা আই ওয়াশ মাত্র। দেখবা সরকার এদের গায়ে ফুলের টোকা পর্যন্ত দেবে না। এভাবেই সব প্রিপ্লানড করা‘’ কামাল ভাইয়ের কথা শুনতে শুনতে আমি ভাবি, রাজনৈতিক খেলা কতই না জটিল! কামাল ভাইয়ের রাজনৈতিক জ্ঞানের বহর পরিমাপের ব্যর্থ একটা চেষ্টা চালাই আমি; কিন্তু তা অতলান্তিক; তাই হাল ছেড়ে দেয়া ছাড়া উপায় থাকে না।
কিছুদিন আগে অফিসের কাজে ডুবে আছি। এমন সময় এক কলিগ জানাল, টিভিতে ব্রেকিং নিউজ দেখাচ্ছে; সারা দেশে বিক্ষিপ্ত বোমাবাজি চলছে। মতিঝিলে একজন স্পট ডেড। দিনটি ছিল বিএনপির মুক্তিযোদ্ধা সংবর্ধনা দিবস। আমার এক বন্ধু আছে, বিএনপির সাথে যার ঘনিষ্ঠ যোগাযোগ। আমি সঙ্গে সঙ্গে ওকে ফোন দিলাম। বন্ধুটি টেলিফোনে জানাল, সত্যি সত্যি নাকি সারা দেশে বোমাবাজির একটা পরিকল্পনা ছিল। আর মতিঝিলে বোমার আঘাতে মানুষ মারা যাওয়া তারই ফলশ্রুতি। কিন্তু পুলিশ আগে-ভাগে টের পেয়ে যাওয়ায়, সব প্লান ভেস্তে যায়। বন্ধুর কথা শুনে আতঁকে উঠি। দেশে কি তাহলে চোরাগোপ্তা গেরিলা যুদ্ধ শুরু হয়ে গেল নাকি? ‘’নাহ, এই গণতান্ত্রিক যুগে এটা সম্ভব নয়। সরকারকে বিদায়ের কত গণতান্ত্রিক পদ্ধতি তো আছে; বিরোধী দল নিশ্চয়ই অগণতান্ত্রিক পথে যাবে না’’, নিজের মনেই বলি আমি। কিন্তু বন্ধুকেই বা অবিশ্বাস করি কি করে? সেও তো মাঠ কর্মি। তবু নিশ্চিত হওয়ার জন্য গেলাম রাজনীতি সচেতন কামাল ভাইয়ের কাছে। সব শুনে কামাল ভাই বলল, ‘’খবর নিয়া দেখ, তোমার বন্ধু আমলীগের একটা এজেন্ট ছাড়া কিচ্ছু না। আমলিগ তার পুরান খেলা শুরু করছে। ক্ষমতায় থাকুক বা বাইরে থাকুক, এই ‘বোমার বড়ি’ খাওয়াইতে আমলীগের জুড়ি নাই। বিরোধী দলের আন্দোলন যখন তুঙ্গে, তখন এমন একটা রাজনৈতিক চাল না চাললে কি....।‘’ কামাল ভাই কথা শেষ করতে পারে না; কারণ  প্রবল সুরে রিং টোন ভেসে আসে তার মোবাইল ফোন থেকে। কামাল ভাই ভ্রু কুচকে ফোনটা ধরলেন; আমরা কিছুই বুঝতে পারছি না, অপর প্রান্তে কি কথা হচ্ছে। আমরা শুধু কামাল ভাইয়ের মুখের দিকে তাকিয়ে আছি, যেখানে আচমকা ভয়ানক মেঘ জমতে শুরু করেছে। কথা শেষে কামাল ভাই কাউকে কিছু না বলে হন্তদন্ত হয়ে ঝড়ের গতিতে অফিস থেকে বেরিয়ে গেলেন। 
আমরা কাজের চাপে তখন তাকে অনুসরণ করতে না পারলেও, ক্রমাগত ফোন করে যাচ্ছিলাম। কিন্তু একবারের জন্যও ফোনটাকে একটিভ পাইনি। শেষে সন্ধ্যায় সব কাজ সেরে আমরা সরাসরি তার বাসায় ভিড় জমালাম। কিন্তু ওখানে আমরা ছাড়াও ইতিমধ্যে আরও অনেক লোক ভিড় জমিয়েছে; তাদের সবার চোখ স্থির হয়ে আছে হঠাৎ করে বয়স বিশ বছর বেড়ে যাওয়া কামাল ভাইয়ের দিকে। একজন সাংবাদিক কামাল ভাইকে তখন সওয়াল করছিলেন। দূর থেকে সেই কথোপকথনের কিছু কিছু আমাদের কানেও এলো।
‘‘আপনি কি জানতেন না, আপনার ছেলে শিবির করে?’’
‘’প্রশ্নই উঠে না। শুধু শিবির ক্যান, কোন রাজনৈতিক দলের সাথেই আমার পরিবারের বিন্দুমাত্র সম্পর্ক নাই।‘’
‘’কিন্তু আমাদের কাছে রেকর্ড আছে, সে এই এলাকার উঠতি শিবির নেতা।‘’
‘’আপনাদের রেকর্ড ভুয়া। বাপ হইয়া আমি জানলাম না, অথচ আপনারা রেকর্ড পাইয়া গেলেন?‘’
‘’কিন্তু পুলিশ তো আপনার ছেলেকে আজ স্পট থেকে ধরেছে; সে যাত্রাবাড়িতে বোমাবাজি করছিল। তার সাথে শিবিরের অন্যান্য নেতাও ছিল।‘’
‘’এইগুলা আমি বিশ্বাস করি না। আমার ছেলেকে ষড়যন্ত্র করে ধরা হয়েছে!’’
‘’কিন্তু আপনার ছেলের বিরুদ্ধে কেন ষড়যন্ত্র করবে? আপনিই তো বলেছেন, আপনারা কোন দল করেন না।‘’
‘’আমার নিরীহ ছেলেরে ব্যবহার করতাছে ওরা ”
‘’ওরা বলতে কাদের বোঝাচ্ছেন?’’
‘’জানি না, আপনেরা তদন্ত করেন। সব ষড়যন্ত্র প্রকাশ পাইব।’’
‘’কার ষড়যন্ত্র? উদ্দেশ্য কি এই ষড়যন্ত্রের?’’
‘’জানি না, কিচ্ছু জানি না আমি। ষড়যন্ত্র! সব ষড়যন্ত্র! ভয়ানক ষড়যন্ত্র চলতেছে আমার পরিবারের বিরুদ্ধে’’
এরপর আর নিজেকে সামলাতে পারেন না আমাদের প্রখর রাজনীতি সচেতন কামাল ভাই। তীব্র আর্তনাদ করে কেঁদে উঠেন। অবশ্য তার এই আর্তনাদ ষড়যন্ত্রকারীদের শ্রবনযন্ত্র ভেদ করার মত যথেষ্ট শক্তিশালী ছিল না।
কাজি মামুন
০৪.০২.২০১২
ইমেইল আইডিঃ eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%64%6b%61%7a%69%6d%61%6d%75%6e%40%79%61%68%6f%6f%2e%63%6f%6d%22%3e%6d%64%6b%61%7a%69%6d%61%6d%75%6e%40%79%61%68%6f%6f%2e%63%6f%6d%3c%2f%61%3e%27%29%3b')) (ইমেইল আইডি প্রদ্রর্শিত হোক চাই না।)
বিঃ দ্রঃ এই লেখায় সমাজের একটি মাত্র শ্রেণীর অতি রাজনৈতিক সচেতনতা তুলে ধরা হয়েছে। ঠিক বিপরীত মেরুর এমন অনেক লোক রয়েছেন যারা হয়ত ভিন্ন কোন দলের পক্ষে তাদের রাজনৈতিক সচেতনাকে বন্দী করে রেখেছেন। তাদের কথাও হয়ত ভবিষ্যতে লেখা হবে। তাই আজকের লেখাটিকে পক্ষপাতদুষ্ট বা একপেশে হিসাবে না দেখার জন্য বিনীত অনুরোধ জানানো যাচ্ছে।


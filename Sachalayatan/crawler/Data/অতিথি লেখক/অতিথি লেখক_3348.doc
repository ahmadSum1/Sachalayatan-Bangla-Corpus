সাম্রাজ্য বিষয়ক  



এইসব নদীপথ একদিন বন্ধ হয়ে যাবে
দেয়ালের ফাঁকে থাকবেনা একটুও বীজের উদগম
ফুরিয়েছে আনমনে কিশোর বেলা,নিজেকে ক্ষরণের পর
স্নানের জলে ডুবিয়ে করতল সেইসব মিছে প্রণতি
'এইবার ভালো হয়ে যাবো'-ভালো হওয়া হয়নি আমার।
ওহে ঈশ্বর,ভালোদের রাজা-তোমার সাম্রাজ্যে ঘরদোর,
ফলবতী বৃক্ষের ব্রীড়া, একটি ভোরের মায়া, নারী কিংবা
নীড়, শিশু কিংবা সমুদ্দুর কিছুই স্পর্শ হয়নি আমার।
আমার অপূর্ণ ঘুমের ভেতর, আমার জেগে উঠা বিবমিষায়
মুখোমুখি দাঁড়ালে যার ছায়া , ছায়ার অধিক সংগময়-
জেনেছে সে নদীপথের কলাকুশল, তোমাদের কপট গরীমায়
লোপাট হয়ে যাবে রাজ্যপাট।  বার্তা নিশ্চিত করেছে ভোর
স্নানের জলে ডুবিয়ে করতল মিছে প্রণতিতে ডুববে কিশোর। 

রূপ সনাতন 


উত্ত্যক্ততা: সিনেমা বনাম বাস্তবতা এবং পরিবার প্রসঙ্গ



মাইনুল এইচ সিরাজী
২০ নভেম্বর সোমবারের একটি দৈনিকে 'প্রাণ গেল নানার, দাঁত ভাঙল ছাত্রীর'-এ খবরটি পড়ছিলাম। গত কয়েক মাসে এ ধরনের খবর পড়তে পড়তে বিচলিত হয়ে পড়েছি। এখন অনুভূতিগুলোও যেন কিছুটা ভোঁতা হয়ে এসেছে। নিজের ভেতরে সহজে আর প্রতিক্রিয়া বোধ করি না। প্রথম প্রথম যা চরমভাবে করতাম।
   'ভূরুঙ্গামারী: উপজেলার সদর ইউনিয়নের নলেয়া গ্রামের উত্ত্যক্তের শিকার মেয়েটি ও গ্রামের লোকজন জানান, ঈদের দিন সকাল সাতটার দিকে বাড়ির উঠানে নানার সঙ্গে গল্প করছিল মেয়েটি। এ সময় বাড়ির পাশের রাস্তা দিয়ে যাওয়ার সময় একই গ্রামের রিপন(২৪) ও মোস্তফা(২২) মেয়েটিকে দেখে অশ্লীল গান গায়। নানা সোবহান এর প্রতিবাদ করলে বখাটেরা তাঁকে কিলঘুষি মারে।'
   ২০ নভেম্বরের এ খবরে অশ্লীল গান গাওয়ার ব্যাপারটা আমাকে বেশ ভাবিয়ে তুলেছে। আমাদের সাংস্কৃতিক পরিবেশ বরাবরই প্রশ্নবিদ্ধ। এটা কতটা কিশোর-তরুণবান্ধব, এটা কতটা নৈতিকতা অনুগামী- এমন প্রশ্ন আছে। এখানে শুধু বাঙালি-বাংলাদেশি সংস্কৃতি নিয়ে কথা হচ্ছে না, পুরো সাংস্কৃতিক আবহ সম্পর্কে বলতে চাইছি। বিদেশি টিভি চ্যানেল, বিদেশি চলচ্চিত্র আমাদের তরুণ সমাজকে ভুল পথে নিয়ে যাচ্ছে অবলীলায়। চোলি কা পিছে কি হ্যায়- এমনতরো গানের অন্তর্নিহিত অর্থ যতই সাধু হোক, আমরা কিন্তু মোটাদাগের অর্থটা বুঝে আলোড়িত হই, নাচানাচি করি। সমস্যাটা এখানেই।
   গেল শতকের নব্বইয়ের দশক থেকে পরবর্তী প্রায় একযুগ বাংলাদেশের চলচ্চিত্রে ভর করেছিল অশ্লীলতার ভূত। বিখ্যাত শিল্পী-কলাকুশলীরাই এটার জন্ম দিয়েছেন, লালন করেছেন। তাঁরা কেউ সংলাপ লিখেছেন, কেউ বলেছেন; কেউ গান তৈরি করেছেন, কেউবা তা গেয়েছেন। সে সময়ের কথা নাহয় বাদই দিলাম। এর আগে পরের সুস্থ ধারার চলচ্চিত্রের গানগুলো সম্পর্কে একটু বলি। দুটো উদাহরণ লেওয়া যাক- ১। ও মিষ্টি মেয়ে তোমার অঙ্গে / এত কেন রূপের বাহার / আমি পাগল হয়ে যাব আজ... ২। টিপটিপ ঝরেছিল বৃষ্টি / কামনায় ভিজেছিল দৃষ্টি/  তারপর কী হলো কাল রাতে / পারি না যে বলিতে...
   আমার ফেসবুক বন্ধুদের কাছে জানতে চেয়েছিলাম- এই গানগুলোকে তাঁরা অশ্লীল মনে করেন কিনা? অনেকে হ্যাঁ-না উত্তর দেওয়ার পাশাপাশি আরও কিছু গানের উদাহরণ দিয়ে আমাকে পাল্টা প্রশ্ন করেছেন- ওগুলো অশ্লীল হলে এগুলোকে কী বলবেন? বলা বাহুল্য, তাঁদের দেওয়া উদাহরণ ছিল আরও মারাত্মক। যেমন, রূপে আমার আগুন জ্বলে ইত্যাদি।
   এ প্রসঙ্গে যে দিকটা নিয়ে আমি সবাইকে ভাবতে অনুরোধ করি তা হলো, এমন বাণীর গানগুলো কে কাকে উদ্দেশ করে গাইছে? নায়ক তার নায়িকাকে, প্রেমিক প্রেমিকাকে, স্বামী স্ত্রীকে এমনটা বলতেই পারে। এটাও বলতে পারে- চোলি কা পিছে কি হ্যায়...। সমস্যা হচ্ছে, বাস্তব জীবনে যে কথাগুলো একান্তে বলা হয়, সিনেমায় সেসব বলে দেওয়া হয় গানে গানে হাজারো দর্শকের সামনে। এটাই সিনেমা। সিনেমার সঙ্গে বাস্তবতার অমিল আছে বলেই সিনেম্যাটিক, ফিল্মি, ড্রামাটিক শব্দগুলো এসেছে। মনে রাখতে হবে, বাস্তবতা কখনোই সিনেম্যাটিক নয়।
   আমাদের কিশোর-তরুণসমাজ এই ব্যাপারটাই বুঝতে পারে না। তাই তারা সিনেমার সঙ্গে জীবনকে গুলিয়ে ফেলে। এবং সিনেমার নায়কের মতো মেয়েদের উত্ত্যক্ত করে। সিনেমায় নায়িকাকে উত্ত্যক্ত করলে বাসায় গিয়ে সেই নায়িকা নায়কের কথা ভাবতে ভাবতে বিছানায় গড়াগড়ি খায়, আর এদিকে বাস্তবে উত্ত্যক্তের শিকার মেয়েটি গলায় পরার জন্য দড়ি বা খাওয়ার জন্য কীটনাশক খুঁজে বেড়ায়। অথবা প্রাণ দিতে হয় তার মা, শিক্ষক কিংবা নানাকে।
   সিনেমা আর বাস্তবতার মাঝে পার্থক্য বোঝার জন্য যে মূল্যবোধ থাকা দরকার, তা সে পেতে পারে পরিবার থেকে। তার আগে তো পরিবারের সদস্যদের সেই মূল্যবোধটাকে লালন করতে শিখতে হবে। উপযোগী পারিবারিক পরিবেশ নৈতিকতা গঠনের জন্য অতি জরুরি। নৈতিকতা গঠনে এটার ভূমিকাই সবচেয়ে বেশি।
   যে ছেলেটা মেয়েদের উত্ত্যক্ত করে, তার বাবাও একসময় এটা করত, হয়তবা এখনো করে। কথাটা হয়ত অতি সরলীকৃত। আবার কঠিনও। কিন্তু অনেকাংশে সত্যি। ভালো মানুষের সন্তান কখনো বখে যেতে পারে না। মূল্যবোধ সম্পন্ন পিতামাতার ছেলে, রুচিশীল পরিবারের ছেলে নিশ্চয়ই আত্মসম্মানবোধ নিয়ে বেড়ে উঠবে। সে রাস্তাঘাটে নিজেকে সিনেমার নায়ক ভাববে না। নিজের ভেতরেই সে নায়ক। সে বুঝবে, যাকে সে টিজ করছে- সেই মেয়েটির চোখে সে অভদ্র হয়ে যাচ্ছে। তার সম্মানহানি ঘটবে- এমন কাজ সে স্বেচ্ছায় কখনো করবে না।
   আমরা এমন বোধসম্পন্ন তরুণসমাজ চাই। তার আগে চাই নীতিবান বাবা মা, পরিবার, প্রতিষ্ঠান।
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%68%73%5f%62%73%70%69%40%79%61%68%6f%6f%2e%63%6f%6d%22%3e%6d%68%73%5f%62%73%70%69%40%79%61%68%6f%6f%2e%63%6f%6d%3c%2f%61%3e%27%29%3b'))


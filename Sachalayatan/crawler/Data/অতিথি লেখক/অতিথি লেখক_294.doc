পাথরশ্রমিকের জীবন-জীবিকা




তেঁতুলিয়া জেলা পরিষদের ডাকবাংলোর দক্ষিণে বিনোদনকেন্দ্র। এগোলাম সেদিকে। 
আপাতত জনবিরল সেই বিনোদনকেন্দ্রের কাছেই মো. ফরিদুল ইসলামের ছোট্ট দোকান। রকমারি খাদ্যসামগ্রীতে সাজানো সেই দোকানের পেছনেই তেঁতুলিয়ার প্রধান নদী মহানন্দা। এগিয়ে গেলাম নদীটির কাছে! এত কাছে যে চাইলেই স্পর্শ করা যায় এর জল! অথচ এলাকার মানুষজনের ভাষ্যে, মহানন্দার যে অংশটার সামনে আমরা দাঁড়িয়ে এখন, আন্তর্জাতিক সীমারেখা আইন অনুযায়ী সে অংশের মালিকানা নাকি পাশ্ববর্তী দেশ ভারতের!
নদীটিতে জল  বেশি নেই! কোথাও কোমর সমান, কোথাও বুক সমান, কোথাও গলা সমান কিংবা তার চাইতে কিছু  বেশি জল দু-এক জায়গায়! যত্রতত্র চর জেগেছে নদীটির বুক জুড়ে!
এই অবস্থা কেন মহানন্দার?
দার্জিলিংয়ের কাছাকাছি ফুলবাড়ি এলাকায় মহানন্দার ওপর ভারতের স্লুইস গেট নির্মাণের কারণে, জানালেন স্থানীয় সংবাদকর্মী আবু তাহের আনসারী। 
নম্র স্বভাবের এই সংবদকর্মীর সঙ্গে কথা বলতে বলতে ঈদগাহ অতিক্রম করলাম আমরা। অতিক্রম করলাম থানা, সরকারি প্রাথমিক বিদ্যালয়, ডাকঘর। উপজেলা ভূমি অফিস পেছনে ফেলে জিয়ানগরে প্রবেশ করলাম। দু’কদম হাঁটতে না হাঁটতেই মহানন্দা আবার এসে দাঁড়াল সামনে। কাছেই জিয়ানগর ঘাট। এই ঘাট দিয়েই বেশ কিছু শক্ত-সমর্থ মানুষ কী যেন তুলে আনছে মহানন্দা নদী থেকে! 
কী ওগুলো?
পাথর, নির্বিকার ভঙ্গিতে উচ্চারণ করেন আবু তাহের আনসারী।
প্রকৃতির অদ্ভুত খেয়ালে এ অঞ্চলের ভূমি খুঁড়লেই পাওয়া যায় প্রচুর পাথর! খানিকটা কষ্ট করে এই পাথর তুলতে পারলে সহজেই অর্থ উপার্জন করা যায়, জীবিকা নির্বাহ করা যায় স্বচ্ছন্দেই। 
কিন্তু এই অঞ্চলের বেশিরভাগ মানুষই ভূমিহীন। সুতরাং ভূমিই যাদের নেই, জীবিকা নির্বাহ করার উপায় কী তাদের? 
তাদের প্রতি সদয় মহানন্দা নামের মাতৃসম নদীটি। 
সীমারেখা অনুযায়ী যে দেশেরই হোক না কেন, এই নদীর তলদেশে পাওয়া যায় বিভিন্ন আয়তনের পাথর। বেঁচে থাকার আদিম প্রবৃত্তি থেকেই এই অঞ্চলের অভাবী মানুষগুলো নদীতে নামে, সীমান্তরক্ষীদের রক্তচক্ষু উপেক্ষা করেই নদী থেকে পাথর তুলে আনে। 
কালো হাফ হাতা গেঞ্জি, বেগুনি রঙের হাফ প্যান্ট পরিহিত আবদুল হামিদ তেমনই একজন। আনুমানিক ৩০ বছর বয়সী এই পাথরশ্রমিকের বাড়ি জিয়ানগরেই। মহানন্দার গলাসমান জলে দাঁড়ানো আবদুল হামিদের সঙ্গে গলা চড়িয়ে কথা বললাম আমরা। 
কী করছেন?
পাথর খুঁজি। উঁচু গলায় জবাব দিলেন আবদুল হামিদ। তার হাতে দুই ফুট লম্বা লৌহদণ্ড। সেটা দিয়ে তিনি খুঁজছেন পাথরের অস্তিত্ব। জলের নিচে যখনই খোঁজ পাচ্ছেন পাথরের, বড় একটা হাত-কোদালের সাহায্যে তুলে আনছেন বালিসহ পাথর। 
আবদুল হামিদের কোমরে বাঁধা কুনিজালসদৃশ লোহার শক্ত নেট। বালিসহ পাথর তুলে এনে তিনি ঢালছেন সেই নেটে। মহানন্দার পলিমিশ্রিত বালি নেটের ফাঁক গলে মিশে যাচ্ছে জলে। কিন্তু পাথরগুলো রয়ে যাচ্ছে ঠিকই। এবার তিনি নেট থেকে পাথর ঢালছেন ফোলানো একটা বিশালাকার টিউবের মাঝখানে। পাড়ে দাঁড়িয়ে আবার জানতে চাইলাম, কিসের টিউব এটা? 
ক্ষীণ উত্তর ভেসে এল নদী থেকে, ‘ট্র্যাক্টরের বড় চাকার।’
টিউবটির মাঝখানের শূন্যস্থান আটকানো আছে প্লাস্টিকের বস্তা দিয়ে। তাই সেখানে জমিয়ে রাখা যাচ্ছে তুলে আনা পাথরগুলো এবং টিউবটি ফোলানো বলেই এত এত ওজনের পাথর নিয়েও সেটি দিব্যি ভাসছে জলে। কিছুক্ষণের মধ্যেই পুরো টিউব পাথরে পূর্ণ করে আবদুল হামিদ এলেন পাড়ের কাছাকাছি। এবার পাথরগুলো ভাঁড়ে ভরে কাঁধে তুলে পাড়ে নেবার পালা। 
প্রতিটি টিউবের মাঝখানে কতটুকু পাথর জমা করা যায় প্রতিবারে? জানতে চাইলাম আমরা। 
পাঁচ থেকে সাত সিএফটি। 
প্রতিদিন সকাল নয়টা থেকে চারটা পর্যন্ত কাজ করেন আবদুল হামিদরা। এই সময়ের মধ্যে নদী থেকে তুলে আনা যায় তিরিশ থেকে পঁয়ত্রিশ সিএফটি পাথর। 
তারপর? 
তারপর সেই পাথর বিক্রি করে দেই মহাজনের কাছে। 
মহাজন কী করেন এই পাথরগুলো নিয়ে? 
মহাজন নিয়োগ করেন মহিলা শ্রমিক। তারা রাতদিন নেটিং করে আলাদা করেন বিভিন্ন আকৃতির পাথরগুলো। পরে এই আলাদা করা পাথর দেশের বিভিন্ন স্থানে চালান করেন মহাজন- যা প্রধানত ব্যবহৃত হয় রাস্তা নির্মাণে, ব্লক তৈরিতে, কার্পেটিং করার কাজে, বলতে বলতে একগাল হাসেন আবদুল হামিদ। 
এরই মধ্যে আমাদের কথাবার্তায় যোগ দেন তেলিপাড়ার পাথরশ্রমিক মাহবুব, সাজু। 
দুপুরের তপ্ত রোদ অগ্রাহ্য করে পাথর ভর্তি ভাঁড় বহন করে ওপরে ওঠাতে থাকেন মনসুর আলী। ভাঁড় ওঠাতে ওঠাতে গুনগুনিয়ে গানও গান একসময়। 
বোঝা যায়, পাথর ঘিরে জীবন-জীবিকা আবর্তিত হলেও এখনো পাথর হয়নি তাদের মনগুলো!

ছবি: 


 




ক্রিকইনফো এবং ভারতের সম্ভাব্য দালালি




যারা ক্রিকইনফোর সাথে পরিচিত, তাঁরা হয়ত জানেন, ক্রিকইনফোর যেকোন সংবাদ পাতার ডানদিকে Latest, Most Viewed আর Most Discussed নামে তিনটি অপশন থাকে। উদ্দেশ্য – পাঠকের কাছে সুবিধাজনকভাবে খবর পৌঁছে দেয়া। আমার ক্রিকইনফোর অভিজ্ঞতা থেকে দেখেছি, যেসব লেখা Most Viewed অংশে থাকে, সেগুলো Most Discussed অংশেও থাকে। কারণটা খুবই পরিষ্কার, মানুষ যে খবর বেশি পড়ে সেটাতেই তো মন্তব্য বেশি হবে। ক্রিকইনফোর মন্তব্য করার নিয়ম হচ্ছেঃ একটা খবর যখনই প্রকাশিত হয়, তখন থেকেই তার নিচে মন্তব্য করার জায়গা বিদ্যমান থাকে। এই মন্তব্য দুভাবে করা যেতে পারে – খোমাখাতার মাধ্যমে লগইন করে অথবা সরাসরি ক্রিকইনফোতে রেজিস্ট্রেশন/লগইন করে। ছোট্ট এই ভূমিকার পর এবার মূল কথায় আসি।
ভারতের সাথে বাংলাদেশের ঐতিহাসিক জয় নিয়ে আর দশজন মানুষের মত আমারও উচ্ছাসের কমতি ছিলো না। আর যেহেতু আমি ক্রিকইনফোর একজন নিয়মিত পাঠক, তাই সেখানে এই ম্যাচ সম্পর্কিত সব খবরই আমি পড়েছিলাম, সাথে মন্তব্যগুলোতেও চোখ বুলিয়েছিলাম। এখানে বলে রাখি, ক্রিকইনফোর মন্তব্য অনেক সময়ই অনেক গঠনমূলক আলোচনা চোখে পড়ে। তবে এবার আমার লক্ষ্য ছিলো বাংলাদেশের প্রতি বর্ষিত প্রশংসাবাণীতে গা ভাসানো। কিন্তু অবাক হয়ে খেয়াল করলাম, ঐতিহাসিক সেই জয়ের পর ক্রিকইনফোর ম্যাচ রিপোর্টের নিচে মন্তব্য অংশ অনুপস্থিত। প্রথমে আমি ভেবেছিলাম, কারিগরী কোন গোলযোগের কারণে মন্তব্য দেখা যাচ্ছে না। কিন্তু বেশ অনেকক্ষন পরে ও যখন জিনিসটা ঠিক হল না, তখন আমার মনে সন্দেহ দানা বাধতে শুরু করে। আগে থেকেই সন্দেহ করার একটা কারণ ছিল – ক্রিকইনফোতে মাত্রাতিরিক্ত রকম ভারতের প্রতি পক্ষপাত দেখানো হয়। ভারতের খবর যে ব্যাপ্তি এবং গুরুত্ব নিয়ে ছাপা হয়, অন্য কোন দেশের খবর সেভাবে ছাপা হয় না; এমনকি ভারতের ঘরোয়া লীগের খবর জানার জন্য তাদের একটা আলাদা বাটনই রয়েছে! (অন্য কোন দেশের জন্য সরাসরি এরকম ব্যবস্থা নেই) 
আজ দুপুরে হঠাৎ করে Most Viewed অংশে গিয়ে দেখি, সেখানে বাংলাদেশের জয়ের সংবাদ দ্বিতীয়তে অবস্থা করছে, প্রথম অবস্থানে অনুমিতভাবেই শচীন টেন্ডুলকারের শততম সেঞ্চুরির খবর। কিন্তু আশ্চর্যের বিষয় হল, Most Discussed অংশে সেঞ্চুরির খবর ১০৭৬টা কমেন্ট নিয়ে প্রথমে থাকলেও বাংলাদেশের খবর সেরা পাঁচেই আসতে পারেনি। বাংলাদেশের খবরে ঢুকে খেলাম আরেকটা ধাক্কা – সেখানে কমেন্ট নেয়া শুরু হয়েছে। প্রথম মন্তব্য করা হয়েছে ১৯ তারিখ বাংলাদেশ সময় রাত ১২.২৭ এ; মোট মন্তব্যের সংখ্যা ৯। যেখানে ১৮ তারিখে অনুষ্ঠিত ভারত বনাম পাকিস্তানের খেলার সংবাদে মন্তব্যের সংখ্যা ৫০০ ছাড়িয়ে গিয়েছে, সেখানে একই প্রতিযোগিতার অন্য একটি খেলার ক্ষেত্রে বৈষম্য সত্যিই চোখে পড়ার মত। 
আমার আশঙ্কা, ভারতের প্রতি পক্ষপাতিত্বের কারণে মন্তব্য করার সুযোগ বন্ধ রাখা হয়েছিল। ক্রিকেটের সবচেয়ে জনপ্রিয় ওয়েবসাইটের এ ধরণের আচরণ সত্যিই অগ্রহণযোগ্য। 
তুষার কাওসার
tushar ডট kawsar অ্যাট gmail ডট com


ভাইভা



তোমার নাম কী?
তোমার বাবার নাম কী?
একটা ছড়া বলতো? 
একটা গান গাও তো?
ছোট্টবেলায় আমাকে পেলেই সবাই এইসব প্রশ্ন করার জন্য ব্যতিব্যস্ত হয়ে যেত। আর আমিও একদম রেডি থাকতাম গান গেয়ে বা ছড়া আবৃত্তি করে সবার প্রশংসা পাবার জন্য। সব প্রশ্নের উত্তরই যে পারতাম তা নয়। মাঝে মাঝে বাবার নামটা ভুলে যেতাম। এভাবেই চলছিল আমার দিনগুলো।
এরই মাঝে একদিন আম্মা আর মামার সাথে বেশ সেজেগুজে কোথায় জানি বেড়াতে যাচ্ছি। একটি শুনশান নিস্তব্ধ বাড়ির একটি ঘরে গিয়ে আমরা বসলাম। আমি কিন্তু কিছুই বুঝতে পারছি না, কেন এখানে আসা? ঘরের বড় টেবিলের এপাশটায় রাখা চেয়ারগুলোতে আমরা বসলাম। কিছুক্ষণের মধ্যে এক ভদ্রলোক ও একজন ভদ্রমহিলা এলেন। তাঁরা আমাকে একটি কাগজে অ আ ক খ লিখতে দিলেন। অনেকদিন ধরে এসবের চর্চা নেই আমার, তবুও সব লিখতে পারলাম। লেখা শেষে আমাকে কাছে টেনে নিলেন সেই ভদ্রমহিলা। আপনারা নিশ্চয়ই এতক্ষণে বুঝে গেছেন, আমাকে স্কুলে ভর্তি করানোর জন্য নিয়ে যাওয়া হয়েছিল। আর ঐ মুহূর্তে আমি ভাইভা দিচ্ছি। ঐ ভদ্রমহিলা ছিলেন স্কুলের প্রধান শিক্ষিকা। শুরু হলো প্রশ্নঃ
তোমার নাম কী?
তোমার বাবার নাম কী?
একটা ছড়া বলতো? 
উত্তরগুলো আমার জানা ছিল। পটাপট বলে দিলাম। ম্যাডাম আমাকে অনেক আদর করলেন। সবার আদর কুড়িয়ে বেড়ানোই তো ছিল আমার কাজ। সেজন্যই কিনা, জানি না, আমাকে জিজ্ঞেস করলেন, ‘’তোমাকে সবচেয়ে বেশি আদর করে কে?’’ বাবার কথাই মনে হলো সবার আগে। আম্মার কথা এখানে বলার প্রশ্নই উঠে না। তবুও মুখ ফসকে বের হয়ে গেল ‘’সবাই’’। কীভাবে এমন মিথ্যা কথাটা আমি বললাম, এটা ভেবে আমি নিজেই অবাক হয়ে যাচ্ছি তখন। আমার উত্তর শুনে ঐ ম্যাডাম কী বুঝলেন কে জানে? আমার মাকে বললেন, ‘’আপনার মেয়ের মাথায় অনেক বুদ্ধি!’’ পাশাপাশি আমার মাত্রাজ্ঞানের অভাবের কথাটাও জানাতে ভুল করলেন না। ঐ স্যার ও ম্যাডাম আমার মাকে দেখালেন, আমি একটা অক্ষরের উপরেও মাত্রা দিই নি। এজন্য আমাকে প্লে-গ্রুপে ভর্তি হতে হবে। আমার মা আমাকে কিছুতেই প্লে-গ্রুপে ভর্তি করাবেন না। 
ওফ! আমি তো মাত্রা দিয়েই লিখতাম! পরে পাশের বাসার টুম্পা, আমারই সম বয়সী, ওকে দেখেছি মাত্রা ছাড়া লিখতে। তাই আমিও মাত্রাছাড়া লেখার চেষ্টা শুরু করেছি। এতে অক্ষরগুলো দেখতে একটু অন্যরকম লাগে। কিন্তু এসব কথা কে কাকে বোঝাবে তখন? যাকে নিয়ে এত কাণ্ড, সেই আমি চুপ করে বসে রইলাম। আমার মা চ্যালেঞ্জ ছুঁড়ে দিলেন তাঁর প্রতিপক্ষের দিকে। এক্ষুনি তাঁর মেয়ে মাত্রা দিয়ে অক্ষর লিখে দেখাতে পারবে। তাঁর মেয়ে খুব দ্রুতই সব কিছু শিখে ফেলতে পারে। সুতরাং আমাকে আবার পরীক্ষা দিতে হলো। এবার মাত্রাজ্ঞান দেখাতে আর ভুল করলাম না। (এখন মনে হচ্ছে ভুল করলেই ভাল হত। সামনে যে খেলার দিনগুলো আমার কাছ থেকে ছিনিয়ে নেওয়া হবে, তা বুঝতে পারি নি।) জয় হলো আমার মায়ের। আমি নার্সারিতে ভর্তি হবার জন্য মনোনিত হলাম।
আর এভাবেই আরো নতুন নতুন ভাইভার মুখোমুখি হবার জন্য পথ সৃষ্টি হয়ে গেল। 
(চালানোর মত হলে চলতে পারে)
রাজকন্যা
১৩ সেপ্টেম্বর, ২০১১


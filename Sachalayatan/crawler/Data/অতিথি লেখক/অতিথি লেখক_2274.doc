আমাদের সাহিত্যই অগ্রসরমান 



সময়ের প্রধান কবিদের একজন কবি বেলাল চৌধুরী। কবিতায় মাত করে রেখেছেন
এপার ওপার। কবিতার সাথেই যার ঘর সংসার। আপন আলোয় সাহিত্যাঙ্গন
সমুজ্জল করে রাখছেন দীর্ঘদিন ধরে। কবিতার বরপুত্র বেলাল চৌধুরীর সাথে
দৈনিক ফেনীর সময়’র পক্ষে রাশেদুল হাসান সম্প্রতি ঢাকায় তার নিজ
বাসভবনে সাহিত্যে নানা দিক নিয়ে আলাপরিচারিতায় মেতে ওঠেন। বাংলা
সাহিত্যের এ বরপুত্রের সাথে আলাপে কবিতাসহ সাহিত্যের নানা দিক
উঠে আসে। তারই আলাপচারীতার চুম্বক অংশ পত্রস্থ করা হল।
রাশেদুল হাসানঃ কবিতার সংজ্ঞা নিরূপনে বিতর্কের শেষ নেই। কেউ বলেন, কবিতা অমিমাংসিত শিল্প। আবার শব্দকে কিংবা অভিজ্ঞতাকে কবিতা বলেছেন অনেকে। কবিতা আসলে কি শব্দ, অভিজ্ঞতা না অন্য কিছু?
বেলাল চৌধুরীঃ তুমিইতো বললে, কবিতা অমিমাংসিত শিল্প। এর সংজ্ঞা দেয়া পক্ষে সম্ভব নয়। তবে শুধুমাত্র শব্দ নিয়ে কবিতা হয় না।
রাশেদুল হাসানঃ ‘শব্দ দিয়েই কবিতা তৈরী হয়’ বলেছেন সুধীন দত্ত?
বেলাল চৌধুরীঃ সুধীন দত্তের কথা বললে কেন? এটা অনেকেই বলেছে। কবিতার জন্য স্বপ্ন ও চিন্তার দরকার হয়।
রাশেদুল হাসানঃ এ জন্যই বললাম যে, কবিতা বলেন সুধীন দত্ত আর আল মাহমুদ বলেন স্বপ্নই কবিতা এজন্য।
বেলাল চৌধুরীঃ শুধু মাত্র শব্দ কখনো কবিতা হয়। একটা চিন্তাকে সুন্দর শব্দ প্রয়োগের মাধ্যমে কবিতা তৈরী করা হয়। তবে শব্দের ভূমিকা কিন্তু প্রকট। 
রাশেদুল হাসানঃ সব কিছুতেই একটা থিমের উপর নির্ভর করে মানে গল্প, নাটক লিখতে থিমের প্রয়োজন হয় কবিতায়ও কি এর প্রয়োজন পড়ে?
বেলাল চৌধুরীঃ অবশ্যই দরকার আছে। একটা সুন্দর ও স্বার্থক কবিতার জন্য থিম খুবই দরকারী। কবি বা কবিতার কাছে আমাদের সমাজ, রাষ্ট্রের অনেক কিছু পাওয়ার আছে। সেটা দেয়ার জন্য মৌলিক চিন্তা অবশ্যই দরকার। 
রাশেদুল হাসানঃ বাংলা কবিতা পাঠক থেকে দূরে সরে যাচ্ছে এমন অভিযোগ প্রায়ই শোনা যায় অভিযোগটি সর্ম্পকে আপনার অভিমত কি?
বেলাল চৌধুরীঃ কথাটা ঠিক না। স্বার্থক কবিতা হলে মানুষ অবশ্যই পড়বে। তবে এখন আর এমন কবিতা চোখে পড়ে না। কবিতা যদি কবিতা হয়ে না ওঠে তবে কবিতা মানুষ পড়বে কেন? তবে এখনো প্রচুর পাঠক আছে। আমাদের শামসুর রাহমান, আল মাহমুদের তো প্রচুর কবিতার বই বিক্রি হয়।  
রাশেদুল হাসানঃ আল মাহমুদ বলেছেন কথা সাহিত্যের চেয়ে কবিতাই মৌলিক সাহিত্য আপনার মত কি?
বেলাল চৌধুরীঃ পদ্য বা কবিতার ইতিহাস কিন্তু চার থেকে পাঁচ হাজার বছরের। অন্যদিকে গদ্য তো সাম্প্রতিক যার বয়স হাজার বছরের অধিক নয়। চর্যাপদের আগেও এ পদ্যের আদিপত্যই ছিল নিশ্চয়ই।  
রাশেদুল হাসানঃ কবিতাকে মানুষের মুখের ভাষার কাছাকাছি নিয়ে যেতে সাম্প্রতিক এক ধরণের শিথিল ক্রিয়াপদের ব্যবহার শুরু হয়েছে। আপনি কি তা সমর্থন করেন?
বেলাল চৌধুরীঃ কবিতাকে যতই মানুষের মুখের ভাষায পরিণত করা যাবে ততই মঙ্গল। মানুষের বুঝতে সহজ হবে। তুমি যে বললে, পাঠক কমে যাচ্ছে এটাই কিন্তু একটা কারণ। কবিতায় দুর্বোদ্ধতাও কিন্তু কম দায়ী নয়। এখনকার কবিরা মনে করে যেন কঠিন আর অপরিচিত শব্দ দিয়ে লিখলেই কেবল কবিতা হয়। এটা ঠিক না। তবে এ ধরনের ব্যাপারকে অসমর্থন করার জো নেই। আমি আগেই বলেছি কবিতাকে মানুষের মুখের ভাষায় পরিণত করা গেলে মানুষের বুঝতে সহজ হয়।
রাশেদুল হাসানঃ সমকালের এবং অনাগত কালের পাঠকের মনে দাগ কাটতে হলে কবির কি কি গুন থাকতে হয় বলে আপনি মনে করেন?
বেলাল চৌধুরীঃ আগেই বলেছি পাঠকের মানে স্থান করে নিতে হলে একজন কবিকে সহজবোধ্য ভাবে উপস্থাপন করতে হবে যাতে পাঠক হৃদয়াঙ্গম করতে পারে। কঠিন শব্দপ্রয়োগ ও উদ্দেশ্যহীন মেসেজে কবিতা লেখা দিন দিন বৃদ্ধি পাচ্ছে। নাম পরিবর্তন করার প্রবণতাও বেশ লক্ষনীয়। 
রাশেদুল হাসানঃ মনে হয় এটা একটা ট্রেডিশনে রূপ নিয়েছে
বেলাল চৌধুরীঃ হ্যাঁ- ব্যাপারটা এমনই। ওরা বাপ দাদার দেয়া নাম পরিবর্তন করে লেখে। দেশের কাছে সমাজের কাছে এদের কোন কমিটমেন্ট আছে বলে আমার মনে হয় না। তুমি কবির গুনের কথা বলেছ, একজন কবিকে অবশ্যই কমিটেড হতে হবে দেশের মানুষের কাছে সমাজের কাছে। সততাও কবিকে আয়ত্তে রাখতে হয়।  
রাশেদুল হাসানঃ অতীত ও সমকালীন কবিদের থেকে নিজেকে আলাদা করা যে ব্যাপারটা সে প্রসঙ্গে কিছু বলুন?
বেলাল চৌধুরীঃ লিখতে লিখতে যে কোন লেখকের একটা ধারা তৈরী হয়। লেখকের নিজস্ব বৈশিষ্টের কারণে অবশ্য এটা হয়ে তাকে। শব্দ চয়ন, ভাষার প্রকাশ একজন থেকে অন্য জনের অবশ্যই আলাদা। আর এ ধারা ক্রমে আলাদা বৈশিষ্ট্যে রূপ নেয়। রবীন্দ্রনাথ ঠাকুর, কাজী নজরুল কিংবা শামসুর রাহমান বা আল মাহমুদের কথাই ধরো না। রবীন্দ্রনাথ তার কবিতায় প্রেম, আবেগ, ভালোবাসা ঠাই দিয়েছে। অন্যদিকে বিদ্রোহী ভাবাপন্ন হওয়ায় নজরুল বিদ্রোহী। শামসুর রাহমানকে বলা হয় নাগরিক কবি। ইংরেজী সাহিত্যের ছাত্র হওয়ায় তিনি বিদেশী সাহিত্যের প্রতি ঝুঁকে পড়েন। অন্যদিকে আল মাহমুদের কবিতায় গ্রামীন মেঠোপথ। গ্রামীন লোকজ শব্দ ইত্যাদি ফুটে উঠেছে। এটা একটা ঝোঁক। অনেকগুলো বৈশিষ্ট অর্জনের কারণেই কেবল আমরা আলাদা আলাদ শনাক্ত করি।  
রাশেদুল হাসানঃ উত্তরাধুনিক সময় বা উত্তরাধুনিক কবিতা বলতে কি বুঝেন?
বেলাল চৌধুরীঃ ব্যাপারটা নিয়ে বেশ হৈ চৈ শোনা যাচ্ছে কিন্তু আমার বোধে আসে না।
রাশেদুল হাসানঃ দুই বাংলাতেই বাংলা সাহিত্য চর্চা হচ্ছে। ভৌগলিক দিক দিয়ে গুরুত্বপূর্ণ হয়েও বাংলাদেশের সাহিত্য পশ্চিম বঙ্গের চেয়ে কিছুটা পিছিয়ে আছে বলে অনেকেরই মন্তব্য আপনি কি মনে করেন?
বেলাল চৌধুরীঃ কে বলেছে, আমাদের সাহিত্যই অগ্রসরমান। রাজনৈতিক পরিবেশের কারণে আমাদের সাহিত্যের গতি কিছুটা নষ্ট হলেও পশ্চিম বঙ্গের চাইতে অনেক ভালো। ওদের ওখানে রাজনৈতিক পরিবেশ ভালো, গণতান্ত্রিক পরিবেশ বিরাজ করে ফলে মন খুলে সাহিত্য করা যায়। তবে ওদের সাহিত্য কোন ক্রমেই আমাদের চেয়ে বেশী নয়।
রাশেদুল হাসানঃ আপনিতো অনেকদিন কলকাতায় ছিলেন। কলকাতার কবি কবিতার সাথে আপনার দারুণ সখ্যতা। দুই বাংলার কবিতার মধ্যে বিশেষ কোন প্রার্থক্য চোখে পড়ে কি?
বেলাল চৌধুরীঃ অবশ্যই প্রার্থক্য রয়েছে। দুই বাংলায় সামাজিক ও রাজনৈতিক বৈশিষ্ট আলাদা হওয়ায় পার্থক্যতো হবেই। 
রাশেদুল হাসানঃ অভিযোগ আছে কলকাতায় বাংলাদেশী লেখকদের বই প্রকাশ পায় না কিন্তু বাংলাদেশে কলকাতার লোকদের বই প্রকাশের জন্য এ দেশে হৈ চৈ পড়ে যায় এটা উচিত কি না?
বেলাল চৌধুরীঃ কে বললো প্রকাশ করে না। কলকাতায় আল মাহমুদের বইতো প্রচুর বিক্রি হয়। শামসুর রাহমানের বই বিক্রি হয় এবং প্রকাশও হয়।
রাশেদুল হাসানঃ বাংলাদেশের তুলনায় তো একেবারে নগন্য?
বেলাল চৌধুরীঃ সেটা অবশ্য ঠিক। তবে এতে কোন কল্যাণ নেই। আমাদের দেশের লেখকরাও তো অনেক এডভান্স প্রকাশকদেরও একটু চিন্তা করা প্রয়োজন। 
রাশেদুল হাসানঃ দীর্ঘ সময় কবিতার সাথে বসবাসের পর কবি জীবন সর্ম্পকে আপনার মূল্যায়ন?
বেলাল চৌধুরীঃ ভালইতো। কবিতা নিয়ে পড়ে আছি। কবি জীবনে অনেক টানাপোড়েন আছে। সুখ দুঃখের বিস্তর স্মৃতির মধ্যেই কবি জীবন। ভালো কবিতার সাথে বসবাসের মজাটাই আলাদা।  
রাশেদুল হাসানঃ কবিতা লেখার পেছনে আপনার কি কোন দায় কাজ করে?
বেলাল চৌধুরীঃ অবশ্যই। প্রত্যেক মানুষেরই দায়বোধ থাকতে হয়। সমাজের কিংবা রাষ্ট্রের অনেক কিছুই একজন মানুষের চাওয়া থাকে। একজন কবি হিসেবে সমাজের বা রাষ্ট্রের চাওয়া বেশিই। সামাজিক দায়বোধ অবশ্যই কবিকে প্রভাবিত করে। 
রাশেদুল হাসানঃ কবিতা কেন কবিতা আর কেনইবা কবিতায় আপনার মন্তব্য কি অথবা কাদেরকে আপনি কবি বলে মনে করেন?
বেলাল চৌধুরীঃ এত কঠিন প্রশ্ন। তুমিতো দেখছি আটখোড় বেঁধেই এসেছো। একজন কবিকে ভাল কবিতা লিখতে হয়। ওই যে বললাম নাম পরিবর্তন করলে আর চুল দাঁড়ি লম্বা রাখলেই কবি হওয়া যায় না।
রাশেদুল হাসানঃ বাংলা কবিতার একটি বড় বাঁক আপনি। আপনার পর কবিতা লিখতে আপনাকে না জানাতো অপরাধ। অতীত বর্তমানকে একাকার করে রচিত আপনার কবিতার বিশালত্বের কথা অনেকে তুলে ধরেছেন নানা গদ্যে পূর্বসূরীদের কাছ থেকে আপনি কোথায় আলাদা একটু ব্যাখ্যা করুন?
বেলাল চৌধুরীঃ প্রত্যেকেই প্রত্যেকের কাছ থেকে আলাদা। এ ক্ষেত্রে অন্যদের কাছ থেকেতো আলাদা হবে। তবে এটা বলা মুশকিল কে কোথায় কোথায় আলাদা। পাঠক আমার সাহিত্য কর্ম পড়ে আমার আলাদার রহস্য বের করতে পারবে।
রাশেদুল হাসানঃ আপনার কবিতায় বোধের গভীরতার সাথে মিশে আছে বিষয় বৈচিত্র। বিষয়ানুসারে বদলে যায় ভাষা ভঙ্গিও। প্রশ্ন হল, বিষয়ের স্বার্থেই ভাষার এ পরিবর্তন নাকি অন্য কোন কারণ আছে এর পেছনে?
বেলাল চৌধুরীঃ না অন্য কোন কারণ নেই। বিষয় বৈচিত্রের স্বার্থেই আসলে ভাষার প্রকাশ, শব্দচয়ন ইত্যাদি নির্ভর করে। অন্য কোন কারণে নয়।  
রাশেদুল হাসানঃ তরুণদের সর্ম্পকে আপনার মূল্যায়ন কেমন?
বেলাল চৌধুরীঃ তরুণদের মানে তোমাদের উপর আমাদের আশা আকাঙ্খা অনেক। তোমরাই সাহিত্যের শাখা-প্রশাখায় বিচরণ করবে। বাংলা সাহিত্যেকে আরো সমৃদ্ধ করবে এটাই আমার প্রত্যাশা। আমি তরুণদের পানে চেয়ে আছি। 
রাশেদুল হাসানঃ আপনার ভবিষ্যত পরিকল্পনা কি?
বেলাল চৌধুরীঃ ভবিষ্যৎ পরিকল্পনা আর কি? নিয়মিত লেখালেখি করছি। কবি ও কবিতার সাথে আছি এবং থাকতে চাই।  
রাশেদুল হাসানঃ এবারের বই মেলায় আপনার কি কি বই আসছে?
বেলাল চৌধুরীঃ এবারের বই মেলায় আমার বেশ কটি শিশুদের জন্য বই থাকবে। শিশুদের নিয়ে কাজ শুরু করেছি।
রাশেদুল হাসানঃ ফেনীর সময়কে ঈদ ম্যাগাজিনে আপনার মূল্যবান সময় দেয়ার জন্য ফেনীর সময় পরিবারের পক্ষ থেকে ধন্যবাদ।
বেলাল চৌধুরীঃ তোমাকেও ধন্যবাদ আর ফেনীর সময়ের জন্য রইল শুভকামনা।  
রাশেদুল হাসান
কবি, প্রাবন্ধিক ও কলামিস্ট
সাব- এডিটর, দৈনিক ফেনীর সময়
ই-মেইল eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%61%73%68%65%64%75%6c%68%61%73%61%6e%32%30%30%38%40%67%6d%61%69%6c%2e%63%6f%6d%22%3e%72%61%73%68%65%64%75%6c%68%61%73%61%6e%32%30%30%38%40%67%6d%61%69%6c%2e%63%6f%6d%3c%2f%61%3e%27%29%3b'))


সাবধান হওয়া কি এখনি উচিৎ নয়?




এই স্বল্প জানার পরিধি নিয়েও এমন একটা লেখা ফেঁদে বসার কথা আমার নয়। কিন্তু গত কালকের একটা ঘটনা মনে হলো একটু আলোচনায় আনতে পারলে অন্তত কে কি ভাবছে সেটা জেনেও নিজের দুর্বলতা কিছুটা দূর হবে। লেখাটিকে কেউ রাজনৈতিক দৃষ্টিভঙ্গি থেকে বিচার করবেন না আশা করি।
বিকেলের দিকে সায়েন্স ল্যাব থেকে রাজধানী বাসে উঠি আদাবর আসার জন্য। বাসের সব আসন মোটামুটি ভরাই ছিল। ৩২ নাম্বারের কাছে বাসে দুইজন ছেলে উঠে। দেখে মনে হলো কেবল ইউনিভার্সিটিতে গিয়েছে অথবা বছর খানেক হয়েছে। যথেষ্ট স্মার্ট। সাথে ব্যাগ। তারা সরাসরি বাসের পিছন দিকে চলে গেল আমাকে পাশ কাটিয়ে। বোধহয় ১৫ / ২০ সেকেন্ড পরেই দেখি তারা আবার আমার পাশে এবং এইবার তাদের হাতে দুইটা খাম। সেটা থেকে একটা করে কাগজ বের করে খুব দ্রুততার সাথে সবার হাতে দিয়ে দিয়ে এগিয়ে যাচ্ছে বাসের সামনের দিকে। আমি মাঝামাঝি বসা ছিলাম। আমি হাতের কাগজটা পড়া শুরুর আগেই পিছন থেকে 'এ্যই ছেলেরা শোন' এবং আরও কিছু ডাক ভেসে আসে। ডাকাডাকি শুরু হওয়ার পরেই প্রথম তিন সারি সিটে তখন কাগজ না দিয়েই তারা লাফিয়ে নেমে যায় বাস থেকে।
হাতের কাগজের দিকে তাকিয়ে দেখি অফসেটে ছাপা এক পাতার দুই পৃষ্ঠাব্যাপী ছাপা হিযবুত তাহরীর এর একটা প্রচার পত্র। একবারে উপরের হেডিংটা বর্তমান সরকারের আমেরিকা-ভারত এর সাপোর্টে দেশপ্রেমী সেনাবাহিনী অফিসারদের গুম করা সংক্রান্ত।
আমি এবং বেশ কয়েকজন না পরেই ফেলে দিলেও অনেককেই দেখলাম বেশ আগ্রহের সাথে পরছে। অনেকেই আবার ভাজ করে পকেটেও ঢুকালেন। 
আমার প্রশ্ন হচ্ছে, নিষিদ্ধ একটা দল কিভাবে এইবয়েসি ছেলেদের মগজ ধোলাই করতে পারে? এইটা তো একদিনে বা গোপনে হওয়া সম্ভব নয়। তারপরেও একটা মোটামুটি পড়াশোনা জানা ছেলের মাথায় আমেরিকা - ভারত উভয় দ্বারা সমর্থিত সরকারের আইডিয়াটা ঢুকাতে পারাটাও কম চমকপ্রদ নয়। এই দলগুলি কিভাবে কি করছে আমি জানিনা। কিন্তু কাদেরকে ব্যবহার করছে তাদের অন্যায় কাজে তা বুঝতে পারছি। সরকারীদল বা অন্যদলগুলি যে এ ব্যপারে ধোয়া তুলসীপাতা তাও নয়। প্রতিদিনের সংবাদ মাধ্যমগুলিই তার উপযুক্ত স্বাক্ষী। 
এই যারা ব্যবহৃত হচ্ছে বাধ্য হয়ে অথবা ভুল বুঝে; তারা তো আমাদেরি নিজেদের কেউ। যেমন আমার ভাগ্নে আছে ওই বয়েসী। আমি কি আসলেই জানি সে কি করছে? আসলেই তার ইউনিভার্সিটিতে যাচ্ছে? গেলেও কি পড়াশুনার ক্লাস করছে নাকি কোন চরমপন্থি দলের? 
আমরা মাদক নিয়ে বলি। অনেক কিছু করি। নিজেদের কেউ মাদকাসক্ত হলে চিকিৎসা করাই। এটা তো মাদকের চেয়েও ভয়াবহ সমস্যা। যারা মাদক নেয় তাদের আচরণে বোঝা যায়। সাবধান হওয়ার সময় পাওয়া যায়। এদেরটা বুঝব কীভাবে? 
আমার হিসাবে এই ধরনের মগজ ধোলাইয়ের ব্যপারগুলো এবং তার কুফল গণ-মাধ্যমে আসাটা খুবই জরুরী। তাহলে গড়পড়তা সবার সাথেই সেটা নিয়ে কথা বলা যায় সচেতন করতে। যেমন এইডস। 
এদের প্রচারটা কিন্তু লোকজন পড়ছে। কিন্তু তাঁদের সামনে যদি চিন্তা করার মতো যথেষ্ট খোরাক না দাওয়া হয় তবে এদের মিথ্যে প্রচারে অনেকেই বিভ্রান্ত হবে। আমাদের বোধহয় এখনই আরও অনেক কিছুর মতোই এব্যাপারেও সোচ্চার হওয়া প্রয়োজন।
- তদানিন্তন পাঁঠা


দুবাইয়ের পথে পথে – পর্ব ৩ – বইমেলা ও ড্যান ব্রাউনের প্রশ্ন  



সিরিজের নাম যদিও দুবাইয়ের পথে পথে, আজকের লেখার পটভূমি কিন্তু শারজাহ। শারজাহ আর দুবাই একদম পাশাপাশি শহর – উত্তরা-টঙ্গির মত। রাস্তা দিয়ে যাওয়ার সময় টের পাবেন না কখন দুবাই ছাড়িয়ে শারজাহতে ঢুকলেন। শারজাহকে বলা হয় আরব আমিরাতের সাংস্কৃতিক রাজধানী -  গত ৩৩ বছর ধরে এই শহরে একটি আন্তর্জাতিক বইমেলা হয়ে আসছে। এবারের আসরের উদ্বোধন হবে ড্যান ব্রাউন ( দ্য ভিঞ্চি কোড,  এঞ্জেলস এন্ড ডিমনস খ্যাত লেখক)- এর বক্তৃতা দিয়ে। দ্য ভিঞ্চি কোড পড়ার সময় দারুন শিহরিত হয়েছিলাম (যদিও সিনেমাটা দেখে হয়েছিলাম ততোধিক আশাহত) – রবার্ট ল্যাংডনের বাকি গল্পগুলো বেশ আগ্রহ নিয়েই পড়েছিলাম। কাজেই যখন খবরের কাগজে পড়লাম ড্যান ব্রাউন আসছেন,  ঠিক করলাম কথাবার্তা শুনেই আসি - চাইতো "ইনফারনো"-তে একখানা অটোগ্রাফও বাগানো যেতে পারে।
সপ্তাহান্তে কাজের চাপ বেশি থাকে, তারপরও কোনরকমে বসকে ভুজুং দিয়ে চারটা নাগাদ বেড়িয়ে পড়লাম। শারজাহ – দুবাইয়ের কুখ্যাত ট্রাফিক ঠেলে,  ৩০ মিনিটের রাস্তা এক ঘন্টা ৪০ মিনিটে পেড়িয়ে শারজাহ এক্সপো সেন্টার পৌছুলাম ৭টা ১০-এ – অনুষ্ঠান শুরু ৭টায়। কোন রকমে কাঁকর বালুতে পার্কিং করে ছুটলাম অডিটোরিয়াম গেটে। কিন্তু সেখানে আটকে গেলাম নিরাপত্তা বলয়ে –ব্রাউনের সাথে শারজাহর শাসক শেখ সুলতান আল কাসিমিও যে আসবেন! পরে অবশ্য শেখ সুলতান কে মনে মনে ধন্যবাদ দিয়েছি – উনি দেরী করে আসায় মূল আকর্ষণটা মিস করিনি। যাই হোক পুলিশী গ্যাঁড়াকল পাড় করে হলে ঢুকে দেখি সব আসনই বেদখল – কোনরকমে পিছনের বারান্দায় একটু জায়গা পেলাম।
এই বেলা বইমেলাটা সম্পর্কে একটু বলে নেই(যদিও বইমেলা ঘুরেছি পরে)।    ১৩০,০০০ বর্গফুটের এক্সপো সেন্টারে এবার প্রায় ৬০০ প্রতিষ্ঠান তাদের ষ্টল খুলে বসেছে।  আরব আমিরাত ছাড়াও সৌদি আরব, বাহরাইন, লেবানন, মিসর, ভারতসহ প্রায় ২৫টি দেশের অংশগ্রহনে এটি আরবি বইয়ের সর্ববৃহত বইমেলা।  পাশাপাশি ইংরেজি বইএর কিছু ষ্টলও আছে - কিন্তু ইংরেজির চেয়ে বেশি আছে হিন্দি ও মালায়ালম ভাষার বই।  আরব আমিরাতের ভারতীয়দের মধ্যে মালায়ালম বা কেরালার লোক বেশি - তাই এই বাজারটাকে ধরতে ভারতীয় প্রকাশকরাও বেশ আগ্রহী। কিন্তু যে জিনিসটা আমার দৃষ্টি কাড়লো তা হলো শিশুতোষ বইয়ের সংখ্যা অনেক এবং বাবা মায়েরা বাচ্চাদের কিনেও দিচ্ছেন তাদের নিজেদের ভাষার বই।     আফসোস লাগলো যে এত বড় বইমেলায় বাংলাদেশের কোনো ষ্টল নেই - একটা দোকানে তিনটা থাকে কিছু বাংলা ভাষার ধর্মীয় বই ছাড়া আর কিছু চোখে পড়ে নি।  মধ্যপ্রাচ্যে পরিবার পরিজন নিয়ে থাকা বাঙালির সংখ্যা নেহাত কম নয় - তাদের ছেলেমেয়েদের বাংলা ভাষার প্রতি মমতা গড়ে তলার জন্য প্রয়োজন মননশীল বাংলা বই।  কিন্তু এদেশের প্রবাসী বাংলাদেশীদের কোনদিন দেখিনি এ নিয়ে আফসোস করতে।  বাজারই যখন নেই তখন আর এত খরচ করে আমাদের প্রকাশকরা আসবেন কেন?
আজকাল দেশে ও বিদেশে সব বাবা-মাই মনে হয় সন্তানদের বাংলা শিখাতে লজ্জা পান - বাংলা শিখলে মনে হয় ক্ষ্যাত বলেই ধরে নেয়া হয় আজকাল।  ইংল্যান্ড বা আমেরিকাতে যেখানে অনেক বাঙালি পরিবার আছেন তারাও কি এই মনোভাব পোষণ করেন কিনা জানি না - যদি তাই হয় তবে তা অত্যন্ত দুঃখজনক বলেই আমার মত। সেদিক থেকে দক্ষিন ভারতের এই মানুষগুলো, যাদের মাথা থেকে জবার তেলের উত্কট গন্ধ ভেসে আসে, অনেক এগিয়ে - অন্তত তারা নিজেদের সন্তানদের নিজের ভাষার কাছে নিয়ে যাচ্ছেন।   
যাই হোক এবার ফিরে যাই ড্যান ব্রাউনের অনুষ্ঠানে। শেখ সুলতান তার ভাবগাম্ভীর্যপূর্ণ বক্তৃতা (পড়ুন ঘুমপাড়ানি বক্তৃতা) শেষ করলে ড্যান ব্রাউন শুরু করলেন তার আলাপচারিতা। প্রানবন্ত তার বক্তব্য – প্রাঞ্জল তার উপস্থাপনা -  ৪০ মিনিটের মত তার বক্তৃতার বিষয় ছিল ধর্ম আর বিজ্ঞানের সংঘর্ষ আর এই সংঘর্ষকে তিনি কিভাবে তার লেখাতে তুলে এনেছেন। তার উপন্যাসের চরিত্র বিন্যাস আর গণিত ও প্রতীকের সম্পর্কই বা কিরকম তাও একটু ব্যাখ্যা করলেন। মাঝে মাঝে দু’একটা উদাহরণ আর ছবিও দেখালেন।
প্রথমে ব্রাউন নিয়ে গেলেন আমাদের তার শৈশবে – তার বাবা ছিলেন গণিতবিদ – অঙ্কের শিক্ষক। তিনি ব্রাউনকে শিখালেন কি করে সবকিছুকেই গণিতের ছকে ফেলা যায়। ব্রাউনের বাবার গাড়ির নম্বর ছিল ৬৩৮৭৪২ – যা ইংরেজি হরফে পরিবর্তন করলে দাঁড়ায় "Metric"। এটা ব্রাউনকে মনে করাতো দশমিক ব্যবস্থার কথা (আমেরিকাতে এই ব্যবস্থা খুব প্রচলিত নয়)। অন্যদিকে ব্রাউনের মা চলতেন একদম ধর্মের কথা মেপে মেপে। মায়ের গাড়ির নম্বর ছিল ৭৮৩৭৯ – যা হরফে নিলে হয় “Query” – এটা ব্রাউনকে মনে করাতো বাইবেলের প্রশ্নের কথা। সেই ১৩ বছর বয়স থেকেই ব্রাউনের মাথায় খেলা করতে থাকে গণিত আর ধর্মের কথা – প্রশ্ন করতে থাকেন এই দুইয়ের মধ্যে অসামঞ্জস্য – অসঙ্গতি নিয়ে। পরবর্তীতে তার সঙ্গীতজীবনেও এর কিছু প্রভাব এসেছে বললেন ব্রাউন।
ব্রাউন মনে করেন ধর্ম আর বিজ্ঞান পরস্পরের সাথী -  তারা একই কথা বলতে চায় কিন্তু দুটো আলাদা ভাষায়। মানুষ বিজ্ঞানের কাছে আমাদের চারিদিকের যা আছে (ইন্দ্রিয়গ্রাহ্য) তা নিয়ে প্রশ্ন করে -  আর ধর্ম করে যা নেই তা নিয়ে। যেমন আমরা দুনিয়াতে কেন এলাম? এরপর কই যাব – এসব দর্শনতত্ত্বের জবাব মিলবে ধর্মের ভাষায়। এখন এই বিজ্ঞান আর ধর্মের যোগসূত্রটি কোথায় তার জবাব খোঁজার জন্যই তিনি লিখে চলেছেন। কিছুটা কল্পনার সাথে তিনি কিছু সত্য তথ্যের যোগ করে লিখে চলেছেন তার উপন্যাস। ব্রাউন মনে করেন তার মত লেখকদের কাজ হলো সঠিক প্রশ্নটা উস্কে দেয়া – আর তার জবাব খোঁজার কাজ গবেষকদের – সে বিজ্ঞানের গবেষক হউন বা ধর্মতত্ত্বের। কিছু কিছু জিনিস আছে যার ব্যাখ্যা বিজ্ঞান দিতে পারে না – এ নিয়ে অনেক তর্ক হয়েছে আরো হবে। কিন্তু যেটা দরকার সেটা হলো যুক্তিনির্ভর তর্ক – কেবল গায়ের জোরে বললে হবে না।
হক কথা – মানতে হলো।
আমার ধারণা ছিল লেখক সম্প্রদায় কম-বেশি সকল মানবজাতিকে সমান বলেই মানেন – ব্রাউন মনে হলো ওই ধারনায় ঠিক বিশ্বাসী নন। একটি বক্তব্য দিলেন – সবমানুষ যদি এক হয় তবে সব ধর্ম এক নয় কেন?  সবমানুষের অনুভুতিগুলো খুব কাছাকাছি – যে দূরত্ব আছে তা হচ্ছে পরিবেশ আর সংস্কৃতি। সেটাকে তো আমাদের মানতে হবে,  নাকি? সেটা মেনে চলতে গিয়ে এখন যদি কেউ নিজেরটাকে অন্য সবার চেয়ে উপরে মনে করে সেটা কি উচিত?
লোকটা প্রশ্নটা করেছে গভীর – করবেই তো – তার কাজই তো হলো প্রশ্ন উস্কে দেয়া! তবে কট্টরপন্থী ধর্মযাজক গোষ্ঠী (সে যে ধর্মেরই হোক না কেন) – তারা ব্রাউনের কথা কিছুতেই মানবে না।
এরপর তিনি তার খ্যাতনামা ডেভিড ল্যাংডন সিরিজের আগামী বই নিয়ে কিছু বললেন।
কিন্তু তখন মাথায় ঘুরছিল তার ছুড়ে দেয়া প্রশ্নগুলো – আসলেই আমরা কি মানুষে মানুষে ভেদাভেদকে গ্রহণ করতে পারছি? পরমত্সহিস্নুতা বলে যে একটা শব্দ বাংলা ভাষায় আছে তা কি কেউ এখন মনে রেখেছে ?  বাংলাদেশ বাদ দিলাম - গোটা দুনিয়াতেই তো এটা এখন আর কেউ বিশ্বাস করে না।  পশ্চিমারা একটু চেপে বলে, আরবরা হল্লা করে কল্লা কেটে বলে আর উপমহাদেশের সবাই গলা ফাটিয়ে মাথা ফাটিয়ে বলে।    
ড্যান ব্রাউনকে দেখে আরেকটি আফসোস হলো - আহামরি তেমন উচ্চাঙ্গের লেখক নন, কিন্তু চিন্তাটা বেশ পরিস্কার। আমাদের দেশেও কিন্তু অনেক জ্ঞানী গবেষক লেখক আছেন। একুশের বইমেলায় অনেক লেখকই তাদের উপন্যাস বা প্রবন্ধ বা কবিতা নিয়ে আলোচনা করেন - ক'জন আমরা তা শুনি বা বুঝি?  যারা বুঝেন তারা কি কোনো ধীশক্তিকে নাড়া দেয়ার মত গভীর কোনো প্রশ্ন ছুড়ে দেন? হয়ত বানিজ্যিক কারণে এখন আর সেসব আর কেউ করে দেখেন না - টকশোতে গিয়ে বাজিমাত করলেই চলবে মনে হয়।  
পুনশ্চ: ড্যান ব্রাউন লোকটা দারুন পাজি – খালি শেখ সুলতানকে একটা বই উপহার দিয়ে সটকে গেল। আমরা যারা তার বই হাতে নিয়ে ঘুরছিলাম তারা তখন একরাশ বিরক্তি নিয়ে বইমেলাটাই ঘুরে দেখলাম আর দু'তিনটে বই কিনে ঘরে ফিরলাম। একুশের বইমেলা হলে... থাক – প্রকাশকদের বদদোয়া আর নাই বা কুড়ালাম!
মরুচারী


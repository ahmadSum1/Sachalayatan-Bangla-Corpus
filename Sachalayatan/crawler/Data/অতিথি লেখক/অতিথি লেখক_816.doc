জয় বাংলা, জয় বঙ্গবন্ধু : বিতর্ক ও প্রসঙ্গ কথা




৫ তারিখের রায় ঘোষণার পর কথা বলতে গিয়ে যে মানুষটির আবেগ আমাকে সবচেয়ে বেশি ছুঁয়ে গিয়েছিল, যে মানুষটির কান্নাজড়িত কথাগুলো এখনো আমার কানে বাজে, যে মানুষটির সাথে শাহবাগ মোড়ে অবস্থান নেয়ার পর স্ট্রীট পেইন্টিং করবো বলে মঙ্গলবার বন্ধের দিন হওয়া সত্ত্বেও চারপাশে চষে বেরিয়েছিলাম প্লাস্টিক পেইন্টের খোঁজে, যে মানুষটির নিপুণ হাতে রাজাকারের ফাঁসির দাবি সম্বলিত অসংখ্য অসাধারণ পোস্টারের জন্ম হয়েছে এবং যে মানুষটি আজ গণজাগরণ মঞ্চের অব্যাহত সমালোচনা করে চলেছেন জয় বাংলার পর কেন জয় বঙ্গবন্ধু বলে না এই অজুহাতে- সেই মানুষটির একটি কথার সূত্র ধরেই এই লেখা শুরু করছি।


তাপস সরকার, একজন ব্লগার, অনলাইন এক্টিভিস্ট  এবং ৫ তারিখে ব্লগার এণ্ড অনলাইন এক্টিভিস্ট নেটওয়ার্ক আহুত ইভেন্ট ‘বিক্ষোভ মিছিল ও সমাবেশ’ এর শুরুর দিককার সহযোদ্ধাদের একজন। তিনি অভিযোগ করেছেন, গণজাগরণ মঞ্চ জয় বাংলার পর জয় বঙ্গবন্ধু না বলে যাদের জন্য উন্মুক্ত রাখতে চাচ্ছে, তারা তো প্রথম পরীক্ষাতেই ফেল। যাদের জয় বাংলার পর জয় বঙ্গবন্ধু বলতে আপত্তি তারা তো ২০০৮ এ আওয়ামী লীগকে ভোট দেয় নি, রাজাকারের বিচার করার ম্যান্ডেটেই সমর্থন দেয় নি। তাহলে আজ তাদের জন্য কেন গণজাগরণ মঞ্চ জয় বাংলার পর জয় বঙ্গবন্ধু বলা থেকে বিরত থাকবে?
হ্যাঁ, আমি একমত, তারা প্রথম পরীক্ষাতে ফেল করেছে; তারা যুদ্ধাপরাধীর বিচারের ম্যাণ্ডেটে সমর্থন দেয় নি। কিন্তু আমরা তাদেরকে সেজন্য স্কুল থেকে ছাড়িয়ে দিতে পারি না; তাদেরকে পরবর্তী পরীক্ষায় পাশের জন্য প্রস্তুত করতে পারি। যাতে তারা আর কখনো কোন স্বাধীনতাবিরোধী বা তাদের দোসরকে ভোট না দেয়। তাই বলে কোনো দলের ভোট ক্যাম্পেইন করতে গণজাগরণ মঞ্চ সৃষ্টি হয় নি। গণজাগরণ মঞ্চ দল-মত-ধর্ম নির্বিশেষে মুক্তিযুদ্ধ চেতনার সকল মানুষের এক অভিন্ন দাবির অভিন্ন মঞ্চ। তাছাড়া, আওয়ামী লীগের প্রাপ্ত ভোটের শতাংশ হিসাব করে বললে এই ফেল করা মানুষেরাই এখনো এদেশের সংখ্যাগরিষ্ট। আপনি সেই সংখ্যাগরিষ্ট মানুষকে ছুঁড়ে ফেলে বা অস্বীকার করে একটি দাবিকে গণদাবিতে রূপ দেবার, দাবি আদায়ের লক্ষ্যে গণআন্দোলন গড়ে তোলার কথা চিন্তা করতে পারেন না।
বস্তুত জয় বাংলা এবং জয় বঙ্গবন্ধু দুটোর কোনোটিই কোনো দলের একক সম্পত্তি নয়। জয় বাংলা যেমন সকল বাংলাদেশীর স্লোগান, তেমনি জাতির পিতা বঙ্গবন্ধুও সবার। কিন্তু স্বাধীনতার মাত্র কয়েকবছরের মাথায় বাংলাদেশের ইতিহাসে যে নির্মম হত্যাকাণ্ডটি সংগঠিত হয়েছে এবং যার ফলশ্রুতিতে একটি দীর্ঘসময় ধরে চলেছে ইতিহাস বিকৃতি এবং অতীত ভুলানোর চেষ্টা, তাতে জয় বাংলা - জয় বঙ্গবন্ধু পরিণত হয়েছে একটি দলের স্লোগানে। এই বিকৃতির দায় যার ঘাড়েই বর্তাক, স্বাধীনতার বিয়াল্লিশ বছর পরে এমন একটি আন্দোলনে কোনো দলীয় সংশ্লেষ এড়াতে আমাদেরকেই তাই অপরিহার্যভাবেই দ্বারস্থ হতে হয় একাত্তরের। সময়ের তাৎক্ষণিক সিদ্ধান্তে জয় বাংলাই পরিণত হয় গণজাগরণের অভিন্ন স্লোগানে।
এরপরেও অনেকে প্রশ্ন করেন, তাহলে বঙ্গবন্ধু প্রশ্নে আপনাদের অবস্থান কি? অপূর্বের কণ্ঠে বঙ্গবন্ধুর ভাষণ, সোহরাওয়ার্দী উদ্যানের ৭ই মার্চের সমাবেশ, ১৫ আগস্টের শোক দিবস উপলক্ষ্যে প্রদর্শনীর মত অনুষ্ঠানগুলোর পরও কি সেটা এতটুকু স্পষ্ট হয় নি। আমরা জাতির পিতা বঙ্গবন্ধু শেখ মুজিবুর রহমানের প্রতি পূর্ণ শ্রদ্ধাশীল। এছাড়াও উল্লেখ্য, আমাদের সংগঠন ব্লগার এণ্ড অনলাইন এক্টিভিস্ট নেটওয়ার্কের যে পূর্ণাঙ্গ ঘোষণাপত্র অচিরেই প্রকাশিত হতে যাচ্ছে, তাতেও বঙ্গবন্ধুর প্রতি বিনম্র শ্রদ্ধা এবং মুক্তিযুদ্ধের চেতনার স্মারক হিসাবে বাহাত্তরের সংবিধানের উল্লেখ রাখা হয়েছে।
এবার আসা যাক, যে জন্য শুধু জয় বাংলা স্লোগানে প্রকম্পিত হলো শাহবাগ, তার কার্যকারিতা সে প্রসঙ্গে। সারাদেশে ৪৭১ টি ও প্রবাসে ২৬টি গণজাগরণ মঞ্চ গঠিত হয়েছে এই আন্দোলনের সমর্থনে। এদের সবাই ২০০৮ এর নির্বাচনে নৌকা মার্কায় ভোটদানকারী লোক ছিল না; ছিল সর্বস্তরের জনগণ।
আন্দোলনের শুরুর দিককার কথা। তখনও খালেদা জিয়া সিঙ্গাপুর থেকে ফিরেন নি; নষ্ট-নাস্তিক উপাধি দেন নি। তখন কি একটা কাজে দু-তিনজন আজিজে যাচ্ছি। তো, পথে একজনের ব্যক্তিগত পরিচিত এক ছাত্রদলনেতার সাথে দেখা হলো। হ্যাঁ, ছাত্রদলনেতা, বর্তমান ছাত্রদলেরই উচ্চপর্যায়ের নেতা। ব্যারিকেডের ওপাশে কয়েকটা বাইকে আরো বেশকয়েকজনকে নিয়ে বসে আছেন। তো, টুকটাক কথা হলো। শুরুতে শুধু দেখতে এসেছে ধারণা করেছিলাম। কিন্তু পরে তার কথাতে পরিষ্কার হলো। আক্ষেপ করেছেন, এমন একটি গণআন্দোলনের অংশ হতে না পেরে। 
দ্বিতীয় মহাসমাবেশের দিন মঞ্চে ওঠার জায়গায় দাঁড়িয়ে আছি। অনেকেই মঞ্চে উঠতে চাচ্ছেন; সেই ভীড় সামলাতে হচ্ছে। এমন সময় একজন এসে একটা কার্ড ধরিয়ে দিলেন, মঞ্চে উঠতে চান। কার্ডে দেখলাম, কাদের সিদ্দিকীর ছবি। আর তার পরিচয় পেলাম, তিনি কৃশ্রজলীর ছাত্রসংগঠন ছাত্র আন্দোলনের সভাপতি। তো, আমি তাকে বেশ বুঝিয়েই বললাম, দেখুন, আপনার নেতা তো আমাদের আন্দোলনে সংহতি জানান নি। বরং বিরোধিতাই করছেন।  তিনি বললেন, এখানে সব ছাত্রনেতারা আছেন, আমিও ছাত্রনেতা হিসাবেই অংশ নিব। তো, সেদিন সম্ভব ছিল না। বক্তৃতার তালিকা চূড়ান্ত হয়ে গিয়েছিল। আমি তার কার্ডটা রেখে দিলাম এবং পরে যোগাযোগ করতে বললাম। কিন্তু পরবর্তীতে সেই কার্ড হাত ঘুরে অন্য ছাত্রনেতাদের হাতে পড়ার পর যে প্রতিক্রিয়া দেখেছি, তাতে আমি হাঁফ ছেড়ে বেঁচেছি তাকে যেতে দিয়েছিলাম বলে। নয়তো এখানে কি বিতিকিচ্ছিরিই না ঘটতো!  এখন একবার ভাবুন সেই ছাত্রনেতার কথা। আমি আশা করি, তার থেকে কাদের সিদ্দিকী পরোক্ষভাবে হলেও আরো একবার টের পেয়েছেন তার প্রতি প্রজন্মের এই ঘৃণার কথা, ক্ষোভের কথা।
আমার উপজেলায় গণজাগরণ মঞ্চ গড়ে উঠেছে, আওয়ামী লীগ, বিএনপি যৌথ উদ্যোগে। সেখানে এক সাবেক ইউনিয়ন পরিষদ চেয়ারম্যান প্রভাবশালী বিএনপি নেতা ছিলেন উদ্যোক্তা পর্যায়ে। তো, তাঁকে যখন উপরমহল থেকে নিষেধ করা হলো; তিনি শুনলেন না। উল্টো, বিএনপি থেকেই পদত্যাগ করলেন! একটি বিএনপি অধ্যুষিত এলাকায় পদত্যাগ করার সিদ্ধান্তটা নিশ্চিতভাবেই তার জন্য অনেক কঠিন ছিল। কিন্তু, তিনি নিয়েছিলেন; কারণ তিনি মুক্তিযোদ্ধার সন্তান, তিনি এটিকে প্রাণের আন্দোলন হিসাবে নিয়েছিলেন।
এরকম আরো অসংখ্য উদাহরণ রয়েছে; অনেক উদাহরণ তৈরি হওয়ার সুযোগ ছিল, যা নষ্ট হয়েছে। আজকে দলে প্রভাব বজায় রাখতে একে তাকে নাস্তিক উপাধি দিয়ে বেড়াচ্ছেন, এমন এক নেতারও সেসময় আসার কথা শুনা যাচ্ছিল তার ভুলে যাওয়া পরিচয় ‘একাত্তরের ক্র্যাকপ্লাটুন যোদ্ধা’ হিসাবে, কারো বা ‘নব্বইয়ের স্বৈরাচারবিরোধী আন্দোলনের ছাত্রনেতা’ পরিচয় নিয়ে। কিন্তু হয়ে উঠে নি। যদি হতো, তবে হয়তো ইতিহাস আরেকটু অন্যরকম হতো।
এবার আসা যাক, জয় বাংলার পর কেন জয় জনতা বা জয় সর্বহারা শোনা গেছে সে প্রসঙ্গে। মূলত ৫ তারিখেই আন্দোলনের অভিন্ন স্লোগান হিসাবে জয় বাংলা প্রতিষ্ঠিত হয়ে যায়। এমনকি ছাত্রলীগ সভাপতি এবং সাধারণ সম্পাদকও মিছিল নিয়ে এসে জয় বাংলা স্লোগানে ফাঁসির দাবির প্রতি সোচ্চার হন। পরবর্তীতে শাহবাগের কেন্দ্রে অবস্থিত মাইকে অবিরত স্লোগানে কেউ কেউ জয় বাংলার পর জয় জনতা ও তাদের দলীয় স্লোগান দেয়। এখানে উল্লেখ্য, স্লোগানদাতাদের প্রায় সকলেই ছিল বিভিন্ন বামসংগঠনের। এই স্লোগানদাতারা যে জীবনভর জয় জনতা, জয় সর্বহারা স্লোগান দিয়ে আসার পরেও এখানে হৃদয়ের সবটুকু আবেগ ঢেলে দিয়ে জয় বাংলা স্লোগান দিয়ে যাচ্ছে; সেটাকে ইতিবাচকভাবে না দেখে, সে কেন জয় বঙ্গবন্ধু বলছে না বা সে কেন জয় জনতা, জয় সর্বহারা বলে ফেলছে সেই নেতিবাচকতাই কি বড় হয়ে গেল?
সবশেষে, শেষ যে প্রশ্নটি আসে, গণজাগরণ মঞ্চ তো জামাত-শিবির-রাজাকারবিরোধী লড়াইয়ে সবার জন্য দ্বার খোলা রাখলো। কিন্তু  বিএনপি জামাতের সাথে আছে জেনেও যে মানুষটি বিএনপি সমর্থন করে, তিনি এই আন্দোলনের জন্য কতটুকু যোগ্য?
এই প্রশ্নটির সাথেই আরো যে প্রশ্নটি আসে, এদেশের মানুষ কতটুকু রাজনৈতিক সচেতন, কতটুকু জানে মুক্তিযুদ্ধ সম্পর্কে? বাংলাদেশের মানুষ খুব বেশি সচেতন নয়। এখনো অনেক মানুষ চায়ের দামে ভোটাধিকার বিকিয়ে দেয়। এখনো বাংলাদেশের রাজনৈতিক কর্মীদের বড় অংশের কাছেই আদর্শের চেয়ে দলীয় ক্ষমতা কাজে লাগিয়ে লাভবান হওয়াই মুখ্য উদ্দেশ্য জড়িত থাকে। আর তাই সম্ভবত ২০০১ এর সংখ্যালঘু নির্যাতন দেখেও নির্বিকার চিত্তে গৌতম চক্রবর্তীরা বিএনপির মন্ত্রীত্ব করে যেতে পারেন; উপসনালয়ে তাণ্ডব দেখেও গয়েশ্বর রায়, সুকোমল বড়ুয়ারা যথারীতি বিএনপি করে যেতে পারেন।  গণজাগরণ মঞ্চ তাই চেতনার পুনরুজ্জীবনের প্রয়াস পেয়েছে; জয় বাংলার সাথে সাথে মুক্তিযুদ্ধের স্বপক্ষতাকেও দলীয় বলয় থেকে বের করে আনার প্রয়াস পেয়েছে। আর সেই প্রয়াসে যে পরিবর্তনের সূচনা হয়েছে, উপরে উল্লিখিত আমার উপজেলার বিএনপি নেতা তারই একটি উদাহরণ বলে মনে করি। 
সেই সাথে আমরা আশা করি, আমাদের রাজনীতিবিদদের বোধোদয়ের। আমরা আশা করি, তারা যত দ্রুত সম্ভব বুঝতে সক্ষম হবেন, কোনটি জাতীয় স্বার্থ, কোনটি দলীয় স্বার্থ। আশা করি, নিলোফার মনি, নাসিরউদ্দিন অসীমরা টকশো-সংলাপে এসে মুক্তিযুদ্ধে শহীদের সংখ্যা ত্রিশলাখ না তিনলাখ, সত্তরের নির্বাচন স্বচ্ছ না অস্বচ্ছ ছিল সেই বিতর্ক আর তুলবেন না, মহিউদ্দিন খান আলমগীররা ইসলামী ব্যাংক উদ্বোধনে যাবেন না; কারণ তারা জানবেন, তিন লাখ না ত্রিশ লাখ এই বিতর্কে আওয়ামী লীগের না, ত্রিশ লাখ শহীদের গ্লানি হয়, যারা কোনো দলের নয়, জাতির শ্রেষ্ঠ সন্তান; জানবেন, ইসলামী ব্যাংক নেহাতই কোনো বাণিজ্যিক প্রতিষ্ঠান নয়, এদেশের স্বরাষ্ট্রমন্ত্রীকে ইসলামী ব্যাংক উদ্বোধন করতে দেখলে অজস্র চেতনা উজ্জীবিত মানুষের বুকে কষ্ট হয়। 
আমরা আশা করি, বাংলাদেশ এগিয়ে যাবে তাঁর জেগে ওঠা প্রজন্মের শক্তিতে...।।
জয় আমাদের হবেই। জয় বাংলা।
সুমিত সাহা, কর্মী, গণজাগরণ মঞ্চ, প্রজন্ম চত্বর
সদস্য, ব্লগার এণ্ড অনলাইন এক্টিভিস্ট নেটওয়ার্ক
(উল্লেখ্য, এখানে একাধিকবার আমরা শব্দটি এলেও এটি মূলত একজন গণজাগরণকর্মী ও বোয়ানসদস্য হিসাবে আমার ব্যক্তিগত অনুভূতির প্রকাশ। গণজাগরণ মঞ্চের সামগ্রিক মতরূপে প্রকাশিত নয়। )


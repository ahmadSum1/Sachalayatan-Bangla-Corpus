স্মৃতিগাছ  / সৈয়দ আফসার



স্মৃতিগাছ
সৈয়দ আফসার
স্মৃতি গাছে ফল ধরে না, যেমন শাওয়ারে হয়না পূর্ণস্নান
আর্তি-মর্মরতা তাকে বাঁধা হয়নি শূন্যে ঝুলে থাকো তুমি-
                              আর্তনাদ
যত চাওয়া চর্চা, ব্যাকুলতা ভালো লাগে দীর্ঘশয্যায়!
খুব নিকটে রাখছি নৈর্কট্যজন অনুতাপ গভীরতা
তাকে ছুঁয়ে জেনেছি পোড়াক্ষতে চিরকালের লুকানো
                            ভাঙাছাঁচ
বেদনায় গজিয়েছে পাতা তুমি শেকড়হীন পরাগ
আমাকে শুকনো ডালে দেখে চোরাহাওয়া সেজেছে
                                    বৃষ্টি-অনুরাগ
পাতা ঝরে গেলে গাছে পড়ে থাকে শুকনো ডাল
শিকড়ে বেড়ে ওঠো তুমিসহ গাছের বাকল


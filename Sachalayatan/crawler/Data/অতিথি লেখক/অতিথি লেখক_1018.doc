মুক্তিযুদ্ধ মৈত্রী সম্মামনায় উপেক্ষিত একটি নাম



(দৃশ্য ১) ১৯৭১ সালের নভেম্বরেরে প্রথম সপ্তাহ, অবরুদ্ধ ঢাকা শহরে লুঙ্গি পরিহিত এক মৌলভি রিক্সায় ঘুরে বেড়াচ্ছে আনমনে। হালকা হিমেল হাওয়ায় উড়ছে তাঁর এক মুঠো কাঁচাপাকা দাঁড়ি। ন্যাড়া মাথায় তাঁর ধবধবে সাদা মৌলভি টুপি। দুদিন পরেই হাওয়ায় যেন মিলিয়ে যান সুঠাম দেহের সেই মৌলভি সাহেব।
(দৃশ্য ২) ১৬ই ডিসেম্বর ঢাকার রেসকোর্স ময়দানে তড়িঘড়ি করে আয়োজন করা হচ্ছে আত্মসমর্পণ অনুষ্ঠান। হাতে বেশী সময় নেই, সন্ধে ঘনিয়ে আসছে। একটি মিলিটারি জীপ এসে থামল অনুষ্ঠানস্থলে, কিংবদন্তির ক্র্যাক প্লাটুন কমান্ডার মেজর হায়দার জীপ থেকে নেমে বুক ফুলিয়ে সোজা হাঁটতে শুরু করলেন আত্মসমর্পণের টেবিলের দিকে। জীপে পাশে বসে থাকা পুরোদুস্তর সামরিক ইউনিফর্ম পরা ভারতীয় অফিসারকে নিয়ে উপস্থিত সাংবাদিকদের মাঝে শুরু হল ফিসফাস, কে উনি? নভেম্বরের সেই মৌলভি সাহেবের ন্যাড়া মাথায় নেই আজ সাদা টুপি, একটু পরেই আসল পরিচয়টা প্রকাশ পেয়ে গেল সবার মাঝে। বিগ্রেডিয়ার জেনারেল শাহ্‌বেগ সিং, মিত্রবাহিনীর পূর্বাঞ্চলের ডেল্টা সেক্টরের কমান্ডিং অফিসার, বাংলাদেশের অভ্যন্তরে নয় মাস যুদ্ধকালীন গেরিলা যুদ্ধের মস্তিষ্ক।

১৯৭১ সালের ১৫ই মে ভারতীয় সেনাবাহিনী স্বাধীনতাকামী মুক্তিবাহিনীর সহায়তাকল্পে বাংলাদেশের পুরো সীমান্ত অঞ্চল ঘিরে ৬টি লজিস্টিকাল সেক্টর প্রতিষ্ঠা করে। ভারতীয় সেনাবাহিনীর ৬জন দক্ষ বিগ্রেডিয়ার জেনারেলকে দেয়া হয় একটি করে সেক্টরের কমান্ড। আগরতলায় অবস্থিত সবচেয়ে গুরুত্বপূর্ণ ডেল্টা সেক্টরের অধিনায়ক হিসেবে বিগ্রেডিয়ার শাহ্‌বেগ সিংকে বেছে নেন স্বয়ং জেনারেল স্যাম মানেকশ। মুক্তিযুদ্ধকালীন সমগ্র বাংলাদেশকে যে ১১টি অপারেশনাল সেক্টরে ভাগ করা হয়, আগরতলার ডেল্টা লজিস্টিকাল সেক্টরের অন্তর্ভুক্ত হয় তাঁর প্রথম তিনটি। মেজর জিয়াউর রহমানের ১নং সেক্টর, মেজর খালেদ মোশারফের ২নং সেক্টর আর মেজর কে এম সফিউল্লার ৩নং সেক্টরকে যুদ্ধপরিকল্পনা, প্রশিক্ষন আর সম্মুখ সমরে “লজিস্টিক সাপোর্ট” দেয়ার দায়িত্ব দেয়া হয় শাহ্‌বেগ সিংকে। বৃহত্তর চট্টগ্রাম, নোয়াখালী, কুমিল্লা, ব্রাহ্মণবাড়িয়া, ঢাকা, ফরিদপুর আর সিলেটের কিয়দংশ নিয়ে গড়ে ওঠে ডেল্টা সেক্টরের কার্যক্রম।

১৯২৫ খ্রিস্টাব্দে পাঞ্জাবে জন্মগ্রহণকারী শাহ্‌বেগ সিং ভারতীয় সেনাবাহিনীতে যোগ দেন ১৯৪০ সালে মাত্র ১৫ বছর বয়সে। দ্বিতীয় বিশ্বযুদ্ধে বার্মায় জাপানীদের বিরুদ্ধে প্রথম অংশগ্রহণ থেকে শুরু করে ১৯৭৬ সাল পর্যন্ত ভারতের পক্ষে প্রতিটি যুদ্ধে অসম সাহসিকতার পরিচয় দেন। একজন প্যারাট্রুপার হিসেবে প্যারাসুট বিগ্রেডে ১৯৫৯ সাল পর্যন্ত থাকার পর মেধার বিচারে বনে যান দেরাদুনে অবস্থিত মিলিটারি একাডেমীর প্রশিক্ষক। বাংলাদেশের স্বাধীনতা যুদ্ধে ডেল্টা সেক্টরের অধিনায়ক হিসেবে শাহ্‌বেগ সিং হয়ে উঠেন এক জীবন্ত কিংবদন্তী। গেরিলা যুদ্ধকৌশল প্রশিক্ষণ ক্যাম্পে আগত বেসামরিক বাঙালি তরুণদের নিয়ে গড়ে তুলেন অপরাজেয় মুক্তিবাহিনী। গেরিলা অপারেশনের পূর্বে ছদ্দবেশে সরেজমিনে ঢাকা ‘রেকি’ করে বেরিয়েছেন। ঢাকার রাস্তায় ৭১ এর নভেম্বরের ভরদুপুরে রিক্সায় ঘুরে বেড়াচ্ছে এক ভারতীয় বিগ্রেডিয়ার জেনারেল ভাবতেই শরীর শিহরিত হয়ে যায় (আত্মসমর্পণের পর নিয়াজি এটা জানতে পারেন স্বয়ং শাহ্‌বেগ সিং এর মুখে) ! মেজর রফিকের বক্তব্বে জানা যায় তিনি এবং শাহ্‌বেগ সিং ১৯৭১ সালে ১৫ আগস্টে নৌ-কমান্ডোদের দ্বারা পরিচালিত অপারেশন জ্যাকপটের পরিকল্পনাকারী ছিলেন।
জেড-ফোর্স, কে-ফোর্স এবং এস-ফোর্স গঠনের পর নতুন তিন সেক্টর কমান্ডার যথাক্রমে ক্যাপ্টেন রফিকুল ইসলাম, মেজর এ টি এম হায়দার এবং ক্যাপ্টেন নুরুজ্জমান আগরতলার ডেল্টা সেক্টরের অধিনায়ক বিগ্রেডিয়ার শাহ্‌বেগ সিং এর প্রত্যক্ষ সহায়তায় পাক হানাদার বাহিনীর বিরুদ্ধে গড়ে তুলেন দূর্বার আক্রমণ। হাতের কাছে এই মুহূর্তে থাকা কিছু মুক্তিযুদ্ধের স্মৃতিচারণমূলক বইতেও খুঁজে পাই শাহ্‌বেগ সিং এর নাম। সেক্টর কমান্ডার রফিকুল ইসলাম, বীর মুক্তিযোদ্ধা মেজর জেনারেল মইনুল ইসলাম বীর বিক্রম, মুজিবনগর সরকারের মুখ্য সচিব তৌফিক ইমাম থেকে শুরু করে পরাজিত সেনাপতি নিয়াজিও “বিট্রেয়াল অব ইষ্ট পাকিস্তান” বইতে বলে গেছেন শাহ্‌বেগ সিং এর বীরত্বের কথা। বাংলাদেশের মুক্তিযুদ্ধে সাফল্যের স্বীকৃতি হিসেবে ভারতীয় সেনাবাহিনী শাহ্‌বেগ সিংকে Param Vishisht Seva Medal (PVSM) পদকে ভূষিত করে এবং মেজর জেনারেল হিসেবে পদোন্নতি দেয়।

বর্তমান সরকারের আমলে বেশ কয়েক দফায় অনেক বিদেশী ব্যক্তি ও সংগঠনকে দেওয়া হল ‘মুক্তিযুদ্ধ মৈত্রী সম্মাননা’। প্রতিবারেই নামগুলি আগ্রহের সাথে পড়ি অনলাইন পত্রিকায়। কবি, সাহিত্যিক, সমাজকর্মী, শিক্ষাবিদ, রাজনীতিবিদ, প্রাক্তন সেনা কর্মকর্তা, সাবেক রাষ্ট্রনায়কসহ অনেক ভিনদেশী গুণীজনেকে আমাদের মুক্তিযুদ্ধে অবদানের জন্য স্বীকৃতি দেয়ার এই চর্চা এক প্রশংসনীয় উদ্যোগ, সন্দেহ নেই। অনেক যুদ্ধবন্ধুকে দেয়া হচ্ছে মরণোত্তর সম্মামনা। বারবার একটি নাম শুধু অনুচ্চারিত থেকে যাচ্ছে, মেজর জেনারেল শাহ্‌বেগ সিং! যেহেতু এই বীরের নাম কিছু বইতে সুবেক সিং হিসেবে এসেছে তাই অনলাইনের ইংরেজি পত্রিকাতেও প্রকাশিত যুদ্ধবন্ধু তালিকায় খুঁজেছি তাঁর নাম। কোথাও নেই SHABEG SINGH এর উল্লেখ! অথচ গুগল, ইয়াহু বা উইকিপিডিয়াতে Shabeg Singh লিখে সার্চ দিলে প্রথম লাইনেই এসে যাচ্ছে বাংলাদেশের মুক্তিবাহিনীর কথা “he was an Indian Army officer noted for his service in training of Mukti Bahini volunteers during the Bangladesh Liberation War”।
বাংলাদেশ সরকারের এই একটি নামের প্রতি বারবার উপেক্ষার কারণ অবশ্য অনুমান করা যায়। বন্ধু রাষ্ট্র ভারতের কালো তালিকাভুক্ত হয়ে শেষ নিঃশ্বাস ত্যাগ করা শাহ্‌বেগ সিংকে সম্মানিত করে বিব্রতকর পরিস্থিতির সৃষ্টি করতে চায়না কেউ। ১৯৭৬ সালের ১লা মে মেজর জেনারেল শাহ্‌বেগ সিং বহিষ্কৃত হন ভারতীয় সেনাবাহিনী থেকে। জরুরি অবস্থা চলাকালীন সময়ে সরকারের বিরাগভাগন হয়ে উঠেন স্পষ্টভাষী নির্ভীক এই উচ্চপদস্ত জেনারেল। স্বাভাবিক অবসরে যাবার একদিন বাকি থাকতেই সেনাবাহিনী থেকে বহিষ্কার করা হয় শাহ্‌বেগ সিংকে! বঞ্চিত হন পেনসন সুবিধা থেকে। সিভিল কোর্টে অবশ্য সেই দুর্নীতির অভিযোগ ধোপে টেকেনি, কিন্তু পেনশন আর সম্মানজনক বিদায় কোনটিই আর কপালে জোটেনি।
৩৬ বছরের পেশাদারী সামরিক জীবন থেকে এই অসম্মানজনক অপসারণ বিক্ষুব্ধ করে তোলে শাহ্‌বেগ সিংকে। কেন্দ্রীয় সরকারের বিরুদ্ধে প্রতিবাদী শিখ চরমপন্থি রাজনীতিতে জড়িয়ে পড়েন পাঞ্জাবের জনপ্রিয় এই সাবেক জেনারেল। সময়ের আবর্তে হয়ে উঠেন বিচ্ছিন্নতাবাদি ধর্মগুরু ভিন্দ্রানওয়ালের প্রধান সামরিক উপদেষ্টা। স্বাধীন খালিস্তান আন্দোলনের সেকেন্ড ইন কমান্ড হিসেবে ভারতীয় সেনাবাহিনীর বিরুদ্ধে হাতে অস্ত্র তুলে নেন শাহ্‌বেগ সিং। খালিস্তানপন্থি সশস্র শিখ চরম্পন্থিদের উৎখাতে পবিত্র স্বর্ণমন্দিরে ১৯৮৪ সালের জুন মাসের ৩ থেকে ৮ তারিখ পর্যন্ত ভারতীয় সেনাবাহিনী পরিচালিত অপারেশন ব্লুস্টার অভিযানে সম্মুখযুদ্ধে প্রাণ হারান শাহ্‌বেগ সিং। ব্লুস্টার কমান্ডার মেজর জেনারেল কুলদীপ সিং ব্রার ১৯৭১ সালে বাংলাদেশের মুক্তিযুদ্ধের একজন সক্রিয় যোদ্ধা। জামালপুর যুদ্ধে সাহসিকতার জন্য ভারত সরকার তাকে ভিরচক্র পদকে ভূষিত করে। শাহ্‌বেগ সিং ছিলেন তাঁর শিক্ষক দেরাদুনের মিলিটারি একাডেমীতে। বিবিসি টিভির এক সাক্ষাৎকারে জেনারেল ব্রার স্মরণ করেছেন যে ১৯৭১ সালের ১৬ই ডিসেম্বর উনি আর বিগ্রেডিয়ার শাহ্‌বেগ সিং একসাথে প্রবেশ করেন অবরুদ্ধ ঢাকায়। নিয়তির নির্মম পরিহাসে অমৃতসরের স্বর্ণমন্দিরে একে অন্যের বিরুদ্ধে তুলে নেন হাতিয়ার। ভারতীয় কেন্দ্রীয় সরকার কতৃক “গাদ্দার” হিসেবে অভিযুক্ত শাহ্‌বেগ সিং এর নিস্তর মৃতদেহ পরে থাকে স্বর্ণমন্দিরের ভূগর্ভস্থ কুঠুরিতে!
জীবদ্দশায় মুক্তিযুদ্ধের স্মৃতিচারণমূলক কোনও কিছুই লিখে যাননি শাহ্‌বেগ সিং। ‘মিলিটারি সিক্রেসি’র অজুহাত তুলে সাংবাদিকদের প্রশ্নের উত্তরে এড়িয়ে গেছেন বাংলাদেশের অভ্যন্তরে পরিচালিত গোপন গেরিলা অপারেশনের বিস্তারিত বর্ণনায়, হাসিমুখে বলেছেন তাঁর বস জগজিৎ সিং অরোরাকে জিজ্ঞেস করতে। জিয়াউর রহমান রাষ্ট্রপতি থাকাকালীন ভারত সফরকালে সস্ত্রিক দেখা করেন শাহ্‌বেগ সিং এর সাথে। মৃত্যুর চার সপ্তাহ পূর্বে ডেইলি টেলিগ্রাফে প্রকাশিত সাক্ষাতকারে বলেছেন বাংলদেশের রাষ্ট্রপতির সেই সৌজন্য সাক্ষাতের কথা। বাংলাদেশের স্বাধীনতা ছিল তাঁর সামরিক জীবনের সবচেয়ে বড় অর্জন। সাক্ষাতকারের শেষ লাইনটি মনে দাগ কেটে যায়, “I became a Bengali for the sake of my country. I cut my hair and then I took amrit again”।
স্যালুট জেনারেল শাহ্‌বেগ সিং। 
……জিপসি


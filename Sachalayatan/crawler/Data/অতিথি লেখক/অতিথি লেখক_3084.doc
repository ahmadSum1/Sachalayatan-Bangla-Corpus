তবু ঘরে ফেরার আনন্দ অন্যরকম / শেখ নজরুল



ইচ্ছার দূর্নিবার স্রোতে ভেসে ভেসে
মাঝির যাত্রা দিগচিহ্নহীন নিরুদ্দেশে ;
আবার বিরুদ্ধস্রোত ভেঙে তারা
তীরে  ফেরা নিশ্চিত করে
কারণ ঘরে ফেরার আনন্দ অন্যরকম।
ছেঁড়া বালিশকাঁথা, স্যাঁতসেঁতে বিছানা
ভাতের শূন্যহাঁড়ি, রুগ্নরুটি কিংবা শাকপাতা
ছেঁড়াশাড়ি তেলচিটচিটে চুল কিংবা বিষণ্ন হাসি
সবকিছু জীবনের তাকে বেশ মানিয়ে যায়
কারণ ঘরে ফেরার আনন্দ অন্যরকম।
যে ঘরে  থাকে বধূর চোখে বোশেখের ঝড়
আটপৌরে শাড়ির আঁচলে ঢাকা উদ্বিগ্ন দৃষ্টি
ভীষণ শূন্যতা তবু প্রিয়নামের দেন-দরবার।
বৈরী সময়, বিরুদ্ধ স্রোত, দীর্ঘনিঃশ্বাস
পাঁজরে পাঁজরে কষ্টের সাত-কাহন
কষ্ট হোক শুধু কষ্ট শুধু কষ্ট
তবুও ঘরে ফেরার আনন্দ অন্যরকম।


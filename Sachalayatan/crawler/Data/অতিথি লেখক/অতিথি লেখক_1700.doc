আজব সব জীবগুলি-৩



আজকের জীবটির নাম হলো অল্ডারফ্লাই (Alderfly)। 
ঢাকা শহরে ডাস্টবিনের আশে-পাশে জ্যামে বসে থেকে মাছি দেখে যারা অতিশয় বিরক্ত হয়ে ভাবছেন এটা নিয়ে লেখালেখির আবার কি হলো? তাদের জন্য বলছি এর নামের সাথে fly থাকলেও এরা আসলে মাছি নয়। 
সাধারন মাছি Diptera বর্গের অন্তর্গত। কিন্তু অল্ডার ফ্লাই megalopteran বর্গের Sialidae পরিবারের পতঙ্গ। 
দেখতে কেমন? অন্যান্য পতঙ্গের মতই ৬টি পা, মাথার উপর দুটি অ্যান্টেনা হুটুশ-পুটুশ করে সারাক্ষন নাড়তে থাকে। ডানা জোড়া পিঠের উপর থাকে, গাত্রবর্ণ কালচে। যারা কল্পনার চোখে দেখে ফেলেছেন বা দেখতে কিরকম হবে গবেষনা শুরু করে দিয়েছেন তাদের কাজ সহজ করতে উইকিপিডিয়া থেকে একটা ছবি লাগিয়ে দিচ্ছি-

ছবি দেখে হতাশ হলেন? ভাবছেন আর দশটা পোকা থেকে এটা এমন কি বিশেষ কিছু?? তাহলে এখন একটা তথ্য দেই, পূর্ণাঙ্গ অল্ডারফ্লাই এর দেহে কোন পরিপাকতন্ত্র নেই!!!
-পরিপাকতন্ত্র নেই??? ফাইজলামি নাকি??? তাহলে ওরা খায় কিভাবে?? খাবার হজম করে কিভাবে?? আর ইয়ে মানে খেয়ে-দেয়ে টয়লেট করেনা বুঝি??
নাহ! জীবদ্দশায় ওরা আসলে খায়ইনা। তাই পরিপাকতন্ত্রেরও দরকার পরেনা।
তাহলে বাঁচে কিভাবে??
বসন্তকালে এদের বাচ্চা হয়, একবারে এরা দুই হাজার মতন ডিম পাড়ে, পানির কিনারে। সপ্তাহ দুয়েকের মধ্যে ডিম ফুটে শূককীট বের হয়, এবস্থায়ই তারা প্রায় বছর দুয়েক থাকে। শূককীট অবস্থায় ওদের আকার বৃদ্ধি পেয়ে ১ ইঞ্চি মতন হয়।এরপর বাবুদের মতন হাটি-হাটি পায়ে পানি ছেড়ে ডাঙায় উঠে তখন রূপান্তরিত হয় পুত্তলীকীটে, এ অবস্থায় তিন সপ্তাহ মতো থাকে।

তারপর খোলস-টোলস ছেড়ে  পরিনত হয় পূর্ণাঙ্গ অল্ডারফ্লাই এ। পূর্ণাঙ্গ অল্ডারফ্লাই মাত্র দু-চারদিন বাঁচে। এ অবস্থায় ওদের কাজ শুধুই বংশবিস্তার করা। 
পুরুষ পতঙ্গ মিলনের পরে জীবন ত্যাগ করে আর মেয়ে পতঙ্গ জীবন ত্যাগ করে ডিম প্রসবের পর । সময় কোথায় খাওয়া-দাওয়া করার?
অন্য পতঙ্গের সাথে এদের আরো অনেক অমিল রয়েছে। এরা উড়তে জানেনা। তাড়া খেলে খুববেশি হলে মিটার খানে উড়ে গিয়ে আবার বসে পড়ে। 
দু-চারদিনের জীবনে উড়তে শিখার আর সময় কোথায় বলুন? এদের আসল জীবন শূককীট অথবা পুত্তলীকীটেই সীমাবদ্ধ। অল্ডারফ্লাই এর ক্ষুদ্রজীবন নিয়ে খুব বেশি তথ্য আর কোথাও পেলাম না। তবে এদের বর্ণ-গোত্র বংশ পরিচয় নিয়ে আপনাদের যদি আগ্রহ থাকে তাহলে উইকিপিডিয়ায় এখান  থেকে একটু ঘুরে আসতে পারেন। 

"আজব সব জীবগুলি" এর পরের পর্বে এমন একটি আজব জীবের কথা আলোচনা করার ইচ্ছা আছে যাকে আপনারা জীবজগতের সিভিল ইঞ্জিনিয়ার বলতে পারেন। ভাবুন দেখি সেটা কে হতে পারে? আজ নাহয় এটুকুই থাক। 
(চলবে)
আগের পর্বগুলি-
আজব সব জীবগুলি-১
আজব সব জীবগুলি-২
frdayeen(দায়ীন)


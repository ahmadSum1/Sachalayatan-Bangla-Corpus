বৈদেশিক সাহায্যের রাজনৈতিক অর্থনীতিঃ প্রসঙ্গ বাংলাদেশ



বৈদেশিক সাহায্য নামক ব্যাপারটির সঙ্গে আমরা সবাই কম বেশি পরিচিত। উন্নত দেশ ও আন্তর্জাতিক প্রতিষ্ঠান কর্তৃক তৃতীয় বিশ্বের অনুন্নত ও উন্নয়নশীল দেশগুলোতে প্রদত্ত আর্থিক ও দ্রব্য সহায়তাই হলো মুলত বৈদেশিক সাহায্য। সাধারণত ঐসব দেশে অবকাঠামো উন্নয়ন কর্মকান্ড পরিচালনার জন্য এইসব সাহায্য প্রদান করা হয়। কিন্তু প্রকৃতপক্ষে এগুলো উন্নয়ন ঘটায় কিনা তা নিয়ে তর্কের অবকাশ রয়েছে।
বাংলাদেশের বৈদেশিক সাহায্য গ্রহণের ইতিহাস শুরু হয় স্বাধীনতার কিছুকাল পর হতে। কিন্তু সাহায্যের প্রকৃত ইতিহাস জানতে হলে আমাদের একটু পিছনে যেতে হবে। সাহায্য মুলত তিনটি চ্যানেলের মাধ্যমে আসে।এগুলো হলোঃ 
১। খাদ্য সাহায্য
২। পণ্য সাহায্য
৩। প্রকল্প সাহায্য
প্রথমেই আসি খাদ্য সাহায্যের ইতিহাসে। ৩০র দশকে মার্কিন যুক্তরাষ্ট্রের ঘটে যাওয়া মহামন্দা সম্পর্কে আমারা কম বেশি সবাই জানি। মন্দা থেকে উত্তরণের জন্য তৎকালীন প্রেসিডেন্ট রুজভেল্ট কৃষিতে দাম সহায়তা কর্মসুচি প্রদানের ঘোষণা দেন।এটি কৃষি পণ্যের দাম স্থিতিশীল রাখার জন্য কার্যকর উপায় হলেও এই কর্মসূচির ফলে কৃষি পণ্যের উৎপাদন বৃদ্ধির জন্য দুর্দমনীয় আগ্রহ সৃষ্টি করেছিল। এর ফলে যুক্তরাষ্ট্রে খাদ্যের বিপুল উদ্বৃত্ত দেখা দেয়। এই বিপুল পরিমাণ খাদ্য ক্রয় ও রক্ষণাবেক্ষণের জন্য ইউএস সরকারের ব্যয় বৃদ্ধি পায়। ফলে পরপর পাঁচ বছর(১৯৫৪-৫৮) খাদ্য আটলান্টিক মহাসাগরে নিক্ষেপ করা হয়। পরবর্তীতে খাদ্য সাহায্য দেওয়ার বিধান চালু করা হয়। তবে শর্ত ছিল এই খাদ্যের কোন দাম ধরা হবে না শুধু যে দেশ এই খাদ্য নিতে চায় তারা নিজ পরিবহন খরচে সেটা নিয়ে যাবে। পরে শুধু দামই ধরা হলো না এত সব শর্তের নিগড়ে খাদ্যসাহায্য বন্দী হয়ে গেল যে সাহায্য কথাটাই ব্যাঙ্গাত্মক দ্যোতনা সৃষ্টি করল। 
পাকিস্তান তার জন্মলগ্ন থেকে মার্কিন মুলকের তাঁবেদার রাষ্ট্র হিসেবে প্রভাবিত ও পরিচালিত হয়ে আসছিল। তাই তাদের প্রথম পঞ্চবার্ষিক পরিকল্পনা প্রনয়নের জন্য হার্ভাড গ্রুপ অব ইকোনোমিস্ট কে পাঠানো হয়েছিল বিশেষজ্ঞ সহায়তা প্রদানের জন্য। মুলত তাদের সু(!)পরামর্শে পাকিস্তান আমদানী বিকল্পায়ন শিল্পায়ন কৌশল গ্রহণ করে।১৯৫৮ সাল পর্যন্ত তৎকালীন পুর্ব পাকিস্তান খাদ্যে স্বয়ংসম্পুর্ণ ছিল। দ্রুত জনসংখ্যা বৃদ্ধি ও শিল্পায়নের ফলে কৃষিকে অবহেলা ইত্যাদি কারণে কৃষি স্থবির হয়ে পড়ে। মুলত খাদ্য সাহায্য টিকিয়ে রাখার জন্য তারা দেশে দেশে আমদানী বিকল্প শিল্পায়নের প্রেসক্রিপশন দিয়ে বেড়ায়। যখন ঐসব দেশে খাদ্য সংকট দেখা দেয় তখন তারা সাহায্য নিয়ে রাজনীতি শুরু করে এবং public law 480বা PL480 নামে যে শর্তের বহর যুক্ত করে তা রীতিমত সার্বভৌমত্ব লংঘনকারী বলা চলে। স্বাধীনতা লাভের পর বাংলাদেশ খাদ্য সাহায্যের আরো মর্মান্তিক রাজনীতির শিকার হয়, যা হয়তো আমরা অনেকেই জানিনা। ১৯৭৪ সালে ধানের ফলন ভালো হলেও বন্যার কারনে বাংলাদেশের মানুষ ঐ ফলনের সুফল ভোগ করতে পারেনি। ফলে দেশে খাদ্যের তীব্র সংকট দেখা দেয়। বিপুল পরিমান খাদ্য বিশ্বের বাজার হতে আমদানীর জন্য যে রিজার্ভ প্রয়োজন তা তখন যুদ্ধবিধ্বস্ত অর্থনীতির ছিল না। ফলে বাংলাদেশের তৎকালীন সরকার ইউএস সরকারের কাছে খাদ্য সাহায্য প্রদানের আবেদন জানায়। ইউএস সরকার সাহায্য প্রদানে সম্মত হয় এবং চুক্তি স্বাক্ষরের আগমূহুর্তে বাংলাদেশ কে সাহায্য প্রদানে অস্বীকৃতি জানায়েই বলে যে ইউএস সরকারের বিধান অনুযায়ী কিউবার সাথে বাণিজ্যিক বা অর্থনৈতিক লেনদেন আছে এমন কোন দেশকে সাহায্য প্রদান আইনের পরিপন্থী।ঐসময় বাংলাদেশ কিউবাতে পাট রপ্তানি করতো। ঠিক একই সময়ে বিশ্বব্যাংক ও আইএমএফও যুদ্ধপুর্ববর্তী সময়ে পাকিস্তান সরকার কর্তৃক গৃহীত ঋণ-সাহায্যের দায় গ্রহণে বাংলাদেশ সরকারের উপর চাপ প্রয়োগ করে। বাংলাদেশ সরকার দায় গ্রহণে অস্বীকৃতি জানালে সংস্থা দুটি সাহায্য ছাড় করতে অস্বীকৃতি জানায়। এর ফলে ১৯৭৪ সালে বাংলাদেশ ভয়াবহ দূর্ভিক্ষের স্বীকার হয়। পরবর্তীতে সাহায্য পাওয়া গেলেও তা দুর্ভিক্ষ মোকাবেলায় তেমন কোন কাজে আসেনি। কাকতাল হলেও এটি সত্য যে ইউএস সরকার সাহয্য ছাড় করার পর পর ঐসংস্থ দুটোও কোন শর্তারোপ ছাড়াই বাংলাদেশকে সাহায্য প্রদানে সম্মত হয়। বাংলাদেশ এখনো খাদ্য সাহায্যের গ্রাহক। এখন প্রাপ্ত সাহায্যের বেশিরভাগ যায় VGD- VGF, শিক্ষা ও কাজের বিনিময়ে খাদ্য কর্মসূচিতে। যেখানে পেতে রাখা হয়েছে লুটপাটের জাল। সংশ্লিষ্ট মন্ত্রণালয়ের মন্ত্রী- আমলা থেকে স্থানীয় সরকারের কর্তাব্যাক্তি, দলীয় নেতা কর্মী সবাই এই সাহায্য লূটপাটের ভাগীদার। সাহায্যের বাকি অংশ যায় বাহিনী রেশনে যেগুলো কালোবাজারী হয়ে আবার বাজারেই আসে। অর্থাৎ উন্নয়ন প্রকল্পের গম কিংবা বাহিনী রেশনের গম নাম যাই হোক এটি হলো কালোবাজারীকে আনুষ্ঠানিক পৃষ্ঠপোষকতা প্রদান।
এভাবেই বাংলাদেশ সাহায্যের রাজনীতিতে জড়িয়ে পরে। এখন অবশ্য খাদ্য আর পণ্য সাহয্য প্রাগৈতিহাসিক ব্যাপার হলেও প্রকল্প সাহায্য তার সর্বগ্রাসী থাবা দিয়ে হামলে পড়ছে আমাদের উপর। এই ইতিহাস নিয়ে অন্যদিন লেখার প্রয়াস চালাবো।
দীপাবলি।
রেফারেন্সঃ
১। প্রান্তীয় পুঁজিবাদী রাষ্ট্র ও অনুন্নয়নঃ প্রসঙ্গ বাংলাদেশ------- মইনুল ইসলাম।
২।Democracy in Crisis-------Masihur Rahman.


শব্দগুলো অন্যরকম, শব্দগুলো নিজের 



এটি একটি অতিশয় অপ্রয়োজনীয় বিরক্তিকর আর ঘ্যানঘেনে ধরনের লেখা। একেবারেই নিজের বা বলা ভালো একেবারেই আঞ্চলিক বিষয়াদি নিয়ে লেখা যা অন্যদের কোনও কাজে আসবে না। সুতরাং পাঠক, পড়তে হলে নিজ দায়িত্বে পড়ুন, পড়বার পর কেউ নালিশ করলে আমি তার সালিশ করতে অক্ষম। এই দূর পরবাসে (আমাদের এলাকার মানুষের কাছে আশেপাশের দু’চারটা জেলা বাদে বাকি সব জায়গা ‘বিদেশ’) একলাটি পথ হাঁটতে হাঁটতে আমার যে বাড়ির কথা খুব মনে পড়ে সকাল দুপুর বা রাত্তিরের তোয়াক্কা না করে, সে কথাটা সর্বজনবিদিত। আর আজকাল বাড়ি, স্বজন, ছেলেবেলা বাদেও আর একটি জিনিস খুব টানে, খুব পোড়ায়-তা হলো আমার ছোটবেলার বিচিত্র সব শব্দ যেগুলো শুনতে শুনতে বলতে বলতে আমরা ভাইবোনেরা বেড়ে উঠেছি কিংবা তারও আগে আমার বাবা, কাকু, পিসি, ঠাকুরদা’, ঠাম্মাও। 
একটা সময় পুরোপুরি প্রমিত ভাষায় কথা বলতাম; আমার অতি প্রিয় রুমমেট বিপাশাদি’ বলত-“… ভাইয়া, তুমি এত শুদ্ধ ভাষায় কথা বলো কেন?” কী এক অজানা কারণে বিপাশাদি’ আর ওর বন্ধু নার্গিস আপু আমার ডাকনামটার শেষে ভাইয়া শব্দটা বসাতো। যা হোক, সেই সম্বোধনের রহস্য উন্মোচন এ লেখার উদ্দেশ্য নয়, কথা বলছিলাম ভাষা নিয়ে; যে আমি এককালে প্রমিত ভাষায় কথা বলাকে দারুণ গর্বের মনে করতাম সেই আমিই কি না আজকাল হাঁসফাঁস করি প্রায় অনুচ্চারিত শব্দগুলো একটুখানি বলবার জন্য। বুকের ভেতরটা ভীষণ পোড়ে, ভীষণ পোড়ে। অতি সম্প্রতি নিজের ‘স্থায়ী ঠিকানা’ দেশের অন্যপ্রান্তে স্থানান্তরিত হওয়ায় পোড়াটা বেড়েছে অনেকগুণ। 
আমার বাড়ি, আমার ছোট্টবেলার ঠিকানা রংপুর। আমার বেড়ে উঠতে থাকার ঠিকানা রংপুর, মাত্র কিছুদিন আগে পর্যন্ত আমার স্থায়ী ঠিকানা রংপুরই ছিল। সেই রংপুরের আঞ্চলিক ভাষাটাও আমাকে প্রাণপণে টানে তার আর সবকিছুর মতো। ভয় নেই, রংপুরের ভাষার গুণকীর্তন করতেও বসিনি, কেবল সেই ভাষার আমার প্রিয় দু’চারটে মজার নমুনা দিতে চাই। উইকি বলছে, এখন পৃথিবীতে আছে সাত হাজারের কিছু বেশি ভাষা যেগুলোর ৯০%-ই ২০৫০ সালের মধ্যে বিলুপ্তির সম্মুখীন হতে যাচ্ছে। অবশ্য তারা কোনো অঞ্চলের আঞ্চলিক ভাষার কথা বলেনি বরং জনগোষ্ঠিভেদে ভিন্ন ভাষাগুলোর কথা বলেছে। তাই যতদিন বাংলা টিকে আছে আর রংপুর জেলাও টিকে আছে ততদিন অন্তত রংপুরের ভাষাটা মোটামুটি রকমে হলেও টিকেই থাকবে এটা ধরে নিতে পারি। কিন্তু টেলিভিশন, অভিবাসন নিদেনপক্ষে শহরের সাথে যোগাযোগ আরও এটা সেটা কারণে সেই ভাষাতেও নানারকম বদল এসেছে। 
দেখলেন, আমি মানুষটা আসলেই বকবক করি বেশি-ধান ভাঙতে রীতিমতো শিবের গান গাওয়ার দশা। এবার বরং কাজের কথাটা বলি; রংপুরের আঞ্চলিক ভাষার বয়ান নয় বরং যে শব্দগুলো আমার কাছে অন্যরকম মনে হয়, হয়তো শব্দগুলো আর কোথাও এভাবে ব্যবহৃত হয় না, সেগুলোর দু’চারটে নমুনা দিই। অবশ্য বৃহত্তর রংপুর, দিনাজপুর অঞ্চল ধরলে সে জায়গার প্রায় সবখানেই এই শব্দগুলোর কাছাকাছি উচ্চারণ পাওয়া যাবে। 
প্রসঙ্গ ১: আমাদের ঘর, বাড়ি 
এই লেখার সাথে আমাদের সবার পরিচিত ঘর বা বাড়ির কোনো সম্পর্ক নেই। আবার ঘর বা বাড়ি শব্দগুলো রংপুরের আঞ্চলিক শব্দ-এ কথা বলার মতো ধৃষ্টতাও করছি না। তাহলে? বা রে, এই তাহলে ব্যাপারটাই তো মজার। আমাদের অঞ্চলে ঘর আর বাড়ির প্রচলিত ব্যবহারের সাথে নিজস্ব ব্যবহারও আছে। সে আবার কেমন-ভাবছেন তো? আসুন তাহলে দেখি-
প্রথমেই আসা যাক ‘ঘর’ প্রসঙ্গে। ঘর মানে ঘর, মানে থাকার জায়গা, মানে ইট, রড, সিমেন্টই হোক আর বাঁশ, কাঠ, টিন দিয়েই হোক বিভিন্ন মাপের মোটামুটি নিরাপদ একটা আবদ্ধ জায়গা যেখানে থাকতে আমরা সবাই নিরাপদ বোধ করি-এ সবই জানা কথা। অজানা কথাটা হলো আমাদের এলাকায় ‘ঘর’ মানে আরও একটা আছে-কারো নামের বহুবচন। একটু সহজ করে বলি, ধরুন, তমা নামের কা্রো সাথে আরও কাউকে বোঝাতে চাচ্ছেন, প্রমিত ভাষায় বলা হবে-‘তমারা’, আমাদের এলাকার মানুষ বলবে ‘তমারঘর’। দেখলেন তো, তমার থাকার জায়গার সাথে এর কোনও মিল নেই। তেমনিভাবে ‘তমারঘরের’ মানে হলো ‘তমাদের’। 
এবার ‘বাড়ি’-র কথা বলি। বাড়ির ব্যাপারটা আবার এত সহজ নয় মানে এর একরকম নয় বরং কয়েক রকমের অর্থ আছে। কথা কম বলে আসুন অর্থগুলো দেখি-
বাড়ি (জায়গা)-খুলিবাড়ি (বাইরের উঠোন), জলবাড়ি (জলে ভরা জায়গা) 
বাড়ি (খেত/বাগান)-শাকবাড়ি (শাকের খেত), গোমবাড়ি (গমের খেত) 
বাড়ি (বড়/অনেক)- এতবাড়ি (এত বড়/এত করে)
বাড়ি (নির্দিষ্ট অর্থ নেই)-গোল্লাছুটবাড়ি (গোল্লাছুট), খ্যাতবাড়ি (খেত) 
এই হলো আমাদের ঘর, বাড়ির সমাচার। একদম অপ্রয়োজনীয়, ঘ্যানঘেনে আর বিরক্তিকর সমাচার। কী করা বলুন তো-আজকাল আমার সাথে এইসব বাড়ি, ঘর নিয়ে কথা বলার তেমন কেউ নেই তাই মোবাইলে যখনই বাড়িতে কথা বলি কী বোনেদের সাথে, এগুলোই আমার প্রিয় শব্দ/শব্দাংশ হয়ে যায় বলবার জন্য। 
প্রসঙ্গ ২: শব্দগুলো ভিন্নতার
এতক্ষণ বকবকাইলাম পুরো এলাকায় ঘর আর বাড়ি-র ব্যবহার নিয়ে, এবারে বলি একই এলাকায় উচ্চারিত একই উচ্চারণের ভিন্ন ভিন্ন শব্দ নিয়ে। অনার্স ফোর্থ ইয়ারে ‘ল্যাঙ্গুয়েজ এন্ড কালচার’ কোর্সে ক্লাস শুরুর আগেই স্যার এ্যাসাইনমেন্ট দিয়েছিলেন ভাষার সাথে সামাজিক বিভিন্নতার সম্পর্ক নিয়ে, সেই এ্যাসাইনমেন্টেও এই বিষয় নিয়ে লিখেছিলাম তখন। স্যার একটু অবাক হয়েছিলেন বিষয়টি জেনে। এহ্ হে, সুযোগ পেয়েই আবার সেই বকবকানি! 
আমাদের এলাকায় কিছু কিছু শব্দ আছে যেগুলো হিন্দু আর মুসলমান মানুষেরা আলাদাভাবে উচ্চারণ করে। আমাকে কি এইবার সাম্প্রদায়িক মনে হচ্ছে নাকি? তাইলে মাফ চাই কিন্তু ব্যাপারটা ভাবায় খুব। সেই শব্দগুলো জল/পানি বা বাবা/আব্বার মতো নয়। ‘কাঁথা’ শব্দটা অনেক অঞ্চলেই ‘ক্যাতা’ বা ‘খ্যাতা’ হিসেবে পরিচিত হবার কথা। কিন্তু এই ‘ক্যাতা’ আর ‘খ্যাতা’-র উচ্চারণ থেকেই রংপুরের মানুষ বুঝে নেবে আপনি হিন্দু না মুসলমান। রংপুর অঞ্চলের হিন্দুদের কোনদিন ‘খ্যাতা’ বলতে শুনিনি, তেমনি খুব কম মুসলমানকেই উচ্চারণ করতে শুনেছি ‘ক্যাতা’ শব্দটি। আমি বলছি না এই ভিন্নতা বা ভিন্ন পরিচয় হওয়াটা খুব জরুরি, আমার মতে এই ভিন্নতাটুকুও সুন্দর। 
আবার আসুন ‘খাওয়ানো’ শব্দটিতে। হিন্দুরা বলবে ‘খোওয়া’, মুসলমানরা ‘খিলা’। খাইয়ে দেয়া হয়ে যাবে ‘খোয়ে দেওয়া’ আর ‘খিলি দেওয়া’, ‘খাওয়ানোর/খাওয়াতে’ শব্দটি হয়ে যাবে ‘খোয়ের’ আর ‘খিলি দিবার/খিলির’। এর অন্যথা হবে না। 
আসা যাক ভাষার স্থানিক ভিন্নতায়। ভাষাবিদরা বলেন, কয়েক কিলোমিটার দূরত্বে ভাষার চেহারা বদলে যায়, বদলে যায় ব্যবহার, উচ্চারণ। এর দারুণ প্রয়োগ আমি দেখেছি আমাদের ভাষাতেও। রংপুর অঞ্চলের বহুল পরিচিত শব্দ ‘খাং/খাও’ ‘যাং/যাও’ আমাদের পাশের থানাতেই হয়ে গেছে ‘খাংচেল’ আর ‘যাংচেল’। আমার ছোট মেসো পাশের থানার মানুষ, কলেজশিক্ষক এই ভদ্রলোক প্রমিতের সাথে আঞ্চলিক মিলিয়ে এখনও বলেন-“তুই চিন্তা করিস না, মুই যাংচেল!” 
এরকম আরও অনেক শব্দ , শাব্দিক ভিন্নতা আমাকে টানে, টানতেই থাকে। সারাদিনে আমি, তুমি, আপনি আর দশটা বাংলার সাথে তিনটে ইংরেজি মিশিয়ে (আমাদের অফিসে অনেকেই ইংরেজি স্কুলে আর তারপর বিদেশে পড়া, তাছাড়া ইংরেজি না বলা মানে কোনো কোনো বসের কাছে চরম আনস্মার্ট, তাই অল্পস্বল্প বলতেই হয়) কথা বলতে বলতে চরম বিজাতীয় অনুভূতি থেকে মুক্তি পেতে এই শব্দগুলো নিয়ে নাড়াচাড়া করি আমি। মোবাইলে বাড়িতে কথা বলার সময় সব বাদ দিয়ে মুই, তুই, তোমরা (আপনি)-য় ফিরে যাই। এই অন্যরকম আর নিজের শব্দগুলো আমাকে নিজের জগত থেকে, আমার ছোটবেলাটা থেকে ঘুরিয়ে আনে আবার, আবার, বারবার।   

দেবদ্যুতি


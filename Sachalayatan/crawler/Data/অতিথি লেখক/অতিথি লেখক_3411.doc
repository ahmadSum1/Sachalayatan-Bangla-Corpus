তোমাদের কাছে ক্ষমা চাইছি  শিল্পী, মামুন ও রিয়াজ



আজ পহেলা বৈশাখ। বাঙ্গালির আনন্দের দিন। মাটির কাছে, নিজেদের শিকড়ে ফিরে যাওয়ার দিন। প্রচন্ড দাবদাহ মাথায় নিয়ে নতুন বছরকে আমরা বরণ যাব বিচিত্র সব বাঙ্গালি কায়দায়। কেউ বাহারি ঘুড়ি উড়াবে, কেউ রঙ মেখে ঘুরে বেড়াবে আর কেউ অন্যকে রঙ মাখাবে। মঙ্গল শোভাযাত্রায় যাবে হাজারো মানুষ। হাতে থাকবে বাহারি মুখোশ, ঘুড়ি আর রঙ্গিন প্রজাপতি। ঢোল বাজবে, বাঁশি বাজবে, বাজবে বাঙ্গালির কন্ঠ।
ভোর থেকেই রমনার বটমুলে শুরু হবে নতুন বছরকে বরণ করে নেয়ার প্রথম আয়োজন। এসো হে বৈশাখ, এসো এসো- গানে মুখরিত থাকবে রমনা বটমুল সহ সারাদেশ। কিন্তু আমরা তখন মনে রাখব না শিল্পীর কথা, মামুনের কথা, রিয়াজের কথা।
আমরা বর্ষবরনে হারিয়ে যাব, মাতাল হবো...  গলায় গলা মিলিয়ে গান ধরবো, এসো হে বৈশাখ, এসো এসো। তখন মরনের পরপারে যে অন্ধকার, সেখানে বসে কাঁদবে শিল্পী, কাঁদবে মামুন ও রিয়াজ।  পহেলা বৈশাখ যে তাদের কাছে যন্ত্রণার নাম। তাদের মতো তাদের পরিবারের মানুষগুলো ও হয়তো পহেলা  বৈশাখে একাকী কাদেঁ। কান্না ছাড়া যে আর কিছুই নেই তাদের !
পহেলা বৈশাখের রমনা বটমুলের বর্ষবরন অনুষ্টান দেখতে এসে বোমা হামলায় নিহত হন ১০ জন মানুষ। ঘটনা ২০০১ সালের। বোমা হামলার সাথে জড়িতদের গ্রেফতার করা হয়েছে। হামলাকারীও সনাক্ত হয়ে গেছে অনেক আগে। কিন্তু আজো বিচার হয়নি রমনা বটমুলের বোমা হামলার। আটবছর পার হয়েছে। আর কতদিন লাগবে ? 
আজ যখন রমনা বটমুলে ঢুকতে যাব তখন নিশ্চয়ই আর্চওয়ে ( নিরাপত্তা দরজা ) থাকবে। অনেক পুলিশ থাকবে, কালো বাহিনী থাকবে, ডগ বাহিনী থাকবে- আমরা সবকিছুই দেখবো। কিন্তু আমাদের সাতে দেখা হবে না শিল্পী, রিয়াজ, মামুন সহ দশ জন মানুষের।
আমরা আনন্দ করব, গান গাইব- কয়েকটা পরিবার কাঁদবে ! তাদের ২০০১ সালের কথা মনে হবে। তাদের সজনের কথা মনে হবে, বিচার না হওয়ার কথা মনে হবে।
আর পরপারে বসে শিল্পী, মামুন, রিয়াজ হয়তো আমাদেরকে প্রশ্ন করে- একটা বোমা হামলার বিচার হতে কতবছর লাগে ? আমরা তাদের সেই কথা শুনতে পাই না।
তোমাদের বিচার এখনো হয়নি বলে তোমাদের কাছে ক্ষমা চাইছি হতভাগ্য দশ জন মানুষ। পরপারে তোমরা ভাল থেকো...
জাকির জাহামজেদ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6a%61%6b%69%72%5f%66%75%6c%6c%73%74%6f%70%40%79%61%68%6f%6f%2e%63%6f%2e%75%6b%22%3e%6a%61%6b%69%72%5f%66%75%6c%6c%73%74%6f%70%40%79%61%68%6f%6f%2e%63%6f%2e%75%6b%3c%2f%61%3e%27%29%3b'))


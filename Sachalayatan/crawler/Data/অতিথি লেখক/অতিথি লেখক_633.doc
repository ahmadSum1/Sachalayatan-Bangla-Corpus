গৃহশিক্ষক (শেষ পর্ব)



- মামা, আপনার একটা চিঠি আছে। 
ধীরে ধীরে এই কয় বছরের হাসি কান্নার প্রিয় জায়গা খুলনা আর খুলনা বিশ্ববিদ্যালয়কে ছেড়ে চলে যাচ্ছি ঢাকার উদ্দেশ্যে। নতুন জীবনের আশায়। মনের কোণে সুখ দুঃখের মিশ্র সব অনুভূতি নিয়ে যখন শেষবারের মত প্রিয় খান জাহান আলী হলের প্রধাণ কলাপসিবল গেটে দাঁড়ালাম তখনই দারোয়ান মামা চিঠিটা হাতে ধরিয়ে দিলেন। ভাবলাম ট্রেনে বসেই দেখবো। হয়তো শেষবারের মত  খুলনা থেকে এই ট্রেনে যাত্রা। আর আসা হবেনা শত ইচ্ছা থাকলেও। সুন্দরবন একপ্রেস ধীরে ধীরে তার শরীর একেবেকে খুলনা ছেড়ে যাচ্ছে। শেষবারের মত জানালা দিয়ে মাথা গলিয়ে খুলনা শহরকে দেখতে চাইলাম । এক সময়ের হৃদয়ের বন্ধনের জায়গায় আর হয়তো ফিরে আসা হবেনা। 
আমার বাসা থেকে কোন চিঠি আসেনা। আবার আমি এমন গুরুত্বপুর্ণ কেউনা যে আমাকে কেউ চিঠি লিখবে গোলাপের পাপড়ি শুকিয়ে। তাহলে কে লিখলো? খুলে দেখি ইতির জায়গায় খুব সুন্দর করে ‘তিথি’ লেখা। প্রায় দুই বছর আগে তিথিকে পড়ানো ছেড়েছি। সে আমাকে এখনও মনে রেখেছে? আমি নিজেই চুড়ান্তভাবে অবাক হলাম। 


‘ভাইয়া, 
আপনাকে কখনও স্যার ডাকতে মন চাইতো না। কখন আবার ধমক মেরে বসেন তাই ভয়ে ভয়ে ‘স্যার’ ডাকতাম। যদিও আপনি কেন যেন গুটিসুটি মেরে থাকতেন সব সময় তারপরেও আপনাকে দেখে খুব ভয় পেতাম । আর আপনি কখনও ‘অংক’ পারেন এই মিথ্যা কথাটা বলবেন না। আপনি মোটেও উচ্চতর গণিত পারেন না। বললে কষ্ট পাবেন তাই গাইড দেখে দেখে অংক করতাম। কতদিন মাঝখানে ইচ্ছা করে ভুল করে দেখতে চেয়েছি আপনি কী বলেন। আপনি বিজ্ঞের মত ‘রাইট’ চিহ্ন দিয়ে নিচে লেখতেন ভেরি গুড! আমার হাসি চেপে রাখতে খুব কষ্ট হতো। 

আমি আসলেই অংকে খুব কাঁচা। এস এস সি পরীক্ষার সময় পাছার তলে উচ্চতর গণিত বইয়ের সমাধান নিয়ে বসেছিলাম। কুষ্টিয়া সরকারী বালিকা বিদ্যালয়ের শ্রদ্ধেয় ইদ্রিস আলী স্যার আবার আমার বড় আপার শিক্ষক। সেই সুত্রে তিনি আমাকে চেনেন। সমাধান বই দেখে বিস্ফোরিত চোখে জিজ্ঞাসা করলেন,
-তোর পাছার তলে কী?
-স্যার উচ্চতর গণিতের সমাধান বই।
-সর্বনাশ! সমাধান বই দিয়ে কী করবি?
-স্যার দেখে দেখে অংক করবো।
স্যার নোটগুলো নিয়ে গেলেন। আমি গুণে গুণে চল্লিশ পেয়েছিলাম। এক নম্বরও যোগ হয়নি। সেই আমি তিথিকে যখন প্রথম দিন পড়াতে গেলাম, সেদিন জানলাম তাকে উচ্চতর গণিত করাতে হবে। আসলে আমাকে যে কাজই দিক করতাম কারণ হলো আমার টাকা দরকার। বাসা থেকে টাকা আসা বন্ধ। তিথিকে মিথ্যা কথা বলতে হতো। এক সাথে কুঁড়ি পচিশটা অংক করতে দিতাম। একেকটা পাঁচবার। আমি তিথির নির্মম সত্য আবিস্কারের  বুদ্ধি দেখে হেসে ফেললাম।


আপনি কি জানেন আপনাকে আমি কতটা পছন্দ করতাম? একদম অবাধ্য সে পছন্দ। মেয়েরা কাউকে ভালবাসলেই বড় হয়ে যায়। হয়ত বয়সে না। মনে বড় হয়। মানসিকতায় বড় হয়। আপনি যেদিন আমাকে আর পড়াবেননা বলে চলে গেলেন সে  রাতে নিজেকে আবিস্কার করলাম অনেক বড় হয়ে গেছি । 
আপনিতো খোঁজ নিলেন না। আমি মানসিকভাবে আর দশটা মেয়ের মত ছিলাম না। তোতলা ছিলাম তাই কথা বেঁধে যেত। আবার চেয়ারাও ভাল না। বীথি আপুর কত সুন্দর চেহারা। চুলগুলো কী সুন্দর! মা কত আদর করে। আমার চুলগুলো নাকি পাখির বাসার মত। কত চেয়েছি মা একটু চুল বেঁধে দিক। দিতোনা। মায়ের হাতের ছোঁয়া পেতে চাইতাম। অবহেলায় কত কেঁদেছি। জানেন ভাইয়া, আমার সব পুরাতন। সব বীথি আপুর ব্যবহার করা। আমি আঁকতে চাইলে অনেক বলার পরে বিথী আপুর অনেক পুরাতন রং পেন্সিল পেলাম। কেঁদে কেঁদে আপনার একটা ছবি একেছিলাম। অসুন্দর হাতের ভালবাসার একটা ছবি কতটা মায়ার আর সুন্দর হতে পারে সেটা আপনি বুঝবেন না। 

নিজের ছাত্রী বলেই তিথির উপরে মায়াটা বেশি ছিলো। অনেক জ্বালাতন সহ্য করেও তাকে পড়ানোর ধৈর্য ধরে রাখতে হতো। তাকে পড়াচ্ছি হটাত সে বলে উঠলো, 
-স্যার একটা কথা শুনবেন? 
-হ্যাঁ বলো তিথি।
-আপনার চোখ দুইটা খুব সুন্দর! 
এসব কথার কি উত্তর হতে পারে জানা নেই। তিথি একেবারেই বাচ্চা একটি মেয়ে। তার এইসব অত্যাচার আমি মাথা পেতে নিতাম। সমস্যা হলো পাশের কক্ষ থেকে আশি বছরের বৃদ্ধা দাদি মরিয়ম বেগম খুক খুক করে কেশে উঠতেন। তার খাটের পায়াতে ক্যাচ ক্যাচ শব্দ বেড়ে যেতো। বলা নেই কওয়া নেই কাজের মেয়েটি এসে পড়ার টেবিলের নিচে ঝাঁটা খুঁজতে ঢুকে যেতো। আর যাবার বেলায় তিথির গায়ে চিমটি কেটে ফিক করে একটা হাসি দিয়ে দৌড়ে পালাতো। সাথে সাথে তিথিও। এরপরেই পাশের কক্ষে কিশোরী দু’টি মেয়ের হাসিতে পুরো দালান প্রকম্পিত হতো। 


ভাইয়া জানেন, আমি এখন নিজে নিজেই শাড়ি পড়তে পারি। আমার তো নিজের কোন শাড়ি নেই। ইচ্ছে ছিলো মা কে বলে একটা ঘিয়ে জমিনের নীল পাড়ের শাড়ি, আসমানী আর সিঁদুর রং এর চুড়ি কিনবো। আমার হাতের কোন চুড়িও নেই। মা কিনে দিলোনা। কুৎসিত মেয়েদের নাকি শাড়ি পড়তে নেই। তবে অনেক বলে মায়ের একটা পুরাতন শাড়ি নিয়েছি। আমার ধারণা আপনি একদিন আসবেন। মাঝেমাঝেই জোছনা রাতে মনেহয় আপনি আসবেন। আমার লাগানো হাসনাহেনা গাছের পাশে দাঁড়িয়ে ঠিক দুই বছর আগের মতই বলবেন, 
-কেমন আছো আপু? অংক করেছো? 
আমার গা জ্বলে যেতো ‘আপু’ ডাক শুনে। কতবার বলেছি তবুও ভুলে যেতেন কেনো? 

তিথিকে নানা কারণেই আর পড়ানো হলোনা। তিথিকে বাঁচাতে নিজেই পালিয়ে গেলাম। এই দুই বছরে তিথিকে আর মনে রাখার প্রয়োজন অনুভব করিনি। অনেকদিন পরে নিজর ছাত্রী আমাকে এই আবেগ আপ্লুত চিঠি দিয়েছে। চিঠিটা পড়ে আসলে কী বলবো বুঝে উঠতে পারলাম না। 


আপনি পড়ানো ছেড়ে দেবার ছয়মাস পরেই আমার জন্ডিস ধরা পড়লো। আমার কি দোষ ছিলোনা জানিনা। আমি জন্মেই অবহেলার মাঝে বড় হয়েছি। মরতেও বসেছি অবহেলাতে। আমার এই অসুখ থেকেও বীথি আপুর গায়ে হলুদ আর বিয়ে বড় হয়ে গেলো। কী আশ্চর্য না স্যার?  যেখানে আমি হলুদ হয়ে যাচ্ছি মৃত্যুর প্রহর গুণতে গুণতে সেখানে আরেকটি মেয়ের গায়ে হলুদ হচ্ছে নতুন জীবনে প্রবেশের জন্য।
ভাইয়া, আমি এখন সারাদিন ঘরে শুয়ে থাকি। উঠে দাঁড়াতে পারিনাতো তাই। আমার সব শক্তি জমিয়ে রেখেছিলাম। একদিন আপনাকে আমার এই লেখা চিঠি দিতে যেতেই হবে। জানিনা পারবো কিনা? আমার ঘরের জানালা দিয়ে সুর্যের আলো আসে। বিছানায় এসে আমার কোলের কাছে বসে থাকে। আমি হাত মুঠো করে ধরে রাখি। সেই আলো পালায়। উঠে বসে মুঠো পাকিয়ে ধরি তাও পালায়। সবাই শুধু পালায় জানেন? 
আমার বাবা পালায়। রাতে এসে চোরের মত মাথায় হাত রেখে অপরাধীর মত জ্বর হলো কিনা দেখে যায়। মা পালায়। হাঁপিয়ে উঠেছে সবাই। সবাই যেন আমার চলে যাবার ক্ষণ গুণছে। শুধু আমার বেড়াল গুলো পালায় না। ওরা চুপটি করে আমার অন্ধকার ঘরের বিছানায় বসে থাকে। চাঁদের আলো আমার বিছানায় এসে পড়ে। আমি ওড়না দিয়ে আগলে রাখতে চাই। পালায়। একদিন পুরনো শাড়িটা পড়ে আঁচল দিয়ে আগলে রাখতে চেয়েছিলাম। জেগে দেখি আমার ঘর অন্ধকার। 
ভাইয়া,সেদিন আয়নায় নিজের চেহারা দেখলাম। ঠিক কতটা সুন্দর হলে আপনি আমাকে আপনার ঐ সুন্দর চোখ দিয়ে দেখতেন? আপনার চোখ খুব সুন্দর। আপনি আমার দিকে তাকালেনই না কোনদিন। চেহারা খারাপ হলে কি তার মন থাকেনা? 
আমার মাঝেমাঝে প্রচন্ড শরীর খারাপ করে। আমি কাঁপতে থাকি। মনের জোর এক করে উঠে বসে থাকি। আয়নায় দাঁড়িয়ে দেখি দিন দিন আমি হলুদ হয়ে যাচ্ছি। একটা মেয়ে জন্ম নিলো কম বুদ্ধি নিয়ে। মানুষ হলো অবহেলা নিয়ে। আর মরে যাবে অনাদারে। বিধাতার কি অনিয়ম তাই না? 
ধরো খুব অসুস্থ তুমি
জ্বরে কপাল পুড়ে যায়, মুখে নেই রুচি, নেই কথা বলার অনুভূতি,
এমন সময় মাথায় পানি দিতে দিতে
তোমার মুখের দিকে তাকিয়ে যদি বলি-ভালবাস?
না ভাইয়া, আপনি বলেননি সুনীলের মত করে। আপনি আসেননি। আমি তো ঝন্টুমন্টুর মায়ের মত অপুর্ব সুন্দরী নই। আপনি আসবেন কেনো? 
ভাইয়া জানেন, সেদিন ঝুম বৃষ্টি নামলো। মন খারাপ করা বৃষ্টি। হটাত খুব কান্না পেলো। চুপিসারে পুরনো শাড়ি পড়ে বৃষ্টিতে ভিজেছি। সে কি বৃষ্টি ! মন ধুয়ে নিয়ে গেলো। হু হু করে কাঁদলাম। আমার কান্না আর বৃষ্টির শব্দ মিলে একাকার হয়ে গেলেও কাউকে বুঝতে দিলাম না। নিজের দুঃখ সবাইকে জানাতে নেই যে!
আমি জানি, মাত্রই কয়টা দিন বাঁচবো। এখানে থেকে কি সুন্দরবন এক্সপ্রেসের শব্দ পাওয়া যাবে? আমি কান খাড়া করে রাখবো। ঠিক রাত সাড়ে আটটার পরে আপনি চলে যাবেন।  আপনি কিন্তু জানালার পাশে বসবেন। আমার খুব ট্রেনে চড়ার শখ ছিলো। বৃষ্টির দিনে ট্রেনের জানালা দিয়ে মাথা বের করে দেবার খুব শখ ছিলো। অথবা ভরা জোছনায়। হলোনা। মানুষের সব ইচ্ছা পুরণ হয়না। 
আপনি আর একবার আমাদের বাসায় আসবেন। আমার হাসনাহেনা গাছের পাশে দাঁড়িয়ে অসহায়ের মত বলবেন, 
-কেমন আছো আপু? অংক করেছো? 
আমিতো গাছের পাতা হয়ে থাকব তাই তীব্র ঝাঁকুনি দিয়ে বলবো,
-বলেছিনা আপনাকে আমার নাম ধরে ডাকবেন। আমার নাম তিথি। 
আপনি আরও অসহায় হয়ে তাকাবেন। আমি হাসবো। নাহয় একবারই তিথি ভেবে পাতায় হাত বুলিয়ে একটু ভালবাসা দিলেন। আমি নাহয় আনন্দে কেঁদে বৃষ্টিধারা হয়ে আপনাকে ভিজিয়ে দিয়ে যাবো। আসবেনতো? 
ইতি, ‘তিথি’’
 

উল্কার বেগে ছুটে চলেছে সুন্দরবন এক্সপ্রেস। জানালা দিয়ে বাইরে তাকাই। দুরের রাস্তায় সোডিয়াম বাতির আলো গুলো তীব্র বেগে পেছনে চলে যাচ্ছে। বাতির রং হলুদ!
যারা গৃহশিক্ষকের আগের পর্বগুলো পড়তে পারেননি নানা কারণে। তাদের জন্যে পর্ব-১, ২ এবং ৩ এর লিঙ্ক দিলাম। 
গৃহশিক্ষক-১
গৃহশিক্ষক(২)
গৃহশিক্ষক(৩)
সচলায়তনকে একটা বড় করে ধন্যবাদ জানাতে চাই। এটি আমার প্রথম লেখা ছিলো। যারা কষ্ট করে পুর্বের পর্ব পড়ে আমাকে মন্তব্য দিয়েছেন, তাদের ভাল লাগা, খারাপ লাগা, কোন সাজেশন কিংবা কিভাবে লেখা আরও ভাল করা যায় জানিয়েছেন তাদেরকে অনেক ধন্যবাদ।
Shah Waez (শাহ্‌ ওয়ায়েজ।)
Facebook
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%77%61%65%7a%33%36%6b%75%40%67%6d%61%69%6c%2e%63%6f%6d%22%3e%77%61%65%7a%33%36%6b%75%40%67%6d%61%69%6c%2e%63%6f%6d%3c%2f%61%3e%27%29%3b'))
..............................................................................................
কোথাও নেই ঝুমঝুম অন্ধকার
তক্ষক ডাকা নিশুতিতে
রূপকথা শুনে শিউরে উঠে না গা
স্বপ্নে আমার শরীরে কেউ ছড়ায় না শিউলি ফুল
আলোর আকাশ নুয়ে এসে ছোঁয় না কপাল


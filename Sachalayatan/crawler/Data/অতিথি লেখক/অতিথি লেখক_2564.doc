সমাপ্তিতে



অদ্ভুত!
কাঞ্চণজঙ্ঘা থেকে ভেসে আসা মেঘ
সেইদিন আমাকে ডাকেনি!
ওই মেঘ দিয়েছিল কত শ্রাবণঝরা রাত,
যার অপার্থিব চেতনায় হারিয়েছি আমার ভেতরের আমাকে,
সেইদিন আমাকে ডাকেনি!
আমাকে ডাকেনি সেদিন উদ্বাস্তু স্বপ্নেরা,
টুকরো শব্দগুলো চায়নি
আমার কলমে আরেকটি ভালোবাসার গান,
অথচ আমি তো চেয়েছিলাম আর একবার বাঁধনছেঁড়ার ডাক,
আর একটি উত্তাল জোছনা,
আর একবার যদি ছুঁয়ে দেয়া যেতো
গরবিণী! তোমার ওই হাত...!
আমি তো চেয়েছিলাম.....
এখনো কোথাও অস্তিত্বের অন্তরালে
জীবনের জলছবি ভেসে ওঠে অস্পষ্ট কষ্টের মতো
অথবা অধরা জোছনা হয়ে,
তোমার হাত ভেবে হাত বাড়ালেই
একমুঠো শূন্যতা স্পর্শ করি.....
এখানেই হয়তো শেষ,
হয়তো এখানেই নিয়তির সূচনালগ্নে
--- বাস্তুভিটাহীন ---
পড়ে থাকবে এপিটাফ....।।


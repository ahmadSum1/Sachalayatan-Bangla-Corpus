ভিকারুননিসা নূন  স্কুল প্রসঙ্গ ঃ একটি মন্তব্য



বিগত কয়েকদিন ধরে ভিকারুননিসা নূন  স্কুল প্রসঙ্গ সারা দেশ জুড়ে আলোচিত হচ্ছে। ঊত্তেজনার সূত্রপাত ঘটে এক শিক্ষক কর্তৃক  ছাত্রী ধর্ষণের ঘটনা এবং তারপর স্কুলের অধ্যক্ষা, পরিচালনা কমিটি
 এবং ছাত্রীদের প্রতিক্রিয়া কেন্দ্র করে। খবরে প্রকাশ পেয়েছে স্কুল টির বসুন্ধরা শাখায় সম্প্রতি নিয়োগপ্রাপ্ত শিক্ষক, বিশেষত পুরুষ শিক্ষকদের আচরণ নিয়ে ছাত্রীরা অভিযোগ করেছিল। সেই অভিযোগের
তৎক্ষণাৎ বিচার হয়নি। এরপর পরিমল জয়ধর কর্তৃক এক ছাত্রী দুই দফা ধর্ষিত হয়ে লিখিত অভিযোগ জানায়। অধ্যক্ষা মহোদয় অভিযুক্ত ছাত্রীকে তিরস্কার করেন। এই ঘটনা ছড়িয়ে পড়লে ছাত্রী, অভিভাবক ও প্রাক্তন ছাত্রীরাও প্রতিবাদে
শামিল হয়। সঙ্কটের মুহূর্তে অধ্যক্ষা হোসনে  আরা বেগম স্কুলে আসেন নি, সংবাদ মাধ্যম কে  বিবৃতি দেননি। পরিমল গ্রেফতারের পরও তাকে প্রতিক্রিয়া ব্যাক্ত করতে দেখা যায়নি। প্রতিষ্ঠানটিতে ৩৪ বছর কর্মরত শিক্ষিকা আম্বিয়া খাতুন ভারপ্রাপ্ত অধ্যক্ষা হওয়ার পর এবং মেয়েরা তাকে কেক কেটে ফুলের তোড়া দিয়ে স্বাগত জানানোর পর হোসনে  আরা বেগম নতুন নিয়োগকে অবৈধ ঘোষণা করেন এবং স্কুলে ফিরে আসার চেষ্টা করেন। শেষ খবর পাওয়া পর্যন্ত আম্বিয়া খাতুনকে অপসারিত করে মঞ্জু আরা বেগম কে অধ্যক্ষার দায়িত্ব দেওয়া হয়েছে এবং মিডিয়াকে এ প্রসঙ্গে মন্তব্য প্রকাশে নিষেধ করা হয়েছে। ঘটনাপ্রবাহ থেকে কিছু প্রশ্ন ও সুপারিশ উপস্থিত হয়, সেগুলো একে একে আলোচনা করছিঃ 
১। ধর্ষণ এবং এর প্রতিক্রিয়া
বাংলাদেশের তথাকথিত রক্ষণশীল সমাজে ধর্ষণ একটি অতি ভয়াবহ ঘটনা। এটি একধরনের নির্যাতন যা পুরুষেরা জৈবিক লোভ এবং পুরুষত্ব বোধের বিকৃতি থেকে সাধন করে এবং আশা করে নির্যাতিতা সামাজিক লজ্জার ভয়ে চুপ করে থাকবে এবং অপরাধটিকে প্রশ্রয় দেবে। আলোচ্য দুইটি ধর্ষণ ঘটনার প্রথমটিতে এই চিরাচরিত সামাজিক পরিস্থিতি মেয়েটিকে প্রতিবাদী হতে দেয়নি কিন্তু দ্বিতীয় বারে সে উপযুক্ত প্রতিক্রিয়া দেখিয়েছে। সে নিয়মতান্ত্রিক ভাবে বিচার দাবী করেছে। দেশের আইন অনুযায়ী যে শাস্তি একজন ধর্ষকের প্রাপ্য তা যদি নিশ্চিতভাবে পরিমল পেত তা হলে পরিমল তাৎক্ষণিক ভাবে চাকরীচ্যুত হত, গ্রেফতার হত এবং বিচারের পর দীর্ঘকালীন কারাভোগ করত। সমস্যা তখনই শুরু হল যখন অধ্যক্ষা মহোদয়া অভিযোগ পেয়ে ছাত্রীটিকে তিরস্কার করেছেন, পারস্পরিক সম্মতিতে মিলনের কথা বলেছেন এবং ২৭ জুনে অভিযোগ পেয়ে ৮ জুলাই পরিমলকে বরখাস্ত করেছেন। পত্রিকায় যে বিবরণ পাওয়া গেছে তা অনুযায়ী পরিমল নির্যাতনের ব্যাপারে বেশ অভিজ্ঞ তা বোঝা যায়। কেমন করে নির্যাতিতাকে ব্ল্যাক মেইল করতে হবে সে বন্দোবস্ত করেই সে অপরাধটি করেছে। এরকম একজন অপরাধী নিজের প্রতিষ্ঠানে রয়েছে এবং শতশত ছাত্রী তার নাগালে রয়েছে, এ সম্ভাবনা হোসনে  আরা বেগম কে আতঙ্কিত করেনি। তিনি মিউচুয়াল আন্ডারস্ট্যান্ডিং বলে ব্যাপারটির গুরুত্ব খর্ব করতে চেয়েছেন। এই অবস্থায় তিনি অবশই প্রতিষ্ঠানের দায়িত্ব পালনের নৈতিকতা হারিয়েছেন।
শিক্ষা মন্ত্রণালয়, সরকার ও ঢাকা বোর্ড প্রথমে কিছুই না জানার ভান করে থেকেছে। পরিমল এক সময়ে ছাত্রলীগের কর্মী ছিল এবং তার বাড়ি গোপালগঞ্জ জেলায়, এই তথ্য হয়ত সরকারকে বিব্রত করেছে, কিন্তু না জানার অভিনয়টি সরকারের অবস্থানকে দৃঢ় করেনি বরং ১৯৯৮ এর জসিমুদ্দিন মানিক এর কথা মনে করিয়ে দিয়েছে। রাজনীতিবিদগণ যদি মানসিক এবং নৈতিক ভাবে পরিনত হতেন তবে ডঃ মুহাম্মদ ইউনুসের সমালোচনা করার চাইতে নিজের দলের যুবকদের চরিত্র গঠনের দিকে বেশি মনোযোগ দিতেন। এই প্রয়োজনীয় কাজটি রাজনীতিবিদরা করবেন না, তা আমি নিশ্চিত। 
২।আম্বিয়া খাতুন এর নিয়োগ ও অপসারণ
সাবেক অধ্যক্ষা মহোদয়া হোসনে  আরা বেগমের নির্লিপ্ততা ও কাল ক্ষেপণ যখন সবাইকে আশ্চর্য করেছে, তখন আমরা নিশ্চিত হয়েছি যে স্কুলে দীর্ঘকালীন কর্মরত কোন শিক্ষক অধ্যক্ষা হলে এই অচলাবস্থা সৃষ্টি হতনা। অধ্যক্ষা হয়ার যোগ্য তালিকায় সুফিয়া খাতুন, লক্ষ্মী রানী সাহা, জেবুন্ননিসা, শায়লা বেগম, রোকসানা শামিম, আম্বিয়া খাতুন প্রমুখের নাম বিবেচিত হতে পারে কারন তাদের নিষ্ঠা, কঠোরতা ও বলিষ্ঠ বাক্তিত্তের কথা সর্বজনবিদিত। আন্দোলনরত ছাত্রীরা মনে করেছিল উপরোক্ত কেউ  অধ্যক্ষ নির্বাচিত হলে ধর্ষণ মামলায় স্কুল টির অংশগ্রহণ এবং ছাত্রীদের নিরাপত্তার বিষয় নিশ্চিত হবে। ঊত্তাল পরিস্থিতিতে আম্বিয়া খাতুন দায়িত্ব লাভ করাতে ছাত্রীরা বিজয়ের আশা দেখতে পায় এবং কেক কেটে ফুলের তোড়া দিয়ে তাকে স্বাগত জানায়। জাতি যখন মিরেরসরাই শোকে কাতর তখন কেক কাটার ঘটনায় আম্বিয়া খাতুন সমালোচিত হন এবং ২৪ ঘণ্টার মধ্যে তাকে অপসারণ করে ঢাকা বোর্ড ও গভরনিং বডি মঞ্জু আরা বেগম কে ভারপ্রাপ্ত অধ্যক্ষা ঘোষণা করে। ভিকাররুনিসা প্রাঙ্গনে কেক কাটা কোন বিছিন্ন ঘটনা নয়, মেধা তালিকায় প্রথম স্থান অধিকার, বাস্কেটবল চ্যাম্পিয়নশিপ, বিতর্ক প্রতিযোগিতা ইত্যাদি উপলক্ষে ছাত্রী প্রতিনিধিদের নেতৃতে মেয়েরা আগেও বহুবার বেইলি রোড সংলগ্ন দোকান থেকে তাৎক্ষণিক ভাবে কেক কিনে উদযাপন করেছে। শোকের মুহূর্তে কেক কেটে তারা অবশ্যই সমালোচনার কাজ করেছে। কিন্তু আম্বিয়া খাতুনের তাৎক্ষণিক অপসারণ এবং তাকে মৌলবাদী অপবাদ দেওয়াতে একটি বিষয় স্পষ্ট হয়েছে ঃ ঊর্ধ্বতন কর্তৃপক্ষ চাইলে আন্দোলনের প্রাথমিক পর্যায়ে ২৪ ঘণ্টায় ব্যাবস্থা নিতে পারতেন, কিন্তু নেননি। আম্বিয়া খাতুনের মত অনমনীয় ব্যাক্তি দায়িত্ব লাভ করাতেই বরং তাদের টনক নড়েছে, তার আগে নয়।
৩। সংবাদ মাধধম এর ভূমিকা 
সংবাদ মাধ্যমে ভিকারুননিসা নূন  স্কুল প্রসঙ্গে মন্তব্য ধর্মী খবর প্রকাশের নিষেধাজ্ঞা এবং ব্লগার দের খুঁজে বের করার চেষ্টা সংক্রান্ত একটি খবর ইন্টারনেটে পাওয়া গেছে। বিডিআর বিদ্রোহ, শেয়ার কেলেঙ্কারি, তেল-গাস চুক্তি ইস্যু তেও এ ধরনের নিষেধাজ্ঞার কথা শোনা যায়নি। বাংলাদেশে সঙ্ঘটিত অন্য কোন ধর্ষণ মামলা তেও এরকম প্রতিক্রিয়া দেখিনি। তাহলে এবার এই রাখঢাক কেন? কর্তৃপক্ষ কি ধর্ষণ বিষয়ে আলোচনায় লজ্জা পাচ্ছএ, নাকি সামাজিক শৃঙ্খলা অবনতির ভয়ে চুপ থাকছে, নাকি কেঁচো খুঁড়তে সাপ বের হয়ে যাওয়ার ভয় করছে। ভিকারুননিসা নূন  স্কুলে শিক্ষক নিয়োগ, ভর্তি বাণিজ্য, আর্থিক দুর্নীতি ইত্যাদি অভিযোগ নতুন নয়। গভরনিং বডির সদস্য গণ আঙ্গুল ফুলে কলাগাছ হয়েছেন এ গুজব শোনা গেছে। মাননীয়া হোসনে  আরা বেগম ও অভিযোগ করেছেন ভর্তি বাণিজ্য বন্ধ করেছেন বলেই তাকে বিপদে ফেলা হয়েছে, কিন্তু ভর্তি বাণিজ্য থেকে কে বা কারা লাভবান হচ্ছিল তা তিনি বলেন নি। সেই লাভবানদের নাম প্রকাশ পেলেই আমরা বুঝতাম কেনই ভিকারুননিসা নূন  স্কুল গভরনিং বডির মেম্বার হওয়ার জন্য রাজনীতিবিদদের এত আগ্রহ, কেন মেয়েদের স্কুল এ নৈতিকতা বিচার না করে, শিক্ষাগত যোগ্যতায় শ্রেষ্ঠ দের না নিয়োগ দিয়ে পরিমলের মত রাজনৈতিক ভাবে সক্রিয়দের নিয়োগ দেয়া হয়েছে।
৪। একটি সুপারিশ
সব সমস্যার মূল যে নষ্ট রাজনীতি তা বুঝতে কারো বাকি নেই, শুধু স্বীকার করতেই গ্লানি। কোন পরিস্থিতিতে তৃতীয় শ্রেণীর শিশুরা রাস্তায় বেরিয়ে আসে তা বোঝার জন্য দার্শনিক হতে হয়না। নষ্ট রাজনীতি আমাদের বিশ্ব বিদ্যালয়গুলো ধ্বংস করেছে, কল-কারখানা ধ্বংস করেছে, সামাজিক নিরাপত্তা ধ্বংস করেছে, দেশের সম্পদ বিকিয়ে দিয়েছে, রাষ্ট্রীয় প্রশাসন, সেবা খাত সব কিছুকে শেষ করে দিয়েছে। দেশ টিকে আছে শুধু শ্রমজীবী, সুবিধা বঞ্চিত মানুষের বেঁচে থাকার সংগ্রামে; যাদের ভোটে রাজনীতিবিদগণ ক্ষমতায় আসেন, যাদের কর, রাজস্ব, ঘুষ এবং শোষণে রাষ্ট্র যন্ত্র এবং সুবিধাবাদী সমাজ চলে। ক্ষমতা ভোগী মানুষ এতই অমানবিক হয়েছে যে শিশুরা লেখা পড়া, খেলা, হাসি আনন্দ ছেড়ে আন্দোলন করতে বাধ্য হচ্ছে। এর আগেও স্কুলের জমি দখল, ইভ টিজিং, নকল দমন ইত্যাদি ইস্যু তে শিশু শিক্ষার্থী দের পথে নামতে দেখা গেছে। আমরা মানুষ না হলে আমাদের শিশুরাও মানুষ হতে পারবেনা, রক্ত মাংসের অস্ত্রে পরিনত হয়ে ভয়ংকর ভবিষ্যৎ বরণ করবে। আমরা যে শিশুদের দুধে ভাতে রাখার জন্য নিজেদের জীবন বিলিয়ে দিই, আসুন সেই শিশুদের জন্যই এই মুহূর্ত থেকে ক্ষমতাবান দানবদের বিরুদ্ধে আইনগত ভাবে সক্রিয় হই। এটা সহজ হবেনা, কেউ ঘর হারাবেন, কেউ প্রাণ হারাবেন, কেউ সম্মান হারাবেন। কিন্তু আমাদের শিশুরা অন্তত বেঁচে যাবে।


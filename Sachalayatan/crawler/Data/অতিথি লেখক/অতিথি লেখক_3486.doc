যুক্তরাষ্ট্রে বিমান থেকে নামিয়ে দেওয়া হল ৮ মুসলিম যাত্রীকে : কেমন হবে অভিবাসীদের মনের বোঝাপড়া 



গত ২ জানুয়ারি ওয়াশিংটন থেকে ফ্লোরিডার ওরল্যান্ডোতে যাওয়ার সময় নিরাপত্তার ইস্যুতে একটি মুসলিম পরিবারের আট সদস্যকে এয়ার-ট্র্যানের একটি ফ্লাইট থেকে নামিয়ে দেওয়া হয়। এমনকি এফবিআই তাদেরকে সম্পুর্ন নির্দোষ এবং সন্দেহমুক্ত বলে ঘোষনা দেওয়ার পরও ওই যাত্রীদের এয়ার-ট্র্যানের অন্য কোনো ফ্লাইটে গ্রহনে অস্বীকৃতি জানায় এয়ার-ট্র্যানের কর্মকর্তারা।
আসলে নাইন-ইলেভেনের পর এ জাতীয় ঘটনা আরো ঘটেছে। আমেরিকার বাইরেও ঘটেছে এবং এখনো ঘটছে। যুক্তরাষ্ট্রে অ্যান্টি-মুসলিম সেন্টিমেন্ট লাফ দিয়ে বেড়ে গেছে সে সময়টাতেই। ভবিষ্যতে এ বিষয়টা আরো ভাল হবে না খারাপের দিকে যাবে সেটা বলা বেশ কঠিনই মনে হচ্ছে। এরমধ্যে শুরু হয়েছে গাজায় ইজরায়েলি আগ্রাসন। প্রতিদিন নিহত হচ্ছে শত শত নারী, পুরুষ, শিশু। পোলারাইজেশন হয়তো আরো বাড়বে।
মুসলিম পরিবারে আমার জন্ম হলেও ধর্মীয় আচারের থেকে আরো আনেক আগে থেকেই আমি চ্যুত। হুজুরদের মার্কিন বিরোধী সেন্টিমেন্ট আমাকে স্পর্শ করার কথা নয়। কিন্তু তারপরও এরকম ঘটনা মনে যেন একটা অস্বস্তির বারতা পৌঁছে দিয়ে যায়। হয়ত মানবতার বিরুদ্ধে অপরাধ হচ্ছে বলেই। কিংবা সেইসব কাছের লোকদের কথা ভেবে একসময় যারা কাছেই ছিল কিন্তু এখন প্রবাসী।
বিমান থেকে মুসলিম পরিবারের আট সদস্যকে নামিয়ে  দেওয়ার খবরটি পড়ার পর আমার সবচেয়ে বেশি মনে পড়ে আমার সেইসব বন্ধুদের কথা যারা আরো ভাল জীবনের খোঁজে যুক্তরাষ্ট্র প্রবাসী হয়েছে। আমি জানি এদের অনেকেই মনোজগতে ঘোরতর মুসলমান। আমি জানি ইউরোপ বা আমেরিকার সমাজে খাপখাওয়ানোর মতো ধর্মীয় বা সামাজিক লিবারেলিটি এদের অধিকাংশেরই নেই। এইসব মানুষদের যখন নিরাপত্তার ইস্যুতে প্লেন বা বাস থেকে নামিয়ে দেওয়া হচ্ছে, বা হেনস্থা হতে হচ্ছে অন্য কোনো ক্ষেত্রে  তখন তাদের মনের অবস্থাটা কেমন দাঁড়াচ্ছে! এই অপমান সহ্য করা তাদের জন্য সহজ হওয়ার কথা নয় কারন এদের অনেকেই নিজদেশে সুপ্রতিষ্ঠিত অবস্থায় থেকেও যুক্তরাষ্ট্র বা কানাডাতে মাইগ্রেট করেছে। নিজের সাথে বোঝাপড়াটা তাদের কঠিন হওয়ারই কথা।
(যুক্তরাষ্ট্রে থেকে যারা সচলায়তনে লিখে যাচ্ছেন তাদের কাছ থেকে এরকম ঘটনায় মনের অন্তর্জাত প্রতিক্রিয়াটা জানতে চাই)।     
ধানসিঁড়ি


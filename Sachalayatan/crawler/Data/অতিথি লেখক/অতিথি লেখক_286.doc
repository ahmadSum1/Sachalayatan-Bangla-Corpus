সৈয়দ হক, আমরা এরকম গণতন্ত্র চাই না!



আজকে খবর পড়তে পড়তে হঠাৎ করেই একটা খবরে চোখ আটকে গেল, দেশে এখন নাকি গণতন্ত্রের সুবাতাস বইছে! এবার ভালোভাবে খবরটা পড়ে দেখি, ওমা! এই কথা বলেছেন সৈয়দ শামসুল হক। হ্যাঁ, সরকার দলীয় নেতারা হরহামেশাই এসব বলে থাকেন। আমি আবার চোখ রগড়ে খবরটা পড়ে দেখি, কোনও রাজনৈতিক নেতা নয়। স্বয়ং সৈয়দ হকের মত মানুষ এই কথা বলেছেন। আরো অবাক হয়ে দেখি, মুনতাসীর মামুন এবং হাশেম খানের মত বুদ্ধিজীবীরাও এর সাথে আছেন। দেশের উন্নয়ন আর গণতন্ত্র রক্ষার জন্যে তারা প্রধানমন্ত্রীকে সংবর্ধনা দিবেন!
	কত বড় রসিকতা! 
	আমাদের দেশে এই সরকারের আমলে অনেক উন্নয়নমূলক কর্মকাণ্ড হয়েছে, তা চোখ বুজে বলে দেয়া যায়। কিন্তু এখন যে রাজনৈতিক, সামাজিক অবস্থা চলছে, তাকে কি আমরা গণতন্ত্রের সুবাতাস বলব? 
	৫ই জানুয়ারি আমাদের দেশে একটা নির্বাচন হয়ে গেল। ভোট কারচুপি কিংবা অন্যান্য ঘটনাকে বিচ্ছিন্ন ঘটনার কথা জানি না। তবে এটা একটা প্রমাণিত সত্য যে এই নির্বাচনে ভোটার বলতে কিছুই ছিল না। আবার জামাত-শিবির-বিএনপি জোট মিলে এক নৃশংস পরিস্থিতির সৃষ্টি করে ঠিক এক বছর পর। অবরোধের নামে হাজার হাজার মানুষ হত্যা করা হয়। পেট্রোলবোমা নামে আতংক আমাদের গ্রাস করে। এসএসসি পরীক্ষার মাঝে নিরাপত্তাহীনতায় ভুগে ছেলেমেয়েরা। -এখন সৈয়দ হক কি বলেন, এটাই কি গণতন্ত্রের সুবাতাস? 
	মুক্তচিন্তার মানুষদের অন্যায়ভাবে হত্যা করা আমাদের দেশে নতুন কিছু না। যারা বিজ্ঞান নিয়ে কথা বলে, একটু অন্যভাবে চিন্তা করে, তাদের মেরে ফেলা হয়েছে আগেও। তবে মাঝখানে অনেকদিন এই প্রক্রিয়া বন্ধ ছিল। এখন আবার নাস্তিক টাইটেল দিয়ে ব্লগার হত্যার মহোৎসব শুরু হয়েছে। আইনশৃংখলা রক্ষাকারী বাহিনী এখন পর্যন্ত অভিজিৎ রায়ের হত্যাকারীদের ধরতে পারে নাই। পারবেই বা কেমন করে? তারাই তো দূরে দাঁড়িয়ে তামাশা দেখছিল! আনসারুল্লাহ বাংলা টিম নামে নতুন ত্রাস শুরু হয়েছে। এই আল-কায়েদার স্টাইলে বানানো আনসারুল্লাহ বাংলা টিম একএকজন করে ব্লগারদের মেরে ফেলে এবং তথ্যপ্রযুক্তি ব্যবহার করে স্বীকারও করে যে তারা এই কাজ করেছে। সেকারণেই  সম্প্রতি বলি হতে হল অনন্তদাশ আর ওয়াশিকুর রহমানকে। -এখন সৈয়দ হক কি বলেন, এটাই কি গণতন্ত্রের সুবাতাস? 
	যৌন নিপীড়ন সবসময়ই থাকে। কিন্তু দৃষ্টান্তমূলক শাস্তি নিশ্চিত করলে, এই নিপীড়করা একটু হলেও ভয় পাবে। এসব পৈশাচিক কর্মকাণ্ডের হার একটু হলেও কমে যাবে। পহেলা বৈশাখে নারীদের ওপর হামলা হয়। সিসি ক্যামেরা আর হাজার হাজার সাক্ষী থাকার পরও এদের ধরা যেন দুঃসাধ্য ব্যাপার। কুড়িল এলাকা থেকে এক গারো আদিবাসী তরুণীকে ধরে নিয়ে নির্যাতন চালানো হয়। পয়লা বৈশাখের ঘটনায় যদি একটা সুস্পষ্ট এবং সঠিকভাবে ফয়সালা করা হতো, তবে হয়তো বা এসব পশু নির্যাতনের আগে একটু চিন্তা করে দেখতো। তাহলে, কি আমরা এরকম অবস্থাকে দেশের সুসময় বলব? 
	হ্যাঁ, মানব পাচার। অপহরণ করে, প্রলোভন দেখিয়ে শত শত মানুষ ধরে নিয়ে বিদেশে পাচার করে দেয়া হয়েছে। আজ তারা খাবার নিয়ে, পানি নিয়ে আদিমকালের মতই সংগ্রাম করছে, সহযাত্রীদের সাথে খাবারের জন্যে যুদ্ধ করে একে অপরকে মেরে ফেলছে। সামান্য খাবার পানির অভাবে মারা গেছে শতশত মানুষ। মালয়শিয়ায় আর থাইল্যান্ডে গণকবরে শতশত মানুষের লাশ, হাড়গোড় দেখা যাচ্ছে। একাত্তরেও আমাদের মানুষগুলোকে পাকিস্তানি মিলিটারি আর রাজাকার বাহিনীর হাতে মরতে হয়েছে ঠিক একই স্টাইলে। তবে কি এসব বুদ্ধিজীবীদের মতে এসব গণহত্যার বিচার আরো বিয়াল্লিশ বছর পরে করলে আমরা তাকে বলব দেশে জন্যে সুসময় কিংবা গণতন্ত্র প্রতিষ্ঠা? 
	___
	তবে যদি এই হয় গণতন্ত্র, আমরা এই গণতন্ত্রকে চাই না। আমরা এমন একটা বাংলাদেশ চাই, যেখানে সবাই নিজেদের মতকে তুলে ধরতে পারবে। অন্যের মতকেও শ্রদ্ধা করবে। যৌন নিপীড়কদের আর মানব পাচারকারীদের সর্বোচ্চ সাজা হবে, যাতে করে এই ঘটনাগুলো দূর হয়। 
	সৈয়দ হক, আমরা এরকম একটা বাংলাদেশ চাই। বর্তমান পরিস্থিতি যদি গণতন্ত্র হয়, তবে আমরা সেই গণতন্ত্র চাই না। এই ধরনের শান্তির সুবাতাস আমরা চাই না। বুদ্ধিজীবীরা নিশ্চয়ই এই বিষয়টা আমাদের চাইতে ভালো বুঝতে পারেন! 
	তাহমিদ-উল-ইসলাম 
	২৮/০৫/১৫  
সচলায়তন ইউজার নেমঃ কাকাবাবু


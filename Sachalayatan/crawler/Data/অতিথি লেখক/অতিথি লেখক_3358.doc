নিড়ালায়



নিড়ালায়
মণিকা রশিদ
আমরা এসেছি, অভিমানী  শানবাঁধা পুকুরের পার,
আমরা দুজন, আমাদের চেনো?
আমাদের চেনো শূন্য কাঠের বেঞ্চি, পাতাহীন ম্যপলের গাছ?
আমরা এসেছি-বড় দেরী হয়ে গেল
বড় বেলা বেড়ে গেল!
আমরা এলাম
গুনে গুনে দ্বিপ্রহরে
দেখব বলে নিড়ালায় ওড়াওড়ি গাংচিল, দুজন শালিখ
দু-একটি শঙ্খসাদা বাড়ী।
নিড়ালায় এলাম
গুনে গুনে দ্বিপ্রহরে
গুনে গুনে ফেলে এসে তিন তিনটে গলি!
দেখব বলে ঘাটে নৌকা, নোংগর কৌশল!
শেকলকে নেড়ে দিয়ে নাবিক আমার
আমারেই ঠেলে দেবে শেকলে শেকল, ঘোলাজলে
নাইয়ে দেবে নগ্ন নিড়ালায়।
নিড়ালায় এলাম!
তোমাদের বলি, গাংচিল, সাদা বাড়ী, ম্যপলের গাছ
এর কাছে বাঁধা আছে আমার নাভীশ্বাস
এর কাছে খাঁচাভরা আমার পরাণ, এর গল্প
বলব বলেই
বেছে বেছে দ্বিপ্রহরে
একে নিয়ে বেড়াতে এলাম!


ডিএসটি - প্রভু,দয়া করো হে



১৯ জুন ২০০৯ মধ্যরাতে বাংলাদেশে ঘড়ির কাঁটা এক ঘন্টা এগিয়ে যায়,দিবা-রাত্রির দৈর্ঘ্য,বিদ্যুতের ঘাটতি পূরণে দিনের আলোর সাশ্রয় করে তার পর্যাপ্ত ব্যবহার বাড়ানোর লক্ষ্যে। ঘোষণা করা হয় ১ অক্টোবর আবারও ঘড়ির কাঁটা এক ঘন্টা পিছিয়ে আনা হবে। কিন্তু এখন বলা হচ্ছে এ সময় আর আগের অবস্থায় ফেরানো হবে না। শীতের দেশের শিশুরা কিভাবে বরফের মধ্যে স্কুলে যায়, যদি এ প্রশ্ন উঠেই থাকে তবে আমাদের শিশুরা ঘোরবর্ষায় রাজপথের হাঁটুজল ভেঙ্গে বাড়ি ফেরে djকি না বা প্রচন্ড গরমে ঘন্টার পর ঘন্টা যানজটে আটকে থাকে কি থাকে না এসব নিয়েও তর্ক উঠতেই পারে । সত্যি কি আপনারা কেউ ভাবছেন এইসব শিশুদের কথা? এদের রোজ সকালে ডেকে তুলে ঘুমের মধ্যেই খাইয়ে, তৈরী করে স্কুলে পাঠাতে বাবা-মাকে আরও আগে ঘুম থেকে উঠতে হয় কিনা, রিক্সা/ভ্যান/ বাসে বসে বা ক্লাসরুমের বেঞ্চিতে ঘুমে ঢুলতে থাকা শিশুটির ওপর এ অত্যাচার হয়ে যায় কি না।
ডিএসটি সময়সূচী গ্রীষ্মকালীন ও শীতকালীন এই দুরকম ঋতুর জন্যই আলাদা করে নির্ধারণ করা হয়। কিন্তু সময় পরিবর্তন না করা হলে শীতের সময় এইসব শিশুদের অন্ধকার থাকতে স্কুলে পৌঁছাতে হবে। অন্তত এইসব শিশুদের কথা একবার ভাবুন। সব স্কুলে যানবাহন সুবিধা দেয় না। অন্ধকারে আপনার আমার কন্যাটি স্কুলে যাবে, তার নিরাপত্তার দায়িত্ব কার? যে বিদ্যুত সাশ্রয়ের লক্ষ্যে এই ব্যবস্থা নেওয়া হয়, তার কতটা সাশ্রয় হয়েছে, তার কোন সঠিক তথ্য কি আমরা পেয়েছি? দিন ছোট হয়ে এলেও সময় না পিছিয়ে উল্টো অফিস ও স্কুলের নতুন করে সময়সূচী ঘোষণা করা হয়েছে। শুরুতে স্কুল যদিও বা আটটায় ছিল এবারে তা সাড়ে সাতটায় এগিয়ে আনা হয়েছে। এতে যে যানজট কমে আসবে বলে মনে করা হয়েছিল তারই বা কতটা নিরসন হয়েছে।
বিশ্বে অনেক দেশ গ্রীষ্মকালীন ও শীতকালীন সময়সূচী মেনে চললে "এ তো বড় রঙ্গ যাদু"র এ দেশেও তা মানা উচিত তো না কি !আমরা যদি জিএমটি +৫ মেনে নিতে পারি, জিএমটি +৬ এ ফিরতে আমাদের কষ্ট হবে এমনটা কি ভেবেছেন সরকার,নাকি জনতার সরকার জনতার চোখের ভাষা পড়বার ক্ষমতাটুকু হারিয়ে ফেলেছেন? যে যায় লঙ্কায়.. সেরকম ভাবনা আমরা তো আর ভাবতে চাই না। হয়ত সেজন্য যখন সময়সূচী জুনে দেওয়া হল জনগণ সেসময় সে সিদ্ধান্তকে স্বাগত না জানালেও মেনে নিয়েছিল। বহু বছর ধরে চলে আসা একটা ব্যবস্থার পরিবর্তনে জনজীবনে ছন্দপতন এলেও তার প্রতিবাদে, রাজপথে নামেনি কোন বিরোধী দল।
সচলে এই পোস্ট যদি আসে, যদি কেউ কেউ পড়েন,যারা পড়বেন তাদের প্রতি বিনীত অনুরোধ কে কিভাবে ভাবছেন, সমস্যার মুখোমুখি আদৌ হচ্ছেন কিনা সে সম্পর্কে মতামত রাখুন।
মধুবন্তী (মেঘ)
অতিথি লেখক


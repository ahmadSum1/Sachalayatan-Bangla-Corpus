সংবাদ



মুক্ত বিহঙ্গ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%62%6f%62%79%62%75%65%74%40%79%61%68%6f%6f%2e%63%6f%6d%22%3e%62%6f%62%79%62%75%65%74%40%79%61%68%6f%6f%2e%63%6f%6d%3c%2f%61%3e%27%29%3b'))

দুপুর বেলা রান্না কেবল শেষ করেছে, এমন সময় হাসান কে অফিস থেকে ফিরে আসতে দেখে খুব অবাক হয় স্বর্ণা।
-	কী ব্যাপার? তুমি এই সময়! শরীর খারাপ?
-	না, শরীর ঠিক আছে। তোমার সাথে লাঞ্চ করবো বলে চলে এলাম।
-	তারপর আবার অফিস যাবে?
-	না, আজ আর যাবোনা।
শুনে খুব খুশি হয় স্বর্ণা। মাত্র দুই সপ্তাহ আগে কানাডায় স্বামীর কাছে এসেছে সে। উইক-এন্ড ছাড়া হাসানের সাথে লাঞ্চ করা হয়না তার। বাসায় সারাদিন একা সময় যেন কাটতেই চায়না। 
সাধারণতঃ খাবার টেবিলে বসে অনেক কথা বলে হাসান, কিন্তু আজ সে কেন যেন খুব চুপচাপ। স্বর্ণার কথাগুলোর উত্তরে শুধু হুঁ-হাঁ করে চলে। খাবার শেষ করে স্বর্ণাকে প্রশ্ন করে,
-	রিভার ভ্যালি তে বেড়াতে যাবে?
-	এখন?
-	হুমম, রেডি হয়ে নাও ঝট্-পট্।
গত দুই সপ্তাহে এডমন্টন শহরের যে জায়গা গুলোতে ঘুরে বেড়িয়েছে, তার মধ্যে নর্থ সাসকাচোয়ান রিভার ভ্যালি টাই সবচাইতে পছন্দ হয়েছে স্বর্ণার। জুন মাসের এই সময়টায় সুন্দর বসন্তের আবহাওয়া এডমন্টন শহরে। 
গাড়ি চালাবার সময় স্বর্ণার প্রিয় গানগুলো সিডি প্লেয়ারে বাজায় হাসান। কিন্তু স্বর্ণা লক্ষ্য করলো, হাসান আজ কোন গান চালায়নি। হাসান একসময় বললো,
-	স্বর্ণা, তুমি তোমার ছোটবেলার মজার কোন ঘটনা বলো।
-	সেগুলো তো সব তোমাকে বলেছি।
-	আবার বলো, শুনি।
কথা বলতে বলতে নদীর কাছে পৌঁছে যায় ওরা। গাড়ি পার্ক করে হাঁটতে হাঁটতে চলে আসে ভ্যালি তে। একটা গাছের ছায়ায় সবুজ ঘাসের উপর বসে দুইজন পাশাপাশি। লেজিসলেচার বিল্ডিং এর পাশের এই জায়গাটা থেকে নদীটা খুব সুন্দর দেখা যায়। কে বলবে মাত্র কয়েক মাস আগেই এই নদীর পানি সম্পূর্ণ বরফ হয়ে ছিলো! 
সুন্দর বাতাস বইছে। খুব ভালো লাগে স্বর্ণার। কিন্তু আজ হাসান কেন যে এতো চুপচাপ! কত্তো কথা বলে সে অন্য সময়! স্বর্ণা আরো ঘণিষ্ট হয়ে বসে হাসানের ডান কাঁধে মাথা রাখে। অনেকক্ষণ নীরব থাকার পর হঠাৎ হাসান বলে,
-	স্বর্ণা, তোমাকে আমি এখন একটা খুব খারাপ সংবাদ দেবো। এমন খারাপ সংবাদ হয়তো তুমি তোমার সারাজীবনে কোনদিন শোননি। মনটাকে একটু শক্ত করো।
কাধেঁ মাথা রেখেই স্বর্ণা অবাক হয়ে হাসানের মুখের দিকে তাকায়। হাসান স্বর্ণাকে বুকে জড়িয়ে ধরে বলে,
-	কয়েক ঘন্টা আগে বাংলাদেশে তোমার মা মারা গেছেন!
মুহুর্তের মধ্যে হাসানের আলিঙ্গনে স্বর্ণার শরীরটা কেঁপে-কেঁপে ওঠে। হাসান অনুভব করে, তার বুকের কাছের শার্ট ক্রমশঃ ভিজে যাচ্ছে।



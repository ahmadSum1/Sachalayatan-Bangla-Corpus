সেই মেয়েটি......



আমার বন্ধু, আমার গুরু জাহিদের (সচল জাহিদ) অনুপ্রেরনায় সচলায়তনে লিখছি। আমি মূলত এক সপ্তাহ ধরে এখানে শুধু পড়ছি, এবং বলতে দ্বিধা নেই, বইমেলা মিস করাটা পুরাপুরি পোষাইয়া নিচ্ছি! যাদের লেখা বেশ পছন্দ হয়েছে, তাদের নাম বলে তাদেরকে আর লজ্জা দেব না, কিন্তু একজনের কথা বলতেই হয়, সে হচ্ছে রেনেট! তার ক্রিকেট বিষয়ক লেখাগুলাই আমাকে এখানে টেনে নিয়ে আসতে একরকম বাধ্যই করেছে।
ফেসবুকে বন্ধুদের নির্মল আনন্দ দেয়ার উদ্দেশ্যে একটা গল্প লিখেছিলাম! ভ্যালেন্টাইনস ডে উপলক্ষে সে গল্পটাই হুবুহু এখানে তুলে দিচ্ছি।
ফার্স্ট লেখাটা একটু ছোটবেলার ঘটনা নিয়ে লিখতে চাই। চিন্তা করছিলাম কি বিষয় নিয়ে লিখব? স্কুল-লাইফ, খেলাধুলা, প্রেম-পিরিতি না কি অন্য কিছু? শেষমেষ সিদ্ধান্ত নিলাম কিশোর-প্রেম নিয়েই লেখা যাক।
কিশোরবেলার দিকে যখন ফিরে তাকাচ্ছি, দেখতে পাচ্ছি ক্লাস এইট আমার লাইফের অন্যতম একটা ঘটনাবহুল বছর। কিশোর-প্রেম নিয়ে এই বছরেরই ২ টা মজার গল্প মনে পড়ছে। প্রথম দিন শুধু প্রথমটাই বলি...
আমার জন্ম, শৈশব, কৈশোর সবই বকশীবাজারে। আমি যখন ক্লাস এইটে পড়ি, টের পেলাম যে বালিকামহলে আমার বেশ নামডাক। ভাল ছাত্র তো ছিলাম-ই, তার উপর ছিলাম খুব ভাল ক্রিকেটার! এই দু'এর সংমিশ্রন বাচ্চা-বাচ্চা মেয়েদের 'ছোট্ট' হৃদয়টাকে চূর্ন-বিচূর্ন করে দেয়ার জন্য যথেষ্ট ছিল!
একটা মেয়ের গল্পই বলব আজকে - তার নাম হচ্ছে বেবী। পড়ত ক্লাস ফাইভে, দেখতে-ও বেশ সুন্দর ছিল। আমাদের বাসার পাশের ছোট্ট গলিতেই ওদের বাসা। আমি ওদের বিল্ডিং এর ৪ তলায় যেতাম স্কুলের এক স্যারের কাছে পড়তে; বেবীরা থাকত একতলায়। আমি প্রথম প্রথম ঐভাবে লক্ষ্য করি নাই, পরে হঠাৎ একদিন খেয়াল করলাম, আমাকে দেখলেই মেয়েটা কেমন যেন কুঁকড়ে যাচ্ছে, পারলে দেয়ালের সাথে মিশে যায়! বুঝতে বাকি থাকল না, এই মেয়ের 'সর্বনাশ' শুরু হয়ে গেছে!
মনে মনে খুবই খুশী আমি। জনপ্রিয়তা কে না পছন্দ করে, তার উপর তা যদি হয় বালিকামহলে?
গল্পের বাকি অংশে যাওয়ার আগে ছোট্ট আরেকটা ঘটনা বলি। আমাদের পাড়ার বেশীরভাগ ছেলে-মেয়েই নবকুমার স্কুলে পড়তাম। ছেলেরা ছিলাম ডে-শিফটে, মেয়েরা মর্নিং শিফটে। একদিন সকালে এক বন্ধুর সাথে রিকশা করে স্কুলের সামনে দিয়ে যাচ্ছি। তখন মনে হয় মেয়েদের টিফিন-ব্রেক চলছিল, এ কারনেই দোতলা থেকে চারতলা পর্যন্ত বারান্দায় শুধু মেয়ে আর মেয়ে!
আমরা মেয়েদের দেখতে দেখতেই যাচ্ছি! এমন সময় হঠাৎ ৩০-৪০ টা মেয়ের সমস্বর একটা চিৎকার শুনে একটু থমকে গেলাম! দুই সেকেন্ড পর দারুন এক আনন্দ-শিহরণ বয়ে গেল মনের মধ্যে যখন আমার ব্রেইন আবিষ্কার করলো যে, মেয়েদের সুর-করে উচ্চারিত শব্দটা ছিল ''কা--য়ে--শ''!!
বন্ধুটাও প্রথমে একটু ভ্যাবাচ্যাকা খেয়ে গিয়েছিল, পরে আমাকে বলেছে, ''দোস্ত, তোমার তো দেখি সেরকম ক্রেজ!''
যাই হোক, মূল গল্পে ফেরৎ আসি। বেবী যতই সুন্দর হোক, আমি তখন বাস করি অন্য জগতে, অহংকারে মাটিতে পা পরে না আমার! এদেরকে পাত্তা দেয়ার টাইম আছে না কি?
যদিও মেয়েটার বিবর্ন হয়ে যাওয়া চেহারা অথবা দেয়ালে মিশে যাওয়ার চেষ্টা দেখে বেশ পুলকিত বোধ করতাম, তারপরও সবসময় একটা কৃত্রিম গাম্ভীর্য নিয়ে চলতাম আমি! যার ফলে মেয়েটা কখনোই আমার সাথে কথা বলার সাহস পায় নাই!
মাস দুয়েক এরকম চলার পর একটা ঘটনা ঘটলো। আমাদের পাশের বাসার এক আপু আমাকে ডেকে একটা খাম ধরাইয়া বললো, ''তোমাকে বেবী দিসে্ এটা''!
খাম খুলে দেখি সেটা একটা প্রেম-পত্র! বেশ মজার একটা চিঠি, বিভিন্ন স্টাইলে (বাংলায়, ইংরেজীতে, ছোট হাতের, বড় হাতের) শুধু 'আই লাভ ইউ' আর 'আই লাভ ইউ' লেখা!
এই বিচিত্র প্রেম-পত্র পেয়ে আমার বিবেকের একটা অংশ বেশ খুশী হল বটে, কিন্তু আরেক অংশ উদ্ধত স্বরে চেঁচিয়ে উঠল, ''কী-ই, আমারে প্রেম-পত্র দিসে্? এততো বড় সাহস মেয়েটার? আজ ওর একদিন, কি আমার একদিন!''
অহংকার এমন পর্যায়ে পৌঁছেছিল যে শেষ পর্যন্ত বিবেকের দ্বিতীয় অংশেরই জয় হলো।
বিকালবেলা চিঠি হাতে গেলাম ওই গলিতে!
বেবী ও তার বান্ধবীরা তখন ওখানে খেলছে। আমাকে দেখে বেবী দিল দৌড় (হয়তো ভয়ে, হয়তোবা লজ্জায়)! আমি রুদ্র-মূর্তিতে বান্ধবীদের কাছে গিয়ে ভীষণ বকা-ঝকা শুরু করলাম, ''ও কিভাবে এততো সাহস পাইলো? আমাকে চিঠি দিসে্? আ-আ-মা-আ-কে? কোত্থেকে সে সাহস পাইলো?'' হেন-তেন ঝাড়ি!
ওরা প্রথমে কিছুক্ষন ঝাড়ি হজম করলো।
একটু পর একটা মেয়ে বলে উঠলো, ''বেবীর কি দোষ ভাইয়া, আপনিই তো ওকে প্রথমে ফুল দিসে্ন!''
শুনে তো আমার আক্কেল-গুড়ুম! বলে কি এরা??
রাগে কাঁপতে কাঁপতে বললাম, ''কীইই? আমি ওকে ফুল দিসি্? তোমাদের মাথা ঠিক আছে তো? এরকম আজেবাজে কথা বলার সাহস পাচ্ছো কোথায় তোমরা?''
ওরা বললো, ''আমরা জানি না, ও-ই আমাদের বলসে্ যে আপনি ওকে ফুল দিসে্ন!''
''ওর এততো বড় সাহস মিথ্যা কথা বলে! ওকে তোমরা বলে দিয়ো আর জীবনে যেন আমার সাথে কথা বলার বা আমাকে চিঠি দেয়ার সাহস না করে!'.......রীতিমতো হুংকার দিয়ে বাসায় ফিরলাম।
আমার শাসানিটা কাজে দিয়েছিল। বেবী আর কখনোই কিছু করে নাই; শুধু হঠাৎ যখন দেখা হয়ে যেত, সেই আগের মতই বিবর্ন-ফ্যাকাশে হয়ে যেত, চেহারায় থাকতো না-প্রাপ্তির একটা হাহাকার!! কিন্তু আমি একটুও প্রশ্রয় দিতাম না, খুবই ক্ষেপে ছিলাম ওর উপর, কেননা সে আমার নামে মিথ্যা অপবাদ দেয়ার চেষ্টা করেছে যে আমি নাকি তাকে ফুল দিসি্!
গল্পটা শেষ হতে পারতো এখানেই, কিন্তু যেহেতু আমার লাইফের গল্প, আরেকটা 'কিন্তু' তো থাকবেই!!
৬/৭ মাস পর হঠাৎ একটা ঘটনা মনে পড়ে গেল আমার!
বছর দুই আগের ঘটনাঃ
''সিক্সে পড়ি তখন। আমাদের পাশের বাসার এক আপার বিয়ে হচ্ছিল কমিউনিটি সেন্টারে। আমরা কিশোর-কিশোরী, বাচ্চা-কাচ্চা সবাই দুই সারিতে দাঁড়িয়ে ছিলাম জামাইকে ফুল দিয়ে অভ্যর্থনা জানানোর জন্য। আমরা অপেক্ষা করছি, এ সময় হঠাৎ লক্ষ্য করলাম আমার ঠিক সামনেই এক অপরূপ রুপসী দাঁড়িয়ে আছে ফুল হাতে নিয়ে! তাকে দেখেই আমার প্রেমিক হৃদয়ে একটা ছোটখাটো ঢেউ খেলে গেল!
তাই জামাই আসার পর সবাই জামাইয়ের দিকে ফুল ছুঁড়তে থাকলেও, আমি আমার হাতের ফুলগুলো আস্তে আস্তে ছুঁড়তে থাকলাম রুপসীর মাথায়-গালে-কপালে!
দুজনের চোখাচোখি হল কিছুক্ষন - আমার ঠোঁটে মুচকি হাসি, আর রুপসীর ঠোঁটে তখন লাজুক, অথচ মিষ্টি হাসি! সে এক সাংঘাতিক রোমান্টিক মুহূর্ত!''
মুহূর্তটা মনে পড়ার পর রীতিমতো চমকে উঠলাম আমি! মনের আয়নায় পরিষ্কার দেখতে পেলাম সেই রুপসী আর কেউ নয়, বরং ক্লাস থ্রি তে পড়া আমার সেই 'বেবী-গার্ল'!
......বেবী কিন্তু মিথ্যা বলে নাই, আমি সত্যিই তাকে ফুল দিসি্লাম!!
..........................................................................................।
(গল্পের নায়িকা চরিত্রের নাম-ধাম যদি কারো স্ত্রী, বোন, শ্যালিকা, বান্ধবীর সাথে মিলে যায়, প্লিজ মনে করবেন নামটা কাল্পনিক)
কাকুল কায়েশ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6b%61%79%65%73%68%5f%77%72%65%40%79%61%68%6f%6f%2e%63%6f%6d%22%3e%6b%61%79%65%73%68%5f%77%72%65%40%79%61%68%6f%6f%2e%63%6f%6d%3c%2f%61%3e%27%29%3b'))


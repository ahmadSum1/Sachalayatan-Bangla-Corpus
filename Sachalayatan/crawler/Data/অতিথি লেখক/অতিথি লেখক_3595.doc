কবিতায় জীবন, জীবনে কবিতা



দুনিয়ার হালচাল বুঝে যাবার পর অনেকের ভালো না লাগলেও শতভাগ বাংগালীরই শিক্ষাজীবন কিন্তু শুরু হয় কবিতা(ছড়া) দিয়ে; অ তে অজগর ঐ আসছে তেড়ে, আ তে আমটি আমি খাব পেড়ে ধরনের অনর্থবোধক( nonsense) ছড়া না পড়েই বিদ্বান হয়ে গেছি এ কথা কোন বংগসন্তান বুকে হাত দিয়ে বলতে পারবেন না; এই অযথা বকবক এর গন্ডি পেরিয়ে যখন হাট্টিমাটিমাটিমটিম পড়া শুরু হয় তখন বাবা-মা রা সন্তানের অনাগত ভবিষ্যত এর কথা ভেবে ভেবে রাত জাগতে কখনও বা দুচোখ বুজেই স্বপ্ন দেখতে শুরু করেন। 
আমিও এই একই পথের পথিক। পড়ার ফাঁকেফাঁকে “আমপাতা জোড়া জোড়া জ়ামপাতা কেন নয়?” “ভোদঁড় কী জাতীয় বস্তু?” এই টাইপের কিছু উচ্চমার্গীয় (!) প্রশ্ন আমাকেও চিন্তিত করত; তবে গুরুজনের ভ্রুকুঞ্চনে তা দূর্ভাবনার কারন হয়নি।যতদূর মনে পড়ে দিনভর ব্যস্ততা শেষে সন্ধ্যাবেলা ঘুমঘুম চোখে “তালগাছ একপায়ে দাড়িঁয়ে সব গাছ ছাড়িয়ে উকি মারে আকাশে” বা “ও বগী তুই খাস কী, পান্তামাছ চাস কি” খুব একটা খারাপ লাগত না । তবে বিপদ হত পরীক্ষা এলে; অমুক কবিতার শেষ আট লাইন,তমুক কবিতার প্রথম দশ লাইন মুখস্থ লিখ- এ ধরনের প্রশ্নে হরহামেশাই ভ্যাবাচ্যাকা খেয়েছি সে সময়। কবিতা আর ছড়ার পার্থক্যটাও বুঝতাম না- অনেক গবেষণা করে ঠিক করেছিলাম আট লাইনের বেশি লম্বা হলে তা কবিতা, নইলে ছড়া।পরীক্ষায় লেখা ছাড়াও কবিতার যে আরো কোন আবেদন আছে তা আমার প্রথম উপলব্ধ হয় চতুর্থ শ্রেনীতে পড়বার সময়, একটা কবিতায় কেমন যেন গল্পের গন্ধ পেলাম, পড়ার পর মনে হল এটা গল্পই শুধু মিল দিয়ে দিয়ে লেখা হয়েছে; আফসোস হতে লাগল আমার যদি এমন শোলক বলা একটা দিদি থাকত! কয়েকবার পড়ে কবিতাটা মুখস্ত করে ফেললাম। বাড়ী থেকে আমার স্কুল ছিল বেশ খানিকটা দূরে, আমি স্কুলের পথে হাঁটতে হাঁটতে আওরাতাম
        “ভূঁই-চাঁপাতে ভরে গেছে শিউলী গাছের তল,
        মাড়াস্ নে মা পুকুর থেকে আনবি যখন জল |
                  ডালিম গাছের ফাঁকে ফাঁকে
                  বুলবুলিটা লুকিয়ে থাকে,
       উড়িয়ে তুমি দিও না মা ছিঁড়তে গিয়ে ফল,
       দিদি যখন শুনবে এসে বলবি কি মা বল্ |”
বেশ লাগত।আমার শৈশব কেটেছে গ্রামে, যৌথ পরিবারে। ঈদ বা পারিবারিক কোন উত্সবের আগের রাতগুলোতে সমবয়সী সবাই মিলে জোনাকী ধরা ছিল আমাদের খুব প্রিয় একটা খেলা, পুরাতন ঔষধের শিশি হাতে জোস্না রাতে জোনাকীর পেছনে ছুটতে গিয়ে কেন জানি হঠাত কাজলা দিদির কথা মনে হয়ে  আমার দুচোখ ভিজে উঠত।
সেটাই ছিল প্রথম ভাল লাগা, তবে যতই বড় হতে লাগলাম কবিতার আরো নানান গুণ আমার সামনে প্রতিভাত হতে লাগল। শীতের সকালগুলোতে আম্মুর অত্যাচার হতে বাচঁতে কবিতা যে একটা ব্রহ্মাস্ত্র তা ততদিনে বুঝে গেছি; আম্মুর ঘর হতে আমার টেবিল দেখা যেত না, সুতরাং বাংলা বা ইংরেজি বইয়ের কবিতাগুলো মুখস্থ রাখতে পারলে লেপের নীচে শুয়ে শুয়েই পড়ার ঝড় তুলে দেয়া যায়, তাই যতই দিন যাচ্ছিল কবিতা আমার প্রিয় হয়ে উঠছিল। 
ক্লাস এইটে উঠলাম; নতুন বই কিনেই কবিতা পড়া শুরু করেছি, একটা কবিতায় এসে আটকে গেলাম, চৌদ্দ লাইনের কবিতা; কবিতার নামটা অদ্ভুত, কবির নামও শুনিনি আগে কখনো।পুরো কবিতা জুড়ে নদী,পাখি,গাছ এসবের নাম; পড়ে মনে হল এ কবি আমাদের গ্রাম ঘুরেঘুরে কোথায় কি হচ্ছে দেখে দেখে কবিতাটি লিখেছেন। এতদিন পড়ে আসা কবিতা বা ছড়ার সাথে কোন মিল নেই। ভাল লাগল না, খারাপও না। সেদিন সেই বালককে কেউ বলে দেয়নি যার একেকটি কাব্যগ্রন্থ নিয়ে পুরো জীবন কাটিয়ে দেয়া যায় আমি সেই কবির কবিতা পড়ছি, পুরো পৃথিবী ধ্বংস হয়ে গেলেও যার কবিতার উপাদান দিয়ে এই বাংলাকে পুনর্বার নির্মাণ করা যাবে  আমি সেই কবির কবিতা পড়ছি; “রুপসী বাংলা”র ৬১টি  হীরার একটিকে চোখের সামনে নিয়ে বসে আছি। 
না লিখলেও বোধহয় চলে কবিতাটির নাম ছিল “আবার আসিব ফিরে”।
কবির নাম জীবনানন্দ দাশ।
রাফি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%6e%61%62%69%75%6c%40%67%6d%61%69%6c%2e%63%6f%6d%22%3e%72%6e%61%62%69%75%6c%40%67%6d%61%69%6c%2e%63%6f%6d%3c%2f%61%3e%27%29%3b'))


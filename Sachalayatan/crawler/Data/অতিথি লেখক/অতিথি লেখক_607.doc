গুচ্ছ কবিতার ঈশ্বর    



মুছে ফেলা
----------
সমস্ত রাত জুতোর ফিতেয় বাঁধা নির্জন 
বারান্দাটা আজীবন কুড়োয় অন্ধের পান্থপথ,
আমার হাড়ের ছাড়পত্র জানে 
যে চোখে পাথর চোখ নামিয়ে হয় নারী, 
নিরবতার দুরত্ব কমিয়ে তুমিই আমার 
মুছে ফেলা কল্পনার বংশধর 
বানকুড়ালি পুতুল।
স্বপ্নের শেষটুকু নিভে গেলে পরিত্রাণহীন 
একটি শরীর ঠিক পাহাড়ের মাঝখানে 
নেমে নেমে এখন হাওয়ার পুকুর।
মহাপুরুষ
-----------
প্লাস্টিক সার্জারির পর ইলিশের চোখে আর ঘুম নেই, 
জলদেবীর ক্যামেরায় কয়েকটি নিরাকার পিরামিড 
ধরা পড়ে বাউল ডিমে পুরো ভুবনটাই যেন আজ ফুটেছে - 
অন্ধত্ব বরণ করে একটা জাগ্রত অর্জুন গাছ হাঁটু ভেঙ্গে 
মাথার উপর বহুদিন হলো নিরব;
শহরতলির গন্তব্য ফেলে নিজের কাছে ফিরে ফিরে 
যে হরিণ শেষ রাতে জোস্নার গহীন বুকের খাঁচা ভেঙ্গে 
চেটে তা দেয় কবিতার পাঠ - নিমন্ত্রণ;
কোনো কোনো মানুষের সমকালীন মায়া মমতা 
পুরনো প্রাচীর উড়ালমন্ত্র সঙ্গম এমনকি বাম হাতের 
ব্যর্থতাও হয় দু ফোঁটা বহমান বুড়ো পৃথিবীর হিমালয়- 
তাদের জন্যে আমার ঘরে ফেরার গানের নমস্কার।


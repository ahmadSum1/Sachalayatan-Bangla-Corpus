মৃত্যুতে স্তব্ধ হোক মৃত্যুর মিছিল




‘নাদ’।
সংস্কৃত ‘নাদ’ শব্দ থেকেই এসেছে নদী শব্দটি । 
‘নাদ’ অর্থাৎ ‘শব্দ’। যে জলপ্রবাহ শব্দ করে, ওরা নাদবতী। নাদবতী মানেই নদী। 
মহর্ষি যাস্ক নিজেকে প্রশ্ন করলেন, ‘নদ্য কম্মাৎ?’ অর্থাৎ কেন ওরা নদী? 
তিনি নিজেই জবাব দিলেন ‘নদনা ইমা ভবন্তি শব্দবত্যঃ’। অর্থাৎ শব্দ করে বলেই।
মহর্ষি যাস্কের কথা ভাবতে ভাবতে শীতলক্ষ্যা নদী পার হলাম আমরা। মদনপুর অতিক্রম করে এগোলাম সামনে। আমাদের গন্তব্য লাঙ্গলবন্দ। লাঙ্গলবন্দের অলংকার ব্রহ্মপুত্র। 
ব্রহ্মপুত্র কিন্তু নদী নয়! ব্রহ্মপুত্র হচ্ছে নদ! 
নদী স্ত্রীবাচক শব্দ! নদ পুংবাচক!
নাম শুনে নদ-নদী শনাক্ত করার সাধারণ একটা নিয়ম আছে!
যে সকল জলস্রোতের নাম সাধারণত ‘ই’-কারান্ত বা ‘আ’-কারান্ত হয় তাদের নদী বলে। যেমন- মেঘনা, যমুনা, কর্ণফুলী, কুশিয়ারা। 
যে সকল জলস্রোতের নামের শেষে সাধারণত কোন ‘আ’-কার বা ‘ই’-কার থাকে না তাদের বলা হয় নদ। যেমন- কপোতাক্ষ, কুমার, আড়িয়াল খাঁ, ব্রহ্মপুত্র।
ব্রহ্মপুত্রের কথা ভাবতে ভাবতে লাঙ্গলবন্দ নামলাম আমরা। নামতে না নামতেই দৃষ্টিপ্রত্যক্ষ্যে উদয় হল ব্রহ্মপুত্র। পুরানমতে এই জলধারা ব্রহ্মার তেজজাত। তাই এর নাম ব্রহ্মপুত্র।
ব্রহ্মপুত্রের উৎপত্তি তিব্বতের মানস সরোবর সন্নিকটস্থ ব্রহ্মকুণ্ডে। তিব্বতে নদটি সম্পু নামে অভিহিত। সম্পু অর্থ ‘পবিত্র’। তিব্বত থেকে নদটি আসাম ও বাংলাদেশের মধ্য দিয়ে প্রবাহিত হয়ে পতিত হয়েছে বঙ্গোপসাগরে। 
উৎপত্তি স্থান থেকে পতন স্থান পর্যন্ত প্রায় ১৮০০ মাইল দীর্ঘ এই ব্রহ্মপুত্র নদকে কেন্দ্র করে চৈত্র মাসের শুক্লাষ্টমী বা অশোকাষ্টমীতে উৎসবমুখর হয়ে ওঠে জনপদ। পুরাণমতে, ব্রহ্মার আদেশে পৃথিবীর সব তীর্থ তখন মিলিত হয় ব্রহ্মপুত্র নদে। তাই সেই তিথিতে পৃথিবীর সর্বশ্রেষ্ঠ তীর্থের রূপ নেয় ব্রহ্মপুত্র, সেই তিথিতে এই নদের জলে স্নান করলে পাপমোচন হয়, অর্জিত হয় অশেষ পূণ্য!
শুধু এই নদই নয়, ব্রহ্মপুত্র তীরবর্তী জনপদ লাঙ্গলবন্দের সাথেও জড়িয়ে আছে এক পৌরাণিক ঘটনা। ঘটনাটি ত্রেতা যুগের।
ত্রেতা যুগের একেবারে শুরুর দিকে মগধদেশে ভাগীরথীর উপনদী কৌশিকীর তীরে ভোজাকোট নামে এক নগরী ছিল। সেই নগরীতে গাধি নামে চন্দ্রবংশীয় এক রাজা ছিলেন। রাজা গাধির ঔরসে জন্মগ্রহণ করেন মহর্ষি বিশ্বামিত্র আর সত্যাবতী নামে এক পরম রূপবতী কন্যা। 
সত্যাবতী বয়ঃপ্রাপ্ত হলে ভৃগুবংশীয় ব্রাহ্মণ ভৃগুমুনির সাথে বিয়ে হয় তাঁর। ভৃগুমুনির ঔরসে সত্যবতীর গর্ভে জন্মগ্রহণ করেন জমদগ্নি নামে এক পুত্র। 
সেই পুত্র বড় হয়ে বিয়ে করেন প্রসেনজিত রাজার কন্যা রেণুকাকে। জমদগ্নির ঔরসে রেণুকার গর্ভে জন্ম হয় পাঁচ ছেলের। এই পাঁচ ছেলের মধ্যে সর্বকনিষ্ঠ ছিলেন পরশুরাম।
যে সময়ের কথা এখানে বলা হচ্ছে, সেসময় পৃথিবীতে চলছিল এক গ্রহণকাল। ক্ষত্রিয় সম্প্রদায় তমোগুণে আচ্ছন্ন। তাদের হিংসাভাব এবং পাপাচরণে পৃথিবী রসাতলে যাবার উপক্রম। তাই ভূতভাবন ত্রিলোকপিতা নারায়ণের অংশরূপে পরশুরাম অবতীর্ণ হন ধরাধামে। তিনি ভগবান বিষ্ণুর ষষ্ঠ অবতার। 
শৈশবে তাঁর নাম রাখা হয় রাম। পরে ক্ষত্রিয় নিধনকল্পে পরশু বা কুঠার ধারণ করেছিলেন বলে তিনি পরশুধারণকারী রাম বা পরশুরাম বলে পরিচিতি অর্জন করেন। অবশ্য ভৃগু বংশে জন্মেছিলেন বলে ভার্গব কিংবা জমদগ্নি মুনির পুত্র বলে জামদগ্ন্য বলেও তাঁকে জানেন কেউ কেউ!
যাই হোক, কাহিনীর মূলে আসা যাক। একদিন ক্ষুধা নিবৃত্তির জন্য জমদগ্নি মুনির পাঁচ ছেলে বনে যান ফল সংগ্রহ করতে আর তাঁদের মা রেণুকা কাছের গঙ্গানদীতে যান জল আনার জন্য। সেখানে তিনি দেখতে পান পদ্মমালী নামে এক গন্ধর্বরাজ অপ্সরাদের সাথে জলকেলীতে মত্ত। অপার মুগ্ধতায় রামজননী দেখতে থাকেন তা-ই, কিন্তু এদিকে যে বয়ে যায় জমাদগ্নির হোমের বেলা!
গঙ্গাজল নিয়ে যখন বাড়ি ফেরেন জমদগ্নি-পত্নী, ততক্ষণে হোমকাল অতীত! মহাতেজা ঋষি রেগে গেলেন ভীষণ! ছেলেরা বাড়ি ফিরলে তিনি তাঁদের আদেশ দিলেন জননীকে বধ করবার! কিন্তু পিতার এই আদেশ পালন করতে বড় চার ছেলের কেউ-ই এগিয়ে এলেন না- এগিয়ে এলেন পরশুরাম। 
পিতার আদেশে তিনি কুঠারের আঘাতে হত্যা করলেন মাকে এবং আদেশ লঙ্ঘনকারী ভাইদের। 
জমদগ্নি ছেলের পিতৃভক্তি দেখে সন্তুষ্ট হলেন- বর দিতে চাইলেন তাঁকে। 
হাতজোড় করে পরশুরাম মা-ভাইদের জীবন ফিরিয়ে দেবার বর চাইলেন পিতার কাছে। 
সন্তুষ্ট জমদগ্নি মঞ্জুর করলেন বর, বললেন, ‘তথাস্তু’- আর সাথে সাথেই চার পুত্রসহ রেণুকাদেবী ফিরে পেলেন জীবন!
কিন্তু পিতার আদেশে যে কুঠার দিয়ে পরশুরাম হত্যা করেছিলেন মাকে, সেই কুঠার লেগে রইল তাঁর হাতে! শত চেষ্টা করেও তিনি কুঠার খসাতে পারলেন না হাত থেকে! মহা বিপদে পড়লেন বিষ্ণুর ষষ্ঠ অবতার! ব্যাকুলভাবে তিনি পিতার কাছে জিজ্ঞেস করলেন এর কারণ!
তখন জমাদগ্নি বললেন, প্রথমত মাতৃহত্যা, দ্বিতীয়ত নারীহত্যা- এই দুই পাপে আক্রান্ত হয়েছো তুমি!
যদিও পিতৃ-আজ্ঞা পালন করে তুমি তোমার জন্মদাতার প্রতি নিজ দায়িত্ব সম্পাদন করেছো, কিন্তু অসূয়ার বশবর্তী হয়ে নিজ জননীর শিরচ্ছেদ এবং তামসিকগুণের বশবর্তী হবার পাপ স্পর্শ করেছে তোমাকে!
জমাদগ্নি পুত্রের প্রতি দয়াপরবশ হলেন, পাপমুক্ত হবার জন্য ভারতের সকল তীর্থ পরিভ্রমণের উপদেশ দিলেন, বললেন, যে তীর্থের পুণ্য জলস্পর্শে তোমার হাতে লেগে থাকা কুঠার খসে যাবে, বুঝবে সে-ই হচ্ছে ভারতের শ্রেষ্ঠতম মহাতীর্থ। 
পিতার আদেশে পরশুরাম ভারতের সকল তীর্থ ভ্রমণ করতে করতে একদিন ব্রহ্মকুণ্ডে এলেন। এখানকার পুণ্যজলে স্নান করে ধুয়ে গেলো তাঁর সমস্ত পাপ- খসে গেলো কুঠার তাঁর হাত থেকে! তিনি অবাক হলেন ব্রহ্মকুণ্ডের মাহাত্ম্য দেখে। 
পরশুরাম পবিত্র এই জলধারা সাধারণ মানুষের কল্যানার্থে হিমালয়ের পাদদেশ থেকে সমভূমিতে আনার সংকল্প করলেন। হাত থেকে খসে পড়া কুঠারকে তিনি রূপান্তরিত করলেন লাঙ্গলে- সেই লাঙ্গলে ভূমির বুক চিড়ে ব্রহ্মকুণ্ডের পবিত্র জলধারাকে টেনে তিনি অগ্রসর হলেন সমভূমির দক্ষিণে। 
ক্রমাগত ভূমিকর্ষণজনিত কারণে একসময় ক্লান্ত হয়ে পড়লেন পরশুরাম। ক্লান্ত হয়ে যে স্থানে তিনি বন্ধ করলেন লাঙ্গল চালানো, সেই স্থানটির নামই লাঙ্গলবন্ধ, অপভ্রংশে লাঙ্গলবন্দ।
লাঙ্গলবন্দের পৌরাণিক কাহিনীর কথা ভাবতে ভাবতে ব্রহ্মপুত্র নদের তীর ধরে হাঁটতে থাকি আমরা। নদের পশ্চিমপাড়ে ১২টি ঘাট। অন্নপূর্ণা ঘাট, রাজঘাট, শংকর সাধুর ঘাট, মাকরী ঘাট, মহাশ্মশান ঘাট বা গান্ধী ঘাট, বরদেশ্বরী ঘাট, জয়কালী ঘাট, রক্ষাকালী ঘাট, পাষাণকালী ঘাট, প্রেমতলা ঘাট, চর শ্রীরামপুর ঘাট, দক্ষিণেশ্বর কালী বাড়ি ঘাট।
ব্রহ্মপুত্র নদের পূর্বপাড়ে মাত্র একটি ঘাট। কালীগঞ্জ ঘাট। 
ঘুরে দেখতে দেখতে আমরা ব্যাথিত হলাম ভীষণ। কারণ, ব্রহ্মপুত্র নদ এখন মারাত্মক দূষণে আক্রান্ত! শীর্ণকায়, অগভীর, শেওলাগর্ভ নদটির স্রোতধারা চরমভাবে বিপর্যস্ত! নদী দখলদারদের দৌরাত্ম্যে মুমুর্ষু আজ পৌরাণিক ঘটনাসমৃদ্ধ এই নদটি!
আচ্ছা, নদটি কি মরে যাবে শেষপর্যন্ত? 
জাতীয় ঔদাসীণ্য কিংবা অপরিনামদর্শী আর্ন্তজাতিক অপকীর্তির আঘাতে আঘাতে নদটি কি নিজেকে তুলে দেবে অর্ন্তজলী যাত্রায়? 
ব্রহ্মপুত্র নদ বাঁচাতে ব্যাক্তি পর্যায়ে কি কোন উদ্যোগ পরিলক্ষিত হবে না বাংলাদেশে? এগিয়ে কি আসবে না গ্লেন রস সুটকেক, হোসে ক্লদিও রিবেইরো দ্য সিলভার মতো কোন নদ-নদীঅন্তপ্রাণ মানুষ? 
নদটির আশেপাশে বেশ কিছু মন্দিরের অস্থিত্ব লক্ষ্য করি আমরা। লক্ষ্য করি বেশ কিছু সাধুর আশ্রম। 
ললিত সাধুর আশ্রম, বেণীমাধব ব্রহ্মচারী বা বুড়ো সাধুর আশ্রম, শংকর সাধুর আশ্রম, মাকরী সাধুর আশ্রমসহ বেশ কিছু আশ্রম-সমাধিসৌধ! 
সেখানে লক্ষ্য করি বেশ কয়েকজন সন্তের উপস্থিতিও!
আচ্ছা! এঁদের মধ্যে কি একজন নিগমানন্দকে খুঁজে পাব না আমরা, যিনি রক্ষা করতে এগিয়ে আসবেন ব্রহ্মপুত্রকে? 
স্বামী নিগমানন্দ ভারতের হরিদ্বারের মাতৃসদন আশ্রমভিত্তিক সাধু ছিলেন। হিমালয় পর্বত থেকে নেমে আসা গঙ্গার বুক থেকে অবৈধভাবে পাথর সংগ্রহ করে পেষণযন্ত্রে ভাঙ্গার ফলে সৃষ্ট পাথরের গুঁড়ায় দূষিত হচ্ছিল উত্তরখণ্ডের বিভিন্ন এলাকা! ভয়ংকরভাবে দূষিত হচ্ছিল গঙ্গাও! 
এসব দেখে চুপ থাকতে পারেনি মাত্র ৩৪ বছর বয়সী স্বামী নিগমানন্দ। গঙ্গা নদীকে দূষণের হাত থেকে রক্ষা করতে ২০১১ সালের ১৯ ফেব্রুয়ারি অনশন শুরু করেন তিনি। 
স্বামী নিগমানন্দের মৃত্যুর মধ্য দিয়ে পরিসমাপ্ত হয় ১১৪ দিন ব্যাপী এই অনশন!
নিগমানন্দের মতো মানুষদের নীরব মৃত্যু কি চেতনা ফিরিয়ে দিতে পারে না আমাদের? 
জাগ্রত করতে পারে না বিবেক? 
সমুত্থিত করতে পারে না মানুষ হিসেবে পৃথিবীর প্রতি কিছু জন্মজাত দায়বদ্ধতা?
প্রতিবাদমুখরতায় ভরিয়ে তুলতে পারে না আমাদের অন্তর?
পারে, নিশ্চিতভাবেই পারে। নিগমানন্দের মতো মানুষের মৃত্যুর নীরব অভিঘাত অবশ্যই স্তব্ধ করতে পারে বাংলাদেশের নদ-নদীর মৃত্যুর মিছিল!
দীপংকর চন্দ

ছবি: 


 




আবার এলো যে সন্ধ্যা





সূর্য পূর্ব দিকে উদিত হয় আর পশ্চিম দিকে অস্ত যায় হয়ত এই আপ্তবাক্যেটি  মাথায়  রেখেই বাবা বানিয়েছিলেন তাঁর স্বপ্নের দোতলা বাড়ি। পূর্বদিকস্থ সেই লম্বা ঝোলা বারান্দায় বসে অরুণোদয় দেখার আগ্রহ কখনো জাগেনি বলে আফসোস করি এখন। কাকডাকা ভোরে ঘুমটাও চেপে বসত পরম আবেগে। অথচ পশ্চিমা বারান্দায় জড়িয়ে আছে আমার হাজারো সুখস্মৃতি। সেখানে দাঁড়িয়ে বহু মন্থর দুপুর পার করেছি ফেরিওয়ালার ডাক শুনে। দুপুরের স্নানের পর পিঁড়ি পেতে রোদ পোহাতে বসতাম সেই বারান্দায়, শুনতে পেতাম রিকশার টুংটাং আর ফেরিওয়ালার হাঁক। পেরিয়ে যেত আলসে ভালোলাগার কিছু বিমুগ্ধ প্রহর, ধরণীর আবর্তনে পশ্চিম আকাশের সীমান্তে একটু একটু করে হেলে পড়ত রোদের ছটা।
দৃষ্টির সীমানায় ঠায় দাঁড়িয়ে থাকা সারি সারি আগারগাঁও কলোনির পিছনে ডুবতে থাকা অস্তগামী সূর্যের বিচ্ছুরিত আলোয় তেজগাঁয়ের পুরানো বিমানবন্দরের রানওয়ে এলাকা হয়ে উঠত বড্ড মায়াময়। চায়ের কাপে আলতো চুমুকে সেই বারান্দায় বসে বিদায় জানাতাম দিনের আলোকে। চাইতাম আরেকটু বেশী সময় সূর্যমামা যেন থেমে থাকে দৃষ্টির পরিসীমায়। রাত্রি নেমে এলেই তো কয়েল জ্বালিয়ে বসতে হবে পড়ার টেবিলে, লোডশেডিঙের হুটকো ঝামেলায় হবে প্রাত্তাহিক ছন্দপতন।
দেশ ছেড়ে প্রবাসে এসে ফেলে আসা অনেক কিছুই নতুন করে যোগার করতে হয়েছে, জীবনধারায় অন্তর্ভুক্তি হয়েছে আরও অনেক নতুনত্বের। বয়সটাও তো বেড়েছে কালের আবর্তনে। ‘কাকডাকা ভোর’ দেখাটা আক্ষরিক অর্থে অসম্ভব হলেও জীবিকার তাগিদে জেগে উঠি প্রত্যুষে। সন্ধ্যে বেলা ঘুরে বেড়াই বনে-বাদারে আর পাহাড়ি জনপদে। একপানে চেয়ে থাকি পশ্চিম আকাশে। নস্টালজিয়া আপ্লুত করে আমায়, একটি বারের জন্য হলেও মরিবার পূর্বে ফিরে যেতে মন চায় আমাদের সাদা বাড়ির সেই পশ্চিমা বারান্দায়।
ফটোক্যামেরা কেনার সামর্থ্য আমাদের ছিলনা। অনেক প্রিয় মুখ আর মুহূর্তের ছবি আঁকা আছে হৃদয়পটে যাতে পড়বে না কোনদিন সময়ের মলিন বলিরেখা। তেমনি সদা সজীব থাকবে হ্যাপি আখন্দের সেই কালজয়ী গান যা শুনতাম ঠিক দীপ নেভার আগে বসে থেকে সেই পশ্চিমা বারান্দায়। শুনি আজও সেই গানের কলি............ সাত সমুদ্র তের নদী দূরে থেকেও গোধূলিলগ্নে হারিয়ে যেতে ভালোবাসি প্রকৃতির মাঝে।

আবার এলো যে সন্ধ্যা
শুধু দুজনে

চলনা ঘুরে আসি অজানাতে
যেখানে নদী এসে থেমে গেছে

ঝাউ বনে হাওয়াগুলো খেলছে
সাওতালি মেঘগুলো চলছে

লাল লাল শাড়িগুলো উড়ছে
তাঁর সাথে মন মোর দুলছে

ঐ দূর আকাশের প্রান্তে
সাত রঙা মেঘগুলো খেলছে

এই বুঝি নেমে এলো সন্ধ্যা
ভেবে যায় কি জানি কি মনটা

পাখিগুলো নীড়ে ফিরে চলছে
গানে গানে কি যে কথা বলছে

ভাবি শুধু এখানেই থাকব
ফিরে যেতে মন নাহি চাইছে
মাগরিবের আজানের পরিবর্তে কানে ভেসে আসে গির্জার ঘণ্টাধ্বনি, ঘোর ভাঙ্গে আমার…… খুঁজে ফিরি ঘরে ফেরার ফিরতি পথ।

.........জিপসি


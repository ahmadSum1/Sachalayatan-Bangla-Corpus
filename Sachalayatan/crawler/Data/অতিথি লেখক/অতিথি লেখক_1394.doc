  আমি যখন বাবা হলাম




আমি যখন বাবা হলাম
সেই ছোটবেলা থেকেই বাবাকে অনেক জালিয়ে আসছি। বাইনার কোন শেষ ছিল না। এটা দাও ওটা দাও আবার এটা খাবো ওটা খাবো বলে তাকে পাগল করে ছাড়তাম। বাবাও ছিলেন একেবারে বরফের মত ঠাণ্ডা।এত বিরক্ত করার পরও বাবা হাসতেন যেন তিনি আমার এই বিরক্তিতে আনন্দ পাচ্ছেন।কি এক অপরুপ বৈপরীত্য। তার ঠোঁটের কোনায় লেগে থাকা হাসি আজও আমার মনে আছে। ছোটবেলা থেকেই যা চেয়েছি তা তিনি পূরণ করার চেষ্টা করেছেন।আমাদের কোন  চাহিদায় তিনি অপূর্ণ রাখেননি।
 কাজের খাতিরে অনেক সময়ই তিনি অনেক রাতে বাসায় ফিরতেন। তার এই আগমনের অন্যতম একটা আকর্ষণ ছিল সঙ্গে নিয়ে আসা কিছু খাবার। রাত অনেক দেরি হলেও তিনি সেই রাতে আমাদেরকে ডেকে সেগুলো খাওয়াতেন। তখন খুবি রাগ লাগতো যে এত রাতেই কেন সবার ঘুম ভাঙ্গিয়ে এসব আমাদেরকে খাওয়াতে হবে। আসলে  তখন না বুঝেই রাগ করতাম।বাবাও সেটা বুঝতেন আর মৃদুহেসে  বলতেন যখন বাবা হবি তখন এই মাঝরাতে তোদের ডেকে খাওয়ানোর মাঝে যে কি আনন্দ তা উপলব্ধি করবি। 
মনে আছে একবার সাইকেল চালাতে গিয়ে পড়ে গিয়েছিলাম। সেদিন দূর থেকে দেখে আমাকে তড়িৎ বুকে জড়িয়ে আগে সাইকেল থেকে নিরাপদ দুরত্তে নিয়ে গিয়েছিলেন। তখন দেখেছি তার সেই সময়কার উৎকণ্ঠা। বড়ই অকৃত্রিম সেই ভালোবাসা যা মনে হয় একজন বাবাই পারেন।  খুব ছোট বেলার কথা  ঠিক সেভাবে মনে নেই তবে ছোটবেলায় তিনি যে কষ্ট করেছেন তা উপলব্ধি করলাম যখন বাবা হলাম।একই সাথে জানতে শুরু করলাম আমার মাঝের পরিবর্তনগুলো । হয়তো একই উপলব্ধি সব বাবারই হয়  আবার ব্যতিক্রমও হতে পারে।তবে  তা কেবল তখনই যখন তিনি বাবা হলেন - এর যাত্রা শুরু তখন থেকেই।
প্রথম যেদিন শুনেছিলাম  আমি বাবা হব সেদিন মনের কনে লুকিয়ে থাকা সুপ্ত আনন্দরা কেমন যেন নাড়া দিয়ে উঠেছিলো । নতুন একটি পরিচয় , নতুন একটা অনুভূতির ডানা বেশ প্রশস্ত হয়ে সারা পৃথিবীকে কেমন যেন একটা জানান্ দিতে চাইলো এই বলে যে তুমি এক নতুন পথের পথিক, এক আগন্তুকের নতুন ঠিকানা। সেদিনের পর থেকে আমার সকল কাজ আর চিন্তার পেছনে এই না দেখা এক  আগন্তুকের ছবি ভেসে আসতো।
 সময়ের সাথে সাথে আমার স্ত্রীর মাঝে অনেক শারীরিক পরিবর্তন লক্ষ্য করলাম। চাকরীর কারণে তাকে ঠিকমতো সময় আগেও দিতে পারিনি কিন্তু তখন এটা নিয়ে তার খুব বেশী অভিযোগ ছিলোনা অনেকটা সয়ে গিয়েছিলো  বলা যায় কিন্তু তার পর থেকে , অর্থাৎ যখন তিনি সেই আগন্তুককে তার গর্ভে ধারণ করলেন ,আমার কাছ থেকে তার প্রত্যাশা অনেক বেড়ে গিয়েছিলো। আমি বরাবরই একটু আড্ডা দিতে ভালবাসতাম আর সে কারনেই বাসায় আসতে একটু দেরী হতো।কিছুদিন যাবার পর আমার করে চলা এই অনিয়ম গুলো উপলব্ধি করতে শুরু করলাম। বাবা হবার জন্য যে আমাকে প্রতিদিন স্বপ্ন দেখাচ্ছে , যে প্রতিনিয়ত প্রতিদিন এক একটি নতুন নতুন শারীরিক বিভিন্ন পরিবর্তন নিজে একাই কষ্ট পেয়েও সহ্য করে চলেছে , সেই মেয়েটির জন্য বড় মায়া হতে লাগলো। প্রতিটি মুহূর্তেই যেন এক একটি কষ্টকে সে একাই বহন করে চলতে লাগলো। আমি প্রায়শই ওর এই কষ্টটা উপলব্ধি করার চেষ্টা করতাম জানিনা সেটাতে সার্থক হতে পারতাম কিনা তবে আমার এই উৎকণ্ঠা সে অতি আনন্দের সাথে উপভোগ করতো। বিষয়টি বোঝার পর আমি বাসায় অনেক বেশী সময় দেয়া শুরু করলাম। আমার বাইরের সকল আড্ডা হল ঘরকেন্দ্রিক। আমার স্ত্রীই হোল আমার আড্ডা দেয়ার একমাত্র সঙ্গী। আমার অবসর সময়গুলো আমাদের সন্তান কি হবে, ওর জন্য আমরা কি কি করবো , তার আসার আগে আমরা কি কি কেনাকাটা করবো যেন পরে আর এগুলো নিয়ে ভাবতে না হয়, কি নাম রাখবো এসব নিয়েই দিন চলে যেতে লাগলো। এরই মাঝে অবাক হয়ে একদিন  লক্ষ্য করলাম নিজেকে। যেই মানুষটি  সারাক্ষণ অফিস , কাজ আর আড্ডা নিয়ে পড়ে থাকতো সেই মানুষটি  হঠাৎ করে নিজেকে প্রয়োজনের বাইরে এসব কিছু থেকে নিজেকে গুটিয়ে নিতে শুরু করলো। 
আমি এবং আমার স্ত্রী আমরা দুজনই দুজনকে অনেক আগে  থেকে চিনতাম।  দীর্ঘ ৯ বছর জানা শোনার পর অর্থাৎ প্রেম করার পর আমাদের বিয়ে হয়েছিলো। কাজেই আমাদের মাঝে বেশ আগে থেকেই একটা বন্দেজ গড়ে উঠেছিলো। আমাদের দুজনার মাঝে যে বন্ডেজ  ছিল তা ক্রমেই আরও গাড় হতে লাগলো । আমার সকল মনোযোগের কেন্দ্রবিন্দু তখন আমার স্ত্রী আর সকল প্রতিক্ষার  এক একটি প্রহর হল আমাদের সন্তান। এভাবেই পার হয়ে যাচ্ছিলো আমার জীবনের সবচেয়ে সেরা সময়গুলো। কাউকে সেবা করা বা কারো অসহায় অবস্থায় তার পাশে থাকতে পারার যে আনন্দ তা প্রতিটি কোষ ধরে ধরে উপভোগ করতে থাকলাম। দিন যতই যেতে থাকলো আমাদের উৎকণ্ঠাও বাড়তে থাকলো। 
আমার স্ত্রীর অবস্থাও ক্রমেই খারাপ হতে লাগলো বিশেষ করে সেই অদেখা অতিথির আগমনের তারিখ যতই ঘনিয়ে আসলো। এভাবেই একদিন তাকে হাসপাতালে ভর্তি করা হল আর ঠিক তার পরদিনই ভুমিস্টো হল আমাদের সন্তান। 
এতদিনের সকল অপেক্ষার হল অবসান। জীবনে সকল অপূর্ণতা সেদিন দূর হয়ে গিয়েছিল। এতদিন বুঝতে পারিনি এই আনন্দের ধরনটা কেমন হবে তবে আমার ছেলেকে যখন প্রথম নার্স আমার কোলে তুলে দিল তখনই মনে হয়েছিলো আমি যেন এক বিশাল দেশ জয় করে ফেললাম। এক বিজয়ী সেনা অনেক দিন যুদ্ধের পর একটা দেশ স্বাধীন করে ফেরার পর যে আনন্দ ঠিক সেইরকমের একটা হিরোইজম ভেতরে ভেতরে কাজ করতে থাকলো। নিজের অস্তিত্বকে উপলব্ধি করার মজাই আসলে আলাদা। আমি সেদিন সেই আলাদা একটা সত্তা, আলাদা একটা অস্তিত্তের মাঝে নিজেকে উপলব্ধি করা শুরু করলাম। আমি সেদিন বাবা হলাম।
এরপর থেকে আমার সকল কর্মে একজন বাবাকে দেখতে পাওয়া শুরু করলাম। একটি নতুন পরিচয়ে নতুন একটি মানুষের সামনে আমার আদর্শের আপরাইটনেস ঠিক কেমন ,আদৌ সেটা একটি মডেল হিসেবে তার সামনে উপস্থাপনের উপযোগী কিনা সেটা বারবার আমার সামনে ভেসে আসতে থাকলো। তখন থেকেই নিজেকে একজন যোগ্য মানুষ , যোগ্য স্বামী আর একজন আদর্শ পিতা হিসেবে গড়ে তোলার প্রয়োজন উপলব্ধি করলাম। জীবনের ছোটখাটো যত লুপহোলস ছিল তা আস্তে আস্তে বন্ধ করতে শুরু করলাম। প্রতিটি কাজে, আমার  সকল চিন্তায় কেবল একটাই বিষয় সামনে চলে আসতো আর তা হল আমি একজন বাবা।বাবা হবার পূর্বে  নিজে কতটা পরিশুদ্ধ ছিলাম তা বিচার করার প্রয়োজন না হলেও তখন থেকে এই বিষয় গুলো জোঁকের মতো জেকে ধরল। একজন আদর্শ বাবা হবার তীব্র নেশা আমাকে পেয়ে বসলো। একইসাথে স্বপ্ন  দেখা শুরু করলাম আমার ছেলেকে নিয়ে।  একজন আদর্শ মানুষ হিসেবে তাকে গড়ে তুলতে হবে আর নিশ্চিত করতে হবে একটি সুন্দর ভবিষ্যতের।
আমার ছেলের বয়স আজ দুই বছরের কাছাকাছি। ঠিকমতো কথা সে বলতে পারেনা তবে বাবা বলে সে আমাকে অনেক আদর করে ডাকে। আমার প্রাণের মাঝে তখন নতুন উদ্যম ফিরে পায়। এত নিষ্পাপ একটি মুখ, এত সুন্দর হাসি আর মিষ্টি মধুর ভাঙ্গা ভাঙ্গা কথা আমাদের ঘরকে সারাক্ষণ মুখর করে রাখে। এখন সে হাঁটতে শিখেছে। মাঝে মাঝে দৌড় দিয়ে চলে আসতে চাই কাছে। অনেক সময়  কাছে আসতে যেয়ে হোঁচট খেয়ে পড়ে যায় । তখন দৌড়ে গিয়ে বুকে জড়িয়ে ধরি । জোর করে আলিঙ্গন করে চেপে ধরি বুকে। অতি সতর্কতার সাথে কাছে টেনে নেই পাছে যদি সে ব্যথা পায়।
জানিনা কেন তবে ইদানীং বাবার কথা খুব মনে পড়ে । কিভাবে আমাদেরকে তিনি ছোটবেলা থেকে আগলে রেখেছিলেন। কিভাবে নিশ্চিত করেছিলেন আমাদের জন্য একটি সুন্দর ছেলেবেলার। আজকে আমার যে অবস্থান তার পিছনে অনেক অবদানই আমার বাবার। আসলে বাবা হলে যা হয়- বাবারা  হয়তো এমনই হয়।
অমি_বন্যা


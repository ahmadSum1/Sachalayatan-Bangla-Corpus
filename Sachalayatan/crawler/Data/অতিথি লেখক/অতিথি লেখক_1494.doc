পরিসংখ্যানে নারীর বেকারত্ব 




একটা পরিসংখ্যানে চোখ আটকে গেলো আজকে। বাংলাদেশ পরিসংখ্যান ব্যুরোর Statistical Yearbook of Bangladesh 2010 এর 3.17 টেবিল অনুযায়ী বাংলাদেশে স্নাতকোত্তর বা সমমানের ডিগ্রীধারী বেকার পুরুষ ৪.৪৮ শতাংশ এবং বেকার নারী ১০.৩১ শতাংশ, প্রকৌশল বা চিকিৎসাবিজ্ঞানে ডিগ্রীধারী বেকার পুরুষের সংখ্যা ৪.৭৮ শতাংশ এবং নারীর সংখ্যা ১৬.৯৯ শতাংশ। দেশের এরকম শিক্ষিত ও যোগ্য শ্রেণীর নারী ও পুরুষের বেকারত্বের হারের এই পার্থক্য আমার কাছে যথেষ্ট দৃষ্টিকটু লেগেছে। দেশের সুযোগ সুবিধার অভাবের ব্যাপারটা মাথায় রেখেও এই পার্থক্য মনে যথেষ্ট প্রশ্নের উদ্রেক করেছে। নারীর বেকারত্বের এই হার কি ঐচ্ছিক বেকারত্ব নির্দেশ করে না? জনবহুল এই দেশে শিক্ষার সুযোগ যেখানে সব অর্থেই সীমিত সেখানে শিক্ষিত শ্রেণীর নারীর বেকারত্বের এই হারকে কোন যুক্তি দিয়ে ব্যাখ্যা করা যায় কি? 
এখনো কর্মক্ষেত্রে প্রবেশ করার সুযোগ হয়নি, বাস্তবে পরিস্থিতি আসলে কতটুকু কঠিন তা ঠিক আমার পক্ষে বিচার করা সম্ভব নয় তা মানছি। তবে একই পরিসংখ্যান অনুযায়ী দেশে ৩০-৩৪ বছর বয়সী নারীদের মোট বেকারত্বের হার ৫.২৪ শতাংশ। দেশে কর্মজীবী নারীর এই সংখ্যা দেখে এটাও ঠিক বিশ্বাস করতে পারিনা যে সবকিছু সামলে নিয়ে কর্মক্ষেত্রে টিকে থাকা অসম্ভব কোন ব্যাপার। আজকালকার নারীরা যেভাবে সবকিছু সামলে সামনে এগিয়ে চলেছেন তাতে ১০.৩১ বা ১৬.৯৯, বেকারত্বের এই হার নিজেদের গ্রহণযোগ্যতা আরো হারিয়ে ফেলে।
প্রথমত, দেশের বৃহত্তর একটা অংশ যখন শিক্ষার সুযোগের ইঁদুর দৌঁড়ে ক্রমাগত খেই হারায় তখন সুযোগ পেয়ে ব্যবহার না করাটা মোটেই ন্যায়সঙ্গত নয়। এটা এক ধরণের দায়বদ্ধতাই বলতে পারেন। যেহেতু আপনি ইতোমধ্যেই একটা জায়গা দখল করেছেন তার মানে কেউ না কেউ এখান থেকে সরে দাঁড়িয়েছে, এখানে আপনি নিজের সম্ভাবনাকে কাজে না লাগানোর মানে হলো আপনি নিজের সাথে সাথে আরো একটি সম্ভাবনাকে বিনষ্ট করছেন। আপনি হয়তো অন্যক্ষেত্রে সফল হচ্ছেন, সফল মা হচ্ছেন। সুযোগ্য সন্তান উপহার দিয়ে ভাবছেন আমি যে দায়িত্ব নিয়েছিলাম সেটাতো পালন করলাম সঠিকভাবে। কিন্তু ঐ যে যিনি আপনাকে জায়গা ছেড়ে দিলেন তার কথা ভেবেছেন কি? 
দ্বিতীয়ত, আপনি নিজের পরিচয়ে সন্তুষ্ট থাকছেনতো? জীবনের প্রথম প্রহরটা এই যে এত কষ্ট করে জ্ঞান অর্জন করছেন, তা কাজে লাগাতে না পারার কোন আফসোসই কি নেই? অথবা আজ হয়তো পরিবার নিয়ে, সংসার-সন্তান নিয়ে ব্যস্ত সময় কাটাচ্ছেন অনেক কিছুই চিন্তা করার অবকাশ পাচ্ছেন না, ভাবছেন বেশতো আছি। কিন্তু ছেলেটা বা মেয়েটা যখন একটু বড় হয়ে গেল, আর তাকে স্কুল-কলেজে নিয়ে যেতে বা আনতে আপনাকে প্রয়োজন হচ্ছে না। তার পড়াটা তৈরি করে ফেলছে আপনার সাহায্য ছাড়াই। এখন হয়তো আর আপনার সাথেই থাকছে না, তাকে তার জীবনের খাতিরে থাকতে হচ্ছে অন্য শহরে। তখন আপনার জগৎটা কি নিয়ে? জীবনের শুরুতে সিদ্ধান্ত নেয়ার সময় এই সময়টার কথা ভেবে নিয়েছিলেনতো? 
অনেক পুরুষকে আবার বলতে দেখেছি, এই যে সন্তানের জন্য মায়ের সবকিছু ছেড়ে ঘরমুখী হয়ে ওঠা এর মাঝেইতো নারীর জীবনের সার্থকতা। এমন আত্মত্যাগ শুধু একজন নারীর পক্ষেই করা সম্ভব। এতেই নাকি নারীর জীবন মহিমান্বিত হয়ে ওঠে। সন্তান যেমন মায়ের কাছে অনেক স্পেশাল তেমনি আমি দেখেছি মায়েরাও সন্তানের কাছে সবসময় মা-ই। তাকে নতুন কোন মহিমায় ভাস্বর হতে হয়না। তাই বারবারই মনে হয়েছে মা হয়ে ওঠার জন্য এতোটা আত্মত্যাগেরও প্রয়োজন আছে কি? আমার সবসময় মনে হয়েছে সন্তানের জন্য নিজের সব ছেড়ে ঘরে বসে থাকা সন্তানের উপর একটা বাড়তি চাপ তৈরি করে। এখান থেকেই শুরু হয় চাওয়া-পাওয়ার হিসেব না মেলা সমীকরন। নিজের জীবনটা তাই এসব কথাই কান না দিয়ে নিজের মত করে গুছিয়ে নেয়াই কি শ্রেয় না? একজন কর্মজীবী মা কি সন্তানের অনুপ্রেরণা আর আত্মবিশ্বাসের উৎস হয়ে উঠতে পারেন না? 
আরও শুনেছি শিশুরা আসলে মাকে যেভাবে মিস করে, বাবাদেরকে সেভাবে করে না। তাই মাকেই সব দায়িত্ব নিতে হয়। আমার খুব জানতে ইচ্ছা করে, আমাদের বাবারা মিস করতে শেখার মত সময়টুকুও তাদের সন্তানদের দিয়েছেন কিনা। আমরা সবাই কি জীবনের কোন না কোন সময় বা অনেকে হয়তো সবসময়ই বাবাদের মিস করিনি? কিন্তু এটা হয়তো কখনোই সেভাবে ভেবে দেখা হয়নি। কখনো এই প্রশ্নের সম্মুখীনও হতে হয়না। সেইযে একটা সামাজিক কাঠামো গড়ে ঊঠেছিল সেটাই চলে আসছে এখনো। মায়েদের বাইরের দায়িত্ব বেড়ে গেলেও ঘরের দায়িত্ব তেমন একটা কমেনি। কিন্তু এই শৃঙ্খলকে উৎসাহিত না করে এখান থেকে বেরিয়ে আসতে হবে। মায়েদেরই এই দায়িত্ব নিতে হবে। সবকিছুই নিজের মাথাই তুলে না নিয়ে সংসারে ব্যালান্স আনার চেষ্টা করুন, বাবাদেরকেও নিজের দায়িত্ব বুঝিয়ে দিন। 
আমি আমাদের ঘরে ঘরে থেকে যাওয়া অসংখ্য হোমমেকারদেরকে একটুও ছোট করে দেখছি না। তাদের জন্যই এখনো আমাদের টক-ঝাল-মিষ্টি আচারগুলো বা শীতের পিঠাগুলো নতুন নতুন মাত্রা পেয়ে যাচ্ছে। তারা কিন্তু যতটুকু দেয়ার ক্ষমতা রাখেন পুরোটুকু নিংড়ে দিয়ে দিচ্ছেন আমাদেরকে। যতটুকু সুযোগ পেয়ে ছিলেন তার পুরোটাই ব্যবহার করছেন, কোনই গাফিলতি করেননি। আমি শুধু বলছি পুরুষ এবং নারীর বেকারত্বের হারকে যারা ৪.৪৮ থেকে ১০.৩১ এ বা ৪.৭৮ থেকে ১৬.৯৯ উন্নীত করছেন তাদের কথা।একটু ভেবে দেখবেন শুধুমাত্র মা বা কারো স্ত্রী পরিচয় নিয়ে সারাজীবন খুশি থাকতে পারবেনতো? যে উচ্চাশা নিয়ে জীবন শুরু করেছিলেন জীবনের একটা পর্যায়ে এসে সেগুলোকে দূ্রেতো ঠেলে দিলেন, কিন্তু তাদেরকে ছেড়ে আপনি কতটুকু সম্পূর্ণ সেটাও আগেই একবার ভেবে দেখবেন।
-নীলম
( আমার প্রথম লেখা। কিছু কিছু জায়গায় অসংগতিপূর্ণ মনে হতে পারে, আশা করছি ভুলগুলো ধরিয়ে দেয়ার চেষ্টা করবেন।)


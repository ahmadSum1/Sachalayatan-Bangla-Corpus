সতর্ক হউন, অন্যদেরও সতর্ক করুন; নিজে বাঁচুন, অন্যদেরও বাঁচান।



এই যে দাদা, শুনছেন? আরে ও ভাই, হ্যাল্লো, ও দাদা, হ্যাঁ, আপনাকেই ডাকছি! কই যান আপনি? স্ক্রল করার আগে দাঁড়ান, দুইটা কথা বলে নেই। কি? ব্যাস্ত আপনি? আপনার জীবনের দামের চাইতেও ব্যাস্ততা বেশী আপনার? হ্যাঁ, তাইলে ভাই যাইতে পারেন, আপনার জীবন; আপনেই সেইটার দাম চুকাইবেন, আমি কথা বলার কে! আহ্‌, খারাপ পাইয়েন না বস্‌, ব্যাস্ত থাকলে যান না আপনি, সমস্যা নাই। কি, থাকতে চাইছেন? আচ্ছা, থাকেন তাইলে, পড়েন পুরাটা! যদি ব্যাস্ততা বেশীই থাকে আপনার, তাইলে শর্তস্বাপেক্ষ ছুটি একটা দেয়া যায় আপনারে। আপনি যদি A-, AB-, B- কিংবা O- এই কোনও রক্তের গ্রুপেই না পড়েন, অর্থাৎ আপনি যদি একজন পজিটিভ রক্তের মানুষ হয়ে থাকেন তাইলে ভাই যাইতে পারেন, এই পোষ্ট প্রধানত আপনার জন্য না, তবে আমি বল্‌ব পড়ে দেখার জন্য। কি! আপনার পজিটিভ, তবে AB+ ? দাঁড়ান বস্‌, কই যান আপনে! আপনিও লাইনে থাকেন, আপনার রক্তের গ্রুপ দূর্লভ না ঠিক, তবে সুলভও না কিন্তু! এই পোষ্ট নেগেটিভ গ্রুপধারীদের জন্য ১৬ আনা লাগলে আপনারও যে ১২ আনা লাগবে, তাতে কোনও সন্দেহ নাই আমার! তাই একটু সময় করে পুরাটা পড়ে শেষ করেন।
ধরে নেই আপনি একজন নেগেটিভ গ্রুপধারী। যেহেতু আপনার রক্তের গ্রুপ নেগেটিভ গ্রুপে পড়ে, সেহেতু আপনার ভাল করেই জানার কথা যে এটা বাংলাদেশের প্রেক্ষাপটে খুবই দূর্লভ রক্তের গ্রুপ; ক্ষেত্রবিশেষে লাখেও একজন পাওয়া যায় না। আচ্ছা, আপনি জানতেন তাহলে! কিন্তু কি! আপনার পরিচিত কোনও নেগেটিভ গ্রুপধারী নেই আপনার গ্রুপের! এটা কি শোনালেন ভাই! আপনি আপনার এই দূর্লভ গ্রুপের কাউরেই চেনেন না! আপনি কি তবে ব্যাক্তি হিসেবে এতই অসাবধান! তাহলে হয়তো ধরে নেয়া যেতে পারে, আপনি রাস্তা পার হওয়ার আগে ডান-বাম কোনও দিকেই না তাকিয়ে সোজা রাস্তা পার হতে থাকেন, কিংবা ধারালো কিছু দিয়ে কাজ করার সময় প্রায় চোখ বুজেই কাজ করেন, সাবধানতার কোনও প্রয়োজনই পড়ে না আপনার! কি? আপনি এইরকম করেন না? তবে কি সাবধানে, নিজের নিরাপত্তা নিশ্চিত করে তবেই কাজগুলো করেন বলছেন? শুনেন ভাই, এই কাজগুলো যদি সাবধানতা অবলম্বন করে করতে পারেন, তাইলে এত্ত গুরুত্বপূর্ণ বিষয় আপনার চোখ এড়িয়ে গেল ক্যামনে!!! নাকি নিজেকে আপনি সব দূর্ঘটনার উর্ধ্বে মনে করেন? আপনার মতে আপনার আজ হোক কিংবা কাল, কখনও আপনি কোনও দূর্ঘটনায় পড়বেন না? যদি এরকমটা মনে করে থাকেন, তাহলে ছোট্ট একটা কাহিনী বলি:
খুব বেশীদিন আগের না, মাত্রই গতকালের কাহিনী। পরিচিতের, পরিচিতের কোনও পরিচিত একজন ব্যাক্তি। তাঁর রক্তের গ্রুপও নেগেটিভ কোনও একটা গ্রুপের। এই বেচারাও জানতেন না যে তাঁর এরকম বিপদ আপদ আসতে পারে, দূর্ঘটনা ঘটতে পারে; কিংবা সেটা নিয়ে উদাসীনই ছিলেন বলা যায়। কিন্তু ভাগ্যের নির্মম পরিহাস, গতকাল তিনি ছিনতাইয়ের শিকার হন & guess what, টাকা-পয়সা তো যায়ই, সাথে ছুরিকাঘাতে আহতও হন! পরে দেখা যায় ২ ব্যাগ রক্ত না পাওয়া গেলে অপারেশনেই নেয়া যাচ্ছে না, ঐদিকে রোগীর জীবন-মরণের প্রশ্ন। ২ ব্যাগ থেকে চাহিদা যে কখন ৪ ব্যাগে গিয়ে দাঁড়ায়, টেরই পাওয়া যায়নি! একে তো দূর্লভ গ্রুপ, তার উপরে আবার একই দিনে চার চার ব্যাগের প্রয়োজন। সিলেটের মতো ছোট শহরে এটা কি চাট্টিখানি কথা! যেখানে আশেপাশের অর্ধেক 'শিক্ষিত' মানুষই রক্ত দিতে ভয় পায়! অশিক্ষিতদের অনেকেও রক্তদান সম্পর্কে এঁদের চেয়ে ভাল জ্ঞান রাখে এবং মানুষের বিপদে নিয়মিত এগিয়েও আসে। ঐ প্রসঙ্গে আর না যাই। যেটা বলছিলাম, উনি কি জানতেন যে উনি ছিনতাইয়ের শিকার হবেন এবং উনার জন্য কালকের ভিতরই চার ব্যাগ রক্তের প্রয়োজন হবে? কাল ছিনতাই না হয়ে তো আরও অনেক কিছুই হতে পার্‌ত। যেমনঃ রাস্তায় উনার গাড়ির সাথে আর কোনও গাড়ির সংঘর্ষ হতে পার্‌ত এবং সেটা তিনি গুরুতর আহতও হতে পারতেন। কিংবা উনি যে বিল্ডিং এ থাকেন, সেটাও রানা প্লাজার মতো ধ্বসে পড়তে পার্‌ত। আরও হাজার দূর্ঘটনার দিকে আঙ্গুল তোলা যায়, বাদই দিলাম সেগুলো। দূর্ঘটনা নয় এমন কিছু দিকও আমরা দেখিঃ কাল কিডনী/হার্ট কিংবা অন্য কোনও অপারেশনের প্রয়োজনও উনার পড়তে পার্‌ত। তিনি যদি একজন মহিলা হতেন, ডেলিভারীর সময়ও তাঁর রক্তের প্রয়োজন পড়তে পার্‌ত। রক্তশূন্যতা, ক্যান্সার আরও কত্ত কি! মানুষের রক্তের প্রয়োজন হয়না এমন কেইসের অভাবই নাই!
আপনাকে নিশ্চয় এতক্ষণে টেনশনে ফেলে দিয়েছি; যে, বলে কি এই ছেলে! জ্বী জনাব, এই ছেলে ঠিকই বলছে। আপনি কি ভেবে দেখেছেন, যে ঐ ভাইয়ের সাথে যে দূর্ঘটনা ঘটেছে, কিংবা যেগুলো ঘটতে পার্‌ত বলে আলোচনা করেছি, আপনিও সেগুলোর উর্ধ্বে নন! আপনার সাথেও যে কোনও দিন, যে কোনও সময় এগুলো ঘটতে পারে! কি? আপনি চিন্তিত? কি করবেন জানতে চাইছেন? শুনেন তাইলে, বলি; যেহেতু আপনি একজন নেগেটিভ গ্রুপধারী, আপনি খুবই বিরল টাইপের একজন মানুষ। এইটা নিয়ে পার্ট পরেও মারা যাবে, আগে কাজের কাজ করেন, আপনার পরিচিতের মাঝে যদি এই গ্রুপের কেউ না থাকেন, তবে খুঁজে পেতে হলেও পরিচিত বাইর করেন। এই ক্ষেত্রে সবচাইতে সহায়ক হতে পারে রক্তদান করা। ভয় পাবার কিছুই নেই, এটা খুব একটা জটিল কিছু না। যেহেতু আপনি নেগেটিভ গ্রুপের মানুষ, আপনার রক্তও কিন্তু ঐ নেগেটিভ গ্রুপের অন্য কোনও একজন মানুষের কাছেই যাচ্ছে! বিপদে-আপদে আপনাদের নিজেদেরকে নিজেরাই সাহায্য করতে হবে বস্‌, এছাড়া আর উপায় নাই! রক্তই এমন এক জিনিস যেটা এখনও কৃত্রিম ভাবে উৎপাদন করা সম্ভব হয়নি, সম্ভব হয়নি এর গ্রুপ-জনীত ঝামেলাগুলো এড়ানোর। এড়ানোর যখন উপায় নাইই, তখন সেটাকে মেনে নিয়েই এগিয়ে যেতে হবে আপনার। আপনি যদি নিয়মিত রক্তদান করেন, একে তো আপনি একজন মুমুর্ষু রোগীকে বাঁচানোর সুযোগ পাচ্ছেনই, তারই সাথে আপনি আপনার একজন লাইফ ইনস্যুর‍্যান্সও পাচ্ছেন। হ্যাঁ, ভুল পড়েন নি, জীবন বীমাই বলেছি। আজ যে ব্যাক্তি আপনার রক্তে বেঁচে থাকবে, কাল সে নিজে রক্ত উৎপাদন করতে সমর্থ্য থাকবে এবং আপনি যেদিন দূর্ঘটনায় পড়বেন, আপনিও তাকে কাছে পাবেন। এমন হতাশায় আপনাকে ভুগতে হবে না যে আপনার পরিচিত কোনও নেগেটিভ ডোনার নেই আপনার গ্রুপের। হ্যাঁ, আপনি যদি নেগেটিভ গ্রুপধারী হওয়ার পরেও রক্তদানে অসমর্থ্য থাকেন, মানে পুরুষ হলে আপনার ওজন ৪৮ এবং মহিলা হলে আপনার ওজন ৪৫ এর নীচে থাকে, কিংবা আপনার রক্তশূন্যতা কিংবা রক্তবাহিত কোনও রোগ থাকে, তবে আপনি কাউকে রক্তদান করে হয়তো সাহায্য করতে পারবেন না। ঠিক। কিন্তু সাহায্য করতে পারবেন না, এমনটা তো না! আমরা প্রতিদিনই দেখি নানান সময়ে নানান মানুষ রক্তের আবেদনে ডাক দিয়েই যাচ্ছে। আপনিও ডাক দিতে পারেন আবেদনের। আবেদনটা ছড়িয়ে দিতে পারেন সবার মাঝে। আমি পজিটিভ গ্রুপধারী একজন হয়ে যদি আপনাদের জন্য এত চিন্তা করতে পারি, এতটুকু লিখতেও পারি, আপনারা কেন পারবেন না? অন্যের জন্য না হোক, নিজের গরজে তো করা উচিৎ! আজ আপনি অন্যকে সাহায্য করতে এগিয়ে গেলে কাল অন্য আরও কেউ আপনাকে সাহায্য করতে এগিয়ে আসবে। এটাই নিয়ম, এভাবেই মানবজাতি আজ এত এগিয়ে। বিপদে আমরা পরস্পরকে সাহায্য করতে এগিয়ে যাই বলেই আমরা মানুষ, সৃষ্টির সেরা জীব। আপনি যদি আজ অন্যকে সাহায্য না করেন, কিভাবে প্রত্যাশা করেন কাল অন্য কেউ আপনাকে সাহায্য করবে? আপনি স্বার্থপরের মতো কাজ করলে আপনার চারপাশের মানুষগুলোও আপনার দ্বারা প্রভাবিত হবে, তারাও স্বার্থপর হবে, তাদের দেখে আরও মানুষ, ওদের দেখে আরও। সাহায্যের মনোভাব নিয়ে এগিয়ে আসুন, দেখবেন আপনাকে দেখে আপনার চারপাশের মানুষ উদ্বুদ্ধ হচ্ছে, তাদের দেখে আরও আরও অনেকে। তবে আর কেন দেরী করা, আজ থেকে, এখন থেকেই শুরু করুন না! আর রক্তের গ্রুপ যদি জানা না থাকে, আজই, এখনই জেনে নিন, কে জানে, আপনিও হয়তো দূর্লভ নেগেটিভ গ্রুপধারীদের একজন হতে পারেন! খারাপ কাজ তো আমরা প্রতিদিন অনেকই করি, আসুন সেগুলোর সাথে রক্তদান/মুমুর্ষুকে সাহায্য করতে এগিয়ে যাওয়ার মতো কয়েকটা ভাল কাজও করি। আর কিছু না হোক, মনে যে একটা তৃপ্তি পাবেন, সেটা আমি আপনাকে গ্যারান্টি দিয়ে বলতে পারি। একজন মানুষের বিপদে এগিয়ে আসা এবং তাকে সাহায্য করতে পারার মাঝে যে আনন্দ, সেটা আরও অনেক আনন্দকেই হার মানায়। 
গব্বর সিংহ
<এপ্রিল ১৮, ২০১৪ ইং>


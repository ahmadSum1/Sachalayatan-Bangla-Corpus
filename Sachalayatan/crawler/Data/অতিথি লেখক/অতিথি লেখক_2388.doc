মক্কা নোটসঃ মহারাজা, তোমায় সেলাম! 




রাজতন্ত্রের দেশে এই প্রথম না, কিন্তু ভোটাভুটির গণতন্ত্র বিহীন রাজতন্ত্রের দেশে এই প্রথম বলা চলে। দেশে থাকতেও কোনদিন ভোট দেবার দরকার হয়নি, আর দরকার পড়লেও এক ছ্যাচড়া আর এক চোর-ডাকাতের মধ্যে একজনকে বেছে নেবার জন্য কষ্ট করে বাড়ি থেকে বের হয়ে ভোটকেন্দ্রে কোনদিন যাব বলে মনে হয়না অদূর ভবিষ্যতে। এই দেশে সীমিত পরিসরে রাজাগজার তেমন প্রতাপ চোখে পড়েনা। তবে সর্বদর্শী জাগ্রত সরকার যে আছেন সেটি অনলাইনে টেরটি পাওয়া যায়। বেশীরভাগ আকামের খাজুরা ওয়েবসাইট, সেইসাথে ‘বড়দের’ ওয়েবসাইট গেটওয়ে থেকে আটকে দেয়া হয়। চৌকষ, কৌতুহলী কিশোরের হয়তো এই বেড়া হেসেখেলেই পেরিয়ে যায়, কিন্তু গড়পড়তা বাড়ীর গিন্নী বা নান্নামুন্নাদের জন্য সেফটি নেট মনে হয় মোটামুটি কাজ করে। আরো কি যে ব্লক করে কেজানে। তাই মহারাজা তোমায় সেলাম! এইটা দেখে হটনট কি দেখতে গেছিলাম 
দি ব্লু কোরান

হারাম শরীফ আর তার আশেপাশের বিভিন্ন যায়গায় তাকের মধ্যে অসংখ্য কপি কোরান শরীফ রেখে দেয়া আছে পড়ার জন্য। যাদের কমবেশী পড়ার অভ্যাস আছে, তারা জানেন যে, আমাদের বাংলাদেশে সাধারণভাবে দুরকম ছাপা পাওয়া যায়। একটা সম্ভবত লাক্ষ্ণৌ ছাপা যেটি কিছুটা পেঁচানো অক্ষরে লেখা, হাফেজদের মুখস্ত করার জন্য এই ছাপার কোরান জনপ্রিয় আর দ্বিতীয়টি হল সম্ভবত কোলকাতার ছাপা, যেটি আমরা নূরানী বলে চিনি, যার ছাপা অনেকটা ছাপা ইংরেজীর মত অনেকটা সরলরৈখিক। আমরা আজমী আজনবী, আরবী বুঝিও না, পড়তেও ঠোক্কর খাই তাই আমাদের সবগুলো ছাপাতেই স্বরচিহ্ন বা হরকত সহ হয়। 
আরবরা নিজেদের পড়ার জন্য যেই ছাপা ব্যাবহার করে তাতে হয় স্বরচিহ্ন থাকেই না, অথবা স্বরচিহ্নের মধ্যে আরো কিছু অতিরিক্ত যতিচিহ্ন যোগ করা থাকে। তাই আমাদের জন্য সেগুলো পড়া বেশ কনফিউজিং। এইখানে আরব বান্ধব কোরানের কপিগুলোর মলাট সাধারণত গাড় সবুজ রঙের হয়। 
আমাদের পরিচিত হাফেজী কোরানের আদলে কিছু কপি পাওয়া যায় যেগুলো নীল মলাটে ছাপা। কিন্তু দুর্ভাগ্যজনক হলেও বাস্তব হল, বিপুল পরিমাণে ভারতীয় উপমহাদেশের দর্শনার্থীদের প্রয়োজনের তুলনায় নীলমলাটের সংখ্যা খুবই কম। প্রায়ই দেখা যায় আলমারীতে ৬০-৭০ টা সবুজ থাকলে সাথে দু-তিনটা নীল, তাই প্রায়ই খোঁজাখুজি পড়ে যায়। আর বেশী ব্যাবহারের ফলে অনেক সময়েই সেগুলোর অবস্থাও ত্যানাঝাড়া। তাই নিয়েই চলা লাগে, কি আর করা। 

কিছু আলমারীতে অনেক ভাষায় অনুদিত ও ব্যাখ্যাসহ কপি পাওয়া যায়। এখন পর্যন্ত বাংলা আর হিন্দী, এই দুই ভাষার পাইনি। চীনে, তামিল থেকে শুরু করে রাশান পর্যন্ত আছে। কি অদ্ভূত! 
এই শহরে মশা নাই, আরেকজন খেয়াল করল যে কাকও নাই। গরমে টিকতে পারেনা মনে হয়। চারদিকে হাজারো লাখো কবুতর আর হারাম শরীফের আকাশে চক্কর দেয় আবাবীল। 
লাশের মিছিল
আসা থেকে এখন পর্যন্ত শতিনেক সাথীদের মনে হয় শেষ বিদায় জানালাম। প্রতিদিন প্রতি ওয়াক্তের পরেই ঘোষনা থাকে জানাজার। কখনো দুজন পুরুষের জানাজা, কখনো একজন পুরুষ তিনজন মহিলার জানাজা, কখনো একজন পুরুষ একজন শিশুর জানাজা। দেশে থাকতে সারা জীবনে যতবার জানাজা পড়া লেগেছে এরি মধ্যে তার চেয়ে বেশী বার মনে হয় পড়া হয়ে গেছে। আমাদের একদিন পরেই ঢাকার এক গ্রুপ এসেছিল প্রায় একশো বিশ জনের। তাদের একজনকে খুব উদভ্রান্ত অবস্থায় দেখে জিজ্ঞেস করলাম কি অবস্থা। শুনলাম যে, উনাদের ১২০ জনের দলের মুয়াল্লেম (সংগঠক) গিয়েছিলেন সৌদি অফিসে উনাদের পরিচয়পত্রের কার্ড আনার জন্য। ফেরার পথে রাস্তায় দুর্ঘটনায় সেখানেই ইন্তেকাল। এখন বিদেশ বিভুঁইয়ে সম্পুর্ণ অপরিচিত যায়গায় শিডিউল প্রোগ্রাম ছাড়া কি করবেন কেউই বুঝতে পারছে না। মুয়াল্লেমের এসিস্টেন্ট হিসেবে তার ভাগ্নে আছে যে এই প্রথম সৌদি এসেছে। তাই তার অবস্থা আরো বেগতিক। এই ঘটনার আরো তিন চারদিন পরে সেই ভদ্রলোকের সাথে আবার দেখস হল, জানালেন যে, সৌদি সরকারের পক্ষ থেকে স্থানীয় কোনো এক মসজিদের বাংলাদেশী ইমামকে এই পুরো সময় উনাদের দেখাশোনার জন্য দায়িত্ব দেয়া হয়েছে। আপাততঃ সমস্যা কেটেছে। অপরিচিত মানুষের বিদায় জানাতে জানাতে দূর পরিচিতরাও কখনো চলে যায়। কয়েক নিযুত মূলত বয়স্ক মানুষের সমাগমের তুলনায় মৃতের হার হয়তো অস্বাভাবিক না পরিসংখ্যা হিসেবে কিন্তু তারপরেও মানসিকতার ওপরে একটা প্রভাব পড়েই। আল্লাপুর এক্সপ্রেসের রেলগাড়িটা প্ল্যাটফর্মে দাঁড়িয়ে খালি হুইসেল দিয়েই যাচ্ছে। সবুজ পতাকা উড়লেই অনন্তযাত্রা। 
ফরিদ 
বইমেলা 


টোকাই কথন---পর্ব ০১



আমার বন্ধু সনেট কিছুদিন আগে 'শেলটেক ক্যাম্পাস হিরো' নামের এক রিয়েলিটি শো তে অংশ নিয়েছিলো। শো এর উদ্যোক্তা চ্যানেল আই। বলতেই হবে, চ্যানেল আই'র হাতেগোনা কিছু ভালো উদ্যোগের মধ্যে এটি একটি। তো, বন্ধুত্বের খাতিরেই হোক আর জমাট সন্ধ্যায় রিমোট নিয়ে গুঁতোগুঁতি করতে করতেই হোক, এই প্রোগ্রামের বেশ কয়েকটি পর্ব দেখবার সৌভাগ্য আমার হয়েছিলো। শুরুর দিকের কোন এক পর্বে আব্দুল্লাহ আবু সায়ীদ স্যার দারুণ একটি কথা বলেছিলেন। নিজের ভাষায় বলছি। দুধ পুষ্টিকর খাদ্য। যে জন্যে মানুষ শখ করে দুধ খায় না। গোয়ালাকে সেই দুধ বাড়ি বাড়ি গিয়ে বিলি করে আসতে হয়। এদিকে, মদ্যপান স্বাস্থ্যের জন্য ক্ষতিকর বলেই এর প্রতি মানবজাতির আকর্ষণ এতো প্রবল। যার জন্যে শুঁড়িখানায় জায়গা পাওয়া যায় না। 
এতোগুলো কথা বলার পেছনে সামান্য ইতিহাস আছে। সাম্প্রতিককালে তেল-গ্যাসের বিলিবণ্টণ নিয়ে আমরা টোকাইরা যে আন্দোলন শুরু করেছি, তাতে নতুন মাত্রা যোগ করেছে আমাদের বুদ্ধিজীবী ও পেশাজীবী সমাজের নীরবতা। আমাদের এখানে বিশিষ্ট মডেল-অভিনেত্রী *ভা'র ভিডিও বের হলে তা ফেসবুকে শেয়ার দেয়া লাগে না কিংবা ইউটিউবেও আপলোড করা লাগে না। দৈব শক্তির সাহায্যে তা পৌঁছে যায় আমাদের অলিতে-গলিতে, ক্ষুদ্র গ্‌হকোণে, ভরাট মজলিসে।  অথচ একটা লোক দেশের সম্পদের ন্যায্য অংশ নিজেদের কর্ত্‌ত্বে রাখার জন্য দিনের পর দিন খেটে মরছে, বিদেশী কোম্পানির সাথে চুক্তির খুঁটিনাটি জলের মত সহজ করে বলছেন---তার ভিডিও লাখোবার শেয়ার দেবার পরও সুধী সমাজের কাছে পাত্তা পায় না। দে হ্যাভ আদার ভিডিওজ টু ওয়াচ।
রাজনৈতিক দলগুলোর প্রতি বিশ্বাস আমরা অনেক আগেই হারিয়েছি। বরাবরের মতই এই অত্যন্ত গুরুত্বপূর্ণ সময়েও এক দল ক্ষমতা ধরে রাখতে ব্যস্ত, আরেকদল ক্ষমতায় যাবার জন্য নিরন্তর কান্নাকাটি হল্লাহাটি করে বেড়াচ্ছে। যে জন্যে রাজনীতি বোঝে না, অর্থনীতির মারপ্যাঁচ বোঝে না, এমন সব টোকাইকেই আজ দেশের সম্পদ রক্ষায় মাঠে নামতে হচ্ছে। সুধীজনে বলেন, তোমরা আন্দোলন কর। কিন্তু হরতাল দিয়ো না। আমরা বলি, হরতালের বিকল্প দ্যান, আমরা সেই পথেই হাঁটোবো। এক সুধী বললেন, যেসব কর্মকর্তা-কর্মচারি এই চুক্তির সাথে জড়িত আছে, আপনারা তাদের অফিস থিক্যা বাইর হইতে দিয়েন না। আমরা আবারো ধন্দে পড়ে যাই। এইটা তো সিভিল রাইটের লঙ্ঘন।
আগেও বলেছি, আবারো বলছি, আমাদের দাবি সামান্যই। আপনারা চুক্তিটি প্রকাশ করুন। আমরা সত্যের মুখোমুখি হতে চাই। কেউ কেউ বলছেন, এর আগে তো কোন জ্বালানী চুক্তি জনসমক্ষে প্রকাশ করা হয় নি। এর জবাবে আমরা বলবো, "লাইফ ম্যায় বহোত কুছ ফার্স্ট টাইম হোতা হ্যায়, বস।" গতকালকের তুলনায় জনগণ আজ অধিক সচেতন। তাদের একটা কিছু বুঝ দিলেই তারা চুপচাপ ঘরের ছেলে ঘরে ফিরে পূর্ণদ্যোমে চোথাবাজি শুরু করবে---এমনটা মনে করবেন না। দশ বছর আগে হলে সমাজতান্ত্রিক কিছু ছাত্রনেতা ছাড়া কেউ টার্ম ফাইনালের পড়া বাদ দিয়ে পিএসসি বুঝতে উঠে পড়ে লাগতো না। আজ যখন এ্যালবাম আকারে পিএসসি'র নোংরা দিকগুলো আমাদের চোখের সামনে ভেসে ওঠে, আমরা চাইলেও চোখ বন্ধ করে রাখতে পারি না। এর প্রণয়নকারীদের প্রতি ঘ্‌ণায় আমরা জ্বলে উঠি, এর বাস্তবায়নের প্রতিবাদে হয়ে উঠি সংহত।
ইসলামের প্রতি যদি কারো এলার্জী না থাকে, তবে কিছু কথা বলি। ইসলামে দুর্বল ঈমানের চমৎকার পরিচয় দেয়া হয়েছে। আমার সামনে একটী অন্যায় হচ্ছে, কিন্তু আমি একে নিজের শক্তি-সামর্থ্য দিয়ে প্রতিহত করতে পারছি না কিংবা অন্যায়কারীকে অন্যায়ে নিষেধও করছিনা---তখন আমি মনেপ্রাণে অন্যায়কারীকে ঘ্‌ণা করবো। আমার ঈমান যথেষ্ট দুর্বল। মাননীয় প্রধানমন্ত্রী কিংবা জ্বালানী মন্ত্রীকে সাহস করে বলবো, "কি চুক্তি করছেন, দেখান"---এতোটা পৌঁছ আমার নেই। যাদের আছে, যাদের লেখনী স্বয়ং রাষ্ট্রযন্ত্রকে প্রভাবিত করতে পারে, উপস্থিত মুহূর্তে তাদের কাউকে বিষয়টা নিয়ে এগিয়ে আসার আহবান জানাচ্ছি।
এবং একটি সুখবর
শাহজালাল বিশ্ববিদ্যালয়ের ছাত্রছাত্রীরা এ আন্দোলনের সাথে একাত্নতা ঘোষণা করেছে। তারা নিজেদের ভিন্ন ভিন্ন পারিবারিক পরিচয় মুছে ফেলে এক 'টোকাই' পরিচয়ে  নিজেদের চিহ্নিত করেছে। এবং আগামী ৩ তারিখের হরতালের সমর্থনে ক্লাস বয়কটের ঘোষণা দিয়েছে। নিঃসন্দেহে এটা আমাদের জন্য সুখবর। আন্দোলনের ঢেউ তরুণ সমাজকে ধীরে ধীরে হলেও স্পর্শ করছে। এখন শুধু একটাই প্রার্থনা, দেরি না হয়ে যায় আবার। আমি অপদার্থ হলেও মোটামুটী ভয়হীন মানুষ। এখন শুধু একটাই ভয়, আজকে যদি সবাই মিলে একটা অন্যায় হতে দেই, আমাই আমার পরবর্তী প্রজন্মের কাছে মুখ দেখাবো কীভাবে?
লিঙ্কঃ
১। গ্যাস রপ্তানীর পাঠ
২। আনু মুহম্মদের ইন্টারভিউ
৩। টোকাই কথন---প্রারম্ভিকা
---আশফাক আহমেদ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%73%68%66%61%71%5f%70%6f%6c%69%74%40%79%61%68%6f%6f%2e%63%6f%6d%22%3e%61%73%68%66%61%71%5f%70%6f%6c%69%74%40%79%61%68%6f%6f%2e%63%6f%6d%3c%2f%61%3e%27%29%3b'))


বৃদ্ধবয়স এবং বৃদ্ধাশ্রম



বৃদ্ধাশ্রম নিয়ে প্রায়ই হৃদয়-বিদারক প্রতিবেদন দেখা যায় আমাদের টিভি চ্যানেল গুলোতে। বছরের পর বছর ছেলেমেয়েদের দেখা পান না অনেকে - ব্যাপারটা দুঃখজনক। আমার নিজের দেখা মতে- এই ভিডিওগুলো মানুষ যখন দেখে তখন সব থেকে বড় ভিলেইন হিসেবে অটোমেটিকালি যাকে ধরে নেয়া হয় সে হোল ছেলের বউ ও ছেলে (ছেলেকেও মনে করা হয় ছেলের বউ এর কুচিন্তায় বশ হয়ে যাওয়ার ফল!)। এটা হয়তো অনেকাংশে ঠিক যে সেইভাবে বনিবনা না হওয়া বা সঙ্গের অভাব, এক্সপেক্টেশান আর বাস্তবতার সাথে মিল না থাকা ও যত্নের অভাব ইত্যাদির কারণে বৃদ্ধ বয়সটা খুব কঠিন সময় হয়ে দাঁড়ায়। কিন্তু আমি মনে করি বৃদ্ধাশ্রম ধারণাটা এবং এই প্রতিষ্ঠানটা খুব খারাপ কিছু নয়। বৃদ্ধদের নিয়ে কাজ করার অভিজ্ঞতা বলছে কিছু দিক দিয়ে বৃদ্ধাশ্রম ছেলেমেয়ের বাসায় থাকার চেয়েও বেশ ভাল।
আমার কাজকর্ম ক্যারিয়ার পরিকল্পনা বৃদ্ধ বয়স সম্পর্কিত। বুড়ো মানুষদের সাথে সময় কাটাতে, গল্প করতে কোন কারণে আমি খুব ভালোবাসি। টরন্টোতে একটা বৃদ্ধদের হাসপাতালে রিসার্চ অ্যাসিস্ট্যান্ট হিসেবে কাজ করছি ৫/৬ মাস যাবত। ওই হাসপাতালটা শুধুমাত্র বৃদ্ধদের- মূলত দ্বিতীয় বিশ্বযুদ্ধের হলকাস্ট সারভাইভর দের জন্য। কেননা সেটা জুইশ ফান্ডেড এবং হলকাস্ট যারা দেখেছে - এতোটা ট্রমার মধ্য দিয়ে যেই মানুষগুলো গিয়েছে তাদের বৃদ্ধ বয়সটা যথা সম্ভব সুন্দর, স্ট্রেসলেস ও কম পেইনফুল শেষসময় নিশ্চিত করা এই হাসপাতালের মূল লক্ষ্যের মধ্যে একটা। জানিনা শুধুমাত্র মুক্তিযোদ্ধা এবং মুক্তিযুদ্ধ সারভাইভর দের জন্য এমন কিছু আমাদের পক্ষে করা সম্ভব কি না! সে যাই হোক, হলকাস্ট সারভাইভররা মূল লক্ষ্য হলেও, এই হাসপাতালে কমবেশি সবরকম বৃদ্ধদের সেবা দেওয়া ও জেরিয়ার্ক্টিক রিসার্চ এর প্রাধান্য কোন অংশে কম না। হাসপাতালে যখন যাই মনে হয়, একসময় হয়তো আমার বাবা মায়েরা এমন অবস্থায় হয়তো যাবেন - যদি তাঁরা এমন সার্ভিস টা পেতেন কি ভালোই না হতো!
আমাদের দেশে অনেকেরই বৃদ্ধ বয়সটা ভয়ংকর রকমের নিঃসঙ্গ, পরনির্ভরশীল এবং কোন কোন ক্ষেত্রে অসুখী! - করবার কিছু নেই। তার ওপর অধিকাংশ বৃদ্ধ নিজের কাজ নিজে করাকে তার প্রতি 'অযত্ন' বা তাঁরা 'অবহেলিত' বলে মনে করেন। কিন্তু এখানে আমি দেখি, ৯০ বছর বয়স্ক মানুষেরাও নিজের কাজ যতটা নিজে করতে পারেন সেটা করার চেষ্টা করেন- উল্টা আগ বাড়িয়ে তাঁদের সাহায্য করতে গেলে তাঁরা বিরক্ত হন। নিজে নিজে কাজ করা ব্যাপারটা তাঁদের জন্য 'অযত্ন বা অবহেলা' তো না-ই বরং তাঁরা এটা করতে ভালোবাসেন। অনেককিছু আগের মতন সুন্দরভাবে হয়তো করতে পারেন না - কিন্তু ইচ্ছেটা আছে, শরীর বুড়িয়ে গেলেও মনের দিক থেকে তাঁদের উৎসাহের কমতি নেই ! কারণ এতে তাঁদের নিজের প্রতি একধরনের আত্নবিশ্বাস তৈরী হয় যে - এখনো আমি একাই ১০০! খুব ভালো লাগে যখন দেখি, ৮০ বছর বয়সী কুঁজো হয়ে যাওয়া বৃদ্ধাও নির্দিধায় লাল নেইল পলিশ, লিপস্টিক, কানে ছোটো দুল পরে লাঠি বা ওয়াকার নিয়ে টুকটুক করে হেঁটে বেড়ান ! এমনকি ওই হাসপাতালে শতাধিক ভলান্টিয়ার আছে ৭০ বছর বা তার উপরে! কিন্তু আমাদের কালচারে শরীর যত না বুড়ো তার অনেক আগে মন বুড়িয়ে যায় - যেটা পাল্টানো খুব দরকার। 'আমার বয়স হয়েছে বলে আমি কিছু করবো না- দেখি আমাকে ছেলেমেয়েরা কেমন যত্ন করে' এই চিন্তা করলে তাকে সন্তুষ্ট করা খুব কঠিন।
বৃদ্ধদের নিজেদের একটা গ্রুপ থাকলে সেটা যে কত প্রাঞ্জল হয় সেটার আমার ধারণা ছিলো না! হাসপাতালে নিটিং গ্রুপ, আর্ট গ্রুপ, মিউজিক গ্রুপ থেকে শুরু করে শুধুমাত্র কফি শপে বসে বৃদ্ধরা সে কি হাসি ঠাট্টা করেন - না দেখলে আমি বিষয়টার সৌন্দর্য বুঝতে পারতাম না। একটা লোকাল কফিশপে কিছুকাল বারিস্তা হিসেবে পার্ট টাইম করছি - যেখানে মেইনলি আসে বুড়া মানুষ। আমি স্টোর খুলি ভোর সাড়ে পাঁচটায়- কনকনে শীতে মাইনাস টেম্পারেচারেও দেখি উনারা দিব্বি এসে বসে আছে- আড্ডা দিবে বলে! একজন আসে অমনি অন্য সব বৃদ্ধরা মজা করে বলে 'হা হা ইউ ডিড নট ডাই ইয়েট! গুড ফর ইউ' আমার কাছে এই মানুষ গুলোকে দেখলে বৃদ্ধ বয়সকে ভয় লাগে না !তাদের অনেকের সাথে আমি কথা বলেছি - কে কোথায় আছে ছেলেমেয়েরা, কেমন আছেন অনেককিছু জিজ্ঞেস করি - অবাক হয়ে দেখি ওনাদের অভিযোগ অনেক কম উপমহাদেশীয় বৃদ্ধদের থেকে !
আমাদের দেশে ইউরোপ আম্রিকা নিয়ে সবার মধ্যে একটা ধারনা - এখানে বৃদ্ধরা খুব খারাপ থাকে। একা বাসায় মরে পড়ে থাকে, ছেলেমেয়েরা দেখে না ইত্যাদি ইত্যাদি - এটা আসলে পরের খারাপ বলে সুখ নেয়া টাইপ লেইমনেস ছাড়া কিছুই না। একটা সময় প্যালিয়াটিভ কেয়ারে ভলান্টিয়ার করেছি - টার্মিনাল ইলনেস আছে এমন মানুষদের জন্যে। আমার ক্লায়েন্টরা মূলত ছিলেন বৃদ্ধরা - ৩/৪ বার আমি ওল্ড হোমও গিয়েছি এই কাজে। অবাক হয়ে দেখেছি, ছেলেমেয়েদের সাথে না থাকলে নিয়মিত ছেলে মেয়েরা আসছে- বাবা মাকে যথেষ্ট সেবা করছেন, ভালবাসছেন! এখানে যে বৃদ্ধরা এবিউজড হননা সেটা না, তবে এখানে তাঁরা অনেক বেশি আত্ননির্ভরশীল, সয়ংসম্পূর্ণ ও অনেকাংশে সুখী! আর আত্ননির্ভরশীল আর সয়ংসম্পূর্ণ মানসিকতা থাকায় এবিউজড হবার সম্ভাবনাও কম।
দেশে বৃদ্ধদের বৃদ্ধাশ্রম নিয়ে যত হা হুতাশ, তাঁদের সুন্দর আনন্দময় বৃদ্ধবয়স নিশ্চিত করতে ততটা উদ্যোগ নাই। বৃদ্ধদের জন্য কমিউনিটি লেভেলে এমন উদ্যোগ নেয়া যেতে পারে- যেখানে প্রতিদিন বৃদ্ধ বাবামায়েরা এসে আড্ডা দেবেন, হাসিঠাট্টা গল্পগুজব করবেন- অনেকটা সময় এভাবে তাঁদের কেটে যেতে পারে! বিভিন্ন জায়গায় ভলান্টিয়ার করে সমাজে অবদান রাখতে পারেন, এভাবে তাঁদের আত্নবিশ্বাস বাড়ে নিজেকে নিয়ে। বুড়ো মানুষদের জন্য করা ব্যবস্থাগুলো সামাজিকভাবেই করা উচিত, যেখানে ধনী গরিব নির্বিশেষে সেবাগুলো তাঁরা পাবেন। এটা শরীর-মনের সুস্থতার জন্যো যেমন খুব দরকারী, পারিবারিক জীবনেও ভালো প্রভাব রাখে বলে মনে করি।
সাদিয়া


প্রেম ও 'সিম'প্যাথী



প্রেমহীন জীবন অত্যন্ত বেদনামূলক ও বিষাদময় এতে আসলে কোনো সন্দেহ নাই। যদিও প্রেম অপার্থিব ও অবিনশ্বর বলে 'খ্যাত' কিন্তু এই নশ্বর বস্তুগত জীবনেও যে তার উপযোগীতা বিশাল তা অস্বীকার করবার উপায় নাই। বাটে পড়লে এর মূল্য দিতে হয় ঘাটে ঘাটে! যাই হোক, এই দীর্ঘ ত্যানাপ্যাচানি, দুঃখ জাগানিয়া পোস্টের মূল প্রসঙ্গে আসি। 
কিছুদিন হয়েছে মোবাইলটা হারিয়েছি। কিভাবে হারিয়েছি জানতে চেয়ে লজ্জা পাবেন না, মালয়শিয়ান এয়ারপ্লেন 'এমএইচ ৩৭০' হারায়ে গেলো, বাঘা বাঘা ভৌগলিকের মাথায় হাত, কেউ কিছু বলতে পারে না! সেইখানে আমার তুচ্ছ ধুলিসম স্যামসাং মোবাইল! হায়!
তবুও কৌতুহলী কেউ যদি জানতে চায় "কিভাবে"? বলতেই হবে, মূল ব্যাপারটা হচ্ছে "প্রেম"!
প্রেম মানেই মোবাইল, দুই তিন ঘন্টা পর পর ঝাড়ি খাওয়া ও এসএমএস এ "সরি ও লাভ ইউ"' ইত্যাদি শব্দের ব্যাপক আদান প্রদান। জীবন থেকে নেয়া ঘটনা বলি। পরিচিত এক ছোটভাই আছে। সে আমার দেখা অত্যন্ত প্রতিভাবান একজন গিটারিস্ট ও গায়ক। তো একদিন কোনো কারণে আমাদের সাথে তাকে রেকর্ডিং স্টুডিওতে রাতে থাকতে হবে। তাকে জানানো হলে সে বললো 
"ভাই, এক মিনিট একটু অনুমতি নিয়ে নেই। বলেই বাবাকে ফোন দিলো। ভাল ছেলে। বাবার কাছে সহজেই অনুমতি মিললো।
অত:পর তার হবুবউ বালিকাবন্ধু কে টেক্সট করলো। 
কিছুক্ষণ পর দেখি তার মুখ আমশি। 
বিষয় কি?
"ভাই বউ তো কিছু বলে না ! " 
আমি অবাক হয়ে জিজ্ঞেস করলাম "কি বলবে"? 
"কিছু না বলা মানে বিপদ ভয়াবহ! আমি কিছুক্ষন আগে 'আই লাভ ইয়ু' বলে আরেকটা টেক্সট করেছি, তবুও কিছু বলে নাই!", তার মুখে চিন্তার ছাপ।
আমি বললাম, "তুমি স্টুডিওতে থাকো আর বাসায় থাকো তাতে তো গার্লফ্রেন্ডের কিছু যাবার আসবার কথা না। কথা তো ফোনেই হবে। অবস্থানভেদে তো আর তোমার কথা বার্তা পরিবর্তন হয়ে যাবে না! ফিজিক্স বলেও তো একটা কথা আছে!"
সে ততোধিক আমশি মুখে বললো "ভাই এইটা যদি সে বুঝতো!"
আমি ঘটনার গুরুত্ব বুঝতে পারলাম। 
বুঝাই যাচ্ছে প্রেম মানেই মোবাইলের চার্জ , ব্যালান্সের ব্যাপারে সার্বক্ষণিক তৎপর থাকা। সে এক আনন্দ-ব্যাদনার ফুলটাইম ডিউটি! আমার প্রেমহীন জীবনে 'কুথায় মোবাইল কুথায় কি কে বলে তা বহুদূর'। মাঝে মাঝেই ফোন না ধরার অপারগতায় বন্ধু বান্ধবের নিকট ঘাড় খাবার অফার পেয়ে থাকি। সেই প্রসঙ্গে আর না যাই। বেইজ্জতি অবস্থা। 
বন্ধু বান্ধবের কথা থাকুক। কর্পোরেট সমাজও যে প্রেম ছাড়া এক পা চলে না তা কে জানতো! মোবাইল হারিয়েছে, প্রেম না করি, সিমটা তো অন্তত তুলতে হবে। গেলাম গ্রামীন ফোনের কাস্টমার কেয়ারে। সিম তুলবো। প্রথম প্রশ্নই হলো আপনার 'এফ এন এফ' নাম্বার কি? পড়ে গেলাম অথৈ সাগরে। 'ফিমেল এন্ড ফ্রেন্ডস'দের সাথে ঘন্টার পর ঘন্টা বিশেষভাবে আলাপনের জন্য এই যে মূল্যহ্রাসকৃত ব্যবস্থা, তার ব্যবহার শেষ কবে করেছি ঠিক মতো মনেই করতে পারলাম না। কাস্টমার কেয়ার , কেয়ার টেয়ার ঝেড়ে ফেলে অত্যন্ত রুড ভাবে বললো
"আপনি আপনার একটা এফ এন এফ নম্বর ও বলতে পারছেন না?" 
আমি করুণগলায় বললাম "জ্বি না, তবে চেষ্টা করলে ডায়াললিস্ট বলতে পারবো!" 
তার সরু চাহনি দেখে মনে হলো আমি নির্ঘাত জেএমবি'র সদস্য ভুয়া সিম তুলতে এসেছি! 
"দু:খিত আপনার সিমটা দিতে পারছি না।"
আমি যেন স্পষ্ট শুনতে পেলাম আসলে সে বলছে , 
"ভাই প্রেম করেন না, সিম দিয়া কি ঘুড়াড্ডিম হবে!"
-অপ্রকৃতিস্থ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6f%70%72%6f%6b%72%69%74%69%73%74%68%6f%40%67%6d%61%69%6c%2e%63%6f%6d%22%3e%6f%70%72%6f%6b%72%69%74%69%73%74%68%6f%40%67%6d%61%69%6c%2e%63%6f%6d%3c%2f%61%3e%27%29%3b'))


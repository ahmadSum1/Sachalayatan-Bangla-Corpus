দু’টি ঘটনা ও একটি কাঁচা পর্যবেক্ষণ 



(এখানে লেখা দু’টি ঘটনারই সাক্ষী আমি। তবে দ্বিতীয় ঘটনাটির একজন নীরব শ্রোতা ছিলাম মাত্র। ঘটনা দু’টি হয়ত নিতান্তই বিচ্ছিন্ন। দু’টি ঘটনার প্রেক্ষিত আলাদা। নিতান্তই ব্যক্তিগত অভিজ্ঞতা থেকে লেখা এই ঘটনাদু’টোর বিপরীতমুখিতা আমাকে ভাবায়। ব্যক্তিগত কারণেই দ্বিতীয় ঘটনাটির স্থান ও কাল উল্লেখ করছি না।) 
ঘটনা ১: ও আমার জীবনের প্রথম বন্ধু ছিল। সবচেয়ে দীর্ঘ সময় ওর সাথেই পড়ালেখা করেছি আমি, প্রাইমারি আর হাইস্কুল মিলিয়ে পাক্কা দশ বছর। দারুণ সহজ আর বেশ গম্ভীর স্বভাবের বন্ধুটি আমার; পড়ালেখায় বেশ ভালো ছিল বলে আমার বাবা-মা খুব পছন্দ করত ওকে। বাবা ওর বাবাকে অনেকবার নিজে অনুরোধ করেছে যেন পড়ালেখাটা ধরে রাখতে দেয়। কিন্তু এসএসসি-র পর ওর বিয়েটা কোনোমতেই আটকাতে পারেনি ও কারণ একই পাড়ার পাত্রপক্ষ রাতে দেখতে এসে সে রাতেই বিয়েটা সেরে ফেলেছিল। ওর শ্বশুর স্থানীয় এক মাদ্রাসার সুপার ছিলেন। বিয়ের পর বন্ধুটি আর কলেজে পড়েনি। কয়েকবার ওর শ্বশুরবাড়িও যাওয়া হয়েছিল, কলেজে কেন পড়ল না জানতে চাইলে ও বলেছিল-বোরকা পরে মাদ্রাসায় পড়তে যাওয়া সম্ভব নয় ওর পক্ষে। আমি অবাক হয়ে গিয়েছিলাম, ওর বলার দৃঢ়তা দেখে। বোরকা ওকে পরতে হয়েছিল বিয়ের পর, নিতান্ত অনিচ্ছায় কিন্তু মাদ্রাসা ওর পক্ষে কোনওমতে সহ্য করা সম্ভব ছিল না। কলেজে ভর্তির সুযোগ ছিল না, মাদ্রাসা সুপারের পুত্রবধূর পক্ষে কলেজ পড়ার বিষয়টা হজম হয়নি ওর শ্বশুরবাড়ির কারও। 
অনেকদিন যোগাযোগ ছিল না, মাস কয়েক আগে ব্যস্ত দুপুরে অচেনা নম্বরের ফোনকলটি রিসিভ করতেই বন্ধুর কণ্ঠস্বর, অনেকগুলো দিন বাদে। মা’র কাছ থেকে নম্বর নিয়েছে ওর বর। একথা সেকথার পর ওর ছেলের কথা উঠতে জানালো, ছেলেকে ভর্তি করিয়েছে এক কিন্ডার গার্টেনে। এক যুগ আগে ওর প্রতিবাদ দেখে যতটা না অবাক হয়েছিলাম, তারচেয়ে বেশি অবাক হয়েছি এবার। বাড়ির কাছে শ্বশুরের মাদ্রাসা রেখে বেশ দূরের কিন্ডার গার্টেনে ছেলেকে পাঠাতে কম লড়াই করতে হয়নি ওর নিশ্চয়ই। 
ঘটনা ২: তাঁরা দু’জনই ভদ্রলোক, শিক্ষিত, দেশ-বিদেশে আক্ষরিক অর্থেই বহুল প্রশংসিত একটি বেসরকারী প্রতিষ্ঠানে কর্মরত। বয়স আর কথাবার্তা থেকে বোঝা যায়, পদ সর্বোচ্চ না হলেও খারাপ না। একজন তাঁর সব কথায় সবসময়ই বুঝিয়ে দেন বাংলাদেশের খারাপ সবকিছুর জন্য দায়ী একমাত্র বর্তমান সরকার-অভিজিৎ রায়ের খুন বা বিশ্বকাপের কোয়ার্টার ফাইনালে বাংলাদেশের হার, যাই হোক। অন্যজন প্রতিষ্ঠানসূত্রে তাঁর সহকর্মী যদিও কাজ করেন অন্য একটি উইং-এ।  
ভদ্রলোকদ্বয় যে প্রতিষ্ঠানে কর্মরত, সেই প্রতিষ্ঠানটি এখনও যে কোনো ধরনের সংখ্যালঘুদের নিয়োগের ব্যাপারে সংবেদনশীল, এক ধরনের সহানুভূতিশীল দৃষ্টি দেয় তাদের প্রতি। কিন্তু শুধু প্রতিষ্ঠানের খাতিরেই এই দু’জনকেও যে অন্য ধর্ম বা মতের প্রতি সহানুভূতিশীল হতে হবে তার কোনো মানে আছে? ভদ্রলোকদ্বয় তা মনে করেন না, তাই অফিস কমপ্লেক্সের বাইরে অফিসের সহকর্মীদের উপস্থিতিতেই একহাত নিয়ে নিলেন সেদিন হিন্দু সহকর্মীদের উপর। দুই ভদ্রলোকের কথায় এটা স্পষ্ট হয়ে গেল যে-সাম্প্রদায়িকতার বিষবাষ্প প্রতিষ্ঠানের বড় বড় পদের মানুষদের মধ্যেও কম নেই আর সুযোগ পেলেই তা মাথাচাড়া দিতে কোনো সংকোচ তো করেই না, আকাশ ফুঁড়ে উঠতে চায় রীতিমতো। তবে প্রতিষ্ঠানে সংখ্যায় খুব কম হওয়ায় হয়ত বেঁচে গেছেন অন্যান্য ধর্মের মানুষজন, ভদ্রলোক দু’জনের যাবতীয় ক্ষোভ আর বিষোদগার পড়েছে তাঁদের হিন্দু সহকর্মীদের উপর। এবং আলোচনায় হিন্দু মানে জেনারেলাইজড হিন্দু, বাদ যাবে না একটি হিন্দু কলিগ-ধরনের মনোভাব! 
এক ঘণ্টারও বেশি সময় ধরে জোর গলায় বকবক করতে থাকা সেই মানুষগুলোর আলোচনার মূল বিষয় ছিল তাঁদের প্রতিষ্ঠানের পরিচিত হিন্দু সহকর্মীদের খারাপত্বের সীমানা না থাকা আর প্রতিষ্ঠানের জন্য তার ঝুঁকি নিয়ে। এক ভদ্রলোক সাড়ম্বরে বলছিলেন-কোন কোন শাখা অফিসে তদন্ত করতে গিয়ে কোন কোন হিন্দু কর্মীর অপকর্মের ঘটনা উন্মোচন করেছেন তিনি। আর প্রত্যেকটা ঘটনার বেলায়, কোনও না কোনও হিন্দু উর্ধ্বতন কর্মকর্তা সেই অধ:স্তনের দোষ চাপা দিতে কী কী করেছেন। তাঁর নিজের ভাষায়-“ভাই, দ্যাখেন, আমরা যখন কোনো ইনভেস্টিগেশনে যাই, তখন কিন্তু আমাদের মধ্যে এই বিষয়টা কাজ করে না। কিন্তু তাঁদের কথা আলাদা-তাঁরা (হিন্দু ইনভেস্টিগেটর) নিজেদের লোকেদের (হিন্দু কর্মীদের) কোনোরকম ঝামেলায় যেতে দিতে রাজি হয় না।”
প্রশ্ন হচ্ছে-যিনি নিজে একঘণ্টারও বেশি আলোচনায় কেবল হিন্দু কর্মীদের কথা আলোচনা করে গেলেন, একজনও মুসলমান কর্মীর নয়, তাঁর এ কথা কতটা যুক্তিযুক্ত হতে পারে? তাঁর পরপরই তিনি আবার বললেন-“আমাদের এই জাতিটার (‘জাতি’-ই) এত সমস্যা কেন, জানেন…?” মুখের কথা কেড়ে নিয়ে অপর ভদ্রলোক উত্তর দিলেন, “কারণ আমাদের মধ্যে কোনও ইউনিটি নাই।” এরপর তাঁদের আলোচনা থেকেই জানা গেল, মধ্যপ্রাচ্যের মুসলিম দেশগুলোর মধ্যে এত ঝামেলার একমাত্র কারণ নাকি মুসলমানদের মধ্যে ইউনিটি না থাকা! 
হিন্দু কর্মীরা যে ক্রমাগত প্রতিষ্ঠানের খারাপ করে যাচ্ছে আর প্রতিষ্ঠানের উর্ধ্বতন কর্তাব্যক্তিরা যে তাঁদের বারবার সতর্কতা সত্ত্বেও তেমন একটা গা করছেন না, সেই চিন্তায় মনে হলো ভদ্রলোকদ্বয়ের প্রতি রাতের ঘুমই হারাম। প্রতিষ্ঠানের জন্য দিনরাত এত ভাবনা সত্ত্বেও কেন যে তাঁদের প্রতিষ্ঠানের অন্তত ডিরেক্টর বানানো হচ্ছে না, এ নিয়ে রীতিমতো গবেষণা হতে পারে। তাঁরা দু’জনেই এ বিষয়ে একমত যে, নিয়োগের সময় থেকেই হিন্দুদের বিষয়ে সতর্ক থাকা উচিৎ, তাহলে এসব ঝামেলা আর পোহাতে হবে না প্রতিষ্ঠানকে! 
একটি কাঁচা পর্যবেক্ষণ: আমার বন্ধুটির ‘শিক্ষাগত যোগ্যতা’ নিতান্তই কম, এক যুগেরও বেশি সময় ধরে গৃহবধূ, সংসারের কাজ সামলিয়ে বাচ্চাও মানুষ করতে হচ্ছে। রীতিমতো এক মাদ্রাসা-অনুকূল পরিবেশে থেকেও সে আজ অব্দি নিজের মনের জোর খাটিয়ে নিজের সন্তানকে মাদ্রাসায় নয়, কিন্ডার গার্টেনে ভর্তি করানোর কথা ভাবতে পারে। আর আমাদের উচ্চশিক্ষিত, ভালো প্রতিষ্ঠানে চাকুরিরত মানুষেরাও কী অবলীলায় সাম্প্রদায়িকতার ধোঁয়ায় ছেয়ে দিতে পারে আশপাশ। মাদ্রাসার সাথে সাম্প্রদায়িকতার বা ধর্মীয় গোঁড়ামির সম্পর্ক কী বা কতখানি, এ বিষয়ে এ আলোচনা নয় মোটেও। বলতে চাইছি মানুষের মন আর মনন বড় অদ্ভুত! মনটাকে বিষবাষ্পে ভরিয়ে তুলতে মাদ্রাসা এই দেশে একটা মাধ্যমই, কিন্তু একমাত্র অপরিহার্য মাধ্যম নয়। এ বিষের চাষ হচ্ছে অবিরাম-সমাজের সকল মহলে, সকল ক্ষেত্রে। 
দেবদ্যুতি


শূণ্য



নিরর্থক জীবনকে অর্থময় করে তোলার প্রচেষ্টা নিরন্তর।
জাগতিক জীবনে সঞ্চিত অভিজ্ঞতা ...
আন্ধকার থেকে আলোয় আসতে ,
ছিন্ন ভিন্ন করেছি অসংখ্য অদৃশ্য জাল।
আকন্ঠ পান করেছি জীবনসুধা,
নিমগ্ন থেকেছি নৈসর্গিক চেতনায়।
পথ চলতে চলতে ক্লান্ত হয়ে ,
শুয়ে পড়েছি সবুজ ঘাসের বুকে।
শান্ত দিঘির জলে নিজেকে ডুবিয়েছি, 
ভূলে সব ক্লান্তি।
আদিগন্ত অবারিত সবুজ মাঠে,
ছুটেছি লাটাই ছেড়া ঘুড়ির খোঁজে।
গ্রীষ্মের তপ্ত দুপুরে পীচঢালা পথে হেঁটেছি,
মরিচীকা পানে।
বৃষ্টিঝরা বর্ষাদিনের শ্রাবণসন্ধ্যায়,
কান পেতে শুনেছি মেঘের আর্তনাদ।
শরতের আকাশে ভেসেচলা সাদা মেঘ, 
আর দিগন্ত ছুঁয়ে থাকা কাশফুলের মিলন।
হেমন্তের সোনালি পাঁকা ধানের সুবাসে ,
প্রাণভরে নিঃশ্বাস নিয়েছি।
তীব্র শীতের রাতেও আকাশে,
অনন্ত নক্ষত্রলোকে চেয়ে থেকেছি ।
বসন্তের মাতাল হাওয়ায়,
দোল খেয়েছি আনকোরা পাতার মত।
আরো  অসংখ্যবার আমি বৃথা চেষ্টা করেছি জাগতিক সৌন্দর্য উপভোগের,
কিন্তু সবকিছুই হারিয়ে যায় শূণ্যে...


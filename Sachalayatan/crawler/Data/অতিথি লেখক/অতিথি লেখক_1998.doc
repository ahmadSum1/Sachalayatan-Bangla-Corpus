মেয়েদের উচ্চশিক্ষাঃ আর্থিক টানাপোড়েন  বনাম পারিপার্শ্বিকতা 



কেস স্টাডি ১ঃ মিনা ঘরের বড় মেয়ে। পিতা পেশায় কৃষক। এক ভাই মধ্যপ্রাচ্যে থাকায় আর্থিক অবস্থা নিম্ন-মধ্যবিত্ত থেকে উত্তরণের পথে। ঘরে আছে আরও ছোট দুই বোন। আর্থিক টানাটানির মধ্যে বসবাস হলেও পরিবারটি শিক্ষানুরাগী । বড় ভাই উচ্চমাধ্যমিক পাশ। মিনাও মাধ্যমিকে প্রথমবার খারাপ করলেও পরেরবার প্রথম শ্রেণীতে উত্তীর্ণ হয়। এরপর উচ্চমাধ্যমিকের গণ্ডি পার হয়ে ডিগ্রী পরীক্ষায়ও রেকর্ড সংখ্যক নাম্বার নিয়ে পুরো থানায় শীর্ষস্থান দখল করে। তারপরও এই পথের পদে পদে বাধা ছিল-
   প্রথমত, মিনাদের বাড়িতে তার আগে আর কোন মেয়ে ডিগ্রিতো দূরের কথা, মাধ্যমিকের গণ্ডিও পেরোতে পারেনি। তাই মুরব্বীদের ভয় ছিল মেয়েদের এত লেখাপড়ার কি দরকার। শেষে না আবার বিয়ে দিতে সমস্যা হয়।  
  দ্বিতীয়ত, মিনা দেখতে "ততটা ভালো" না হওয়ায় তার জন্য তথাকথিত "সুপাত্র" ও কম আসতো। তাই অচিরেই তার কপালে আইবুড়ো অপবাদ জুটে গেল।  
  তৃতীয়ত, মিনার আরও দুটো ছোটবোন গ্রাম্য "বিবাহযোগ্যা" হয়ে ওঠায় তার পরিবারও বড় কন্যাকে যেকোনো প্রকারে পাত্রস্থ করার জন্য ওঠেপড়ে লাগল । 
অপরদিকে মিনার খুব ইচ্ছা ছিল মাস্টার্স শেষ করে স্কুলশিক্ষক হবার। কিন্তু বড় মেয়ে হবার অপরাধে যথারীতি নিজের ইচ্ছাকে গলাটিপে মেরে পারিপার্শ্বিকতার চাপে তার নিজের চেয়ে কম যোগ্যতাসম্পন্ন এক মাদ্রাসা শিক্ষকের ঘরণী হতে হল। শুধু তাই নয়, বছরখানেকের মধ্যে তার  ছোট দুইবোনকেও কলেজের পড়ায় ইস্তফা দিয়ে বিয়ের পিঁড়িতে বসতে হল। 
 কেস স্টাডি ২ঃ শারমিন ছোটবেলা থেকেই খানিকটা তোতলা। বাবা নেই। এক ভাইয়ের তরকারির ব্যাবসা  আরেকভাইয়ের মুরগীর খামার,সংসার মোটামুটি চলছে। ঘরে মা ও ছোট বোন। মামা-খালাদের দিক থেকে সামাজিক মর্যাদাও বেশ দাপুটে।
 শারমিন দেখতে ভালই। কিন্তু একে তোতলার “খুত” তার উপর বাপমরা মেয়ে, এইসব ঘরে “ভদ্রসন্তান”দের পাত্র হিসাবে আনাগোনা একটু কমই হয়। ফলাফল, উচ্চমাধ্যমিক পাশের পর লেখাপড়া বন্ধ করে এখন"চুলা ঠেলার" অপেক্ষায় থাকা।  
উপরের দুটো ঘটনা-ই  আমার গ্রামের। প্রথমজন আমার সহপাঠী, পরেরজন প্রতিবেশী। এটা শুধু আমার গ্রামেরই নয়, পুরো বাংলাদেশেরই গ্রামগুলোর চিত্র। সাধারণত মেয়েদের শিক্ষার ক্ষেত্রে আমরা দারিদ্র্যকেই প্রধান বাধা হিসাবে জানি। উপরন্তু মেয়ে বলেই ভাবা হয় “এত পড়ে আর কি হবে। দুদিন পরেই তো যেতে হবে পরের বাড়ি, যথারীতি ঠেলতে হবে পাতিল-হাঁড়ি”। তার উপর বিয়ের সময় এত খরচ। তাই বুড়ো বয়সে অন্তত মা-বাপকে দেখবে এই স্বপ্নে বিভোর হয়ে ছেলেদেরকে কষ্ট করে লেখাপড়া করানো হলেও “বাজে খরচ” বলে মেয়েদের বেলায় সেটাও জোটে না। উপরি হিসাবে বিয়ের বাজারে “শিক্ষিত” ছেলের দরদামের বিষয়টাতো আছেই।
কিন্তু উপরের দুটো ক্ষেত্রেই দারিদ্র্যের চাইতেও পারিপার্শ্বিকতাই মুল বাধা হয়ে দাঁড়িয়েছে। মেয়েদের উচ্চ শিক্ষা গ্রহণের প্রশ্নে নিম্নবিত্ত ও নিম্নমধ্যবিত্তের ঘরে দারিদ্র্য আজো প্রধান বাধা হয়ে দাঁড়ালেও মধ্যবিত্তের ঘরে বাধাটা যতটা না আর্থিক তার চেয়েও বেশি সামাজিক। শহরাঞ্চলে এই পরিস্থিতির কিছুটা উন্নতি হলেও গ্রামাঞ্চল রয়ে গেছে এখনো সেই তিমিরেই। সমাজের মানসিক দীনতাই এখানে বড় বাধা। আর্থিক সংগতি থাকার পরও মেয়েদের উচ্চশিক্ষা এখানে থেমে যায় সমাজবদ্ধতার অপরাধে। 
এই সমাজবদ্ধতা থেকে উত্তরণের আদৌ কি কোন পথ নেই?????????? 
নির্ঝরা শ্রাবণ


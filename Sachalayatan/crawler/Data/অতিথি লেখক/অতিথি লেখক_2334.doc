বাংলা উইকিপিডিয়ায় লেখালেখি: লেখালেখি পানিভাত



এক: কেন লিখবো?
দুই: কিভাবে লিখবো?
তিন: শুরুতেই ধাক্কা এবং শিক্ষা
পত্র-পত্রিকায় লেখালেখি দেখি, তাই উইকিপিডিয়ায় ঢু দিলাম। কিন্তু এবারে তো কিছু লেখা দরকার। কী নিয়ে লেখা যায়?( -এমন একটা প্রশ্ন মনে জাগা স্বাভাবিক। এই পোস্টে আমরা দেখার চেষ্টা করবো উইকিপিডিয়ায় অবদান রাখা কতটা সহজ।
দুভাবে অবদান রাখা যায় উইকিপিডিয়ায়:
এক, উল্লেখযোগ্য বিষয়ের উপর নিজেই একটা নিবন্ধ শুরু করে শেষ করা।
দুই, ইতোমধ্যে আছে এমন নিবন্ধে তথ্য, তথ্যসূত্র যোগ করা।
এছাড়াও আরোও এক প্রকারের অবদান যে রাখা যায় তা প্রমাণ করেছেন Yahia Barie নামের একজন উইকিপিডিয়ান। তিনি উইকিপিডিয়ার নিবন্ধে নিরলসভাবে যোগ করে চলেছেন 'তথ্যছক', 'বহিঃসংযোগ', 'টেমপ্লেট' কিংবা 'আন্তঃউইকি সংযোগ' (বাংলা উইকিপিডিয়ার নিবন্ধের সাথে অন্যান্য ভাষার উইকিপিডিয়ার একই নিবন্ধের সংযোগ) ইত্যাদি। তাঁর এই কাজটি খুব সামান্য হলেও ছোট বালুকার কণার মতো মহাদেশ গড়ছেন তিনি -একথাটি ভুলে গেলে চলবে না। (এখানে একটা কথা একটু জানিয়ে রাখি: আন্তঃউইকি সংযোগগুলো ধরে ধরে যোগ করার দরকার নেই, শুধু ইংরেজি উইকিপিডিয়ার কিংবা অন্য উইকিপিডিয়ার সংযোগ যোগ করে দিলেই বিভিন্ন বট এ্যাকাউন্ট বা রোবট এ্যাকাউন্ট এক ধাক্কায় অন্যান্যগুলো যোগ করে দেয়; তাই অযথা কষ্ট করতে যাবেন না)
যাহোক, এবারে আপনি ঠিক করুন, এই তিন প্রকারের মধ্যে কোন প্রকারের কাজ আপনি করতে আগ্রহী কিংবা করতে পারবেন।
আমি ব্যক্তিগতভাবে তিনপ্রকারের কাজই করি। প্রথম প্রকারের কাজ আমি কতটা সহজে করে ফেলি তা এবারে দেখা যাক:
আপনারা যারা আগের পোস্টগুলো পড়েছেন, তারা জানেন যে, উইকিপিডিয়ায় লিখতে গিয়ে আমি শুরুতেই ধাক্কা খেয়ে একটা শিক্ষা পেয়েছিলাম যে, যে বিষয়েই লিখি না কেন, বিষয়টা অবশ্যই উইকিপিডিয়ার নীতি অনুযায়ী উল্লেখযোগ্য হতে হবে। আর বিষয়টা উল্লেখযোগ্য কিনা সেটা যাচাই করতে হবে লেখার আগেই। যেহেতু শিক্ষাটা আমার হয়েছে, তাই যথাসম্ভব যাচাই করি। আমার জন্মতারিখ (জন্ম দিবস নয়) ছিলো নভেম্বর মাসের শেষে। আমার এক বন্ধু সে সুবাদে আমাকে জন্মদিনের উপহার দিয়েছে। উপহারটা যেহেতু ভঙ্গুর, তাই ওটা মোড়ানো ছিলো একটা দৈনিক পত্রিকা দিয়ে। পত্রিকার পাতাটা হাতে নিয়ে একটু চোখ বোলাতেই চোখে পড়লো একটি খবর: "ছয় বছর পর আবার গুড়পুকুরের মেলা"। আকর্ষণ জাগলো বিষয়টায়। পড়ে দেখি ব্যাপারটা উল্লেখযোগ্য মনে হচ্ছে। ফেসবুকফিলিয়া যাদের আছে তারা কিছু হলেই তা ফেসবুকে শেয়ার করে। আর উইকিফিলিয়া যাদের আছে, তারা সেটা (উল্লেখযোগ্য সেই বিষয়টা) উইকিপিডিয়ায় শেয়ার করে ফেলে। ফেসবুকে শেয়ার করে তাও মানুষের মন্তব্য পাওয়া যায়, কিন্তু উইকিপিডিয়ায় শেয়ার করে আপনি কিছুই নাও পেতে পারেন। তবুও যে কেন উইকিপিডিয়ানরা লেখালেখী করেন, সেটা আল্লা-ই ভালো জানেন। (এব্যাপারে আমরা পরবর্তি পোস্টে জানবো ইনশাল্লাহ) যাহোক, আমি উইকিপিডিয়ায় তৈরি করে ফেললাম একটি নিবন্ধ:
http://bn.wikipedia.org/wiki/গুড়পুকুরের_মেলা
প্রাথমিক তথ্যগুলো দিয়ে নিবন্ধটাকে মোটামুটিভাবে দাঁড় করিয়ে নিলাম। তারপর তো আর গুগল দাদা আছেনই। তাকে জিজ্ঞেস করতেই হাজির করে দিলেন আরোও পত্রিকার খবর। তার থেকে প্রয়োজনীয়গুলো নিয়ে দাঁড় করে ফেললাম আপাতপূর্ণাঙ্গ একটা নিবন্ধ। উল্লেখযোগ্য বিষয়ে তথ্য সহায়তা পেতে বিভিন্ন জেলার তথ্য বাতায়নগুলো বেশ কাজের। আমাকেও সহায়তা করলো সাতক্ষীরা জেলার তথ্য বাতায়ন। ব্যস, একটা নতুন নিবন্ধ লিখে ফেললাম।
দ্বিতীয় প্রকারের কাজও খুব সহজে, বলতে গেলে আরো সহজে করা যায়: আমি ঐ পত্রিকাতেই পেয়ে যাই আরেকটা খবর: "চাঁদের বুকে পানির প্রমাণ পেয়েছেন বিজ্ঞানীরা"। ব্যস, আর যায় কই? সাথে সাথে খুঁজে দেখি "চাঁদ" নামে একটা নিবন্ধ আছে। তো সেখানে পানির অস্তিত্ব বিষয়ে কোনো তথ্য নেই। পাতাটিকে সম্পাদনা মোডে নিয়ে গিয়ে যোগ করে দিলাম তথ্যটুকু (নাকি উইকিহোলিকদের সাথে শেয়ার করলাম?)।
তৃতীয় প্রকারের কাজের জন্য, মানে "অনুল্লেখযোগ্য কিন্তু সহায়ক" কাজের জন্য আপনাকে জানাচ্ছি একটা "ওপেন সিক্রেটের" খবর: বাংলা উইকিপিডিয়ার বাম দিকে লেখা দেখবেন "সাম্প্রতিক পরিবর্তনসমূহ" নামে একটা পাতা (http://bn.wikipedia.org/wiki/বিশেষ:RecentChanges)। এই পাতাটির খোঁজ আমি আসলে প্রথম প্রথম পাইনি। পরে যখন পেয়েছি, তখন বেশ অনেক কিছু পেয়ে গেছি একসাথে। এই পাতাটিতে আপনি পাবেন অনুল্লেখযোগ্য কাজ করার রসদ। যেমন: পাতাটি লোড হয়ে গেলে উপরের দিকে দেখতে পাবেন "নির্ঘন্ট", "নতুন", "পুরনো", "অসম্পূর্ণ", "শ্রেণীকরণ প্রয়োজন", "একীকরণ প্রয়োজন", "অনুরোধের খাতা" ইত্যাদি বহু কিছু। যেকোনো একটা লিংকে ক্লিক করলে আপনি অনেকগুলো নিবন্ধের তালিকা পেয়ে যাবেন। পছন্দের নিবন্ধে কাজ শুরু করে দিন। যেমন: শ্রেণীকরণ প্রয়োজন এমন নিবন্ধগুলোর নিচে 'বিষয়শ্রেণী' যুক্ত করতে হয় (সোজা বাংলায় এলোপাতাড়ি নিবন্ধকে একটু সাজিয়ে রাখা আরকি), অসম্পূর্ণ নিবন্ধগুলোতে তথ্যসূত্রসহ তথ্য যোগ করে সম্পূর্ণ করতে হয়, একীকরণ প্রয়োজন নিবন্ধগুলোর তথ্য প্রস্তাবিত নিবন্ধে সুন্দর করে সরিয়ে নিয়ে প্রথম নিবন্ধকে দ্বিতীয় নিবন্ধে REDIRCT করে দিতে হয় (তবে একাজটির জন্য সংশ্লিষ্ট আলাপ পাতায় আলোচনা করে নেয়া উচিত, হুট করে সরানোর মতো কাজে না নামাই উত্তম)।
আমার এখন এমনই অভ্যাস হয়ে গেছে যে, পত্রিকায় সামান্য একটা উল্লেখযোগ্য তথ্য পেলেই সাথে সাথে তথ্যসূত্রসহ তা উইকিপিডিয়ার কোনো নিবন্ধে যোগ করে ফেলি। এখন একবার ভেবে দেখুন তো, দৈনিক কত কত খবর আমার-আপনার চোখের সামনে দিয়ে চলে যায়? পাঁচ থেকে পনেরো মিনিট ব্যয় করলেই তথ্যগুলো ভবিষ্যতের বাঙালির জন্য ঐতিহাসিকের ভূমিকা পালন করতে পারে।
খুব ভালো হয় যদি আপনি উইকিপিডিয়ার "আবশ্যকীয় নিবন্ধ"গুলোতে (http://bn.wikipedia.org/wiki/উইকিপিডিয়া:আবশ্যকীয়_নিবন্ধ) লেখালেখী করেন। কারণ যতদিন না ঐ নিবন্ধগুলো লেখা সম্পূর্ণ হচ্ছে, ততদিন কোনো উইকিপিডিয়াকে সম্পূর্ণ বলা হয় না।
তারপরও যদি কোনো প্রশ্ন থাকে, এখানেও করতে পারেন, কিংবা আমার আলাপ পাতা কিংবা ই-মেইলে যোগাযোগও করতে পারেন।
মনে রাখবেন, পিঁপড়ার মতো দলিত-মথিত হয়ে মরে যাবার জন্য বাঙালির জন্ম হয়নি, বরং জন্ম যদি তব বঙ্গে, পিঁপড়ার মতো এক হয়ে ক্ষুদ্র ক্ষুদ্র কাজ দিয়ে মহীরূহ গড়ে যাবার জন্য মোর বেঁচে থাকা। সেটা যে সম্ভব, তার জন্য এই প্রতিবেদনই যথেষ্ট।
-মঈনুল ইসলাম
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%77%7a%2e%69%73%6c%61%6d%40%67%6d%61%69%6c%2e%63%6f%6d%22%3e%77%7a%2e%69%73%6c%61%6d%40%67%6d%61%69%6c%2e%63%6f%6d%3c%2f%61%3e%27%29%3b'))


টোকাই কথন---প্রারম্ভিকা



আমাদের দেশের সরকারি কর্মকর্তাদের লিখন শৈলী দেখে আমি বরাবরই মুগ্ধ হই। সহজ কথাকে তারা এমন জবরদস্ত ভাষায় ঘুরিয়ে পেঁচিয়ে লেখেন, যে আমার মত নির্বোধের পক্ষে তার মর্মার্থ উদ্ধার করা দুরূহ হয়ে পড়ে। এদিকে আমার জ্ঞানত্‌ষ্ণা প্রবল। কী লিখলো, তার অর্থ উদ্ধার করতে না পারলে আমি অস্বস্তিবোধ করি। বন্ধুমহলে যারা একটু জ্ঞানীগুণী আছেন, তাদেরকে তখন আমি জ্বালাতন করা শুরু করি। এই টার্মটা বুঝায়ে দে, ঐ কন্ডিশনটা বুঝায়ে দে---এমনি সব বন্ধুবাড়ির আবদার করতে থাকি। আমার বন্ধুভাগ্য খুবই ভালো। বন্ধুরা তাই কিছুমাত্র বিরক্ত না হয়ে আমার মত অন্ধজনে সানন্দে আলো দান করে।
সর্বশেষ জাতীয় শিক্ষানীতি নিয়ে আমাদের বন্ধুমহলে একচোট হয়ে গেলো। শিক্ষানীতিতে ধর্ম শিক্ষা বা নৈতিক শিক্ষার জায়গা আছে কি নেই, থাকলে কতটুকু---এ নিয়ে খোমাখাতায় অনর্থকই বিস্তর আলোচনা-সমালোচনা হল। কেনো এই বিভ্রান্তি, তার উত্তরে আমি বলবো, শিক্ষানীতির ধোঁয়াশা রূপই এজন্য দায়ী। আমাদের কর্মকর্তারা সুনিশ্চিতভাবেই কবিগুরুর ঐ কবিতাটি পড়েননি। 'সহজ কথা যায় না বলা সহজে'। কিংবা পড়লেও তার বাস্তব প্রয়োগ ঘটাতে ইচ্ছুক নন। কেননা, সহজ কথা সহজ করে বললে বেকুব জনতা তাদের অসৎ উদ্দেশ্যগুলো খুব সহজেই ধরে ফেলবে। তখন যদি জনতা ক্ষেপে গিয়ে 'দড়ি ধরে মারে টান'?
সরকারি নথির অস্পষ্টতার সাম্প্রতিক নিদর্শন পিএসসি-২০০৮। সচেতন সকলেই অবগত আছেন যে, এই নথিটির উপর ভিত্তি করি বাংলাদেশ সরকারের সাথে কনকাফিলিপসের তেল-গ্যাস উত্তোলন বিষয়ক চুক্তিটি স্বাক্ষরিত হচ্ছে। বলা বাহুল্য, আর দশটা সরকারি নথির মত এটিও হাজারো অস্পষ্টতা ও ফাঁকফোকরে ঠাসা। গত দু'দিন ধরে নথির ১৫ নম্বর আর্টিকেলটা বোঝার চেষ্টা করছিলাম। হাল ছেড়েই দিয়েছি, এমন সময় হাতের সামনে বন্ধু সৌরভের নোটটা পেলাম। নোট থেকে মূল লেখায় গেলাম। এম এম আকাশের লেখা বিশ্লেষণ। আগ্রহী যে কেউ লেখাটা পড়ে দেখতে পারেন। আশা করি, আইনের ফাঁকফোকরগুলি অনেকখানি ক্লিয়ার হবে।
অনলাইনে যারা নিয়মিত ঘোরাঘুরি করেন, তাদের কাছে এতোদিনে হয়তো এটা দিবালোকের মত স্পষ্ট হয়ে উঠেছে যে, এই চুক্তিতে সামগ্রিকভাবে বাংলাদেশের ক্ষতি বৈ কোন লাভ হবে না। লাভ যদি কারো হয়ে থাকে, তো কনোকাফিলিপ্সের ধামাধরা এদেশীয় কিছু  মন্ত্রী-এমপি আর ইঞ্জিনিয়ারের। তারা কলাটা-মুলোটা খাবেন আর আমরা আমজনতা (সপ্রতি এক মন্ত্রীবর আমাদের 'টোকাই' আখ্যা দিয়েছেন। তাঁর সম্মানে নিজেদের এখন থেকে টোকাই জনতা সম্বোধন করবো) উহুঁ, টোকাই জনতা ঘরে বসে বসে মুড়িটা-চিড়াটা  খাবো আর দেশের বাপ-বাপান্ত করবো। আমাদের ছেলেরা দেশে বিদ্যুত নেই বলে হাঁহুতাশ করবে, মোমবাতি জ্বালিয়ে GRE'র বই খতম করবে আর অচিরেই আমেরিকার অর্থনীতির চাকা ঘোরাতে দিনরাত খেটে মরবে। চমৎকার পরিকল্পনা। অসামান্য উদ্যোগ।
কতিপয় দেশপ্রেমিক বুদ্ধিজীবীর দাবি, আমরা টোকাইরা ভুল পথে চালিত হচ্ছে। আনু মুহম্মদ নামের এক ভদ্রলোক আমাদের বিপথে চালিত করছেন। বেহুদাই আমরা লাফাচ্ছি। সরকার বাহাদুর যা করছেন, ঠিকই করছেন। তর্কের খাতিরে ধরে নিলাম, আপনাদের কথাই ঠিক। তবে আপনারা গ্যাস চুক্তিটি জনসমক্ষে প্রকাশ করছেন না কেনো? নাকি, আপনাদের ধারণা, চুক্তিটি প্রকাশ পেলে সে জনরোষ ধিকি ধিকি করে জ্বলছে, তা দাবানলের মত ছড়িয়ে পড়েবে শহর, বন্দরে, নগরে। আর নগর পুড়িলে তো দেবালয় এড়ায় না। সে আগুনে ভস্মীভূত হবেন আপনারাই। 
আমার কথা সামান্যই। আনু মুহম্মদ ও তার অনুরাগী টোকাই জনগোষ্ঠী যদি বেহুদাই হরতাল ইত্যাদি শান্তিনাশক কর্মসূচি দিয়ে থাকে, সরকার বাহাদুরের দায়িত্ব সঠিক তথ্য প্রকাশ করে জনমনে বিভ্রান্তি দূর করা। তা না হলে আমরা মনে করবো, এই দুর্মূখ টোকাইরাই সত্য কথা বলছে এবং দলে দলে টোকাইদের পতাকাতলে শামিল হতে দ্বিধা করবো না। বিজ্ঞজনে জানেন, এই প্রক্রিয়া ইতিমধ্যেই শুরু হয়ে গেছে। এবং বরাবরের মতই, কবি এখানে নীরব। কবি মানে আমাদের মেইনস্ট্রিম মিডিয়া। তাদের কেউ দায়িত্বের সাথে বিষয়টা তুলে ধরছে না দেখে আমরা অবশ্য বিস্মিত হচ্ছি না। বছর দুয়েক ধরেই আমরা দেখে আসছি, যে কোন সঙ্কটে-সংশয়ে অনলাইন মিডিয়াই আমাদের মত প্রকাশের একমাত্র আশ্রয় হয়ে দাঁড়িয়েছে। 
সচেতন জনতা অন্ধজনে আলো দানের জন্য ফেসবুক ও ব্লগগুলোতে নোট লিখছেন। যারা লেখেন না, তারা বিশ্ববিদ্যালয়ের হলগুলোতে ও ডাইনিংয়ে পোস্টারিং করে সচেতনতা তৈরি করছে, যারা এসব কিছুই করছেন না তারা হয়তো ফেসবুকে যদু-মধুর নামে স্ট্যাটাস না দিয়ে তেল-গ্যাস রক্ষার্থে স্ট্যাটাস দিচ্ছে, প্রোফাইল পিকচারে কিছুদিনের জন্য নিজেদের চাঁদমুখ বিসর্জন দিয়ে তেল-গ্যাস চুক্তির অর্থ-অনর্থ খুঁজে বেড়াচ্ছেন। তাদের সবার প্রতিই আমার শ্রদ্ধা। সর্বশেষ যারা চুক্তিটিpকে দেশবিরোধী মনে করছেন, তাদেরকে আগামী ৩ জুলাইয়ের অর্ধদিবস হরতাল সফল করার আহবান জানাই এবং যারা চুক্তিটিতে দেশবিরোধী কিছু দেখতে পাচ্ছেন না, তাদের প্রতি অনুরোধ, চুক্তিটি প্রকাশ করুন। সত্য সামনে আসুক। আজ কিংবা কাল। বেশি দেরী যেন না হয়ে যায়। আমার সন্তান যেন আগামীকাল দেশের সম্পদস্বল্পতার জন্য আমাকে অপরাধী মনে না করে---এইটুকুই প্রার্থনা।
---আশফাক আহমেদ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%73%68%66%61%71%5f%70%6f%6c%69%74%40%79%61%68%6f%6f%2e%63%6f%6d%22%3e%61%73%68%66%61%71%5f%70%6f%6c%69%74%40%79%61%68%6f%6f%2e%63%6f%6d%3c%2f%61%3e%27%29%3b'))
১।[http://barta24.net/?view=details&data=Leather&news_type_id=1&menu_id=74&news_id=1069]সহজ পাঠের’ জটিলতা ![/url]
২।সমুদ্র বক্ষে গ্যাস চুক্তির সবচেয়ে সহজতম পাঠ (গরুচন্ডালী দোষে দুষ্ট)


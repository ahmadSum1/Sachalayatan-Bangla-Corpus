বাধ্যতামূলক স্বেচ্ছাসেবা



তর্ক করা যেতে পারে 'বাধ্যতামূলক স্বেচ্ছাসেবা' বলে কিছু থাকতে পারে কিনা। আক্ষরিক অর্থে হয়ত পারে না, কারণ শব্দ দুটো পরস্পরবিরোধী। বাধ্যতামূলকই যদি হবে তাহলে স্বেচ্ছাসেবা হল কীভাবে? মানলাম। মেনে নিয়ে নতুন একটা নাম দিলাম 'বাধ্যসেবা'। এরপরেও কথা থেকে যায়, এই বাধ্যসেবা কে কাকে দিবে, কেনই বা দিবে, কখন-কীভাবে দিবে, আবার কখন দেওয়া উচিত হবে না। অনেক কিছুই জানার আছে এই বিষয়ে। একটা একটা করে তাহলে জানা শুরু করি।
কে কাকে বাধ্যসেবা দিবে: বাংলাদেশের মানুষ বাংলাদেশকে বাধ্যসেবা দিবে। মানুষের দলটাকে বেশ সংকীর্ণ করে বলা যায় উচ্চ মাধ্যমিক শ্রেণীর ছাত্রছাত্রীরা এই কাজটা করতে পারে অনায়াসে। প্রতি বছর আনুমানিক ৫ থেকে ৭ লাখ পরীক্ষার্থী এইচ এস সি পরীক্ষায় বসেন। সেই হিসাবে বলা যায় প্রায় ১০ থেকে ১৫ লাখ শিক্ষার্থী দেশব্যাপী উচ্চ মাধ্যমিক শিক্ষাঙ্গনে ছড়িয়ে আছেন। এই শিক্ষিত, শৃঙ্খলাবদ্ধ ছেলেমেয়ের দলটিকে কাজে লাগানো যায় দেশের এবং নিজ নিজ এলাকার উন্নয়নের লক্ষ্যে। এর জন্য তাদের লেখাপড়ার পাশাপাশি ব্যয় করতে হবে মাসে মাত্র ২০ থেকে ২৫ ঘণ্টার মত সময়। তারা নিয়মিত পড়ালেখা করবে, এর পাশাপাশি আড্ডাবাজি আর টিভি দেখার থেকে একটুখানি সময় ধার করে সেটা বরাদ্দ করবে অন্য মানুষের সাহায্যার্থে। 
আমরা যদি বছরে ১০ লাখ কর্মী পাই যারা টুকটুক করে অন্য আরেকজনের উপকার করতে এগিয়ে আসছে, তাহলে আমাদের দেশের ভোল পাল্টে যাবে কয়েক বছরের মধ্যেই।  
কেনই বা দিবে: বাধ্যসেবা থেকে যে শুধু সমাজ বা দেশ উপকৃত হচ্ছে তা কিন্তু নয়, বরং সবচেয়ে বেশি উপকার পাচ্ছে সেই শিক্ষার্থী নিজেই। এই উঠতি বয়সে একজন অনুভব করার সুযোগ পাচ্ছে যে তার সামান্য অবদান সমাজে কত মূল্যবান। আমরা লেখাপড়া করি নিজের জ্ঞানলাভের জন্য, চাকরী বা ব্যবসা যেটাই করি না কেন তার কেন্দ্রবিন্দুতে থাকে নিজ চাহিদা পূরণের প্রবৃত্তি। যেকোনো সেবামূলক কাজ মানুষকে এই একচোখা দৃষ্টিকোণ থেকে বের করে আনে। তার নিজস্বত্বাকে অন্য একটি রূপে দেখতে শেখায়। অন্যের জন্য কিছু করতে পারার আত্মতুষ্টি লাভের সুযোগ সবসময় পাওয়া যায় না। সুযোগটা নাহয় কলেজগামী ছেলেমেয়েদের করে দেওয়া হোল। ওরা কাজ করুক, নিজেদেরকে নতুনভাবে চিনতে শিখুক। সাথে আরও বুঝে নিক কোন কর্মক্ষেত্রে সে স্বাচ্ছন্দ্য বোধ করে বেশি, এতে করে ভবিষ্যৎ পরিকল্পনা করতে পারবে আরও ধীরচিত্তে।    
কখন-কীভাবে দিবে: কখন দেওয়া হবে সেটা আগেই উল্লেখ করা হয়েছে। কীভাবে দেওয়া হবে সেটার উত্তরে বলা যায়, সেবামূলক কাজ হতে পারে বিভিন্ন আঙ্গিকে। সাধারণভাবে ভাবলে প্রথমেই মাথায় আসে স্কুলে পড়ানো বা স্বাস্থ্যসেবা কেন্দ্রে সেবা দান। এগুলো তো থাকবেই, সাথে আরও অনেক ক্ষেত্রেই তরুণ দলটি অবদান রাখতে পারে। উদাহরন্স্বরুপ উল্লেখ করা যেতে পারে নিচের খাতগুলো:

প্রাথমিক স্কুলে শিক্ষা প্রদান
বয়স্ক শিক্ষা প্রদান
প্রতিবন্ধী স্কুলে বা বাসার পরিবেশে পড়ালেখায় সাহায্য করা
বিভিন্ন এক্সট্রা কারিকুলাম (নাচ, গান, খেলাধুলা, কম্পিউটার শেখানো ইত্যাদি) সাহায্য
হসপিটাল এবং স্বাস্থ্য সেবা কেন্দ্রে কাজ করা
শহর নগর পরিষ্কার (চিকা পরিষ্কার করা মার্কা কাজ)
গাছ লাগানো এবং তাদের পরিচর্যা
বৃদ্ধাশ্রমে সময় দেওয়া
এতিমখানায় সময় দেওয়া
সরকারী নথিপত্র কম্পিউটারে ভুক্তিকরন
পর্যটন শিল্পে অবদান
দমকল বাহিনীতে অবদান

শেষ কথা: বাধ্যতামূলক স্বেচ্ছাসেবার অপব্যবহার যেন না হয় সেদিকে আবার কড়া নজর রাখতে হবে। সরকারী বা বেসরকারি কোন প্রতিষ্ঠান চাকরীযোগ্য পদে সেবাকর্মীদের দিয়ে আবার না করিয়ে নেয়। আবার এটাও দেখতে হবে যে বাধ্যতামূলক বলে কারো উপর খাড়ার ঘা যেন মেরে বসা না হয়, কিছু ব্যতিক্রমের দিকে খেয়াল রাখতে হবে। শারীরিক কারণে হয়ত অনেকে সেবাকাজে যোগ নাও দিতে পারেন। কিংবা সেবা নয় নিজের বা পরিবারের প্রয়োজন মিটাতে অনেকে এই বয়সেই পেশাবৃত্তির সাথে জড়িত, তাদেরকেও এই নিয়মের বাইরে রাখা যেতে পারে। সর্বোপরি মনে রাখতে হবে যে বাধ্যসেবা দেশ, সমাজ এবং নতুন প্রজন্ম এই তিনের উন্নয়নের জন্যই ভাবা হচ্ছে। একটা সমন্বিত প্রয়াস যেমন দেশের কল্যাণ বয়ে আনবে, অন্যের জন্য নিঃস্বার্থভাবে করতে পারার আনন্দ তরুণ প্রজন্ম একটু হলেও অনুভব করতে পারবে।  
-রু 


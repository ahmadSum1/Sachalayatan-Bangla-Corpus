ইতস্তঃত কিছু কথকতা



মুখোমুখি একজোড়া মানব-মানবী,
সামনে ধূমায়িত কফির কাপ।
বাইরে অঝোর বৃষ্টি, ভেতরে
বিস্মৃতপ্রায় স্মৃতির বাতাস,
দু’জনের মনে, স্কুল
জীবনের ঝড়ো হাওয়া।
মুখোমুখি একজোড়া মানব-মানবী,
সামনে ধূমায়িত কফির কাপ।
কোন এক ক্ষণিকের রাস্তায়,
মিলেছিল তাদের মনের বাঁক, তারপর
কেটে গেছে দিন, অনেকগুলো,
অর্থহীন কিছু নিথর বছরের ফাঁদে।
মুখোমুখি একজোড়া মানব-মানবী,
সামনে ধূমায়িত কফির কাপ।
একজনের মাথা নিচে, দাঁত দিয়ে
অবিরাম নখ কেটে যায় আরেকজন,
অনেক অব্যক্ত কথা, গলার কাছে
এসে আটকে থাকে দু’জনের।
মুখোমুখি একজোড়া মানব-মানবী,
সামনে ধূমায়িত কফির কাপ।
একজন সসঙ্কোচে বলে, ‘আজ তবে আসি’
অন্যজন মৃদ্যু হাসে, ‘যাবেন’?
একটি অনবদ্য মূহুর্তের দীর্ঘশ্বাস,
বাজতে থাকে শেষ নিঃশ্বাস হয়ে।
একটি কফি হাউজ,
একটি টেবিল,
দু’টি শুন্য পেয়ালা,
আজ আর নেই
ধোঁয়া ওঠার তারুণ্য।।
বিপ্লবী স্বপ্ন
২১শে মে, ২০১১


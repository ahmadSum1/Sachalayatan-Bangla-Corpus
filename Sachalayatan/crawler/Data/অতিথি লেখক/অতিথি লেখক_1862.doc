ইশ্বরের খোঁজে - আমার যৌক্তিক ভাবনা



ধর্ম ও বিজ্ঞান সব সময়ই পরস্পর বিরোধী। একটি কখনো আরেকটিকে স্বীকার করতে চায় না। ধর্মের মূল ভিত্তি হচ্ছে অদেখা কাল্পনিক বস্তুতে বিশ্বাস, বিজ্ঞানের মূল ভিত্তি হচ্ছে তত্ত্ব, পরীক্ষা, পর্যবেক্ষণ ও যুক্তিতে।
ধর্ম ও বিজ্ঞানের ক্ষেত্রে আমি তাই বিজ্ঞানকেই সমর্থন করি।
ধর্মের মূলে রয়েছে ইশ্বর নামক কাল্পনিক সত্বার উপস্থিতি। ইশ্বর সর্বশক্তিমান ও অবিনশ্বর এবং ইশ্বরের সৃষ্টি বা ধংস নেই। বলা হয়ে থাকে এই বিশ্ব ব্রহ্মাণ্ড সৃষ্টি করেছেন ইশ্বর।
বিশ্ব ব্রহ্মাণ্ডকে প্রধান তিন ভাগে ভাগ করা যায়- স্থান, কাল ও পাত্র। পাত্রের আরেক নাম বস্তু। অর্থাৎ স্থান, কাল ও বস্তু নিয়ে এই মহাজগত গঠিত।
স্থান অসীম, অর্থাৎ স্থান বা স্পেসের কোনো সীমারেখা নাই। কোনো স্থানে কোনো বস্তু থাকুক বা না থাকুক, সেই স্থান মিথ্যে হতে পারে না। ধরা যাক একটি গ্লাসে পানি আছে। আমরা বলি গ্লাসটি পূর্ণ। একটি খালি গ্লাসের ক্ষেত্রে আমরা বলি গ্লাসটা শূণ্য। কিন্তু গ্লাসের মধ্যকার স্থানটি বিদ্যমান। স্থান অসীম ও নিরাকার। স্থানের কোনো সৃষ্টি বা ধংশ নেই। স্থান অবিনশ্বর। বিগব্যাঙ্গের আগেও তাই স্থান বা স্পেস ছিল। ব্রহ্মাণ্ডে গ্রহ নক্ষত্র নিহারিকা না থাকলেও  স্পেস থাকবে।
স্থানের মতো কালও অসীম, নিরাকার ও অবিনশ্বর। অর্থাৎ, কালের কোনো সৃষ্টি বা ধংশ নেই। আমরা কালকে কখনও দেখতে পাই না, শুধু ঐ সময়ে সংঘটিত ঘটনাগুলো দেখতে পাই। কাল তিনটি- অতীত, বর্তমান ও ভবিষ্যৎ। কাল সর্বদা গতিশীল বলে আমরা বর্তমান কে কখনও পরিমাপ করতে পারি না। বর্তমান কাল হয় অতীত ও ভবিষ্যতের সংমিশ্রণ। যাই হোক, সৃষ্টির পূর্বেও কাল ছিলো, এটা কোনো ভাবেই অস্বীকার করার উপায় নেই। কাল বা সময় কে সৃষ্টিও করা যায় না, বিনাশও করা যায় না। অর্থাৎ, মহাবিশ্ব সৃষ্টির আগেও কাল ছিলো, এবং মহাবিশ্বের সৃষ্টি অসীম কালের ডায়েরীতে একটি ছোট ঘটনা মাত্র।
বস্তুর আরেক নাম পদার্থ। আইনস্টাইনের E=Mc^2 থেকে আমরা জানি পদার্থ ও শক্তি একই জিনিস। পরবর্তিতে পারমাণবিক বোমার আবিষ্কারই এর সবচেয়ে বড় প্রমাণ। Matter ও Anti-Matter যখন ফিউজ করে, তখন পুরো ভরটাই শক্তিতে রুপান্তরিত হয়। শক্তি মহাজগতের এক অবিচ্ছেদ্য অংশ। শক্তির কোনো সৃষ্টি বা ধংশ নেই, অর্থাৎ শক্তি অবিনশ্বর। সবসময় শক্তি ছিলো এবং থাকবে। আমরা শুধুমাত্র শক্তির রুপান্তরটাই দেখতে পাই। মহাবিশ্বে আমরা যাই দেখতে পাই, তার সবই হয় পদার্থ অথবা শক্তি। অর্থাৎ, মহাবিশ্ব তৈরিতে নতুন করে কোনো শক্তির সৃষ্টি হয় নি, শক্তির রূপান্তর ঘটেছে মাত্র।
তাহলে দেখা যাচ্ছে স্থান, কাল ও পাত্র শুরু থেকেই ছিলো। স্থান, কাল ও পাত্রের কোনো সৃষ্টি বা ধংশ নেই। কাজেই, যে স্থান কাল বস্তু শুরু থেকেই বিদ্যমান, সেগুলো আবার ইশ্বর সৃষ্টি করলেন কীভাবে? আর সেগুলো যদি নিজে থেকেই অবিনশ্বর হয়ে থাকে, তাহলে এ ক্ষেত্রে ইশ্বরের কৃতিত্বটা কোথায়? এই বিশ্বব্রহ্মাণ্ড অর্থাৎ স্থান, কাল ও পাত্র ইশ্বর যদি সৃষ্টি করে থাকেন তাহলে তিনি তা কোন স্থানে, কোন কালে ও কোন শক্তি ব্যবহার করে সৃষ্টি করেছেন?
-অ্যালবেট্রস


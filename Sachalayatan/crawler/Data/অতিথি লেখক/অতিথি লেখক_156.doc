রিকশাচিত্র: ক্যানভাসে মুক্তিযুদ্ধের গল্প



রিকশার পেছনে টিনের ঝুলবোর্ডএ যে চিত্র আঁকা হয়, তাই রিকশাচিত্র হিসেবে চিহ্নিত। বিশ শতকের প্রথমভাগে, মূলত ত্রিশের দশকে, ঢাকাসহ বাংলাদেশের আরো কয়েকটি জায়গায় রিকশার প্রচলন ঘটে। তবে সেসময়কার অর্থাৎ ত্রিশ ও চল্লিশের দশকে বাংলাদেশের রিকশাচিত্র সম্পর্কে তেমন কোন তথ্য জানা না গেলেও পঞ্চাশ ও ষাটের দশক থেকে এর ধারাবাহিক ইতিহাস জানা যায়। এই দীর্ঘ সময়ে অসংখ্য মোটিফ এঁকেছেন শিল্পীরা। অনেক বিবর্তনের পথ ধরে এগিয়েছে রিকশাচিত্র। জনরুচি আর কৃৎকৌশলের বিবর্তন ঘটার সাথে সাথে শিল্পীরাও নানাবিধ বন্ধুর পথ পারি দিয়েছেন। রিকশাচিত্র তার নান্দনিকতা ও বাজার দুটোই হারিয়েছে। তবে একটা নতুন ঘটনাও ঘটেছে। আর সেটা হচ্ছে, গুরুস্থানীয় শিল্পীদের প্রচেষ্টায় প্রায় সকল বৈশিষ্ট্য অক্ষুন্ন রেখে টিনের শিট থেকে রিকশাচিত্র এসেছে কাপড় কিংবা কাগজের ক্যানভাসে।
 
অন্যান্য সকল মাধ্যমের মতো রিকশাচিত্রেও মুক্তিযুদ্ধের দৃশ্যাবলী বা চিত্রকল্প অঙ্কনের সূত্রপাত হয় বাংলাদেশ স্বাধীন হবার পরপরই। শিল্পীদের নিজস্ব অভিজ্ঞতা, খবরের কাগজ ও রেডিওর খবর, লোকমুখে শোনা যুদ্ধের গল্প প্রভৃতি সূত্র শিল্পীদের মুক্তিযুদ্ধের ছবি আঁকার ক্ষেত্রে প্রণোদনা জুগিয়েছে। পপুলার প্রিন্ট/জনপ্রিয় ছাপাই ছবিগুলোও এ সময় তাদের উৎস হিসেবে কাজ করেছে। 


মুক্তিযুদ্ধবিষয়ক ছবিগুলোতে সচরাচর নারী নির্যাতন, হত্যা, যুদ্ধ এবং মুক্তিযোদ্ধাদের বিজয়ের দৃশ্য দেখা যায়। আগেই বলেছি যে শিল্পীরা নিজেদের অভিজ্ঞতাসহ বিভিন্ন সূত্র থেকে অনুপ্রাণিত হয়ে মুক্তিযুদ্ধবিষয়ক ছবিগুলি আঁকতেন কিংবা এখনো আঁকেন। কখনো কখনো একাধিক পপুলার প্রিন্ট থেকে ছবির অলঙ্করণের মোটিফগুলো নিয়ে তারপর একটি নতুন ছবি আঁকতেন শিল্পীরা। “অলঙ্করণের মোটিফ” বলতে এখানে, শেখ মুজিবুর রহমান কিংবা ইন্দিরা গান্ধীর প্রতিক্রিতি, মা ও শিশুর রক্তাক্ত ছবি ইত্যাদি মোটিফ যেগুলো ব্যাগ্রাউন্ড বা ফোরগ্রাউন্ডে ব্যবহার করা হয়ে থাকে সেগুলোকে বোঝানো হচ্ছে। মুক্তিযুদ্ধে বাঙ্গালীর বিজয় এবং বাধন হারা উদযাপন এই দুটো জিনিসের উপস্থিতি প্রবলভাবে দৃশ্যমান হয় রিকশাচিত্রে। থাকে সম্মুখ যুদ্ধের চিত্রকল্প, পাকিস্তানী বাহিনীর পরাজয়, বিমান কিংবা সাজোয়া যানের ধ্বংসাবশেষ ইত্যাদি যা আমাদের যুদ্ধকালীন বাংলাদেশের কথা মনে করিয়ে দেয়। একটি বিষয় বেশ মজার। সেটি হচ্ছে, মুক্তিযুদ্ধবিষয়ক চিত্রগুলোতে রাজাকারদের উপস্থিতি একেবারেই নেই! এটি কেন হয়েছে সেটা জানি না। 

অনেক রিকশাচিত্রীই মুক্তিযুদ্ধবিষয়ক ছবি এঁকেছেন। এদের মধ্যে অন্যতম হচ্ছেন রাজকুমার দাস যিনি আর. কে. দাস নামে সমধিক পরিচিত। বাংলাদেশের রিকশাচিত্রের ইতিহাসে রাজকুমার দাস ‘গুরুস্থানীয়’ শিল্পী হিসেবে বিবেচিত। তাঁর জন্ম আনুমানিক ১৩৪১ বঙ্গাব্দ বা ১৯৩৪ খ্রিস্টাব্দে− ঢাকা শহরের নারিন্দা ঋষিপাড়ায়। ১৯৫৬-’৫৭ সাল থেকে তিনি রিকশাচিত্র অঙ্কনের কাজ শুরু করেন। আনুমানিক আশি বছরের জীবনে প্রায় ষাট বছর ধরে অবিরাম রিকশাচিত্র এঁকে চলেছেন আর. কে দাস। এই দীর্ঘ কর্মময় জীবনে কয়েক হাজার রিকশাচিত্র অঙ্কন করেছেন তিনি। এগুলোর মধ্যে উল্লেখযোগ্য সংখ্যক চিত্র মুক্তিযুদ্ধকে উপজীব্য করে আঁকা। 
ইতিহাস, নৃতত্ত্ব কিংবা লোকায়ত সংস্কৃতির চর্চা এখন আর শুধুমাত্র বইয়ের মধ্যে সীমাবদ্ধ নেই। চারুশিল্প, বাহনলিপি, পরনো পুথি-পাটা, দলিল-দস্তাবেজ ইত্যাদিও এখন ইতিহাস, নৃতত্ত্ব কিংবা লোকায়ত সংস্কৃতির প্রতিষ্ঠানিক চর্চায় গুরুত্বপূর্ণ ভূমিকা রাখছে। বাংলাদেশের রাজনৈতিক ইতিহাসের গুরুত্বপূর্ণ সময় আমাদের মুক্তিযুদ্ধের ইতিহাসও শুধুমাত্র বই, সিনেমা কিংবা প্রাতিষ্ঠানিক শিক্ষায় শিক্ষিত পরিশীলিত শিল্পীদের রংতুলিতেই ধরা নেই। মূর্ত হয়ে উঠছে প্রতিষ্ঠানবিহীন স্বশিক্ষিত শিল্পীদের অন্তজ ক্যানভাসে, হৃদয়ের ভালোবাসায়। অন্তত “বিকৃত” হবার হয় থেকে মুক্ত এই ক্যানভাস। এগুলো তাই যত্নে সংরক্ষণ করা দরকার।

নোট: পপুলার প্রিন্ট মানে সস্তা পাতলা কাগজে জনপ্রিয় বিষয়বস্তু নিয়ে ছাপানো ক্যালেন্ডার। যারা এমনকি নব্বই দশক পর্যন্ত বাংলাদেশের মেলাগুলোতে ঘুরেছেন, নায়ক নায়িকাদের ছবির পাশাপাশি ইন্দিরা গান্ধীর পাশে শেখ মুজিবুর রহমান এর পোরট্রেটের সাথে যুদ্ধ দৃশ্য আঁকা ক্যালেন্ডারের কথা তারা স্মৃতি ঘাটলেই পাবেন। কিংবা যুদ্ধের পোস্টারগুলোর কথা ভাবুন। ওগুলোই পপুলার প্রিন্ট। আমার কাছে এই মুহূরতে পপুলার প্রিন্টগুলোর ছবি নেই। কারো কাছে থাকলে দেওয়ার অনুরোধ জানানো হচ্ছে।
অনার্য তাপস


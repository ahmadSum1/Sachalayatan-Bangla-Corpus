একাকী আমি



আকাশটা একটু আগেও রৌদ্রোজ্জ্বল ছিলো। ঝুপ করে আলোটা সাতসকালেই মিইয়ে গেলো,নীল আকাশটা এখন দেখাচ্ছে ঠিক সাদাটে মোমের মতো। একটা পাইপের উপর একটা কাক এসে বসছে কিছুক্ষণ, আবার উড়ে উড়ে যাচ্ছে। জানলা থেকে দেখতে পাচ্ছি, সামনের আট তলা বাড়ির ছ'তলার গ্রিলের ফাঁক দিয়ে তেড়েফুঁড়ে মাথা বের করেছে টবে রাখা তিনটে গাছ যেন গলা বাড়িয়ে ওরা আকাশ দেখছে। খুব সামান্য একটু হাওয়া দিলো আর তাতে দুলে গেলো তারে মেলে দেওয়া একটি নীল শাড়ি।
আকাশটা ফের নীল দেখাচ্ছে। রোদটা আবার একটু তেজী চেহারা নিলো কিন্তু তেজী ভাবটা রাখতে পারছে না কিছুতেই। ফুরিয়ে যাচ্ছে থেকে থেকেই। দুটি পাখি সাদা ডানা মেলে চক্রাকারে ঘুরছে, কি পাখি ওরা?আকাশটা নীল কিন্তু আজ আকাশে কোন মেঘ নেই। কোথাও একটুও ছেঁড়াফাঁটা এক টুকরো মেঘ ও দেখছি না। আমার এক টুকরো মেঘ চাই।
যন্ত্রণাটা বাড়ছে আবার টের পাচ্ছি। তির তির করে ছড়িয়ে পড়ছে পায়ের গোড়ালী অব্দি। আজকাল হাঁটতে বড় কষ্ট হয়। আমি কি ফুরিয়ে যাচ্ছি দিন দিন! ভাবলেই কষ্টরা কুন্ডলী পাকিয়ে মেঘের আকার নেয়। ভাবলেই ঝাপসা হয়ে ওঠে চারপাশ।
[চলবে হয়তো]
মেঘের কথকতা
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%65%67%68%36%31%33%40%67%6d%61%69%6c%2e%63%6f%6d%22%3e%6d%65%67%68%36%31%33%40%67%6d%61%69%6c%2e%63%6f%6d%3c%2f%61%3e%27%29%3b'))


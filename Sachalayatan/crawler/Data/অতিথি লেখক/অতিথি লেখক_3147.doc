"ডরাইলেই ডর, হান্দায় দিলে কিয়ের ডর। " 



ধানমন্ডি লেকের ২৭ নম্বর রোডের পাশের চায়ের দোকানে বসে আছে পাঁচ-ছয় জন আড্ডাবাজ বন্ধু। সন্ধ্যার পর এই আড্ডাটা তাদের জীবন গাড়ির ফুয়েল। ফুয়েল ছাড়া যেমন গাড়ি চলে না তেমনি এই আড্ডা ছাড়া সৈকত, সজল, সেলিম, সবুজ, শৈবাল আর সজীবের জীবন চলে না। যে যেখানেই থাক সন্ধ্যার পর এই জায়গায় তারা মিলিত হবেই। ঠিক যেনো মান্নাদের "কফি হাউসের সেই আড্ডাটা আজ আর নেই" গানের মত "যেখানেই যে থাকুক কাজ সেরে ঠিক এসে পৌছতাম।" 
দুলু মিয়ার যতনে বানানো আদা দেয়া লাল চায়ের কাপ সবার ঠোঁট ক্ষণে ক্ষণে ছুঁয়ে যাচ্ছে। সবাই আস্তে আস্তে চায়ের কাপে চুমু দেয়, কাপটা যেনো প্রেমিকার উষ্ণ অধর, তাই কোমল ছোঁয়া। দুলুর লাল চা যেনো প্রেমিকার অমৃত ঠোঁটের লালা, শেষ  হয়ে গেলে পাওয়া যাবে কিনা সেই সন্দেহে ধীর স্থির ভাবে ভোগ। সবাই নীরব। প্রতিদিনের উচ্ছ্বাসটা যেনো আজ উড়ে গেছে, সবাই যেন পণ করেছে নীরব থাকার জন্য। 
আড্ডার শেষ সদস্য সেলিম নীরবতা মানতে নারাজ। চায়ের কাপটা পাশের পলিস্টার ছাড়া ইটের দেয়ালে রেখে বলল-"কী  হয়েছে, সবাই চুপ কেন?" তারপরও কারো যেন মুখ খুলে না। সবাই সৈকতের দিকে চেয়ে আছে। চটপট, ডানপিটে সৈকতের চেহারায় বিষন্নতা ভর করেছে। রাজ্যের কালো মেঘ যেন আজ তার সুন্দর মুখে চেপে আছে। পরিপাটি করে থাকা ছেলেটার চুল আজ এলোমেলো। সেলিম আবার নীরবতার হেতু জানতে চাইল। সবুজ বলল-"সৈকত এক ডানাকাটা পরীর প্রেমে পড়েছে,  কিন্তু মনের কথা জানাতে পারছে না।"  সেলিম এটা কোন সমস্যা নাকি বলে সৈকতের পাশে গিয়ে বসল। দোস্ত ব্যাপার খুলে বল আমি একটা সমাধান দেয়ার চেষ্টা করি। সৈকত তাতেও মুখ খুলতে উৎসাহিত হলো না। চুপ করে ঝিম মেরে বসে থাকল। সেলিমের সমাধানের কথায় ইম্প্রেস হয়ে সজল বলল, শোন আমি বলছি-
"সৈকত ওদের পাশের এ্যাপার্টমেন্টের একটা মেয়েকে মনে মনে ভালবেসে ফেলেছে। মেয়ে নাকি ফাটাফাটি রকমের সুন্দরী। ফিগার নাকি নায়িকা প্রিয়াংকা চোপড়া। চুল নাকি নীল আকাশের কালো মেঘের ভেলা। ওর রুমের সোজাসুজি নাকি মেয়ের রুম। সৈকত সময় সুযোগ পেলেই বারান্দায় চেয়ার নিয়ে বসে ঐ মেয়ের কীর্তিকলাপ দেখে আর মনে মনে প্রভাবিত হয় তার চঞ্চলতায়। অনেক বার মেয়ের দৃষ্টি আকর্ষণের চেষ্টা করে ব্যর্থ হয়েছে। সময় পেলেই মেয়ের পিছু নিয়েছে বহুবার । মনের কথা বলতে চেয়েছে, ফোন নম্বর সংগ্রহ করার চেষ্টা  করেছে, কিন্তু সাহসের অভাবে কোনটাই করা হয়ে উঠেনি। মেয়ে নাকি একটা প্রাইভেট বিশ্ববিদ্যালয়ের প্রথম বর্ষের ছাত্রী। সকাল-বিকাল সৈকত তার চোখের সামনে পরার চেষ্টা করেছে বহুবার কিন্তু মেয়ে নাকি চোখ তুলে তাকায় না। দোস্তর অবস্থা বেহাল। দেবদাস হবার উপক্রম।" গুছিয়ে ঘটনার সারমর্ম  বলে, সজলকে বলে  "এইবার তোর অনুর্ভর মস্তিষ্কের সমাধানটা কী আমাদের বল?"    
সজল গলা কেশে নরেচরে বসে। সবাইকে উদ্দেশ্য করে বলে "সমস্যা সমাধানের আগে সাহস সংক্রান্ত একটা গল্প শোন। আমি তখন ক্লাস সেভেনে পড়ি। আমাদের স্কুলে আব্দুল কাদের নামে এক স্যার ছিলো, অংকের স্যার। দূর্দান্ত মেধাবী, পাটিগণিত, বীজগণিত জ্যামিতি ও ত্রিকোণোমিতি কোনটাই তার অজানা ছিলোনা। সব কয়টায় সমান পারদর্শী। কিন্তু স্যার ছিলো ভীষণ রকমের পাজী। অংক না পারলে, চুলটানা, কানমলা, কান ধরে উঠবস,  রোদে পা তুলে সূর্যের দিকে তাকিয়ে থাকা, টেবিলের নিচে মাথা দিয়ে দাঁড়িয়ে থাকা হরেক রকমের শাস্তির মজুদ ছিলো তার ভান্ডারে। মন মর্জি ভালো থাকলে শুধুমাত্র হাতের তালুতে বেত্রাঘাত। তাই আমরা সবাই  কাদের স্যারের ক্লাসের পড়া রেডি রাখতাম। অংক করে খাতা বেড় করে রাখতাম যাতে চাওয়া মাত্র দেখাতে পারি। বলতে দ্বিধা নেই অংক ভুল করার কারণে শাস্তি আমিও কিছু ভোগ করেছি। 
সেইদিন ছিল বুধবার, বীজগণিত করার দিন। স্যারের কোনো হোম ওয়ার্ক ছিলো না, তাই ক্লাসে এসেই আমাদের নূতন অংক করানোর ঘোষনা দিয়ে স্যার ব্ল্যাক বোর্ডে চলে গেলেন। বীজগণিতের সমাধান। এটা করতে আমি খুব মজা পাইতাম। স্যার ব্ল্যাক বোর্ডে অংক করছেন আমরা সবাই খাতায় তুলছি। এক জায়গায় এসে স্যার থেমে গেলেন। মানে সেখানে একটা বীজগণিতের সূত্র প্রয়োগ হবে, যে সূত্রটা স্যার আগে একদিন আমাদের শিখিয়ে ছিলেন। আমাদের কাছে জানতে চাইলেন সূত্রটা কী? আমরা সবাই চুপচাপ। ভয়ে কেউ কিছু বলছি না। বললে যদি ভুল হয়, তখন স্যারের সাজা গ্রহণ করতে হবে। নানা কথা ভেবে আমি জেনেও চুপচাপ। বাকীরা কেনো চুপচাপ সেটাও জানা গেলো স্যার যখন ক্লাসের মেধাবী মানে এক নম্বর রোল সাহাবুদ্দিনকে বলল-"তুমি কী জানো না এখানে কোন সূত্র হবে?" সাহাবুদ্দিন কাচুমাচু হয়ে দাঁড়াল, ভয়ে ভয়ে  বলল -জি স্যার জানি , কিন্তু বলতে ভয় পাচ্ছিলাম যদি ভুল হয়। স্যারের মন সেদিন বেজায় ভালো ছিলো, কাউকে কিছু না বলে টেবিলের উপর উঠে বসল। চক-ডাস্টার রেখে হাত ঝেড়ে পরিষ্কার করে বলল-আজ তোমাদের সাহস নিয়ে একটা গল্প বলি শোন। যার ভয়ে আমরা সব সময় কুঁকড়ে থাকি সে আজ গল্প বলবে, এটা ভেবে  আমরা পুলকিত হই, সবাই খুশী মনে রিলেক্স হয়ে কান পাতি স্যারের গল্প শোনার জন্য। 
স্যার বলল- আমাদের এলাকায় একটা আধ পাগল লোক ছিলো। নাম কেরামত পাগল। কখনো উলঙ্গ, কখনো অর্ধউলঙ্গ হয়ে বাজারময় ঘুরে বেড়াতো। খাবারের জন্য তাকে অন্যের দয়ার উপর নির্ভর করতে হত। একদিন সে বাজার দিয়ে হাঁটছে, গত তিন দিন তার পেটপুরে খাওয়া হয়নি, পেটে প্রচুর ক্ষুদা, কেউ খাবারও দিচ্ছে না। পাগলের নাকি মাথা ব্যথা নেই, সেটা ভুল প্রমাণীত হলো, ক্ষুদার জন্য পাগলের মাথা ব্যথা শুরু হয়ে গেল। সে উলঙ্গ ভাবে বাজার দিয়ে হাঁটছে আর খাবারের সন্ধান করছে। সে একটা গুড়রে দোকানে সামনে এসে চিটা গুড়ের কলসে সম্পূর্ণ হাত ঢুকায় দিল, দোকানদার বেটা রেগে মেগে ফায়ার, কিন্তু পাগলকে আর কী বলবে, শেষে নীরব হতে বাধ্য হলো। এইবার হাঁটতে হাঁটতে চলে এলো মুড়ির দোকানের সামনে, এসে চারদিক একবার তাকালো। তারপর বিড়বিড় করে - ডরাইলেই ডর, হান্দায় দিলে কিয়ের ডর, বলে মুড়ির ছালায় সম্পূর্ণ হাত ঢুকায় দিয়ে আপন মনে চলে এলো। পেছন থেকে মুড়ির দোকানদার গালাগালি শুরু করল। মারার জন্য উত্তেজিত হতেই পাশের লোকজন বলল-পাগল মানুষ কী আর করবেন,মাফ করে দেন। পাগল জিভ দিয়ে হাত চাটে আর বলতে থাকে ডরাইলেই ডর, হান্দায় দিলে কিয়ের ডর।" 
গল্প শেষ করে সজল সবার দিকে একবার কৌতুহলী চোখে তাকালো। সবাই মনযোগ নিয়ে তার গল্প শোনেছে দেখে , মনে মনে একটা তৃপ্তির হাসি দিলো। সৈকতের থাইয়ে হালকা একটা থাপ্পড় দিয়ে বলে দোস্ত -ডরাইলেই ডর, হান্দায় দিলে কিয়ের ডর।  
======
দলছুট
======


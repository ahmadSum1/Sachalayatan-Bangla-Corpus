পূর্বপুরুষ কথা (দ্বিতীয় পর্ব)



পূর্বপুরুষ কথা ( প্রথম পর্ব )
		বাউলির সমর্থকেরা প্রথম থেকেই নিয়ান্ডারথাল মানব-কে আধুনিক মানব জাতির পূর্বপুরুষ বলতে অস্বীকৃতি জানাচ্ছিলেন । তাদের এই বিরোধিতা নতুন রূপ নেয় বিংশ শতাব্দীর প্রথম দিকে । নিয়ান্ডারথাল মানব-এর মত করেই হঠাৎ আবির্ভাব ঘটে পিল্টডাউন মানব-এর । ১৯১২ সালে সৌখিন জীবাশ্মবিদ চার্লস ডাওসন ইংল্যান্ড এর সাসেক্স শহরের পিল্টডাউন নামক স্থানে এই সুবিখ্যাত আবিস্কারটি করেন । নিয়ান্ডারথাল মানব বৈজ্ঞানিক মহলে অত্যন্ত উপেক্ষিত হয়েছিল । পিল্টডাউন মানব-এর ক্ষেত্রে ঘটলো তার উল্টোটাই । মুহূর্তের মাঝে এই নতুন আবিস্কার নিয়ে পৃথিবীজুড়ে আলোচনার ঝড় উঠলো । তার একটি প্রধান কারন ছিল এই যে মানুষের কঙ্কালের সাথে পিল্টডাউন মানব-এর সাদৃশ্য ছিল লক্ষ্য করার মত । বানর প্রজাতির সাথে পিল্টডাউন মানবের সাদৃশ্য ছিল শুধুমাত্র চোয়ালের গঠনের দিক থেকে । কিন্তু, সেটাও বিজ্ঞানীরা আমলে আনলেন না তার চ্যাপ্টা, মসৃন ও সমতল দাঁত দেখে । বাউলির সমর্থকেরা এইবার পিল্টডাউন মানব কে নিজেদের পূর্বপুরুষ হিসেবে সাদরে গ্রহন করলেন ।
		কিন্তু মজার ব্যাপার হল এই যে, পিল্টডাউন মানব ঘটনাটি ছিল একটি সুপরিকল্পিত ধোঁকাবাজী । খুব সম্ভবত ডাওসন নিজেই এই প্রতারনার সূচনা করেন । বেশী কিছু নয়, ডাওসন শুধু কিছু মানুষের অস্থি একত্রিত করেন আর তার সাথে যুক্ত করেন একটি ওরান-ওটাং এর চোয়াল । হাড়গুলোকে পুরোনো দেখাতে তিনি কিছু কৌশলের আশ্রয় নেন । সবশেষে গবেষকদের বিপথগামী করতে তিনি সুচারুরূপে ওরান-ওটাং এর দাঁতগুলোর ওপর নিজের চালিয়াতি বুদ্ধি খাটিয়ে দাঁতগুলো সমান ও মসৃন করেন । বলাই বাহুল্য যে ডাওসন এর এই বুদ্ধি কাজে লেগে যায় । দীর্ঘদিন পর ১৯৫৩ সালে কতিপয় বৈজ্ঞানিক পিল্টডাউন মানব-এর দাঁত এর উপর আনুবীক্ষণিক পরীক্ষা চালান এবং এই জালিয়াতির ঘটনা ধরা পরে । অবশেষে নিয়ান্ডারথাল মানব নিজের উপর সমস্ত বৈজ্ঞানিকদের মনোযোগ টেনে নিতে সক্ষম হয় ।
		বিজ্ঞানীরা এতদিন শুধুমাত্র নিয়ান্ডারথাল মানবের সাথে আধুনিক মানুষের বৈসাদৃশ্যের তুলনা  করছিলেন কিন্তু এবার কিছু সংখ্যক বিজ্ঞানী এগিয়ে আসলেন সাদৃশ্য খোঁজায় । ১৯৫৭ সালে দুই আমেরিকান এনাটমিস্ট উইলিয়াম স্ট্রাউস এবং এ. জি. ই. কেইভ নিয়ান্ডারথাল মানব এর ফসিল নিয়ে নতুন করে গবেষনা শুরু করেন । তারা একটি নির্দিষ্ট নিয়ান্ডারথাল মানব এর জীবাশ্মকে এ কাজের জন্যে বেছে নেন । এর নাম ছিল "লা চ্যাপেল-আউক্স-সেইন্ট", ১৯০৮ সালে দক্ষিন ফ্রান্সে যাকে আবিস্কার করা হয় । আর সবচাইতে বড় কথা হল এই ফসিলের ওপর পরীক্ষা নিরীক্ষা করেই বাউলি নিয়ান্ডারথাল মানব-কে জংলী, অসভ্য ও মানব জাতি হতে ভিন্ন বলে রায় দিয়েছিলেন । স্ট্রাউস ও কেইভ প্রথমেই লক্ষ্য করলেন যে চ্যাপেল-আউক্স-সেইন্ট মানব খুব সম্ভবত আর্থারাইটিস এ ভুগছিল । বাউলি এ জিনিসটা লক্ষ্য করা সত্ত্বেও এরিয়ে গিয়েছিলেন । কিন্তু এখন এই আবিস্কারের ফলে নিয়ান্ডারথাল মানব-এর কুঁজো হয়ে দাড়ানোর পশ্চাদপট উদঘাটিত হয়ে গেল । অন্যান্য অংশ নিয়ে গবেষনা সম্পন্ন করার পর স্ট্রাউস ও কেইভ মন্তব্য করলেন যে আসলে নিয়ান্ডারথাল মানব-এর সাথে আধুনিক মানুষের তেমন কোনো উল্লেখযোগ্য পার্থক্য নেই । তারা এই মর্মে বিবৃতি দিলেন যে যদি এমন করা যেত যে একজন নিয়ান্ডারথাল মানব-কে পুনঃর্জীবিত করে গোসল করিয়ে, চুল-দাঁড়ি কেটে, পরিস্কার কাপড় পড়িয়ে নিউইয়র্কের রাস্তায় দাঁড় করিয়ে দেয়া হয়েছে তবে খুব সম্ভবত বাউলি-ও তাকে আলাদা করে চিনতে পারবেন না । পিল্টডাউন-পরবর্তী এই সময়ে নিয়ান্ডারথাল মানব-কে নিয়ে মানুষের দৃষ্টিভঙ্গি দ্রুত পাল্টাতে লাগলো ।
		১৯৬০ সাল নাগাদ আমেরিকান এনথ্রপলজিস্ট সি. লরিং ব্রেইস নিয়ান্ডারথাল মানব-দের নিয়ে এক নতুন ধরনের গবেষণা শুরু করলেন । তিনি নিয়ান্ডারথাল মানব-দের ব্যাবহৃত ছোটখাট যন্ত্রপাতি, প্রযুক্তি, আবাসস্থল ও জীবনপ্রণালী নিয়ে পুঙ্খানুপুঙ্খ গবেষনা করলেন । ব্রেইস বললেন যে সকল স্থানে নিয়ান্ডারথাল মানব-এর জীবাশ্ম পাওয়া গেছে, সে সব স্থান হতে প্রাপ্ত ছাই হতে বোঝা যায় যে নিয়ান্ডারথাল মানব-রা তাদের সংগ্রহকৃত খাদ্য অগভীর গর্ত করে তাতে রান্না করে খেত যা পরবর্তীকালের মানব জাতিকে সরাসরি প্রভাবিত করেছিল । এই পথ ধরে আরো অনেকেই এধরনের গবেষণায় আগ্রহী হয়ে উঠলে একসময় প্রমানিত হয় যে নিয়ান্ডারথাল মানব-রা যখন কাউকে কবর দিত তখন সুস্পষ্ট ভাবেই কিছু মানবিক আচার পালন করত । বিভিন্ন প্রত্নতাত্ত্বিক স্থানে প্রাপ্ত জীবজন্তুর হাড় সুনির্দিষ্ট ভাবে সাজানো থাকতো যা থেকে প্রমাণিত হয় যে নিয়ান্ডারথাল মানব-রা খুব সম্ভবত কোনো ধরনের ধর্মীয় রীতিনীতি অনুসরন করতো । যুগোস্লাভিয়ার ক্রাপিনা নামক স্থানে প্রাপ্ত নিয়ান্ডারথাল মানব-এর খন্ড-বিখন্ড হাড়গুলো ছিল ক্যানিবালিজম এর স্পষ্ট নিদর্শন । এই ঘটনা যতই হিংস্র ও ভয়ঙ্কর হোক না কেন এরকম ছোট ছোট ঘটনা দ্বারাই নিয়ান্ডারথাল মানব-এর সাথে আধুনিক মানুষ-দের সম্পর্ক রচিত হয়ে যাচ্ছিল । 
		১৯৭১ সালে নিয়ান্ডারথাল মানব-দের খ্যাতি শীর্ষে পৌছালো যখন র‌্যালফ সোলেকি তার গবেষণার ফলাফল প্রকাশ করলেন । তার গবেষণার স্থান ছিল ইরানের শানিদার নামক এক গুহায় । সোলেকি এই গুহায় অবস্থিত নিয়ান্ডারথাল মানব-দের গোরস্থান হতে মাটির নমুনা নিয়ে পরীক্ষা করে প্রচুর পরাগরেণুর উপস্থিতির প্রমান পেলেন । তিনি বললেন যে এই পরিমাণ পরাগরেণু বাতাসে ভেসে আসা সম্ভব নয় বা কোনো প্রাণীর পক্ষে বয়ে নিয়ে আসাও সম্ভব নয় । কাজেই তিনি এই সিদ্ধান্তে উপনীত হলেন যে, শানিদার গুহার নিয়ান্ডারথাল মানবরা খুব সম্ভবত তাদের প্রিয়জন-দের কবরে ফুল দিত । তিনি এ বিষয় নিয়ে একটি বই লিখে তার নাম দিলেন “The First Flower People” । বাড়তি প্রমান হিসেবে সোলেকি তার বই এ আরো যোগ করলেন যে এই গুহায় প্রাপ্ত একটি জীবাশ্ম ছিল বৃদ্ধ এক নিয়ান্ডারথাল মানবের যার একটি হাত ছিল অকেজো এবং যার একটি চোখ অন্ধ ছিল । কাজেই স্বাভাবিক বুদ্ধিবোধ অনুসারে বলা যায় যে তৎকালীন আদিম সমাজে তার অতি দ্রুতই মৃত্যুবরণ করার কথা । কিন্তু তার বৃদ্ধ বয়সে উপনীত হওয়া প্রমান করে যে তার পরিবার ও গোত্র তার ভরন-পোষন করেছিল । সোলেকির এই বই দ্বারা নিয়ান্ডারাল মানব-দের রুপান্তর সম্পূর্ন হল । বাউলির কল্পনাপ্রসূত জংলী, আদিম ও বানরসদৃশ নিয়ান্ডারথাল মানব-কে এখন সহজেই আধুনিক মানুষের পূর্বপুরুষ আখ্যা দেয়া যাচ্ছিল ।
		এসময়ই সূচনা হল “Regional Continuity Theory” বা “আঞ্চলিক নিরবিচ্ছিন্নতা মতবাদ” এর । এই মতানুসারে আধুনিক মানুষের পূর্বপুরুষ ছিলেন নিয়ান্ডারথাল মানবরাই তবে সেটা শুধু ইউরোপ ও মধ্যপ্রাচ্যের দেশগুলোর ক্ষেত্রেই প্রযোজ্য । অনুরুপভাবে অন্যত্র একইরূপ প্রাচীন মানবগোষ্ঠী হতে আধুনিক মানবজাতির উদ্ভব হয়েছে । কিন্তু নিয়ান্ডারথাল মানব তত্ত্ব ও আঞ্চলিক নিরবিচ্ছিন্নতা মতবাদের সামনে আরো অনেক পথ বাকী ছিল । আরো অনেক বিতর্ক পাড়ি দিয়ে তাদের সামনে এগোতে হবে ।
		প্রত্নতাত্ত্বিকেরাও নন, নৃতাত্ত্বিকেরাও নন । এবারে বিতর্কের সূচনা করলেন অনুজীববিদরা । 
											             ( চলবে )
অজ্ঞ বালক
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6f%67%67%6f%2e%62%61%6c%6f%6b%40%67%6d%61%69%6c%2e%63%6f%6d%22%3e%6f%67%67%6f%2e%62%61%6c%6f%6b%40%67%6d%61%69%6c%2e%63%6f%6d%3c%2f%61%3e%27%29%3b'))


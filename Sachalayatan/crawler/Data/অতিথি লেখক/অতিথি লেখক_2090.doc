গেরিলা একটি যুদ্ধ বিষয়ক বাণিজ্যিক চলচ্চিত্র



গেরিলা একটি যুদ্ধ বিষয়ক বাণিজ্যিক চলচ্চিত্র
গেরিলা দেখে মিশ্র প্রতিক্রিয়া হল। জানা ছিল এটি মুক্তিযুদ্ধের ছবি এবং নির্মাণ করেছেন একজন মুক্তিযোদ্ধা যিনি বাংলাদেশের সংস্কৃতি অঙ্গনের একজন গুরুত্বপূর্ণ ব্যাক্তিত্ব। তাঁর সহায়তায় ছিলেন বর্তমানের কয়েকজন তরুণ নির্মাতা যাদেরকে হরদম মিডিয়ায় বাংলাদেশের চলচ্চিত্রের ভবিষ্যত কর্ণধার বিবেচনা করা হচ্ছে। তাই ছবিটি নিয়ে জল্পনা কল্পনা ছিল, ছিল প্রবল আগ্রহ। আরেকটি বিষয় উল্লেখ্য যে এই ছবিটি বেশ বড় বাজেটে নির্মিত; এর কলাকুশলী বেশ দক্ষ ও সৃজনশীল হিসেবে পরিচিত। এরকম বিশদ কলেবরে বাংলাদেশে এর আগে মুক্তিযুদ্ধ বিষয়ক চলচ্চিত্র নির্মাণ হয় নাই।
কী দেখলাম
দেখলাম একটি বাণিজ্যিক চলচ্চিত্র। টার্গেট অডিয়েন্স মনে হল মধ্যবিত্ত ও উচ্চ মধ্যবিত্ত। যুদ্ধের ছবি হিসেবে ধুম ধাড়াক্কা, গোলাগুলি খুনোখুনি আছে । ঘটনার ঘনঘটা আছে । দ্রুত লয়ে দৃশ্যের পরিবর্তন, যাকে ফাস্ট টেম্পো বলা হয় তা আছে, কিন্তু টেম্পো এর উত্থান পতন না থাকলে তা যেরকম ফ্ল্যাট হয়ে যায় সেটি এক্ষেত্রে প্রযোজ্য। লিনিয়ার স্টোরিটেলিং এবং মাঝে মাঝে গতানুগতিক ফ্ল্যাশব্যাক দৃশ্য (যেখানে চিত্রনায়ক ফেরদৌসের উপস্থিতি ও ভয়াবহ দুর্বল অভিনয়ের প্রদর্শনী)। তবে চিত্রনাট্য রচয়িতাকে একক ভাবে দোষারোপ করা যায় না। কারণ পরিচালক নিজে চিত্রনাট্য রচনার অংশীদার।
ছবিটি বাণিজ্যিক উপকরণে ভরপুর। ফাস্ট টেম্পো, হলিউডি স্টোরিটেলিং ইত্যাদি প্রসঙ্গে আরো কিছু নমুনা দিচ্ছি।
নমুনা কঃ ছবিটিতে গেরিলাদের অপারেশন গুলো দেখানো হয়েছে অনেকটা হিন্দি ছবির অথবা জেমস বন্ডের ছবির একশন দৃশ্যের মত। অপারেশনের আগে কোন প্রস্তুতির বালাই নেই ( থাকলেও ছবিতে দেখানো জরুরী মনে হয় নি বোধহয়), মুক্তিযোদ্ধাদের সব গুলিই বুলস আই । তারা ঝাঁপিয়ে পড়ে ও শত্রুকে কচুকাটা করে, কিন্তু তাদের কিছু হয় না। এর থেকে বিনোদন আর কি হতে পারে। কিন্তু মুক্তিযোদ্ধাদের একশনের পেছনে যে চিন্তা, কী তারা ভাবছে, তারা যা করছে তা কেন, কোন প্রেরণায়, কীসের তাড়নায় করছে, সে সবই তুমুল একশনের তলায় চাপা পড়ে গেল। গোলাবারুদ থাকলে ফাটাফাটি একশন যে কোন পক্ষই দিতে পারে, এটাতে মুগ্ধ হবার কিছু নাই। অনুপ্রেরণা ও তাড়নাটা বোঝা যায় এমন দৃশ্য থাকা দরকার ছিল।
নমুনা খঃ ছবিতে যাত্রাপালার মঞ্চের মতন অনেক চরিত্র এলো আর গেলো, খাপছাড়া খাপছাড়া। কয়েকজন চরিত্রকে বেশ হাইলাইট পেতে দেখা গেল, যেমন, মিসেস খান (শম্পা রেজা), আলতাফ (আহমেদ রুবেল) এ টি এম শামসুজ্জামান (চরিত্রের নাম ভুলে গেছি) এবং এরা প্রত্যেকেই উচ্চ মধ্যবিত্তের প্রতিনিধি । মূল চরিত্র জয়া আহসানও অবশ্যি তাই । ছবিতে নিম্নবিত্তের উপস্থিতির তাই বলে অভাব নাই, কিন্তু তাদের আসা যাওয়ার দৃশ্যগুলো জমাট বাঁধে না। কাহিনী এগিয়ে নেওয়াতে তাদের কোন ভূমিকা নেই। যেমন আজাদ আবুল কালাম এর চরিত্রটি। লুঙ্গি পরা মুক্তিযোদ্ধা যাদের দেখেই বোঝা যাচ্ছে কৃষক মজুর সমাজের প্রতিনিধি, তাদের চরিত্রগুলি ব্যাকগ্রাউন্ড হিসেবে ব্যাবহার হয়েছে। তারা যে এলো/গেলো তাতে ছবিতে কিছু এলো/গেলো না।
নমুনা গঃ এক পর্যায়ে বোধহয় টনক নড়ে ছবিটা শুধু ‘রামগড়ুড়ের ছানা’ সুশীল সমাজ দেখবে না, সাধারণ দর্শকও দেখবে। এর জন্য তাই একটু সুঁড়সুড়ি থাকা দরকার। তাই ট্রেনে হঠাৎ ক্যনভাসারের উপস্থিতি এবং স্থুল ডায়লগের আদি ও অকৃত্রিম বাঙ্গালী হিউমার পরিবেশনা, যার সমাপ্তিতে রাজাকার যাত্রীর ঔষধ কেনা। 
নমুনা ঘঃ একজন ‘সুপার ভিলেনের’ উপস্থিতি। আমার মতে নিষিদ্ধ লোবান উপন্যাসটা অবলম্বনের পেছনে একটাই কারণ — মেজর জামশাদ ও ক্যপ্টেন সরফরাজের চরিত্রগুলি। একটি ব্যবসাসফল একশন ছবির জন্য একজন সুপার ভিলেন অতীব প্রয়োজন! এই চরিত্রে শতাব্দী ওয়াদুদ দুর্দান্ত অভিনয় করেছেন । অনেক ক্ষেত্রে বাণিজ্যিক ছবিতে খলনায়ক মূলনায়ক (বা নায়িকা) কে অতিক্রম করে। এক্ষেত্রেও তাই হয়েছে। বাণিজ্যিক/একশন ছবি হিসেবে আরো নমুনা দেওয়া যেতো, কিন্তু এতেই চলবে আশা করি। যারা গেরিলা ছবিটি আর একটা মুক্তিযুদ্ধের আর্টফিল্ম ভেবে হলে যাননি তাদের অভয় দিচ্ছি যে টানটান উত্তেজনায় পয়সা উসুল হবেই।
যাদের কাছে চলচ্চিত্র সমালোচনা মানে শুধু এর কাহিনী, অভিনয় ও ‘দৃশ্যের দানা বাঁধা না বাঁধা প্রসঙ্গ’ তাদের নিচের অংশ না পড়লেও চলবে কারণ কাহিনি কীভাবে এগিয়েছে/পিছিয়েছে, জোড়া লেগেছে নাকি লাগেনি, অভিনয়, এতেই ছবির সমালোচনা শেষ হয়ে যায় না 
আমার কাছে চলচ্চত্রের সংঞ্জা খুবই সাধারণ ‘এক বা একাধিক শট যখন কোন অর্থ প্রকাশ করে তাহাই চলচ্চিত্র।‘ দৃশ্যায়ন এখানে মুখ্য। চলচ্চিত্রের ভাষা অভিনয় নয়, নয় শব্দ বা দৃশ্যের নান্দনিকতা। এক একটা শট এক একটা বর্ণ। এই বর্ণগুলি যুক্ত হয়ে শব্দ হয়, ভাষার জন্ম দেয়। গেরিলা ছবিতে সুন্দর ও বাস্তবসম্মত দৃশ্য ধারণ করা হয়েছে। বিপুল আয়োজন করা হয়েছে। কিন্তু চলচ্চিত্রের ভাষা দাঁড়ায় নাই । এমন কোন দৃশ্য বা শট চোখে পড়ল না যেটি অভিনেতার ডায়ালগ বা আবহসঙ্গীতের প্রভাব ছাড়া নিজগুণে প্রতিষ্ঠিত। ঠিক যেন ‘ইহা একটি আম’ বলে আমকে চিনিয়ে দেওয়ার মত বাহুল্যময় সুরের ও শব্দযন্ত্রের ব্যবহার । যেমন, যখন আলতাফ একটি দৃশ্যে প্রবল সাহসের পরিচয় দিয়ে উঠে দাঁড়ালো, সেই মুহুর্তটাকে প্রতিষ্ঠিত করবার জন্য যে নাটকীয় সঙ্গীত ব্যাবহার করা হল, তা দৃশ্যটির আবহ প্রতিষ্ঠা করার বদলে যে কমিয়ে দিল। দৃশ্যটি প্রেক্ষাপটের কারণেই যথেষ্ট শক্তিশালী হতে পারত। এটি পরিচালকের ব্যর্থতার একটি নমুনা। ব্যতিক্রম অবশ্যই আছে। শেষ দৃশ্যটি জোরালো ব্যতিক্রম। এই ছবিটি রিমেক করার কোন সম্ভাবনা থাকলে শট ডিভিশন নতুন করে করতে হত। 
এতদূর পর্যন্ত যারা পড়েছেন তারা হয়ত ভাবছেন আমি শুধু নেতিবাচক কথা বলার জন্য বসেছি এবং আমি হয়ত মেহেরজানের পান্ডা। কিন্তু ইহা সঠিক নয়। আমার গেরিলার অনেক কিছুই ভালো লেগেছে। শিল্পনির্দেশনা চমৎকার, লাইটিং অসাধারণ, ছোট ছোট চরিত্র প্রত্যেকেই দুর্দান্ত অভিনয় করেছে( হ্যাটস অফ)। কিন্তু মূল চরিত্রে জয়ার অভিনয় খুব ওঠানামা করেছে। আর যুদ্ধের দৃশ্যগুলিতে স্পেশাল ইফেক্ট যাচ্ছেতাই । আবহ সঙ্গীত ... আহারে! আবার নেতিবাচক কথা! 
যাই হোক যারা এতক্ষণ কষ্ট করে আমার এই শিশুতোষ লেখা পড়লেন তাদের ধন্যবাদ। 
শেষ কথাঃ এটি মুক্তিযুদ্ধের ছবি হয় নাই কেননা কোন হলিউডি ধাঁচের কমার্শিয়াল ছবি মুক্তিযুদ্ধকে রিপ্রেসেন্ট করতে পারে না। মুক্তিযুদ্ধের ছবির ভাষা হবে আমাদের নিজস্ব। সেই ছবি হবে দলিল। মুক্তিযুদ্ধ নিয়ে সত্যিকার ছবিটি আমাদের বানাতে হবে।
- ইসরার আহমেদ আদনান


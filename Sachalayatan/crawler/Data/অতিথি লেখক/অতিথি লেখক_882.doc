ওই দূর পাহাড়ে……লোকালয় ছেড়ে দূরে……




দুই দশক আগের কথা। বাসায় নিয়মিত রাখা হতো সাপ্তাহিক/পাক্ষিক বাংলা পত্রিকা। মেয়েদের জন্য আসতো সানন্দা। আমার রহস্য পত্রিকা আর বাবার বিচিত্রা পড়া শেষ হয়ে গেলে একটু চোখ বুলিয়ে নিতাম সানন্দার পাতায়। শেষ পৃষ্ঠায় থাকত কোনও বিশিষ্টজনের সাক্ষাৎকার গোছের এক নিয়মিত আয়োজন। এক লাইনের গৎবাঁধা প্রশ্নের মধ্যে একটির উত্তর খুব আগ্রহ নিয়ে পড়তাম; ‘কি ভালো লাগে?পাহাড় না সমুদ্র?’ উত্তরটা পাহাড় হলে ভালো করে আবার দেখতাম সেই বিশিষ্টজনের ছবি, বড্ড আপন মনে হতো তাকে। তখনও তো পাহাড় বা সমুদ্র কোনটিই স্বচক্ষে দেখেনি কিন্তু এক দুর্দান্ত আকর্ষণ অনুভব করতাম গগনভেদী পাহাড়-পর্বতের ছবি দেখলে।
ঘরকুনো বাঙালি আমি এই প্রবাসে এসে নতুন করে শেকড় গড়েছি পাহাড়ের ঢালেই এক ছোট্ট জনপদে। জানালা খুললেই হারিয়ে যাই প্রকৃতির অপার সৌন্দর্যে। ছয় ঋতুর অপূর্ব দেশ আমার জন্মভূমি থেকে হাজার মাইল দূরে থেকেও ভিনদেশী এই প্রকৃতি হয়ে গেছে আমার অতি আপন। ভালবাসি আমার বাড়ির পেছনের ওই দুই হাজার মিটার উঁচু পর্বতশৃঙ্ঘকে, কেমন যেন এক আদুরে মায়ের মত আগলে রেখেছে এর পাদদেশের ছোট্ট জনপদগুলিকে।

ছবিঃ নেট
বরফে আবৃত এই উপত্যকার আসল সৌন্দর্য ক্যামেরায় তোলার ক্ষমতা আমার নেই, চিত্রশিল্পীও নই আমি। হৃদয়ের ক্যানভাসে জমে থাকে হাজারো সুখস্মৃতি। জন্মদিনের উপহারের প্যাকেট খুলতে যে অনুভুতি হয় তার থেকে শতগুন বেশী আবেগে আপ্লুত হই বরফঢাকা শীতের প্রত্যুষে খুলতে গিয়ে আমার ঘরের জানালা!

দুমাস আগেই তো প্রকৃতির ছিল আরেক রূপ। গ্রীষ্মের শেষে আর শীতের আগমনের পূর্বের সেই পাতা ঝরার দিনগুলিতে হলদে হয়ে যাওয়া পাহাড়ের ঢালে কতই না হেঁটে বেরিয়েছি সপ্তাহান্তের ছুটির দিনগুলিতে।

গ্রীষ্মের লম্বা ছুটিতে সবাই দৌড়ায় সমুদ্রের তীরে আর আমি ধরি উল্টো রাস্তা। দোলোমিতির(dolomiti) প্রাণকেন্দ্র দক্ষিন তিরলে অবস্থিত রেননের(renon) হাজার মিটার উঁচু কোলালবো(collalbo) গ্রামের অপার প্রাকৃতিক সৌন্দর্য ভুলতে পাড়বে কি কোনদিন আমার দুই চোখ? 

সেই উপত্যকার সর্বচ্চ শৃঙ্গ করনো দেল রেনন(corno del renon, ২২৬১ মিটার) পায়ে হেঁটে পৌঁছুতে লেগেছিল ৫ ঘণ্টা। কপাল ভালো ছিল বলে ঠিক সেইদিনই পাহাড়ের ঢালে বসেছিল ঐতিহ্যবাহী গরুর হাট। ইতালির অন্তর্ভুক্ত হলেও এই এলাকার মানুষেরা কথা বলে জার্মান ভাষায়, বেশভূষা আর খাদ্যাভ্যাসেও রয়েছে নিজস্ব স্বকীয়তা।

corno del renon


হোটেলের কাঠের বারান্দায় বসে কাটিয়েছি জীবনের সবচেয়ে আনন্দের কিছু মুহূর্ত। ইউনেস্কো ঘোষিত বিশ্ব ঐতিহ্যবাহী স্থানের একটি এই দোলোমিতি পর্বতমালার দিকে একদৃষ্টিতে তাকিয়ে থাকা যায় ঘণ্টার পর ঘণ্টা।


ভেনেতো প্রদেশের আসিয়াগো(asiago, ১০০১ মিটার) আর কাম্পোফনতানা(campofontana, ১২২৪ মিটার) যেতে অবশ্য লম্বা ছুটির দরকার হয়না। মন চাইলেই শখের ট্র্যাকিং জুতা আর কাঁধের ঝোলা নিয়ে বেরিয়ে পড়ি খোলা আকাশের নিচে। 

আসিয়াগো

আসিয়াগো

কাম্পোফনতানা

কাম্পোফনতানা



খাবো কি সারাদিন? ওটাই তো সবচেয়ে মজার সারপ্রাইজ পিকনিক......সমুদ্রপৃষ্ঠ থেকে হাজার মিটার উঁচু কোনও ছোট্ট লোকালয়ের বারে মিলবে সকালের নাস্তার কাপুচিনো, সাথে থাকবে গরম গরম ক্রোসান্ট। লাঞ্চ করার সুযোগ হয়ত মিলবে ১৭০০ মিটার উঁচু এক পাহাড়ি রিফুজুতে....স্পাগেত্তি আর আগুনে ঝলসানো মাংস...... তারপর এক কাপ এসপ্রেসসো কফি। বিল চুকিয়ে দিয়ে কাঁধে ফের ঝুলিয়ে নিই আমার শখের ঝোলা.........বুক ভরে নিই বিনে পয়সার বিশুদ্ধ অক্সিজেন...... ধরি আমি ঘরে ফেরার ফিরতি পথ।

......জিপসি


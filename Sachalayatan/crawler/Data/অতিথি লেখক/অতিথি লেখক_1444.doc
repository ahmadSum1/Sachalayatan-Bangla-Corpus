সোহেল তাজঃ অহমের বলি?



আমাদের রাজনীতির জগত এই মুহুর্তে ঘটনাবহুল। মাত্র কিছুদিন আগে কালোবিড়াল-খ্যাত রেলমন্ত্রীর টাকার বস্তা সংক্রান্ত গল্প ফিরছিলো মানুষের মুখে মুখে। সেই গল্পের আমেজ এখনো পুরো ফুরায়নি। এরমধ্যেই পাড়ার চায়ের দোকান থেকে শুরু করে মায় টিভির টকশো তক চিবানোর মতো নতুন নতুন গল্প পাচ্ছি আমরা। 

আমাদের রাজনীতির জগত এই মুহুর্তে ঘটনাবহুল। মাত্র কিছুদিন আগে কালোবিড়াল-খ্যাত রেলমন্ত্রীর টাকার বস্তা সংক্রান্ত গল্প ফিরছিলো মানুষের মুখে মুখে। সেই গল্পের আমেজ এখনো পুরো ফুরায়নি। এরমধ্যেই পাড়ার চায়ের দোকান থেকে শুরু করে মায় টিভির টকশো তক চিবানোর মতো নতুন নতুন গল্প পাচ্ছি আমরা। 
বিএনপির সাংগঠনিক সম্পাদক ইলিয়াস আলীর নিখোঁজের প্রতিবাদে হরতাল হলো তিনদিন। কালও তারা হরতাল ডেকেছে। ডাকসাইটে কোনো সন্ত্রাসীর এভাবে সকল আলো কেড়ে নিয়ে আলোচিত হওয়া দুঃখজনক, তবুও কোনো সন্ত্রাসীর স্বজনদেরও বুক এভাবে খালি হোক তা আমরা চাই না।
এসবেরমধ্যেই নতুন করে ফিরে এসেছে আরেক গল্প। তবে গুম-ইস্যুর কারনে এই গল্পটা মনে হয় বেশি মনোযোগ পাচ্ছেনা। এই গল্পের কেন্দ্রে আছেন তরুন আওয়ামী তুর্কি তানজিম আহমদ (সোহেল তাজ)।
নাম শুনলেও এই তাজউদ্দীনপুত্রকে প্রথম দেখি স্বরাষ্ট্র-প্রতিমন্ত্রীর দায়িত্ব নেয়ার পরে, টিভিতে। ছোট-খাঁড়া চুলের ভদ্রলোককে দেখে প্রথমে একটু চমকে গিয়েছিলাম, 'লুকিং ফর শত্রুজ' বাবরের সাথে তার আপাত মিল দেখে। একটু পরেই অবশ্য তার বক্তব্য বাবরের সাথে তার মিলের ইতি টেনে দেয়।
এর প্রায় ৫ মাস পর সোহেল মনোযোগ কেড়ে নেন পদত্যাগের মাধ্যমে, ব্যক্তিগত কারণ দেখিয়ে [১]। কিন্তু সোহেল তাজ দীর্ঘদিন দেশের বাইরে থাকলেও সরকারের পক্ষ বলা হচ্ছিল তিনি ছুটিতে আছেন। প্রায় দেড়মাস পর তিনি আবারও তার পদত্যাগের বিষয়ে গণমাধ্যমের দৃষ্টি আকর্ষণ করেন। তিনি জানান যে, ২০০৯ এর ৩১ মে থেকে তিনি পদত্যাগ করেছেন এবং সেই দিন থেকে প্রতিমন্ত্রী হিসেবে কোনো সুযোগ সুবিধা নিচ্ছেন না[২]। সোহেল তাজ ওয়াশিংটনে বার্তা সংস্থা নিউজ ওয়ার্ল্ডকে বলেন,
সংবিধানের ৫৮(১)-ক ধারাতে পদত্যাগ করেছি আমি। সেটা প্রধানমন্ত্রীর কাছে পৌঁছে দিয়েছি নিজ হাতে। নিয়ম অনুযায়ী একজন মন্ত্রী পদত্যাগ করে প্রধানমন্ত্রীর কাছে পৌঁছে দিলে তা কার্যকর হয়ে যায়। তারপর রাষ্ট্রপতিকে সেটা অবহিত করেন প্রধানমন্ত্রী। এই হিসেবে ৩১ মে থেকে আমি আর মন্ত্রী নেই। আমার পদত্যাগপত্র গ্রহণের স্মারক নম্বরও রয়েছে। 


আরও বলেন,
পদত্যাগপত্র প্রধানমন্ত্রীর হাতে দিয়ে আমি যুক্তরাষ্ট্রে চলে আসি। সংবিধান অনুযায়ী আমার পদত্যাগপত্র কার্যকর হয়ে গেছে। এখন আমাকে মন্ত্রী হিসেবে অভিহিত করা হবে সংবিধান লংঘনের শামিল। 


পদত্যাগের কারন সম্পর্কে সোহেল তাজ বলেন,
এখন এসব বিষয় নিয়ে মন্তব্য করা সমীচিন হবে না। সবার শুভ কামনা করি। দেশ, জাতি ও প্রধানমন্ত্রীর কাছে ওয়াদাবদ্ধ ছিলাম। তবে একটি মানুষের বড় সম্বল হচ্ছে তার নীতি, আদর্শ ও আত্মসম্মানবোধ। এসবকে বিসর্জন দিয়ে মন্ত্রীত্ব করার লোক আমি নই। পারিবারিক ঐতিহ্য ও জনপ্রতিনিধিত্বের সম্মানকে অটুট রাখা মন্ত্রীত্বের চাইতে অনেক বেশি গুরুত্বপূর্ণ আমার কাছে।


স্বরাষ্ট্র প্রতিমন্ত্রী হিসেবে কোনো ধরনের প্রতিবন্ধকতার মুখোমুখি হয়েছিলেন কি না জানতে চাইলে সোহেল তাজ কাউকে কোনো ধরনের বিব্রতকর পরিস্থিতিতে ফেলতে চান না বলে জানান। 
কিন্তু, ২৪ আগস্ট তাঁকে দপ্তরবিহীন প্রতিমন্ত্রী হিসেবে নতুন নিয়োগ দেওয়া হয়। এর আগে পর্যন্ত কাগজে-কলমে তিনি স্বরাষ্ট্র প্রতিমন্ত্রীই ছিলেন! তাঁর এই নতুন নিয়োগ গেজেট আকারে ছাপা হলেও সেটা গোপন রাখা হয়। সোহেল তাজের নিয়োগের বিষয়ে কোনো ধরনের মন্তব্য না করার জন্য মন্ত্রিপরিষদ বিভাগের ওপর কড়া নির্দেশ দেয়া হয় সরকারের উচ্চপর্যায়ের নীতিনির্ধারকদের পক্ষ থেকে।এসময়ে ও পরে মন্ত্রিপরিষদ বিভাগ তাকে বেশ কয়েকবার প্রতিমন্ত্রীর প্রটোকল দিলেও তিনি তা গ্রহণ করেননি। সোহেল তাজ সরকারের প্রতিমন্ত্রী পদে আর না ফিরার ব্যাপারে অনড় থাকেন[৩]।
অনেকদিন পর গত ১৮ই এপ্রিল তিনি আবার খবরে আসেন, প্রতিমন্ত্রীর পদ থেকে পদত্যাগ করার পরও কেন তাঁর ব্যাংক হিসাবে সরকারি বেতন-ভাতা যাচ্ছে, তা জানতে চেয়ে মন্ত্রিপরিষদ সচিবের কাছে চিঠি দিয়েছেন-এই মর্মে। দুই চিঠির মধ্যে একটিতে তিনি প্রতিমন্ত্রীর বেতন ও ভাতা বন্ধ না হওয়ায় বিস্ময় ও উষ্মা প্রকাশ করেন। অপর চিঠিতে পদত্যাগপত্র কেন এখনো কার্যকর করা হয়নি, তা জানতে চান তিনি[৪]। মন্ত্রিপরিষদ সচিব বলেন,
পদত্যাগসংক্রান্ত প্রজ্ঞাপন (গেজেট নোটিফিকেশন) জারি না হওয়ায় সোহেল তাজ এখনো দপ্তরবিহীন প্রতিমন্ত্রী। আর মন্ত্রী-প্রতিমন্ত্রীরা যে পারিতোষিক পান, তা তাঁরা সই করে নেন না।মহাহিসাবরক্ষকের কার্যালয় থেকে পারিতোষিক তাঁদের ব্যাংক হিসাবে যায়। 


কিন্তু সোহেল তাজ বলছেন পদত্যাগের পরও তার ব্যক্তিগত হিসাবে একসঙ্গে পাঠানো প্রতিমন্ত্রীর মাসিক পারিতোষিক ও ভাতাদি কোনোভাবেই গ্রহণযোগ্য বা কাম্য হতে পারে না। কারণ, প্রতিমন্ত্রী থাকাকালে তিনি নিজ নামে মাসিক বেতন-ভাতার চেক নিজ স্বাক্ষরে গ্রহণ করতেন।
আমাদের সংবিধানের ৫৮(১) অনুচ্ছেদের ‘ক’ উপদফায় বলা আছে, ‘প্রধানমন্ত্রী ব্যতীত অন্য কোনো মন্ত্রীর পদ শূন্য হইবে যদি তিনি রাষ্ট্রপতির নিকট পেশ করিবার জন্য প্রধানমন্ত্রীর নিকট পদত্যাগপত্র প্রদান করেন।’ সংবিধানে পদত্যাগপত্র গ্রহণ করা না করার কোনো সুযোগ কারও জন্য রাখেনি। কিন্তু পরদিন প্রথমবারের মত পরিষ্কারভাবে জানা গেলো, প্রধানমন্ত্রী পদত্যাগপত্র গ্রহণ করেননি। সরকারের একটি বিশ্বস্ত সূত্র থেকে  জানা গেলো যে, মন্ত্রিপরিষদ সচিব মোহাম্মদ মোশাররাফ হোসাইন ভূইঞা সোহেল তাজের বিষয়টি নিয়ে প্রধানমন্ত্রী শেখ হাসিনার সঙ্গে কথা বলেছেন। প্রধানমন্ত্রী মন্ত্রিপরিষদ বিভাগকে জানিয়েছেন, যেহেতু সোহেল তাজের পদত্যাগপত্র গৃহীত হয়নি, তাই তিনি প্রতিমন্ত্রী হিসেবেই থাকবেন[৫]। আর আজকে জানা গেলো সোহেল তাজ জাতীয় সংসদের সদস্য পদ থেকেও পদত্যাগ করার ইচ্ছা পোষণ করে পত্র পাঠিয়েছেন সংসদের স্পিকারের কার্যালয়ে[৬]। এরপরই মিললো তার খোলা চিঠিঃ আর সক্রিয় রাজনীতি নয়[৭]। পদত্যাগ সম্পর্কে এই খোলা চিঠিতে তিনি বলছেন,
কথার পেছনে অনেক কথা থাকে। অনেক লুকায়িত সত্য থাকে। যা দেশ, জনগণ ও দলের বৃহত্তর স্বার্থে জনসম্মুখে বলা উচিত না। আর তা সম্ভবও নয়। শুধু এইটুকু বলি, আমি ‘সংগত’ কারণেই এমপি ও মন্ত্রিত্বের পদ থেকে ইস্তফা দিয়েছি। যে কয়দিন দায়িত্বে ছিলাম, মন্ত্রিত্বের শপথ থেকে বিচ্যুত হইনি। সততা ও নিষ্ঠার সঙ্গে দায়িত্ব পালন করেছি। দুর্নীতি অনিয়ম ও অব্যবস্থাপনার বিরুদ্ধে শেষ পর্যন্ত সোচ্চার ছিলাম। যখন মনে করেছি, আমার সীমিত ক্ষমতায় জনগণের প্রতি দেওয়া কমিটমেন্ট আর রক্ষা করা সম্ভব নয়, তখন স্বেচ্ছায় পদত্যাগ করেছি। 


মন্ত্রিত্ব থেকে তার পদত্যাগের কারনটি অপেন সিক্রেট। সেসময় ফেসবুক-ব্লগ-প্রথাগত গণমাধ্যম সর্বত্রই এটি আলোচিত হয়েছিলো। ইকবাল মাহমুদ টুকু ইস্যুতে টুকুর ভায়রা বিশিষ্ট নটরাজ শেখ সেলিম সোহেলের সাথে বিশ্রী আচরণ করেছিলো বলে খবর এসেছিলো। ফেসবুক-ব্লগে এমনকি গাঁয়ে হাত তোলার কথা পর্যন্ত এসেছিলো। তারপর এই পদত্যাগ। আমরা জানি, সোহেলের মা জোহরা তাজউদ্দীন, সৈয়দ আশরাফ[১] এবং প্রধানমন্ত্রী নিজে তাকে বুঝিয়েছেন, সোহেল অনড় থেকেছেন তার সিদ্ধান্তে। 
প্রধানমন্ত্রী শেখ হাসিনা চেয়েছিলেন যেকোনোভাবেই হোক সোহেল তাজকে মন্ত্রিসভায় ফিরিয়ে আনতে। এর একটা কারন হয়ত খুঁজে পাওয়া যাবে উইকিলিক্সের বরাতে এই খবরে, যেখানে বলা হচ্ছে 'হাসিনা দলে একটি নতুন প্রজন্মের নেতৃত্ব গড়ে তুলতেই পররাষ্ট্রমন্ত্রী দীপু মনি ও স্বরাষ্ট্র প্রতিমন্ত্রী সোহেল তাজকে বাছাই করেছেন', 'তিনি হাসিনার ‘দিন বদলের’ প্রচারণার প্রতিনিধিত্ব করেন' ইত্যাদি।
অন্যদিকে, ১৯৭৫ সালের ৩ নভেম্বর জেল হত্যাকাণ্ডের শিকার চার নেতা সৈয়দ নজরুল ইসলাম, তাজউদ্দিন আহমদ, ক্যাপ্টেন এম মনসুর আলী এবং এ এইচ এম কামরুজ্জামানের পরিবারের সদস্যদের রাজনীতিতে সক্রিয় রাখতে চান প্রধানমন্ত্রী শেখ হাসিনা[৩]।এটাও সোহেল তাজকে মন্ত্রিসভায় সংযুক্ত রাখার কারন হতে পারে।   
প্রধানমন্ত্রী মনে করেছিলেন, কোনো এক সময় সোহেল তাজের অভিমান ভাঙবে। তখন তিনি হয়তো মন্ত্রিসভায় যোগ দেবেন। এ কারণেই প্রধানমন্ত্রী তাঁকে মন্ত্রিসভায় সংযুক্ত রেখেছিলেন[৩]।কিন্তু এখানে যে অভিমানের কথা এলো তা এত প্রশমনঅযোগ্য হয়ে পড়ার কারণ কী? আমি পরিচিত আওয়ামীলীগারদের একটা বড় অংশকে দেখেছি ব্যাপারটাকে বাড়াবাড়ি হিসেবে দেখতে। তাদের মতে ইগোর চর্চা করে সোহেল দলকে বেকায়দায় ফেলছে। আসলেই কি তাই? তরুণ এই তুর্কির অপমানের কোনো বিহিত আসলেই কি হয়েছিলো? অভিযোগের তীর যার দিকে তাকে কি কোনো জবাবদিহিতা বা ভর্তসনার মুখে পড়তে হয়েছিলো? আমার ধারনা উত্তরটা, না।
কিন্তু অনিচ্ছাসত্ত্বেও মন্ত্রিসভায় থাকা সোহেলকে বিব্রত করেছিলো। অন্যদিকে শেখ হাসিনাও তাকে রেখে দেয়ার ব্যাপারে অনড়। মন্ত্রিসভা থেকে বিযুক্ত হতে সোহেলের সামনে ৫৮(১) অনুচ্ছেদের ‘খ’ উপদফার দেখানো পথটিই শুধু খোলা ছিলো- 'সংসদ-সদস্য না থাকা'। পাশাপাশি, সাংসদ হয়েও দীর্ঘদিন এলাকায় বা দেশে না থাকা নিয়েও অনেকে প্রশ্ন তুলছিলেন।  একারনেই হয়ত এমনকি সাংসদের পদ থেকেও ইস্তফার সিদ্ধান্তটা নিলেন সোহেল। 
কালোবিড়ালরা যখন বমাল ধরা খেয়েও গদির জন্য নিতম্বের মহব্বত বিসর্জন দিতে পারেনা, তখনই আত্মসম্মানের জন্য কাউকে পদ বা স্বার্থত্যাগ করতে দেখা শুধু বিষ্ময় তৈরি করে। অন্যদিকে, উদ্দেশ্য যাই থাক, পদত্যাগপত্র গ্রহণ না করে দপ্তরবিহীন মন্ত্রী করার অসাংবিধানিক চর্চাটিও হতবাক করে।
রব

[তথ্যসূত্র]
[১]Sohel Taj turns in 'resignation'
[২]৩১ মে থেকে আমি মন্ত্রী নই : প্রথম আলোর খবরটির কপিপেস্ট লিঙ্ক
[৩]সোহেল তাজকে নিয়ে এখনো লুকোচুরি
[৪]মন্ত্রিত্ব ছাড়ার পরও বেতন কেন?
[৫]আপত্তি সত্ত্বেও সোহেল তাজ বহাল
[৬]পদত্যাগপত্র পাঠালেন সোহেল তাজ
[৭]সোহেল তাজের খোলা চিঠি


নিয়তি   (২০.০৯.২০০৮)



কানে কানে বলে গেছে উদাসী বিকেল
একাকীত্বই এ জীবনের চরম সত্য
বলে গেছে নিঃসঙ্গ রাজপথ আর বৃষ্টিহীন শরতের মেঘ
অন্ধ ল্যাম্পপোস্ট, শূন্য পুকুরঘাট, সঙ্গীহীন উড়ে যাওয়া চিল
ম্রিয়মান চাঁদের আলো অমোঘ নিয়তি হয়ে বলে গেছে
মিষ্টি স্বপ্নের মাঝে ছুঁয়ে যাওয়া কিশোরীর শাড়ির আঁচল
আলতোস্পর্শে ব’লে চ’লে গেছে--
জীবনের বাকীটা পথ লক্ষ্যহীন গন্তব্যের দিকে
খুঁড়িয়ে খুঁড়িয়ে হেঁটে যেতে হবে একা।
দিগন্ত বিস্তৃত পথের একপাশে হেঁটে যেতে যেতে
অন্যপাশে দেখে যাব মানব সমুদ্রের বিপরীত স্রোত,
দেহের প্রতিটি কোষের মাঝে অনুভূত হবে
নিঃসঙ্গতা কতটা ভয়াবহ হতে পারে..!
তবু আমাকে যেতে হবে পিছু ফেলে জীবন, নগরী, সভ্যতা,
ফখরুদ্দিনের সামরিক সম্রাজ্যকে লাথি মেরে আমাকেই চলে যেতে হবে...
আমি জানি, যারা স্বপ্ন দেখে সত্য এবং সুন্দরের
তাদের ‘বিদ্রোহী’ বলে।
আর আজকের এই দূষিত, কলুষিত সমাজে
বিদ্রোহীদের চলে যেতে হয় একাকী, নির্জনে।।


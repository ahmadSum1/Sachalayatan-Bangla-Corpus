ঘুরে দেখা গাজীপুর – ২ 



এইমাত্র গাজীপুর – ২ আসনের বোর্ডবাজার, বড়বাড়ী ও সাইনবোর্ড এলাকার কয়েকটি কেন্দ্রের আশেপাশে থেকে ঘুরে এলাম। বাইরে থেকে দেখে মনে হল পরিবেশ খুবই ভাল, ভোটাররা নির্বিঘ্নে ও স্বাচ্ছন্দে ভোট দিচ্ছেন। সর্বত্র উৎসব মুখর পরিবেশ। যানবাহন খুবই কম। ঢাকা-ময়মনসিংহ মহাসড়কে কিশোরেরা নির্দ্বিধায় ক্রিকেট খেলতে পারবে। ২০-৩০ মিনিট পর পর হয়ত একটি করে বাস আসছে। চা, খাবার ও ঔষধের দোকান বাদে সব দোকান পাটই বন্ধ। এই চায়ের দোকানে বসেই কথা হল এলাকার কিছু লোকজনের সাথে। অধিকাংশই ভোট দিয়ে এসেছেন। সরাসরি তো কাকে ভোট দিলেন প্রশ্ন করাটা বোকামী। তাই অন্য পন্থায় এগোনোর সিদ্ধান্ত নিলাম। বাঙালী ভীষণ গল্প করতে ভালবাসে। নির্বাচন নিয়ে একথা সেকথার পরই তাদের নির্বাচন ফলাফল সংক্রান্ত কথা শোনা গেল। বলে রাখা ভাল, গাজীপুর – ২ আসনটি আওয়ামী লীগের ঘাঁটি হিসেবে পরিচিত। এই আসনে এর আগে ২০০১ সালের নির্বাচনে জয়ী হয়েছিলেন প্রয়াত আহসানউল্লাহ মাস্টার। পরবর্তীতে তাঁরই সন্তান জাহিদ আহসান রাসেল উপনির্বাচনে জয়ী হন। এবারে মূল প্রতিদ্বন্দীতায় আছেন তিনি এবং চারদলীয় জোট মনোনীত হাসানউদ্দিন সরকার। সাধারণ জনগণ অনেকেই মন্তব্য করলেন নির্বাচনের ফলাফলের এবারও পরিবর্তন হওয়ার কোন সম্ভাবনা নেই। অনেকে তো আরও এককাঠি সরেষ; বললেন মোট প্রয়োগকৃত ভোটের প্রায় ৭০% ভোট পেয়ে বিজয়ী হবেন মহাজোটের প্রার্থী। ফলাফল যাই হোক না কেন, ভোটারদের মধ্যে স্বতস্ফূর্ততা দেখে খুব ভাল লাগল। আরো ভাল লাগবে যদি এই মানুষগুলোর মুখের হাসি আগামী পাঁচ বছর দীর্ঘস্থায়ী হয়।
----------------------------------------------------
গাজীপুর থেকে,
রেজওয়ানুল হক
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%65%7a%77%61%6e%34%34%33%38%40%79%61%68%6f%6f%2e%63%6f%6d%22%3e%72%65%7a%77%61%6e%34%34%33%38%40%79%61%68%6f%6f%2e%63%6f%6d%3c%2f%61%3e%27%29%3b'))


আমার স্বপ্নযাত্রা



১৯৯৭ সালের মার্চ বা এপ্রিল মাস। তারিখটা আজ এতদিন পরে মনে নেই। ঢাকায় আসার উত্তেজনায় তখন আমি বিভোর। আগে থেকেই ঠিক করে রেখেছি নটরডেম নয়তো ঢাকা কলেজে পড়ব। কলেজ দুটোর ব্যাপারে ছোটবেলাতেই বাবার কাছে গল্প শুনেছি। শুনেছি এখানে যারা পড়ে তারা নাকি অনেক বড় বড় জ্ঞানী। আর সেই কলেজে আমি ভর্তি হতে পারবো ভাবতেই যেন আমার ঘুম আসছিলো না। 
আমি তখনও ঢাকা শহরের কিছুই চিনিনা। স্রেফ উত্তেজনার বশে আমার প্রথম ঢাকা আসা। প্রথম দিন এসেই নটরডেম কলেজে যখন ঢুকলাম আমার রক্তে যেন এক আনন্দের শিহরন বয়ে গেলো। ঘুরে ঘুরে সারা ক্যাম্পাসটা দেখলাম, কোথায় থাকা যাবে, কত খরচ হবে এগুলো যখন জানলাম তখন বুঝলাম এখানে আমার পড়া হবে না। চলে গেলাম ঢাকা কলেজে। সেখানে গিয়ে আমি যেন বিমোহিত হয়ে গেলাম। বিশাল ক্যাম্পাস, বড় বড় দুটো মাঠ, মাঠের পেছনে হোস্টেল সব মিলিয়ে আমি তখনই ভর্তি হওয়ার জন্যে পাগল হয়ে গেলাম। রাতে আমার গ্রামের এক বড় ভাইয়ের কাছে থাকলাম। সকলে যখন ঘুম ভেঙ্গেছে তখন দেখি বড় ভাই নেই। ভীষন ক্ষুধা নিয়ে নিচে নেমে দেখি কোন খাবার নেই। হাটতে হাটতে রাজ্জাক মামার দোকানে এসে দেখি বেশ বড় বড় সিঙ্গারা। লোভ সামলাতে পারলাম না। ওমা খেতে গিয়ে দেখি ভেতরে কলিজা দেয়া, তায় আবার দাম মাত্র ২ টাকা, ব্যস দুটো খেয়ে ফেললাম। রুমে ফিরে দেখি দাদা ক্লাস থেকে চলে এসেছেন। জিজ্ঞেস করলেন কি খেয়েছিস। আমি বললাম সিঙ্গারা। শুনে উনি আমার দিকে এমনভানে তাকালেন, তখনই বুঝলাম আমি কি করেছি!! গরুর কলিজা খেয়ে ফেলেছি! সেবারের মত বাড়ি চলে আসলাম।
পরে ভর্তি বিজ্ঞপ্তি দিলে প্রয়োজনীয় টাকা আর কাগজপত্র নিযে এসে ভর্তি হয়ে গেলাম আমার স্বপ্নের ঢাকা কলেজে। ভর্তির কাজ শেষ করার পর আমরা প্রায় ১৫-২০ জন নতুন মুখ (যাদের অনেককেই পরে ঢাকা বিশ্ববিদ্যালয়েও পেয়েছিলাম) ইন্টারন্যাশনাল হোস্টেলের সামনে কৃষ্ণচূড়ার চারপাশে বাধানো বেদিতে বসে আড্ডা দিলাম। সেদিনটা এখনও আমার চোখের সামনে শুকতারার মতই উজ্জ্বল হয়ে আছে। আড্ডা দিয়ে যখন ফিরছি তখন আবার সেই রাজ্জাক মামার দোকান, আবার সেই সিঙ্গারা। আবারও দুটো খেয়ে ফেললাম।
তার পরদিন হোস্টেলে থাকার জন্যে বিছানা বালিশ কিনে চলে আসলাম ১০২ নম্বর রুমে। সেদিন রাতে ঔই রুমে আমি ছাড়া আর কেউ ছিলনা। রাতে যখন লাইট বন্ধ করে শুয়েছি তখন টের পেলাম আমার চারপাশে গাতক পাখির দল গাইতে শুরু করেছে। শূধু তাই নয় মাঝে মাঝে হাততালি দিতে বাধ্য করছে। কিছুক্ষনের মধ্যেই ওরা দলে এত ভারী হল যে আমার হাততালি ওদের কাছে যথেষ্ট মনে হল না। তাই প্রাণভয়ে নিজেকে বিছানার চাদরে মুড়িয়ে নিলাম। কিন্তু সেটা মনেহয ওদের পছন্দ হলো না। তাই গানের আওয়াজ বাড়তেই থাকলো। অনেক সকালে যখন ঘুম ভাঙ্গলো তখন ওদের আওযাজ কিছুটা কমেছে। কিন্তু ততক্ষণে আমার সাদা বিছানার চাদর ততক্ষণে রক্তে লাল হয়ে গিযেছে। নিজিকে একজন রক্তদাতা বলে মনে হতে লাগলো, কিন্তু সেইসাথে ভয়ও পেলাম এইভাবে রক্ত দিতে থাকলে শহীদ হতে বেশীদিন লাগবে না! তাই দেরি না করে ঔ দিনই মশারী কিনে আনলাম। দুপুর হতে না হতেই আমার রুমের বাকী সদস্যরা এসে হাজির। পরিচিতি পর্ব শেষ করার পর বেশী সময় লাগেনি, শুরু হয়ে যায় আমাদের দুষ্টুমি। বিকেল হতে না হতেই চার বন্ধু মিলে হলে গেলাম নিউমার্কেট। ওমা, ওখানে গিয়ে তো আমাদের চোখ ছানাবড়া। কি দেখছি আমরা! ভূল করে রম্ভা, উর্বশীদের দেশে চলে আসিনি তো! ঘোর কাটতে না কাটতেই রাত আটটা। এরপর থেকে প্রতিদিন বিকেলে নিউমার্কেট না গেলে আমাদের পেটের ভাত হজম হতো না!! রুমে ফিরে আমরা পরের দিন কার কখন ক্লাশ সেটা দেখে নিয়ে নতুনদের সাথে পরিচিত হতে চলে গেলাম ডাইনিং রুমে। খাওয়া দাওয়া শেষে টিভি রুমে কিছু সময় কাটিয়ে যখন রুমে ফিরলাম তখন রাত ১২টা। পরের দিন ক্লাশে যাওয়ার প্রস্তুতি নিয়ে ঘুমিয়ে পড়লাম। 
শুরু হয়ে গেলো আমার স্বপ্নের কলেজে স্বপ্নযাত্রা।
অর্ক রায় চৌধুরী।


সংস্কৃতি,জাতিসত্তা ও আমরা



সংস্কৃতি একটি জাতির সতন্ত্রতার সর্বোত্তম দৃষ্টান্ত । একটি জাতিগোষ্ঠি থেকে অন্য জাতিগোষ্ঠি পৃথক করার মূল হাতিয়ার সংস্কৃতি । সম্মৃদ্ধ সংস্কৃতি জাতির সর্বাপেক্ষা মূল্যবান সম্পদ ।  বিশ্বের বুকে স্বকীয় বৈশিষ্ট্যের দ্বীপশিখা প্রজ্জ্বলিত হয় সংস্কৃতির মাধ্যমে । আমরা বাঙালি জাতি সম্মৃদ্ধ সতন্ত্র সংস্কৃতিতে ।  আমাদের জনসাধারণের ধমণীর প্রতিটি লোহিত কণিকায় ছড়ানো আমাদের সংস্কৃতি। কিন্তু তারপরও প্রতিনিয়তই চলছে এ কণিকা ভাঙ্গার অপচেষ্টা ।  জাতিগতভাবে আমরা যেমন কর্মঠ তেমনি আবার তদাপেক্ষা অন্যের মুখাপেক্ষী ।  আর এ মুখাপেক্ষীতার কারণেই অন্যেরা চাচ্ছে তাদের প্রতি আমরা অনুরক্ত হয়ে পড়ি । সেই অনুরাগ তখনি সর্বোচ্চ রূপ পরিগ্রহ করবে যখন আমরা তাদের সংস্কৃতির প্রতি অতিমাত্রায় আসক্ত হয়ে পড়বো ।  আর এ সুযোগে তারা আমাদের ওপর চাপিয়ে দিবে তাদের ভাষা , কৃষ্টি , অভিরুচি , আচার-অনুষ্ঠান । আমরাও আবার লোভাতুর দৃষ্টিতে তাকিয়ে আছি কখন তারা তাদের এ উচ্ছিষ্টগুলো আমাদের দিকে ছুঁড়ে দেবে । আমরা আমাদের সম্মৃদ্ধ সংস্কৃতি ভুলে ডুবে যাচ্ছি তাদের সংস্কৃতিতে যারা আমাদের ব্যাবহার করছে তাদের পণ্যেব Ÿাজার হিসেবে । তাইতো আজ সকালের সূর্যোদয় থেকে শুরু করে পরদিনের উদয়ক্ষণ পর্যন্ত সকল কর্মকাণ্ডই নিয়ন্ত্রণ করছে তারা ।  আমরা কী খাবো , কোন কাপড় পড়বো , কীভাবে হাটবো , কীভাবে ঘুমাবো , কীভাবে ঝিমাবো , এমন কী কীভাবে প্রেম করবো তাও নিয়ন্ত্রিত হচ্ছে অন্যের সংস্কৃতি দ্বারা । আজ আমাদের সংস্কৃতির আচার অনুষ্ঠানগুলোও মলিন হয়ে যাচ্ছে অপসংস্কৃতির আগ্রাসনে । তাইতো এখন বাংলা নববর্ষের অনুষ্ঠান হিসেবে আয়োজন করা হয় র‌্যাম্প মডেল শো, ডি জে পার্টির । আর আমার একতারা, দোতারা নিভৃতে কাঁদে আজ যন্ত্রের কম্পোজিসনে । আর তাই আমরা কষ্ট করে গান শিখতে যাবো কেনো ? জন্মর পর পৃথিবীতে ভূমিষ্ট হয়ে কান্নার সুরে প্রথম যেভাবে ঘোষণা করেছিলাম নিজের অস্তিত্ব সেই সূরটাই নানা ভাবে ,নানা যন্ত্রের সহায়তায় গড়ে তুলছি আমরা সংগীত হিসেবে । এভাবে চলতে থাকলে  কিছুদিন পর হয়তো কেউ  আর সা-রে-গা-মা শিখতে  যাবে না , চাইবে শুধু যন্ত্রের কম্পোজিসন শিখতে ।
         বিজাতীয় ভাষার অত্যাচারে আমাদের আজ ত্রাহি মধুসূদন অবস্থা । অসংখ্য টিভি চ্যানেলের মাধ্যমে  সারাদিনই আমাদের নতুন প্রজন্ম শিখছে ‘কিউ’ ! ‘আপ কৌন'হে ’। আমাদের দেশী চ্যানেলগুলো কেউ আর খুব বেশি বিপদে না পড়লে দেখে না । কিন্তু লক্ষ্যণীয় যে কোনো কোনো দেশীয় টিভি চ্যানেল ইতোমধ্যেই প্রচার শুরু করেছে বিজাতীয় ভাষার চলচ্চিত্র ; তাও আবার আমাদের জাতীয় উৎসবের দিনে উৎসব উপলক্ষে । আমরা কি জাতিগত ভাবে এতোটাই দুর্বল হয়ে পড়েছি যে আমাদের নির্মাতারা জাতীয় উৎসবে প্রচার করার মতো কোনো চলচ্চিত্র নির্মাণ করতে পারে না ? নাকি আমাদের টিভি চ্যানেলগুলো বিজাতীয়দের সেবাদাসবৃত্তি করার জন্য মুখিয়ে আছে বলে এ অবস্থা ?
         আমাদের রন্ধ্র্রে রন্ধ্র্রে প্রবেশ করছে অপসংস্কৃতির বিষবাস্প । আর তাই হয়তো আমাদের মাথায় চেপে বসে চরম কদর্যভাবে বাংলা ভাষা ব্যাবহার করার ভুত । আঞ্চলিক ও বিদেশী ভাষার সাথে মিশিয়ে এমন এক জগাখিচুড়ি উদ্ভাবন করে বাংলার সর্বনাশ ডেকে আনছি যা আমাদের পরবর্তী প্রজন্মের জন্য হুমকিস্বরুপ ।
         বিদেশী চ্যানেলগুলো হাজারো অনুষ্ঠানের পসরা সাজিয়ে আমাদের সামনে উন্মুক্ত । কিন্তু দেশীয় চ্যানেলগুলো ন্যূণতম কোনো সুযোগ নিয়ে আমাদের প্রতিবেশী দেশেও পৌছাতে পারছে না । আমাদের সংস্কৃতি আমরা বিশ্বের সামনে তুলে ধরতে ব্যর্থ হচ্ছি । ফলে আমরা পরিণত হচ্ছি একটি মুক-বধির জাতিতে ।
         আমাদের দেশীয় চলচ্চিত্র শিল্পের মেরুদণ্ড অত্যন্ত সুকৌশলে ভেঙ্গে দেয়া হয়েছে । তাই দেশের সকল অঞ্চলে সিনেমা হলের সংখ্যা কমছে বিপদজনকভাবে । হয়তো আর কিছুদিন পরে এ শিল্পটির নাম উঠবে রুগ্ন শিল্পের কোঠায় ! আর আই. এম .এফ বা বিশ্বব্যাংকের কাছে সাহায্য চাইবে কর্তাব্যক্তিরা! অন্যদিকে দোর্দণ্ড প্রতাপে চলছে বাইরের দেশ থেকে  আসা  চলচ্চিত্রগুলো । যার কারণে আজ গ্রাম-গঞ্জের লোকেরাও বাংলা সিনেমা বলতেও বোঝে টালিগঞ্জের সিনেমাকেই ।  আমাদের গুণীণ চলচ্চিত্র নির্মাতাদের কৌশলে আটকে দেয়া হচ্ছে নানাবিধ নিয়ম-কানুনের ধুয়া তুলে , আর বাইরের যেগুলো অকাতরে ঢুকতে দেয়া হচ্ছে  সেগুলো নিয়ে কারো কোনো মাথাব্যাথা নেই । সেগুলো এতোটাই মানসম্মত যে ষোড়ষীর রগরগে নিতম্বের ওঠা-নামা আর উদ্ভট কাহিনীর সমন্বয়ে নতুন প্রজন্মকে মানসিকভাবে বিকৃত করে দিচ্ছে ।
        আমাদের জাতীয় উৎসব ,পালা-পার্বণ আজ ক্রমাগত প্রভাবিত হচ্ছে অপসংস্কৃতি দ্বারা । আমাদের পোশাক, চিন্তা-চেতনা, শরীর-মন ভেসে গেছে অপসংস্কৃতির অবগাহনে ।  মস্তিষ্কও আক্রান্ত হয়ে পতনান্মুখ ।  তবুও হয়তো শেষ চেষ্টা হিসেবে সকলের জাগ্রত করা উচিত নিজের মস্তিষ্ককে, জাগ্রত করা উচিত নিজের বিবেককে । পরখ করে দেখা উচিত নিজের সংস্কৃতি ও নিজের ভাষার প্রতি কতোটা সুবিচার আমরা করতে পেরেছি । দেশপ্রেমের অগ্নিমন্ত্রে দীক্ষিত হাতে গড়ে উঠুক দেশের সাংস্কৃতিক পুনর্জাগরণ ।  রক্ষা পাক বাংলা সংস্কৃতি । 
তারেক মাহমুদ তন্ময়
ঢাকা বিশ্ববিদ্যালয়
২৫.১২.২০০৯ খ্রি.


আমার "সাইঞ্ছে" পড়া জ্ঞান দিয়ে কিছু কথা



আমি তখনও স্কুলে ভর্তি হই নি। আমার সবার বড় বোন সেবার ক্লাস নাইনে উঠলো। তখন সবার কথা শুনে বুঝতে পারলাম যে, পড়ালেখা আসলে দুই প্রকার। যারা বেশি পড়ালেখা করে, তারা হয় "সাইঞ্ছে পড়ে" আর নয়তো "আর্সে পড়ে"। সাইঞ্ছে পড়ে মানুষ ডাক্তার, ইঞ্জিনিয়ার আর "বৈজ্ঞানিক" হয়। আর যারা আর্সে পড়ে, তারা উকিল হয়, নইলে অফিসে চাকরি করে। যাই হোক, সেবার আমার বোন ডাক্তার, ইঞ্জিনিয়ার আর বৈজ্ঞানিক হবার পথেই হাঁটলো, আর আমার মধ্যেও এই "সাইঞ্ছ" জিনিসটার প্রতি একটা আগ্রহ চলে আসলো।
তার পরের বছর আমি স্কুলে ভর্তি হলাম। ছোট ছেলে বলে আমাকে ভর্তি করা হলো বাড়ির কাছেই "ইসলামী একাডেমি" নামের একটা স্কুলে। আমার আরেক বোন তখন ক্লাস ফাইভে পড়ে প্রাইমারি স্কুলে। তার কী সুন্দর বিজ্ঞান বই, কিন্তু আমার ক্লাস ওয়ানে শুধু বাংলা, ইংরেজি আর অংক বই, আর আছে ইসলামী একাডেমীর স্পেশাল আরবি বই। আমার মনে আছে, আমি ক্লাস ওয়ানে থাকতে যতো না নিজের বই পড়েছি, তার চেয়ে বেশি পড়েছি আমার বোনের ফাইভের বাংলা বইয়ের "প্রাণীজগৎ এক বিস্ময়" আর বিজ্ঞান বইয়ের সৌরজগত অধ্যায় ।(ছোটুবেলা থেকেই আমার মাথা পরিষ্কার বলে বুঝতে কষ্ট হয় নাই ) তখন সৌরজগতের পরে ছিলো কীভাবে পৃথিবীর চলাচলের জন্য দিন-রাত হয়, ঋতু পরিবর্তন হয় এইসব। তখন আমি ঋতু পরিবর্তন পড়তে পারতাম না "ঋ" আর "ঝ" এর মাঝে তালগোল পাকিয়ে পড়তাম "ঝতু পরিবর্তন"। এসব পড়ে হাতে কলমে পরীক্ষাগুলো করার জন্য আমার দরকার হলো একটা গ্লোব। সেই গ্রামের বাড়িতে গ্লোব আমি কোথায় পাই। শেষে আব্বার কাছে বায়না ধরতে হলো। একটা গ্লোব আমার গরীব পিতার জন্য আসাধ্য না হলেও অযথা ব্যয় মনে হওয়াতে আমি সেটা পাই নি অনেকদিন পর্যন্ত।
যাই হোক, এভাবে দিন গড়াতে লাগলো, আর আমি ক্লাস থ্রিতে উঠলাম। প্রথমবারের মতো আমি পেলাম বিজ্ঞান বই, আর সমাজ বই। আমি তখন পুরোনো ক্যালেন্ডারের পাতা দিয়ে বইয়ের মলাট লাগাতাম। আমার মনে আছে আমি ক্যালেণ্ডারের সবচেয়ে সুন্দর ছবিওয়ালা পাতা দুইটি দিয়ে মলাট লাগিয়েছিলাম এই দুই নতুন বইয়ের। আমার সেই স্কুলে সরকারি কারিক্যুলামের বই পড়ানো হতো না, পড়ানো হতো "ইসলামিক এডুকেশন সোসাইটি" নামের একটা সঙ্ঘের বই (অনেক মাদ্রাসায় এই বইগুলো পড়ানো হতো) । আমার বিজ্ঞান বইয়ের প্রথম অধ্যায় ছিলো "বিজ্ঞানময় গ্রন্থ আল ক্বোরান"। কীভাবে বিজ্ঞানের নিত্য নতুন  আবিষ্কারের কথা ক্বোরানে সব বলা আছে, তা নিয়েই এই অধ্যায়। সম্পূর্ণ বইটাই ছিলো মূলত একটা ধর্মগ্রন্থ। ক্লাস ফোরের বিজ্ঞান বইয়ের প্রথম অধ্যায়ও দেখি একই। বাকি বইয়ের লেখা হুবুহু এক না হলেও বিষয়বস্তু একই, ধর্মচর্চা। মানুষের চাঁদে অভিযানের বর্ণনায় লেখা কীভাবে নীল আর্মস্ট্রং চাঁদের আগাগোড়া একটা ফাটল আর অচেনা সুর শুনে পৃথিবীতে এসে সেই সুরের সন্ধান করে জানতে পারলেন সেটা আজানের সুর আর সাথে সাথে মুসলমান হয়ে গেলেন। সেই সাথে সেই বিজ্ঞান বইয়ে বর্ণনা ছিলো কীভাবে মহানবীর আঙ্গুলের ইশারায় চাঁদ দ্বিবিভাজিত হয়েছিলো আর সেই মোজেজার সম্মানে এখনও চাঁদে ফাটলটি রয়ে গেছে, আর তার পবিত্রতা প্রকাশ করছে চাঁদের বুকের আজানের ধ্বনি। একই বইয়ের সৌরজগত অধ্যায়ে উল্কার বিষয় আসলে বলা হয় উল্কা আসলে শয়তানের মহাকাশে অবৈধ অনুপ্রবেশ ঠেকাতে ছুটে ছুটে পাহারা দেয়, কারণ শয়তান প্রায়ই অলৌকিক জ্ঞান লাভের উদ্দেশ্যে মহাকাশে যাত্রা করে।
এতসব কিছুর মাঝেও বিজ্ঞান বইয়ে কিছু বিজ্ঞানও থাকতো, সেগুলোর জন্যই অন্তত কিছুটা হলেও স্বাদ পেতাম "সাইঞ্ছের"।
বিজ্ঞানের নামে এরকম বই আরও দেখেছি। ক্লাস নাইনে একবার রচনা প্রতিযোগিতায় প্রথম স্থান অধিকারের পুরষ্কার হিসাবে পেলাম (সম্ভবত) মোহাম্মদ আব্দুল হাকীম নামের একজন উকিলের লেখা বিজ্ঞান বই "পৃথিবী নয় সূর্য ঘোরে"। বইয়ের প্রথম পাতায় লেখকের চ্যালেঞ্জ "কেউ যদি কোরান-হাদীস, বেদ-বাইবেল, ত্রিপিটক-জিন্দাবেস্তার কোথাও দেখাতে পারেন যে পৃথিবী সূর্যের চারদিকে ঘোরে অথবা শুধু এইটুকু যে পৃথিবী ঘোরে, তবে তাকে পঞ্চাশ হাজার টাকা পুরষ্কার প্রদান করা হবে"। বোঝাই যাচ্ছে বইয়ের বিষয়বস্তু। উকিল সাহেব নানা যুক্তি দিয়েই ক্ষান্ত হন নি, সমস্ত ধর্মগ্রন্থ থেকে প্রমাণ এনে দেখিয়ে দিলেন কীভাবে পৃথিবী স্থির আর সূর্য পৃথিবীর চারদিকে ঘুরছে। লাভের মাঝে লাভ, আমার মাঝে যতোটুকু ধর্মবিশ্বাস ছিলো তাও উঁবে গেলো। (আরেকটা লাভ অবশ্য হয়েছিলো, বইয়ের যুক্তিগুলো খণ্ডন করতে গিয়ে আমি অনেক কিছু জানতে পেরেছিলাম) আমার অনেক বন্ধু যারা অনেক ভালো ছাত্র এবং এখন বড় বড় জায়গায় লেখাপড়া করছে, তারা এই বই ধার নিয়ে পড়ে দ্বিধাগ্রস্ত হয়ে পড়েছিলো। 
এরপর কলেজ পাশ করার পর আরেকটা বই পেয়েছিলাম "স্রষ্টার সৃষ্টি" নামে। লেখক হিসাবে নাম ছিলো একই সাথে বেশ কয়েকজন ডাক্তার আর ইঞ্জিনিয়ারের। সেই চটি সাইজ বই লিখতে কেন এতোজন লেখক লেগেছিলো তা জানি না, সম্ভবত প্রমাণ করা যে অনেক মানুষ বইটার বক্তব্যের সাথে যুক্ত। বইয়ে ডারউইনের তত্ত্ব কীভাবে এই শতকের গোড়ার দিকে ভুল প্রমাণিত হয়েছে এবং তা কতো হাস্যকর তার অনেক অনেক যুক্তি লেখা। আগের বই পড়ে মেজাজ গরম হওয়ার অভিজ্ঞতায় এই বই আর পড়িও নি, যুক্তি খণ্ডন দূরে থাকুক।
আমি খুব সাধারণ একজন মানুষ, কোন বিজ্ঞানীও নই, বিজ্ঞান খুব ভালো বুঝি তাও না। শুধু এইটুকু বুঝি, বিজ্ঞানের নামে যতো অপকর্ম হয়, তা আর কোন কিছুর নামেও হয় না (অনেকে বলবেন ধর্মের নামে বেশি অপকর্মের কথা। কিন্তু ধর্ম নিজেই কি বিজ্ঞানের নামে অপকর্ম করে না? "ইহা বিজ্ঞান দ্বারা প্রমাণিত" কথাটা কি ধর্মীয় বিষয়ের সাথেই ব্যবহার করে না কাঠমোল্লা থেকে মিশনারি থেকে জাকির মোল্লারা?) আমরা আমাদের শিক্ষা ব্যবস্থা নিয়ে শঙ্কিত নানামুখী বিভাজনে। বিভাজন রেখেই মাদ্রাসায় বিজ্ঞান পড়ানোর হাইব্রীড সলিউশন দিচ্ছেন অনেকে। মাদ্রাসা শিক্ষায় আধুনিক বিষয়গুলোর অন্তর্ভুক্তিও চলছে।  আমি নিজে মাদ্রাসার সিলেবাসে পড়ে এসেছি দেখে আমি জানি যে এটা কোনভাবেই গ্রহণযোগ্য কিছু নয়। আমি "মডারেট" মাদ্রাসায় পড়েছি বলে চক্ষুলজ্জায় তাও কিছুটা "মডারেট" শিক্ষাদান চলতো, ক্বওমী মাদ্রাসায় কী হয়, তা আমরা চিন্তাও করতে পারি না। ভুল বিজ্ঞানের চাইতে অজ্ঞতা শ্রেয়, কারণ ভুল বিজ্ঞান মানুষকে একটা ভুল বিশ্বাসের দিকে ঠেলে দেয়, যেখানে অজ্ঞ মানুষ নিজের বিবেক বুদ্ধির জোরে অন্তত মানুষ হিসাবে অবশিষ্ট থাকে। ভুল শিক্ষায় শিক্ষিত মানুষ বিনা দ্বিধায় শুদ্ধজ্ঞানে অন্যায় করে ফেলে, তারপর ভাত খাওয়ার পর হাত ধোয়ার মতো করে বিনা অপরাধবোধে হাত ধুয়ে ফেলে। আমরা যদি দেশের সব শিশুর জন্য একটি সাধারণ সিলেবাসে শিক্ষা নিশ্চিত করতে পারি, তবে প্রস্তুত থাকুন, যেদিন একজন "সাইঞ্ছে পড়া" উচ্চশিক্ষিত উচ্চপদস্ত লেজহীন স্বাভাবিক মানুষ বলবে চাঁদের বুকে সাঈদির মুখ বিজ্ঞান স্বীকৃত, কারণ সে তার বিজ্ঞান বইয়ে তা পড়ে এসেছে। এবং প্রমাণসহ।
- সুচিন্তিত ভুল


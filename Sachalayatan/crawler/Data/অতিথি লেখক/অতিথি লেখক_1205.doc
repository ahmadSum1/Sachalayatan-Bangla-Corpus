আমার রান্নার হাতেখড়ি



প্রথমেই বলে রাখি, আমি একজন প্রচণ্ড ভোজনরসিক মানুষ | ঢাকায় দেশী-বিদেশী যত রেস্টুরেন্ট আছে, তার বেশিরভাগেই আমি খেয়েছি | শহরের যেকোনো প্রান্তরে নতুন কোনো রেস্টুরেন্ট ওপেন হলেই অন্তত একবার আমার সেখানে যাওয়া চাইই চাই | তবে ঘরে কিছু রান্নার ব্যপারে আমি ছিলাম বরাবরই কুঁড়ে | বাসার ছোট বলে আদরটাও ছিল একটু বেশি | কিছু খেতে ইচ্ছা করছে বলার আগেই আমার বড় বোন সেটা রান্না করে দিত | ট্রাডিশনাল রান্নার পাশাপাশি বই পড়ে, ম্যাগাজিন দেখে নতুন নতুন রান্না করত ও, আর সানন্দার ছবির মত লোভনীয় কায়দায় পরিবেশন করত | আর আমার ছিল শুধু ভোজনেই আগ্রহ, রান্নায় নয় | মা আমাকে প্রায়ই বলত, তোমাকে রান্না করতে হবেনা, রান্না করার সময় মায়ের পাশে দাঁড়িয়ে একটু দেখ | আমি এতটাই অলস ছিলাম যে কখনো কিচেনে মায়ের পাশে দাঁড়িয়ে রন্ধন প্রণালী দেখা হয়নি আমার |তারপর সারাজীবন রান্না করে খাওয়াবে প্রতিশ্রুতি দিয়ে আসিফ বিয়ে করলো আমায় | বিয়ের কিছুদিন আগে আমাদের বাসায় এসে পিৎজা বানিয়ে প্রমাণ করলো সে রান্না জানে, আমার মত নয় | বিয়ের পরে শ্বাশুড়ি বলত, "মামণি, তুমি সেজেগুজে গেস্টদের সাথে গল্প কর, রান্নাটা আমি সামলে নিচ্ছি" | এমনি নানা আহ্লাদে দিন কেটে যাচ্ছিল আমার | হঠাৎ একদিন জানতে পারলাম, আসিফ আর আমি আমেরিকায় যাচ্ছি কয়েক বছরের জন্য | আমি কি রান্না করে খাব, এ নিয়ে আত্মীয়স্বজন সবাই চিন্তায় পরে গেল | এদিকে আমি মা আর বোনের দেয়া কিছু টিপস, সিদ্দিকা কবীরের রান্নার বই, জিভে দেশী খাবারের স্বাদ আর নিজের চরম আত্মবিশ্বাস নিয়ে দেশ ত্যাগ করলাম |
তারপর আমেরিকায় এসে শুরু হলো নিজের রান্না করা খাবার খেয়ে বেঁচে থাকার প্রচেষ্ঠা | প্রথম দুইদিন ভয়ে চুলাই জ্বালাইনি | দুধ, সিরিয়াল, পাওরুটি আর ফলমূল খেয়েছিলাম | সাথে আসিফ চিকেন নাগেটস ভেজেছিল | তৃতীয় দিনেই আমাদের বাঙালি মন ভাতের চাহিদা জানান দিল | আমার তখনো সময় ব্যবধানের সাথে ঘুমের সামঞ্জস্য হয়নি | বাংলাদেশের সকালের সময়ে (আমেরিকার রাতে) ঘুম থেকে উঠে দেখি আসিফ ভাত, বেগুন ভাজা আর ডিম অমলেট তৈরী করে খেতে ডাকছে | চোখে পানি চলে আসল, যাক ! ও কথা রেখেছে | পেট ভরে ভাত খেয়ে ভাবলাম আগামীকাল আমিও রান্নায় যোগ দিব | পরের দিনের দুজনে একসাথে চিংড়ি রান্না করলাম | লবণ বেশি হয়ে গেল, বাসায় বেল পেপারস (ক্যাপসিকাম) ছিল, মিলিয়ে দিলাম তাতেও কাজ হলো না | বেশিক্ষণ ধরে রান্না করার কারণে চিংড়ি কেমন যেন শক্ত হয়ে গেল | নিজের প্রথম রান্না করা খাবার খেতে আমি ব্যর্থ হলাম | পরে চিংড়ির প্যাকেট এ লেখা দেখেছিলাম এগুলো লবণ দিয়ে সিদ্ধ করাই ছিল | ইশ ! আগে যদি জানতাম !  
এত সহজে হাল ছেড়ে দেয়ার বান্দা আমি নই | পরদিন খুলে বসলাম সিদ্দিকা কবীরের বই | প্রতিটা খাবার পরিমান মত উপকরণ দিয়ে রেসিপি ফলো করে রান্না করলাম | সবচেয়ে হতাশ লাগত যখন লেখা দেখতাম:"লবণ স্বাদমত"; কতটুকু লবণ দিতে হবে সেটা যে কেন লেখা থাকে না? ধীরে ধীরে লবণের আন্দাজ ঠিক হল; বীফ ভুনা, চিকেন রোস্ট, কিমা কারি, টুনা কাবাব, বিরিয়ানি, ফিরনি, ফালুদা, একে একে ভালো ভালো খাবার তৈরী হতে লাগলো আমার কিচেনে | প্রবাসী বাংলাদেশীদের কাছে জানতে পারলাম ইউটিউবে সমস্ত রান্নার রেসিপি খুঁজে পাওয়া যায় | ভিডিও দেখে রান্না করতে থাকলাম | সুন্দর করে ফুড ফোটোগ্রাফি করে আপলোড করলাম যেন দেশে আমার পরিবার জানতে পারে আমি --সেই ভোজনরসিক আমি খেয়ে বেঁচে আছি | এদিকে একমাসের মধ্যেই ঈদ চলে এলো, আমাদের বাসায় প্রতিবেশী বাংলাদেশীদের দাওয়াত দিলাম | আপু-ভাইয়ারা উৎসাহ দিয়ে  রান্নার প্রশংসা করলেন | আমি শ্রদ্ধেয় সিদ্দিকা কবীর আপাকে ধন্যবাদ দিয়ে মনে মনে অনেক গুলো ইমেইল করলাম |
খুবই কাকতালীয় ভাবে একদিন "জুলি এন্ড জুলিয়া " মুভি টা দেখলাম | সিনেমার বিষয়বস্তু হলো নায়িকা প্রখ্যাত রন্ধনশিল্পী জুলিয়া চাইল্ড (যাঁর হাত ধরে ফ্রেঞ্চ কুকিং আমেরিকায় প্রচলিত হয়েছিল) এর বই পরে প্রতিদিন একটি করে নতুন রেসিপি ট্রাই করে আর তার এক্সপেরিয়েন্স ব্লগে শেয়ার করে বিখ্যাত ব্লগার হওয়ার চেষ্টা করে | মুভিটা দেখে আমি মুগ্ধ হয়ে যাই | পরদিন লাইব্রেরিতে গিয়ে জুলিয়া চাইল্ড র রান্নার বই খুঁজে বের করি | এই বই খুঁজতে গিয়ে বিভিন্ন দেশের রান্নার বই আমার দৃষ্টি কেঁড়ে নেয় | ছবিওয়ালা কুকবুক যে এত আকর্ষনীয় হতে পারে আমি সেদিন প্রথম জানতে পারি | আমি সাত-আটটা বই টেবিলে নামিয়ে ছবি দেখা শুরু করি | খুবই কৌতুহল নিয়ে দেখতে থাকি ইটালিয়ান রান্নার বই | জুলিয়া চাইল্ডর বই সহ আরো দুই-তিনটা বই ধার নিয়ে বাসায় আসি | জুলিয়া চাইল্ডর বই পড়ে আমি ফ্রেঞ্চ কুকিং সমন্ধে অনেক কিছু জানতে পারি | কিন্তু কোনো রান্না ট্রাই করার সাহস হয়নি | আমার শুধু জানার আগ্রহ ছিল কোন দেশের খাবার কেমন | 
একদিন এক ই্থিওপিয়ান বান্ধবীর কাছে জানতে পারি, এই শহরে নাকি প্রতিমাসে একটা ফ্রি কুকিং ক্লাস হয় যেখানে একেক দিন একেক দেশের রান্না শেখানো হয় । শুনে খুবই ইন্টেরেস্টিং মনে হলো আমার, ঠিক আছে একদিন গিয়েই দেখি কি হয় | আমি যেদিন প্রথম কুকিং ক্লাসে গেলাম, সেদিনটি ছিল ইরাকী রান্নার | আমি ভেবেছিলাম একজন মহিলাই বিভিন্ন দেশের রান্না শেখান, আসলে সেটা নয় | ঘটনা হচ্ছে, একজন আমেরিকান মহিলা এটা অর্গানাইজ করেন এবং তার বাসায় আগ্রহী সকলকেই ইনভাইট করেন, কিন্তু রান্না করে ইন্টারন্যাশনাল স্টুডেন্টরা ! সেদিন ইরাকী এক স্টুডেন্ট তাদের দেশীয় বীফ কাবাব, ফিলাফেল আর পিটা ব্রেড রান্না করে দেখালো | সুমাক নামের একটি নতুন মশলার সাথে পরিচয় হলো আমার | আমরা মজা করে খেলাম, আর খাওয়া শেষে যা শুনলাম তাতে  পরবর্তী এক মাসের জন্য ঘুম হারাম হয়ে গেল আমার | ভদ্র মহিলা ঘোষণা করলেন নেক্সট কুকিং ক্লাস হবে বাংলাদেশী আর আমি নাকি রান্না করে দেখাবো, তাও আবার রান্না করতে হবে চল্লিশ-পঞ্চাশ জনের জন্য |  যে আমি দুই মাস হলো রান্না করছি, সেই কিনা রান্না শিখতে এসে শেখানোর ফাঁদে পরে গেলাম! যাই হোক, আমাদের বাংলাদেশী ভাইবোন দের সহযোগিতায় আমরা সে যাত্রায় ভালই করেছিলাম | ফুচকা, চটপটি, চিকেন তন্দুরি, চিংড়ির মালাইকারি, পোলাও, পরোটা, গাজরের ফিরনি আর চা বানিয়েছিলাম আমরা | পরে সেই ভদ্রমহিলা আমাকে আর আসিফকে বেশ কয়েক বার দাওয়াত খাইয়েছেন | আমাকে বেশ কিছু মার্কিন রান্না শিখিয়েছেন | এরপর থেকে আমার ওভেন থেকেও বের হয়ে আসতে লাগলো ফ্রেশলি বেইক্ড কেক, চিজ কেক, ব্রাওনি, কুকি, ক্যাসেরল সহ আরো কত আমেরিকান খাবার ! পরে টিভিতে বিভিন্ন আমেরিকান (মাস্টার শেফ, চপড) আর কিছু মেক্সিকান কুকিং শো দেখে তাদের culinary আর্ট সম্পর্কে সামান্য জানতে পেরেছি |
ধীরে ধীরে রান্না শেখাটা আমার শখে পরিনত হল | আমি ইউটিউবে সেইম আইটেম রান্নার দুইতিনটা ভিডিও দেখে নিজের মত করে করা শুরু করলাম | বেটার আউটকাম আসতে লাগলো | হঠাৎ একদিন খবরের কাগজে দেখলাম সিদ্দিকা কবীর প্রয়াত হয়েছেন | নিউজটা পড়ে অনেকক্ষণ কাঁদলাম | যার বই পড়ে আমি খেয়ে বেঁচে আছি, তিনি কি কখনো পাবেন আমার সেই ইমেইল গুলো? আমি শখের বশে যত বিদেশী রান্নাই করিনা কেন, সবচেয়ে তৃপ্তি পাই দেশী রান্না করে, দেশী খাবার খেয়ে | সবারই তার মায়ের হাতের রান্না সবচেয়ে প্রিয়, আমিও তার ব্যতিক্রম নই | এখন শুধু মনে হয় দেশে থাকতে আমি যদি একটি বার, --একটি বার আমার মায়ের পাশে দাঁড়িয়ে মায়ের রান্নাটা একবার দেখতাম ! ভবিষ্যতে কখনো সে সুযোগ হলে আর হাতছাড়া করব না | তবে যে বোন নিজে না খেয়ে আমার মুখে তুলে খাইয়েছে, তার রান্না ও আমার কাছে সমমানের শ্রেষ্ঠ ! রন্ধন যদি কোনো শিল্প হয়ে থাকে, তাহলে আমার কাছে আমার বোনই আমার সেই শিল্পের রাণী !! আর আমার নিজের রান্নার ক্ষেত্রে সবচেয়ে বড় ইন্সপায়রেশন আসিফ, যে কিনা নিয়মিত হাসিমুখে সমস্ত ইনগ্রেডিয়েন্ট যোগাড় করে, আর রান্না যেমনই হোক, খেয়ে বলে "অসাধারণ হয়েছে ডিয়ার !" আমি জানি, প্রতিদিনের রান্না সমান ভালো হওয়ার কথা না !


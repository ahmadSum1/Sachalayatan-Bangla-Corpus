রিকশাওয়ালাদের রমজান মাস কিভাবে কাটে?



আজকে ইফতারে অতিভোজন হয়েছে। খাবারের আইটেমগুলা ছিল জটিল, পেটে ক্ষিধাও ছিল প্রচুর, তাই গলা পর্যন্ত খেয়েছি!
রমজান মাসে খাওয়া-দাওয়া বড়ই উমদা হয়। সারাদিন অভুক্ত থাকার কারণেই হয়ত মানুষ ইফতারের সময় উপাদেয় খাদ্য দিয়ে রসনা মেটাতে চায়। ক্লাস ফাঁকি দিয়ে এই রমজান মাসের অধিকাংশ দিনই মোটামুটি ঘরে বসে কাটিয়েছি। আজকে ঈদের কেনাকাটার জন্য দিনের বেলা বাইরে অনেক্ষণ ঘুরাঘুরি করতে হয়েছে, তাতেই গলা শুকিয়ে কাঠ। রিকশায় করে বাসায় ফিরার সময় ঘর্মাক্ত রিকশাওয়ালার দিকে তাকিয়ে আছি, শ্লথ গতি, ধীরে ধীরে রিকশা টানছে। রোজা রাখার কারণেই যে এই কাহিল অবস্থা বোঝা যায়। এই রোঁদে এরকম পরিশ্রম করে লোকটা রোজা রাখে কিভাবে? যতটুকু জানি রোজা রাখার একটা বড় উদ্দেশ্য হচ্ছে গরিবদের অভুক্ত থাকার কষ্টটুকু অনুধাবন করা। কিন্তু এই গরিব রিকশাওয়ালা, তাকে নিশ্চয় এই জীবনে অনেকবার অভুক্ত থাকতে হয়েছে। তার কাছে তো রোজা রেখে ক্ষুধা-তৃষ্ণা নতুন করে উপলবদ্ধি করার কিছু নেই। রমজান মাসে রোজা রাখার কারণে সে ঠিকমতো রিকশা চালাতে পারবেনা, এবং সে কোন ঈদ বোনাসও পাবেনা। তাই তার আয়-রোজগারও এই রমজানে অন্য মাসের তুলনায় বেশি হওয়ার কোন কারণ নাই। আচ্ছা, রোজা রেখে বিত্তবানরা গরীবদের দুঃখ কষ্ট কতটুকু বোঝে? এই ব্যাপারটা আমার কাছে এক ধরণের কৌতুক বলে মনে হয়। সারাদিন না খেয়ে ইফতারে এবং ইফতারের পরে যে পরিমাণ খাওয়া-দাওয়া হয়, অন্য মাসগুলাতে এই পরিমাণে খাওয়া দাওয়া হয় কি না সন্দেহ। রোজা রাখার মাধ্যমে পয়সাওয়ালা মানুষেরা গরিবের দুঃখ-কষ্ট না হয় বুঝলো, কিন্তু খেটে খাওয়া মানুষগুলারতো এইটা বোঝার প্রয়োজন নেই।
আসল বাস্তবতাটা এই যে, রমজান মাসটা হচ্ছে পয়সাওয়ালাদের জন্য উত্তম খানা-পিনার উৎসব, গরিবের জন্য আযাব।
সত্যান্বেষী


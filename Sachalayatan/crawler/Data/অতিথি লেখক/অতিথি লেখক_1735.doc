কোটা ব্যবস্থা, একটি মূল্যায়ন 



সেদিন করে বাসে করে আসছিলাম। তখন কিছু ছাত্রের কথা শুনলাম, বি সি এস পরিক্ষা দিয়ে আসার পথে বাসে তারা মুক্তিযোদ্ধাদের আর তাদের ছেলেদের চৌদ্দ গুষ্টি উদ্ধার করছে। কারন একটাই, তাদের জন্য ৩০% কোটার জন্য অনেক যোগ্য ছাত্রও সুযোগ পাচ্ছেনা চাকরির। মুক্তিযোদ্ধারা আমাদের সম্মানের পাত্র। কিন্তু সরকার এই মুক্তিযুদ্ধকে বানিয়ে ফেলেছে আমাদের সাথে বৈষম্য করার একটা মাধ্যমে। যেখানে সরকারি চাকরিতে দেশের সব চেয়ে মেধাবীদের থাকার কথা, সেখানে অনেক অযোগ্য লোকেরাও ঢুকে যাচ্ছে এই কোটা আর রাজনৈতিক বিবেচনায়। এসব অযোগ্য লোকেরা আগামী ৩০ বছর যেই সেবা দেবে, তার চেয়ে অনেক যোগ্য লোকেরা কি আরও ভাল সেবা দেশকে দিতে পারত না? আমরা সরকারি আমলাদের অযোগ্যতার অনেক সমালোচনা করি, কিন্তু তাদের নিয়োগ দেবার সময় যোগ্যতা কতোখানি প্রাধান্য পায়, সেটা নিয়ে কথা খুব কমই বলি আমরা। সব চেয়ে বড় কথা এত কোটা ব্যবস্থার কোন সাংবিধানিক ভিত্তি নেই, বিশেষ করে মুক্তিযোদ্ধা কোটার তো একেবারেই নেই! এ বিষয়ে অনেকেই বলেছেন, আকবর আলির মতে। 
আমাদের দেশে বি সি এস এ সরকারি কোটা অনেকটা এই রকম, ৩০% মুক্তিযোদ্ধাদের সন্তান,(ভবিষ্যতে নাকি নাতি-নাত্নিরাও), ৫% উপজাতি, ১০% নারী, ১০% জেলা। তার মানে ৪৫% মাত্র মেধার জোরে আর বাকি সবাই কোটার জোরে ঢুকবে সরকারি চাকরিতে! সুত্র  আসুন দেখি আমাদের সংবিধানের সাথে এটা কতটুকু মেলে। 
সংবিধানের ১৯ নং অনুচ্ছেদে আছে, 
	সকল নাগরিকের জন্য সুযোগের সমতা নিশ্চিত করিতে রাষ্ট্র সচেষ্ট হইবেন৷ 
সরকারি চাকরিতে তা কেমন মানা হচ্ছে কোটা ব্যবস্থা তা ভালই দেখাচ্ছে!
সংবিধানের ২৭ নং অনুচ্ছেদে আছে, 
সকল নাগরিক আইনের দৃষ্টিতে সমান এবং আইনের সমান আশ্রয় লাভের অধিকারী।
কোটা আমাদের কি চাকরির ক্ষেত্রে সমান অধিকার দিচ্ছে? যদি আমরা এই ব্যবস্থার বিরুদ্ধে সরকারের বিরুদ্ধে রিট করতে চাই, আমার ধারনা, অন্তত মুক্তিযোদ্ধার কোটার কোন আইনগত ভিত্তি থাকবে না।
সংবিধানের ২৮ নং অনুচ্ছেদে আছে, 
কেবল ধর্ম, গোষ্ঠী, বর্ণ, নারী-পুরুষভেদ বা জন্মস্থানের কারণে কোন নাগরিকের প্রতি রাষ্ট্র বৈষম্য প্রদর্শন করিবেন না। 
কিন্ত সরকারি চাকরিতে জন্ম পরিচয়ের জন্য কেউ ৩০% কোটা পাচ্ছে!
সংবিধানের ২৯ নং অনুচ্ছেদে আছে, 
(১) প্রজাতন্ত্রের কর্মে নিয়োগ বা পদ-লাভের ক্ষেত্রে সকল নাগরিকের জন্য সুযোগের সমতা থাকিবে। 
(২) কেবল ধর্ম, গোষ্ঠী, বর্ণ, নারী-পুরুষভেদ বা জন্মস্থানের কারণে কোন নাগরিক প্রজাতন্ত্রের কর্মে নিয়োগ বা পদ-লাভের অযোগ্য হইবেন না কিংবা সেই ক্ষেত্রে তাঁহার প্রতি বৈষম্য প্রদর্শন করা যাইবে না। 
আমি মনে করি সরকারি চাকরিতে সবার সমান সুযোগ নিশ্চিত করতে সংবিধানের এই একটা অনুচ্ছেদই যথেষ্ট। 
যদিও এই অনুচ্ছেদেই ৩টি বিশেষ ক্ষেত্র বলা হয়েছে,
(৩)(ক) নাগরিকদের যে কোন অনগ্রসর অংশ যাহাতে প্রজাতন্ত্রের কর্মে উপযুক্ত প্রতিনিধিত্ব লাভ করিতে পারেন, সেই উদ্দেশ্যে তাঁহাদের অনুকূলে বিশেষ বিধান-প্রণয়ন করা হইতে, 
(খ) কোন ধর্মীয় বা উপ-সমপ্রদায়গত প্রতিষ্ঠানে উক্ত ধর্মাবলম্বী বা উপ-সমপ্রদায়ভুক্ত ব্যক্তিদের জন্য নিয়োগ সংরক্ষণের বিধান-সংবলিত যে কোন আইন কার্যকর করা হইতে, 
(গ) যে শ্রেণীর কর্মের বিশেষ প্রকৃতির জন্য তাহা নারী বা পুরুষের পক্ষে অনুপযোগী বিবেচিত হয়, সেইরূপ যে কোন শ্রেণীর নিয়োগ বা পদ যথাক্রমে পুরুষ বা নারীর জন্য সংরক্ষণ করা হইতে, 
রাষ্ট্রকে নিবৃত্ত করিবে না।
প্রথম অংশ দিয়ে জেলা কোটা, তৃতীয় অংশ দিয়ে নারী কোটা কোন ভাবে সমর্থন কড়া গেলেও সব চেয়ে বড় কোটা, মুক্তিযোদ্ধা কোটা কোন ভাবেই সাংবিধানিক ভিত্তি দেয়া সম্ভব না। যদিও আমি মনে করি উপজাতি ছাড়া কোন কোটাই থাকা উচিত না। কোটা ব্যবস্থার মূল লক্ষ্য ছিল যারা পিছিয়ে পড়া অংশ তাদের সমান সুযোগ দেয়া। আজকাল মেয়েরাও ছেলেদের সাথে তাল মিলিয়ে এগিয়ে যাচ্ছে, তাই তাদের কোটার কোন প্রয়োজন আছে বলে আমি মনে করিনা, এখন কোন জেলাই এতো অনগ্রসর নয়, যে জেলা কোটার প্রয়োজন আছে।
মুক্তিযুদ্ধ আমাদের জাতির জন্য গৌরবের ব্যাপার, মুক্তিযোদ্ধারা আমাদের সম্মানের পাত্র। কিন্তু সরকার কেন এই মুক্তিযুদ্ধকে আমাদের সাথে মুক্তিযোদ্ধাদের বৈষম্য করার জন্য ব্যবহার করছে, তা আমার জানা নেই। সরকারি চাকরিতে অন্তত শুধু মেধার জোরে যদি নেয়া হত, আমাদের সরকারের কার্যক্ষমতা অনেক বাড়ত, সে বিষয়ে কোন কোন সন্দেহ নেই। আমাদের দেশে নাকি ৩২তম বি সি এস নাকি শুধু মুক্তিযোদ্ধাদের সন্তানদের জন্য হবে। এসব কম যোগ্যতাসম্পন্ন কর্মকর্তারা আমাদের কত টুকু সেবা দিতে পারবেন, তারা আমাদের দেশকে কত ভাল সেবা দেবেন, তা যথেষ্ট সন্দেহর কারন। এই বি সি এস পরিক্ষার দীর্ঘসূত্রিতা আর মেধার যথাযথ মূল্যায়ন না হলে মেধাবী ছাত্ররা কখনই দেশে থাকতে আগ্রহি হবে না, এতে কোন সন্দেহ নেই। দেশের প্রশাসন আরও কর্মক্ষম করতে যোগ্যতাসম্পন্ন কর্মচারী নিয়োগ দিতে হবে আর এজন্য কোটা ব্যবস্থার বিলুপ্তি আশু প্রয়োজন।


ভাষা ও সাহিত্যঃ শুদ্ধতাই সুন্দর? 



ব্লগে লেখালেখি করেন এমন এক ছোটবোনের সাথে গতকাল কথা হচ্ছিল, তিনি এখনকার খিচুড়ি মার্কা বাংলার প্রচার ও প্রসার নিয়ে উদ্বিগ্ন। চেষ্টা করছেন নিজে সম্পূর্ণ শুদ্ধ বাংলায় কথা বলা ও লেখা শুরু করবেন এবং ধীরে ধীরে অন্যদেরও উদ্বুদ্ধ করবেন। আমি উনার উদ্দেশ্যকে শ্রদ্ধা করি। দেশের বাইরে থাকার কারণে আমি নিজেও এই দোষে দোষী। তবে উনার চিন্তাটা আমার ভেতরে কিছু প্রশ্নের জন্ম দিয়েছে। আপনাদের মতামত জানার জন্য ব্লগে শেয়ার করছি।
উনার মূল উদ্দেশ্য ভাষার সৌন্দর্য ধরে রাখা, এবং পাঠকদের আমাদের মূল ভাষা ও সাহিত্যে ফিরিয়ে আনা। এ নিয়ে আমার কোন প্রশ্ন নেই। কিন্তু পদক্ষেপটা কি খুব একটা লাভজনক হবে? ভাষার বিকৃতি হচ্ছে বা সৌন্দর্য নষ্ট হচ্ছে - তার একটা বড় কারণ ত মিডিয়া, গল্প, পত্রিকায় বাংলা ইংরেজির মিশ্রণ করে লেখালেখি/অনুষ্ঠান হচ্ছে, এবং পাঠক/দর্শক এটাকেই স্ট্যান্ডার্ড ধরে নিচ্ছে। ইংরেজি বাক্য বা শব্দের সংযোজন তাদের মনে একটা বাড়তি সম্মানের ধারণা এনে দিচ্ছে। পশ্চিম বাংলায় একেবারে হাল আমলের লেখকরাও যেখানে প্রমিত বাংলাকে অবলম্বন করে লিখছেন, নাটকগুলোতে শুদ্ধ বাংলায় কথা হচ্ছে, এখনও রবীন্দ্রনাথ ঠাকুরের গান নিয়ে গীতিনাট্য হয় - সেখানে আমাদের মিডিয়া, প্রকাশনায় একজন কি দুইজন লেখক/পরিচালকের জয়জয়কার। আমরা ছোটবেলায় সুকুমার রায়ের ছড়া পড়ে বড় হয়েছি। এর পরে এতদিনে একটা শিশুদের লেখক/ ছড়াকার তৈরি হয়েছে? বাচ্চারা ডিজনীর বই ছাড়া যাবে কোথায়? সুতরাং আমাদের প্রজন্ম রবীন্দ্র/শরৎ/বিভূতি চিনে আসলেও, নব্বইএর দশক থেকেই ছেলেমেয়েরা বাংলা থেকে অনেক দূরে সরে গেছে। 
এর প্রভাব হচ্ছে শুদ্ধ বাংলায় এখন আর লেখাও বেশি হয়না, কথা ত হয়ই না। 
তারপরের প্রশ্ন ছিল, ভাষার মিশ্রণ হলেই কি বলা যায় সৌন্দর্য নষ্ট হচ্ছে বা ভাষা কলুষিত হচ্ছে? সমাজভাষাবিজ্ঞানে দুই ভাষার মিশ্রণ এর কারণ হিসেবে Diglossia ও Code-switching কে উল্লেখ করা হয়। কোড সুইচিং হয় যখন অন্যভাষায় অনেকটা সময় কাটানোর কারণে ভাব প্রকাশের সুবিধার্থে দু'ভাষা থেকেই শব্দ ধার করে জোড়াতালি দিয়ে কথা বলা হয়। প্রবাসী ব্লগার থেকে শুরু করে বাংলাদেশে ইংরেজি মিডিয়ামের ছাত্রছাত্রীদের ভাষার মিশ্রণ সম্ভবত কোড সুইচিং এর কারণে। ডাইগ্লসিয়া অপরদিকে একটা শ্রেণীবিভাজন এর মাধ্যম হিসেবে ব্যবহার করা হয়। সোজা বাংলায়, 'ইংলিশে ফুটানি মারা' যাকে বলে আর কি! 
সে আপুর কাছে আমার প্রশ্ন ছিল, তুমি কোন ধরণের মিশ্রণকারীদের মধ্যে পরিবর্তন আনতে চাও? কোড সুইচিং এর বেলায় এটা ফিজিবল হবে না, কারণ ওদের জন্য একটা ভাষা শুদ্ধ করে বলাটা কঠিন (এই যেমন ফিজিবল শব্দটার উপযুক্ত বাংলা খুঁজে বের করতে হলে আমাকে দুই মিনিট চিন্তা করতে হত।) আর ডাইগ্লসিয়ার মূল কারণ হচ্ছে উপরে যেটা বললাম, মিডিয়াতে প্রমিত ভাষাকে মানসম্পন্ন বা গর্ব করার মত বস্তু বলে প্রচার করা হয়না। পশ্চিম বাংলার লোকজন আমাদের ভাষাকে বলে 'বাঙাল ভাষা।' এর মধ্যে একটা তাচ্ছিল্যের প্রকাশ আছে। অর্থাৎ তাদের মধ্যে বাংলার শুদ্ধরূপ নিয়ে একটা গর্ব আছে। আমাদের ত নেই! 
মোটকথা, আমি জানতে চাইছি, সে ব্লগার তার ইনিশিয়েটিভ নিয়ে এগিয়ে যাবে কি না, এগোলে আদৌ কোন লাভ হবে কি না, আর উদ্দেশ্যটা যেহেতু ভাল, একই পরিমাণ চেষ্টা ও সময়ে এর চেয়েও ভাল কিছু করা যায় কিনা (ভাষার জন্য।) আমি আপনাদের মন্তব্যের অপেক্ষায় আছি। সে ব্লগারের উদ্দেশ্যকে আমি সম্পূর্ণ সাধুবাদ দেই। তার চেষ্টা যেন সত্যিকারের ভাল পরিবর্তন আনতে পারে - সে আশায় আপনাদের মতামত আশা করছি। তারপর আবার ওকে জানাব। আশা করছি সচলে আলোচনা করে কিছু একটা ভাল আইডিয়া বের হয়ে আসবে। (আচ্ছা, আইডিয়ার বাংলা কী?)


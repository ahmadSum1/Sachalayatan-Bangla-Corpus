সন্তরণ



মণিকা রশিদ
এখানে থাকবো কেন, এখানে কী আছে!
আমার সাঁতার আমি রেখে এসেছি
জন্মদাতা, পিতামহী, করবীর কাছে!
আমার কৈশরে তুমি নির্মোহী বালক
একা রেখে চলে গেলে ইলিশ শিকার
এখন যৌবনে এই ক্লান্ত অবেলায়
একা একা গুনে চলি পিছের পালক।
আমার রোমাঞ্চ পলি ভুলেভরা ক্ষেতে
পায়ে দলে চলে গেল শব্দ অবরোধ
এখন প্রবল ক্ষরা, হুতাশে মাটির
পার্বত্য সীমান্ত কর্ষি প্রচন্ড আক্ষেপে।
বাগানের রোদ দিচ্ছে শান্তির প্রলেপ
শান্তি তবু নয় ছিল জুড়ে থাকা লোভ
আক্ষেপ তোমারে নয় নম্র গৃহস্থলী
জুড়িনাই কোনোখানে, শীতের প্রকোপ।
আমি তো দেইনি কিছু, কেনো কেউ দেবে
তোমার মতই সুখ না বলে হারাবে।
তখন আমারে তুই পারতি বলে যেতে
কোন দীর্ঘ জলাভূমি শাপলা ফলায়
সে জলেই ভাসতাম খড়কুটা নিয়ে
সে জলেই ডুবতাম পাপড়ি খুঁজে পেতে!
তোমার স্পর্শ পেতে দীর্ঘ সন্তরণ
এখন বিষন্ন কোপে অস্থি ভেঙ্গে যায়
বাতাসের কাছে তুই খবর জানাস
কতদূরে রেখেছিলি প্রশান্ত ক্ষরণ!


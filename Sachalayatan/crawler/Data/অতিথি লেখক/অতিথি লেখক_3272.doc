একটি ইউনিকর্ন ও আমার বোধশূন্যতা... 



সব রাস্তা সামনে হাঁটার জন্য না, কিছু রাস্তা পিছনে চলার জন্য। সেই রাস্তায় পা রাখতেই যে অতিথি পাখিরা লেকের পানিতে গা ভিজাচ্ছিলো তারা সব উড়ে যেতে থাকলো পিছ পথে। কিছুক্ষন আগের বৃষ্টির গোলক ফোটাগুলো উড়ে গেলো উচুঁতে, মিলেঝুলে বানালো মেঘ। মানুষের চোখে সেই তৃষ্ণার্ত অপেক্ষা, জিভ ভেজাবে বৃষ্টিতে। নিকোটিনগুলো ফুসফুস থেকে বেড়িয়ে পকেট চাপা থ্যাতলানো সিগারেট হল। বুঝতে পারলাম আমি সময়ের রিওয়াইন্ড ফর্মে আছি। যেখানে এসে তা থামল, সেখানে আমি রিক্সা থেকে নামতে যাচ্ছিলাম, ঘটনার আকৎসিকতায় প্রায় পড়েই যাচ্ছিলাম, কেউ একজন আমার হাতটা ধরল। আরে এ যে বৈশাখী!! দূর্ঘটনার উছিলায় হলেও তার স্পর্শ পাওয়া গেলো। ওহে পাঠক তুমি কী টিউলিপ দেখেছো? বৈশাখী ছিল টিউলিপের মত মসৃন, বাকে বাকে চমকের খনি, এক ক্রমবর্ধমান কৌতুহল… বৈশাখী এমনই এক সাধারন সবুজ জলের ডোবা ছিল, আমার যৌবনের অনন্ত গ্রীষ্মে সাঁতার কেটেছি তার জলে, জলের বুক চিরে সে সাঁতার কিছুটা উড়ার মতই ওজনহীনতার অনুভূতি দিয়েছিলো। তার চুলগুলো বাতাসে উড়তে দেখলে তাকে ম্যাজিকাল উনিকর্ন মনে হত।
বৈশাখীর আমার সহপাঠি ছিল, ওকে এতো দীর্ঘ পরিচিত মনে হত যে ঠিক কবে থেকে তার সাথে ঘনিষ্ঠতা মনেও পড়ে না। মনে হয় নিরন্তন পরিচয়ের একটা ক্ষনিক অংশ হল পার্থিব পরিচিতিটা। বৈশাখীর সাথে আমার কোন প্রেম ছিলনা, খুব জোড় সহপাঠি বলা যেতে পারে। আমার সবচেয়ে শীতল দৃষ্টির বন্ধু, যাকে অবলিলায় সব বলতাম। যদিও তাকে বলতে পারিনি কতটা গড়ে তুলেছি নিজের ভেতর স্বমাতাল শিল্প উৎসবে! যেখানে এসে ঘটনার প্রবাহচূত হলাম সেখানে ফিরে যাই, আমার হাতটা ধরতেই বৈশাখীর কাজের চুড়িগুলো পরষ্পর বাড়ি খেয়ে বেজে উঠল মৃদুস্বরে, এত সূক্ষ্ শব্দ কখনো খেয়াল করিনি আগে, এই প্রথম শব্দটা মনের মেমোরী বুকে তুলে রাখলাম। বৈশাখী জিজ্ঞেস করল, “দেখে নামতে পারো না!” মায়ের শাষন কোনদিন ভালো লাগে নাই, তবে এই শাষনটাকে বড় সৌভাগ্য মনে হল। আকাশে বড় মেঘ জমে আসলো। আমরা রাস্তার পাশে একটা টিন শেড দোচালা পুরাতন বাড়ির নিচে গিয়ে দাড়ালাম সম্ভাব্য বৃষ্টি থেকে নিজেদেকে বাঁচানোর জন্য। বৈশাখীর জন্য এক তোড়া গোলাপ রাখাছিল ব্যাগের ভেতর, তা দেবার জন্য যেইনা ব্যাগের চেইন খুলেছি, ওমনি বৈশাখী বলল, “হাসান, একটা কথা… ”। ওর গলা স্বাভাবিকের চেয়ে ভারী ছিল। ও আনমনে আকাশের দিকে তাকিয়ে বলল, “আমার বিয়ে, এই যে কার্ড…” কোন ভূমিকা ছাড়াই এমন একটা খবর আমাকে কিছুটা সাময়িক মৃত করেছিল। আমি কিছু সময়ের জন্য আততায়ী শোকে খুন হয়েছিলাম। কিছুক্ষন পর নিস্তব্ধতা ভেঙ্গে বৈশাখী বলল, “আচ্ছা হাসান তুমি কী আমাকে ভালোবাসো?”
আমি বললাম, “না।”
আবার সে জিজ্ঞেস করল, “তুমি কী আমাকে ভালোবাসো”?
আমি বললাম, “না”। খুব চেষ্টা করেও চোখের পানিগুলো আটকে রাখতে পারিনি। সামাজিক লজ্জাটুকুকে অবজ্ঞা করেই আমি চোখের পানিগুলো মুছলাম না।
বৈশাখী জিজ্ঞেস করল, “ভালো না বাসলে কাঁদছো কেনো”? ওর চোখেও পানি। ও ভীষন কাঁদতে কাঁদতে জিজ্ঞেস করলো, “তুমি কী আমাকে ভালোবাসো”?
আমি বললাম, “না।”
তবে সেদিন আর বৃষ্টি নামলো না। আমরা দাঁড়িয়ে ছিলাম অনেকক্ষন। হঠাৎ পায়ের নিচ থেকে মাটি সরে যাচ্ছিলো। আমি দ্রুত সময়ের হেচকা টানে আবার সামনে আগাতে থাকলাম, এ কী! পাঠক আপনার হাতে কী সময়ের কোন রিমোট আছে! আমার আরো কিছু বলার ছিল! ফিরে আসি আবার সেই কত নতুন এক বিচ্ছিরি পৃথিবীতে।
আছড়ে পড়ি সাহাবাগের মোড়ে। দেখি খুব দূরে একটা বাচ্চা মেয়ে একটা প্রজাপতি ধরার জন্য দৌড়াচ্ছে। কিন্তু সে কিছুতেই ধরতে পারছে না। হঠাৎ বুকের ভেতরটা বড় ফাকা লাগে, কি জেনো এক না বোঝা কথা বলে দেয় মেয়েটা। সবার জীবনের এমন কিছু প্রজাপতি থাকে, কখনোই ধরা যায় না। বরাবরই থেকে যায় স্পর্শের বাইরে, স্পর্শের কবরে!
কাজী আফসিন শিরাজী
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6e%75%68%69%6e%6b%61%73%40%67%6d%61%69%6c%2e%63%6f%6d%22%3e%6e%75%68%69%6e%6b%61%73%40%67%6d%61%69%6c%2e%63%6f%6d%3c%2f%61%3e%27%29%3b'))


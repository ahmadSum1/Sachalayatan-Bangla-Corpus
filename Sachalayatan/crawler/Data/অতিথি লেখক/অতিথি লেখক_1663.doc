একটা চিঠি লিখতে ভীষণ ইচ্ছে করে




একটা চিঠি লিখতে ভীষণ ইচ্ছে করে।
আট প্রহরের কান্না-হাসির শব্দে সুরে,
কাঠপাথুরে শহরতলীর বৃষ্টি,রোদে,ধোঁয়ায়,ধুলোয়,
সাদায়-কালোয়,
আলোয় কিংবা অন্ধকারে ...
একটা চিঠি লিখতে ভীষণ ইচ্ছে করে।
সেই চিঠিটা পৌছে যাবে তোর জানালায় -
যখন আমার ধূসর আকাশ লাটাই বিহীন একটা সাদা ঘুড়ির শোকে নীল হয়ে যায়,
যখন আমার পাতার মত সবুজ বুকে কয়েক বিন্দু আষাঢ়-শ্রাবণ,
যখন আমার একটা দু'টো বিষণ্ণতার আলতো কাঁপন -
একটা ঘাসের ঠোঁটের 'পরে স্বচ্ছ শিশির,
যখন আমার তুমুল হাসির প্রলাপ বকা রাত্রি গভীর,
যখন আমার একলা হাঁটা ভরদুপুরের চিলতে রোদে,পিচের পথে,
যখন আমার গল্প বলার বিকেলগুলো সন্ধি পাতায় বহুদূরের মেঘের সাথে,
তখন আমার সবুজ-হলুদ-নীলচে-কালো অভিমানের ডানায় ঝুলে,
সেই চিঠিটা পৌছে যাবে তোর জানালায় - আবছা আলো-অন্ধকারের গল্প বলে ...।
সেই চিঠিটা লিখতে ভীষণ ইচ্ছে করে
আট প্রহরের গদ্যে-পদ্যে,কান্না-হাসির শব্দে সুরে ...।
হুতুম


স্বপ্নহরণ



শূন্যতার সাগরে ভেসে দূর নক্ষত্রের দেশে
আর কতকাল তোমার সন্ধান!
বাউন্ডুলে জীবনের রাশ টেনে
আমি তো চেয়েছি গড়তে ছোট্ট স্বপ্ন
তবু তোমার কি এক আজন্ম তৃষ্ণা-
অস্পৃশ্য সুরার পাত্র হাতে মাতালের মতো
তুমি হেসেছো- ভেসেছো- ভাসিয়েছো-
চাতকের গান আমার শুষ্ক হৃদয়ে
আকন্ঠ টেনেছি-
তবুও চৌচির জমিনে পোড়া ঘাসের গন্ধ
এখনো কাটেনি
এখনো বৃষ্টিহীন
এখনো জেগে ওঠে জ্বালাময়ী আহ্বান!
আমাকে টানে-
টেনে নিয়ে যায় কোন শূন্য জগতে
পরিপূর্ণ শূন্যতার এই গহ্বর থেকে
তুমি তুলে নিয়েছ স্মৃতি নামের
একখন্ড সোনার হরিণ; তুমি বোঝোনি
ওটা আমার একমাত্র সম্বল
কিভাবে পাবো বলো তোমার সন্ধান?
শুকতারাও যখন রাত জেগে জেগে হয়রান,
তখনো আমি নির্ঘূম- কি যেন ব্যথা নিয়ে!
তুমি বোঝোনি,
স্মৃতির সেই সোনার হরিণ ছিনিয়ে তুমি হারিয়েছো।
আমি তো চাইনি পেতে হারানো প্রেম, মধুর চাহনি কিংবা তোমায়,
শুধু তোমার সেই স্মৃতিটুকু
যা হৃদয়ের কোন গহীন কোণে
সূক্ষ্ম স্বপ্নের জন্ম দিতে চেয়েও পারেনি,
শুধু সেইটুকু এবার ফেরাও আমায়।
আমারও তো ইচ্ছে হয় বেঁচে থাকার...!
সাঈদ আজিজ(sayedbinaziz@yahoo.com)


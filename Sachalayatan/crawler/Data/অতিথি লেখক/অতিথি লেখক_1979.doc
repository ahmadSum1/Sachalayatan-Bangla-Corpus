স্বপ্ন-কথন



তোমার খুব প্রিয় তিনটি শব্দ বল...।।
- বৃষ্টি ,
একাকীত্ব
আর নীরবতা ।
আজও তোমার কথায় একটা উদাসী ভাব !
আচ্ছা ,তোমার কি স্বপ্ন দেখতে ভালো লাগেনা??
-না ।
একসময় লাগতো,
যখন লাল-নীল,সাদা-কালো অনেক স্বপ্ন দেখতাম ।
একদিন হঠাৎ করে কেঁদে কেঁদে ,স্বপ্ন গুলি কোথায় যেন হারিয়ে গেল । 
আমি ওদের আর খুঁজে পাইনি ।
ওরা কেন জানি ,কোথায় জানিনা, হারিয়ে গেল ।
কিন্তু ,স্বপ্ন ছাড়া তো মানুষ বাঁচতে পারেনা ।?তাহলে তুমি কিভাবে বেঁচে আছো ??
-বেঁচে থাকার তো আরও অনেক উপায় আছে, 
আমি হয়তো তোমাদের মত করে বেঁচে নেই ।
বৃক্ষ, রোদ এরাও তো বেঁচে থাকে ।
ধরে নাও আমিও ওদের মত করে বেঁচে আছি ।
ওদের মত নিঃসঙ্গ ,একাকী বা স্বপ্নহীন হয়ে ।

ফুল,পাখি?
ওদেরকে ভালো লাগেনা তোমার ?
-পাখিদের মত নিষ্পাপ নই আমি ।ওদের মতো মুক্ত ডানা মেলে আকাশে উড়ে বেড়াতেও পারিনা আমি ।
কি করে ওদের ভালবাসবো বল ?ওদের প্রতি আমার ঈর্ষা হয় বলতে পার ।
 আর,ফুল?
-ফুলের কথাটা একটু আলাদা ।
কাউকে ফুল বলে ভুল করেছিলাম আমি ।
ফুলের সাথে তার সখ্যতা আমার বেশ ভাল লাগতো । 
তাকে নানান ফুলের উপমাও দিতাম আমি ।
তার জন্য ফুলের মালা গাঁথতে আমার খুব ভাল লাগতো ।
কিন্তু সেও আমার জীবন থেকে হারিয়ে গেছে ।
এখন তাই ফুল দেখলে,আর ভালবাসতে পারিনা।
কারণ ,
ফুলের সাথে এখনও 
ওর ভালোবাসাটা জড়িয়ে আছে । 

রাত, রাতকে ভালো লাগেনা তোমার ?
-রাতকে তো আমি খুঁজে পাই ,একাকীত্ব আর নীরবতার অখণ্ড মিশ্রনে ।
আমি রাতকে আজও তাই  আলাদা করে ভাবতে পারিনা ।
তুমি আসলেই একটা উদাসী ফড়িং ।
ঘুম তো সবারই প্রিয় !!
ঘুম ভাল লাগেনা তোমার ??
-না, ভালো লাগেনা ।
আমি ঘুমকে ছুঁয়ে দেখতে পারিনা ।
আচ্ছা,তোমরা তো দেখেছো ।
বল তো ,
ঘুমের ছোঁয়াটা আসলে কেমন ?
নিজের নির্ঘুম রাত গুলি যদি কাউকে তুলে দিতে পারতাম,
তাহলে একবার ছুঁয়ে দেখতাম ঘুমটাকে !! 
এখনও সেই সৌভাগ্য হয়নি আমার ।
আকাশ? 
আকাশ ,ভাল লাগেনা তোমার? 
-না, আকাশের মত এত বিশাল মন নেই আমার।
আমি আমার কষ্টগুলি আকাশের মেঘের রূপে ভাসতে দিতে পারিনা।
পারিনা বলতে ওদের বৃষ্টি হয়ে অঝোরে ঝরে যেতে ।
পারিনা আকাশের মত করে, চাঁদকে ঘিরে পূর্ণিমার স্বপ্ন দেখতে ।
আমি কিভাবে আকাশ কে ভালবাসবো বল !!
তোমার কথায় এতটা পরাজয়ের সুর কেন ?
তবে কি তুমি পরাজিত ?
জীবনের সব স্বপ্নের কাছে?
-না,
আমি স্বপ্নের জীবনটাকে নিয়ে ক্লান্ত ।
রাতের স্বপ্ন দেখার প্রহরের শেষ ঘোষণা করে দিলো 
ভোরের সূর্য ।
আফ্রোদিতি ,আর কিছু বলতে চাইলনা ।
আজকের মত প্রশ্ন পর্ব শেষ ।


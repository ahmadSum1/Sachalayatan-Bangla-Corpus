পরীক্ষামূলক গল্পপ্রচেষ্টা



সমীকরণ
ভূমিকা :
শ'র যখন মন খারাপ থাকে,স তখন মনমরা থাকে।স বলে এটা নাকি ভীষণ সংক্রামক।শ থেকে স-এ নাকি এটা মারীর মত ছড়ায়।
স'র মন খারাপ হলে শ'র তোড়জোড়টা হয় দেখার মত।মনমরা তো নয়ই,বরং উচ্ছাসটা ফুলেফেপে ওঠে শ'র। "ভালো থাকা" টা ভাগাভাগিও করতে শ'র ভারি উৎসাহ।
উপসংহার :
কতগুলো গাণিতিক সমীকরণ আছে - সমাধানের যোগ্য নয়।বিশ্লেষণে তাদের জটিলতা বাড়ে।শেষতক পন্ডিতগন এই মর্মে মত দিয়েছেন,"রহস্যময়তাই ওগুলোর আসল সৌন্দর্য্য"।
চৌকাঠ
একটা নিঃসঙ্গ চৌকাঠ।এদিকে দেয়ালঘেরা নৈঃশব্দ,ওদিকে হু হু দুপুর।এপাশ ওপাশ ঘিরে অদ্ভুত চাঞ্চল্যে পাঁক খায় একটা লক্ষ্মীছাড়া বাতাস,সদ্য শৈশব পেরোন বালকের মত কৌতুহলী আর কপট গম্ভীর।মেঘফুঁড়ে মাথা বের করা কতগুলো গুড়ো রোদ্দুর অবিচল অস্থিরতায় হুটোপুটি করে তার উপরে।দুই পাশে,হা করে থাকা দরজার দু'টো নির্লিপ্ত পাল্লা ঝুলে থাকে চৌকাঠটার গা ধরে।
'আসবো' - এমন কথা দিয়ে যায়নি কেউ।তবুও...ভুল তো মানুষেরই হয়।
মধ্যবিরতি
 : তারপরে...
 : তারপরে কিছু নেই,সব তার আগে
 : আগেরটাই শুনি
 : কাজ নেই
 : দরকার আছে
 : ইচ্ছে নেই
 : কেন
 : "কেন" বলে কিছু নেই
 : আশ্চর্য
 : কিছুই আশ্চর্য নয়
 : ধ্যাত
অতঃপর
ওপ্রান্তে প্রস্থান ও যবনিকা । তার আগে মেসেঞ্জারের পর্দায় ভার্চুয়াল ক্রোধ ।
এপ্রান্তে খিলখিলে হাসিকে হটিয়ে দেয় দুর্বোধ্য বিষণ্নতা ।
প্রীতম


   কাজু বাদামের শহরে একদিন ( আইভরি কোস্ট টুকিটাকি -১)




বেশ কয়েক দিন ধরেই ভাবছি কাজু বাদাম সম্পর্কে কিছু লিখবো। আর এর পিছনে যে বিষয়টি বেশী কাজ করছে তা  হল  কাজু বাদামের শহর নামে পরিচিত ওদিয়ানের মধ্য দিয়ে আমার গাড়ি চেপে ঘুরে আসা। ওদিয়ানে আইভরি কোস্টের একেবারে উত্তরের শহর।আসতে আসতেই ভাবছিলাম যে এই বাদাম নিয়ে যদি কিছু লেখা যেত তবে মন্দ হত না। 
আমাদের দেশে কাজু বাদাম বা ক্যাসো নাট ক্রমেই জনপ্রিয় হয়ে উঠেছে। দাম বেশি হবার কারণে এটা সাধারণ মানুষের নাগালের বাইরে থাকলেও উচ্চ বিত্তদের জন্য এটা একটি লোভনীয় খাবার বিশেষ করে স্যুপের সাথে  খেতে ভারি মজা। 
আমি আইভরি কোস্টে আসার আগে এই বাদামের গাছ দেখিনি। তাই আমার কাছে এই গাছটি ছিল একেবারেই নতুন।
 (১)

গাছটির মোটা গোল গোল ভরাট  পাতা দেখতে অনেকটা কাঁঠাল পাতার মত। উঁচু ভূমি আর একটু বেশী তাপমাত্রা এই গাছের জন্য বেশ উপযোগী । আইভরি কোস্টের উত্তরে যাবার সাথে সাথেই ভূমির উচ্চতা বাড়তে থাকে। সেই সাথে বাড়তে থাকে গরম। ওদিয়ানেতে পৌঁছানোর সাথে সাথেই আকাশ খুব কাছে মনে হওয়া শুরু হয়।মান থেকে উত্তরে ওদিয়ানের পথে যেতে যেতে একটি শহর চোখে পড়ে  যার নাম তুবা । এই তুবা পার হয়ে সর্ব উত্তরের শহর ওদিয়ানে যেই শহরটি কাজু বাদাম উৎপাদনের জন্য এদেশে বেশ প্রসিদ্ধ। তুবা শহর পার হবার সাথে সাথেই রাস্তার দুই ধার দিয়ে শুধু কাজু বাদামের গাছ চোখে পড়বে । এখানে একটি শহর পার হবার পর বেশ কিছু গ্রাম চোখে পড়ে তাও আবার ২৫-৩০ কি মি পর পর। তাই এই সময়টুকু শুধু দুই ধারের গাছ আর একঘেয়ে রাস্তা ছাড়া আর কিছুই চোখে পড়ে না। 
(২)

(৩)

(৪)

এভাবে গাড়ি চলতে চলতে এক সময় পৌঁছে যাবেন সর্ব উত্তরের শহর ওদিয়ানেতে। আপনি দক্ষিণের খুব কম মানুষই পাবেন যারা এখানে এসেছেন । এই জায়গায় আসার নাম শুনলেই ওদিককার মানুষের গায়ে জ্বর এসে যায়। মূল কারণ হল দূরত্ব ।  সর্ব দক্ষিণ থেকে এই জায়গার দূরত্ব প্রায় ৬০০ কি মি এর বেশী।
যাহোক আমি মূল বিষয় থেকে একটু দূরে সরে গেছি মনে হয় । কাজু বাদাম গাছে ফুল আসা  শুরু হয় সাধারণত ফেব্রুয়ারি/মার্চ মাসে। অবশ্য দেশ ভেদে এই সময়ের তারতম্য ঘটে । আর গাছে ফল আসা শুরু হয় এক থেকে দেড় মাস পর।
(৫)

 ফল পরিপক্ব হয়ে পাকতে সময় লাগে আরও দুই মাস। অর্থাৎ জুলাই মাস থেকে ফল পাকা শুরু হয়। মূলত দুই ধরনের ফল এখানে দেখতে পেলাম - হলুদ আর লাল। 
(৬)

(৭)

(৮)

এই ফল দেখতে অনেকটাই আপেলের মত যা  ক্যাশু আপেল নামেও পরিচিত। হলুদ অথবা সাদা রঙয়ের এই আপেল দেখলে প্রথমে বিশ্বাস হবে না যে এটা কাজু বাদামের গাছ ঠিক আমার ক্ষেত্রে যেমনটি হয়েছিল। মান শহর থেকে ২৫০ কিলো মিটারের বেশী দূরত্বের এই ওদিয়ানে শহরে যাত্রার শুরুতেই ভেবেছিলাম কাজু বাদাম গাছ দেখবো । আমার সাথে থাকা  কলিগের  কাছেও এই গাছ অপরিচিত কিন্তু বাদাম খেয়ে যাচ্ছি দুজনেই দেদারসে নিয়মিত। তাই রাস্তার দুই পাশের গাছে ঝুলে থাকা ফল দেখে শুরুতে আমাদের মনে হয়েছিল আপেলের মত কোন ফল যা একেবারে কামড়ে খেতে হয় হয়ত। এই ধারণা নিয়েই পৌঁছে গেলাম  ওদিয়ানেতে। পৌছা মাত্র একজনকে এই ফলের নাম আর গুনাগুণ সম্বন্ধে জানতে চাইলাম। আর তার উত্তরে যেটা পেলাম তাতে আমরা একেবারে তাজ্জব বনে গেলাম। সে বলল এটি কাজু বাদামের গাছ। 
(৯)

প্রথমে বিশ্বাস হয়নি যে এটাই সেই গাছ। অজানা থাকলে যা হয় আর কী ।গাছ তো পাওয়া গেল তাহলে বাদামখানি কোথায় সেটা জানার পালা। আমি শুরুতে ভেবেছিলাম হয়ত বাদাম এই ফলের মধ্যে। ফলটি কাটলেই তার মধ্য থেকে বের হয়ে আসবে বাদাম। আমার এই কথা শুনে তিনি একটু মুচকি হাসলেন। তারপর সোজা ফলের কাছে নিয়ে গিয়ে দেখিয়ে দিলেন ইংরেজি সি আকৃতির একটা বাদামের দানা যা একেবারে আঠার মত লেগে আছে আপেল সদৃশ ফলের পশ্চাদ দেশে। তাহলে কি ওই একটা ফলে একটাই বাদাম। উত্তর একেবারেই সঠিক । এক ফল এক বাদাম। ব্যাপারটা কি অদ্ভুত তাই না? তখনই মাথার ভিতর চট করে উঠলো এর দাম । একটা গাছে প্রচুর ফল কিন্তু বাদাম তো ওই এক ফলে একটাই ।  সে কারণেই এর দাম এত বেশী। 
তাহলে তো হিসেব সোজা ফল থেকে বাদাম পেড়ে নিয়ে তারপর করা হয় বাজারজাত। 
এইতো হিসেবে আবার ভুল। এই বাদামের সংগ্রহের প্রসেস একটু ভিন্ন। আপেল ফল পেকে গেলে নাকি বেশ সুস্বাদু হয় তাই ফল পাকলেও তার ছাড়াছাড়ি নেই। এই ফলে  কমলার চেয়ে পাঁচগুণ বেশি ভিটামিন সি  আছে। এছাড়াও এতে ক্যালসিয়াম বিদ্যমান। যাহোক ফল পাকার পর পরই তা গাছ থেকে পেড়ে নেয়া হয়না। পাকার পর অপেক্ষায় থাকা হয় ততক্ষণ যতক্ষণ তা নিজ থেকে খসে মাটিতে পড়ে। পাকা ফল গাছ থেকে মাটিতে পড়ার পর শুরু হয় ফল সংগ্রহের পালা। তারপর আস্তে আস্তে ফল থেকে ছাড়িয়ে নেয়া হয় বক্রাকৃতির ইংরেজি অক্ষর সি সদৃশ কাজু বাদাম।
(১০)
 
 তুবা এবং ওদিয়ানেতে রয়েছে এই ফ্যাক্টরি । ১১.৭ কেজি ওজনের এই প্যাকেট তারা রপ্তানি করে বিভিন্ন দেশে। তাদের প্রধান ক্রেতা হোল অ্যামেরিকা । 
সেদিন বেশ দেরী হয়ে গিয়েছিল এই বাদাম গাছ দেখতে দেখতে। সকালে মান থেকে রওনা দিয়ে আবার ফিরে আসতে একেবারে সন্ধ্যা হয়ে গেল। সারাদিনের ওই ক্লান্তি একেবারেই পুষিয়ে দিয়েছিল জীবনে প্রথম বারের মত দেখা কাজু বাদামের গাছ।
(১২)

(১৩)

(১৪)

 গাছের উপর ঝুলে থাকা লাল আর হলুদ রঙয়ের এই পাকা ফল দেখতে দেখতেই সেদিনকার মত যাত্রা শেষ হয়েছিল।
আইভরি কোস্ট নিয়ে আমার অন্য লেখার লিংক
১। http://www.sachalayatan.com/guest_writer/44877
২।http://www.sachalayatan.com/guest_writer/45222
অমি_বন্যা


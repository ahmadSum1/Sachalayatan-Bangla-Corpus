একদিন স্বপ্নে হীরা'পা এসেছিল এবং তারপর



সুন্দর একটা সকাল ছিলো আজ।
রাতের স্বপ্নের সিড়ি বেয়ে সকাল এলো।
আমি চোখ মেলতে চাইনি।আমার দু'চোখের তারায়
ঘুরে বেড়াচ্ছিল লালমনিরহাটের সাহেব পড়ার বাসাটা।
স্বপ্নে পাশের বাসার হীরা আপাকে দেখলাম।
হীরা'পার সেই অসুখ অসুখ মুখটা_
ভ্যাজলিনহীন শুকনো ঠোঁট।
হীরা 'পা  আমাকে মাঝেমাঝে রবী ঠাকুরের
"স হেনা যাতনা দিবস গণিয়া গণিয়া" গানটা শোনাত।
সেই হীরা 'পা যার সাথে আমি আমার সেই বয়সের
সব গোপন কথা বলতাম।ওর  কোন বন্ধু ছিলোনা।
বিকালে বন্ধুদের সাথে  খেলা ভুলে বাসার পিছনে
 সিড়িতে বসে  নানান গল্প কথা।
এমনি আমি।আমার চোখ চিরটাকাল তাদের দিকে তাকালো
যারা একাকী ,বন্ধুহীন।
সেই হীরাপাকে স্বপ্নে আজ ভারী উজ্জল দেখাচ্ছিলো।
মুখে কি আজকাল প্রসাধন চলছে নাকি?নাকি ওপারে চলে গেলে
মানুষের এমন অদ্ভুত মায়াময় চেহারা হয়ে যায়?
স্বর্গীয় আভা কি একেই বলে?
সারাটা দিন আজ যতবার যেখানে যাই
স্বপ্নটা পিছে পিছে আসে।
বিকালবেলা ডাউন টাউনের ব্যস্ত শপিং-মলটার কাছে
বাস ষ্টপে দাঁড়ালাম।বরফে ভিজে যাচ্ছিল চুল।
আমি দাঁড়িয়ে মানুষের ঢল দেখছিলাম।
কত  বয়সী,কত বাহারী মানুষ।
সবাই ব্যস্তাতায় ছুটছিলো শুধু।
আমি সেই ব্যস্ততার মাঝে নিথর হয়ে দাঁড়িয়েছিলাম।
হীরা'পা কে মনে পড়ছিলো ভীষন।
বাসে উঠবার সময় জ্যাকেটের পকেটে হাত রাখি।
মুঠোফোনটা প্রয়োজন ছাড়া বাজে না কখনো।
খুব ইচ্ছে করে অদ্ভুত স্বপ্নের মত করে
ফোনটা বেজে উঠুক।বাসের জানালার পাশে বসে
বাইরের বরফ দেখতে দেখতে কারো সাথে
আমার স্বপ্নের কথা বলি।আমার হীরা'পার কথা বলি।
একটা বিমর্ষ বিকাল আমাকে গিলতে থাকে।অথচ সকালটা
ভীষন স্বপ্নময় ছিলো।
বাস থেকে নেমে হাঁটতে শুরু করি।
"আমার এই পথ চলাতেই আনন্দ" ঠান্ডায় গুন গুন করি।
মুহূর্তেই মনটা ভালো হয়ে যায়।
হীরা'পা নেই এই পৃথিবীর কোথাও নেই
এই দুঃখবোধটায় ডুবে ছিলাম সারাদিন।
হঠাত্ মনে হলো মানুষের যাওয়া বলে কিছু নেই
সবটাই ফিরে ফিরে আসা।
সেই ফিরে আসাটা কখনোবা স্বপ্নে ।
এই ভাবনাটুকু হৃদয়কে স্বস্তি দিলো।
এক লহমায় আমার বিকালটা আলোয় ভরে গেলো।
সুলতানা শিরীন সাজি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%73%68%61%7a%69%31%39%40%67%6d%61%69%6c%2e%63%6f%6d%22%3e%73%68%61%7a%69%31%39%40%67%6d%61%69%6c%2e%63%6f%6d%3c%2f%61%3e%27%29%3b'))


রাজশাহীর রিকশার ছবিতে চিত্রতারকারা




মুজাহিদ ভাইয়ের সাথে চা খেতে খেতে আড্ডা চলছিল। মুজাহিদুল ইসলাম মুজাহিদ রিকশার ছবি আঁকছেন সেই ১৯৮৭-৮৮ থেকে। রাজশাহীর রিকশার ছবির সেরা গুলো তার হাত থেকেই বেরিয়েছে। তার আঁকা ছবি গুলোই অন্য শিল্পীরা অনুকরন করছেন। ২০১৩-১৪র দিকে যখন আবার রিকশার ছবি আঁকানো শুরু হয় তখন মুজাহিদ ভাইই প্রথম আবার ছবি আঁকা শুরু করেন। সেই সময় তিনি যা যা আঁকিয়েছেন রাজশাহীর অন্য শিল্পীরা তাই অনুসরন করে চলেছেন এখনও। আড্ডার মধ্যেই রিকশার ছবি নিয়ে এটা ওটা প্রশ্ন করছিলাম। চিত্রতারকাদের ছবি আর রাজশাহীর রিকশায় আঁকা হচ্ছেনা এই বিষয় নিয়ে আলাপ হচ্ছিল তখনই মুজাহিদ ভাই বলে বসলেন তার কাছে বাংলা ছবির পুরনো পোষ্টার কিছু এখনও থেকে গেছে। অনেকখানি অবশ্য তিনি ফেলে দিতে বাধ্য হয়েছেন কেননা সেসব নষ্ট হয়ে যাচ্ছিল। তারকাদের ছবি আঁকানোর চল উঠে গেছে বলে সেসবের আর প্রয়োজন হবেনা তার। লাফিয়ে উঠলাম এই কথা শুনে, আমাকে দেখাতে পারবেন? মুজাহিদ ভাই হেসে ওঠেন, বলে বসলেন, চলেন আমার বাড়ি যাই। কাছেই তার বাড়ি, কয়েক মিনিটের হাঁটা পথ। ঘরের কোন থেকে পুরাতন পোষ্টারের বাণ্ডিলটা বের করে মেঝেতে বিছাতে শুরু করলেন আর আমি ক্যামেরা নিয়ে প্রস্তুত। এই পোস্টার গুলো হয়তো আর কোথাও পাওয়া যাবেনা, ছবি তুলে রাখলে বেশ হয়।






রাজশাহীর রিকশায়  বাংলাদেশের চিত্রতারকাদের ছবি সম্পর্কে এখন আফসোস হয় কেন আরো বেশি ছবি তুলে রাখিনি। তার একটা কারন অবশ্য সে সময় আমার ক্যামেরা ছিলনা আর ক্যামেরা জিনিসটাও এখনকার মত এতখানি সহজলভ্য ছিলনা তার পরও কিছু ছবি ক্যামেরা বন্দি করতে পেরেছি। তারই কয়েকটা এখানে দিলাম।







রাজশাহীর রিকশার ছবিতে ভারতীয় হিন্দী চিত্রতারকাদের একটা সময় বেশ রমরমা ছিল। চিত্রতারকাদের প্রতিকৃতি রিকশায় আঁকানো রিকশার ছবির ঐতিহ্যের একটা অবিচ্ছিন্ন অংশই ছিল অনেকটা সময় ধরে কিন্তু বিদেশী চিত্রতারকারাও যে সেই স্থানটা সাময়িক সময়ের জন্য হলেও দখল করেছিল এটাও সত্য। রাজশাহীর রিকশার শিল্পীরা বাংলাদেশের ছবির শিল্পমান পড়ে যাওয়ায় ধুম-ধাড়াক্কার ভারতীয় ছবির জনপ্রিয়তার দরুন সে সময় এসব ছবি এঁকেছিলেন। পরে তাদের নিজস্ব উদ্যোগেই তারা সিদ্ধান্ত নিয়েছিলেন রিকশার টিনের ক্যানভাসে গ্রামবাংলার ছবিই আঁকবেন কিন্তু ভারতীয় চিত্রতারকাদের ছবি আর আঁকবেননা। সেই সময়ে ক্যামেরায় তোলা এই ছবি গুলোই কেবল আমার সংগ্রহে আছে। এই ছবি গুলো আর আঁকানো হচ্ছেনা। এখনও যে কয়টা আছে তার সবই রং চটে বা জ্বলে যাওয়ায় অস্পষ্ট হয়ে এসেছে অনেকখানি। রিকশার ছবির ইতিহাসের প্রয়োজনেই মনে করেছি এই ছবি গুলো সংগ্রহে রাখা দরকার।












সোহেল ইমাম


বিদেশী পতাকা, আমাদের জাতীয় পতাকা নীতিমালা এবং সচেতনতা



দেশের মাটিতে বিদেশী পতাকা ওড়ানোর বিষয়ে গণপ্রজাতন্ত্রী বাংলাদেশ সরকারের একটা নীতিমালা আছে। বাংলাদেশে আরো দশটা আইনের মত এই নীতিমালাকে-ও আগে তেমন একটা গুরুত্ব দেয়া হয় নি। এই নীতিমালা না মানার অর্থ এই নয় যে তা বাতিল হয়ে গিয়েছে। আগে কখনো অনুসরণ করা হয়নি বলে ভবিষ্যতেও করা হবে না, এটা ভেবে নেওয়ার কোন অর্থ নেই। সময়ের সাথে তাল মিলিয়ে সাধারণ মানুষ এখন এই সব নীতি নিয়ে সোচ্চার হচ্ছে। গণদাবীর মুখে প্রশাসনকে সেই সব নীতির লঙ্ঘন বিষয়ে ব্যবস্থা নিতে হচ্ছে। ঠিক এই ঘটনাটাই ঘটেছে এই বছর বাংলাদেশে অনুষ্ঠিত হওয়া টি২০ বিশ্বকাপে। বেশ কিছু মানুষ যখন জোড় গলায় দাবি তুলেছিলো দেশের মানুষের হাতে বিদেশী পতাকা নিয়ে নির্লজ্জ্ব মাতামাতি বন্ধের, তখন সরকার সেই দাবির সাথে সংহতি জানিয়ে স্টেডিয়ামে বাংলাদেশীদের হাতে অন্যদেশের পতাকা নিয়ে ঢোকা বন্ধ করেছিলো। সরকার এর জন্য নতুন কোন আইন তৈরী করেনি, বরং পুরানো একটা আইনকেই খানিকটা প্রয়োগ করেছে।
সব দেশে সবসময়েই এক ধরনের মানুষ থাকে যারা কোন পুরানো আইনের নতুন করে প্রয়োগকে 'বাড়াবাড়ি' হিসেবে নেয়। তাদের ধারনা যেহেতু "তেল নাই-গ্যাস নাই-পানি নাই-কাজের বুয়া নাই", সুতরাং সরকারের এই সব "আজাইরা" কাজের কোন প্রয়োজন নেই। নিঃসন্দেহে খুবই হাস্যকর যুক্তি। সোসাল নেটওয়ার্কিং এর এই যুগে এই চিন্তার মানুষেরা একসাথে জোট পাকাতে শুরু করেছে। তারা হাবিজাবি লিখে প্রমাণ করার চেষ্টা করছে তাদের যুক্তি কতটা যৌক্তিক! গত টি২০ বিশ্বকাপে এই ধরনের মানুষের একাংশ উচ্চবাচ্য করার চেষ্টা করেছিলো। কিন্তু সুস্থভাবে চিন্তা করতে পারা মানুষের চাপে তাদের কু্যুক্তি ধোপে টিকেনি। সে কু্যুক্তি দেখানো দলের আরেক অংশ ঘাপটি মেরে ছিলো ফুটবল বিশ্বকাপের আশায়। কারন পূর্বের অভিজ্ঞতা অনুসারে এই সময় সারা দেশের ছাদ ভরে ওঠে বিদেশী পতাকা দিয়ে। সেই সময় তারা বিদেশী পতাকার বিরোধীদের একহাত দেখে নেবার অপেক্ষায় ছিলো। গত কয়েকদিন হল এই জাতীয় মানুষের আহাজারিতে ফেসবুক নিউজফিড ভেসে যাচ্ছে।
এই আহাজারি করা মানুষেরা হল মেরুদন্ডহীন জীব। নিজেদের কিছু করার ক্ষমতা তো নেই-ই, বরং অন্য কেউ কোন ভালো কাজ করলে তাদের পিছে লাগাই এদের কাজ। কোন আইন যদি না মানা হয়, তবে সেটা কার্যকর করার জন্য প্রশাসনকে চাপ দেয়া একজন সচেতন নাগরিকের কাজ। তা না করে এই মেরুদন্ডহীন প্রাণীরা প্রশাসনকে আরো পিছিয়ে নেবার চেষ্টা করছে। বিষয়টা অনেকটা এই রকম- যেহেতু দেশের সব অপরাধীকে একই সাথে শাস্তির আওতায় আনা সম্ভব নয়, সুতরাং সব জেলখানা ফাকা করে অপরাধীদের ছেড়ে দেয়া হোক!
জানি মেরুদন্ডহীন প্রাণীকে শুধুমাত্র বুঝিয়ে মেরুদন্ড গজানো সম্ভব নয়, তবে তরুণ প্রজন্মের অনেক স্বাভাবিক মানুষ আছে যারা ঐ মেরুদন্ডহীন প্রাণীকেই আদর্শ হিসেবে ধরে নেয়। তাদের বুঝিয়ে শুনিয়ে ফিরিয়ে আনা সম্ভব। এছড়া আরো এক ধরনের মানুষ আছে, যারা পতাকা সংক্রান্ত নীতিমালা না জানার কারনে এই ধরনের ভূল করে এসেছে, তবে সঠিক আইন জানলে অবশ্যই তাদের ভূল বুঝতে পারবে। তাদের জন্যই ছবিতে বাংলাদেশের পতাকা নীতিমালা দিয়ে দিচ্ছি। মূল ডকুমেন্টটার লিঙ্ক-ও দিয়ে দিচ্ছি।

লিঙ্কঃ গণপ্রজাতন্ত্রী বাংলাদেশের পতাকা বিধিমালা, ১৯৭২ 

link: People's Republic of Bangladesh flag rules, 1972 (English)
এতো আইন কানুন দেখানোর পরেও অনেকের চিন্তাধারার পরিবর্তন হবে না। তারা সেই আগের মতই ভিনদেশী পতাকা ওড়াবেই। তাদের জন্য কি ধরনের ব্যবস্থা নেয়া উচিৎ, তা এই ভিডিও ক্লিপ থেকে দেখে নেয়া যেতে পারে!

(ভিডিওটি An Inconvenient Truth ডকুমেন্টারির অংশবিশেষ)
আপনি জেনে শুনে আইন অমান্য করে নিজের নিজের দেশের অসন্মান করছেন, তখন আপনি আর যা-ই হোন না কেন, সুস্থ স্বাভাবিক মানুষ নন। আপনাকে এই কাজ থেকে বিরত রাখা সরকারের দায়িত্ব। সম্প্রতি আমরা দেখেছি যশোরের জেলা প্রশাসক আইন অমান্য করে ভিনদেশী পতাকা ওড়ানোর বিষয়ে ব্যবস্থা নেবার কথা বলেছেন। আশা করি দেশের অন্যান্য জেলাগুলোতেও এই একই উদ্যোগ নেয়া হবে।
আমার মনে হয় এই বিষয়ে জনসচেতনতা তৈরি করাটাই আসল কাজ হবে, সোশ্যাল নেটওয়ার্কিং এর এই সময়ে এই কাজটা আমরা সবাই করতে পারি। ফেসবুক, টুইটার, ব্লগ যে যেই সোশ্যাল নেটওয়ার্কিং সাইটে এক্টিভ আছেন, নিজের আওতার মধ্যের মানুষগুলোকে এই সব আইন জানিয়ে দিন। শুধু একবার জানিয়েই শেষ করবেন না, বিশ্বকাপ চলাকালীন সময় কিছুদিন পরপর সেগুলো বারবার পোষ্ট করতে থাকুন। কেউ বিদেশী পতাকা উড়িয়ে সেটা নিয়ে গর্ব করে ছবি/স্ট্যটাস দিলে সেখানে তার ভূলগুলো দরিয়ে দিন। দেখবেন মানুষের মাঝে সচেতনতা তৈরি হচ্ছে। আইন অমান্য করে অন্য দেশের পতাকা নিয়ে মাতামাতি যে একটা অশোভন কাজ, এটা বুঝতে সারা দেশের মানুষের হয়তো একটু সময় লাগবে। তবে হয়তো আরো ১০ বছর পর পরিস্থিতি এমন থাকবে না। ঘরের ছাদে বিজাতীয় পতাকা ওড়ানো মানুষকে সবাই ঘৃণার চোখে দেখবে। সেই পরিবর্তন ইতিমধ্যেই শুরু হয়ে গেছে। গত টি২০ বিশ্বকাপের পরে অনেকেই নিজেদের পরিবর্তন করেছে। আমিও ছোটবেলা না জেনে হাতে ব্রাজিলের পতাকা একে ঘুরেছি, এখন আইনকানুন জানার পর থেকে তা আর করছি না। সারা দেশে আমার মত মানুষের সংখ্যা নিতান্ত কম হবার কথা নয়। 
ফুটবল বিশ্বকাপের মত আন্তর্জাতিক একটা আসর আমরা অবশ্যই উপভোগ করব, তবে জাতি হিসেবে নিজের অবস্থান দৃঢ় করে তবেই করব।
-- কাজী ফয়সাল রানেল


জাতিগত সংঘাত ও একজনের কিছু অভিজ্ঞতার বর্ণনা ( আইভরি কোস্ট টুকিটাকি- ৭)  



জাতিগত দাঙ্গা যে কতটা ভয়ংকর হতে পারে তার অনেক উদাহরণ হয়তো আছে কিন্তু এমন অবস্থার মধ্য দিয়ে যার প্রতিটি সময় কেটেছে তেমন মানুষের দেখা কিন্তু সহসায় পাওয়া যায় না। আইভরি কোস্টে এসে তেমন অনেকের সাথেই দেখা হয়েছে যারা এইরকম অবস্থার মধ্য দিয়ে গেছে। আবার জাতিগত বিদ্বেষের দুই একটি রক্তপাতও এখানে দেখেছি যেখানে এই সংঘাতের মূল্য তার দ্বিগুণ প্রাণ ও রক্ত দিয়ে শোধ করতে হয়েছে। এই ধরনের সংঘাতে সবচেয়ে বেশী ক্ষতিগ্রস্ত হয় বৃদ্ধ , নারী ও শিশুরা। কোন এক গোত্রের কাউকে খুন করা হলে এর প্রতিশোধ হিসেবে প্রতিপক্ষের পাড়ায় তার দ্বিগুণ লাশ ফেলতে সময় লাগে ২৪ ঘণ্টা।যদি ওই পাড়ার লোকেরা আগেই এই আক্রমণের ব্যাপারটাআঁচ করতে পারে তবে মুহূর্তেই পাড়া হয়ে যায় মানবশুন্য। আর যদি তা আঁচ করতে না পারে তবে তার মূল্য দিতে হয় ভয়ানক ভাবে। প্রথমেই পুরুষ মানুষদের কুপিয়ে হত্যা করা হয় আর জীবন্ত মানুষকে গায়ে কেরোসিন দিয়ে পুড়িয়ে মারার একটা রীতি এখানে বেশ প্রচলিত। তারপর চলে ঘরে আগুন দেয়া, নারী ও শিশু ধর্ষণ এবং সবশেষে লাশের উপর দাড়িয়ে আনন্দল্লাস। এটা হল এখানকার বিভিন্ন ট্রাইবের মধ্যে অন্তর দ্বন্দ্বের করুণ পরিণতি। 
২০১১ সাল ছিল আইভরি কোস্টের জন্য বেশ উত্তাল। এটা এমন একটা সময় যখন গণহারে চলছিল বেতে ট্রাইবাল ও  প্রাক্তন প্রেসিডেন্ট বাগবো সমর্থক নিধন। এই সময়ে সবচেয়ে বেশী মানুষ মারা গেছে দেশটির দক্ষিণাঞ্চলে যেখানে বাগবো সমর্থক ও তার গোত্রভুক্ত নারী পুরুষের আধিক্য ছিল। যারা ইতোপূর্বে রেবেল হিসেবে আখ্যায়িত ছিল তারা রাতারাতি হয়ে পড়ে দেশের আইন শৃঙ্খলা রক্ষাকারী বাহিনী( এফ আর সি আই) আর প্রাক্তন প্রেসিডেন্ট বাগবোর সমর্থকেরা হয়ে পড়ে মিলিশিয়া। শুরু হয় নির্বিচারে মিলিশিয়া নিধন। সে সময় সবচেয়ে বেশী হত্যা করা হয়েছে কলেজ ও বিশ্ববিদ্যালয় পড়ুয়া ছেলেদের। কারণ দেশটির অধিকাংশ ছাত্রের কাছে তথা একটু সচেতন শ্রেণীর মানুষের কাছে বাগবো ছিলেন অসম্ভব জনপ্রিয়। ফ্রান্সের একচেটিয়া আধিপত্যের বিরুদ্ধে তার কিছুটা সোচ্চার অবস্থান সচেতন মানুষদের কাছে বেশ গ্রহণযোগ্যতা পেয়েছিল। 
সেরকম একজন বিশ্ব বিদ্যালয় পড়ুয়া ছাত্রের সাথে আমার সেদিন কথা হচ্ছিল। কথা প্রসঙ্গে গণহত্যার ওই সময়ে সে কোথায় ছিল তা জানতে চাইলাম। প্রত্যুত্তরে জানা যায় সে তখন দেশটির অর্থনৈতিক রাজধানী আবিদজানে ছিল ।আলোচনার দীর্ঘ সুত্রিতায় তার সেই সময়কার বাস্তব কিছু মুহূর্তের মুখোমুখি হওয়ার অভিজ্ঞতার কথা চলে আসলো। ছেলেটির নাম রবার্ট। বয়স ২৭-২৮ হবে। সে এখনও তার দেশ নিয়ে নতুন অনেক স্বপ্ন আর সম্ভাবনার কথা ভাবে। 
রবার্ট তার চাচা আর দুইজন ছেলে মোট চারজন সেই সংকট কালীন সময়ে আবিদজানের একটি বাসায় থাকতো। সময়টা এপ্রিল ২০১১ এর মাঝামাঝি হবে। ওইসময় বর্তমান ক্ষমতাসীন ওয়াতারা সমর্থক সরকারী সামরিক বাহিনী (যারা সবেমাত্র রেবেল থেকে দেশটার দখল নিয়েছে ) ছাড়া আর কাউকেই রাস্তায় দেখা যেত না। প্রতিদিন প্রচণ্ড গুলির শব্দ আর অসহায় মানুষের আর্ত চিৎকারে তাদের ছোট্ট কক্ষের মধ্যে প্রবহমান বাতাস ভারী হয়ে উঠত। জানলা দিয়ে দিনের আলোয় উঁকি মারার সে সাহস তখনও তাদের ছিল না শুধু অন্ধকার রাতের কালো ভেদ করে আগুনের উড়ে যাওয়া ফুলকি ঝুল বারান্দার গ্রিলের ফাঁক দিয়ে দেখা দিত। প্রথম যখন সে বাসায় তারা আশ্রয় নেয় তখন সামান্য কিছু খাদ্য সেখানে মজুদ ছিল। দোতলা ওই বাসার অন্যান্য ফ্ল্যাট ছিল জনমানবশূন্য। সারাদিন কাটতো নানাবিধ আশংকায় । কখন আসবে এফ আর সি আই আর বন্দুকের নলায় দিতে হবে প্রাণ। 
সেদিন বাঁচার জন্যে তার বিশ্ব বিদ্যালয়ের পরিচয় পত্র ফেলে দিতে হয়েছিল। কম্পিউটারের সাহায্যে তৈরি করতে হয়েছিল একটা ফেক জাতীয় পরিচয় পত্র। কারণ প্রকৃত পরিচয় পত্রে তার ঠিকানা দেয়া ছিল দালোয়া যেটা প্রো বাগবো এলাকা নামে পরিচিত।এভাবেই কাটছিল দিন।দিনের বেলা সে অনেক মানুষকে জীবন্ত গায়ে পেট্রোল দিয়ে পুড়িয়ে ফেলতে দেখেছে। এই অবস্থা থেকে বাদ পড়েনি শিশুরাও। তখন তন্ন তন্ন করে প্রায় প্রতিটি বাড়ীই খোজা হচ্ছিল। একসময় খুঁজতে খুঁজতে চলে আসে তাদের পালা। প্রথমেই সবাইকে নীল ডাউন হতে বলা হয়। এরপর এক এক করে চেক করা হয় আই ডি কার্ড। বিশ্ববিদ্যালয় পড়ুয়া রবার্টকে সেদিন জুতা সারাই করা শ্রমিকের পরিচয় দিতে হয়েছিল।
 তিনজনকে জিজ্ঞাসা করার পর চতুর্থ জন বলে সে মিউজিসিয়ান। মিউজিসিয়ান শব্দটি সদ্য রেবেল এফ আর সি আই দের কাছে মিলিশিয়া মনে হয়। এরপর তার উপর নেমে আসে অমানিশা। একে-৪৭ এর বাট দিয়ে তার কাঁধ আর মুখ থিতলে দেয়া হয়। তার কাছে জানতে চাওয়া হয় বাকীরা কোথায়। সে কিছুতেই বোঝাতে পারছিলনা যে সে একজন বাদ্য বাদক, মিউজিসিয়ান। তার হাত বেঁধে ফেলা হয় এবং তাকে নিয়েই সারা ঘর তন্ন তন্ন করে খোজা শুরু হয়। এইরকম একজন মিলিশিয়া নিয়ে কেন তারা এ বাসায় থাকছে সেই অপরাধে তাদের দিকেও ব্যারেল তাক করে রাখা হয়। রবার্ট কিছুতেই বোঝাতে পারছিল না যে সে মিলিশিয়া না মিউজিসিয়ান।
আসলে যে কোন রায়টের সময়ই মানুষ কেন জানি পশু হয়ে যায়। কোন কিছু বাচ বিচার করতে চাইনা। ওই মুহূর্তের জন্যে যা সে নিজে ভাবে সেটাকেই সঠিক মনে হয়। কে কি বলল তাতে কিছু যায় আসে না। তবে চতুর্থ জনকে সঙ্গে নিয়ে খুঁজতে খুঁজতে সেদিন একটা ভায়োলিন পাওয়া গিয়েছিল সে বাসায়। তখন সেটা দেখিয়ে তাকে প্রমাণ করতে হয়েছিল যে সে একজন মিউজিসিয়ান, মিলিশিয়া নয়। এরপরও সন্দেহের তীর কারো উপর থেকে তখনও সরেনি। রবার্টের চাচাকে মেঝেতে চিত করে শুইয়ে নির্বিচারে ছুরি চালানো হয়। তাকে দেখে নাকি কেমন জানি মিলিশিয়া মনে হয়েছিল। আসলে এইরকম অবস্থায় দুই একজন স্কেপ গোট হয়ে যায়। ওই সময়ের জন্য তিনি হলেন তার চাচা। রবার্টের মাথায় নল ঠেকিয়ে টাকা চাওয়া হয় নচেৎ গুলি করার হুমকি দেয়া হয়। তার কাছে কোন টাকা নেই , চাইলেই গুলি করতে পারে বলে সে জানিয়ে দেয়। আইভরিয়ানরা বেশ জেদি। অনেক কিছুর সাথেই তারা কম্প্রমাইস করতে চাই না। ঠিক যেমনটি চাইনি রবার্ট। অনেক চেষ্টা করেও যখন কিছুই আদায় করা গেল না তখন রাইফেলের বাট দিয়ে রক্তাক্ত করা হয় ওদের চারজনকেই। সেদিন রাতে ওদের ছেড়ে দেয়া হয়। ওই রাতের সেই মুহূর্ত গুলো ছিল কয়েক ঘণ্টার কিন্তু তার কাছে সেই সময় ছিল পৃথিবীর সবচেয়ে দীর্ঘ সময়। সেদিন রাতে ঝুল বারান্দার গ্রিলের ফাঁক দিয়ে বাঁচাও বাঁচাও করে নারী কণ্ঠের তীব্র আকুতি, ঘরবাড়ী পুড়িয়ে দেয়া আগুনের ফুলকি, জীবন্ত দগ্ধ হওয়া মানুষের চিৎকার আর ঘরের মেঝেতে লুটিয়ে পড়া রক্তের স্রোত আজও তার কাছে সবচেয়ে দুঃসহ স্মৃতি। কথাগুলো বলতে গিয়ে সে তার নিজের অশ্রু সংবরণ করতে পারছিল না। বারবার শুধু সে রাতে তাকেও মেরে ফেলতে পারতো বলে আঁতকে উঠছিল। 
ওই রাতের পর আর কেউ আসেনি তাদের খুঁজতে। কিন্তু জীবন বাঁচানোর মত খাদ্য শেষ হয়ে গিয়েছিল ওদের। প্রায় এক সপ্তাহ তারা শুধু বিয়ার খেয়েই বেঁচে ছিল। ওই সময়ে বিয়ারই ছিল জীবন বাঁচিয়ে রাখার মত সবচেয়ে বিশ্বস্ত বন্ধু। প্রচণ্ড খুদা পেত কিন্তু কোন দোকানই তখন খোলা ছিল না। তাদের সবার অবস্থায় অত্যন্ত নাজুক হয়ে পড়েছিল। সারাক্ষণ শুধু একটাই চাওয়া কবে শেষ হবে এই যুদ্ধ। কবে তারা এই চার দেয়াল থেকে বেরিয়ে মুক্ত হতে পারবে সেই প্রতীক্ষায় দিন গুনত। এর কয়েকদিন পর অবস্থা একটু শিথিল হয়ে আসে। জীর্ণ শীর্ণ চারটি মানুষ বের হয়ে আসে রাস্তায়। চারিদিকে জয়োল্লাস ক্ষমতাসীন রেবেলদের। মৃত্যুর কূপ থেকে বের হয়ে মুক্ত মাটির ওপর একটু দাড়িয়ে জোরে নিঃশ্বাস নিতে থাকে রবার্ট। তাহলে সে মরেনি এই যুদ্ধে – বেঁচে গেছে। 
অমি_বন্যা


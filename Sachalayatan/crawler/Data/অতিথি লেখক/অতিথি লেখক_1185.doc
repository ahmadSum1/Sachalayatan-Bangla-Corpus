গার্মেন্টস শিল্পে শ্রমিক নিরাপত্তাঃ একটি সমন্বয় সমস্যা (Coordination Problem) 




গার্মেন্টস ফ্যাক্টরীতে এত বড় দুর্ঘটনাটা আর সবার মত নাড়িয়ে দিয়ে গেছে আমাকেও। মনে হচ্ছে এত দূর থেকে হাহুতাশ করা ছাড়া কিছুই মনে হয় করার নাই। কিন্তু আমরা হতাশ হয়ে, শোক দিবস পালন করে, গার্মেন্টস মালিক কিংবা পোষাক ক্রেতাদের গালি দিয়ে একজন শ্রমিককেও যেমন ফিরিয়ে আনতে পারব না, ভবিষ্যত মৃত্যুর মিছিল ঠেকাতেও কিছু করতে পারব বলে মনে হয় না। বরং কিছুদিন পর আমরা সবই ভুলে যাব, আবার আগুন লাগবে কোন কারখানায়, আবার পুড়ে ছাই হবে মানুষ।

কিন্তু কেন হচ্ছে এগুলো? গার্মেন্টস মালিকদের সীমাহীন লোভ? লোভ তো অবশ্যই। কিন্তু লোভ কার নেই? আর লোভকে দোষ দিয়ে যদি থেমে যাই তাহলে লোভ কখনোই কমবে না। বরং আমাদের এমন কিছু একটা চিন্তা করতে হবে যাতে গার্মেন্টস মালিকদের সীমাহীন লোভ থাকা সত্বেও আমাদের শ্রমিকরা নিরাপদ থাকতে পারে। 
প্রথমে দেখি শ্রমিক নিরাপত্তা নিয়ে গার্মেন্টস মালিকদের কি কি কারনে মাথাব্যাথা থাকতে পারেঃ

১। আমাদের গার্মেন্টস ক্রেতাদের অনেকেই পোষাকের মানের সাথে সাথে কি অবস্থায় পোষাক তৈরী হল সেটা নিয়ে সচেতন। ইয়াহু নিউজ এ অগ্নিকান্ডের খবরে দেখলাম প্রচুর মানুষ মন্তব্য করছে শ্রমিকদের অবস্থা নিয়ে। আবার বড় বড় ব্র্যান্ড গুলো যখন আমদানী করার সিদ্ধান্ত নেয় তখন ক্রেতাদের এই সচেতনতার কথা নিশ্চয় মাথায় রাখে। এখন বাংলাদেশের কারখানায় শ্রমিকদের নিরাপত্তামান মানবেতর এটা জেনে বিদেশী ক্রেতারা যদি বাংলাদেশের পোষাক কেনা কমিয়ে দেয়, তাহলে আমাদের লোভী গার্মেন্টস মালিকদের মুনাফায় টান পড়বে, সেটা নিশ্চয় তারা জানেন। 

২। শ্রমিকদের জীবনের নিরাপত্তা যত কম হবে, শ্রমিকের কারখানায় কাজ করার সুযোগ ব্যয় (opportunity cost) তত বেড়ে যাবে। সুতরাং শ্রমিক নিয়োগ করতে গার্মেন্টস মালিকদের বেশি মজুরি দিতে হবে। এটা আমাদের দেশের পরিস্থিতিতে খুব একটা কাজ করবে না কারন আমাদের শ্রমবাজারে এখনো উদ্বৃত্ত শ্রমিক রয়েছে। সুতরাং কারখানার মান খারাপ হওয়ার কারনে শ্রমিকব্যয় বেড়ে যাওয়া এখনো সম্ভব নয়। 

তাহলে দ্বিতীয় কারনটা নাহয় উদ্বৃত্ত শ্রমের জন্য কাজ করছে না, কিন্তু প্রথম কারনটা কাজ করছে না কেন?  এখানেই আমার মনে হয় সমন্বয় একটি সমস্যা হতে পারে। ভেবে দেখুন, একজন বিদেশী ক্রেতা যখন একটা কাপড় স্টোর থেকে কেনেন, সেটাতে লেখা থাকে “মেড ইন বাংলাদেশ”, কখনোই কিন্তু লেখা থাকে না “মেড ইন অমুক ফ্যাক্টরী ইন বাংলাদেশ”। বাংলাদেশের ফ্যাক্টরীতে যদি শ্রমিকদের নিরাপত্তার মান খারাপ হয়, আর সে কারনে যদি বিদেশী ক্রেতারা বাংলাদেশের পোষাক কেনা কমিয়ে দেয়, তাহলে ক্ষতিগ্রস্থ হবে সবগুলো ফ্যাক্টরী। এখন কোন একটা ফ্যাক্টরী যদি তাদের কারখানায় শ্রমিকদের নিরাপত্তা বাড়ায়, তারা কিন্তু কোন সুবিধা পাবে না। কারন, বিদেশী ক্রেতাদের কাছে তাদের পোষাক ও বাংলাদেশের গার্মেন্ট হিসেবেই বিবেচিত হবে। যতক্ষন পর্যন্ত না অন্য গার্মেন্টস ফ্যাক্টরীরাও তাদের কারখানার মান উন্নত করছে, কোন একটি কারখানা তাদের মান উন্নত করতে চাইবে না। যদিও সব গার্মেন্টস কারখানার পরিবেশ উন্নত হলে সেটা হয়ত সবার জন্যই ভাল হত। 

একটা সহজ উদাহরন নিয়ে দেখি। মনে করুন শুধুমাত্র দুটি গার্মেন্টস ফ্যাক্টরী আছে। “আজিম গার্মেন্টস” আর “নাজিম গার্মেন্টস”।  প্রত্যেকে তাদের কারখানায় শ্রমিক নিরাপত্তার মান ভাল রাখতে পারে অথবা খারাপ রাখতে পারে। কারখানার মান ভাল করতে ১০ লাখ টাকা খরচ হয়। আবার কারখানার লাভ বেশী হয় যদি ক্রেতারা মনে করে কারখানার পরিবেশ ভাল। কিন্তু ক্রেতারা “আজিম গার্মেন্টস” আর “নাজিম গার্মেন্টস” চিনে না, তাই বাংলাদেশের সব কারখানার পরিবেশ ভাল বলে যদি পত্রিকায় রিপোর্ট আসে, তাহলে তারা বেশী বেশী অর্ডার করে বাংলাদেশ থেকে। কোন একটা খারাপ থাকলে, সেখানে দুর্ঘটনা হয়, সেটা পত্রিকায় আসে, আর ক্রেতারা সবগুলো ফ্যাক্টরী থেকেই কম কেনে। মনে করি, ভাল রিপোর্ট হলে প্রত্যেক গার্মেন্টস এর লাভ হয় ২ কোটি, আর খারাপ রিপোর্ট হলে লাভ হয় ১ কোটি। তাহলে গার্মেন্টস গুলোর সিদ্ধান্ত কি হবে সেটা নিচের টেবিল থেকে দেখা যাকঃ 


দুটো গার্মেন্টস ই যদি খারাপ হয়, তাহলে প্রত্যেকের লাভ হয় ১ কোটি টাকা। দুটো গার্মেন্টস ই যদি ভাল হয়, তাহলে ক্রেতারা বেশি অর্ডার দেবে তাই লাভ হবে ২ কোটি টাকা করে, কিন্তু কারখানার পরিবেশ ভাল করতে গিয়ে ১০ লাখ টাকা খরচ হয়ে যাবে, তাই নিট লাভ থাকবে ১.৯ কোটি টাকা করে। অন্যদিকে যেকোন একটা গার্মেন্টস ও যদি খারাপ থাকে, তাহলে ক্রেতারা কম অর্ডার দেবে, তাই প্রত্যেকের লাভ হবে ১ কোটি টাকা করে। কোন একটা গার্মেন্টস যদি কারখানার পরিবেশ ভাল করে, তারা এর জন্য কোন অতিরিক্ত লাভ পাবেনা, কিন্তু খরচ হবে ১০ লাখ টাকা, তাই তাদের নিট লাভ হবে ০.৯ কোটি টাকা। একটু খেয়াল করলে দেখা যাবে, এক্ষেত্রে সুস্থিতি বা ইকুইলিব্রিয়াম হয় দুটো। হয় উভয় গার্মেন্টসই কারখানার মান ভাল করবে, অথবা কেউই করবে না। কারন, অন্যজন যদি মান ভাল না করে, তাহলে শুধু একটি গার্মেন্টস কারখানার মান ভাল করে কোন লাভ নেই। 

এক্ষেত্রে সমন্বয় সমস্যা একারনেই হচ্ছে যে, উভয় গার্মেন্টসই ভাল কারখানা চায় যদি সেটা তাদেরকে ভাল লাভের নিশ্চয়তা দেয়। কিন্তু কোন একটি গার্মেন্টস একক প্রচেষ্টায় ভাল লাভ নিশ্চিত করতে পারে না। তাই আমরা যদি এমন একটি অবস্থান থেকে শুরু করি যেখানে উভয় গার্মেন্টসই খারাপ, তাহলে সেটা কখনোই পরিবর্তন হবে না, যেহেতু এটি একটি সুস্থিতি। এটার পরিবর্তন সম্ভব শুধুমাত্র যদি বাইরে থেকে এমন একটা কিছু করা হয় যেটা এই সুস্থিতিকে পরিবর্তন করে বিকল্প ভাল সুস্থিতিতে নিয়ে যেতে পারে।

কি হতে পারে সেই পরিবর্তনকারী শক্তি? আমার মনে হয় এখানে সবচেয়ে বড় ভূমিকা রাখতে পারে সরকার। আমাদের স্বল্প সময়ের জন্য হলেও গার্মেন্টস কারখানার নিরাপত্তা ও পরিবেশ নিয়ে খুবই কঠোর ও স্পষ্ট নিয়মকানুন এবং সেগুলোর বাস্তবায়ন দরকার। এবং সেটা প্রচলিত আইনের দোহাই দিয়ে হবে না। এটার জন্য বিশেষ আইন এবং বাস্তবায়ন এর জন্য আলাদা সুবিধা দরকার। কি কি নিয়ম করতে হবে সেটা অগ্নিনিরাপত্তা এবং অন্যান্য বিশেষজ্ঞরা ভাল বলতে পারবেন। এটা করা খুব কঠিন বা ব্যয়সাপেক্ষ বলে আমার মনে হয়না। কিন্তু নিয়মগুলো সুস্পষ্ট হতে হবে। পর্যাপ্ত সিঁড়ি থাকতে হবে না বলে কতজন শ্রমিকের জন্য ন্যুনতম কতগুলো এবং কতটুকু প্রশস্ত সিঁড়ি থাকতে হবে সেটা নির্ধারন করতে হবে। এবং নিয়মগুলো তৈরী হয়ে গেলে প্রথমত সেটার ব্যাপক প্রচার করতে হবে এবং সরকার নিয়োজিত কোন সংস্থা কর্তৃক কারখানাগুলো নিয়মিত পর্যবেক্ষন করতে হবে। অবশ্যই সব কারখানাকে সবসময় পর্যবেক্ষনে রাখা সম্ভব নয়। কিন্তু যেকোন নিয়ম ভঙ্গ করার শাস্তি যদি অনেক বেশী হয়, তাহলে মুনাফাখোর গার্মেন্টস মালিকরা মুনাফার স্বার্থেই নিরাপত্তার মান উন্নত করবেন।

প্রশ্ন থেকে যায়, সরকারী দুর্নীতির কি হবে? সেটার যেমন কোন ভাল সমাধান নেই, কিন্তু এটাও তো সত্য যে কিছু কিছু সরকারী কাজ তো হয়। এটা আমার মনে হয় অগ্রাধিকার এর ব্যাপার। সরকার যদি মনে করে, এই নিয়ম বাস্তবায়ন করা জরুরী, তাহলে সেটা বাস্তবায়ন করা অসম্ভব বলে আমি মনে করিনা। আর সরকারের এই অগ্রাধিকার নির্ধারনের ক্ষেত্রে নিশ্চয় আমাদের, জনগনের, কিংবা অনলাইন এক্টিভিস্টদের কিছু করার আছে। আমরা যদি মনে করি, এটা করতেই হবে, তাহলে সরকারের উপর কিছুটা চাপ প্রয়োগ নিশ্চয় করাই যায়। কিন্তু আমাদের আরো হাজারটা সমস্যার মাঝে এটাকে আরো একটা ধরে নিয়ে যদি হতাশ হয়ে বসে থাকি, অথবা সরকার কিংবা গার্মেন্টস কে গালিগালাজ করতে থাকি, তাহলে নিশ্চিন্ত থাকা যায় এর একটা সমস্যাও সহজে সমাধান হবে না।
এবার আসি কেন এই সমস্যাটা অন্যগুলোর থেকে আলাদা? যেকোন সমস্যা সমাধান করা কঠিন হয়ে যায় যখন অনেক বেশী স্বার্থের বিরোধ থাকে। শ্রমিক স্বার্থ আর মালিকদের স্বার্থ যদি অনেক আলাদা হয় তাহলে যেকোন আইন কোন একপক্ষকে বেশী সুবিধা দেবে এবং সেই আইন বাস্তবায়ন করা তত কঠিন হবে। কিন্তু এখানে শ্রমিক স্বার্থ আর মালিকদের স্বার্থ খুব একটা আলাদা বলে আমার মনে হয়না। অনেক গার্মেন্টস মালিকই হয়তো চাইবেন তাদের বিদেশী ক্রেতাদের সন্তুষ্ট রাখতে, বাজার ধরে রাখার জন্য। আর কারখানায় ভাল পরিবেশ বজায় রাখার খরচটাও অধিকাংশ ক্ষেত্রে এককালীন এবং হয়তো খুব বেশী নয়। কিন্তু বিদেশী ক্রেতাদের সন্তুষ্ট থাকাটা যেহেতু তার নিজের কারখানার পরিবেশের উপর নির্ভর না করে বরং দেশের ভাবমূর্তির উপর নির্ভর করে, তাই সেই গার্মেন্টস মালিকের আসলে কিছু করার নেই। সেক্ষেত্রে সরকার সব গার্মেন্টস ফ্যাক্টরীকে ভাল পরিবেশ বজায় রাখতে বাধ্য করলে অধিকাংশ গার্মেন্টস ফ্যাক্টরীর জন্য সেটা লাভজনক হিসেবে বিবেচিত হতে পারে। এবং একবার যখন শ্রমিক নিরাপত্তার নিরিখে বাংলাদেশের ভাবমূর্তি ভাল হয়ে যাবে, তখন গার্মেন্টস ফ্যাক্টরীগুলো তাদের মুনাফার লোভের কারনেই কারখানার পরিবেশ ভাল রাখতে চাইবে, আইনের কঠোর বাস্তবায়নের খুব বেশী দরকার পড়বে না তখন।  
সুহাস শিমন


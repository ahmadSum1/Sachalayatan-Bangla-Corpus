উড়াল প্রস্থান



মেঘের হুকে গত রাতে  আটকা পড়েছে 
লেজ কাটা ঘুড়ির উড়াউড়ি পোট্রেট। 
বহুদিন পর ঘরের দরজা খুলবো
কেমনে তোরে ছাড়ি' - এরকম একটা কাঁচা আক্ষেপ 
নিয়ে একদিন চন্দ্রবিন্দুর কপাল ছেড়ে 
পালিয়েছিলাম দোলনচাঁপার মাঠে- 
এবার ক্যাসিনো চোখেই তোর কপাল কাটা টিপটা 
মাছরাঙ্গা করে খামখেয়ালির শূন্যস্থানে বসিয়ে দেবো। 
কৃষ্ণচূড়ায় লাল হবে রাত্রীযাপন 
জুয়ার কাগজে মোড়া খামখেয়ালিপনার পুরনো আড়াল, 
অঙ্গীকার, অপ্রাপ্তির ঠোঁটে লেগে আরও জীবন্ত হবে 
আসলে সবই মোহের দাগ 
বৃষ্টির ফোঁটা চোখে পড়তেই খবর এলো 
মেঘবালিকার জমজবোন বানকুড়ালি 
লেজ কাটা ঘুড়ির সুতা ছিঁড়ে আত্মহত্যা করেছে। 
---পথিক


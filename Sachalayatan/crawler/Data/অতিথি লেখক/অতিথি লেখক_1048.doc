নাস্তিকের অন্ত্যেষ্টিক্রিয়া



আমরা জানি মুসলিম মারা গেলে কবর দেয়া হয়, হিন্দু মারা গেলে পোড়ান হয়, লাদেন মারা গেলে সমুদ্রে ফেলে দেয়া হয়, কিন্তু নাস্তিক মারা গেলে কি করতে হবে তার কোন সুস্পষ্ট দিক নির্দেশনা পাওয়া যাচ্ছে না। এহেন সিদ্ধান্তহীনতা নাস্তিকদের মৃতজীবনে কোন সমস্যা সৃষ্টি করে কিনা জানা না গেলেও জীবিতদের জন্য এটা মাঝে মাঝেই সমস্যার কারন হয়ে দাঁড়ায়। উদাহরনস্বরূপ, কিছুদিন আগে পত্রিকায় দেখলাম ঢাকানিবাসী এক স্কুল/কলেজ শিক্ষকের মৃত্যুর পর তাঁর অন্ত্যেষ্টিক্রিয়ার ব্যবস্থা নিয়ে আইনের দ্বারস্থ তাঁর দুই স্ত্রী। ভদ্রলোক নাস্তিক ছিলেন কিনা জানা যায়নি, তবে তাঁর দুই স্ত্রীর একজন হিন্দু, আরেকজন মুসলিম। তাহলে দেখা যাচ্ছে, নাস্তিক না হলেও “কমন ল”-র অভাবে ভদ্রলোকের শেষকৃত্য প্রশ্নের সম্মুখীন। আবার সম্প্রতি এক নাস্তিক ব্লগার মৃত্যুবরন করার পর তাঁকে মুসলিম উপায়ে সমাধিস্থ করায় তাঁর বিদেহী নাস্তিক আত্মা শান্তি পেল কিনা সেটা নিয়েও উৎকন্ঠিত অনেক মানবতাবাদী।
এই সব সমস্যার সমাধান হয়ে যেত যদি সব ধর্মের মত নাস্তিকদেরও একটা “নাস্তিকশাস্ত্র” থাকত। শাস্ত্র থেকে মন্ত্রপাঠ করে নাস্তিকগুরু শিশুদেরকে নাস্তিকধর্মে দীক্ষা দিতেন। নাস্তিকমন্দিরে শাস্ত্রমতে বিবাহ হত, মৃত্যুর পর করনীয় সম্পর্কে ও নিশ্চয় শাস্ত্রে লেখা থাকত। মানলাম নাস্তিকগন হয়তো পরলোকে বিশ্বাস করেন না, কিন্তু যাঁরা করেন তাঁদেরকে এমন কঠিন সিদ্ধান্তের মুখোমুখী করার কী মানে? সবাই যদি একেকটা ধর্ম নিয়ে জন্মগ্রহন করে, তারপর সেই ধর্মের শাস্ত্র অনুযায়ী যদি সব হয়, তাহলে সবকিছুই কেমন সুশৃংখল হয় না? সেই তো শাস্ত্রের কাছে আসতেই হয়। বিয়ে যখন করেন, তখন তো দেখি কাজী, পুরোহিত নাহলে পাদ্রী ডেকে আনা হয়েছে। আবার মারা যাওয়ার পরও দেখি ইমাম সাহেব জানাজা পড়ায়।
জানি, বলবেন, নাস্তিকতা কোন ধর্ম নয়, সব নাস্তিকতাও এক নয়। মোটা দাগে প্রচলিত ধর্মে সংশয় প্রকাশ করা থেকে শুরু করে ঈশ্বর বা সর্বশক্তিমান কোন বুদ্ধিমান সত্বার অনস্তিত্বে নিশ্চিত থাকা সহ অনেক কিছুই তথাকথিত নাস্তিকতা হতে পারে। বলবেন, পারলৌকিক ব্যাপার-স্যাপারে বিশ্বাস-অবিশ্বাস বাদ দিলে নীতি-নৈতিকতা, আচার-ব্যবহার, প্রেম-ভালবাসা, সামাজিকতা-লৌকিকতা, বুদ্ধিবৃত্তি-দেশপ্রেম কোন কিছুতেই সাধারনের সাথে নাস্তিকের কোন পার্থক্য নাই। আর তাই নাস্তিকের জানাজা করে নাস্তিকের বাবা-মা, শুভাকাংখীরা যদি শান্তি পান, তাতে নাস্তিকের আপত্তি করার কোন কারন নাই। অথবা নাস্তিককে কপালে চন্দনের ফোঁটা দিয়ে পুরোহিত ডেকে বিয়ে দিয়ে যদি সবাই আনন্দ পায়, তাতেও নাস্তিকের নাস্তিকানুভূতি আহত হওয়ার কথা না।
বুঝলাম, আপনারা নাস্তিকরা অনেক কিছু ইহলৌকিক কারনে করেন, যা অন্যরা হয়তো ইহকাল-পরকাল উভয় কারনে করেন। কিন্তু আপনারা কি কখনো ভেবে দেখেছেন, গ্রন্থ মেনে যারা সবকিছু করেন তাঁদের পক্ষে গ্রন্থ ছাড়া আপনাদেরকে বুঝা কত কঠিন? তাই নাস্তিক ভাই-বোনদের কাছে আবেদন, আপনারা হয় নাস্তিকশাস্ত্র রচনা করুন অথবা বলে দিন আপনাদের মৃত্যুর পর কি করতে হবে। আর জলদি করুন, আপনাদের মৃত্য অবধারিত, আপনারা এখনো বেঁচে আছেন কিভাবে সেটাই আশ্চর্যের ব্যাপার।
(চলমান ঘটনাবলীর আকস্মিকতা, দ্রুততা, প্রভাব, উত্তেজনা আর সংখ্যার চাপে কিছুদিন আগের হট টপিকটি ইতিমধ্যে অনেকের বিস্মৃতিতে জায়গা করে নিলেও বিষয়ের গুরুত্ব অনুধাবন করত কয়েকদিন আগের লেখাটি প্রকাশ করার উদ্যোগ নিলাম)
অনির্ণেয়


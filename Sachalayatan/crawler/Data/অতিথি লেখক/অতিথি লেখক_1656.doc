স্কাউটিংয়ের দিনগুলিতে প্রেম




আমাদের হাইস্কুলের নামটা একটু অদ্ভুত। আ,ধ,বে,মে হাইস্কুল। পুরো নাম আলহাজ্ব ধনাই বেপারী মেমোরিয়াল হাইস্কুল। সবাই ছোট করে বলত ধনাই বেপারীর ছাত্র। আমি ছোট বেলায় অনেকগুলো ব্যাপারে হীনমন্যতায় ভুগেছি তার মধ্যে এই স্কুলের নাম একটা। ধনাই বেপারীর ছাত্র হওয়াটা আমার জন্য মোটেও খুব সুখের কিছু ছিলো না কারণ স্কুলের আসিস্ট্যান্ট হেডমাস্টার ছিলেন আমার চাচা। আমার আব্বা ছিলেন চরম প্রথাগত মানুষ, রবীন্দ্রনাথ নজরুল ছাড়া আর কাউকে কবি মনে করতেন না। বলতেন আরে দূর দূর, ছন্দে মিল দিতে পারে না আর বলে গদ্যকবিতা। তিনি নিজেও একজন নীরব কবি ছিলেন। তখন আমরা ৩ ভাইবোন একই স্কুলে পড়ি। ২১ শে ফেব্রুয়ারী কিংবা স্কুলের অন্য কোন অনুষ্ঠানে ৩ ভাইবোন কে তার রচিত কবিতা আবৃত্তি করতে হত। তিনি নিজেও সেসব অনুষ্ঠানে উপস্থিত থাকতেন।  সবার কাছে বিখ্যাত সব কবির কবিতা শুধু আমরা তিন ভাই বোন গুটিশুটি মেরে আব্বার কবিতার খাতা হাতে দাঁড়িয়ে থাকতাম। আব্বা আমাদের আবৃত্তি শুনে আত্মপ্রসাদ লাভ করতেন। 
কিছু ব্যাপারে আমার বাবার চরম দুর্বলতা ছিল। একটি হল স্কাউটিং আরেকটি কড়া শিক্ষক। তিনি নিজেও কড়া শিক্ষক ছিলেন। যাই হোক আব্বার ইচ্ছায় বয় স্কাউটে ভর্তি হলাম। আমাদের ক্রীড়া শিক্ষক ছিলেন খুবই মাই ডিয়ার লোক।
স্কাউটিং করতে চাস কেন?
স্যার আব্বা বলছে
আব্বা না বললে কি স্কাউটিং করতি না?
না স্যার
এক্সট্রা কারিকুলার আক্টিভিটিজ কি পারিস? গান, অভিনয়, নাচ, যাদু, মূকাভিনয় কিছু পারিস?
না স্যার।
কি পারিস?
শীষ দিতে পারি স্যার।
যাই হোক খারাপ না, কিছু একটা তো পারিস।
শুরু হল আমার স্কাউট জীবন। স্কাউটিংয়ে আমাদের স্কুল খুবই ভাল ছিল। আমি শুরু করার পর সব ক্লাসের টপ ফাইভ কে স্কাউটিং এ বাধ্যতামূলক করা হয়। 
আমার হাইস্কুল জীবনের শেষ প্রেমে পড়েছিলাম স্কাউটিংয়ে গিয়ে।
১৯৯৫ সাল, বরগুনায় ২য় কমডেকা সমাবেশ*। খালেদা জিয়া জিন্দাবাদ। জিন্দাবাদ বলার কারণ তৎকালীন এই প্রধানমন্ত্রীর  উদ্যোগেই গার্লস স্কাউটদের আবার সমাবেশে অন্তর্ভূক্ত করা হয়।
যে মেয়েটির প্রেমে পড়ি তার নাম ছিল.......থাক তার আসল নাম। আমার কাছে সে ভায়োলেট। আমরা তার নাম  দিয়েছিলাম ভায়োলেট, জুলিয়েট এর সাথে মিলিয়ে। ইউনিফর্মের বাইরে তাকে একটা বেগুনী রঙের জামায় দেখা যেত। আপনারা বিকেলের শেষ আলো মিলিয়ে গিয়ে সন্ধ্যা নামতে দেখেছেন? তাহলে ভায়োলেটের চেহারা আপনারা কল্পনা করতে পারবেন।
ইয়ুথ ফোরাম নামে একটা আইটেম এই সমাবেশে যোগ করা হয়েছিল। উদ্যোগটা ভাল ছিল, নির্বাচিত সবাই একটা ফোরামে স্কাউটিং, সমাজ ও পরিবেশের উন্নয়ন নিয়ে জাতিকে পথ দেখাবে। এইসব আপাত ভাবগম্ভীর পর্যালোচনায় আমার আগ্রহ ছিল না। গ্রাম্য বালকের প্রেমের তৃষ্ণা জ্ঞানের চেয়ে বেশী, এই কারণেই গেলাম। যারা স্কাউটিং করেন নি তাদের জন্য বলছিঃ প্রত্যেক সমাবেশে আগত দলগুলোকে কয়েকটি উপশিবিরে ভাগ করা হয়। ইয়ুথ ফোরাম ছিল উপশিবির ভিত্তিক কার্যক্রমের বাইরে। সব উপশিবিরের নির্বাচিত রা এক সাথে বসে আলোচনা করবে। বালক তখনই আগডুম বাগডুমে রাজী। আর আমাদের দলের অবস্থা করুণ; কেউ গান নাচ এইসব জানে না। সব ফার্স্ট, সেকেন্ড বয়দের নিয়া দল বানালে তো এমন হবেই। যদিও আমার সঙ্গীতে উৎসাহ আছে। কিন্ত উৎসাহ থাকলেই তো হবে না মিউজেস এর সাথে কানেকশন ও তো চাই। প্রসঙ্গক্রমে উল্লেখ্য জনৈক ফারুক হাসান সমাজ সেবার্থে আমাকে সঙ্গীত সাধনায় ইস্তফা দিতে পরামর্শ দিয়েছিল; কিন্ত বালক দমে নাই। 
ইয়ুথ ফোরামে গিয়া দেখি জ্ঞানীর সমাবেশ। ছেলেরা তাদের বিদ্যা ও মেয়েরা তাদের লাস্য বিপণনে ব্যস্ত। দুই দলের উভয় সঙ্কটে গ্রাম্য বালকের চুলের কেতা ঠিক করা ব্যতীত কোন কাজ নাই। জ্ঞানীর দল পরিবেশ বিপর্যয়, বৈশ্বিক উষনায়ন, সামাজিক অবকাঠামো, ব্যাডেন পাওয়েলের দর্শন, স্কাউটিং অবকাঠামোগত উন্নয়ন নিয়া আলোচনা করছিল। অংশ না নিলে মান থাকে না এই ভেবে আমি সকল আলোচনায় ‘অবশ্যই’ ‘সত্য কথা’ ‘এইটা কিন্তু দারুণ বলেছ’ এইসব বিশেষজ্ঞ মতামত দিয়ে আলোচনাকে সফল গন্তব্যের দিকে ধাবিত করছিলাম। হঠাৎ আমার চোখ গেল কোনার এক চেয়ারে। ভায়োলেট। গ্রাম্য বালক সকল দিকে দৃষ্টিপাত করলেও ললনার মুখের দিকে তাকানোর সাহস হয় নাই বলেই আগে খেয়াল করে নাই। তারপরে বাকি সময় বালিকার হাস্য, লাস্য, কুঞ্চন, স্পন্দন দেখে কাটিয়ে দিলাম। ফোরাম লিডার বলল, আলোচনা শেষ তোমরা শৃঙ্খলাপূর্ণভাবে যার যার তাবু তে ফিরে যাও। আমি মনে মনে বললাম মাথা খারাপ, দুই ঘন্টার আগে তাবুতে যায় কোন বেকুব? তাবুতে গেলেই এখন রান্নাবান্না, তাবু এলাকা পরিষ্কার এই সব কাজ করতে হবে। 
আজকের ফোরাম এখানেই শেষ। জ্ঞানীরা জ্ঞান অবমুক্ত করে যার যার তাবুতে ফিরে যাচ্ছে। আর আমার মনে তখন কবিতা চিলিক দিচ্ছে-
‘শ্রাবণ গোধূলির আলো,
শেষ বিকেলে ও সমান উজ্জ্বল তুমি’
যদিও বেশীদূর এগোতে পারলাম না। কিন্তু বালকের মন প্রেম রসে ভরপূর। ক্লাসিকাল প্রেমিক নয়, নিজেকে সবসময় মাসুদ রানা ভেবে এসেছি আর এখন কিনা আমার আরাধ্য ব্যারনেস আমার সামনে দিয়ে চলে যায়? কি আছে দুনিয়ায়। গেলাম এগিয়ে।
হ্যালো।
হাই, তুমি ধনাই ব্যাপারীর ক্যাপ্টেন না?
স্কুলের নাম শুনে লজ্জায় আমার কান পর্যন্ত লাল হয়ে গেল। কিন্তু আমাকে চেনে কিভাবে? আমাকে চেনার তো কথা না।
কিভাবে বুঝলা?
আরে তোমাদের পাশের তাবুটাই তো আমাদের। বিদ্যাময়ী। কাল তোমাদের কাছ থেকে বটি ধার করলাম না।
ও আচ্ছা। আমি ছিলাম না, বাজারে গেছিলাম স্যারের সাথে।
আমি অবাক হলাম কেউ এই কথাটা আমাকে বলল না। কাল ডাবল ড্রিল লাগাতে হবে। আর আমার কাজিন হাসান অন্তত জানে এই মেয়েকে আমি পছন্দ করি। প্রথম দেখেছিলাম আয়োডিনযুক্ত লবণ বিতরণ কর্মসূচী তে। হাসান ও ছিল।
তুমি কি তাবু তে যাচ্ছ?
আমি বললাম, না। পাশেই একটা বৌদ্ধ মন্দির আছে শুনেছি। একটু ঘুরে আসব ভাবছি। দারুণ একটা ব্রোঞ্জ বুদ্ধ আছে।
আমি ও শুনেছি। দাড়াও আমি ও যাব। ম্যাডামের কাছে বলে আসি।
ম্যাডাম যেতে দেবে?
মাথা খারাপ তোমার? বলব, সকালের নাস্তা কলা, রুটি, জ্যাম এইসব কিনতে যাচ্ছি।
(চলবে)
--------------
শ্যামল
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%79%6f%6e%39%39%65%40%79%61%68%6f%6f%2e%63%6f%6d%22%3e%61%79%6f%6e%39%39%65%40%79%61%68%6f%6f%2e%63%6f%6d%3c%2f%61%3e%27%29%3b'))


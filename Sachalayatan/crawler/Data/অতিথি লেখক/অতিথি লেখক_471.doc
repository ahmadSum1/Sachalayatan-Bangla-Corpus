শরতের শুভ্রতায় কাপ্তাই




সচলায়তনে এবার হাজির হলাম আমার দ্বিতীয় পোষ্ট নিয়ে। যথারীতি ভ্রমণ বিষয়ক পোষ্ট।  আজ লিখছি রাঙামাটি জেলার অন্তর্গত ‘কাপ্তাই’ উপজেলা নিয়ে। প্রতিবছর প্রচুর সংখ্যক পর্যটক রাঙামাটি গেলেও কাপ্তাইকে কেন যেন অনেকেই অবহেলার চোখে দেখেন। তাই কাপ্তাই না দেখেই তারা বাড়ির পথ ধরেন। যদিও কাপ্তাইয়ে ছোট বড় বেশ কিছু ট্যুরিষ্ট স্পট গড়ে উঠেছে আগেই। যা সৌন্দর্যের দিক থেকে বেশ সমৃদ্ধশালী। এমনকি এ স্পটগুলো সারাদিন ঘুরেও শেষ করা সম্ভব নয়।
কাপ্তাইয়ে ট্যুরিষ্ট স্পটগুলোতে ঘুরাঘুরির অভিজ্ঞতা নিয়ে আজকের এ লেখা। স্পটগুলোর নিয়ে কিছু তথ্য দেওয়ার চেষ্টা করবো। কিন্তু স্পটগুলোর সৌন্দর্য বর্ণণা আজ করছি না। সৌন্দর্যের বর্ণণা হবে ছবির ভাষায়।
কাপ্তাই হ্রদ: কাপ্তাই জল বিদ্যুৎ কেন্দ্র থেকে একটু সামনে এগিয়ে গেলে পেয়ে যাবেন কাপ্তাই ঘাট। সেখান থেকে চড়ে বসতে পারেন নৌকায়। ভাড়া পড়বে ঘন্টাপ্রতি ১০০ টাকা। যান্ত্রিক শব্দ থেকে মুক্তি পেতে চাইলে নৌকায় চড়াটাই ভালো। তাছাড়া ইঞ্জিন চালিত নৌকারও সুব্যবস্থা আছে। যতক্ষণ ইচ্ছা ঘুরতে পারেন হ্রদে। পানিভীতি থাকলে কিংবা সাতার না জানলে লাইফ জ্যাকেট ব্যবহার করুন।  সৌন্দর্যের কথা না হয় নাই বললাম।








নৌ বাহিনীর পিকনিক স্পট: কাপ্তাই জল বিদ্যুৎ কেন্দ্র থেকে সিএনজিতে আধ ঘন্টার মধ্যে পৌছে যেতে পারবেন এখানে। প্রবেশমূল্য মাত্র ১০ টাকা। রাঙামাটি বলতে সম্ভবত পাহাড় আর হ্রদের মেলবন্ধনকে বুঝায়। নৌ বাহিনীর পিকনিক স্পটটিও তার বিপরীত নয়। তবুও এখানে গেলে একটা আলাদা স্বাদ পাবেন।







প্যানোরমা জুম রেস্তোরা ও পিকনিক স্পট: কাপ্তাইয়ের ট্যুরিষ্ট স্পটগুলোর মধ্যে প্যানোরমা জুম রেস্তোরার কথা বেশ শোনা যায়। তাই এর প্রতি আমারও আগ্রহ ছিল বেশ। এখানেও প্রবেশমূল্য ১০ টাকা। কিন্তু যতটা ঢাকঢোল পেটানো হয়েছে বাস্তবে অতটা নয়। বরং হতাশ হয়েছি। এমনকি খাবারের আইটেম ছিল মাত্র একটা! 



ফ্লোটিং প্যারাডাইস রেষ্টুরেন্ট: প্যানোরমা জুম রেস্তোরার থেকে একটু সামনে এগিয়ে গেলে এ রেষ্টুরেন্টেটি দেখা পাবেন। দুপুরের খাবার খেতে চলে আসতে পারেন এ রেষ্টুরেন্টে। অসাধারণ রান্না। সঙ্গে পাহাড় আর নদীর যে দৃশ্যটি দেখতে পাবেন সেটি ফ্রী। 




কাপ্তাই জাতীয় উদ্যান: পাহাড়, হ্রদ, নদী, খাল, ঝরনা, পাখি আর বন্যপ্রাণীর কাপ্তাই জাতীয় উদ্যান থেকেও ঘুরে আসতে পারেন। এখনো যাওয়ার সৌভাগ্য হয়নি আমার। তাই এটি নিয়ে কিছুই লিখছি না। সেখানে গিয়ে একজন লোকেরও দেখা পাইনি। তাই এটি না দেখেই ফেরত আসতে হয়েছে আমাদের। ব্যাপার না……পরবর্তী কোন ভ্রমণে সময় নিয়ে দেখার সুযোগ করে নিব। শুনেছি কপাল ভাল থাকলে সেখানে নাকি হাতিরও দেখা মেলে। আমরাও দেখেছি 

কাপ্তাই জল বিদ্যুৎ কেন্দ্র: কাপ্তাই জল বিদ্যুৎ কেন্দ্রকে অনেকে ট্যুরিষ্ট স্পট হিসেবে ধরেন। সেখানে প্রবেশাধিকার সংরক্ষিত। তবুও অনেককে সেখানে প্রবেশের জন্য বেশ আগ্রহী দেখেছি। সম্ভবত নিষিদ্ধ জিনিসের প্রতি মানুষের আকর্ষণই এর কারণ। যেহেতু জনসাধারণের প্রবেশ নিষেধ তাই এখানে প্রবেশের চেষ্টা না করাই ভালো।

ওয়াগ্গা টি ষ্টেট: চট্টগ্রাম বিভাগের সবচেয়ে বড় চা বাগান এটি। প্যানোরমা জুম রেস্তোরার বিপরীতে এর অবস্থান। জানা গেল আগে সকলের জন্য প্রবেশাধিকার থাকলেও এখন আর নেই। পর্যটকদের কৃতকার্যে অতিষ্ঠ হয়ে এমন সিন্ধান্ত।

এছাড়া যেতে পারেন শেখ রাসেল অ্যাভিয়ারি এন্ড ইকো পার্ক। কাপ্তাইয়ের কাছেই এর অবস্থান। কিন্তু অবস্থানগত দিক থেকে এটি চট্টগ্রামের মধ্যে পড়ায় এ পর্বে এটি নিয়ে আলোচনা করছি না। অন্য কোন পর্বে এটি নিয়ে বিশদ আলোচনা করবো। তাছাড়া কাপ্তাইয়ে আরও কিছু ট্যুরিষ্ট স্পট পাবেন।
কিভাবে যাবেন:

ঢাকা থেকে সরাসরি কাপ্তাই যাওয়ার কিছু বাস পাবেন। এছাড়া ঢাকা থেকে চলে যেতে পারেন চট্টগ্রাম। এরপর চলে আসুন বহদ্দারহাট বাসষ্ট্যান্ড। সকাল থেকেই আধঘন্টা /একঘন্টা পরপর গেটলক বাস পাবেন কাপ্তাই যাওয়ার জন্য। ভাড়া ৬০-৭০ টাকা। সময় লাগবে দেড় থেকে দুই ঘন্টা। 
হ্যাপি ট্রাভেলিং 
hasibbd


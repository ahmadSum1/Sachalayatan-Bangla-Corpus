ভর্তি পরীক্ষাঃ ইন্ডিয়া বনাম বাংলাদেশ



ইন্ডিয়ায় গত জুন মাসে তাদের সুপ্রিম কোর্টের আদেশে প্রি-মেডিক্যাল এক্সাম (AIPMT = All India Pre Medical Test ) বাতিল হয়েছিল কারণ তাদের ওখানেও প্রশ্ন ফাঁস হয়েছিল। ৩মে ২০১৫ পরীক্ষাটা অনুষ্ঠিত হয়েছিল, ইন্ডিয়ার সবগুলো প্রদেশ জুড়ে এই পরীক্ষাটা হয়, অংশ নিয়েছিল প্রায় ৬ লাখ ৩০ হাজার শিক্ষার্থী। প্রশ্ন ফাঁস হয়েছিল মূলত হরিয়ানায়, বিক্রি হয়েছিল ১৫-২০ লাখ রুপী করে। সেখানকার পুলিশ প্রশ্ন ফাঁসের ঘটনায় সেদিনই গ্রেফতার করে দুই জন ডেন্টিস্ট সহ চারজনকে; সাথে ৪৪ শিক্ষার্থীকে চিহ্নিত করে এবং ধারণা করে, আরও প্রায় ৭০০ শিক্ষার্থী সুবিধা পেয়েছে। এই মাত্র ৪৪ জনের জন্য তাদের সুপ্রিম কোর্ট ৬ লাখ স্টুডেন্টকে আবার পরীক্ষার হলে বসানোর আদেশ দেন। পরীক্ষাটা পরে  ২৫ জুলাই ২০১৫ তারিখে আবার অনুষ্ঠিত হয়। বাংলাদেশের মত সেখানেও প্রশ্নগুলো আউটের ক্ষেত্রে ব্লুটুথ ডিভাইস, ইমেইল আর হোয়াটসেপ ইত্যাদি ব্যবহৃত হয়েছিল। অর্থাৎ বোঝা যাচ্ছে, নতুন সব টেকনোলজি ব্যবহার করে প্রশ্ন ফাঁস অনেক দেশের সরকারকে বিব্রত করছে। এইটা সমাজ বিবর্তনেরই অংশ। স্টেপ বাই স্টেপে প্রশ্ন ফাঁসের সমাধান আসবে। কিন্তু তার জন্য প্রথম যেটা দরকার সেটা হল, সমস্যা যে আছে সেটা স্বীকার করা। বাংলাদেশ সরকার স্বীকার করতেই চাচ্ছেন না। উল্টো আন্দোলনকারীদের নানান রকম হ্যারাজমেন্টে ফেলছেন, পুলিশ লেলিয়ে দিয়েছেন।
আরেকটা গুরুত্বপূর্ণ ব্যাপার হচ্ছে, ইন্ডিয়ায় মেডিকেলের জন্য ভর্তি পরীক্ষায়  প্রায় ৬ লাখ ৩০ হাজার শিক্ষার্থীকে অংশ নিতে দেয়া হয়, যেখান থেকে নির্বাচিত হয় মাত্র ৪ হাজার শিক্ষার্থী। ইন্ডিয়ায় ইঞ্জিনিয়ারিং ভর্তি পরীক্ষার অবস্থা অনুরূপ। যেমন ২০১৪ সালের তাদের ইঞ্জিনিয়ারিং এর এন্ট্রান্স পরীক্ষায় অংশ নেয় ১৩ লাখের বেশি শিক্ষার্থী, ১৫০টা শহরে এই পরীক্ষাটা অনুষ্ঠিত হয়। সেখান থেকে বাছাই করে দেড় লাখের মত শিক্ষার্থীকে এডভান্স পরীক্ষায় বসানো হয়। এই এডাভান্স পরীক্ষাটা অনুষ্ঠিত হয়েছিল ইন্ডিয়ার ৯৮টা শহর জুড়ে। এমনকি দুবাইতেও একটা কেন্দ্র ছিল। এই দেড় লাখ থেকে এলিজিবল হিসেবে ঘোষনা করা হয় প্রায় ২৬-২৭ হাজার জনকে। সবগুলো আইআইটি মিলিয়ে সিট প্রায় ১০ হাজার, অর্থাৎ বাকিরা যাবে অন্যান্য ইঞ্জিনিয়ারিং কলেজগুলোতে। ইন্ডিয়া আকারে বাংলাদেশের চাইতে প্রায় ত্রিশ গুণ অর্থাৎ প্রায় ত্রিশটা বাংলাদেশ যোগ করলে ইন্ডিয়া হয়। সবগুলো প্রদেশ মিলিয়ে চিন্তা করলে ইন্ডিয়ার জন্য ব্যাপারটা যথেষ্টই কমপ্লেক্স, তবুও তারা সেটা পারেন। এবং এমন পরীক্ষা তারা শুধু ইঞ্জিনিয়ারিং না, মেডিকেলসহ একাধিক ক্ষেত্রে নিচ্ছেন। ইন্ডিয়ানরা পারলেও আমাদের দেশের কর্তারা ছোট্ট বাংলাদেশ জুড়ে একসাথে পরীক্ষা নিতে পারেন না। জয়েন্ট এন্ট্রান্স এক্সামিনেশন নিয়ে মুহাম্মদ জাফর ইকবাল অসংখ্যবার চেষ্টা করার পরেও বাংলাদেশের অন্যান্য শিক্ষাবিদরা পিছিয়ে গিয়েছেন বারবার। তাদের পিছিয়ে যাবার মূল কারণ নতুন কিছু করার অযোগ্যতা আর নিজেদের কিছু সুবিধা হারানো। একেক বার একেক আইআইটি ইন্ডিয়ার ইঞ্জিনিয়ারিং এডমিশন পরীক্ষার মূল দায়িত্বে থাকে। যেমন ২০১৪ সালে দায়িত্বে ছিল আইআইটি খরগপুর, ২০১৫ সালে দায়িত্ব ছিল আইআইটি বোম্বে। বাংলাদেশেও চাইলে ইঞ্জিনিয়ারিং জয়েন্ট এন্ট্রান্স পরীক্ষার দায়িত্ব পর্যায়ক্রমে বুয়েট, কুয়েট, রুয়েট, চুয়েট ইত্যাদিকে দেয়া যেত।  
যদ্দুর মনে পড়ে, বুয়েট কর্তৃপক্ষ বলেছিল, তাদের নাকি ১০ হাজার বেশি পরীক্ষায় বসানোর 'এবিলিটি' নেই! অর্থাৎ বুয়েট কর্তৃপক্ষ প্রকারান্তরে স্বীকার করে নিয়েছেন একসাথে এতজনকে পরীক্ষা নেয়ার জন্য ইন্ডিয়ার আইআইটিগুলোর কর্তাদের মত মেধা তাদের নেই! আইআইটিগুলোতে একটা সিটের বিপরীতে পরীক্ষা দেয় প্রায় ১৪০ জন অথচ বুয়েট কর্তৃপক্ষ একটা সিটের বিপরীতে ১০ জনকে পরীক্ষা নিতে হিমসিম খান! এই 'বসানোর এবিলিটি' না থাকার অযুহাতের কারণেই বাংলাদেশে স্টুডেন্টদেরকে এখন নানান প্যাচে ফেলে ভর্তি পরীক্ষায় বসতেই দেয়া হয়না। যেমন সায়েন্সের একটা সাব্জেক্টে 'এ প্লাস' না পেলেই ইঞ্জিনিয়ারিং পড়ার স্বপ্ন অনেকটাই বাদ দিতে হয় এখন।
তাছাড়া সিস্টেমের ডিজাইন এমনভাবে করতে হয় যেনও সেটা জনমুখী হয়। আর আমাদের কর্তারা এমনভাবে সিস্টেম ডিজাইন করেন যেনও তাদের সুবিধা হয়, ছাত্রদের অধিকার নিয়ে ভাবার সময় তাদের নেই। বুয়েট, কুয়েট, ঢাকা ভার্সিটি সহ বেশ কিছু ভার্সিটি সেকেন্ড টাইমারদের পরীক্ষায় বসতেই দেয় না এখন আর। অথচ ইন্ডিয়ায় মেডিকেল, ইঞ্জিনিয়ারিং এ সেকেন্ড টাইমাররা দ্বিতীয় বার ভর্তি পরীক্ষায় অংশ নিতে পারে। যেমন ইন্ডিয়ায় ২০১২ সালের IIT-JEE পরীক্ষায় ৬১% শিক্ষার্থীই ছিল সেকেন্ড টাইমার! আমরা জানি, প্রতিটা মানুষ তার জীবনে 'সেকেন্ড চান্স' পাবার অধিকার রাখে। এইসব কম বয়সী ছাত্ররা অবহেলা কিংবা অসুস্থতার কারণে একবার পরীক্ষা খারাপ করতেই পারে, তার মানে এই না যে পছন্দমত পেশায় যাবার আর স্বপ্ন দেখতে পারবে না। অল্প কিছু পেনাল্টি মার্কস কেটে রাখার মত খুব সহজ পদক্ষেপেই  সেকেন্ড টাইমারদের পরীক্ষায় বসার সুযোগ দেয়া যেতে পারত বাংলাদেশেও। কিন্তু বিশ্ববিদ্যালয়ের কর্তারা তো বটেই, আমাদের কোর্টও ছাত্রদের পক্ষে কথা বলেননি। 
মোদ্দা কথা হল, নিজেদের অযোগ্যতা ঢাকতে আমাদের বিশ্ববিদ্যালয়গুলোর কর্তারা ছাত্রদের আজ ঢাকা, কাল খুলনা, পরশু চিটাগং, তরশু রাজশাহী ইত্যাদি অঞ্চলে দৌড়ানোর উপর রাখেন এবং ছাত্রদের দ্বিতীয়বার পরীক্ষা দেয়ার সুযোগ গ্রহণ থেকে বঞ্চিত করেন। কৃষক সন্তানকে বাবার ধানী জমি বিক্রি করে এই দৌড়ে অংশ নিতে দেখেছি একাধিকবার। কিন্তু এত দৌড়ঝাপ করেও লাভ হয়না, কারণ যাদের টাকা আছে তারা প্রশ্ন পেয়ে যায় আগেই।
বিনীতঃ আহমদ রনি
তথ্যসূত্রঃ
১/ http://indiatoday.intoday.in/education/story/jee-mains-2014-14-lakh-candidates-appeared-for-the-exam/1/353322.html&lt
২/ https://en.wikipedia.org/wiki/Joint_Entrance_Examination
৩/ http://www.ndtv.com/india-news/supreme-court-cancels-cbse-medical-entrance-test-orders-fresh-exam-within-4-weeks-771714
৪/ http://indiatoday.intoday.in/education/story/aipmt-answer-key-leaked/1/433923.html
৫/ http://zeenews.india.com/news/india/supreme-court-cancels-aipmt-2015-six-lakh-students-to-sit-for-medical-entrance-exam-again_1613575.html
৬/ http://www.indexmundi.com/factbook/compare/bangladesh.india/geography
৭/ http://blog.askiitians.com/dropping-year-iits-good-exam-strategy/
৮/ http://admission.aglasem.com/iit-jee-2015/
৯/ http://www.engineering.careers360.com/articles/jee-main-2014-over-13-lakh-students-take-exam-beginning-april-6
১০/ http://www.plancessjee.com/jee-mag/total-number-of-seats-and-fee-structure-of-iits-this-year/
১১/ http://admission.aglasem.com/iit-jee-2015/
১২/ http://indiatoday.intoday.in/education/story/cbse-aipmt-2015-answer-keys-leaked/1/433700.html
১৩/http://indiatoday.intoday.in/education/story/aipmt-answer-key-leaked/1/4...
14/https://en.wikipedia.org/wiki/All_India_Pre_Medical_Test


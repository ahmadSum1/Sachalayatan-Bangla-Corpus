রুকি কেন আর ফিরে আসেনি



তেনারা আমাকে মনে হয় ভালোমতো পেয়ে বসেছেন। অনেকদিন পরে ল্যাব ওয়ার্ক আবার শুরু করার প্ল্যান করছি। খুব মনোযোগ দিয়ে প্রটোকলগুলো দেখছি, সবাই ইতোমধ্যে ল্যাব ছেড়ে চলে গেছে। আমি অপেক্ষা করছি ইশনার জন্য কখন ও ইয়োগা থেকে ফিরবে আর আমাকে আমার ফ্ল্যাট পর্যন্ত লিফ্ট দেবে। কেউ নেই আশে পাশে। হঠাত শুনলাম কেমন যেন একটা শব্দ হচ্ছে, গা ছমছমে একটা ভাব, কেন যেন মনে হলো কেউ আমাকে নাম ধরে ডাকছে। ল্যাবের মেইন ডোরটা টাশ করে বন্ধ হয়ে গেল। আমি ভয় পাইনি, ভাবছি হচ্ছেটা কি। অনেক সময় রাত ১২-১টা পর্যন্ত কাজ করেছি, অন্যরাও করে এমন তো কোনোদিন হয়নি বা শুনিনি। তখনি বুঝতে পারলাম, কাজটা কে করছে। এই তেনাটা হচ্ছে আমার সুপারভাইজর, কাল তার সাথে এইসব নিয়ে গল্প করেছিলাম। ল্যাবের পাশ দিয়ে যাওয়ার সময় আমাকে একা দেখে একটু মজা করার লোভটা সামলাতে পারলোনা। আমি চুপ করে বসে আছি, কিছু বলছিনা দেখে হো হো করে হেসে ফেললো। আমি তাকে জানালাম, এই সাউথ আমেরিকান গোস্টকে আমি চিনি :)। কিন্তু গাড়িতে বসে আমি সত্যি অনুভব করছিলাম কে যেন আমার ঘাড়ে নিঃশ্বাস ফেলছে। ইশনাকে বলতেই ও হাসলো, আর জানতে চাইলো এতগুলো সাগর মহাসাগর পেড়িয়ে কিভাবে তেনারা এখানে আসলো। আমি জানি কিভাবে। কারন গতকাল রাতে আমি স্বপ্ন দেখেছি, রুকিকে।
কে এই রুকি? ওর পুরো নাম রোকাইয়া। আমার থেকে বছর পাচেক বড় ছিল। যার কথা আমি ধুগো দা'র গল্পে কমেন্ট করতে গিয়ে বলেছিলাম। আমাদের গ্রামের বাড়ির পুর্ব পাশে একটা ছাপড়া ঘর ছিল, সেখানে রুকিরা থাকতো ওর বাবা মা আর তিন ভাইবোন। ওদের ছোট উঠানে একটা তেলের ঘানি ছিল। ওর মা আরো কয়েকজনকে নিয়ে সেই ঘানিতে  সরষে মাড়াই করে তেল বার করতো আর তার বিনিময়ে ধান পেতো। উঠানের আরেকপাশে, ওর বড় বোন ডেকিতে আমাদের বাড়ির ধান বানতো। সেই তুষ নিয়ে আমরা খেলা করতাম। রুকির কাজ ছিল আমাদের পিচ্চিদের সাথে সাথে থাকা আর আমরা যেন কোনোভাবেই পুকুর এবং কড়ই গাছের কাছে না যাই তা নিশ্চিত করা। সেই সাথে মা চাচীদের টুকটাক কাজ করে দেওয়া। ওর কাছেই শিখেছিলাম কিভাবে খলই এ (বাশের বেত দিয়ে বানানো এক ধরনের ছোট ছোট ছিদ্র ওয়ালা পাত্র) করে মাছ, শাক ধোয়া যায়। কাজটাকে ও এমনভাবে করতো সেটাকে আমার রীতিমতো শিল্প বলে মনে হতো :D। কিন্তু তার বাইরেও রুকি অনেক কাজ করতো। আমাদেরকে নিয়ে ছুটে যেত এক জংগল থেকে আরেক জংগলে, মনকাঠ্ঠল (এক ধরনের বুনো ফল, পেকে গেলে খয়েরী রং ধারন করে, খেতে খুব মিষ্টি)  অথবা লটকন খোঁজার জন্য। কখনো বিশাল বড় গাব গাছ বেয়ে উঠে যেত আর আমরা গাছের নিচে অধীর আগ্রহে অপেক্ষা করতাম পাকা গাবের জন্য। এছাড়াও রান্নাঘর থেকে তেল, নুন, চাল, মসলা চুরি করে ফাকা মাঠের মধ্যে পিকনিক করার বুদ্ধি আমরা ওর কাছ থেকেই পেতাম। কোনো কোনো সময় দাদার হুক্কাটা চুরি করে সবাই এক দুইটা করে সুখ টান দিতেও ভুলতাম না। আবার কোনো কোনো সময় চাচাজানের সিগারেটের প্যাকেট টা খুঁজে পাওয়া যাচ্ছে না, সেটা আমরা পেতাম রুকির কাছে। সবাই মিলে কি মজা, একটা একটা সিগারেট নিয়ে ফু দেওয়া। একমাত্র রুকি জানতো কিভাবে সিগারেটে টান মারা যায়। সবাইকে ও ট্রেনিং দিত। আমি ছিলাম সবচেয়ে আনাড়ী স্টুডেন্ট, শিখতে পারিনি এটা। মোটাকথা, আমাদের কাছে রুকি ছিল সুপারহিরো। আমাদের বড় হয়েও ওর হাইট ছিল আমাদের সমান, ওর কালো মুখে দুটো বড় বড় চোখ। ওর হাসি এখনো আমার চোখে ভাসে। অসম্ভব সাহসী ও শক্তি ছিল ওর মধ্যে। আমাদের পুকুরটা এক নিমিষে পাড় হতে পারতো, এটা ওর জন্য ডাল ভাতের মতো ব্যাপার ছিল। মাঝে মাঝে সাতার কাটতে গেলে আমাদের কাউকে কাউকে ইচ্ছা করে চুবানি দিত। প্রতিবাদ করলে বলতো "কান্দস কেন, তর কইলজাডা বড় করনের লাইগ্যা করি, তরে আমি মরতে দিয়ামনি? ডরাইসনা, আমি আছি না?"। হ্যা, ডরাইসনা, আমি আছি না-এই কথাটা আমাদের জন্য অনেক বড় ভরসার মতো ছিল। এখনো আমার কানে ভাসে এই কথাটা।
স্কুল ছুটিতে নানা বাড়িতে গিয়েছিলাম। সেখানে আমাদের দুবোনের চলে সাতার ট্রেনিং। আরে ভাটি এলাকার মেয়ে সাতার না শিখলে হবে কেমনে। বিয়ে দিতে হয় যদি হাওর বিলের মাঝখানে কোনো এক গ্রামে, তাইলে তো সাতার জানা মাষ্ট। শহরে থাকার কারনে সাতার শেখা হয়নি বলে নানী হায় হায় করে উঠলো। তাই সেজ মামা ট্রেনার হয়ে এগিয়ে আসলো। এ যেন জীবন মরন ব্যাপার, না লায়েকদের লায়েক করা। এই রকম ট্রেনিং মনে হয় লাইফ এ কোনো দিন পাইনি। ভালই আয়ত্ব করলাম সাতার। একসাতারে পুকুর পাড় হতে পারিনা, কিন্তু শশুড় বাড়ী যাওয়ার সময় হাওরে পরে গেলে গেলে নাকি সাতার কেটে নৌকায় উঠতে পারবো-মামা সার্টিফিকেট দিলেন। দাদার বাড়িতে ফিরে গর্বে তো আমাদের পা মাঠিতে পড়ে না। কিন্তু রুকির কাছে এই সার্টিফিকেটের কোনো দাম নাই।  সে নিজে টেস্ট না করে চুড়ান্ত  সার্টিফিকেট দিবে না। আমার তো মেজাজ গরম। আত্মসম্মানে লাগলো খুব। ও বাজি ধরলো একসাতারে আমাদের পুকুর পাড় হতে হবে। আমাদের কম্পিটিটর রুকি শ আরো দুই কাজিন। আমি মার কথা ভাবে ভয় পেয়ে রাজি না হওয়ায় বললো "তর কইলজা যে ছুডু, এইডা তো আগেথ্থে জানি"। আর যায় কই, এমন বড় অপমান তো জীবনে কেউ কোনোদিন করে নাই। আমি একসেপ্ট করলাম চ্যালেন্জ, কিন্তু বুঝতে পারিনি আমাদের জন্য অপেক্ষা করছেন তেনারা অথবা অশরীরী কেউ।
সাতার কাটছি প্রানপনে। শেষ হচ্ছে না পুকুরটা। আমি কিন্তু সবার শেষে ছিলাম না, আমার পেছনে ছিল আমার এক কাজিন। আমরা জানি রুকি অনেক জোরে সাতার কাটতে পারে। মাঝ পুকুরে গিয়ে হঠাত টের পেলাম আমার পা ধরে টানছে কেউ।কোনোভাবেই উঠতে পারছিনা, সাতার কাটতেও পারছি না। ভাবলাম এটা রুকির একটা কৌশল আমাকে বাজিতে হারানোর জন্য অথবা আমার কইলজা বড় করার কোনো টেকনিক। আশা করছিলাম সামনে এসে আমাকে বলবে "ডরাইসনা, আমি আছি না?" কেউ আসেনি বলতে। ভয় পেয়ে গেলাম। আমার আরেক কাজিন মাঝ পুকুরে খাবি খাচ্ছি দেখে ঝাপ দিয়ে পুকুরে নেমে আমাকে উদ্ধার করে নিয়ে গেল। পেট পুকুরের পানিতে ততক্ষনে ভরে আছে। এরকম ভয় আমি আর কোন দিন পাইনি। অনেক রাগ হলো রুকির উপর। চাচীদের এসে জানাতে তারাও অনেক রেগে গেলেন। আমাদের নিয়ে পুকুরে নামার কথা তো ছিল না। এর মধ্যে সব পিচ্চিরা কোন এক কারনে এক জোট হয়ে গেল আর বয়ান করা শুরু করলো রুকির সব নিষিদ্ধ কাহিনী-সিগারেট চুরি সহ অন্যান্য। আমার একটু খারাপ লাগছিল এই ভেবে বুদ্ধি রুকির হলেও কাজ তো সবাই মিলেই করেছি। কিন্তু অজানা এক অভিমানে ভরে ছিল মন, কিছু বলা হয়নি। এক চাচী বল্লেন, আমাকে নিয়ে রুকির মা'র কাছে অভিযোগ করে আসতে। আমরা ততক্ষনে ধরেই নিয়েছি, রুকি সাতরে পুকুর পাড় হয়ে পাকিয়েছে ভয়ে। পিচ্চিবাহিনী মিছিল করে হাজির হলো তেলের ঘানির পাশে। দেওয়া হলো বিচার, রুকির মা খুব বিজি, শোনার প্রয়োজন মনে করলেন না। খালি বল্লেন "বাইত আউক, দেখবাম নে"। পিচ্চিবাহিনীর কাছে এটা গ্রহনযোগ্য না হওয়ায় সবাই মিলে তুষ বর্ষন করলো রুকির মা আর বোনের দিকে। আমি তখনো কিছু বলতে পারলাম না।
সন্ধ্যা হলো, আমরা রাতের খাবার খেয়ে ঘুমিয়ে পরলাম। একবার ঘুম ভেংগে রুকির মা এসে জানাচ্ছে, মেয়ে বাড়ি ফিরেনি। সবাই ভাবলো পাশের গ্রামে বোনের বাড়িতে ঠাই নিয়েছে বোধহয়। সকাল হওয়ার পরও না ফেরায় ওর বোনের বাড়িতে খবর নেয়া হলো। না ওখানেও নাই। সব খুজেও না পাওয়ায় জাল ফেলা হলো পুকুরে। অনেকে নামলেন পুকুরে। দুপুরের পরে ঠিক কড়ই গাছটার নিচে একটা ডুবানো নৌকার নিচে চাপা অবস্থায় পাওয়া গেল রুকির লাশ-আমার জীবনে প্রথম দেখা লাশ, কেমন যেন নীলচে হয়ে যাওয়া। ভেতরটা কেমন যেন করে উঠেছিল তখন।
এরপর সেই লাশ আমাদের কাউকে দেখতে দেওয়া হয়নি। শুনেছি, গালের কাছে বিশাল পাচ আংগুলের ছাপ ছিল, মুখটা একটু বেকে গিয়েছিল। নৌকার নিচে চাপা পরে থাকার কারনে লাশটা ভেসেও উঠতে পারেনি। কিভাবে ও নৌকার নিচে গেল সেটা নিয়েও অনেক কথা। কেউ কেউ বল্লো, টাখরিরা (অশরীরী পিশাচ টাইপের কিছু) ওকে টেনে নিয়ে গিয়ে ওখানে পুতে রেখেছে, কেউ বল্লো, এটা কড়ই গাছের তেনাদের কাজ। আমরা কেউ এখনো জানিনা, রুকি কেন আর ফিরে আসেনি। আমি এখনো মাঝে মাঝে ওকে স্বপ্নে দেখি, আমাকে বলছে "ডরাইসনা, আমি আছি না?"
akashneela07092002@yahoo.com[/i]


ঘটে কি জিনিসের ঘাটতি??



মোটামুটি ভালোভাবেই রোযা প্রায় শেষ। অফিসে ঝামেলা কম। ছুটির মৌসুম তাই কলিগদের অনেকেই ছুটি কাটাচ্ছে। প্রায় মাসদুয়েক কোন মিটিং হয়নি তাই নতুন কোন প্রজেক্টে কাজ করতে হয়নি। পুরাতনগুলো ঝালাই হচ্ছে। কাজ কম এজন্য দেরী করে আসি, তাড়াতাড়ি বাড়ি ফিরি। ফলাফল, ঘন্টা জ্যামিতিক হারে নিম্মমুখী। 
যদিও ম্যানেজার গত সপ্তাহে ইনফরমালি ডিসটেন্স প্রটেকশন নিয়ে একটু নাড়াচড়া করতে বলেছে। আমিও বলেছি এইসব থিওরী পড়া আছে। এখন ড: সিমনকে বলো আমাকে কয়েকঘন্টা সময় দেওয়ার জন্য। কিছু প্রশ্ন আছে ডিসটেন্স প্রটেকশন নিয়ে।
ছুটা কাজ করতে গিয়ে রেলওয়ে প্রটেকশনের IEC-61850 এর কিছু কাজ করার অনুরোধ আসলো। একই কাজ অন্য ফিডার প্রটেকশনে আগে করেছিলাম। তাই সময় খুব একটা লাগে নাই (৪ ঘন্টা)। তারপরও ইচ্ছে করেই দুইদিন লাগবে বল্লাম। এইসব টেকনিকগুলো আমার এক জার্মান দোস্তের কাছ থেকে শিখেছিলাম। তখন মাত্র এই কোম্পানীতে থিসিসের কাজ শেষ করেছি। থিসিস করার সময় কিছু ছোট টুলস ডেভোলপ করেছিলাম যার মধ্যে একটি সফটওয়্যার সুইস একটি প্রজেক্টে (সাবস্টেশনে) ব্যবহৃত হয়েছিলো। নিজের তখন বাকবাকুম অবস্হা। বিভিন্ন প্রজেক্ট ম্যানজার ওদের কিছু প্রজেক্টেও এইরকম সফটওয়্যারের জন্য অনুরোধ করতেছে। আমিও করে দিতে রাজি। কিন্তু আমার জার্মান দোস্ত বাগড়া দিলো। বল্লো তুমি ফ্রি করবে কেনো? আমি বল্লাম, আমরা তো একই কোম্পানীতে কাজ করতেছি (আমি মার্কেটিং ডিপার্টমেন্টের অধীনে ইন্টার্নও থিসিস করেছি)। ও বল্লো, তাতে কি? বছর শেষে সব ডিপার্টমেন্টে নিজেদের লাভ দেখাবে। তুমি বলো যদি ওরা ঘন্টা হিসেবে তোমাকে পেমেন্ট করে তাহলে তুমি করতে রাজি আছো। 
থিসিসের পরই ডেভোলটার হিসেবে কন্ট্রোল ডিভাইসে IEC-61850 ডেভোলপ করে রিলে ডেভোলপ ডিপার্টমেন্টে জয়েন করলাম। কুয়ো থেকে পুরো সাগরে। এখন অর্ডার আসে আর বসে বসে সমস্যা সমাধান করে সাপ্লাই।
দেশী মস্তক নিয়ে বিদেশ থাকলে সব সময়ই ভালো কিছু দেখলে নিজের দেশে এইসব কাজগুলো হলে মানুষের কষ্ট যে অনেক লাগব হবে সেটা মাথায় ঘুরে। মানুষগুলো দেখতে একই। বরং পরিবেশগত দিক দিয়ে আমরা ওদের চেয়ে অনেক এগিয়ে। তারপরও শুধু একদিন ছাড়া সবদিকেই পিছিয়ে কেনো।
মানুষ যতো উন্নত হয় সমস্যা ততো জটিল হয় আর জটিল সমস্যার জন্য মানুষই সমাধান বের করে। এদের সমাধানগুলো যতোই দেখি একদিকে যতো মুগ্ধ হই নিজের দেশের জন্য ততোই আশাহত হই। উদাহরন:
১) অবিরাম বিদ্যুত সরবরাহের জন্য কতোকিছুই না ওরা করছে। ২০২০ সাল থেকে সব নিউক্লিয়ার বিদ্যুতকেন্দ্র বন্ধ। সরকার হিসেব-নিকেশ করতেছে। এক্সপার্টরা বলতেছে রিনিউএবল এনার্জি নিয়ে যে অবস্হায় আছে তাতে সমস্যা হবে না।
--আমরা ঘনবসতিপূর্ন দেশে নিউক্লিয়ার বিদ্যুতকেন্দ্র বসাচ্ছি।
২) ময়লা ফেলার জন্য বিভিন্ন রকমের বিন আছে। ময়লাগুলো পরিস্কার করার জন্য সবাই মাস শেষে বাড়িভাড়ার সাথে ইউরো পে করে (ঢাকা শহরেও সবাই করে)। কিন্তু ময়লাগুলো বিভিন্ন বিনে আলাদা আলাদা করে ফেলতে হয়। কাগজের বিন সব সময় রিসাইকেল হয় তাই ঐগুলো ময়লার গাড়ি কোন ফি ছাড়াই নিয়ে যায়। কিন্তু কেউ যদি কাগজের বিনে অন্যকিছু ফেলে দেয় তাহলে উল্টো ফাইন গুনতে হবে।
...আমাদের তো বিনগুলো একদম ফকফকা। শুধু বিনের চর্তুদিকে ময়লা থাকে।
৩) এখানে বোতলের ব্যবহার খুব বেশী। সবরকমের পানীয়ই প্লাস্টিকের বোতলে পাওয়া যায়। অধিকাংশ জার্মান টেপের পানি না খেয়ে বোতলের পানি কিনে( বিভিন্ন গবেষনায় দেখা গেছে বোতল থেকে টেপের পানি বেশী নিরাপদ)। এতো বোতলের অত্যাচারে রাস্তাঘাটের বিনগুলো উপচে পড়ে। এখানে সেখানে প্লাস্টিকের বোতল পরিবেশের জন্য খুবই খারাপ। কয়েকবছর থেকে প্রতিটি বোতল কেনার সময় অতিরিক্ত চার্জ (২৫ সেন্ট) দিতে হচ্ছে। পানি পান করে বোতল ফেরত দিলে ঐ টাকা ফেরত। প্রতিটি সুপারমার্কেটে মেশিন আছে। বোতল ঢুকালে বারকোড পড়ে অটোমেটিক কাগজ বের হয়ে আসবে। ক্যাশে নিয়ে গেলেই টাকা ফেরত। এখন বিন থেকে বোতল কুড়ানোর জন্য অনেক লোক পাওয়া যায়। 
--আমাদের পলিথিনে বুড়িগঙ্গার নীচে কয়েক মিটার আস্তরন পড়ে গেছে। একবার কথায় কথায় বন্ধুকে বলেছিলাম সরকার শুধু একবার বলুক পলিথিনের কিলো ৫ টাকা করে ফেরত নিবে। বুড়িগঙ্গার নীচ মাসের মধ্যে পরিষ্কার হয়ে যাবে।
৪) আমাদের কিছু পুরনো রিলে আছে যেগুলো খুব একটা আপডেট করতে হয় না। তারপর ভালোই ইনকাম হয়। ট্রান্সফরমার প্রটেকশন এইরকম একটি রিলে। কিছুদিন ঐরিলে নিয়ে নাড়াচাড়া করেছিলাম। খুবই রিয়েলটাইম রিলে।
--আমাদের ট্রান্সফরমার তো মানুষ চুরি করে নিয়ে যায়। ট্রান্সফরমার প্রটেকশন লাগানোর আগে চুর প্রটেকশন ডিভাইস লাগানো দরকার।
৫) পরিবার হয়েছে তাই গাড়ি দরকার এবং নিয়ে নিলাম। আগেও ছিলো কিন্তু পেট্রোলের দাম, টেক্স, ইন্স‌্যুরেন্স, পার্কিং টিকেট, শরীর মুটিয়ে যাওয়ার জন্য বেচে দিলাম। নতুনটা নিয়েই বছরের ট্রাম-ট্রেনের টিকেট দিলাম বিক্রি করে। দুটোর খরচ টানা একটু ব‌্যায়সাপেক্ষ। গাড়ি নিয়ে অফিস আসতে সময় লাগে ৪৫ থেকে ঘন্টখানেক। অথচ দুরত্ব মাত্র ১৭ কি.মি। এতো এতো সিগনাল শহরের ভেতর। কিন্তু বাসায় ফেরত যেতে ২৫ কি.মি সময় লাগে মাত্র ১৫/১৭ মিনিট। অটোবানে উঠে ১৩০-১৪০ কি.মি তে দৌড় দিলেই বাসা। দূর্ঘটনা কমানোর জন্য সরকার পুরনো গাড়ি প্রতিবছর ফিটনেস সার্টিফিকেট নিতে হবে মর্মে নতুন আইস পাশ করতেছে। মানিব্যাগের দিকে তাকিয়ে আবারও বাস-ট্রাম-ট্রেনের টিকেট কাটতে হবে। গতবছর আন্তর্জাতিক মার্কেটে তেলের দাম কম থাকার পরও স্হানীয় মার্কেটে তেলের দাম বেশী বলে অনেকেই অভিযোগ করতেছিলো। সরকারের মন্ত্রি বলেছে তেলের দাম আরো বাড়বে এবং নিজেদের ঐ দামের সাথে চলা শিখতে হবে। সবাই চুপ। এক ইউরোর তেলের দাম মাত্র ১০ সেন্ট আর সরকারের টেক্স ৯০ সেন্ট।
...আমাদের অবস্হা সবাই জানেন।
চিকিতসা ব্যবস্হা নিয়ে বলতে ইচ্ছে করছে না। 
--ফ্রুলিংক্স


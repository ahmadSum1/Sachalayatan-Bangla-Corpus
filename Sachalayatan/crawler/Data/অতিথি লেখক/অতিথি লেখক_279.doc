যৌন অপরাধী নিবন্ধন এবং যৌন অপরাধ রিপোর্টিং নিয়ে ভাবনা



“স্কুলশিশুকে ধর্ষণের দায়ে স্কুল শিক্ষকের যাবজ্জীবন” এই শিরোনামের একটি সংবাদ [১] থেকে এই লেখার সূত্রপাত।সংবাদটি থেকে যা যা জানতে পারলাম তা হল-- ক) অপরাধের ঘটনাস্থল, কাল, অপরাধীর নাম, বয়স, শিশুটির বয়স, খ) আদালতের অভিমত এবং রায়, আর গ) মামলার পূর্বের অপরাধীর এক সময়ের বাসস্থানের ঠিকানা (স্থায়ী ঠিকানা হিসেবে জেলা এবং মামলার পূর্বের যেখানে বাস করত সেই এলাকার নাম)। একটু পর মাথায় এলোমেলো কিছু ভাবনা এল,শিশুটি সম্পর্কে বেশ কিছু তথ্য পাওয়া গেলেও, যৌন অপরাধী সম্পর্কে তেমন পরিষ্কার কিছু জানতে পারলাম না।
সংবাদপত্রগুলো যত উৎসাহ নিয়ে নিপীড়িতের পরিচয় প্রকাশ করে, নিপীড়িতের পরিচয়ের ক্ষেত্রে ততটা উৎসাহ দেখা যায় না কেন? বিশেষ করে ধর্ষণের অভিযোগ প্রমাণিত হওয়ার পর ধর্ষকের ছবি সহ পূর্ণ পরিচয় প্রকাশে কোন বাধা আছে কি? প্রচলিত আইন অনুসারে মাননীয় আদালত রায় দিয়েছেন, পাঁচ বছর বয়সী একটি শিশুকে যৌন নিপীড়নের শাস্তি যাবজ্জীবন কারাদণ্ডের পাশাপাশি ২ লাখ টাকা জরিমানা,অনাদায়ে আরও তিন বছরের কারাদণ্ড। আদালত জরিমানার ২ লাখ টাকার মধ্যে ১ লাখ টাকা মেয়েটির পরিবারকে দিতে বলেছে। অপরাধীর শাস্তির রায় হয়েছে ভাল কথা, কিন্তু এই শিশুটির জীবনের বাকি সময়টুকুর কতটুকু নিরাপত্তা নিশ্চিত হল? যাবজ্জীবন তো অনধিক চৌদ্দ বছরের,এরপর অপরাধী একই অপরাধ করবে না তার নিশ্চয়তা কী? এই অপরাধী সম্পর্কে আমি আরো জানতে চাই, শুধু নামধাম না, তার বাসস্থল, কর্মস্থল বিষয়ে আমি ওয়াকিবহাল থাকতে চাই। ভাবনা সারমর্ম করে দুটো বিষয় পেলাম, এক) তথ্য প্রকাশের মাধ্যমে যৌন অপরাধীকে আরো সামনে নিয়ে আসা, এবং দুই) তথ্য নিয়ন্ত্রণের মাধ্যমে নিপীড়িতকে রক্ষা করা।
এই ভাবনা থেকে গুগল করতে খোঁজ পেলাম  Sex Offender Registry বা যৌন অপরাধী নিবন্ধনের। যৌন অপরাধী নিবন্ধন " হচ্ছে যৌন অপরাধীদের বাসস্থান এবং কার্যকলাপ পর্যবেক্ষণ এবং অনুসরণের একটি ব্যবস্থা[২]। এই ব্যবস্থাতে অপরাধীদের পরিচয়, ঠিকানা, পেশা ইত্যাদির হালনাগাদ তথ্য সংরক্ষণ করা হয়। অস্ট্রেলিয়া, নিউজিল্যান্ড, কানাডা, দক্ষিণ আফ্রিকা, আয়ারল্যান্ড, যুক্তরাজ্য এবং যুক্তরাষ্ট্রে এই ব্যবস্থা চালু আছে। এই দেশগুলোর মাঝে কেবল যুক্তরাষ্ট্রেই এই ডেটাবেজে পাবলিক আক্সেস আছে [৩] [৪]। বাকি দেশগুলোতে শুধু আইনশৃঙ্খলা প্রয়োগকারী সংস্থা প্রবেশের এখতিয়ার রাখে। 
যুক্তরাষ্ট্রে জাতীয় যৌন অপরাধী নিবন্ধন চালু করা হয় ২০০৬ সালে Adam Walsh Child Protection and Safety Act [৫] পাশ করার মাধ্যমে। এই ব্যবস্থায় অপরাধের মাত্রার ভিত্তিতে যৌন অপরাধীদের তিনটি স্তরে ফেলা হয়।  প্রথম স্তরের অপরাধীদের ১৫ বছর ধরে নিবন্ধিত থাকতে হয় এবং প্রতি বছর তথ্য হালনাগাদ করতে হয়। দ্বিতীয় স্তরের জন্য ছয় মাস পর পর ২৫ বছর  আর তৃতীয় স্তরের জন্য তিন মাস পর পর যাবজ্জীবন (পুরো আয়ুস্কাল) নিবন্ধিত থাকতে হয়। নিবন্ধন ঠিকমত হালনাগাদ না করা অপরাধ বলে বিবেচিত হয়, যার জন্য জেল-জরিমানার ব্যবস্থা রয়েছে। আইনপ্রয়োগকারী সংস্থাগুলো দ্বিতীয় ও তৃতীয় স্তরের অপরাধীদের নাম-পরিচয়-ছবি-ঠিকানা সংশ্লিষ্ট এলাকার জনসাধারণকে পাবলিক ওয়েবসাইট, সংবাদপত্র, লিফলেট ইত্যাদির মাধ্যমে জানায় [৪]। এর মাধ্যমে শিশুদের অভিভাবকেরা এলাকার যৌন অপরাধীদের সম্পর্কে সচেতন থাকতে পারেন। তবে এই নিবন্ধন ব্যবস্থার সমালোচনাও আছে। কিছু গবেষণায় দেখা যায়, এই নিবন্ধন ব্যবস্থা চালু করায় যৌন অপরাধের মাত্রা হ্রাস পায় নি। অপরদিকে, এসব অপরাধীদের বাসা খুঁজে পেতে সমস্যা হয় এবং মানসিক চাপ তাদের জীবনে ভারসাম্যহীনতার সৃষ্টি করে। এসব অপরাধীদের পরিবার এবং আত্মীয়স্বজনও নেতিবাচক পরিস্থিতির সম্মুখীন হয়। এই হল প্রাথমিক ঘাটাঘাটির সারসংক্ষেপ।
চোখ ফেরালাম দেশের আইনের দিকে। নারী ও শিশু নির্যাতন প্রতিরোধের জন্য বাংলাদেশে প্রচলিত আছে  নারী ও শিশু নির্যাতন দমন (সংশোধন) আইন ২০০৩ [৬]। অবাক হয়ে খেয়াল করলাম ১৪ ধারাতে আছে , 

সংবাদ মাধ্যমে নির্যাতিতা নারী ও শিশুর পরিচয় প্রকাশের ব্যাপারে বাধানিষেধ
১৪৷ (১) এই আইনে বর্ণিত অপরাধের শিকার হইয়াছেন এইরূপ নারী বা শিশুর ব্যাপারে সংঘটিত অপরাধ বা তত্সম্পর্কিত আইনগত কার্যধারার সংবাদ বা তথ্য বা নাম-ঠিকানা বা অন্যবিধ তথ্য কোন সংবাদ পত্রে বা অন্য কোন সংবাদ মাধ্যমে এমনভাবে প্রকাশ বা পরিবেশন করা যাইবে যাহাতে উক্ত নারী বা শিশুর পরিচয় প্রকাশ না পায়। 
(২) উপ-ধারা (১) এর বিধান লংঘন করা হইলে উক্ত লংঘনের জন্য দায়ী ব্যক্তি বা ব্যক্তিবর্গের প্রত্যেকে অনধিক দুই বৎসর কারাদণ্ডে বা অনূর্ধ্ব এক লক্ষ টাকা অর্থদণ্ডে বা উভয় দণ্ডে দণ্ডনীয় হইবেন। 

দেখা যাচ্ছে, আইন থাকা স্বত্ত্বেও সংবাদ মাধ্যম এ ধরনের নির্যাতনের খবর আইনের ভেতর থেকে পরিবেশন করছে না বা করতে পারছে না। সাংবাদিকদের দোষ দেয়ার আগে প্রশ্ন করিঃ আসলে সাংবাদিকদের জন্য কি এই বিষয়ে কোন গাইডলাইন আছে? এ ধরনের রিপোর্ট কিভাবে লিখতে হয় এ ব্যাপারে কি তাদের প্রশিক্ষণ দেয়া হয়? সাংবাদিকদের কি উপরে উল্লেখ করা ধারা সম্পর্কে ধারণা আছে? 
যৌন নির্যাতন প্রতিরোধে অনেকেই ভাবছেন এবং কাজ করছেন। যৌন অপরাধী নিবন্ধন এবং যৌন অপরাধ রিপোর্টিং বিষয় দুটি তাদের এজেন্ডাতে থাকার কথা। এই বিষয়ে আমার দুই পয়সাঃ  
প্রথমত, যৌন অপরাধী নিবন্ধনের বিষয়টি গুরুত্বের সাথে নেয়া দরকার। আমাদের দেশের প্রেক্ষাপট বিবেচনায় রেখে আইনবিশেষজ্ঞ আর আইনপ্রণেতারা বিষয়টি নিয়ে আলোচনা শুরু করতে পারেন। দরকার হলে শিশুদের পৃথক আইন প্রণয়নের চিন্তা করা যেতে পারে। 
দ্বিতীয়ত, মহিলা ও শিশু বিষয়ক মন্ত্রণালয় একটি পাবলিক ডাটাবেজ গড়ে তুলতে পারে। যুক্তরাজ্য ও আয়ারল্যান্ডের এরকম একটা ওয়েবসাইট খুঁজে পেলাম এখানে [৭]। 
তৃতীয়ত, নারী ও শিশু নির্যাতন আইনের ধারা ১৪ মেনে তার যথাযথ প্রয়োগের দিকে নজর দিতে হবে। 
চতুর্থত, সংবাদ মাধ্যমের জন্য যৌন অপরাধ রিপোর্টিং বিষয়ে একটি গাইডলাইন তৈরি করে দিতে হবে। এখানে একটা নমুনা পেলাম [৮]। নিয়মিত কর্মশালা করে সংবাদকর্মীদের এই বিষয়ে শিক্ষিত ও সচেতন করে তুলতে হবে। 
আশা করছি এসব বিষয়ে আপনাদের অভিমত আর মন্তব্য থেকে আরও জানতে  পারবো।
- হুঁকোমুখো হ্যাংলা
তথ্যসূত্রঃ
[১] http://bangla.bdnews24.com/bangladesh/article973518.bdnews
[২] http://en.wikipedia.org/wiki/Sex_offender_registry
[৩] http://www.fbi.gov/scams-safety/registry
[৪] http://www.pameganslaw.state.pa.us/Main.aspx
[৫] http://www.gpo.gov/fdsys/pkg/PLAW-109publ248/html/PLAW-109publ248.htm
[৬] http://bdlaws.minlaw.gov.bd/bangla_pdf_part.php?id=835
[৭] http://ukpaedos-exposed.com/
[৮]http://www.mncasa.org/assets/PDFs/2013MediaManual.pdf


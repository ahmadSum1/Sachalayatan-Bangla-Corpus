এলোমেলো কথা



সচলায়তনে এটাই প্রথম লিখা। কখন ভাবিনি যে কিছু লিখব। আসলে আমি লেখক নই, পাঠক। সচলে রেজিস্ট্রেশান করেছিলাম প্রিয় লেখাগুলোতে কমেন্ট করার জন্য। সচলে প্রথম যে লেখা পড়ি তা চরম উদাস এর, পরে এত মজা পেয়াছিলাম যে কমেন্ট করতে ইচ্ছা হোল। তারপর ধীরে ধীরে অন্য অসাধারন সব লেখকদের লেখা পড়তে পড়তে কখন যে সচল এত আপন হয় গেছে বুঝতে পারিনি। এখন অফিস এ এসে প্রথমে সচল খুলি, নতুন লেখাগুলি দেখলে খুশি লাগে। কিছু কিছু লেখকের লেখা পড়লে মনে হয় এতো আমার মনের কথা লেখক কিভাবে জানলো? আমার মত মানুষ যে আসলে ১০০% পাঠক তার আজকে লিখতে বসার কারণ মানসিক অস্থিরতা। গত কিছুদিন থেকে দেশে এত ভয়ঙ্কর সব ঘটনা ঘটে চলছে যে আমার মত সাধারন মানুষ যারা বাংলাদেশে বাস করি তাদের পক্ষে শান্ত থাকা মুস্কিল। রানা প্লাজার ঘতনার পরে আমাদের মন্ত্রীদের , রাজনীতিবিদদের ডায়লগ শুনে শুধু মনে হচ্ছিল কেন বধির হয়ে যাই না তাহলে আর কিছু শুনতে হত না। আবার সাধারন মানুষের এগিয়ে আসা দেখলে মনে আশা জাগে এখনও মনে হয় সব শেষ হয়ে যায় নি। সহস্র স্যালুট সেইসব মানুষদের যারা নিজেদের জীবনের পরোয়া না করে অসহায় মানুষগুলোকে বাঁচাতে এগিয়ে এসেছেন। কিন্তু গতকালের 'হেফাজতে ইসলামী' নামক দানবদের তাণ্ডব দেখার পর মনে হচ্ছে আর কোন আশা নেই, সব শেষ। আমার প্রিয় মাতৃভূমি এখন জানোয়ারদের হাতে চলে গেছে। আমার অফিস বানানী আর বাসা মালিবাগের কাছাকাছি, অনেক লম্বা রাস্তা। গতকাল অফিস থেকে বাসায় ফিরার পথে মৌচাক পর্যন্ত আসার পরে দেখি আর সামনে যাওয়া যাচ্ছে না, রাস্তা বন্ধ করে দিয়েছে। রাস্তায় ১৫/১৬ বছরের ছেলেরা টুপি মাথায় দিয়ে হাতে লাঠি নিয়ে ভাংচুর করছে। সি এন জি ড্রাইভার তাড়াতাড়ি ভিতর দিয়ে ঘুরে আমাকে বাসায় পৌঁছে দিয়েছে। রাত প্রায় ১টা পর্যন্ত গুলির শব্দ শোনা যাচ্ছিল। যারা এই অল্প বয়স্ক বাচ্চাদের হাতে লাঠি তুলে দিচ্ছে, তাদের মনে দেশপ্রেমের বদলে ধর্মান্ধতার বিষ ঢুকিয়ে দিচ্ছে তাদের কি আমরা কিছুই করতে পারব না? আমারা যারা মুক্তিযুদ্ধ দেখিনি, এরশাদ বিরোধী আন্দলনের সময় রাজনীতি বুঝার মত বড় ছিলাম না তারা এবারের গণজাগরণ দেখে তাদের বুকের মধ্যে একটা আশা তৈরি হয়েছিল যে আমার দেশ এখনও নষ্ট হয়ে যায় নি, কিন্তু গতকিছু দিনের একের পর এক ঘটনাতে মনে হচ্ছে সত্যি কি এই দেশ কখনও এমন হবে যেখানে  মানুষের মতপ্রকাশের স্বাধীনতা থাকবে, মানুষের জীবনের নিরাপত্তা থাকবে, ধরমানুভুতি এত ঠুনকো হবে না যা কারো সামান্য কথাতে ভেঙ্গে যাবে, কাউকে আর বাচ্চাকে দুধ খাওয়াতে না পাওয়ার কষ্ট নিয়ে মরে যেতে হবে না? নাকি সব কিছু শুধু নষ্টদের অধিকারে যাবে?


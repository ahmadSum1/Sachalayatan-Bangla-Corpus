অবলা



অবলা
একটি মেয়ে, ছিন্ন বসন, বস্তিতে তার বাস,
পরের বাড়ী, ঝি-গীরি, চাকরী বার মাস।
ছোট্ট দুটি বোন আর অসুস্থ মা ঘরে
দু’মুঠো ভাত খাবার লাগি নিত্য খেটে মরে।
বছর ঘুরে বছর আসে, আসে না মুখে হাসি,
এমনি করে কিশোরী থেকে হয় সে ষোড়শী।
নদীর জলে আসলে জোয়ার বাধা বড়ই দায়,
যৌবন তার উছলে পড়ে, এত কি ঢাকা যায়?
অঙ্গে তার ভরা যৌবন, সবার নজর কাড়ে,
পাড়ার ছেলে, গৃহকর্তার ক্ষুধিত দৃষ্টি পড়ে।
পদে পদে লোভের ফাঁদ পাতে কত জনে,
চুরি-ফিতা, গয়না-জামা চায় যে দিতে কিনে।
পুরুষ নামের পশুগুলো নজর বিদ্ধ করে,
অবলা নারীর সম্ভ্রম যেন সতত ছিন্ন করে।
মেয়ের মত বোনের মত কেউ না মনে করে,
আড়াল পেলেই প্রস্তাব দেয়, হাতটি টেনে ধরে।
এমনি করে তবুও দিন পার সে করে যায়,
নইলে মায়ের-বোনের বাঁচার কি হবে উপায়?
মুখটি বুজে চুপটি করে যায় সে সহ্য করে,
অত্যাচারের মাত্রা যে তাই দিনকে দিন বাড়ে।
এক দুপুরে মালিক মহা সুযোগ পেয়ে যায়,
এমনি করে অবলা নারী সম্ভ্রম হারায়।
চোখের জলে বুক ভাসে তার, কার কি আসে যায়?
যেদিকে তাকায় হায়েনাগুলো কুঁড়ে কুঁেড় খেতে চায়।


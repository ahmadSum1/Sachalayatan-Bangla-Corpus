তাড়াহুড়োর পরিণাম ও সৃজনশীল শিক্ষাব্যবস্থা 



কেস স্টাডি ১
মজার ঘটনাটা পেয়েছি আকবর আলি খানের পরার্থপরতার অর্থনীতি বইয়ে । 
পাকিস্তান আমলে সামরিক সরকার সবকিছুর সমাধান করতে চাইত এক নিমিষে। আজকে আইন হবে, কাল থেকে সব লোক ঠাণ্ডা হয়ে যাবে, এই রকম ছিল তাদের চিন্তাভাবনা। 
তো পূর্ব পাকিস্তানে সেই সময় খাঁটি দুধ পাওয়া যেত না, গোয়ালারা দুধে কম বেশি পানি মেশাত।  দুধের উৎপাদন ছিল সীমিত, ফলে খাঁটি দুধের যে দাম, তা কেনার সঙ্গতি তখন অধিকাংশ লোকেরই ছিল না। পানি মিশিয়ে দাম কমিয়ে সাধারণ লোকের আয়ত্তে রাখা হত দুধের দাম।
দুধের উৎপাদন না বাড়ালে দুধে ভেজাল বা দুধের দাম কোনটিই কমার কথা না। দুধের উৎপাদন বৃদ্ধি করলে অর্থনীতির নিয়মানুযায়ী দাম কমে যাবে, সরবরাহ বাড়লে যেহেতু দাম কমে। কিন্তু দুধের উৎপাদন বৃদ্ধির জন্য সময় লাগবে, অর্থ লাগবে। অথচ সরকার চায় তাৎক্ষণিক সমাধান।   
তাৎক্ষণিক সমাধানের জন্য সামরিক সরকার বলল, দুধে পানি মেশানো চলবে না। কেউ দুধে পানি মেশালে ১৫০ টাকা করে জরিমানা। তারা মনে করেছিলেন 
জরিমানার ভয়ে এক মাসের মধ্যে পানি মেশানো কমে যাবে। তখনকার দিনে ১৫০ টাকা মানে অনেক টাকা। 
আইন জারির পর দেখা গেল দুধে পানি মেশানোর পরিমাণ আরও বেড়ে গেছে। 
অনুসন্ধানে দেখা গেল, স্যানিটারি ইন্সপেক্টররা তখন বাজারে প্রত্যেক দুধ ব্যবসায়ীদের কাছ থেকে ঘুষ নেয়া শুরু করেছে এই বলে যে ঘুষ না দিলে মামলা ঠুকে দেবে। শেষে ১৫০ টাকা জরিমানা দিতে হবে। 
দুধ ব্যবসায়ীদের ইন্সপেক্টরকে ঘুষ দেয়া ছাড়া কোন উপায় ছিল না। 
এই ক্ষতি পুষিয়ে নিতে তারা দুধে আরও পানি মেশানো শুরু করলেন। 
যা হওয়ার কথা ছিল, ঘটনা ঘটল তার উল্টো। 
কেস স্টাডি ২     
বহু বছর পর্যন্ত বাংলাদেশের মানুষের খাবার পানির মূল উৎস ছিল নদী-নালা খাল-বিলের পানি, তথা ভূপৃষ্ঠের পানি (সার্ফেস ওয়াটার)। তবে এই পানি ব্যবহারের সমস্যা হল এতে বিভিন্ন রোগ জীবাণু থাকে, যেহেতু মানববর্জ্যসহ নানা ধরণের ময়লা আবর্জনা বাংলাদেশে এখনো পর্যন্ত নদী নালাতেই গিয়েই মেশে। 
ফলে ডায়রিয়া, কলেরার মত রোগ বাংলাদেশে বিশাল সমস্যার আকার ধারণ করে। 
তো এই সমস্যা সমাধানের জন্য বাংলাদেশ সরকার ভূগর্ভস্থ পানি ব্যবহারের সিদ্ধান্ত নিল। ভূগর্ভস্থ পানিতে ডায়রিয়া আমাশয়ের জীবাণু থাকার কোন সম্ভাবনা নেই। রাতারাতি সিদ্ধান্ত হয়ে গেল। এবং এর ফলাফলও পাওয়া গেল হাতেনাতে। বাংলাদেশে এখন ডায়রিয়া, কলেরার কোন প্রকোপ নেই। 
কিন্তু নতুন সমস্যা দেখা দিল- আর্সেনিক।
হঠাৎ করে সবাই মিলে ভূগর্ভস্থ পানি ব্যবহারের ফলে যে হারে পানি উত্তোলিত হল, সেই হারে ভূগর্ভে পানি জমা হল না (বৃষ্টির পানির কিছু অংশ মাটির ভেতর দিয়ে চুইয়ে চুইয়ে মাটির নিচে জমা হয়)। ফলে আগে যেখানে মাটির ১০ মিটারের মধ্যেই পানি পাওয়া যেত, তা ২০/৩০ মিটার নিচে নেমে গেল। তখন ২০/৩০ মিটার নিচের পানি উত্তোলন করা শুরু হল। পানির স্তর আরও নিচে নেমে গেল।
এভাবে পানির স্তর নামতে নামতে এমন জায়গায় পৌঁছাল যে স্তরে রয়েছে আর্সেনিক। সে স্তর থেকেও পানি তোলা হল, কারণ মানুষ তো জানে না ঐ স্তরে আর্সেনিক রয়েছে। জানলেও হয়ত লাভ হত না কারণ, ততদিনে মানুষ সম্পূর্ণরূপে ভূগর্ভস্থ পানির ওপর নির্ভরশীল হয়ে পড়েছে। 
এর পরের ইতিহাস সবার জানা। বাংলাদেশের দক্ষিণ পূর্বের কয়েকটি জেলা বাদে প্রায় সব জেলাতেই ভূগর্ভের পানিতে আর্সেনিক পাওয়া গেছে। 
কেস স্টাডি ৩   
এই ঘটনাটি আবদুল্লাহ আবু সায়ীদের নিষ্ফলা মাঠের কৃষক বই থেকে পাওয়া। 
স্বাধীনতার পূর্বে ষাটের দশকে পুরো বাংলাদেশে সরকারি কলেজের সংখ্যা ছিল ৬/৭টা। বিশ্ববিদ্যালয়ের শিক্ষকদের চেয়েও সরকারি কলেজের শিক্ষকদের বেতন ছিল বেশি। ফলে বিশ্ববিদ্যালয়ের সবচেয়ে মেধাবী ছাত্রটিও বিশ্ববিদ্যালয়ের চেয়ে কলেজে শিক্ষক হিসেবে যোগদান করার প্রতি আগ্রহী হত। আর মাত্র ৬/৭টি কলেজ হওয়ায় সেখানে শিক্ষকের সংখ্যাও ছিল কম। জনশিক্ষা পরিচালক সাময়িক ভিত্তিতে নিয়োগদান করত এবং সরকারি কর্ম কমিশন আলাদাভাবে যোগ্যতা নির্ধারণ করে সন্তুষ্ট হলে চাকরি জুটত শিক্ষক হিসেবে। 
স্বাধীনতার পরে দেশে কলেজগুলোর ব্যাপকহারে জাতীয়করণ শুরু হয়। বাছবিচার না করে ঢালাওভাবে জাতীয়করণ করার ফলে সরকারি কলেজের সংখ্যা দাঁড়াল মোটামুটি ২৫০ তে। তখন ছাগলনাইয়া কলেজও হয়ে গেল সরকারি কলেজ, ডুমুরিয়া কলেজের শিক্ষকও হয়ে গেলেন সরকারি কলেজের শিক্ষক। তাদের যোগ্যতা নির্ধারণ করার মত কেউ ছিল না দেশে। 
ঢাকা কলেজও সরকারি কলেজ। ঢাকা কলেজের সাথে বাকি ২৪৯টি কলেজের কোন প্রভেদ রইল না।  
সামান্য চেষ্টা তদবির করে বন্যার স্রোতের মত বিভিন্ন অখ্যাত কলেজের মোটামুটি অযোগ্য শিক্ষকরা ঢাকা কলেজে বদলি হয়ে চলে এলেন। দেশের সেরা শিক্ষা প্রতিষ্ঠানের শিক্ষকদের মান হঠাৎ মান নেমে গেল। 
বর্তমান সমস্যাঃ সৃজনশীল শিক্ষাব্যবস্থা 
ওপরের ঘটনাগুলো থেকে আমরা যে শিক্ষাটি নিতে পারি, সেটি হল তাড়াহুড়ো করে একটা সিদ্ধান্ত নিয়ে ফেললেই হয়ে যায় না। এর আগেপিছে ফলাফল কী হতে পারে, তা সম্পর্কে সামান্য হলেও জ্ঞান ধারণ করা জরুরী।  
আমাদের সরকার রাতারাতি আমাদের শিক্ষা ব্যবস্থা পরিবর্তন করে ফেলতে চাইছে। আর একদিনে আমূল পরিবর্তন করতে গিয়ে সরকার পুরো শিক্ষা ব্যবস্থাকেই মোটামুটি ধ্বংসের দোরগোড়ায় নিয়ে গেছে।
‘সৃজনশীল পাঠ্যপুস্তক’ ছাপিয়ে, জানুয়ারির এক তারিখে সবার কাছে সেই বই পৌঁছে দিয়েই সরকার ভাবছে সকলস্তরে সৃজনশীল ব্যবস্থা চালু করে ফেলা গেছে। 
প্রশ্ন হল যে ব্যবস্থা আমরা চালু করেছি, তাতে আদৌ শিক্ষার্থীদের সৃজনশীলতার বিকাশ ঘটছে কি? 
আমাদের শিক্ষকরা কোন রকম ট্রেনিং পাননি নতুন ব্যবস্থা সম্পর্কে। যে শিক্ষকরা ৫০X১=৫০ না লিখে ১X৫০=৫০ লিখলে শূন্য দিতেন পরীক্ষার খাতায়, তারা হঠাৎ করে সৃজনশীল ব্যবস্থা চালু হবে আর জাদুর মত নিজেরা সৃজনশীল হয়ে যাবেন- আশা করা বোকামি (নিজ অভিজ্ঞতা থেকে বলা)। 
তারা, সেই সাথে আমরাও যা বুঝেছি, “সৃজনশীল ব্যবস্থা হল এমন এক ব্যবস্থা যেখানে বইয়ের ভেতর থেকে প্রশ্ন করা যাবে না” 
বইয়ের ভেতর থেকে প্রশ্ন করা যাবে না। শিক্ষকরা কী প্রশ্ন করবেন, কেউ এখন তা জানে না। অনেকক্ষেত্রেই তারা  এসএসসি লেভেলের ছাত্রছাত্রীদের প্রশ্ন করেন এইচএসসির বইয়ের টপিক থেকে। 
বইয়ের ভেতর থেকে প্রশ্ন আসেনি- প্রশ্ন তো সৃজনশীলই! 
এর সমাধান কী? টিচারের বাসায় দৌড়াও। তখন যদি ধারণা করতে পার পরীক্ষায় কী প্রশ্ন আসতে পারে।   
বলা হয়েছিল সৃজনশীল ব্যবস্থা চালু হলে গাইড বইয়ের ওপর নির্ভরতা কমে যাবে। ঘটনা ঘটেছে উল্টো। ‘সৃজনশীল গাইড’ নামে বাজারে গাইড বইয়ের দৌরাত্ম্য আরও বেড়েছে। এখন যে সব বই ছাপা হচ্ছে সৃজনশীল বই নামে, তাতে কিছুই নেই। সত্যি বলতেই কিচ্ছু নেই। বইয়ের আকার ছোট করতে গিয়ে সব টপিকই টাচ করা হয়েছে, কিন্তু কোন ব্যাপারেই বিস্তারিত কিছু বলা নেই।  
নবম দশম শ্রেণীর রসায়ন বইয়ের কথা বলতে পারি এক্ষেত্রে, 

‘আয়নীকরণ শক্তি, তড়িৎ ঋণাত্মকতা, ইলেক্ট্রন আসক্তি- এদের নাম দেয়া আছে শুধু। এগুলোর কী জিনিস, কিছুই বলা নেই এই ব্যাপারে। 
এখন পরীক্ষায় যদি প্রশ্ন আসে, তড়িৎ ঋণাত্মকতা কী? বা ইলেক্ট্রন আসক্তি কী? পর্যায় সারণিতে এটি কীভাবে পরিবর্তিত হয়? তখন শিক্ষার্থীরা কী করবে?
শিক্ষার্থীরা তাই কোচিংয়ের পিছনে ছুটছে, আর না হয় ছুটছে গাইড বইয়ের পিছনে। অন্য কোন গতি নেই তার। 
(এই টার্মগুলো যে শিক্ষকরা বুঝিয়ে দেবেন ক্লাসে, এটা অন্য সবাই বিশ্বাস করলেও আমি করি না। আমি সরকারি স্কুলে পড়াশুনা করে এসেছি, আমি জানি ক্লাসে শিক্ষকরা কী করেন।)
মজার আরেকটা ব্যাপার ঘটেছে মাত্র এসএসসিতে যখন সৃজনশীল শিক্ষাব্যবস্থা চালু হল তখন। প্রথম বছর শুধু বাংলা, রসায়ন, সমাজ, ধর্ম সম্ভবত সৃজনশীল ছিল। 
যে বছর থেকে পদার্থবিজ্ঞানে সৃজনশীল পদ্ধতি চালু হল সে বছর থেকে দেখা গেল পদার্থ বইয়ের অনুশীলনীতে কোন অঙ্কই নেই!! 
কারণ?
পদার্থবিজ্ঞান পরীক্ষায় তো অঙ্ক আসতেই হবে- মাস্ট। বইয়ে যদি সে ধরণের প্রশ্ন থাকে, তাহলে তো আর প্রশ্ন সৃজনশীল হল না। 
এখন তাহলে কী করা যায়?
খুব সহজ। অনুশীলনীতে কোন অঙ্ক থাকবে না। পরীক্ষার হলে গিয়ে শিক্ষার্থীরা আকাশ থেকে পড়বে। 
হুম। ভালো বুদ্ধি। শিক্ষার্থীরা অঙ্ক করা শিখুক, বা না শিখুক, সেটা সমস্যা না। প্রশ্ন সৃজনশীল হওয়া দিয়ে হল কথা। 
আমাদের শিক্ষামন্ত্রণালয় এবং এনসিটিবির কাছে সৃজনশীল ব্যবস্থার অর্থ কী, এই ঘটনা থেকেই তা প্রতীয়মান হয়।  
প্রশ্ন সৃজনশীল করতে হবে বলে আমরা আমাদের শিক্ষার্থীদের পদার্থবিজ্ঞানের অঙ্কগুলো প্র্যাক্টিস করার সুযোগ দেই নি। 
তারপর কী ঘটল? যারা কোচিং করল, বা প্রাইভেট পড়ল বা গাইড বই পড়ল, তারা পুরাতন বছরের বইয়ের অনুশীলনীর প্রশ্ন সমাধান করা শিখে ফেলল। যারা একা বাসায় পড়ল, পরীক্ষায় তারা ভালো করতে পারল না। কারণ পাঠ্যবই ছাড়া তাদের সাহায্য করার মত কেউ নেই। 
সবাই নিশ্চিত হল সৃজনশীল ব্যবস্থা অনেক কঠিন। কোচিংয়ে না পড়লে, স্কুলের টিচারদের বাসায় না দৌড়ালে পরীক্ষায় ভালো করা যায় না। 
আমাদের দেশে গাইড, কোচিং এত শক্তিশালী ভিত্তি নিয়ে দাঁড়িয়ে আছে যে হঠাৎ করে তাকে উপড়ে ফেলার চিন্তা করা বোকামি। 
সরকার শিক্ষার্থীদের কোচিং-গাইড-প্রাইভেট বলয় থেকে রক্ষা করতে গিয়ে সেগুলোর ওপর তাদের আরও নির্ভরশীল করে ফেলেছে। 
এত বেশি তাড়াহুড়ো করা উচিত হয়নি আমাদের। সৃজনশীল ব্যবস্থা প্রণয়নের আগে আরও সময় নেয়া উচিত ছিল। পাঠ্যপুস্তকগুলো আরও যত্ন নিয়ে লেখা উচিত ছিল। 
এই ব্যাপারটা আমাদের মাথায় রাখা জরুরী যে আমরা কেউ ঈশ্বর নই। 
আমি বললাম “হও”, সাথে সাথ সব হয়ে যাবে না।
একদিনে দেশের মুখস্তনির্ভর শিক্ষাব্যবস্থাকে কয়েকটা বই ছাপিয়ে (যেগুলো কিনা আবার আগের বইয়ের চেয়ে মানের দিক থেকে খারাপ) সৃজনশীল বানিয়ে ফেলা যায় না।     
আহাদুল ইসলাম ফেসবুক


পাতা ঝরার দিনগুলি




মেজাজটা বিগড়ে আছে কিছুদিন ধরে। সূর্য মামার দেখা মিলছে না সময়মত, ঠিক ঠিক  উইকেন্ডের দিনগুলিতেই তাকেও যেন মামাবাড়ির ছুটিতে যেতে হবে! গ্রীষ্মের শেষে আর শীতের আগমনের পূর্বের এই পাতা ঝরার দিনগুলিতে হলদে হয়ে যাওয়া পাহাড়ের ঢালে একটু  হেঁটে বেরানোর সুযোগ না পেলে অস্থির লাগে সারাক্ষণ। কেমন যেন মনমরা কুয়াশায় ঢেকে আছে আমার স্বপ্নের ভ্যালিগুলি সারাটা দিন! একটু সূর্যোলোকের অপেক্ষায় যেন উতলা হয়ে থাকে পাহাড়ি ঢালের আমার অতিচেনা গাছগুলি।

একদিন খুব ভোরেই অত হিসেবনিকাশ না করেই রওনা দিলাম মারানার(MARANA) পথে। সমুদ্রপৃষ্ট থেকে প্রায় ৯০০ মিটার উচ্চতায় অবস্থিত এই ছোট্ট জনপদে পৌঁছে দেখি আসলেই হিসেবে ভুল হয়েছে। ঘুটঘুটে অন্ধকারে যেন ডুবে আছে সারা ভ্যালি। সূর্যমামা তখনও পূব আকাশে উঁকিঝুঁকি দিতে শুরু করেনি। কি আর করা, ঝিম মেরে বসে না থেকে কাঁধে ঝোলা ঝুলিয়ে দিলাম যাত্রা। নেই কোনও সুনির্দিষ্ট গন্তব্য, মন চাইলে উঠে যাব অতিচেনা সেই মারানা শৃঙ্গে (Cima Marana)...... অনেকগুলি বছর তো পেরিয়ে গেছে ১৫৫৪ মিটার উঁচু শৃঙ্গে শেষবার পদার্পণের।

ভোরের অপেক্ষায় ১

ভোরের অপেক্ষায় ২
সকালের ব্রেকফাস্টের গরম কফির রেশ যতক্ষণ মনটাকে টনটনে রেখেছে এগিয়ে গিয়েছি বীরদর্পে। একটা সময় বুঝতে পারি হিসেবের ভুল হয়েছে আরেকবার। পর্বতশৃঙ্গে পৌঁছানোর পথ ছেড়ে চলে গেছি বহুদূর। অন্ধকার জঙ্গলের ভিতর দিয়ে চলে যাওয়া ট্র্যাকিং রুট যে হারিয়ে ফেলব এমনটা ভাবিনি কখনো। ভয় পাবার কথা থাকলেও পূব আকাশে সদ্য সূর্যমামা তাঁর ঝলমলে রশ্মিতে যেন মনটাকে করে তুলল আবার সতেজ। ফিরতি পথে অনেকদিন পর স্বরূপে সদ্য উদিত সূর্যের আলোয় আলোকিত ঝরাপাতার সেই জঙ্গলের অপার সৌন্দর্যে বিমোহিত হয়েছি আমি। প্রকৃতির মাঝে এভাবে আবার হারিয়ে যেতে বিন্দুমাত্র দ্বিধা করবো না আর।

সুপ্রভাত ১

সুপ্রভাত ২

অরণ্যে অরুণোদয় ১

অরণ্যে অরুণোদয় ২

পাহাড়ি গুচ্ছগ্রাম

চাঁদ মামার হচ্ছে ছুটি

মারানা ভ্যালি
মারানা জনপদের প্রাণকেন্দ্রে ফিরে দেখি ঘুম ভেঙ্গেছে সবার। গোটা পঞ্চাশেক মানুষের এই গুচ্ছগ্রামে আজ বসেছে মেলা। ভাবলাম ফারমারস মার্কেট টাইপের কিছু হবে হয়ত, গিয়ে দেখি হুলুস্থুল ব্যাপার। তারতুফো(Tartufo, Truffle) নামের এক বিশেষ ছত্রাকের প্রদর্শনী চলছে। ইতালিয়ান রসনা বিলাসে এই তারতুফোর কদর ঐতিহ্যবাহী। ২০০৭ সালে ইতালির পিসার মাটি খুঁড়ে পাওয়া দেড় কিলোর এক পিস তারতুফো ৩৩০,০০০(তিন লক্ষ ত্রিশ হাজার মাত্র) ডলারে বিক্রি হয়েছিল। না বাবা ভুল বলিনি, একটা শূন্যও বেশি লিখিনি । মারানার এই লোকাল মার্কেটও দাম শুনে ভিমরি খাবার গল্প হবে আরেকদিন।

মেলা

তারতুফো
(আসলেই কি সেদিন সব ছিল হিসেবের ভ্রম? ......আজ্ঞে না, মনখারাপ করে তো বাসায় ফিরিনি। মারানা শৃঙ্গ তো ঠায় দাঁড়িয়ে আছে হাজার বছর ধরে, থাকবেও আজীবন। 
চাইলেও কি এত সহজে হারিয়ে যাতে পারবো আরেকবার? 
...... আজ্ঞে না!!!!!) 

মারানা শৃঙ্গ

ফেরা
......জিপসি


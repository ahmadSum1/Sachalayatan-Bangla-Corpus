ভালবাসার শেষ কোথায়? 



সূর্য পুব আকাশে উদয় হয়ে দীর্ঘপথ অতিক্রম করে পশ্চিম আকাশে অস্ত যায়, রাতের ফুটফুটে চাঁদের জোছনা দিনের আলোয় হারিয়ে যায়। বড় বড় কালো মেঘের মিছিলের ভয়ে রোদ লুকিয়ে থাকে, আবার রোদের প্রচন্ড প্রতাপে মেঘের দল পালিয়ে বেড়ায়, ছুটোছুটি করে নীল আকাশ জুরে। সময়ের পালাক্রমে মরা নদীতে যৌবন আসে, দুই পাড় ছেপে ভাসিয়ে দেয় বিস্তৃর্ণ সমতল ভুমি। ঋতু বদলের পালে প্রকৃতি কখনো ফুলে ফুলে সাজে আবার কখনো উলঙ্গ কিশোরের মত দাঁড়িয়ে থাকে একা পথের বাঁকে। পাহাড়ের কান্না ঝর্না গড়িয়ে গড়িয়ে নদী হয়ে মিলনের সুখে  ছুটে চলে মোহনার দিকে। সবি প্রকৃতির নিয়ম, প্রকৃতির খেলা। কিন্তু ভালবাসা, এই পথের শেষ কোথায়?  
কিছু খন্ড ঘটনা চিত্র দিয়ে আমার এই লেখা সাজানো। ভালবাসার শেষ কোথায় জানতে লেখার মাধ্যমে সচল বন্ধুদের কাছে জিজ্ঞাসা। ঘটনা গুলি আমার চারপাশের মানুষের জীবনে ঘটে যাওয়া চরম সত্য, শুধুমাত্র নামের জায়গায় কিছু পরিবর্তন করতে বাধ্য হলাম গোপনীয়তা রক্ষার ভদ্রতায়। 
ঘটনা-১:
নিশান আর শিউলী আমার বিশ্ববিদ্যালয় জীবনের খুব ভালো বন্ধু। বিশ্ববিদ্যালয়ের প্রথম দিন থেকেই ওদের মাঝে ভালো একটা সম্পর্ক গড়ে উঠে। ওদের সম্পর্কটা আস্তে আস্তে  প্রেমে রূপ নিতে থাকে। বন্ধুদের চোখে ব্যপারটা ধরা পড়লেও প্রথম দিকে তাঁরা মানতে নারাজ ছিল। সত্য কখনো চাপা থাকেনা বলে একটা কথা আছে, মানে এই রকম "ধর্মের কল বাতাসে নড়ে"। আস্তে আস্তে বন্ধু মহলে ওদের প্রেমের কাহিনী ছড়িয়ে পড়তে থাকে। ওদের ন্যাকামি, খুনসুটি, মান -অভিমান দেখে আমাদের এক বন্ধু একদিন আড্ডায় বলেছিল -"ওই তোদের দাম্পত্য কলহ বন্ধ করবি।" সেই দিন এই কথায় শিউলী কষ্ট পেয়ে আড্ডা থেকে চলে গিয়েছিল। নিশান আমাদের সাথে ঝগড়া করেছিল শিউলীর পক্ষ নিয়ে। সময় গড়াতে থাকে ওদের সম্পর্ক গভীর হতে থাকে, শেষে নিজেরাই মানতে রাজী হয় তাদের প্রেমের সম্পর্কের কথা। আমরাও ওদের সুখী জীবন কামনা করেছিলাম কোনো রকম সন্দেহ ছাড়া। বিশ্ববিদ্যালয় জীবন শেষ হলে পারিবারিক ভাবে ওদের বিয়ে হয়, বন্ধুদের মাঝে মামুলি ঘটনা নিয়ে ঝগড়া হবার কারণে আপরা কেউ সেই বিয়েতে উপস্থিত থাকতে না পারলেও প্রাণ ভরে দোয়া করেছিলাম ওদের সুখী ভবিষ্যত সুন্দর জীবনের জন্য। বিয়ের ২বছরের মাথায় ওদের ভালবাসার ফসল হিসেবে আসে ওদের ছেলে "প্রতিক"। নিশান একটা গার্মেন্টসের জেনারেল ম্যানেজার হিসেবে কাজ করে আর শিউলী কাজ করে একটা প্রাইভেট ব্যাংকে। ভালোই চলতে ছিলো ওদের জীবন। বলতে পারেন সুখের জীবন। শিউলীর বাবা-মা ছোট মেয়ে বলে একটা এ্যাপার্টম্যান্ট কিনে দেয়। সেখানে তাঁরা তাদের সুখের সংসার সাজিয়ে ছিল ভবিষ্যত জীবনটা নিরাপদ, সুন্দর ও দীর্ঘস্থায়ী করার জন্য। 
প্রকৃতি সব সময় সব নিয়ম মেনে চলে না, নিয়মের ব্যতিক্রম হয়, স্বাভাবিকতা বিনষ্ট হয়, মানুষের জীবনে দুঃখ কষ্ট বাড়ে, সম্পর্কের টানপোড়েন শুরু হয়। চার বছর পর একদিন পল্টনে শিউলীর সাথে দেখা। সুমনের "বন্ধু কতদিন দেখা হয়নি" গানটা মনে পরে গেল। দুজনে পল্টনের পুলিস বক্সের পাশে দাঁড়িয়ে কিছুক্ষণ বিশ্ববিদ্যালয়ের স্মৃতিরোমন্থন করলাম। কথার ছলে বা তালে জানতে চাইলাম নিশান কেমন আছে? শিউলীর অনেক দিন পর বিশ্ববিদ্যালয়ের বন্ধুকে দেখা  উচ্ছ্বাসে উদ্ভাসিত মুখটা কালবৈশাখী ঝড়ের মত কালো হতে দেখলাম চোখের সামনে। অনেক কষ্টে মুখে একটা স্মিত হাসি এনে বলল-"আমরা আলাদা থাকি অনেক দিন, তুই জানিস না?" আমি আর কথা বাড়াতে পারি নাই, শুধু জানতে চেয়েছিলাম তোদের বাচ্চাটা? ও আমাকে বলেছিল- "আমার কাছেই আছে, মা দেখাশুনা করে।"
=======
লেখা বড় হয়ে যাবার ভয়ে নিচের ঘটনা গুলি সংক্ষেপে লেখার চেষ্টা করেছি মাত্র।
=======
ঘটনা-২
রাহি বিশ্ববিদ্যালয়ের সব গুলি বন্ধুর মধ্যে একটু আলাদা ছিল আমার কাছে। মানে আমাদের বোঝা-পড়াটা ভালো ছিল। আমার জীবনের সেরা বন্ধু। সব সময় হাসি খুশী, ফাজলামী-দুষ্টমী ছিল ওর বেঁচে থাকার প্রেরণা। কোনো কিছু না খেয়ে থাকতে পারে সারাদিন, কিন্তু দুষ্টমী ছাড়া একবিন্দু সময়ও থাকতে পারে না। রাহি ভালবাসত মামাতো বোন মৃদুলাকে। রাহি যখন  দশম শ্রেনীতে পড়ে , মৃদুলা তখন পড়ে অষ্টম শ্রেনীতে।  দীর্ঘ আট বছর প্রেম করে বাবা-মাকে রাজী করিয়ে মাস্টার্স শেষ করার পরেই তাঁরা বিয়ে বন্ধনে আবদ্ধ হয়।  
মফস্বল শহরের মেয়ে মৃদুলা ঢাকায় এসে বিশ্ববিদ্যালয় পড়ুয়া স্বামীর সাথে সমন্বয় করতে হিমশিম খেতে শুরু করে। অল্প দিনের মধ্যে মৃদুলা রাহির কাছে গুরুত্বহীন হয়ে পরে। রাহি ঘর ছেড়ে বাহিরে বন্ধু-বান্ধব নিয়ে আড্ডা দিতে থাকে। রাহির নিত্যদিনের আড্ডায় সোমা নামের একটি মেয়ে নিয়মিত ছিল। তাঁরা একটা প্রাইভেট ব্যাংকে একসাথে কাজ করত। আস্তে আস্তে রাহি সোমার প্রেমে পরে এবং দুজনের মধ্যে সম্পর্কের ঘনিষ্ঠতা বাড়তে থাকে। ঘটনা কানাঘুষা হয়ে মৃদুলার কানে পৌছে যায়। মফস্বল শহরের সরল  মেয়ে মৃদুলা কান্নাকাটি করে রাগে -অভিমানে বাপের বাড়ি চলে যায়।  রাহি সোমার প্রেমে এতোটাই মগ্ন ছিল যে নিজের প্রেমিকা স্ত্রী মৃদুলাকে ফেরত আনার প্রয়োজনবোধ করেনি। আমরা বন্ধুরা ঘটনা জেনে ওর বাসায় যাই। ওর সাথে, ওর মার সাথে (যিনি মৃদুলার ফুপু ও শ্বাশুড়ি হোন এবং বর্তমানে পরলোকগত, আল্লাহ তাকে বেহেস্ত নসিব করুন) কথা বলে মৃদুলাকে ফেরত আনার ব্যবস্থা করি। 
এর মধ্যে রাহির চরিত্রের আমূল পরিবর্তন হয়। একসময়ের দুষ্ট বলে খ্যাত রাহি নষ্ট হতে থাকে, সোমার সাথে সম্পর্ক ছাড়াও ওর বিরুদ্ধে আরো অনেক নারী জনিত কেলেংকারীর কথা বন্ধু মহলে বাতাসের মত ছড়াতে থাকে।  বিভিন্ন অপরাধের কারণে (আসল কারণ আজো আমাদের অজানা) রাহি ব্যাংক থেকে বরখাস্ত হয়। তাঁর জীবনে নেমে আসে খারাপ সময়। মৃদুলার উপর চলে মানসিক নির্যাতন। রাহির বড়  ভাই   সব শুনে মৃদুলাকে নিজের বাসায় নিয়ে রাখে। কিন্তু রাহি কোন খবর নেয় না। বড় ভাবীর বদৌলতে রাহি আবার একটা টেলিকমিউনিকশন সেক্টরে কাস্টমার কেয়ারে চাকুরি হয়,কিন্তু বখে যাওয়া রাহি সেখান থেকেও চাকরিচ্যূত হয় অল্পদিনের মাঝে। আমার সেই চির চেনা ভালো বন্ধুটা কী কারণে বখে যায়, তা আমি ব্যস্ততার কারণে জানতে পারিনি। গত এক বছর ধরে ওর কোনো খোঁজ আমার কাছে নেই, কারণ ওর দুইটা সেল নাম্বারি বন্ধ। বাসা পরিবর্তন করাতে ঠিকানা আর নেয়া হয়নি। রাহির বড় ভাই ও ভাবীর নাম্বার আছে কিন্তু লজ্জায় আর ফোন দেয়া হয় না। শেষ পর্যন্ত যতটুকু জানি রাহির বউ এখনো বড় ভাইয়ের বাসায় আছে, একা নিভৃত জীবন যাপন করছে। রাহির অবস্থা আমার জানা নেই। শুনেছি সোমার পিছ এখনো ছাড়তে পারেনি। তবে আশ্চর্যজনক কথা হলো সোমা মেয়েটা বিবাহিত এবং প্রেম করেই বিয়ে করেছে। সোমার স্বামীও নাকি রাহির বন্ধু। এবং বন্ধুদের বদৌলতে জানতে পেরেছি, রাহি নাকি সোমার স্বামীকে প্রচুর অর্থ দিয়ে সাহায্য করেছে।  সোমার জীবন যাচ্ছে কীভাবে জানি না।  তবে মৃদুলা সুখে নেই, ভালো নেই, স্বপ্নের চোখে আশা নেই, আছে শুধু নীরবতা আর অপেক্ষা।
=======
ঘটনা-৩
পারভেজ পারিবারিক ভাবে দেখে শুনে ভালো বংশের মেয়ে বকুলকে বিয়ে করে। তাদের বিবাহিত জীবন সুখে চলতে থাকে। বকুলের যখন বিয়ে তখন সে ছাত্রী, মাত্র ১৮ ছুঁই ছুঁই। পারভেজ তাঁর পড়ার ব্যবস্থা করে। বকুল লেখাপড়া শেষ করে, ব্যাংকার বাবার বদৌলতে একটা প্রাইভেট ব্যাংকে চাকুরি হয়ে যায়। পারভেজ জীবনে স্বচ্ছলতা আনার জন্য পাড়ি জমায় সৌদি আরব। নিজের উপার্জিত অর্থ তুলে দেয় স্ত্রীর হাতে। জায়গা-জমি, শেয়ার সব বউয়ের নামে কিনতে থাকে। তাদের ১২ বছরের সংসার জীবনে আসে এক মেয়ে ও এক ছেলে। পারভেজ বিদেশ জীবনের পাঠ চুকিয়ে শান্তির আশায় বাংলাদেশ চলে আসে। ছেলে-মেয়ে, বউ নিয়ে একসাথে থাকবে এটা ছিলো তাঁর স্বপ্ন। ছেলে মেয়ের কথা ভেবে বউয়ের কথা মত শ্বশুড়ের বাড়িতে ভাড়া থাকা শুরু করে। উপার্জনক্ষম বউ দিনে দিনে বেপড়োয়া হয়ে উঠে। স্বামীর কথায় কোনো প্রকার কর্ণপাত করে না। নিজের মত চলে । জরিয়ে পরে জুনিয়র কলিগের সাথে পরোকীয়া প্রেমে, ধরা পরে হাতে নাতে পারভেজের কাছে। পারভেজ বকুলকে ক্ষমা করে দেয়, চাকুরি ছেড়ে ঘর সংসারে মন দিতে বলে। কিন্তু বকুল তাঁর সাথে আর ঘর সংসার না করার সিদ্ধান্ত নেয়। পারিবারিক ভাবে অনেক বোঝাপড়ার চেষ্টা করে মরুব্বীরা বিফল হয়। অবশেষে তাদের ডিভোর্স হয়। যেহেতু সম্পত্তি সব কিছুই স্ত্রীর নামে ছিলো, সেহেতু পারভেজ প্রাই নিঃস্ব হয়ে যায়। শুধু মাত্র নিজের ছোট একটা দোকান ছাড়া আর কিছু থাকে না। তবে তাদের ১০ বছরের ছেলে  আর ৭বছরের মেয়ের বাবার সাথেই থেকে যায়।
=========
ঘটনা-৪:
রফিকের যখন ৩৫ বয়স তখন পারিবারিক ভাবে বিয়ে করে ১৫ বছরের সুন্দরী পপিকে। পপি এতোই সুন্দরী ছিল যে পাড়ার বখাটে ছেলেদের যন্ত্রনায় বাধ্য হয়েই বয়স্ক অর্থবান রফিকের হাতে মেয়েকে তুলে দেয় অসহায় পিতা-মাতা। তাদের সংসার জীবনও চলতে থাকে সবার মত। বিয়ের এক বছরের মাথায় আসে তাদের প্রথম সন্তান মেয়ে ফারজানা। তার দুই বছর পর আসে দ্বিতীয় মেয়ে ফারহানা। বংশ ধরে রাখার জন্য ছেলে চাই , তাই চলে সন্তান নেয়ার বিরামহীন চেষ্টা। তাদের তৃতীয় সন্তান আসে আরো একটা মেয়ে। সবাই ভীষণভাবে নাখোশ হয়। সব দায় ভার যেন পপির। আল্লাহর কী খেলা সেই মেয়ে তিন মাসের বেশি পৃথিবীর মানুষরূপী পশু গুলোর বিকৃত মুখ দেখেতে পারে নি। তাদের সন্তান নেয়ার স্পৃহা তবু থামে না। ছেলের আশায় সিলেটে শাহজালালের মাজার জিয়ারত করে, মানত করে। আল্লাহর রহমতে তাদের ঘরে আসে এক পুত্র সন্তান। সবাই সে কী খুশি! 
স্বাভাবিক নিয়েমেই চলতে থাকে জীবন। ছেলে-মেয়েরা বড় হয়। বড় মেয়ে ভিকারুননেসা থেকে মাধ্যমিক, উচ্চমাধ্যমিক শেষ করে ঢাকা বিশ্ববিদ্যালয়ে অর্থনীতিতে ভর্তি হয়। ছোট মেয়ে মাধ্যমিক পাশ করে উচ্চমাধ্যমিকে ভর্তি হয়। একমাত্র ছেলে  অষ্টম শ্রেনীর ছাত্র। এমতাবস্থায় রফিকের জীবনে অর্থনৈতিক ধ্বস নামে। ব্যবসায় ক্ষতি হতে থাকে, উপার্জন কমে যায়। বউ, ছেলে-মেয়েদের চাহিদা মিটাতে অক্ষম হতে থাকে। স্ত্রী পপি সেলাইয়ের কাজ করে সংসারকে সাহায্য করার আপ্রাণ চেষ্টা করে। 
কিন্তু নিয়মের পতন ঘটে। অনেক বয়সের পার্থক্যের কারণে পপি স্বামীর পতি আকর্ষন হারিয়ে ফেলে। স্বামীও গতানুগতিক বাঙ্গালীর মত যৌন জীবন নিয়ে সচেতন ছিল না। পপি স্বামীকে ডাক্তারের কথা বললে, খারাপ ব্যবহার করত। রফিকের শারীরিক এই সমস্যাটা শুরু থেকেই ছিল, পপি অনেক বার ডাক্তারের কাছে নিয়ে যেতে চেয়েছে, কিন্তু রফিক যায় নি। যখন অর্থ ছিল, সমস্যাটা লুকায়িত ছিল। যখন অর্থের টানপোড়েন শুরু হল তখন সম্পর্কের টানপোড়েন শুরু হল। তাদের সুখের প্রাসাদে ড্যাম পরা শুরু হয়। 
সংসারের আর্থিক সহায়তা দানের জন্য বড় মেয়ে টিউশনি শুরু করে,এটা রফিকের ভালো লাগে না, ছোট মেয়ে আড়ং এ খন্ডকালীন চাকুরি করে এটা তাঁর কাছে আরো অসহনীয় মনে হল। যে দিন শেষ শিফটে ফারহানা কাজ করত তখন  গুলশান আড়ং থেকে ফিরতে রাত হয়ে যেতো। ফারহানা একটু ছেলে ঘেষা মেয়ে ছিল। ঐটুকু বয়সেই দুইটা প্রেম করে ধরা খেয়েছে। তাই বাবা রফিক ছোট মেয়ে ফারহানাকে দেখতে পারত না। তাই ফিরতে দেরি হলেই রফিক গায়ে হাত তুলতো। এইভাবে রফিক ছেলে-মেয়ে ও বউয়ের কাছে দিনে দিনে অসয্য হয়ে উঠতে থাকল। একদিন ফারহানার ফিরতে দেরি হলে রফিক ঘরের দরজা খুলেনি, সারা রাত মেয়েকে ঘরের বাইরে রেখেছে, এই নিয়ে পপির সাথে ঝগড়া । দিশেহারা রফিক পপির গায়ে আঘাত করে। 
পরের দিন রফিক কাজের জন্য বের হলে পপি ছেলে-মেয়ে নিয়ে শুধু কাপড়-চোপর নিয়ে বাসা থেকে বেড় হয়ে যায়। অতঃপর চলে ধ্যান-দরবার, ফলাফল শুণ্য। ছেলে মেয়েরা মার পক্ষ অবলম্বন করে, শেষ হয় তাদের ২০বছরের জীবনের নানা ঘটনার বৈচিত্রময় সংসার নামের খেলা।  রফিক মানসিক ভাবে ভেঙে পরে, অসুস্থ হয়ে যায়। ঢাকার জীবনের পাঠ শেষ করে ফিরে যায় গ্রামে মায়ের কাছে। তাঁর অসুস্থতা বাড়তে থাকে, ভারত নিয়ে যাওয়া হয়, কিন্তু কিছুতেই রফিক আর সুস্থ হয় না। এই রোজায় রফিক এই পৃথিবী ছেড়ে চলে যায় জাগতিক মায়া-মমতাকে বিদায় জানিয়ে।
====== 
সূর্যের যাত্রার শুরু আছে, শেষও আছে। আকাশে মেঘের পরে রোদ উঠে, প্রকৃতিতে ফুল ফুটে, ঝরে যায়,আবার  নূতন করে শুরু হয় পালাবদল। দীর্ঘ পথেরও শেষ ষ্টেশন থাকে, কিন্তু ভালবাসার শেষ কোথায়? আমি জানি এই গুলো বিচ্ছিন্ন ঘটনা, সবার জীবনে ঘটেনা, কিন্তু এর সংখ্যা দিন দিন বাড়ছে, আমি আমার চারপাশে যদি এই চার রকমের ঘটনা দেখে থাকি, আল্লাহ না করুক আপনারাও হয়তো এমন অনেক ঘটনার সাক্ষী বা শ্রোতা।
======
পাদটীকাঃ চারটা ঘটনাই সত্য এবং আমার পরিচিত মানুষের। নাম গুলো কাল্পনিক। কারো সাথে মিলে গেলে ক্ষমা প্রার্থী।
======
দলছুট।
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%5f%6b%7a%61%6d%61%6e%31%31%31%40%68%6f%74%6d%61%69%6c%2e%63%6f%6d%22%3e%6d%5f%6b%7a%61%6d%61%6e%31%31%31%40%68%6f%74%6d%61%69%6c%2e%63%6f%6d%3c%2f%61%3e%27%29%3b')) 


বড় শখ ছিল সাংবাদিক হব!-১



ক্র্যাক ইউনিভার্সিটিতে ইংরেজীতে চান্স পাওয়ার পর একটা কারনেই খুব খুশি ছিলাম যে আব্বুর  স্বপ্ন আরেকবার ধুলিসাৎ করতে পারসি  (প্রথম বারেরটা ডাক্তার হওয়ার ছিল)। কত করে বললাম, বি.ই.ওয়াই.এ ইউনিভার্সিটিতে ম্যাস কমিউনিকেশনে পড়ি। আমাকে বলে, কি!! সাংবাদিক হইতে চাও! চুপচাপ ক্র্যাকে বিজনেসে পড়। কিন্তু আব্বুর সেই আশা আর পূরণ হল না। তো যাই হোক, ক্র্যাকে ক্লাস শুরু হয়। যেয়ে দেখি লিটারেচারের সব পরীক্ষা ওপেন টেক্সট। আমিতো মহা খুশি। লিটারেচারের ম্যাডাম ও ছিলেন শাহানা বাজপেয়ী। উনিই খুব স্নেহ করতেন। আমি ভাবি লিটারেচারতো ভালোই। গল্প, কবিতা পড়ে পরীক্ষা দেয়া।কিন্তু বেশিদিন সুখ থাকলো না। উনি চলে গেলেন। আর লিটারেচারের সব ভার নিল এমন এক ম্যাডাম যে কিনা ইংলিশ মিডিয়ামের স্টুডেন্ট বলতে অজ্ঞান, আর বাংলা মিডিয়ামের স্টুডেন্ট বলতে সজ্ঞান।  উনার মার্কস দেয়ার সিস্টেম দেখে লিটারেচারে মেজর করার ইচ্ছার ওইখানেই মৃত্যু ঘটে।
আমি ভাবি, নাহ! আমাকে সাংবাদিকই হইতে হবে। শুরু করলাম, মিডিয়া এন্ড কালচারাল স্টাডিসে মেজর। মেজরের শুরুটাই ভালোই ছিল। দি ওল্ড এজ পত্রিকার সদ্য রিটায়ার্ড একজন সাংবাদিক আমাদের স্যার ছিলেন। উনার ক্লাসে আমার পটাপট উত্তরের কারণে ভালো স্টুডেন্টের তকমা পেতেও বেশি দিন লাগে নাই।
মেজরের নিয়ম হচ্ছে লিটারেচারের স্টুডেন্টরা থিসিস আর মিডিয়ার স্টুডেন্টরা ইন্টার্নশিপ করবে। আর লিংগুইস্টিকের স্টুডেন্টরা যে কোন একটা বেছে করতে পারে। তো ইন্টার্নশিপের সেমিস্টারের আগে সবাই ঠিকঠাক করতে ব্যাস্ত কে কই যাবে। এর মাঝে একদিন আমাদের স্যার দি ওল্ড এজে নিয়ে গেসিলো নিউজপেপার অফিস দেখাতে। ভালোই ছিল। ভাবসিলাম ওইখানেই ইন্টার্নশিপ করবো। কিন্তু ডিপার্টমেন্টে উড়া উড়া খবর শুনি ওল্ড এজ অনেক খাটায়। কিন্তু দি ডেইলি ওর্ডিনারি এর দি ওর্ডিনারি ক্যাম্পাস নাকি আবার খুব ভালু। কিছুই বলে না। দুইজন ওইখানে ইন্টার্নশিপ করবে।
আমি এখন কি করি! পরামর্শ চাই, ম্যাগনেট-কম্পাস ও কয়েকটি গল্পের লেখকের কাছে। ওনার সাথে কিছু দিন সাংবাদিকতা নিয়ে কথা হইসিল আগে। আমার আগ্রহ দেখে বলসিল, তুমি ব্লগ পড়? ব্লগে লেখ? আমি বলি, নাতো। উনি বলে, তাইলে কী সাংবাদিক হবা! আর সাংবাদিকতা নিয়ে পরে তুমি হতাশ হবা। আমি মনে মনে বলি, কইসে আপ্নারে। ব্লগ না পড়লে বুঝি আর সাংবাদিক হওয়া যায় না। আমাদের দেশের নিউজপেপার গুলা কত ভালু। সবসময় সত্যের সন্ধানে ব্যস্ত। আরে শেষ অন্ধকার পত্রিকাইতো লাজাওয়াব। আপনি হিংসুটি একটা লোক। তো হিংসুটি লোকটা বলে, দি ডেইলি ওর্ডিনারি যদি কম খাটায় তাহলে আগে ওইটাতে যেয়ে দেখ।
আমার এক ফুপা শেষ অন্ধকার পত্রিকার এক সাংবাদিককে ধরে। ডেইলি ওর্ডিনারি আর দৈনিক শেষ অন্ধকার পাশা-পাশি হওয়ায় তারা সবাই আবার ভাই ভাই। শেষ অন্ধকারের সাংবাদিক, জনাব যায়নাল, একদিন দেখা করতে ডাকে। তো গেলাম দেখা করতে। যাওয়ার পর দেখি এক আজব ঘটনা! জনাব যায়নাল দেখি খালি ফিসফিস করে কথা বলে! আমি আশে-পাশে দেখি আর বোঝার চেষ্টা করি, কোন গোয়েন্দা সংস্থার লুকজন (উনি আবার লোক বলতে পারেনা।) আছে নাকি। কিন্তু কিছুই তো দেখি না। তো ফিসফিস করতে করতে নিয়ে গেল, ডেইলি ওর্ডিনারি এর রিপর্টিং সেকশনে। আগেই বলে দিসিলো একটা অ্যাপ্লিকেশন আর সিভি নিয়ে যেতে।
ওইখানে জনাব যায়নালের বন্ধু ছিলেন সাংবাদিক অচেতন হালদার। অচেতন হালদারের সাথে পরিচয় করিয়ে দিল। কিন্তু যেই না অচেতন হালদার মুখ খুলসে, ওরে বাবা! মনে হইলো গন্ধে আমি এখনি অচেতন হয়ে যাব। কিন্তু ওনার কথাতো আর থামেনা। নিজের আর পত্রিকার বড়াই করেই যাচ্ছে। আমাকে বলে, ক্র্যাক ইউনিভার্সিটি! এইটা আবার কই! আমার অবস্থাতো   মনে মনে বলি, আপ্নে ১২ বছর ধরে সাংবাদিক আর ক্র্যাক চিনেন না! How come man! তো যাই হোক, অ্যাপ্লিকেশন পড়া শুরু করল। হায়! পড়াও দেখি আর শেষ হয়না! চার লাইনের একটা অ্যাপলিকেশন পড়তে পাক্কা দশ মিনিট সময় নিল।
তারপর বলে আসো আমার সাথে। নিয়ে গেল চীফ রিপর্টার শাপলা করিমের কাছে। শাপলা করিমও দশ মিনিট ব্যাপী অ্যাপ্লিকেশন পড়ে। সিভি দেখে। তারপর বলে, ছবি আন নাই ক্যান!! আমি আশে-পাশে তাকাই আর ভাবি, এইটা কি নিউজপেপার অফিস না পাখি ভাইয়ের অফিস  ! ইন্টার্নশিপের জন্য ছবি চায় ক্যান! কাজের কথাতো কেউই বলতেসে না। আমি আমতা আমতা করি... ইয়ে না মানে, জানতাম না। শাপলা করিম বলে শুনো আমি এখন অনেক ব্যস্ত, তুমি আরেক দিন দুপুরে ছবি নিয়ে আস, তখন কথা বলবো। আমি মনে মনে বলি একবার খালি এইখান থেকে বের হই, আর যদি এই অফিসের চেহারা দেখসি।
শাপলা করিমের কাছ থেকে বিদায় নিয়ে ভাবলাম, বাঁচা গেল, বাসায় যাই। ওমা! অচেতন হালদার আর যায়নাল বলে আসো তোমাকে চা খাওয়াই। আমি বলি না, না, সাতটা বাজে আমি বাসায় যাই। কিন্তু কে শোনে আমার কথা! দুই জন রওনা দিল ক্যান্টিনের দিকে। আমাকেও পিছে পিছে যেতে হল। এদিকে ওনাদের প্যাচাল আর শেষ হয় না। আমার গ্রামের বাড়ি কই, ঢাকায় কই থাকি, ওইখানে কেন থাকি, আসলে আমার কই থাকা উচিত, ডেইলি ওর্ডিনারিতে কাজ করার জন্য মানুষ মাটিতে গড়াগড়ি দিয়ে কাঁদে, আমি যদি এইখানে কাজ করতে পারি তাহলে সেটা হবে আমার সাত জন্মের ভাগ্য, ইংরেজীতে পড়া আর কাজ করা এক না, বকর বকর চলতেই থাকে। তারপর বলে ফোন নাম্বার দাও। মিস কল দিয়ে দুইজন আবার শিউর হয়, নাম্বার ঠিক আছে কিনা।
ওইদিন ছিল বৃহস্পতি বার। বলে রবিবার আসলে আমাদের ফোন দিয়ে চলে আইসো। আমি মনে মনে বলে খালি বের হয়া নেই অফিস থেকে। শেষ পর্যন্ত ছাড়া পেলাম। আমিতো ডিটার্মাইন্ড আর যাইতেসিনা ওইখানে। এরচেয়ে আমার দি ওল্ড এজই ভালু।
স্যারের সাথে কথা বলি ওল্ড এজ নিয়ে। উনি বলে আগে পত্রিকাটা এক সপ্তাহ পড়েন। যে সেকশন ভালো লাগে সেইখানে কথা বলে দিব। তো একসপ্তাহ পর ডিসাইড করলাম, ওল্ড এজের ম্যাগাজিন, ‘ওল্ড এজ লেস’ এ যাব। কিন্তু এইদিকে দেখি আরেক কাহিনী।
রবিবার রাতে এক ফোন আসছে, এক লোক বলে, নুসদিন বলছো, আমি বলি, হ্যাঁ, কিন্তু আপনি কে? বলে, ‘আরে আমি, যায়নাল। আজকে আসছিলা, দেখা করতে?’ আমিতো আকাশ থেকে পড়সি যে এইলোক দেখি আবার মনে রেখে ফোন দিসে! আমি বলি, ‘আমার একটু কাজ ছিল, যেতে পারি নাই। পরে যাব। কথা শেষ করতে না করতেই, বিশাল হুংকার! হ্যাঁ, তুমি কি মনে করলা ব্যাপারটাকে যে পাত্তাই দিলা না। কালকে অবশ্যি আসবা আর এসে ফোন দিবা।
আমি ম্যাগনেট-কম্পাসের এর লেখকের সাথে আবার শলা-পরামর্শ করি। বলে নাম্বার সেইভ করে রাখ আর কল দিলে রিসিভ কইরোনা। পরেরদিন রাতে আবার ফোন দেয়। আমিতো আর ধরিনা। আমিতো নিশ্চিত, কয়দিন আর ফোন দিবে। কিন্তু হায়! ফোন দেয়া দেখি চলতেই থাকে। দিন নাই-রাত নাই, দিতেই থাকে। পহেলা বৈশাখের দিনও ফোন দেয়! আমিও না ধরার প্রাকটিস চালিয়ে যাই।
ওইদিকে 'ওল্ড এজ লেসের' ম্যাগাজিন এডিটর খবিশ খান (নামকরণের সার্থকতা পরে প্রমাণ হবে) সাথে দেখা করার অ্যাপয়েন্টমেন্ট ঠিক হয়।
(চলবে)
*নিরাপত্তাজনিত কারণে নাম পরিবর্তিত 
নুসদিন।


নতুন মন্ত্রিসভা গঠনঃ অপেক্ষা করাই উচিত ছিল



বহুল আলোচিত দশম জাতীয় সংসদ নির্বাচন প্রায় শেষ। গত বুধবার (৮ জানুয়ারি) ২৯০ টি সংসদীয় আসনের নব-নির্বাচিত সদস্যের বিষয়ে গেজেট প্রকাশ করেছে নির্বাচন কমিশন। ২৮৪ জন নব-নির্বাচিত সংসদ-সদস্য শপথ নিয়েছেন এর একদিন পরেই [১]। বাকিদের শপথ নেয়াও বর্তমানে সারা।
তফসিল ঘোষণার পরে বিএনপির নেতৃত্বাধীন জোট প্রথমে তফসিল স্থগিতের দাবি তুলেছিল, পরে নির্বাচন প্রতিহত করার চেষ্টার নামে বহু মানুষ, বিদ্যালয় পুড়িয়ে দেয়া ইত্যাদি সাফল্যের সাথে করতে পারলেও নির্বাচনটি ঠেকাতে ব্যর্থ হয়েছে। এ সব কারও না জানার কথা না। সপ্তার পর সপ্তা ধরে এসব নিয়েই আমরা বলছি, ভাবছি বা শুনছি।
হয়ত সবাই এটাও জানি যে, ২৪ শে জানুয়ারির পরই নব-নির্বাচিত সংসদ-সদস্যদের শপথ এবং পরবর্তী মন্ত্রিসভা গঠন করা হবে- নির্বাচনের পরেও আওয়ামী লীগ নেতৃত্বের সিদ্ধান্ত এমনই ছিল। পরে অতি দ্রুত তারা সিদ্ধান্ত পাল্টান। এরপর চায়ের কাপে নতুন ঝড় ওঠে। ২৪ শে জানুয়ারির আগে নব-নির্বাচিত সংসদ-সদস্যদের শপথ কি বৈধ হবে? এর কি আদৌ আইনি সুযোগ আছে? এখন নব-নির্বাচিত সংসদ-সদস্যদের নিয়ে মন্ত্রিসভা গঠন করা হলে সেটি কি বৈধ হবে? ইত্যাদি নানা প্রশ্ন ঘুরপাক খেয়ে চলেছে টিভি টকশোগুলোতে, পত্রিকার সম্পাদকীয় পাতায়, চায়ের দোকানে। 
নানাজন নানা কথা বললেও সরকারি মহল এ প্রশ্নগুলোর বিষয়ে প্রায় মৌনব্রত পালন করে আসছিলেন। গত ৮ জানুয়ারি বিবিসি প্রধানমন্ত্রীর একজন উপদেষ্টার সাথে কথা বলে। তিনি ৯ তারিখে নব-নির্বাচিত সংসদ-সদস্যদের শপথ ও দ্রুত নতুন মন্ত্রিসভা গঠনের তথ্য দিতে পারলেও ঐ প্রশ্নগুলোর উত্তর তো দিতে পারেনইনি, উলটো বিস্তর তোতলিয়েছেন। গতরাতে গওহর রিজভীর লেখা [২] (ইংরেজির থেকে অনুবাদ অবশ্য)দেখে তাই নড়েচড়ে বসলাম। আমি নির্দিষ্টভাবে তার লেখায় ঐ প্রশ্নগুলোর উত্তর  আশা করেছিলাম। তিনি অবশ্য পুরোপুরি হতাশ করেন নি। 
বিস্তারিত আলোচনায় যাওয়ার আগে, সংবিধানের প্রাসঙ্গিক কয়েকটি অনুচ্ছেদ/দফা/উপ-দফা এখানে উল্লেখ করে নিতে চাইঃ
১২৩। [সূত্র ৩]
(৩) সংসদ-সদস্যদের সাধারণ নির্বাচন অনুষ্ঠিত হইবে
(ক) মেয়াদ-অবসানের কারণে সংসদ ভাংগিয়া যাইবার ক্ষেত্রে ভাংগিয়া যাইবার পূর্ববর্তী নববই দিনের মধ্যে; এবং
(খ) মেয়াদ-অবসান ব্যতীত অন্য কোন কারণে সংসদ ভাংগিয়া যাইবার ক্ষেত্রে ভাংগিয়া যাইবার পরবর্তী নববই দিনের মধ্যে:
তবে শর্ত থাকে যে, এই দফার (ক) উপ-দফা অনুযায়ী অনুষ্ঠিত সাধারণ নির্বাচনে নির্বাচিত ব্যক্তিগণ, উক্ত উপ-দফায় উল্লিখিত মেয়াদ সমাপ্ত না হওয়া পর্যন্ত, সংসদ সদস্যরুপে কার্যভার গ্রহণ করিবেন না।]
১৪৮।  [সূত্র ৪]
(১) তৃতীয় তফসিলে উল্লিখিত যে কোন পদে নির্বাচিত বা নিযুক্ত ব্যক্তি কার্যভার গ্রহণের পূর্বে উক্ত তফসিল-অনুযায়ী শপথগ্রহণ বা ঘোষণা (এই অনুচ্ছেদে "শপথ" বলিয়া অভিহিত) করিবেন এবং অনুরূপ শপথপত্রে বা ঘোষণাপত্রে স্বাক্ষরদান করিবেন।
(৩) এই সংবিধানের অধীন যে ক্ষেত্রে কোন ব্যক্তির পক্ষে কার্যভার গ্রহণের পূর্বে শপথগ্রহণ আবশ্যক, সেই ক্ষেত্রে শপথ গ্রহণের অব্যবহিত পর তিনি কার্যভার গ্রহণ করিয়াছেন বলিয়া গণ্য হইবে।
আবার আলোচনায় আসি। নবম সংসদের মেয়াদপূর্তির আগেই দশম জাতীয় সংসদ নির্বাচনে নির্বাচিত সংসদ-সদস্যদের শপথ নেয়ার একটা সুযোগ সংবিধানে আছে- এ ব্যাপারটা মিজানুর রহমান খানের মতো কৃতনাম সংবিধান-আলোচকদের চেপে যেতে [৫,৬]দেখে বিস্মিত হয়েছিলাম। মিঃ রিজভী দেখলাম এ ব্যাপারটা ভালোভাবেই তুলে ধরেছেন। 
১৪৮ এর ১ ও ৩ দফা শপথ ও কর্তব্যভার(/কার্যভার)গ্রহণের মধ্যে ফারাক করে দিয়েছে। আবার, যদিও ১৪৮(৩) বলছে ‘এই সংবিধানের অধীন যে ক্ষেত্রে কোন ব্যক্তির পক্ষে কার্যভার গ্রহণের পূর্বে শপথগ্রহণ আবশ্যক, সেই ক্ষেত্রে শপথ গ্রহণের অব্যবহিত পর তিনি কার্যভার গ্রহণ করিয়াছেন বলিয়া গণ্য হইবেন’, কিন্তু ১২৩(৩) এর শর্তাংশ বলছে ‘তবে শর্ত থাকে যে, এই দফার (ক) উপ-দফা অনুযায়ী অনুষ্ঠিত সাধারণ নির্বাচনে নির্বাচিত ব্যক্তিগণ, উক্ত উপ-দফায় উল্লিখিত মেয়াদ সমাপ্ত না হওয়া পর্যন্ত, সংসদ সদস্যরুপে কার্যভার গ্রহণ করিবেন না।’
তার মানে দাঁড়াচ্ছে, (যত আজবই লাগুক) নবম সংসদ থাকা অবস্থায় দশম জাতীয় সংসদ নির্বাচনে নির্বাচিত সংসদ-সদস্যরা শপথ নিতে পারবেন, কিন্তু ‘সংসদ সদস্যরুপে কার্যভার গ্রহণ’ করতে পারবেন না। বাস্তবতা হচ্ছে, ১৪৮(৩) ও ১২৩(৩) বিষয়ে ভবিষ্যতে অধিকতর স্পষ্টীকরণ প্রয়োজনীয় হলেও নব-নির্বাচিত সংসদ-সদস্যদের বিষয়ে নির্বাচন কমিশনের গেজেট প্রকাশ,  স্পিকার কর্তৃক সংসদ-সদস্যদের শপথপাঠ- এসবে সংবিধান লংঘন হওয়ার যে অভিযোগ কেউ কেউ [৫,৬] তুলছেন তা ধোপে টিকে না। 
আচ্ছা, নব-নির্বাচিত সংসদ-সদস্যদের শপথ নেয়ার বৈধতার বিষয়টা নাহয় আমরা বুঝলাম। প্রয়োজনীয়তাটাও নাহয় বুঝে নিলাম এই ভেবে যে, গেজেট প্রকাশ না হলে নির্বাচন হওয়াটার আহামরি কোনো মূল্য নেই। অসাংবিধানিক কোনো শক্তি গায়ের জোরে গেজেট না করতে দিলে একেবারে চিত্তির। নির্বাচনটার কোনো মূল্যই আর থাকবে না। এদিক দিয়ে চিন্তা করে বলব, সংসদ-সদস্যদের শপথ বিষয়ে উদ্যোগী হয়ে মহাজোট সাবধানী আচরণই করেছে। এখন নতুন একটা সংসদ বসার সব আনুষ্ঠানিকতা সারা, শুধুই কয়েকটা দিনের অপেক্ষা। এতসব রাষ্ট্রীয় আনুষ্ঠানিকতাকে পাত্তা না দিয়ে অসাংবিধানিক কোনো শক্তি গায়ের জোর দেখাতে আসবে- এটা কষ্টকল্পনা।
কিন্তু যা বুঝতে পারছি না, তা হচ্ছে দশম সংসদের সদস্য দিয়ে এখনই নতুন মন্ত্রিসভা গঠনের বিষয়টি। এ বিষয়টা যত্নের সাথে এড়িয়ে গিয়েছেন মিঃ রিজভী। ১২৩(৩) এর শর্তাংশ দশম সংসদের সদস্যদের বলছে নবম সংসদের ‘মেয়াদ সমাপ্ত না হওয়া পর্যন্ত, সংসদ সদস্যরুপে কার্যভার গ্রহণ করিবেন না’। এখন, বৈঠকে বসে সংখ্যাগরিষ্ঠ দলের নেতা নির্বাচন, বিরোধীদলীয় নেতা নির্বাচন, সর্বশেষ আজ কয়েক ঘন্টা পরে বিকালে মন্ত্রিসভা গঠন- এ সবই তো ‘সংসদ সদস্যরুপে কার্যভার গ্রহণ’। সংবিধান মানা করেছে যা করতে তা করার আদৌ কি কোন প্রয়োজন ছিল? বৈধ একটা সরকার তো আমাদের আছেই। ‘নির্বাচনকালীন’ সরকারের সময় তো যৌথবাহিনী সন্ত্রাসবিরোধী অভিযান  করেছে। জামায়াতি সন্ত্রাস-সাম্প্রদায়িক সন্ত্রাস গুড়িয়ে দিতে বর্তমান সরকারই তো যথেষ্ট ছিল। এমনকি ২৪ জানুয়ারির পর নতুন সরকার গঠিত হওয়ার আগ পর্যন্তও । আর ঠেলাঠেলি বিষয়ে বলা যায়, এই সরকারকে ঠেলার দুঃসাহস যদি কেউ করেও, পরেরটাকে অন্তত ১ম ১২ দিন ঠেলার সাহস তার করতে পারার কথা। বুঝাই যাচ্ছে, ঠেলাঠেলিও কোনো কারণ হতে পারে না। তবু যেঁচে সংবিধান লংঘনের দায় আওয়ামীলীগ তথা মহাজোটের নিজের কাঁধে নিতে যাওয়ার কারণ কী? এটা ভবিষ্যতে ব্যাপক গালমন্দ, বিরুদ্ধ প্রচারণা ও শাসনতান্ত্রিক ঝুঁকি জন্ম দেবার সম্ভাবনা তৈরি করেছে বলে মনে করি।
রব
তথ্যসূত্রঃ
[১] শেখ হাসিনা আ.লীগের সংসদীয় দলের নেতা
[২] শপথ গ্রহণ নিয়ে সংশয়ের সুযোগ নেই
[৩] গণপ্রজাতন্ত্রী বাংলাদেশের সংবিধান (সপ্তম ভাগ- নির্বাচন)
[৪] গণপ্রজাতন্ত্রী বাংলাদেশের সংবিধান (একাদশ ভাগ- বিবিধ)
[৫] নবম বা দশম কোন সংসদ এখন বহাল?
[৬] ‘সংবিধান রক্ষায়’ সংবিধানবিচ্যুত শপথ


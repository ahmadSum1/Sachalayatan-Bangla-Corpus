মেঘবালিকা



 রাতের আকাশে হাজারো তারার ভীঁড়ে আমি একাকী হারিয়ে যেতে চাই। পারি না। আনমনে ভেবে অবাক হই, হারিয়ে যেতেও কি তবে সঙ্গী লাগে !
দুপুরের রোদে আমি পথে পথে একলা হাঁটি। হাতের আইসক্রিমটা আধ খাওয়াই রয়ে যায়...
 আচমকা বৃষ্টি নামা থেকে নিজেকে রক্ষার ব্যর্থ চেষ্টা করতে করতে পাশের হুড খোলা রিকশায় টোনাটূনির খুনশুটি দেখে নিজেকে বড্ড অসহায় লাগে...
ভর সন্ধ্যায় উতলা হাওয়ায় চুল উড়িয়ে হাতে কৃষ্ণচূড়া নিয়ে দরজার ওপাশে কেউ অপেক্ষা করে না আমার জন্য। মাঝরাতে মুঠোফোনে কেউ মনে করিয়ে দেয় না, আজ কোজাগরী পূর্ণিমা...জ্যোৎস্না তাই অধরাই রয়ে যায়।
শীতের ভোরে আগুন গরম কফির মগ হাতে আমি দাঁড়িয়ে থাকি আমার ছোট্ট বারান্দাটায়। আমার পাশে দাঁড়িয়ে কোন চঞ্চল চোখ আমাকে জোড়া শালিক খুজে দেয় না, আমার চোখে পড়ে শুধু ডানা ভাঙা সেই বিষন্ন একলা শালিকটা।
যখন আমার ভাবনা গুলো ক্লান্ত হয়ে আমার মাঝেই মিশে যায়, যখন অচেনা সুরে আমি গাই আমার কষ্টগুলো, নিয়ন আলোর বর্ণমালায় লেখা কবিতাটা যখন অপরিচিত মনে হয়, তখনও কেউ গভীর মমতায় ছুঁয়ে দেয় না আমায়।
 তবে আমি স্বপ্নে বাঁচি। স্বপ্ন দেখি সেই মেঘবালিকার। যে আমাকে এই দাহকালে বৃষ্টির গল্প শোনাবে। রাতের আকাশ থেকে এনে দেব তারার মেলা। মিলিয়ে নেব আমার স্বপ্ন গুলো।
 পাশাপাশি হাঁটব অনন্তকাল। চৈত্রের শেষ প্রহরে রাঙা আলোয় চোখে চোখ রেখে চেয়ে রব। ভালোবাসা দিবসে তার হাতে তুলে দেব আঠারোটা লাল গোলাপ। বলবো, "ভালোবাসি তোমায়"।
 আমি অপেক্ষায় থাকি। অপেক্ষায় থাকে আঠারোটা লাল গোলাপ...মেঘবালিকা, তুমি আসবে না...???
=============================================
মূকতাদির রহমান
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%75%6b%74%61%64%69%72%61%69%75%62%40%79%6d%61%69%6c%2e%63%6f%6d%22%3e%6d%75%6b%74%61%64%69%72%61%69%75%62%40%79%6d%61%69%6c%2e%63%6f%6d%3c%2f%61%3e%27%29%3b'))


মেট্রো রেল বিতর্ক এবং আমার দু-আনা



মেট্রো রেল নিয়ে হঠাৎ করেই ফেসবুক পাড়া সরগরম। প্রধানমন্ত্রীর কান পর্যন্তও গিয়েছে সেই কথা। বিশ্ববিদ্যালয় এলাকা কেমন গরম জানি না। শিক্ষকদের কর্মবিরতির কারণে ক্লাস বন্ধ, শুধু পরীক্ষা চলছে। খুব বেশি উত্তপ্ত হওয়ার কথা না। সে যাই হোক, মেট্রো রেলের রুট ঢাকা বিশ্ববিদ্যালয়ের ভেতর দিয়ে যাচ্ছে বলে "সাধারণ শিক্ষার্থী"রা আন্দোলন করছে। ঢাকা বিশ্ববিদ্যালয়ের প্রাক্তন ছাত্র হিসেবে এখানে দু'লাইন বলা দরকার বলে মনে করছি। আর শুধু ফেসবুকের কমেন্টে তর্ক-বিতর্ক যৌক্তিক কোনও উপসংহার আনতে পারে না বলে ব্লগে লিখছি। আশা করি কমেন্টের আলোচনায় আরও কিছু পয়েন্ট উঠে আসবে।
প্রথমেই বলে নিই, আমি আর্কিটেক্ট বা সিভিল ইঞ্জিনিয়ার না। স্ট্রাকচারাল ইঞ্জিনিয়ারিং নিয়ে আমার কোনও জ্ঞান নেই। আমার পুরো বক্তব্যই একজন সাধারণ নাগরিক আর বিশ্ববিদ্যালয়ের প্রাক্তন ছাত্র হিসেবে। আর বিশ্ববিদ্যালয়ের পুরোটা সময় মেট্রো রেলের রুটের অন্যতম "বিতর্কিত" অংশ দোয়েল চত্বরের পাশেই ক্লাস করেছি, ফলে এই রেললাইনের আশেপাশের এলাকার প্রভাব সম্পর্কে কিছুটা ধারণা আছে বলে দাবি করতে পারি।
আমি ঠিক জানি না সাধারণ শিক্ষার্থীদের আন্দোলন কিভাবে হয়। সব আন্দোলনেই কোনও না কোনও গোষ্ঠী থাকে যে বা যারা আন্দোলনকে পরিচালনা করে। ফেসবুকে অধিকাংশ খবর, ছবি এবং নোটস যাদের প্রোফাইল থেকে শেয়ার হচ্ছে তারা কোনও না কোনওভাবে "বাম" রাজনীতির সাথে যুক্ত। আন্দোলন করলে নিজেদের নামে করলেই ভাল, শুধু শুধু "সাধারণ শিক্ষার্থী" নাম দিয়ে আন্দোলন করাটা সন্দেহজনক। বিফল হলে পুরো বিশ্ববিদ্যালয়ের বদনাম হবে। অথবা হয়তো সেটাই উদ্দেশ্য - গা বাঁচানো। 
গত দু-একদিনে সবচেয়ে বেশি শেয়ার হওয়া নোট কাজল আব্দুল্লাহ নামে একজনের লেখা। উনার সাথে আমার ব্যক্তিগত পরিচয় নেই এবং উনার প্রোফাইল থেকে দেখলাম উনি ঢাকা বিশ্ববিদ্যালয়ের ফিন্যান্সে পড়েছেন। নন-টেক হয়েও উনি প্রোজেক্টটা ভালই বিশ্লেষণ করেছেন। প্রথমত আমি উনার লেখার কিছু বিষয়ে বলবো, এরপর নিজের দুটো কথা যোগ করার চেষ্টা করবো।
লেখার প্রথম হেডিঙেই উনি বলেছেন উনি চান মেট্রো রেল হোক কিন্তু ঢাকা বিশ্ববিদ্যালয়ের মধ্যদিয়ে না। এই ব্যাপারে পরে আসছি।
১ নং পয়েন্টে কাজল সাহেব AECL নামক একটি প্রতিষ্ঠানের সার্ভের কথা বলেছেন। সেটার কোনও লিঙ্ক বা ডকুমেন্ট নেই বলে যাচাই করতে পারছি না। তাই এই ব্যাপারে কিছু না বলি। এর পরে উনি মেট্রো রেল প্রকল্পের EIA (Environmental Impact Assesment) রিপোর্ট থেকে একটা ছবি যুক্ত করেছেন।


কিন্তু ছবির আশে পাশের কথাগুলো আর বলেন নি। এই ছবিটা দেওয়ার উদ্দেশ্যই হচ্ছে প্রকল্প এলাকার ১কিলোমিটার রেডিয়াসের মধ্যে কি কি গুরুত্বপূর্ণ স্থাপনা আছে সেগুলো চিহ্নিত করা হয়েছে এবং সেগুলোর যেন কোনও ক্ষতি না হয় সে ব্যাপারে বিশেষ ব্যবস্থা নেওয়া হয়েছে - এই ব্যাপারটা বোঝানো। EIA রিপোর্টের পৃষ্ঠা ৯২ থেকে কোটঃ

These sites are well known to the design team and are accounted for and protected in the design proposals for the Metro.

রিপোর্টের পৃষ্ঠা ১১৫-১১৬ থেকেঃ

All locations where curvature approaches 200 m have been evaluated, and vibration-proof track installed at locations where building occupancy and use may be affected.

পৃষ্ঠা ১১৬ থেকেঃ

Vibration intensity using MSS track at the closest point from the pier is within the Japanese standard, and at 12.5 m from the pier is found to be 57.4 VdB for ballast-less track and only 49.9 VdB for MSS track. Vibration is well within the tolerable limit for Dhaka gate with MSS track installed still, the piers will be placed as far as possible from the gate. Pier locations were modified in the design to provide the maximum distance on both sides of the gate to the nearest pier (~14 m).
In addition to Dhaka Gate, three additional locations are close enough to cause concern, Nos. 14, 15 and 21 in the list. In all instances, the distance from the nearest pier is sufficient to prevent damage to the structure from excess ground vibrations. 

উপরের কোটে ১৪ এবং ১৫ হচ্ছে সোহরাওয়ার্দী উদ্যান এবং টিএসসি যা ঢাকা বিশ্ববিদ্যালয় এলাকায়। নিকটস্থ পিয়ার থেকে এদের দূরত্ব যথাক্রমে ১২ মিটার এবং ১৮.৪ মিটার।
২ নং পয়েন্টের মূল বক্তব্য ল্যান্ডস্কেপ নিয়ে। আমারও ধারণা ছিল বিশ্ববিদ্যালয় এলাকায় রেললাইন সোহরাওয়ার্দী উদ্যানের ধার ঘেঁষে যাবে। যেহেতু আমার পক্ষে মূল প্ল্যান পাওয়া সম্ভব না সেক্ষেত্রে ইউটিউব ভিডিওর স্ক্রিনশটই মেনে নিতে হচ্ছে যেখানে দেখানো হয়েছে রেল-লাইন মূল রাস্তার মাঝ বরাবর দিয়ে যাবে। এখন কথা হচ্ছে এতে কি ল্যান্ডস্কেপ নষ্ট হচ্ছে? আমার কাছে নষ্ট মনে হচ্ছে না। যদি না আমরা লাইনের নিচে পিলারের পাশে পাবলিক টয়লেট বা গাঁজা খাওয়ার আস্তানা বানিয়ে ফেলি। এই দায়িত্ব বিশ্ববিদ্যালয়ের শিক্ষার্থীদেরই। আমরা এতদিন ধরে একটা ল্যান্ডস্কেপ দেখে অভ্যস্ত, অনেক স্মৃতি এই এলাকা নিয়ে, তাই নতুন কিছু মেনে নিতে হয়তো একটু কষ্ট হচ্ছে। কিন্তু বাস্তবতার সাপেক্ষে সেটা কি আসলে কোনও সমস্যা? একটা দৃষ্টিনন্দন রেললাইন, স্টেশন নতুন আরেকটা ল্যান্ডস্কেপ তৈরি করবে। আমি স্বাধীনতা স্তম্ভের নিচে দাঁড়িয়ে উপরের দিকে তাকিয়ে দেখেছি। শুধু উঁচু জায়গা থেকে দেখার জন্যই তো আমি অন্তত একবার মেট্রো রেলে চড়ব। এই পয়েন্টটা আবেগের জায়গা থেকে আসতে পারে কিন্তু যৌক্তিক না। তাহলে তো ঐতিহ্য লালনের স্বার্থে ঢাকা বিশ্ববিদ্যালয়ে সব বহুতল ভবন, নিত্যনতুন স্ট্রাকচার বানানোও বন্ধ করে দিতে হবে।
৩ নং পয়েন্টে পরিবেশ, শব্দ দূষন, কম্পন ইত্যাদি নিয়ে কথা বলেছেন কাজল সাহেব। যে কোনও বড় প্রোজেক্টের নির্মানাধীন সময়ে শব্দ, বায়ু দূষণ হবেই। সেটা বিশ্ববিদ্যালয়ের জন্য নতুন হল বানাতে গেলেও হবে, পাইলিং এর শব্দে অন্তত এক বছর আশে-পাশে যাওয়া যাবে না। এটা যথা সম্ভব কম রাখার চেষ্টা করা হবে সেটা EIA রিপোর্টেই বলা হয়েছে। নির্মাণ পরবর্তী শব্দের ব্যাপারে কাজল সাহেবের বক্তব্যঃ

রিপোর্টে এও বলা হয়েছে নির্মাণ কাজের সময় শব্দ দূষণও হবে। আর ট্রেন নি:শব্দ হবে না। মেট্রো চলাচলে শব্দ হবেই। তবে শব্দ সীমিত করার জন্য ’এমএসএস’ নামক একটি প্রযুক্তি ব্যবহারের কথা বলা হয়েছে। এই ক্যাম্পাসের মধ্যে শাহবাগ থেকে শুরু করে দোয়েল চত্বর পর্যন্ত রয়েছে ৩ টি লাইব্রেরী। এর মধ্যে ২টি হছে দেশের সবচেয়ে বড় দু’টি লাইব্রেরি। যে যাই বলুক, একফোটা শব্দ হবে না বা শব্দে এদের সমস্যা হবে না। এটা আমি মানতে রাজি নই। 

কেন মানতে রাজি না সেটা অবশ্য উনি ব্যাখ্যা করেন নি। রিপোর্টের পৃষ্ঠা ১০৬ এ পিক আওয়ারে এম্বিয়েন্ট সাউন্ডের বৃদ্ধি এবং দিন রাতের বৃদ্ধির একটা চার্ট দেওয়া হয়েছে। সেখানে দেখানো হয়েছে ঢাকা বিশ্ববিদ্যালয় এলাকায় পিক আওয়ারে এম্বিয়েন্ট বৃদ্ধিঃ ০.২ - ০.৫% এবং দিন-রাতের এম্বিয়েন্ট বৃদ্ধিঃ ৫-৬.৭% যেটা আমার কাছে খুব বেশি মনে হচ্ছে না। বরং উত্তরা সেন্ট্রালের দিন-রাতের এম্বিয়েন্ট সাউন্ড বৃদ্ধিঃ ২৩%, লাইফ-এইড হাসপাতালেঃ ৮.৮% যেটা বিশ্ববিদ্যালয় এলাকার চেয়ে অনেক বেশি। রিপোর্টে সাউন্ড পাথের একটা ছবি দেওয়া হয়েছেঃ


সেখানে দেখানো আছে শব্দের গতিপথ এবং দূরত্বের সাথে কিভাবে কতটুকু কমবে। দেখা যাচ্ছে ভূমির কাছা কাছি আসতে আসতে শব্দের মাত্রা প্রায় পাঁচগুণ কমে যাচ্ছে। আর আধুনিক মেট্রো রেলের শব্দ এমনিতেই আমরা যেসব রেলগাড়ি দেখে অভ্যস্ত তার চেয়ে অনেক কম। তাহলে রেল লাইন থেকে প্রায় ১০০-১৫০ মিটার দূরে লাইব্রেরীর ভেতরে কিভাবে পড়ালেখার ক্ষতি হওয়া সম্ভব বুঝতে পারছি না। সম্ভবত EIA রিপোর্টের নয়েজ বিষয়ক চ্যাপ্টারটায় অনেক অনেক ইকুয়েশন দেখে উনি লেখাগুলোকে এভয়েড করেছেন। এই কারণে এই ব্যাপারটা বুঝতে পারেন নি।
এরপরে ভাইব্রেশনের ব্যাপারে উনি বেশ কিছু "আংশিক" স্ক্রিনশট দিয়েছেন এবং তারপর কোটঃ


আমার প্রশ্ন হচ্ছে, জেনে বুঝে আমরা এই শব্দ, বায়ু দূষণটা কেন টেনে আনছি? (অন্তত, চার বছর আমাদের এটা সহ্য করতেই হবে)। কেন মুঘল আমলের স্থাপত্য, কার্জন হলকে বিপদে ফেলছি? রুটটা ঘুরে গেলে ক্ষতি কি? শিক্ষার্থীরা তো শাহবাগেই নামতে পারে।

ভাইব্রেশনের কারণে যেন স্থাপনার ক্ষতি না হয় এজন্য সব ধরণের সতর্কতা অবলম্বন করা হচ্ছে সেটা রিপোর্টেই বলা হয়েছে। উপরে পৃষ্ঠা ১১৬ এর কোট পড়লেই সেটা স্পষ্ট হয়। আর "অন্তত চার বছর" সহ্য করতেই হবে সেটা উনি কিভাবে বলছেন? এরকম কোনও প্রকল্পই পুরো এলাকা জুড়ে একসাথে শুরু হয় না এবং পুরো সময় ধরে চলে না। চার বছর লাগবে উত্তরা থেকে মতিঝিল পর্যন্ত কাজ শেষ করতে। ঢাকা বিশ্ববিদ্যালয় এলাকা পুরো প্রকল্পের ১০% এলাকা হলে সর্বোচ্চ ৬ মাস নির্মাণকালীন যন্ত্রণা সহ্য করতে হবে। এই ব্যাপারে সরকারের সাথে দেন-দরবার করা যায় যেন নির্মাণ কাজ গ্রীষ্মকালীন ছুটিকে মাঝে রেখে আশে পাশের সময়ে চালানো হয়।
৪ নং পয়েন্টে অংশী-জনের বক্তব্য সম্পর্কে উনি বলেছেনঃ

...দ্বিতীয়টি অনুষ্ঠিত হয় শাহবাগের জাতীয় জাদুঘরে যেটাতে নানা শ্রেণীপেশার ৭০ জন উপস্থিত ছিলেন। এদের মধ্যে মতামত নেয়া হয়েছে ৭ জনের যাদের মধ্যে রয়েছেন বঙ্গবন্ধু মেডিকেলের চিকিৎসক, ফুলের দোকানি, সাংবাদিক স্থপতি, স্থানীয় ব্যবসায়ি, সরকারি কর্মকর্তা। কিন্তু, ঢাকা বিশ্ববিদ্যালয়ের কোন শিক্ষক বা শিক্ষার্থীদের কোন কমেন্ট নেই। যদিও ঐ ৭০ জনের মধ্যে তারা উপস্থিত ছিলেন। আমার কাছে নাম, পেশাসহ এদের তালিকা আছে।

তারা কি মতামত তখন তুলে ধরেছিলেন সেরকম কিছু রেফারেন্স কাজল সাহেব দেন নি। দিলে বোঝা যেত শুরু থেকেই ঢাকা বিশ্ববিদ্যালয়ের অবস্থান কি ছিল। EIA রিপোর্টের ১৭১ নং পৃষ্ঠায় দেখা যাচ্ছে ০৪ জুলাই ২০১১ তারিখে বেলা ১১টায় ঢাকা বিশ্ববিদ্যালয়ের ভিসি স্যারের রুমে ৪৪জনের উপস্থিতিতে একটা মিটিং হয়েছে। ঢাকা বিশ্ববিদ্যালয়ের ভিসি স্যারের রুমে যেহেতু মিটিং সেখানে ঢাকা বিশ্ববিদ্যালয়ই প্রাধান্য পেয়েছে বলে ধরে নিচ্ছি। সেখানে বাঁধা দিলে তো শুরুতেই রুট পরিবর্তন হয়ে যেত। তখন কেউ এই রুটের বিরুদ্ধে কিছু বলেছেন বলে মনে হচ্ছে না।
৫ নং পয়েন্টে ঢাকা বিশ্ববিদ্যালয় ঘিরে সাংস্কৃতিক বলয়ের কথা বলা হয়েছে। খুবই গুরুত্বপূর্ণ বিষয় সন্দেহ নেই। মৌলবাদের এই যুগে আমাদের পহেলা বৈশাখ, একুশে, স্বাধীনতা দিবস, বিজয় দিবস ঘিরে ঢাকা বিশ্ববিদ্যালয় এলাকায় যে উৎসব হয় তা খুবই গুরুত্বপূর্ণ। 
কাজল সাহেবের বক্তব্যঃ

আমি বিশ্বের কোন বিশ্ববিদ্যালয়ের দুইপাশ দিয়ে মেট্রো রেল গ্যাছে, কোন বিশ্ববিদ্যালয়ে ভূমি থেকে উলম্ব হয়ে মেট্রো রেল গেছে, কোনটায় সমান্তরাল, অথবা ইউটিউবে সাউন্ড অফ মেট্রো রেল লিখে সার্চ দিয়ে সেটার তুলনামূলক আলোচনায় বিশ্বাসী নই। কারণ, সেই তুলনা আসলে আরো অনেক তুলনা আসবে। ঢাকা বিশ্ববিদ্যালয় বাংলাদেশ ও বিশ্বের বুকে অনন্য একাডেমিক বিষয় দিয়ে নয় বরং রাজনৈতিক কারণে। একাডেমিক র‌্যাংকিং এ বিশ্বের অনেক বিশ্ববিদ্যালয়ের পেছনে থাকলেও রাজনৈতিক কারণে বিশ্বের বুকে ঢাবি অনন্য ও একমাত্র।...

তুলনা করে যদি আপনার যুক্তি ভুল প্রমাণিত হয় তাহলে মেনে নিতে সমস্যা কি? প্রশ্ন হচ্ছে মেট্রো রেলকে আমরা সাংস্কৃতিক বলয়ের জন্য বাঁধা কেন মনে করছি? সাংস্কৃতিক বলয়ের অংশ কেন নয়? প্রতিটা উৎসবে কয়েক লক্ষ লোকসমাগম হয় বিশ্ববিদ্যালয় এলাকায়। তৈরি হয় এতগুলো লোকের যাতায়াত, নিরাপত্তা নিয়ে চূড়ান্ত বিশৃঙ্খলা। মেট্রো রেল হয়ে গেলে বিশ্ববিদ্যালয়ে আসা অন্তত অর্ধেক লোকের যাতায়াতের সমস্যার সমাধান হয়ে যাবে। বরং যাতায়াতের সুবিধা থাকায় আরও বেশি লোকসমাগম হবে বলেই আমার ধারণা। আর সাংস্কৃতিক বলয় নিয়ে যাদের এত টেনশন তারা কার্জন হল এলাকায় বিকেল হলেই মেয়েদের উঠিয়ে দেওয়া হয়, সন্ধ্যার পরে ছেলে-মেয়ে এক সাথে দেখলেই হ্যারাজ করা হয় - এসব ব্যাপারে নিশ্চুপ কেন ঠিক বোধগম্য না।
"আর ঢাকা বিশ্ববিদ্যালয় অনন্য শুধুমাত্র রাজনৈতিক কারণে" - এই বক্তব্যের সাথে একমত হতে পারলাম না। বরং কিছুটা অপমানিত বোধ করলাম। একটা বিশ্ববিদ্যালয়ের একমাত্র বৈশিষ্ট্য যদি হয় রাজনীতি, তাহলে সেটা আর পল্টন ময়দানের পার্থক্য কি?
সবশেষে একটা কন্সপিরেসি থিয়োরির কথা বলেছেন কাজল সাহেব। আমারও একটা থিয়োরি আছে। একটু পরে দিচ্ছি। আগে আমার কিছু কথা যোগ করি।
প্রথমত, একটা কথা বলা হচ্ছে যে ঢাকা বিশ্ববিদ্যালয়ের মধ্যদিয়ে রেললাইন যাচ্ছে। এটা কোনও ভাবেই সত্য না। রেললাইন ঢাকা বিশ্ববিদ্যালয়ের মধ্যে দিয়ে বা "বুক চিরে" যাচ্ছে না বরং ধার ঘেঁষে যাচ্ছে। বিশ্ববিদ্যালয়ের ধার ঘেঁষে অনেকগুলো রাস্তাও গিয়েছে যেগুলো প্রচণ্ড ব্যস্ত এবং গাড়ির হর্ন, রিকসা, সিএনজি, বাস ইত্যাদির গ্যাঞ্জামে পূর্ণ।
দ্বিতীয়ত, ঐতিহ্য রক্ষার কথা বলে উন্নয়ন বাঁধা দেওয়া কোনও কাজের কথা না। ঐতিহ্য রক্ষা আর উন্নয়ন কিভাবে পাশাপাশি চলতে পারে সেটাই বরং দেখা উচিৎ। ঢাকা বিশ্ববিদ্যালয়ের মত দেশের অন্যতম সেরা বিশ্ববিদ্যালয়ের শিক্ষার্থীদের উচিৎ আরও গঠনমূলক সমাধান দেওয়া। মেট্রো রেল আধুনিক সময়ের বাস্তবতা, এবং একটা প্রয়োজন। শাহবাগে স্টেশন হলেই ঢাকা বিশ্ববিদ্যালয়ের জন্য যথেষ্ট না। শাহবাগ এলাকা একটা পাবলিক প্লেস। দুইটা হাসপাতাল, শিশু-পার্ক, থানা, জাদুঘরের উদ্দেশ্যে আসা সবার জন্য এই স্টেশন ব্যবহার হয়। বাস, রিকশা, সিএনজির জন্য শিক্ষার্থীদের এখানে আলাদা "প্রিভিলেজ" নেই। দোয়েল চত্বর স্টেশন সেরকম একটা স্টেশন হতে পারে যেটার মূল ব্যবহারকারীই হবে বিশ্ববিদ্যালয়ের শিক্ষার্থীরা। আরও আছেন ঢাকা মেডিকেল, শিশু একাডেমী ইত্যাদির যাত্রীরা। শাহবাগ থেকে রুট বামদিকে চলে গেলে এর কোনটাই হবে না। এই সব কারণেই ঢাকা বিশ্ববিদ্যালয়ের পাশ দিয়ে মেট্রো রেল দরকার। আর শাহবাগ থেকে ৯০ ডিগ্রী ঘুরে যাওয়া সম্ভবত টেকনিক্যালিও সম্ভব না।
আমি যখন গ্রাজুয়েশন শেষ করছি  সেই সময়ই কথা বার্তা চলছিল বিশ্ববিদ্যালয়ের কিছু ডিপার্টমেন্ট গাজীপুরের দিকে ভিন্ন ক্যাম্পাস করে সেখানে সরিয়ে নেওয়ার। কারণ এই এলাকায় বিশ্ববিদ্যালয়ের জায়গা বাড়ানোর বা নতুন অবকাঠামো নির্মাণের জায়গা নেই। এত শিক্ষার্থীর চাপ বিশ্ববিদ্যালয় নিতে পারছে না। পরবর্তীতে কি হয়েছে জানি না। কিন্তু সেরকম কোনও উদ্যোগ নিলেও সম্ভবত ঐতিহ্য রক্ষা আন্দোলন শুরু হবে!
আন্দোলন করছেন বাম সংগঠনের সমর্থকরা, নাম কেন দিচ্ছেন "সাধারণ শিক্ষার্থী"? আন্দোলন বুমেরাং হলে যেন গায়ে না লাগে? কাজল সাহেবের লেখার প্রথম হেডিং পড়ে এজন্যই আমার মনে পড়লো - "ঠাকুর ঘরে কে রে? আমি কলা খাই না!"
ঢাকায় মেট্রো রেল হবে সেটা নিয়ে কথা বার্তা শুরু হয়েছে সেই ২০০৩/৪ সাল থেকে। অংশী-জনের সাথে মিটিং হয়েছে ২০১১ তে। বিমান বাহিনীর বিরোধিতায় রুট পরিবর্তন নিয়ে আলোচনা ২০১১ তে। তারপর ৫ বছর গিয়েছে। সব কিছু গুছিয়ে এনে যখন মূল কাজ শুরু হবে তখন কেন আন্দোলনের শুরু? এমন একটা সময় যখন কাজ থমকে গেলে প্রকল্পের অর্থায়ন বন্ধ হয়ে যাবে? এতদিন আপনারা কোথায় ছিলেন?
কন্সপিরেসি থিয়োরির কথা বলছিলেন কাজল সাহেব। আমিও একটা থিয়োরি দেই।
বর্তমান সময়ে বিএনপি জামাত আন্দোলনে তেমন সুবিধা করতে পারছে না। নির্বাচনে গিয়ে জনসমর্থনের পরীক্ষায়ও ভরাডুবি। জামাতের বড় বড় নেতারাও সব টপাটপ ঝুলে যাচ্ছে। পদ্মা সেতুর মত প্রকল্প সরকার নিজে নিজে করে ফেলছে। ঢাকা-চট্টগ্রাম চার লেনের কাজ প্রায় শেষ। ঢাকা-সিলেট শুরু হবে। কিছু দিয়েই রাজনীতির মাঠ গরম করা যাচ্ছে না। এখন মেট্রো রেলের মত একটা "ফিউচারিস্টিক" প্রকল্প যদি সরকার সফল ভাবে করে ফেলে তাহলে পাবলিকের সমর্থন আর কিছু দিয়েই পাওয়া যাবে না। জামাত-বিএনপির নামে আন্দোলন করে তো লাভ হবে না তাই মধুর মাছি কিছু বামাতিকে মাঠে নামিয়ে দেওয়া যাক। এখন সরকার বা সরকার সমর্থক ছাত্রলীগ যদি এদের সাথে হার্ড-লাইনে যায় তাহলেই তো মাঠ গরম। ঢাকা বিশ্ববিদ্যালয় আর সরকারকে মুখোমুখি দাঁড় করিয়ে দেওয়া যাবে। আমার ধারণা আজ যদি রেল লাইন ঢাকা বিশ্ববিদ্যালয়ের হয়ে না যেত তাহলে আন্দোলন হতো পুরোপুরি বিপরীত ইস্যুতে। কিন্তু এই আন্দোলনটা হতোই।
আমি বলি কি, ঢাকা বিশ্ববিদ্যালয়ে যেহেতু আপনারা পড়ছেন, মাথায় কিছুটা হলেও মগজ আছে। সেটা কাজে লাগান। এই আন্দোলন না হয় ঐযে গ্রাম, বন্দর, পানি, খনিজ, কয়লা, বন, সবকিছু রক্ষা কমিটির একজন আছেন না, উনার নামের সাথে "বিশ্ববিদ্যালয় রক্ষা"টাও লাগিয়ে দিয়ে উনার উপরেই ছেড়ে দেন। আর আন্দোলন যদি করতেই হয় কাজের কিছু নিয়ে করেন। এই নেন কিছু কাজের ইস্যুঃ
১। বিশ্ববিদ্যালয়ের রিসার্চ বাজেট অন্তত ১০ গুন বাড়ানো হোক।
২। সব বিশ্ববিদ্যালয়ে সমন্বিত ভর্তি পরীক্ষা চালু করা হোক।
৩। বিশ্ববিদ্যালয়ের হলগুলোর অবকাঠামোর উন্নয়ন করা হোক। বড় একটা ভূমিকম্পে কি দশা হবে সেটা কল্পনাও করা যায় না।
৪। বিশ্ববিদ্যালয় এলাকার নিরাপত্তার পর্যাপ্ত ব্যবস্থা নেওয়া হোক।
৫। পহেলা বৈশাখে বিশ্ববিদ্যালয় এলাকায় নারী নির্যাতনকারীদের চিহ্নিত করতে আরও বড় পরিসরে উদ্যোগ নেওয়া হোক।
...
...
ইস্যু তো শেষ হবে না।
যাই হোক, আমি ধরে নিচ্ছি সব বাম-ই বামাতি না। তারা অন্তত বুঝতে পারবেন এই আন্দোলনের অযৌক্তিকতা সেটাই আশা করি। সবার শুভবুদ্ধির উদয় হোক।
ETA রিপোর্টঃ http://goo.gl/fplth3
--
ঘুমকুমার


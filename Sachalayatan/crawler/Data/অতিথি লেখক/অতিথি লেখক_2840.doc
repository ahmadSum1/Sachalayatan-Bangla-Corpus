চশমা বিভ্রাট



জহিরুল ইসলাম নাদিম
ঘরের ভেতর কুমির দেখে
ছিটকে দাদু মেঝেতে
আনতে তাকে ওখান থেকে
সাহস ক'রে কে যেতে?
পুলিশ ডাকো পুলিশ ডাকো
কেউবা ডাকে সোলজারই
কেউবা আবার ক'রেই বসে
সেই জরুরী রোল জারি!
সবাই ছোটে ত্রস্ত পায়ে
বাঁয়ের জুতো ডান পা'তে
দাদু বুঝি আর বেঁচে নেই
জানতে ভয়ে কান পাতে।
এমন সময় একটি ছেলে
যে নাকি ভয় দ্বন্দ্বহীন
ঢুকেই বলে কুমির কোথায় ?
ঘরটাতো বেশ রন্ধ্রহীন।
সবাই ওঠে চেঁচিয়ে ভীষণ
দেখো মরার শখ কত
একটু পরে বেরোয় ছেলে
সঙ্গে দাদু -অক্ষত!
টিকটিকি আর দাদুর চোখের
পাওয়ারঅলা চশমাটি
ঘটাল এই কান্ডখানি
সাত সকালের রস মাটি!


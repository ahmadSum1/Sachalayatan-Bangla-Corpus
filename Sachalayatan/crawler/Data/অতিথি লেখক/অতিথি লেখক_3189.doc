ঈদী বা ঈদের সেলামী ও কিছু ভাবনা। 



মান্যবর মুরব্বীগণ, সালাম নিবেন। না, এটা ঈদের সালাম না, সৌজন্য ও আদবের সালাম।  আশা করি শারীরিক, মানসিক ও অর্থনৈতিক ভাবে ভাল আছেন। তবে মনে হচ্ছে শারীরিক ও মানসিক ভাবে ভাল থাকলেও অর্থনৈতিক ভাবে কিছুটা চিন্তাগ্রস্ত আছেন। ঈদের কেনা-কাটা, রোজার মাসের বাড়তি খরচ, ঈদের দিনে ভাল মন্দ খাবার আয়োজন, তার উপর আছে পোলাপানের ঈদের সেলামী নিয়ে দূর্ভাবনা। এতে কি ভাল থাকা যায়? কিন্ত আমরা পোলাপানরা এই রোজার ত্রিশটা দিন আল্লাহর কাছে আপনাদের অর্থনৈতিক শান্তি কামনা করে প্রার্থণা করছি প্রত্যেক বেলা নামাজ শেষে।  আপনাদেরকে যে অর্থনৈতিক ভাবে সুস্থ রাখতে হবে  যে কোন মূল্যে। কারণ আপনাদের অর্থনৈতিক  শান্তির সাথে আমাদের ঈদের আনন্দ বহুলাংশে জরিত।
আমরা পোলাপানরা জানি ঈদ এলে আপনারা স্মৃতি কাতঁর হন, স্মৃতি রোমন্থন করেন।  আপনাদের মনেও ছোট বেলার কড় কড়ে নোটের কচকচানি রিনিঝিনি আওয়াজ তুলে। ঈদের সেলামী পাবার সেই দৃশ্যপট আপানাদের কাছে এখন জীবন্ত। ঈদী বা ঈদের সেলামী বাড়ীর ছোটদের অলিখিত অধিকার। এই অধিকার থেকে বঞ্চিত করা কোন মুরব্বীর উচিত নয় বলে বাচ্চা পোলাপানরা দৃঢ় মনে বিশ্বাস করে। 
আমরা জানি আপনারা আমাদের ঈদী দিতে উম্মুখ হয়ে আছেন, বাজার থেকে নূতন টাকার নোট সংগ্রহ কাজে মনোনিবেশ করছেন। কিন্ত আমরা পোলাপানরা আপনাদের নিকট ঈদী পূর্ব কিছু দাবী, দাবী বললে বেয়াদবী হবে কিছু আর্জী পেশ করছিঃ
১। ঈদী বা ঈদের সেলামী দেবার আগে মুখটা হাসি হসি রাখবেন, এতে আমরা মহাখুশী হই। আপনাদের প্রতি আমাদের শ্রদ্ধা পূর্বের চেয়ে বৃদ্ধি পাবে। (যদিও আজকাল পোলাপানের কাছ থেকে শ্রদ্ধা পাওয়া ভাগ্যের ব্যাপার।)
২। আপনারা যখন ঈদী পাইতেন তখনকার সময়ের টাকার মূল্য আর এখনকার সময়ের টাকার মূল্য বিবেচনা করে ঈদী দিবেন। আপনাদের সময়ের ১০টাকা এখন অবমূল্যায়ন হতে হতে ১০০-৫০০টাকায় নেমে এসেছে। ১০০থেকে ৫০০টাকা কেন বললাম? যারা আজ থেকে ৫০বছর আগে সেলামী পেতেন ১০টাকা, সেই ১০টাকা এখন ৫০০টাকার চেয়ে বেশী মূল্যমান। তাই সেলমী বা ঈদী দেয়ার আগে বিষয়টা বিবেচনা করবেন। (যদিও পোলাপানের কাছে টাকার চাহিদার কোন সীমানা নাই।) 
৩। আপনারা সোজা হয়ে দাঁড়িয়ে আমাদেরকে সালাম করার সুব্যবস্থা করে দিবেন, এতে আমরা এক দিকে আশীর্বাদ পাব অন্য দিকে ঈদের সেলামীর জন্য আপনাদের সম্মান প্রদর্শনের সুযোগ পাব। (যদিও পোলাপান ইদানিং সম্মান খুব একটা দেখায় না। ) 
৪। আপনারা অনেকে সেলামী দেয়ার ভয়ে নামাজ শেষ করে ঈদগাহ থেকে বাসায় আসতে   ইচ্ছা করে বিলম্ব করেন। অনেকে বাসায় ঘুমিয়ে কাটান। আপনাদের বিলম্ব ঈদী প্রদানে আমাদের মত পোলাপানের মনে ক্ষোভের সঞ্চার করে। অনেকে হাঙ্গার স্টাইক করে। আপনারা জানেন অধিকার আদায়ে আমরা কখন পিছ পা হই না। ঈদী পাওয়ার পর আমাদের ঈদের আনন্দ পূর্ণতা পায়। তাই আমাদের কথা বিবেচনা করে দ্রুত ঈদী প্রদানে আগ্রহী হবেন। (যদিও আপনাদের কথা, পরামর্শ শুনতে আমাদের কখনই ভাল লাগে না।)    
সরকারের কাছেও আমাদের কিছু জোর দাবী আছে, এখানে দাবী বলা যায় কারণ সরকার আমাদের  ঈদী দেয় না, তাই সরকারের মন ভেজানো আমাদের কর্ম নয়। সরকার আমাদেরকে  নিজের দলে ভেড়ানোর  জন্য উল্টো  কিছু পদক্ষেপ নিতে পারে যেটা আমাদের অনুকূলে আসবে। 
১। ঈদী বা ঈদের সেলামী কে আয়কর বহির্ভূত বা রিবেট হিসাবে ঘোষনা করতে পারে, এতে কালোবাজারীরা বা দূর্নীতিবাজরা অতি উৎসাহী হয়ে বাড়ির পোলাপানরে বেশি করে ঈদী বা ঈদের সেলামী প্রদান করবে।
২। সরকারকে  ঈদের ১৫দিন পুর্ব থেকে ১০টাকা ও ২০টাকার নোট বাজারে ছাড়া বন্ধ করতে হবে। এতে আমাদের বেশি ঈদী পাওয়ার সম্ভাবনাকে বাড়িয়ে দেবে। আমরা উপকৃত হব,  সরকারকে পরবর্তীতে ভোট প্রদানে আগ্রহী হব।
৩। সরকার সর্বোনিম্ম ঈদী ঘোষনা করে আইন প্রনয়ণ করতে পারে। এতে পোলাপানের অধিকার আদায় সুনিশ্চিত হবে। (এই ক্ষেত্রে সর্বোনিম্ম ঈদী হতে পারে ১০০ টাকা। )
৪। পোলাপানের ঈদী আদায় সুষ্ঠভাবে সম্পাদন হচ্ছে কিনা সেটা তদারকী করার জন্য সরকার একটা ৩সদস্যের ভ্রাম্যমান আদালত চালু করতে পারে। তবে এই ক্ষেত্রে সদস্যদের বয়স সর্বোচ্চ ১৫ বছরের বেশি হবে না।
৫। সরকারকেও দুই ঈদে পোলাপানরে ঈদী দেয়ার অঙ্গীকার করতে হবে। অর্থাৎ জাতীয় ঈদী নীতি ঘোষনা ও ঈদী স্কেল ঘোষনা করতে হবে। তানাহলে অদূর ভবিষ্যতে এই দাবী আদায়ের জন্য পোলাপানরা যেকোন সময় হরতাল ডাকতে পারে। কারণ অধিকার আদায়ে হরতাল করা আপনারা আমাদের শিখিয়েছেন। 
সর্বোপরী সুষ্ঠভাবে ঈদী পাবার জন্য আমাদের (পোলাপানদের) ও কিছু নীতি মেনে চলতে হবে। যেমনঃ 
১। বেকার মামা, চাচা, ভাই, বোন, আত্বীয়দের কাছে ঈদী চাওয়া থেকে বিরত থাকতে হবে।
২। ঈদী চাইতে যাবার আগে নিজেকে সুন্দর ভাবে পরিপাটি করে নিতে হবে। নূতন জামা কাপড় পরে, হাসি মুখে সালাম দিয়ে,অতপর পা ছুঁয়ে সালাম করতে হবে, তারপর হাসি মুখে দাঁড়িয়ে থাকতে হবে সেলামীর অপেক্ষায়। যা দিবে সেটা হাসি মুখে বরণ করতে হবে।
৩। বেশি পরিমাণে ঈদী পাওয়ার কৌশল হিসাবে, ঈদ আসার ৭দিন আগ থেকে সবার সাথে ভাল ব্যবহার করা শুরু করতে হবে। যা বলবে তা শুনার চেষ্টা করতে হবে। ঈদের দিন সকালে উঠেই গোসল সেরে, নূতন জামা কাপড় পরে, বাসার সবাইকে সালাম করতে হবে। 
শ্রদ্ধেয় মরুব্বীগণ  আপনাদের আন্তরিকতার উপর আমাদের(পোলাপানের)  ঈদের আনন্দ বহূলাংশে  নির্ভরশীল। আপনারা পর্যাপ্ত ঈদী না দিলে বছরের এই দুইটা মাত্র ঈদ পোলাপানের কাছে নিরানন্দ হয়ে যায়। আশা করি আপনারা সচেতন মরুব্বীগণ তা কখন চান না। আশা করি আপনারা আমাদের প্রাপ্য অধিকার প্রদানে সরকার ঘোষিত বাচ্চাদের জন্য হ্যাঁ বলুন কর্মসূচীর প্রতি শ্রদ্ধাশীল হবেন। পোলাপানকে বেশি বেশি ঈদী দিয়ে ঈদের খুশীকে পাহাড় সমান বড় করে দিবেন। আকাশের মত বিশাল করে দিবেন। রঙ্গিন করে দিবেন জগতের সকল পোলাপানের কমল, নির্মল, অবুঝ মন।
===============
দলছুট।
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%5f%6b%7a%61%6d%61%6e%31%31%31%40%68%6f%74%6d%61%69%6c%2e%63%6f%6d%22%3e%6d%5f%6b%7a%61%6d%61%6e%31%31%31%40%68%6f%74%6d%61%69%6c%2e%63%6f%6d%3c%2f%61%3e%27%29%3b'))


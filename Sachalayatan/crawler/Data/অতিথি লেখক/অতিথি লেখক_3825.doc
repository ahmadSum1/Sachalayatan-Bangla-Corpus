ঢাকা বিশ্ববিদ্যালয়। পর্ব-৬(গ)।



(আগের অংশটুকু জানার জন্য ঢাকা বিশ্ববিদ্যালয়। পর্ব-৬(ক) এবং পর্ব-৬(খ) পড়ুন)
লোকটি বলে, "শুনেন ভাই, কক্সবাজারে তো আসল সমুদ্র নাই। আসল সমুদ্র যদি দেখতে চান, তাহলে একটু কষ্ট করে চলে যান টেকনাফ। সেইখানে আছে সমুদ্র। আহহা-পানির সেকি রং। কক্সবাজারে পানির কোন রং নাই, যাও একটু আছে তাও পানসে। টেকনাফের পানির রং হচ্ছে নীলচে সবুজ। সেই পানি যখন তার সাদা ফেনা নিয়ে ছুটে আসবে, তখন আপনার খালি একটা কথাই মনে হবে। মনে মনে বলবেন, আল্লাহ্‌ আমার মউত যেন এতো সুন্দর হয়।"
গল্পের মাঝখানে হঠাত্ করে আবার মৃত্যুর কথা কেন? আমরা একটু ঘাবড়ে যাই। লোকটির মতলবটা কি?
সে বলেই চলে,"বালুর চরে দেখবেন লাল কাঁকড়া, দেখবেন ইয়া বড় জেলী ফিশ। চোখ বন্ধ করে সমুদ্রের আওয়াজ শুনবেন। দেখবেন বাতাস আর পানি কেমন এক সাথে মিলছে এইখানে। কক্সবাজারে আছে এইসব?"
আমরা ঘাড় নাড়ি। নাহ এইসব জিনিস কক্সবাজারে কোথায় পাবো?
লোকটার সিগারেট শেষ হয়ে গিয়েছিল। সে পকেট থেকে আর একটা বার করে। তার পাশে বসা মাসুদ তাড়াতাড়ি ম্যাচ বের করে সেটা ধরিয়ে দেয়।
"তারপর একটা রিক্সা নিয়ে সমুদ্র থেকে যাবেন নদীর কাছে। মানে নাফ নদীর ঘাটে।"
"কেন? সেখানে কি?"
"নদী পার হয়ে ওপার যাবেন।"
"ওপারে তো বার্মা।"
"হ্যাঁ। বার্মা যাবেন। প্রতিদিন টেকনাফ থেকে একশো মানুষ নিয়ে একটা ফেরী ওপার যায়, আর ওপার থেকে আর একটা ফেরী একশো মানুষ নিয়ে এপার আসে। বাজার-সদাই করার জন্য। এখানে পাসপোর্ট-ভিসা লাগেনা। বিকালে আবার তারা যার যার দেশে ফিরে যায়। ওই ফেরী ধরে ওপার যাবেন। যাওয়ার সময় নাফ নদীর সৌন্দর্য্য দেখবেন। এই রকম নদী আপনারা জিন্দেগীতে কোনদিন দেখেন নাই, দেখবেনও না।"
"নদীরে গুল্লি মারেন। ওপারে যেয়ে কি করবো বলেন?"
আমাদের প্রশ্নে লোকটি হাসে। "কি করবেন? বলি ভাই, বলি। ওপারে আছে একটা ছোট্ট বাজার। সেখানে টুকটাক জিনিস কিনতে পারেন, দামে অনেক সস্তা। ভাল চুরুট পাবেন, গায়ের চাদর পাবেন, বার্মিজ লুংগি পাবেন। কিন্তু এইগুলি আসল ব্যাপার না। বাজারের পূর্ব কোণায় আছে একটা ছোট্ট দোকান। খাবার দোকান। দোকানের মালিকের নাম লুইন, বয়েস পয়তাল্লিশ এর মতো হবে। সে বাংলা ভালই বুঝে, কিন্তু সে কানে কম শুনে, আপনাদের চিল্লায়া কথা বলতে হবে।"
সাসপেনসে আমাদের চোখ বড় হয়ে আসে। কে এই লোকটি? কেন সে এই গল্প বলছে আমাদের?
"তারপর কি হবে?"
"লুইনকে বলবেন যে আপনারা ভাত খাবেন। মুরগীর গোস্ত দিয়ে ভাত খাবেন।"
"তারপর?"
"সে আপনাদের মুরগীর গোস্ত দিয়ে এক প্লেট ভাত এনে দিবে।"
"তারপর?"
আমাদের এই প্রশ্নে লোকটি যারপর নাই বিরক্ত হয়। "তারপর আবার কি? মুরগীর গোস্ত দিয়ে ভাত খাবেন। ব্যাস।"
আমরা হতভম্ব। ভাত খাবো মানে?
লোকটির স্টপ বোধহর এসে যায়। সে উঠে দাঁড়ায়। আমাদের মুখের দিকে তাকিয়ে বোধহয় তার মায়া হয়।
"ভাইসকল, আমি আমার জান বাজি রেখে বলতে পারি আপনারা জীবনে কোনদিন এতো স্বাদের জিনিস খান নাই। একদম বেহেশ্‌তি জিনিস। সারাজীবন আর কোন কিছু খেয়ে ভাল লাগবেনা। আমার কথাটা বিশ্বাস করেন।"
লোকটি নেমে যায়, আমরা কেমন যেন একটা ঘোরের মধ্যে থাকি। পৌঁছাবার আগেই কক্সবাজারকে অপছন্দ করা শুরু করে দেই। আমাদের মাথায় তখন শুধু টেকনাফ আর টেকনাফ। 
কক্সবাজারে হোটেলে উঠেই স্যারকে বলি,"এখানেতো কিছু নাই স্যার। চলেন টেকনাফ যাই।"
বাসের মধ্যে স্যার আর অন্য কিছু ছেলেরা পিছনের দিকে বসেছিল, তাই তারা লোকটির গল্প শুনেনি। তারাতো সবাই আকাশ থেকে পড়লো। তাদের প্ল্যান হচ্ছে হিমছড়ি যাওয়া। শুরু হোল মহাতর্ক, হিমছড়ি বনাম টেকনাফ। শেষ পর্যন্ত রফা হোল এই যে টেকনাফ গ্রুপ চলে যাবে টেকনাফ, আর হিমছড়ি গ্রুপ--। হু কেয়ার্স হিমছড়ি গ্রুপ কি করবে?
পরদিন খুব সকালে সূর্যোদয়ের আগেই আমরা রওনা দিলাম। টেকনাফ-বী রেডী। উই আর কামিং। কামিং এর বারোটা বাজলো পয়তাল্লিশ মিনিট পর। একটা বিকট ঘড় ঘড় আওয়াজ করে বাস থেমে গেল। কি কেইস? কতক্ষণ লাগবে? বাস ঠিক করতে লাগলো প্রায় এক ঘন্টা। পথে আরো খুচরো কিছু দেরী হোল। ফলে আমাদের পৌছাতে পৌছাতে প্রায় দু ঘন্টা বেশী সময় লাগলো। টেকনাফ নেমেই দৌড় দিলাম নদীর দিকে।
কিন্তু ভাগ্যদেবী সেদিন আমাদের সাথে ছিলেন না (পরে জেনেছি উনি বেশি পয়সার লোভে হিমছড়ি গ্রুপের সাথে ছিলেন। হিমছড়ি জায়গাটা নাকি উনার আগে দেখা হয়নি)। নদীর ঘাটে এসে শুনলাম ফেরীটি আধা ঘন্টা আগে চলে গেছে ওপারে। পরের দিন সকালের আগে আর কোন ফেরী নেই। আমাদের সবার মুখ অন্ধকার হয়ে এলো।
কি আর করা? গেলাম সমুদ্রতীরে। যেয়েই মনটা ভাল হয়ে গেল। লোকটি যা যা বলেছিল একদম তাই। ছবির মত সুন্দর। "হায়রে আমার মন মাতানো দেশ"। এমন একটা সুন্দর দেশে জন্ম হয়েছে আমার! আনন্দে চোখে পানি আসে।
(সমুদ্রের বর্ণনা দিয়ে পাতা ভরিয়ে লাভ নেই। ইচ্ছে হলে গিয়ে দেখে আসতে পারেন।)
এখন কি করি?
আমি বললাম, "চল থানায় যাই। থানাটা দেখে আসি।"
সবাই আমার দিকে অবাক হয়ে তাকায়। কেন, থানায় যাবো কেন? তোর কিছু হারিয়েছে নাকি?
মিন মিন করে বলি,"ওখানে একটা কুয়ো আছে বলে শুনেছি। আসলেই আছে কিনা সেটা খুব দেখার ইচ্ছে ছিল।"
নির্বাক চলচ্চিত্রের এক সময়ের পর্দা-কাঁপানো নায়ক ধীরাজ ভট্টাচার্য্যের "যখন পুলিশ ছিলাম" বইটিতে এই কুয়োটির উল্লেখ আছে। বিস্তারিত বললাম না, উত্সাহীরা বইটি পড়ে দেখতে পারেন। একসময় বইটি পড়ে কেঁদেছিলাম মনে আছে।
কাজ যখন আর কিছু নেই, অগত্যা সবাই গেল আমার সাথে। আমি ভিতরে ভিতরে উত্তেজনায় টান-টান হয়ে আছি । কুয়োটি কি সত্যিই আছে? যেহেতু তারা বইটি পড়েনি, অন্যেরা বুঝতেই পারছেনা কেন আমি এমন করছি।
একসময় পুলিশ ব্যারাকে হাজির হলাম। দূর থেকে দেখলাম, সত্যি-বইয়ের কথাটি সত্যি। কুয়োটি বাস্তবে বিদ্যমান। কারণে অকারণে চোখে পানি আসাটা আমার চিরকালের বদ অভ্যাস। এবারেও তার ব্যতিক্রম হোলনা। অন্যেরা খুবই অবাক হচ্ছে আমাকে দেখে।
আমি রায়হানকে বললাম,"তুই না তাজমহল দেখতে চেয়েছিলি। এটাও এক ধরণের তাজমহল। দেখে রাখ। আমার কাছে নগন্য এই কুয়োটির মূল্য তাজমহলের চেয়ে এক রতিও কম নয়।"
রায়হান অবাক হয়ে বলে,"কুয়োটির মাজেজা কি বল? পুরো স্টোরী না জানলে তো ভিতরে আবেগ আসছে না।"
আমি বললাম,"এর কাহিনী বলার মতো যোগ্য ভাষা বা অনুভূতি কোনটাই নেই আমার। ঢাকা ফিরে তোকে একটা বই পড়তে দেব। সেখানেই সব কিছুর উত্তর পেয়ে যাবি।"
সে যাত্রা আমাদের আর নাফ নদী পার হওয়া হয়নি। দেখা মেলেনি লুইন বা তার বিখ্যাত খাবারের। তবে আজো মাঝে মাঝে মনে ভিতরে এক ধরণের দুঃখবোধ জাগে। না জানি কেমন ছিল তার স্বাদ। স্ত্রীর কাছে শুনেছি যে আমি নাকি খুব স্ট্রেসে থাকলে মাঝে মাঝে ঘুমের মধ্যে ফুঁপিয়ে উঠে বলি,"খাবো, আমি খাবো"। কি খেতে চাই অমন করে, জানিনা। হয়তো বা মিস্টার লুইনের রান্না করা মুর্গির গোস্ত দিয়ে এক প্লেট ঝরঝরে চালের সাদা ভাত।
___________________________
ফুটনোটঃ
সেবার সস্তায় পেয়ে টেকনাফ থেকে আমরা সবাই বার্মিজ চুরুট কিনেছিলাম অনেক গুলো। এক বছর পরে একদিন খুব সকালে দেখি আমাদের হলের চতুর্দিকে পুলিশ। ঘরে ঘরে তল্লাশী হবে। আমাদের ঘরে এসে পুলিশ সেই চুরুটের কয়েক খানা পেয়েছিল। তাতে হুজুরদের কি হম্বিতম্বি!
"জানেন আপনাদের মতো চোরাচালানীদের সর্বোচ্চ শাস্তি মৃত্যুদন্ড। দেশের দুশমন আপনারা। দেশের বিড়ি বাদ দিয়ে বার্মিজ চুরুট খান। এখন যদি আপনাদের ধরি খবরের কাগজের প্রথম পাতায় ছবি ছাপা হবে আপনাদের। শুধু দয়া করে আর আপনাদের বাপ-মায়ের কথা চিন্তা করে আজকে আপনাদের মাপ করে দিলাম। কথাটা মনে থাকে যেন।"
সেদিনের চেয়ে বেশি অবাক আমার জীবনে খুব কমই হয়েছি। 
(শেষ)
-নির্বাসিত


দৈনতা



দৈনতা
মো: সহিদুর রহমান সুমন (কীরণ)
জ্ঞানী বোঝে জ্ঞানের কদর, মানী মানীর মান,
মূর্খ কি আর তফাৎ বোঝে, ভাবে সব সমান।
সহজ কথা সহজ করে বুঝতে ক’জন পারে?
সহজ জিনিস পেঁচিয়ে তারা শুধুই জটিল করে।
জটিল বিষয় সহজ করার সাধ্য আছে কার?
উদরে বিদ্যা মাথায় বুদ্ধি সাধনার দরকার।
প্রশ্ন কঠিন জবাব সহজ “আমি জানি না”,
তাল গাছটা না পেলে বিচার মানি না।
সাধ্য হয়নি নিজেকে জানার তর্ক করা চাই,
ভরার চেয়ে খালি কলস বাজে বেশী বুঝি তাই।
গুরুর চেয়ে শিষ্য যদি হামেশাই বেশী জানে,
শিষ্য কি আর সেই গুরুকে বেশী দিন ধরে মানে?
কর্তা যখন কর্ম ফেলে ফাঁকি দিয়ে যায়,
সময়ের কাজ অসময়ে হলে কর্মীর যত দায়।
পানির ধর্ম বাধা না পেলে নিচেতে গড়ায়,
পুকুর চুরি ধরতে নারি গরীবের প্রাণ যায়।
অপরের কাঁধে দায় চাপাতে সবারই ভালো লাগে.
আপনার কাঁধে চাপলে সে দায় বুদ্ধি হত রাগে।
নিজের দোষটা কেউ দেখেনা অন্যের খুত বাছে,
বাড়িয়ে গলা চালুনি বলে সূঁচের ছিদ্র পাছে।
মেঘ না চাইতে বৃষ্টি এলে মূল্য থাকেনা তার,
পরের ধনে ধনী হতে তবু সাধ জাগেনা কার?
খ্যতির বেলায় নিজেই নিজের ঘোষিত কর্নধার,
অপূরনীয় সাধের বেলায় যত দোষ বিধাতার।
কড়ি ফেলে তেল মাখতে নারাজ শুধু চাই ফাও ফাও,
যতই দেবে ততই নেবে ফুড়াবেনা দাও দাও।
পরের ঘরনী বড় রূপবতী নিজের অতটা নয়,
চরিত্র পবিত্র সকলেরই শুধু মাঝে মাঝে লোভ হয়।
আপন স্বার্থ সকলে বোঝে বুঝে নেয় ষোল আনা,
একই বিচার অপরের বেলা করতে শুধু মানা।
উলু বনে মুক্তো ছড়িয়ে কি লাভ হবে আর,
লজ্জাহীনের কাছে মূল্য আছে কি লজ্জার?
ঘরের খেয়ে বনের মোষ তাড়াতে গেলেও দোষ,
পড়শী স্বজন, অচেনা যে জন সকলেই নাখোশ।
নন্দ ঘোষের দোষের অভাব ছিলনা কোন কালে,
কি আর হবে তার সাথে আর দু চারটা যোগ হলে।


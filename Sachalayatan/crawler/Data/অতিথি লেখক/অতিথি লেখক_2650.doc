সম্পূর্ণ অপ্রাসঙ্গিক!!!



আশফাক আহমেদ
১.
টিউশনিতে যাচ্ছিলাম। হঠাৎ চোখে পড়লো একদল ছেলেপেলে, গ্যাদা পোলাপান ই বলা চলে কি কারণে জানি ঝগড়া বাধিয়ে বসেছে। খানিকটা দূর থেকে ওদের কার্যকলাপ লক্ষ্য করলাম কিছুক্ষণ। শেষ পর্যন্ত ঘটনার শানে নুযূল বোঝা গেল। ওরা দুই দলে ভাগ হয়ে বিস্বকাপ ফাইনাল খেলবে আজ। তো এক দলকে স্পেনের রিপ্রেজেন্টেটিভ হতে হবে। আরেক দল হবে 'নেদারল্যান্ড'। মজার ব্যাপার হল, কেউই নেদারল্যান্ডের হয়ে খেলতে চাইছে না। দুই দলের প্লেয়াররাই চাইছে স্পেনের হয়ে খেলতে। এটা স্প্যানিয়ার্ডদের বিশ্বজয়ের ফল না ওদের সুন্দর ফুটবলের যাদু---কে জানে। মন তো বলে দ্বিতীয়টাই কারণ। আমার মামা-চাচাদের একটা জেনারেশন ম্যারাডোনার খেলা দেখে আর্জেন্টিনার ভক্ত হিসেবে গড়ে উঠেছে। এই প্রজন্ম হয়তো স্পেনের সুন্দর ফুটবলের ভক্ত হয়েই বড় হবে। স্পেনকে অভিনন্দন। 'হিস্টরী বয়' রা হয়তো বাংলাদেশের ফুটবল পাগল মানুষের ব্রাজিল-আর্জেন্টিনার প্রতি অন্ধ ভক্তিকেও একদিন 'হিস্টরী' বানিয়ে ছাড়বে।
২.
'জুনিয়র' কে নিয়ে এতোদিন একটা ভুল ধারণা ছিল আমার। 'জুনিয়র' মানে ব্রাজিলের স্বর্ণযুগের ফুটবলার 'জুনিয়র' না। আমার বন্ধু জুনিয়র। ব্যাটার নামধাম নিয়ে কখনো মাথা ঘামাই নি। বাপমার ছোট ছেলে-এজন্যই বুঝি নাম রাখসে জুনিয়র, এমন একটা ধারণা ছিল আমার।(বোঝেন তাইলে, আমি কত বড় বেকুব।) বিশ্বকাপ আসা মাত্রই ওর ওর নামকরণের আসল মাজেজাটা বোঝা গেল। ওদের পারিবারিক উইকি ঘেটে জানা গেল, ওরা দুই পুরুষ ধরেই 'জোগো বোনিতো'র দেশ ব্রাজিলের বিরাট ফ্যান। তো আংকেল একমাত্র পোলার নামকরণের জন্য 'জোগো বোনিতো'র স্রষ্টাদেরই একজনকেই বেছে নিলেন। আরো ছেলেপেলে হলে হয়তো জিকো, সক্রেটিস আর ফ্যালকাওদের দেখাও মিলতো এই দেশে। ভাবতেসি, নিজের ছেলেপেলে আর ভাতিজাগো নাম তামিম,শাকিব আর মাশরাফি রাখুম। আঙ্কেলদের সময় তো আর এই সুযোগ ছিল না। 'এমিলি'রা কিসু কইরা দেখাইলে অবশ্য আলাদা কথা। এই জনমে কি আর আমিনুল আর এমিলিগো ওয়ার্ল্ড ফুটবলে দেখতে পারুম?
৩.
কোয়ার্টার ফাইনালে ব্রাজিল হারার পর কিছু মাম্মি-ড্যাডির চিকেন পোলাপানকে দেখলাম ব্যাপক আনন্দিত। পারলে বিজয় মিছিল বার করে আর কি। কিছু কিছু জায়গায় বেরও হয়েছে শুনেছি। ঘটনা কি? ব্রাজিল বাদ। পরের দিন আর্জেন্টিনা হারার পরও একই অবস্থা। অন্য আরেক দলের আনন্দ আর ধরে না। এদের বিজয় মিছিল আমি স্বকর্ণে শুনেছি। যারা মিছিলে যায় নি বা যেতে পারেনি (অলসতার জন্য ধরে নিলাম) তারা ফেসবুকে বিচিত্র আর বহুমুখী স্ট্যাটাস আর জ্বালাময়ী সব কমেন্ট দিয়ে এক রকমের বিপ্লব ঘটিয়ে ফেলেছিলো বলা যায়। মনে হচ্ছিলো, খোদ জার্মানদের চেয়েও তাদেরবে খুশিটা আজকে বেশি। এখন একটা অপ্রাসঙ্গিক কথা বলে শেষ করি। আবারো বলে নিচ্ছি, সম্পূর্ণই অপ্রাসঙ্গিক। গত ১০ তারিখের খেলায় বাংলাদেশ ইংল্যান্ডকে প্রথমবারের মত আন্তর্জাতিক অংগনে পরাস্ত করলো। নিঃসন্দেহে আমাদের জন্য ব্যাপারটা বিরাট গৌরবের। ওইদিন এই কানা চোখ তেমন কোন বিজয় মিছিল দেখেনি। এ সংক্রান্ত স্ট্যাটাস/কমেন্টের ব্যাপারেও লোকজনকে খানিকটা ক্‌পণ মনে হল। আগেই বলেছি, সম্পূর্ণ অপ্রাসঙ্গিক।


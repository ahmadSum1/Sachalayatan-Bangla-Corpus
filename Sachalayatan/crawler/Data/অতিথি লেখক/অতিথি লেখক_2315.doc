অসাম্প্রদায়িক বাংলাদেশ



১
তিন জন একটা রিক্সায় উঠলাম, পুলিশে ধরবে নাতো! না মনে হয়, এই জুন মাসের ভর দুপুরে কোন পুলিশের খেয়ে দেয়ে কাজ নাই যে ডিউটি দিয়ে বেড়াবে। ভাগ্য ভাল বোলে তাওতো একটা রিকশা জুটল কপালে। চালক এবং আরোহীরা কাছাকাছি বয়সেরই হবে। ছেলেটা টানছেও জোরসে, একটু বেশিই জোরে। সামনের মোড়ে বামে যেতে হবে, গতি না কমালে খবর আছে। তার উপরে ছোকরা মনে হয় এই কম জায়গার মধ্যেই সামনের রিকশাকে ওভারটেক করার ধান্ধায় আছে। "ওই, আরও সাবধানে টান্"। 
সাবধান বাণীর পরোয়া না করেই, রিক্সার গতি আরেকটু বেড়েই গেলো। গায়ের জোরে ওভারটেকটা শেষ করেই এনেছিল, কিন্তু শেষ মুহূর্তে কীভাবে গতিটা যেন আর ধরে রাখা গেলনা। ছোট্ট একটা টোকা বিশাল অ্যাকসিডেন্টে রূপ নেওয়ার আগেই দুই রিকশাচালক সামলে নিলো। পিছন থেকে রাগী ভাষায় কিছু শোনা গেলো। একটা অ্যাকসিডেন্ট, তাও বড় কিছু হয়নি, এতো চিল্লানোর কি হোল? এগিয়ে গেলাম ওই রিকশার কাছে। চালক আমার দিকেই তাকিয়ে ছিল। চাপা গলায় কয়েকটা মাত্র শব্দ বললাম, "চোখ নামা। চোখ নামা বান্দির বাচ্চা"। 
২
খুব যত্ন করে নিজের সিঁথিতে সিঁদুর দিল মিতা, মা আর মাসীদেরও দিয়ে দিল। বিয়ের পর এই প্রথম সবার একসাথে হওয়া। আজ ওদের নিয়ে দোকানে টুকটাক কিনতে যাবে। বাসা থেকে দোকান হাঁটাপথ, মিতা প্রায়ই আসে। অবশ্য মায়ের জোরাজুরিতে এখন রিকশা নিতেই হোল। কাপড়ের দোকানগুলোর সামনে রিকশা ছেড়ে দিল। কাছেই কয়েকজন তরুণের একটা দল বসা, হাল্কা হাসির শব্দ শোনা যাচ্ছে। মিতাদের উদ্দেশ্য করে কিছু বলল মনে হয়, ঠিক বোঝা গেলো না। আবার বলল, এবার একটু জোরে। "মালু আসছে"। হাসির শব্দ আরও বাড়ল। অন্য দিক থেকেও কারা যেন বলে উঠলো, "মালু আসছে, বসতে দে"। 
-রু


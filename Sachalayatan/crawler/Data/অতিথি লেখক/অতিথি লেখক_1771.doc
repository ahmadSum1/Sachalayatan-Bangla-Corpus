রাজাকার



স্বপ্নে এক মুক্তিযোদ্ধার সাথে বর্তমানের এক তরুণের দেখা। প্রথমজনই কথা শুরু করলেন।
-রাজাকার কারা?
-একাত্তরে যারা রাজাকার দলের সদস্য ছিল তারা।
-রাজাকাররা কি ঘৃণ্য?
-অবশ্যই, কারণ তাদের কোন আদর্শ ছিল না;  দশজনের কথা ভাবার আগে তারা নিজেদের কথা ভেবেছে;  নিজের স্বার্থ আদায়ের ক্ষেত্রে তারা হিংস্রতার নিম্নতর স্তরে পর্যন্ত গিয়েছে;  সম্পদ লুট করেছে;  সাধারণ মানুষ হত্যা এমন কি ধর্ষণ করতেও বাধেনি তাদের।
-কিছু কিছু রাজাকার তো ছিল যাদের আদর্শ ছিল,  মুসলিম লীগ করে পাকিস্তানের স্বাধীনতা এনেছিল বলে তারা মুক্তিযুদ্ধকে সহায়তা করে নি,  তাদেরকেও কি তুমি ঘৃণ্য বলবে?
-হ্যাঁ। তাদের অধীনের লোকেরাই এসব নিকৃষ্টতা করেছে কিন্তু তারা কখনো বাধা দেয় নি। এ পৃথিবীর কোনো নীতিতেই এদের প্রশ্রয় দেয়াকে মেনে নেয়া যায় না।
-ঠিক আছে। তবে সে সময়কার সুশীল সমাজের যারা রাজাকারে যোগদান করেনি কিন্তু পাকিস্তানি অফিসারদের পার্টিতে গিয়েছে,  তাদের তোষামোদ করেছে, তাদের তুমি কি বলবে?
-তারাও আদর্শহীন। এদিক দিয়ে তারাও রাজাকারের সমতুল্য।
-অর্থাৎ বড় অর্থে ধরলে যারা সুবিধাবাদী,  আদর্শহীন এবং আত্মকেন্দ্রিক;  নিজে সকল সুবিধা ভোগ করেও যারা অন্যের কথা এতটুকুও চিন্তা করে না তারাই রাজাকার?
-হ্যাঁ।
-অনেক কথা হল। এবার তোমার সম্পর্কে জানা যাক। তুমি তো ২০১১ সালের এক তরুণ, এখন মুক্তিযুদ্ধ হলে তুমি কি যুদ্ধে যেতে?
-(দৃঢ়স্বরে) হ্যাঁ যেতাম।
-রাজাকার হতে না?
-(আরও দৃঢ় ও জোরালো স্বরে) না।
-বেশ ভালো কথা। তা তোমার নাম কি?
-(নাম বলা হল)
-আমি যে স্বাধীন বাংলাদেশ দিয়ে গেলাম তার কোনো সুবিধা কি তুমি ভোগ করছ?
-আমি আজ স্বাধীনভাবে চলাফেরা করতে পারি,  আমার মাতৃভাষায় কথা বলতে পারি,  অন্য ভাষা,  ভূখণ্ড বা জাতীর কেউ এসে আমার ওপর অবিচার করতে পারে না। অবশ্যই,  আপনাদের কাছে আমি অনেক কৃতজ্ঞ।
-ভালো কথা। তা তুমি তো একটি সচ্ছল পরিবারে ছেলে?
-জি।
-এখন কি করছ?
-...... বিশ্ববিদ্যালয়ে পড়ছি।
-আমি আবার বুঝিয়ে বলি,  তুমি এক সচ্ছল পরিবারের ছেলে;  একটি সরকারি বিশ্ববিদ্যালয়ে পড়ছ;  আমার প্রাণের বিনিময়ে অর্জন করা স্বাধীনতা ভোগ করছ,  আমার প্রশ্ন তার বিনিময়ে তুমি কি করছ?  আমায় তুমি কতটুকু ফিরিয়ে দিচ্ছ?
-আমি আমার পড়াশোনা করছি,  আমি বড় এক চাকুরীজীবী হলে তো এ দেশেরই নাম বাড়বে,  তাই নয় কি?
-মনে করিয়ে দেই,  তুমি এক স্বপ্নের মাঝে আছ। এখানে মিথ্যা বলা অসম্ভব। এবার বল, তুমি পড় কিসের জন্য?  দেশ নাকি নিজের টাকা বানানোর জন্য?
-...... নিজের জন্য।
-দেশের স্বার্থে কোনো বিষয় নিয়ে তুমি মাথা ঘামাও না,  ন্যায়ের পথের কোনো আন্দোলনের পিছে দাঁড়াও না,  বেশিরভাগ ২৬শে মার্চ,  একুশে ফেব্রুয়ারিতে তুমি ঘুমিয়ে কাটাও,  যদি কখনো কিছু করেও থাক কি জন্য কর?  আমাদের প্রতি সম্মান নিয়ে নাকি বন্ধুরা যায় বলে?  ‘মাস্তি’ হবে বলে?
-সত্যি বলতে বন্ধুরা যায় বলেই যাই।
-আচ্ছা আমি নাহয় ধরে নিলাম তুমি তোমার মতো করেই কৃতজ্ঞতা প্রকাশ কর, হয়তো ভালো কিছু, নতুন কিছু করে দেখাতে চাও পড়ালেখা,  খেলাধুলা এদের মাঝেই। অথবা সৃষ্টিশীল গান,  নাটক বা এধরনের কিছু কর। অর্থাৎ এমন কিছু যা তুমি শুধু নিজের জন্য,  নিজের ভালো লাগার জন্য বা খ্যাতির জন্য কর না। মানুষের জন্য কর। এমন কিছু কি তুমি কর?  আবারো বলছি তুমি স্বপ্নে আছ। মিথ্যার অস্তিত্ব নেই এখানে।
-আমার ভালো একটি ক্যারিয়ারেও তো মানুষেরই লাভ। আমি একটি ফ্যাক্টরি তৈরি করে কত মানুষের কর্মসংস্থান করতে পারি। এভাবে আমি মানুষের জন্য করব।
-ভুল করে কারো পকেট থেকে টাকা পড়ে যাবার পর তা যদি কেউ খুঁজে পায় তাকে দান বলা যায় না। আমার প্রশ্নটি উদ্দেশ্যে। তুমি ফ্যাক্টরি দিচ্ছ তোমার জন্য, ক্যারিয়ার ডেভেলাপ কর তোমার জন্য মানুষের জন্য নয়। এতে মানুষের কিছু হচ্ছে না তা আমি বলব না,  কিন্তু যে কাজ তোমার ইচ্ছায় হয়নি তা থেকে তুমি কিছু দাবি করতে পার না। আবার এ কথাও সত্যি,  জীবনের সবচাইতে স্বাধীন সময় তুমি এখন কাটাচ্ছ,  এখনই যদি তুমি কারো জন্য কিছু না কর তবে সে সময় করবে এ প্রশ্নই তো আসে না।
-কিন্তু করতেই হবে কে বলেছে?
-কেউ বলেনি যে করতেই হবে। আমি দেখতে পারছি তুমি কিছুই করো না। তোমার মুখ থেকেই জানতে চাচ্ছি যে তুমি করনি। কেননা সুবিধা নিয়ে কিছু না করাই তো অপরাধ। তাই শেষবারের মত বলছি। নিজের জন্য ছাড়া মানুষের জন্য তুমি কিছু কর?
-(দীর্ঘশ্বাস) না।
- তাহলে তুমি হচ্ছ এমন একজন ছেলে যে কিনা সমাজের প্রায় সকল সুবিধাই ভোগ করে, আমার প্রাণার্জিত স্বাধীনতাকে পেট পুরে খায়,  কিন্তু যা জেনে আমি ঘুমিয়েছিলাম, যে তুমি মানুষের জন্য কাজ করে যাবে তার কিছুই তুমি কর না। তাই আমি তোমায় বলতেই পারি তুমি একজন আত্মকেন্দ্রিক,  সুবিধাবাদী,  আদর্শহীন মানুষ।
-জি পারেন।
-তবে স্বপ্নের প্রথমাংশের কথা চিন্তা করে দেখ তো তুমি কে?
-(প্রচণ্ড ভয়ে বুক কেঁপে উঠলো ছেলেটার। স্তব্ধ হয়ে দাঁড়িয়ে রইল। কোনো কথা বেরোচ্ছে না তার মুখ দিয়ে)
-তুমি কে?
-জানি না।
-(উচ্চস্বরে) তুমি কে?
-(নিম্নশিরে, নিম্নস্বরে ছেলেটির জবাব) আমি এক রাজাকার।
এক ঝটকায় ঘুম ভেঙে গিয়ে শোওয়া থেকে বসে পড়ল ছেলেটি। দৌড়ে গিয়ে আয়নার দিকে তাকালো সে।
আঁতকে উঠল।
এত বীভৎস চেহারার এ কে?
ভয়ে বারবার মুখে পানির ঝাপটা দিতে থাকল সে।
কিন্তু আবারো একই দৃশ্য, শত ঝাপটাতেও তা যাবার নয়।
এমনই সময় আকাশ থেকে ভেসে এলো স্বপ্নের কথাগুলো “আমি এক রাজাকার... আমি এক রাজাকার...”, ইয়াহিয়ার সেই ছবিটির মতই কুৎসিত আয়নার চেহারাটি মাথার চারপাশে ঘুরতে লাগলো।
আর সহ্য করতে না পেরে আয়নাটিই ভেঙে ফেলল সে।
অবশেষে নীরবতা ......... প্রশান্তি।
ভেবেই নিচের দিকে তাকালো ছেলেটা।
ভয়-ক্ষোভ-হীনমন্যতা-নিকৃষ্টতায় দুহাতে মাথার চুলগুলো জাপটে ধরে আর্তচিৎকার করে উঠল সে।
হাজার ভাঙা আয়না হতে তার দিকে তাকিয়ে আছে হাজারটি রাজাকার।
***

(সকল কথা ও চরিত্রই কাল্পনিক। কারো জীবনের সাথে কোনোভাবে মিলে গেলে লেখক দায়ী নন। এমনকি অনেকের সাথে মিলে গেলেও না)
পথখোঁজা পথিক
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%79%6f%6e%6d%6f%68%61%69%6d%65%6e%40%67%6d%61%69%6c%2e%63%6f%6d%22%3e%61%79%6f%6e%6d%6f%68%61%69%6d%65%6e%40%67%6d%61%69%6c%2e%63%6f%6d%3c%2f%61%3e%27%29%3b'))

ছবি: 


 




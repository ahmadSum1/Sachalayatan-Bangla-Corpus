না বলা কথা (পর্ব-২)



আজকাল প্রতিদিন সন্ধ্যায় নিয়ম করে এক ঘন্টার জন্য কারেন্ট যায়। মেজাজ টাই খারাপ হয়ে যায়। গরম একদমই সহ্য হয় না। ঘামতে শুরু করলে মনে হয় যেন মাত্র ফ্রিজ থেকে বের করা ঠান্ডা এক কোকের বোতল যার সারা গা থেকে ফোঁটা ফোঁটা পানি টপটপ করে ঝরছে! আজ মেজাজটা একটু বেশিই তিতিয়ে আছে, কারণ সন্ধ্যা থেকে তিন তিনবার কারেন্ট গেছে আর গরমটাও অন্যান্য দিনের চেয়ে একটু বেশিই মনে হচ্ছে। অবশ্য সচলায়তনে ঢুকে মনটা ভাল হয়ে গেল "পরিবর্তনশীল" আর "স্বপ্নাহতের" সুন্দর দুটো লেখা পড়ে। পড়তে পড়তে মনে হয় একটু জোরে হেসেও ফেলেছিলাম যার ফলশ্রুতিতে আম্মার একটু ভ্রুকুটি, "পোলা আমার একলা একলা হাসে কেন" (মনে মনে)! 
কারেন্ট না থাকলে একটা কাজ খুব বেশি করা হয়, সেটা হল স্মৃতিচারন। চিন্তার ছিপি খুলে যায়। পুরোন দিনের অনেক বন্ধ দরজা সপাটে খুলে যায় আর দলে দলে স্মৃতিরা আসতে শুরু করে। বেশ লাগে তখন। ছোটবেলার একটা মজার ঘটনা আজ মনে পড়ে গেল। রহস্যপত্রিকায় পাঠাতে চেয়েছিলাম ঘটনাটা, কেন যেন পাঠানো হয়ে ওঠেনি। সচলায়তনের পাঠকদেরই না হয় বলি।
আমি তখন ক্লাস এইট কি নাইনে। থাকি পাবনার চাটমোহরে। আমার চাচা থাকতেন ঈশ্বরদীতে। উনি পিডিবি-র প্রকৌশলী, থাকতেন পিডিবি-র কোয়ার্টারেই। চাচার দুই ছেলে। বড় ছেলের চিকিত্সার জন্য চাচা-চাচী ওকে নিয়ে ইন্ডিয়া গিয়েছিলেন, বাসায় ছিল ছোট ছেলে আর আমাদের দাদী। ও একা থাকবে জন্য মাসখানেকের জন্য আমিও ছিলাম ওদের বাসাতেই। কোন এক কারনে স্কুলও তখন বন্ধ ছিল। যাই হোক, ওখানেই ঘটেছিল ওই ঘটনা টা। প্রতিদিন খাওয়ার পর আমি চাচাত ভাইকে নিয়ে হাটতে বেরোতাম। কোয়ার্টারটা খুবই সুন্দর, গোছানো আর নিরাপদ ছিল। 
তা, ঘটনার রাতে আমি একাই বের হয়েছিলাম হাটতে। খানিক পরে শুনি বেশ খানিকটা পেছন থেকে একটা মেয়ে জোরে জোরে ডাকছে, "রনি, এই রনি"। আমি তো খুবই অবাক। এখানে আমাকে আবার কে ডাকবে! আমাকে তো চেনারই কথা না কারো। পিছন ফিরে তাকিয়ে দেখি দুইটা মেয়ে! রাস্তায় আলো বেশ কম, মোটামুটি অন্ধকারই বলা চলে। কিছুটা দূরের স্ট্রীটল্যাম্পের আলোয় ভালো করে কিছু ঠাউরে উঠতে পারছিলাম না। অশরীরি কেউ না তো! মনে মনে নিজেকে গালি দিলাম আয়তাল কুরসি মুখস্ত না করার জন্য। ওদের চেহারা দেখতে পারছিলাম না, শুধু অবয়বটা বুঝতে পারছিলাম। চারপাশ শুনশান। বাড়িঘর বেশ দূরে। কোন লোকজনেরও দেখা পাচ্ছিলাম না। আমি কিছুটা পা চালিয়ে আবারো হাটা ধরলাম। আবার শুনি, "রনি, এই রনি"। দৌড় লাগাব নাকি মনে মনে চিন্তা করছি, ততক্ষণে মেয়ে দুটোও দেখি পা চালিয়ে বেশ কাছাকাছি চলে এসেছে। স্ট্রীটল্যাম্পের আলোয় ঝটপট দেখে নিলাম। নাহ, ওদের পা মাটিতেই আছে! তার মানে ভূত-টুত কিছু না! ওরা কাছাকাছি চলে আসাতে আমি আর কি অবাক হব, এবার ছিল ওদের অবাক হবার পালা!
"ও মা! এ তো দেখি রনি না!"
"কেন! আমার নাম তো রনি!"
"ওহ স্যরি! আসলে আমাদের একটা বন্ধু আছে, ওর নাম রনি। আর ও পেছন থেকে দেখতে না ঠিক তোমার মত!"
আমার তো তখন আকাশ থেকে পড়ে স্বপ্নভঙ্গের পালা। শুকনো মুখে,
"ও তাই! আমি ভাবছিলাম তোমরা আমাকে কিভাবে চিনলে! ডাক শুনে খুব চমকে গিয়েছিলাম। তা, কোন ফ্ল্যাটে থাকো তোমরা?"
"অমুক নাম্বারে, আর ও অমুক নাম্বারে।"
ইয়াল্লা, একজন তো দেখি ঠিক আমাদের পাশের বিল্ডিংয়েই থাকে! এক রাতে আর কত কাকতাল ঘটতে দেখব!
এরপর এ কথা সে কথা থেকে বের হল ওরা আসলে আমার সমবয়সী। ওরাও প্রতিরাতেই হাটতে বের হয়। এরপর একসঙ্গে বেশ কিছুক্ষণ গল্প-গুজব করে হাটতে হাটতে ফিরে গেলাম যার যার পথে। 
বাসায় ফিরতেই চাচাত ভাইয়ের অনুযোগ, "কি ভাইয়া, কখন থেকে ব্যাট-বল নিয়ে বসে আছি, রুম ক্রিকেট খেলব, এত দেরি করে এলে!"
আমি তো আমতা আমতা স্বরে, "না মানে, আজকের ওয়েদারটা বেশ সুন্দর তো, তাই একটু বেশি সময় হেটে এলাম। চল, টস টা করেই ফেলি!"
এরপর অবশ্য দিনের আলোতেও দেখা হয়েছিল ওদের সঙ্গে। পরে  এটা নিয়ে আমরা হাসাহাসিও করেছিলাম বটে অনেক। এরপরের কাহিনী? না থাক, আজ না, আরেকদিন। 
"অতন্দ্র প্রহরী"


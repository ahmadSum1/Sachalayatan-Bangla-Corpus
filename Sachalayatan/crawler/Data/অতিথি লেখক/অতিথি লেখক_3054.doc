ভাবনা



ঈদের ছুটিটাকে নাতিদীর্ঘ থেকে দীর্ঘ করার জন্য অফিস থেকে ৩ দিন অতিরিক্ত ছুটি নিলাম। ছুটিটা অবশ্য পুরোটাই উদ্দেশ্যহীন তা নয়; আসলে নিজেকে নিজের সময় দেওয়াটা হয়ে উঠছিল না। নিজস্ব অনুভূতির সাথে নাড়াচাড়াহীন হয়ে ছিলাম। অস্বস্তি কাজ করছিল মনের ভিতর।আগে একটা সময় ছিল যখন সময় করে নিজস্ব খেরোখাতায় কলম চালাতাম। মনের খেদ বা আক্ষেপ সবই যেন বের হয়ে আসতো কলমের কালির সাথে সাথে। কাল কালির মাঝে কত রকমের যে লাল-নীল স্বপ্ন যে উঠে আসতো, তা আজো ভেবে অবাক লাগে।
	            আসলে পিছনের এক একটা সময় যেন এক একটা মায়া, আর ভাবনাগুলো যেন এক একটা শুকিয়ে যাওয়া প্রজাপতি।কত শত গল্পের পিছনের গল্প ভেবে নিতাম মনে মনে, আর তুলে ফেলতাম কাগজে।মনে পড়ে পুরাটা সময় জুরে একধরনের মায়া কাজ করতো, অনেকটা ভাললাগা না লাগার মায়া। এ ছিল এক অদ্ভূত মায়া – সময়ের একাকিত্ব ঘুচাতে এর চেয়ে ভাল আর কিছু ছিল না। সময়টা কেটে যেত অদ্ভূত নিয়মে; সকাল থেকে সন্ধ্যের আলো কমে যাওয়া পর্যন্ত যেন অপেক্ষা করতাম কোন ভাল কিছু অনুভব করার জন্য – কখনো পেতাম কখনো না।
           মাঝে মাঝে এখনো বাধো বাধো আলো দেখে ভাল লাগে, হঠাৎ করেই যেন থমকে দাড়াতে ইচ্ছা করে প্রচন্ড ভাললাগা নিয়ে কিন্তু কেন জানি হয়ে উঠে না। 
লিখতে লিখতে একটা গান শুনছিঃ  http://www.youtube.com/watch?v=HqDy-Hu3Usw&feature=player_embedded 
-- শফকত মোর্শেদ


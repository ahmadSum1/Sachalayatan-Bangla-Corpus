প্রিয় রাজশাহী-০২ 




রাজশাহীর অনন্য প্রাকৃতিক শোভা, পুঠিয়া।  
প্রিয় রাজশাহী,
শুভ নববর্ষ। আশা করি ভালো আছো। আমিও ভালো। তবে কি জানো তো, বোলোনিয়াতে ক'দিন হল সূর্যেরই দেখা নেই। আকাশ ধুসর হয়ে থাকে সর্বক্ষণ, কেমন দম বন্ধ হয়ে থাকা প্রকৃতি। প্রকৃতির সাথে আমাদের মানবমনের কি অদ্ভুত সম্পর্ক দ্যাখো, যেদিন যেদিন প্রকৃতি এমন গম্ভীর হয়ে থাকে সেদিন নাকি আমার মুখের দিকে তাকানো যায়না, এখানে আমার কলিগরা তেমনই তো বলে। শুনেছি, তোমার ওখানে নাকি আরও ভয়াবহ অবস্থা, বাঁধন বলল গত বুধবার নাকি ৪ ডিগ্রিতে নেমে এসেছিল তোমার শহরের তাপমাত্রা? এইটা কি কিছু হল,বল? তোমার খরের চালায়, টিনের ঘরে, মাটির বাড়িতে উত্তাপের জন্য গরম লেপ কি আছে ঘরে ঘরে পর্যাপ্ত পরিমানে? সংগ্রামী মানুষগুলো কি কষ্টেই না দিনযাপন করছে! তোমার নাগরিকরা, তোমার শহরের শিক্ষার্থীরা নিশ্চয়ই বসে নেই, নেমে পড়েছে রাস্তায় অসহায় মানুষদের সহযোগিতা করার জন্য। তোমার দুশ্চিন্তা কি, তোমার শহরে নতুন যৌবনের দূত তো সদা প্রস্তুত, তোমার শহর তো তাঁদের উদ্দীপিত সঙ্গীতে সদা মুখর। তারা নিশ্চয়ই বেরিয়ে পড়েছে, কড়া নাড়ছে ঘরে ঘরে, সংগ্রহ করছে গরম কাপড় আর তাঁর বিলি বণ্টনের সুষ্ঠু ব্যাবস্থা করছে! 
ইতালির বোলোনিয়া শহরের সাথে এসব ব্যাপারে তোমার কি অদ্ভুত মিল! এই শহরও যে তোমার মতই বিশ্ববিদ্যালয় কেন্দ্রিক শহর।  এখানেও যখন বিশ্ববিদ্যালয় খোলা থাকে তখন শিক্ষার্থীদের কলকাকলিতে সরব হয়ে থাকে শহরের রাস্তাঘাট, হাটবাজার, খেলাধুলা আর বিনোদন কেন্দ্রগুলি। আর যখন তা বন্ধ হয়ে যায় শহরকে মনে হয় শ্মশান ভূমি। এখানেও শিক্ষা কেন্দ্রগুলি রীতিমতন বিস্ফোরণ কেন্দ্র। প্রতিবাদ, বিক্ষোভ এবং মিছিলের ঢেউ ওঠে মুক্তিকামী শিক্ষার্থীদের মাঝে যখনই স্থানীয় কিংবা বৈশ্বিক নির্যাতনের ঘটনা ঘটে। এখানে ফিলিস্তিনিদের স্বাধীন আবাসভূমির জন্য শিক্ষার্থীরা একজোট হয়, এখানে মিডিয়ায় নারীকে পন্যরূপে উপস্থাপনের বিরুদ্ধে বারলুস্কোনির কুশপুত্তলিকায় আগুন ধরানো হয়, এখানে সারা বিশ্বের আদিবাসীদের ন্যায্য অধিকারের পক্ষে মিছিলের ঢেউ বয়ে যায়, আবার এখানে ব্যাঙ্ক বীমাগুলির অতিরিক্ত সার্ভিস চার্জ আদায়ের বিরুদ্ধে শিক্ষার্থীরা অভিনব পন্থায় নগ্ন হয়ে আন্দোলনের পথ বেছে নেন। 
দেখ রাজশাহী, তোমার বিশ্ববিদ্যালয়ে রাষ্ট্রবিজ্ঞানের তৃতীয় বর্ষে পড়া মনির সংসার এবং লেখাপড়া চালিয়ে যাওয়ার জন্য অবসরে ঢাকায় রিকশা চালাচ্ছে, তাঁর জন্য গর্বে আমাদের বুকটা কত চওড়া হয়ে যায়। মনির কি বলেছে দেখ, "রাজশাহীতে নবম-দশম বা একাদশ- দ্বাদশ শ্রেণীর ছাত্র- ছাত্রী প্রাইভেট পড়ালেও মাসে দুইশ টাকার বেশি পাওয়া যায় না। কাজ তো কাজই। আমি তো আর চুরি-ছিনতাই করছি না। এক্ষেত্রে শারীরিক পরিশ্রমটা একটু বেশিই হয়। কিন্তু সৎ পথে থেকে কম সময়ে এত টাকা আয় করার অন্য কোনো উপায় আমি পাইনি।এই কাজটি কখনোই আমার খারাপ লাগেনি।" মনির ঢাকায় রিকসা চালিয়ে দৈনিক গড়ে হাজারখানেক টাকা উপার্জন করেন। এরপরও  মনিরের আক্ষেপ যে তিনি শুধু টাকার অভাবে বোনদের বিশ্ববিদ্যালয়ে ‘অনার্স’ পড়াতে পারেননি। বাধ্য হয়ে এখন তারা বাড়ির পাশের কলেজে ‘ডিগ্রি’ পড়ছেন। আজকাল শর্টকাট আত্মোন্নয়নের খাতিরে কত শিক্ষার্থী রাজনীতির পঙ্কিল যাত্রায় নিজেদের শামিল করছেন, বাড়িয়ে চলেছেন তাঁদের বিত্ত,বৈভব। শিবির তো অল্পবয়সী কচি ছাত্র ছাত্রীদের পরজন্মের ভয় দেখিয়ে, চাকরির লোভ দেখিয়ে প্রথম বর্ষ থেকেই তাদের দলে ভেড়ানোর তৎপরতা জারি রেখেছে। এইসব ছেলেমেয়েরা  কি রুবেল কে দেখেও কিছু শিখতে পারেনা? এই অকুতোভয় রুবেল, এই অপরাজেয় রুবেলরাই তো তোমার শক্তি, বাংলাদেশের ভবিষ্যৎ। শিবিরে ভর্তি হবার জন্য যারা নিজেদের প্রস্তুত করছে, উন্মুখ হয়ে উঠেছে তাঁদের তো লজ্জা পাওয়া উচিত রুবেলের জীবনযাত্রা পাঠ করে। আধুনিক, বিজ্ঞান মনষ্ক রাষ্ট্র গড়ে তোলার পরিবর্তে মধ্যযুগের অন্ধকারে প্রবেশ করার রাজনীতির পাঠ কেন নেবে এই একবিংশ শতকের সংগ্রামী ছেলেমেয়েরা? ডক্টর জাফর ইকবাল কি চমৎকার করেই না লিখেছেন আমাদের মনের কথাগুলি, এইসব পড়ে তোমার শিক্ষার্থীরা কি কোনও পাঠই নেবেনা কোনদিন?  
তোমার শহরে এইতো কিছুদিন আগেই রবীন্দ্র সঙ্গীত সম্মিলন পরিষদের কণ্ঠশিল্পী বাছাইয়ের প্রতিযোগিতা হয়ে গেল, শুনলাম বাছাই পর্বে  মাত্র সাতজন প্রতিযোগী অংশ নিয়েছে। অবাক হবার কোনও সুযোগ নেই কেননা প্রতি বছর এই সংখ্যাটাই নাকি এখন স্ট্যান্ডার্ড। যে হারে সব টিভি মিডিয়া সেরা কণ্ঠশিল্পী নির্বাচনে মাঠে নেমেছে, তাতে এই সংখ্যাটা আসলে খুবই স্বাভাবিক। বিজ্ঞাপনের ঝা চকচকে মোড়কের আড়ালে শুদ্ধ সঙ্গীতের চর্চা কি হারিয়ে যাবে? অথচ রাজশাহীর এই শুদ্ধ সঙ্গীতের ধারাবাহিকতা নিয়ে আমরা কত গর্ব করি সবসময়। রাজশাহীতে আছেন উস্তাদ রবিউল ইসলামের মতন যোগ্য উস্তাদ, রাজশাহীতে আছেন সুরসাধক অমরেশ রায়চৌধুরী, রাজশাহীতে সঙ্গীত সুধা বিনিময় করে চলেছেন উস্তাদ মঞ্জুশ্রী রায়; উস্তাদ  শামসুজ্জামান, রাজশাহীতে  আছেন আমাদের সকলের প্রিয় নিবেদিতপ্রান রবিনদা । তাঁদের গুনগ্রাহির সংখ্যা কিন্তু কম নয় মোটেও। নিয়মিত সঙ্গীত চর্চা তাঁরা জাগিয়ে রেখেছেন এখনও, কিন্তু শিক্ষার্থী সংখ্যা সেই তেমনই আছে যা ছিল এক যুগ আগে। কিন্তু আর কতদিন তাঁরা বয়ে নিয়ে যাবেন এই তরণি, তাঁদের যোগ্য উত্তরসাধক কি  রয়েছে তোমার পর্যাপ্ত পরিমান? এইসব শঙ্কার কথা ভাবলে মনটা খারাপ হয়ে যায়। রবীন্দ্র সঙ্গীত পৌঁছে যাবে  বাংলার ঘরে ঘরে-এই আশা করাটা কি তবে ভুল ছিল? যে দেশে ছায়ানটের মত প্রতিষ্ঠান মহীরুহের মতন বেড়ে ওঠে, সে দেশে শুদ্ধ সঙ্গীতের বিকাশে কেন এতো সংগ্রাম? তোমার শহরে তোমার গ্রামের ছোট ছোট ছেলেমেয়েরা রবীন্দ্র সঙ্গীত শিখবে, নজরুলের গান গাইবে, বিজ্ঞান শিক্ষায় শিক্ষিত হবে, বিদ্যমান সমাজ ব্যাবস্থা, অর্থনৈতিক কাঠামো, অন্ধ ধর্মবিশ্বাস -সবকিছুকে চ্যালেঞ্জ করতে শিখবে শৈশব, কৈশোর থেকেই- এমনটাই তো কাম্য। মাদ্রাসায় ধর্ম শিক্ষার জন্য তো তাঁদের জন্ম  হয়নি, চ্যানেল চ্যানেলে শর্টকাটে তারকা হওয়াটা তো তাঁদের গন্তব্য হতে পারেনা।  
গেল বছরের আগস্ট মাসে তোমার তাহেরপুর এলাকায় গিয়েছিলাম। পুঠিয়া থেকে অনতিদূরেই তাহেরপুর পৌরসভা। তাহেরপুর জমিদারবাড়ি এখন কলেজ। আমার যাবার মূল উদ্দেশ্য তো তুমি জানোই। তাহেপুরের জমিদার রাজা কংস নারায়ন রায় এই উপমহাদেশে প্রথম দুর্গা পুজার প্রচলন করেছিলেন, সেই মন্দিরটি দেখতে। কিন্তু দুর্গামন্দিরটি তালাবদ্ধ দেখলাম, আবার দেখলাম শ্যাওলা মাখানো শরীর জুড়ে তার ডাল পালা, পাতার মেলা। ঠিক  বুঝলাম না এই দুরবস্থা কিংবা অযত্নের কারণ। সেই তুলনায় কাছের কালিমন্দিরের শৌর্য বীর্য দেখে কিঞ্চিত অবাকই হয়েছি। জমিদারবাড়ির সম্মুখভাগে ছোট্ট একটা কামান দেখে বিস্ময় জেগেছে মনে, এত ছোট কামান কি সময় দাগানোর ক্ষেত্রে ব্যাবহৃত হত? আশেপাশে কোথাও কোনও সাইনবোর্ড নেই, পরিচিতিমূলক কোনও বর্ণনাও কোথায় পেলামনা! জমিদারবাড়ির শোভা অপূর্ব, গাছ গাছালি ঘেরা, মনোরম পরিবেশ, কিন্তু কোথাও কিছু লেখা না থাকলে কিভাবে মেনে নেব যে এখানেই হয়েছে প্রথম দুর্গাপূজার প্রচলন? সেখান থেকে পুঠিয়া হয়ে গিয়েছি তোমার আরেক প্রত্নসম্পদ "কিসমত মারিয়া মসজিদ" দেখতে। এই মসজিদ ইদানিং বেশ কৌতূহল জাগিয়েছে অনেকের মনে। বিশেষ করে মসজিদটির গঠন ভারি অদ্ভুত যা এই এলাকার অন্যান্য মসজিদের চাইতে অনেক আলাদা। কষ্টের ব্যাপার হল এটি আমার দেখা বাংলাদেশের সবচাইতে অবহেলিত একটি প্রত্নসম্পদ। বাংলাদেশের প্রত্নতাত্মিক সম্পদ অধিদপ্তরের লজ্জা পাওয়া উচিৎ এই সম্পদের ভগ্নদশা এবং এর অবহেলিত রূপ দেখে। মসজিদ তো নয় যেন মসজিদের প্রেতাত্মা, কোনমতে বিলুপ্ত হবার জন্য দিন গুজরান করছে। মসজিদটি পুরো অরক্ষিত অবস্থায় আছে, কোনও সীমানা নেই, কোনও তথ্য কোথাও উল্লেখ নেই, যেন মাটি ফুঁড়ে হঠাৎই বেরিয়ে পরেছে এই মসজিদ। ভেবেছিলাম এর ছবি তুলে জনে জনে দেখাব, মাথা হেঁট হয়ে গেছে, সত্যি! এ আমি কোন অসহায় রূপ দেখলাম তোমার, বলো? 
প্রিয় রাজশাহী, ফেসবুকে তোমার সন্তান তারেক অণুর ক্যামেরায় তোলা তোমার কিছু ছবি দেখার সৌভাগ্য হচ্ছে ক'দিন যাবৎ। প্রিয় বরেন্দ্র জাদুঘর, প্রিয় পদ্মার ঘাট, বিলুপ্ত প্রায় টমটম, প্রিয় আনন্দ আপা আর উদয়ের হাস্যজ্জল মুখ, পুঠিয়ার স্থাপত্য শিল্পের অসাধারণ  সব ডিটেইলস। জানোই তো, গতবার তোমার অনেকগুলি ছবি তোমাকে দেখিয়েছি, তারপরেও তোমাকে যতবার দেখি, কেন যেন নতুন লাগে। তুমি কি কখনও পুরনো হবেনা? তুমি যেন কোন রহস্যময় এক পুরনো শহর যা আবিষ্কারের নেশায় আমরা ছুটে চলেছি তোমার পথে প্রান্তরে দিনের পর দিন, বছরের পর বছর, আর পেয়েছি যখন হাতেনাতে তখন তুমি যেন উদ্ভাসিত হয়েছ নব নব রূপে। ইদানিং কি হয়েছে শোনো, আমি ফিলম ফটোগ্রাফিতে খুব মাতোয়ারা হয়ে রয়েছি। এইতো গেলবার তোমার কিছু ছবি সাদা কালোতে তুলবো বলে একটা ফিলমে ৩৬টা ছবি দ্রুত তোলা হয়ে গেল। কিন্তু প্রিন্ট করবো যে, ঢাকায় সুবিধেমতন কোনও দোকানই পেলামনা, তারা সব সাদা কালো ফিলম প্রিন্ট করা বাদ দিয়ে দিয়েছে। অগত্যা এখানে এসে চড়া মূল্যে প্রিন্ট করলাম এইতো সেদিন। আজ সেগুলি জুড়ে দিলাম চিঠির সাথে, তোমার ভাল লাগলে খুশী হবো। 
পরিশেষে ভালো থেকো রাজশাহী, ভালো হয়ে থেকো। 
ইতি,
মনি শামিম
১) পুঠিয়ার দোলমঞ্চের ছবি ছাড়া কি তোমায় লেখা চিঠি সম্পূর্ণ হবে? এটি আমার সবচাইতে প্রিয় স্থাপনা রাজশাহীর। 

২) রাজশাহী বিশ্ববিদ্যালয় শহীদ মিনারের একই বেদিতে অবস্থিত মুর্তজা বশির কৃত অসাধারণ সেই ম্যুরাল। কত তারা ভরা রাত, শুভ্র উজ্জ্বল দিন এর সামনে কাটিয়েছি শুধু চোখ ভরে একে দেখব বলে, মুর্তজাকে ঢাকায় এই ম্যুরালের কথা জিজ্ঞেস করতেই উনি স্মিতহাস্যে জানতে চান, "অনেকদিন যাইনা রাজশাহীতে, কি হাল আমার কাজের এখন, মানুষ দ্যাখে ট্যাখে তো?"

৩) অনন্য শহীদ মিনার। তোমার এই ছবিটি তুলতে গিয়ে আমাকে মিনারের মুল বেদির পাদদেশে খালি একটি জায়গায় নেমে তুলতে হয়েছে। শুনেছি, শহীদ মিনারের চারটি পিলার নাকি চারটি হাত, আকাশের দিকে বাড়ানো, পুরো শহীদ মিনারটি দেখলে এমন চিত্র কল্পনায় আনা মুশকিল হলেও এই ছবিটিতে তা অনুমান করে নেয়া কষ্টকল্পিত নয়, তাইনা?

৪) আমাদের শহীদ মিনারটি বাইরে থেকে এমন, শহীদ মিনারের সাথে আমাদের স্মৃতির তো কোনও শেষ নেই, আবার পাশের রাঃবিঃ মিলনায়তনটাও দেখা যাচ্ছে বেশ।

৫) শহীদ মিনারের ঠিক উলটোদিকেই রাঃবিঃ কেন্দ্রীয় মসজিদ। মসজিদটির নির্মাণ শৈলীও অপূর্ব। 

৬) ঐতিহাসিক ধর্মসভা, রাজশাহী। এখানে এখন কারিগররা মাটির দেব দেবী নির্মাণে ব্যাস্ত থাকেন। আমরা ছবি তুলতে চাইলে উনারা কত আগ্রহ সহকারে আমাদের অনুমতি দিলেন। মনসা পুজোর আগের দিন, আমি আর আলোক ভেবেছিলাম থরে থরে মূর্তি সাজানো থাকবে, গিয়ে দেখি একটিও নেই, সব শহরে কিংবা আশেপাশের জায়গায় বিলি বন্টন করা সারা। পড়ে রয়েছে পুরনো কিছু অবিক্রিত এবং অসমাপ্ত দেবীগণ।

৭) পুঠিয়ার মন্দিরগুলির কথা তো একাধিকবার বলা হয়েছে। অসামান্য মন্দিরগুলি সাদ কালোতে কেমন লাগে তাই দেখতে চেয়েছিলাম স্বচক্ষে। 

৮) চাঁপাই নবাবগঞ্জে গিয়েছিলাম বিয়ের অনুষ্ঠানে। সেখানে কন্যা তাঁর এক কাজিনকে ধরে এনে ছবি তুলতে বলায় তা করা হল। পেছনে দেয়ালের গায়ে চুলায় আগুন ধরানোর জ্বালানি হিসেবে গোবরকুণ্ডলী সাজিয়ে রাখা হয়েছে বাড়ির দেয়ালে । 

৯) তাহেরপুর জমিদারবাড়ি। এটি এখন কলেজে রূপান্তরিত করা হয়েছে। পুরো জমিদারবাড়ি অপূর্ব প্রাকৃতিক শোভায় আচ্ছাদিত। কিন্তু জমিদারবাড়িটি অঙ্গসৌষ্ঠব তেমন একটা আকর্ষণীয় মনে  হয়নি আমার।  

১০) জমিদারবাড়ির ভেতরে দুর্গা মন্দির সেদিন তালাবদ্ধ ছিল। এখানেই নাকি রাজা কংস নারায়ন উপমহাদেশের প্রথম দুর্গাপূজা প্রচলন করেছিলেন। এখানে কোনও সাইনবোর্ড আমার চোখে পড়েনি। ভেতরে ঢোকার সুযোগ ছিলনা কিন্তু ভেতরটা এত অবহেলিত কেন সেইটা বুঝতে অপারগ হয়েছিলাম। তবে কি এইটা সেই মন্দির নয়? নাকি প্রথম দুর্গাপূজার ইতিহাস পুরোটাই মিথ? 

১১) তাহেরপুর জমিদারবাড়ির পেছনেই শিব মন্দিরটি তুলনামুলকভাবে অনেক যত্ন সহকারে রক্ষিত। 

১২) দুর্গাপুরের কিসমত মারিয়া মসজিদ। মসজিদের নাম মারিয়া হতে পারে, এ আমার বিশ্বাসই হচ্ছিলনা। বিপুল কৌতূহল মেটানোর জন্য একাই রওনা দিয়েছিলাম এর পানে। গিয়ে দেখি একটা ভগ্নপ্রায় স্থাপনা কোনোমতে দাঁড়িয়ে আছে। এটা কি প্রত্নসম্পদ? চমৎকার এই মসজিদের গঠন,   কিন্তু কোনও যত্ন নেই, সবখানে কেবল অবহেলার চিহ্ন। 

১৩) পুঠিয়ার অপরূপ প্রাকৃতিক সৌন্দর্য।

১৪) শিব মন্দিরের উপরিভাগ, আরেক দফা যুক্ত করলাম।

১৫) ছোট গোবিন্দ মন্দির, পুঠিয়া। 

১৬) বড়ো গোবিন্দ মন্দির, পুঠিয়া। 



মূর্তালা রামাতের কবিতা কষ্টালজিয়া থেকে ১,২,৩



২০০৮ এর বইমেলায় আমার প্রথম কাব্যগ্রন্থ কষ্টালজিয়া প্রকাশিত হয়। বিভিন্ন কারণে পরিচিত অনেকের কাছেই বইটি পৌছেনি। কষ্টালজিয়ার প্রথম তিনটি কবিতা এখানে দিলাম। পর্যায়ক্রমে অন্য কবিতাগুলোও সচলে প্রকাশ করার আশা রাখি।
তুইপিডিয়া
 সম্পর্ক বিষয়ক কিতাব তিনখানা
     ১. আপনিপিডিয়া
     ২. তুমিপিডিয়া
     ৩. তুইপিডিয়া
‍‌‌‌‌তুই ছাড়া আর কোনো উপাস্য নাই
আর আমি তোর একমাত্র ভালোবাসা
হৃদয় ভুনা
উপকরণ : হৃদয়কাটা ২০/২৫ টুকরো, আঘাতকুচি এক কাপ, কপট অভিমান পরিমাণমতো, তরল স্বার্থপরতা ১ পোয়া, কাঁচা উচ্চাভিলাষ ৪/৫ টা, অভিনয় সেদ্ধ ৭শ' গ্রাম, ছিনিমিনি গুঁড়ো ২ চা চামচ।
প্রণালী: প্রথমে বাস্তবতার সসপ্যানে তরল স্বার্থপরতা ঢেলে গরম করতে হবে। মোটামুটি গরম হলে তাতে কাঁচা উচ্চাভিলাষ ছেড়ে দিতে হবে। এরপর আঘাতকুচি ও অভিনয় সেদ্ধ দিয়ে ২/৩ মিনিট তা ভালো করে নাড়তে হবে। অতঃপর হৃদয়ের টুকরোগুলো ছিনিমিনি গুঁড়ো দিয়ে থেতলিয়ে মেখে তার ভেতর সেদ্ধ না হওয়া অবধি রাখতে হবে। মোটামুটি সেদ্ধ হলেই আনন্দ চুলারে জাল কমিয়ে গরম গরম হৃদয় ভুনা পরিবেশন করতে হবে।
পরিবেশন : বেদনার প্লেটে হৃদয় ভুনা পরিবেশন করার সময় সামান্য উপহাস পাতা ও স্মৃতি সল্ট ছিটিয়ে দিতে হবে।
গ্লোবালাইজেশন
যদিও বাংলাদেশে হয় তার হিস্যু
মেড ইন ফ্রান্স তার টয়লেট টিস্যু !
‌murtala31@gmail.com


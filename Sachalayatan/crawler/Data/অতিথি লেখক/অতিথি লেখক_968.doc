মেডিকেল,সার্জারী এবং আমি



পায়ের বুড়ো আঙ্গুলের নখ ভেঙে যাওয়ায় ডাক্তার দেখাবার প্রয়োজন দেখা দিল। নখটা তুলে ফেলতে হবে। অভিজ্ঞ জনেরা বললো নখ তুলে ফেললে সেখানে আবার নতুন নখ গজায়। তাই দৌড় দিলাম মেডিকেল এ। কোন কাজ আমি সাধারনত একাই করি। এক্ষেত্রেও আমি একাই মেডিকেল এ গেলাম। সরকারী মেডিকেল গুলোতে খরচ অনেক কম তাই মানুষও প্রচুর। আমি ১০টাকা দিয়ে জেনারেল সার্জারীর একটি টিকেট কাটলাম। টিকেটটাই প্রেসক্রিপশন। জেনারেল সার্জারীতে তুলানা মূলক মানুষ অনেক কম। সে তুলনায় অর্থো-সার্জারী, মেডিসিন, নাক-কান-গলা, ইত্যাদি বিভাগে মানুষের ভীড় আরো বেশি। বেশির ভাগ মানুষ গ্রাম থেকে এসেছেন। তাদের কথাবার্তা শুনে বোঝা গেলো। আর আমি একটু বেশি আগ্রহী বলে নাম নিবন্ধন করার সময় ঠিকানা লেখার জায়গায় দেখলাম আমি ছাড়া আমার আগের যতজন এসেছেন তারা প্রায় সকলেই শহরের বাহিরের লোক।
অতঃপর টিকেট নিয়ে সার্জারীর ডাক্তারের কাছে গেলাম। ডাক্তার সাহেব বললো কি সমস্যা? আমি আমার পা দেখালাম। তিনি দেখে বললেন নখটা তুলে ফেলতে হবে। আমিতো আগে থেকেই প্রস্তুতি নিয়ে এসেছিলাম নখ তুলে ফেলবো। অতএব আমি রাজি হয়ে গেলাম। তখন তিনি বললেন নিচে যারা আছে তাদের দিয়ে তুলবেন না ওটিতে তুলবেন। ওটিতে তুললে ডাক্তাররা অপারেশন করবে। এবার আমি একটু অবাক হলাম। আমি জানতাম এ ছোটখাটো কাজ গুলো নিচের ড্রেসিং থেকেই করে দেয়। আমি বললাম যদি ডাক্তার দিয়ে তুলতে চাই তাহলে? তিনি তখন বললেন তাহলে আপনাকে আগে মেডিকেলে ভর্তি হতে হবে? আমি এবার ঘাবরিয়ে গেলাম। কারন আমি জীবনে কখনো মেডিকেলে ভর্তি হইনি। আমি আস্তে আস্তে বললাম আজ ভর্তি হলে কবে অপারেশন হবে? ডক্তার সাহেব বললেন দুই,তিন দিন লাগতে পারে আবার পাচ-ছয় দিনও লাগতে পারে। সেটা বলা যাচ্ছেনা। আমি আর কি বলি ছোট একটা নখ তুলতে ৪-৫ দিন মেডিকেলে ভর্তি হতে হবে!! আমার দিকে তাকিয়েই তিনি বললেন আপনি কি স্টুডেন্ট? আমি বললাম হ্যাঁ। তিনি আর কিছু বললেন না।
আমি এবার বললাম তাছাড়া আর কি কিছু উপায় আছে? আমার মনে হচ্ছিল তিনি হয়তো অন্য কিছু বলতে চাচ্ছেন। আমাকে বললো আপনার বাবা কি করে? আমি মনে মনে বলি নখ তোলার সাথে বাবার চাকরীর কি সম্পর্ক? আমি বললাম সরকারী চাকুরী করতো এখন অবসরে গেছেন। তিনি বললেন নিচে নখ তুলতে চাইলে তুলেন। তাহলে এখনই বাড়ি যেতে পারবেন। আর আমাদের মত ডাক্তার দিয়ে তুলতে চাইলে ক্লিনিক ছাড়া কোন বুদ্ধি নাই। ক্লিনিকেও নখ তুললে এখনই বাড়ি যেতে পারবেন। ভর্তি হওয়ার কোন ঝামেলা নাই।  আমি বললাম নখটা তুললে আবার উঠবেতো? তিনি বললেন সেটা নির্ভর করছে সেটা কে তুলছে তার উপর। এখানে করলে নাও উঠতে পারে। নিচে যারা অপারেশন করেন তারা ডাক্তার না। আমি আরেক ধাপ এগিয়ে বললাম ক্লিনিকে নখটা তুলতে কত টাকা লাগবে? তিনি বললেন সব মিলিয়ে ২০০০টাকা হলেই হবে। তখন আর কি করার বললাম আমাকে নিচে নখ তুলে দেবার ব্যবস্থা করে দেন। আমি সেখানেই আমার নখ তুলবো। প্রেসক্রিপশন নিয়ে বের হয়ে আসলাম।
আমার মনে হল এভাবে ভয়ভীতি দেখিয়ে গ্রামের মানুষদের ক্লিনিকে ভাগিয়ে নেয়া হয়। গ্রামের সহজ সরল মানুষগুলো তাহলে কি করবে? তাছাড়াতো দালালদের দৌড়াত্ব আছে। সরকারী মেডিকেল গুলোর সুযোগ সুবিধা কি মানুষ ঠিক ভাবে পাচ্ছে? আমার মনে হয় পাচ্ছেনা। সেবাই হওয়া উচিত ডাক্তারদের ধর্ম কিন্তু এ কি দেখছি? ক্লিনিকে একবার একজন ভাল বিশেষজ্ঞ ডাক্তার দেখাতে ৫০০টাকা দিয়ে দেখাতে হয়। পুরাতোন হলে ৪০০টাকা ফি। তিন মাস পর আবার আসলে নতুন এর মত ৫০০টাকা ফি দিতে হবে। আর সরকারী মেডিকেল গুলোতে ১০টাকার বিনিময়ে তারা রূগী দেখেন। এতেই কি এত অনাগ্রহ?  এ অবস্থা কি বদলাবে না? ডাক্তার কে ক্যামনে বুঝাই আমরা সাধারন মানুষ । জ্বর, ঠান্ডা, কাশি হলে বিশেষজ্ঞ ডাক্তার দেখাইনা। জ্বর হইলে প্যারাসিটামল খেয়ে ফেলি। অপারেশন করতে হলে আমাদের সরকারী হাসপাতালে যেতে হয় ক্লিনিকে নয়। 
-মুহাম্মদ আসাদুজ্জামান


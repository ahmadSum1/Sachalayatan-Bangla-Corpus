ডাইনি



মা গো,
তুমি কি খুব অবাক হচ্ছ? তোমার বুড়ো খোকা তার মৃত মায়ের কাছে চিঠি লিখছে -- ছেলেমানুষি নয় তো কি?
কেন জানি হঠাৎ তোমার সাথে গল্প করতে খুব ইচ্ছে হচ্ছে।
কিসের গল্প শুনবে মা? ডিএস ইতে শেয়ার কিনে এবার ভালো একটা প্রফিট পেয়েছি মা, আগেরবারের মত মেল্টডাউন হয়নি। ভালো করেছি না, কি বল?
আচ্ছা বাদ দাও। তুমি মনে হয় আগ্রহ নিয়ে শুনছ না। অন্য কি গল্প শুনবে বল। তোমার নাতনির কেচ্ছা শুনবে?
মৃদুলাটা খুব  ...মা গো,
তুমি কি খুব অবাক হচ্ছ? তোমার বুড়ো খোকা তার মৃত মায়ের কাছে চিঠি লিখছে -- ছেলেমানুষি নয় তো কি?
কেন জানি হঠাৎ তোমার সাথে গল্প করতে খুব ইচ্ছে হচ্ছে।
কিসের গল্প শুনবে মা? ডিএস ইতে শেয়ার কিনে এবার ভালো একটা প্রফিট পেয়েছি মা, আগেরবারের মত মেল্টডাউন হয়নি। ভালো করেছি না, কি বল?
আচ্ছা বাদ দাও। তুমি মনে হয় আগ্রহ নিয়ে শুনছ না। অন্য কি গল্প শুনবে বল। তোমার নাতনির কেচ্ছা শুনবে?
মৃদুলাটা খুব পাকা পাকা কথা বলতে শিখেছে। কাল রাতে ঘুম পাড়ানোর জন্য ওকে একটা রূপকথার গল্প শোনাচ্ছিলাম। রাজপুত্তুর আর তার মানুষরূপী ডাইনি মায়ের গল্প। গল্পের মাঝখানে তোমার নাতনি হঠাৎ আমাকে থামিয়ে দিয়ে বলে, আর তারপর যেই না ডাইনিটা মানুষ সেজে রাজপুত্তুরকে চুমু দিতে যাবে, ওম্নি রাজপুত্র ইয়া বড় এক তলোয়ার দিয়ে ডাইনি মায়ের মাথাটা ঘ্যাচাং করে দিবে কেটে।
আমি অবাক হয়ে বললাম, মা রে, ধরে ফেলেছিস? তোর তো অনেক বুদ্ধি।
মৃদুমামণি বলল, হুম, অনেক বুদ্ধি। আচ্ছা বাবা, তুমি রোজ রোজ এই পচা গল্পটা কেন বল? তোমার কি মাথা খারাপ?
হেসে বলি আমি, হ্যা রে মা। আমার মাথা খারাপ। অনেকখানি খারাপ। আমি যখন ছোট ছিলাম, তখন তোর বিয়েপাগলা দাদু একদিন কোত্থেকে এক ডাইনিকে হাজির করে আমাকে বলে, খোকন সোনা, তোর আগের মায়ের মত এই নতুন মাকেও ভালোবাসিস। সেই থেকেই আমার মাথা খারাপ।
মৃদুলা অত কথা বুঝে না। বিরক্ত হয়ে ঘুমিয়ে পড়ে।
 আচ্ছা মা, তুমি তো ওপর থেকে সব দেখ। একটা প্রশ্নের ঠিকঠিক জবাব দাও তো। ছেলেবেলায় মাস্টারবাড়ির পুকুরটায় আমি যেদিন ডুবে মরতে বসেছিলাম, সেদিন আসলে কে আমাকে বাঁচিয়েছিল? সবাই যে বলে, ডাইনিটাই নাকি বাঁচিয়েছিল! রমিজ চাচা বলে, বিন্তির মা বলে, তোমার স্বামীমহাশয় বলেন। উনি তো বলবেনই। ডাইনিটা সবাইকে মন্ত্র পড়ে বশ করে ফেলেছে যে!
সোলেমান মাঝি পর্যন্ত বলত, ওরে আভাইগ্যা, এক মায়েরে খাইসোস, এই এত সোহাগী মায়েরে আর কত কষ্ট দিবি?
ওরা কেন বুঝতে চাইত নাগো মা, তুমি ছাড়া আমার আর কারো সোহাগ দরকার নেই। একটুও নেই।
একদিন চোখ রাঙিয়ে ওই ডাইনিকে বলেছিলাম, তুই রাক্ষস, তোর বাচ্চা হবে আরেকটা রাক্ষস। তখন আমি পট করে ওর গলা টিপে দেব, দেখিস।
ওই ভয়েই তো দানবীটা আর বাচ্চা নেয়ার সাহস পেল না। অথচ দুনিয়ার মানুষ কি বোকা দেখ মা, সবাই ভেবে বসে রইল, পাছে সৎ ছেলের প্রতি যত্ন-আত্তি কমে যায়, এই জন্যেই নাকি রাক্ষসীটা ইচ্ছে করে নিজের সন্তান নেয় নি।
হেসে বাঁচিনা।
মা, তোমার সাথে হড়হড় করে এত কথা বলছি, তুমি বিরক্ত হচ্ছ না তো? আচ্ছা যাও, আর বকবক করব না। খুশি?
							--ইতি
                                       তোমার মহাবাঁদর পুত্র                    
পুনশ্চঃ
ডাইনি বুড়িটার কি জানি একটা রোগ হয়েছে। এখন হসপিটালে। কোমায় আছে। ডাক্তার বলেছে, হোপলেস। লাইফ সাপোর্টিং মেশিনটা বেহুদা খেটে চলেছে। আমি একবার ভাবলাম, ডাক্তারকে বলি, খুলে ফেলেন মেশিন।  বলতে পারলাম না। বিছানায় শোয়া বুড়ির মুখটা কেন যেন দেখাচ্ছিল ঠিক তোমার মত মা।অবিকল তোমার মত।
চোখের ভুল আরকি। হ্যালুসিনেশান।
চলুক নাহয় মেশিন। দেদার বিল উঠছে মিনিটে মিনিটে। কি আর করা ?
					--ইতি
          -----------------------
          চিঠিটা হাতে নিয়ে অনেকক্ষণ বসে রইলাম। ছিঁড়ে ফেলব কিনা বুঝতে পারছি না। চিঠিটায় অল্প একটু মিথ্যা আছে।
          মেশিনটা আসলে খুলে ফেলা হয়েছে। কাল রাতেই।
          মা গো, এত মিথ্যুক একটা ছেলের জন্ম তুমি কেমন করে দিলে?
সাত্যকি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6a%6f%79%2e%73%6f%75%6d%69%74%72%61%40%67%6d%61%69%6c%2e%63%6f%6d%22%3e%6a%6f%79%2e%73%6f%75%6d%69%74%72%61%40%67%6d%61%69%6c%2e%63%6f%6d%3c%2f%61%3e%27%29%3b')) 


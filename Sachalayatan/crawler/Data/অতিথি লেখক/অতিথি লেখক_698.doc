বীরাঙ্গনা, মা






“অনেক দিন আগের কথা, তেইশ বছর পার হয়ে গেছে। ১৯৭৩ সালে আমি খুলনা গেছি। দৌলতপুর কলেজে আমার কয়েকজন ছাত্র ছিল। ইচ্ছা ছিল ওদের একটু খোঁজ খবর নেওয়া, কে কেমন আছে, দেশের খবর নেয়া ইত্যাদি। দেখলাম এক মহিলা কলেজে ঘুরে বেড়াচ্ছে। জিজ্ঞেস করলাম, কি চাও তুমি? রক্তচোখ মেলে বললো, কলেজে পড়বো। বুঝলাম মেয়েটি স্বাভাবিক নয়। বললাম, তোমার নাম কি? নাম? ফতি পাগলী, হয়েছে। এবার যান। এক ছাত্রকে জিজ্ঞেস করায় বললো, উনি একজন বীরাঙ্গনা। উনি অসুস্থ, প্রায়ই আসেন। ঘুরে ঘুরে চলে যান।”



- জানিনা ‘বীরাঙ্গনা’ শব্দটা উচ্চারণের সময় ওই ছাত্রের অভিব্যাক্তি কিরকম হয়েছিল, আমার নিজের অভিব্যাক্তিই কিরকম হয় আমি জানি না। তবে এটুকু বলতে পারি শেখ মুজিব এই শব্দটাকে যতটুকু তাৎপর্যপূর্ণ করে তুলতে চেয়েছিলেন, এই শব্দটি তা হয়ে উঠতে পারে নি; তখনতো নয়ই, এখনো নয়। শব্দটার একটা নতুন মানে, একটা নতুন মহত্ত তৈরি হলেও তা অভিধানেই আটকা পড়ে আছে। বীরঙ্গনা উপাধিযুক্ত নারীদের অবস্থাও অভিধানে বন্দী ঐ শব্দটার মতোই অবস্থা, সমাজে তার চলন নেই; সমাজ উনাদের গ্রহণ করেনি। কাপুরুষতান্ত্রিক এই সমাজ বীরাঙ্গনাদের বীরাঙ্গনা হতে দেয় নি। যে সমাজে পিতা মেয়েকে নিতে অপারগ, ভাই বোনকে স্বীকার করে না, স্বামী স্ত্রীকে গ্রহণ করে না, কারণ ওই মেয়েটি বোনটি স্ত্রীটি কিছু হায়েনার দ্বারা নির্যাতিত হয়েছে; সে সমাজকে কাপুরুষতান্ত্রিক সমাজ বলাই যৌক্তিক। সে পঙ্গু, বিকলাঙ্গ সমাজের জন্য করুণা হয়। সে সমাজের আত্মার বিশুদ্ধি দরকার। 


না, ফাতেমা পাগল ছিলেন না, উনার কলেজে পড়ার খুব ইচ্ছে ছিল কিন্তু সমাজের নোংরা রক্তচক্ষুকে উপেক্ষা করে কলেজে পড়া হয়নি। যে রাষ্ট্রের জন্য, যে সমাজের জন্য তাকে এতবড় ত্যাগ স্বীকার করতে হয়েছে, সে সমাজ- রাষ্ট্র কি প্রতিদান দিয়েছে? কলেজে পড়ার ইচ্ছাটুকুও পূরণ করতে পারে নি। কিন্তু উনি বেঁচে আছে আর বেঁচে থেকে আমাদের সমাজের নির্মম আচরণের সাক্ষ্য দিচ্ছেন।


ফাতেমার বাবা-মা বেঁচে ছিলেন, আশ্রয়ও মিলেছিল, কিন্তু চাঁপা’র বাবা-মা বেঁচে ছিলেন না, তাঁর চোখের সামনে বাবা-মা-ছোট ভাইকে মেরে তাঁকে তুলে নিয়ে গিয়েছিল, উনার আশ্রয় জুটেনি ভাইদের কাছে, যোগাযোগও রাখেনি তারা। তবে চাঁপা হার মানেন নি, তিনি স্বাধীন দেশে স্বাধীনভাবে বেঁচে থাকতে চেয়েছিলেন এবং তাই করেছেন।  নার্সিং এর ট্রেনিং নিয়ে নিজের পায়ে দাঁড়িয়েছেন। 


এরকম কিছু বীরাঙ্গনার কাহিনী জানলাম নীলিমা ইব্রাহীম’র ‘আমি বীরাঙ্গনা বলছি’ বইটি পড়ে; সেনা ক্যাম্প থেকে ছাড়া পাওয়ার পর স্বাধীন দেশটা তাঁদের জন্য আরেক কারাগার হয়ে দাঁড়ায়, সমাজে, পরিবারে তাঁরা অবাঞ্চিত হয়ে যায়। তেমনি এক বীরাঙ্গনা তারা ব্যানার্জী। ২৭শে মার্চ সকালে যখন ডাক্তার বাবার সাথে করে রাজশাহী থেকে গ্রামের বাড়িতে যাওয়ার জন্য রওয়ানা করেন, তখন এলাকার চেয়ারম্যান এসে উনাকে জীপে তুলে নিয়ে উপহার দেয় পাক আর্মিদের। দেশ স্বাধীন হবার পর উনাকে উদ্ধার করা হয়, তিনি আসে ধানমন্ডি পুনর্বাসনকেন্দ্রে। এখান থেকে আরো কয়েকজনের সাথে তিনি বঙ্গবন্ধুর সাথেও দেখা করেছিলেন। বঙ্গবন্ধু তাদের বলেছিলেন, “তোরা আমার মা, তোরা জীবনের শ্রেষ্ঠ ধন স্বাধীনতার জন্য উৎসর্গ করেছিস। তোরা শ্রেষ্ঠ বীরাঙ্গনা। আমি আছি, তোদের চিন্তা কি?” খবর পেয়ে তারা’র বাবা-ভাই তাঁকে দেখতে আসে কিন্তু উনাকে ফিরিয়ে নিতে বাবা অপারগ। তারা ব্যানার্জী হার মানেন নি, তিনি ওইখানের এক পোলিশ মহিলা ডাক্তারের সহযোগিতায় একটি বৃত্তি যোগার করে দেশের বাইরে পাড়ি জমান; বঙ্গবন্ধুর মা হয়েও তারা’র দেশে জায়গা হয়নি, এ সমাজ বঙ্গবন্ধুকেই তো অস্বীকার করে। তারা ব্যানার্জী এখন মিসেস টি নিয়েলসেন, ডেনমার্কের নাগরিক। স্বামী ছেলে নিয়ে এসেছিলেন বাংলাদেশে, বাবা-মা-ভাইয়ের সাথে দেখাও করেছেন; যে বাড়িতে তারা’র আশ্রয় মেলেনি, মিসেস টি নিয়েলসেন সেখানে স্বাগত। রাজাকারেরা পুনর্বাসিত হয়, মন্ত্রী হয় এ দেশে, শুধু তারা ব্যানার্জীদের জায়গা হয় না।





“দেশ স্বাধীন হয়েছে, কেউ গাজী-কেউ শহীদ। কেউ বীরউত্তম, বীরশ্রেষ্ঠ, কেউ মন্ত্রী, কেউ রাষ্ট্রদূত সবার কতো স্মমান সুখ্যাতি। আর আমি? আমি কিছুই চাই নি, চেয়েছিলাম শুধু আমার নারীত্বের মর্যাদা আর প্রিয় জন্মভূমির বুকে আশ্রয়। স্বদেশে আমার সত্যিকার পরিচয় নেই, তারা ব্যানার্জী মরে গেছে। সেখানে সেদিন সম্মান মর্যাদা সবই পেলো মিসেস টি নিয়েলসেন আর টমাসের মা। আমি কোথায়? ওদের কাছে আমি ঘৃণ্য, নিন্দিত, মৃত।”



আমরা কি জানি সুপ্রিয়া নায়েককে? ’৭১ এর মে মাসে তাঁকে পাকবাহিনী তুলে নিয়ে যায় হবিগঞ্জের লঙ্কাপুর চাবাগান থেকে, বয়স ছিল ষোল। ক্যাম্প নিয়ে গিয়ে ঝাপিয়ে পরে বেশ কিছু পাকিস্তানি সৈন্য, সেটা ছিল শুরু মাত্র। তারপর প্রতিরাতে অন্তত চার-পাঁচ জন করে তাঁর উপর অত্যাচার চালাত। ক্যাম্প থেকে ক্যাম্পে, অবস্থান পরিবর্তন হলেও অত্যাচারের পরিবর্তন হয়নি। একবার পালিয়েছিলেন কিন্তু ধরা পরে যান আবার। ডিসেম্বর পর্যন্ত চলে এই অত্যাচার। ঠিকমতো খাওয়া দাওয়া না পেলেও নির্যাতনের কোন কমতি পাননি। দেশ স্বাধীন হবার পর বাড়ি ফিরে গিয়েছিলেন কিন্তু স্বাধীন দেশেও অপমান গঞ্জনা অপবাদের কমতি ছিল না তাঁর জন্য। এখন কোথায় আছেন কে জানে? স্বাধীন দেশের মুক্তিযুদ্ধ প্রজন্মের কেউ খোঁজ রাখেনি আর আমরা পরবর্তী প্রজন্ম খোঁজ করিনি। কারোরই খোঁজ রাখিনি, খোঁজ করিনি আমরা; দেশ গঠনে ব্যস্ত, ঐ দিকে নজর দেওয়ার সময় কই?


এরকম হাজারো নির্যাতনের কাহিনী আমাদের অজানা, আর পরবর্তীতে স্বাধীন দেশে গঞ্জনা-অপমানের শিকার। কি করে জানবো, সমাজ যে তাঁদের মুখে কুলুপ এটে দিয়েছে। আমরা তাঁদেরকে দূর থেকে আরো দূরে ঠেলে দিচ্ছি। নির্যাতনের স্বর্গ সেই ক্যাম্পগুলোর একটিও সংরক্ষণ করিনি নিদর্শন হিসেবে, উপরন্তু ঢেকে দিচ্ছি এমনভাবে যেন তাঁদের পাপ ঢেকে দিচ্ছি। তাঁদের সম্মনার্থে কোন ভাস্কর্য বা সৌধ নির্মাণ করিনি, কোন রাস্তাঘাটের নামকরণও তাঁদের নামে হয়নি; যেন প্রাণপণে চেষ্টা করছি তাঁদের দুঃসহ স্মৃতি ভুলিয়ে দেবার। কিন্তু প্রকৃতপক্ষে তাঁদের অবদানকে, মর্যাদাকে অসম্মান করে যাচ্ছি।


এখন শুনি অনেকেই বলে অতীত ভুলে গিয়ে সামনে এগিয়ে যাওয়ার। কোন অতীত ভুলে যাব? এখন পর্যন্ত তো জানাই হল না, না জানা অতীত কি করে ভুলে যাব। আর ইতিহাসের একটা গুরুত্বপূর্ণ অংশকে অবজ্ঞা করে যে ভুল করেছি তাঁর মাশুল তো আগে দিতে হবে; সেই ভুল তো আগে শুধরাতে হবে। এত বছর ধরে যাদের অসম্মান করে আসছি তাঁদের সম্মান ও মর্যাদা তো আগে ফিরিয়ে দিতে হবে। আগেতো নির্যাতনের ব্যপকতা সম্পর্কে জানি! 




ওয়ারক্রাইম ফ্যাক্ট ফাইন্ডিং কমিটি একাত্তরের নারী নির্যাতনের একটি সামগ্রিক পরিসংখ্যান প্রকাশ করে। এর মাধ্যমে জানা যায়-
১. স্পট ধর্ষণ, স্পট গণধর্ষণ ও বন্দী নির্যাতিতার সম্মিলিত সংখ্যা চার লাখ আটষট্টি হাজার (স্পট ধর্ষণ ও গণধর্ষণের শিকার তিন লাখ সাতা হাজার ছশ এবং বিভিন্নভাবে পাকিস্তানীদের নিকট বন্দী নির্যাতিত নারী এক লাখ চল্লিশ হাজার চারশ’ নারী)।
২. চিহ্নিত স্থানে নির্যাতিতা নিহত ও অপহৃতসহ স্পট ধর্ষণ ও গণধর্ষণের শিকার- তিন লাখ ষাট হাজার। এঁদের মধ্যে শুধুমাত্র স্পট ধর্ষণ ও গণধর্ষণের শিকার প্রায় তিন লাখ সাতাশ হাজার যা মোট নির্যাতিতার সত্তরভাগ। এঁদের মধ্যে অন্তঃসত্ত্বা ছিলেন প্রায় ত্রিশভাগ অর্থাৎ এক লাখ আট হাজার নারী।
৩. নির্যাতিত বন্দী নারী প্রায় এক লাখ চল্লিশ হাজার (এক লাখ চল্লিশ হাজার চারশ’) যা মোট নির্যাতিতার প্রায় ত্রিশভাগ। এরমধ্যে কারাগার, ক্যাম্প, বাঙ্কার প্রভৃতি স্থানে নির্যাতিতার সংখ্যা মোট নির্যাতিদের প্রায় আঠারভাগ। এছাড়াও বিভিন্ন ক্যান্টনমেন্ট, মার্শাল ল’ আদালত এবং শহর ও গ্রামাঞ্চলের বাড়িঘর, অফিস আদালত, হোটেল, বিনোদন কেন্দ্র প্রভৃতি স্থানে নির্যাতিত হন বারোভাগ (ক্যাটাগরি দুই-শতকরা পাঁচভাগ এবং ক্যাটাগরি তিন-সাতভাগ)।
৪. বন্দী নির্যাতিত নারীদের মধ্যে অন্তঃসত্ত্বা আশিভাগ অর্থাৎ প্রায় সাড়ে ছিয়াশি হাজার। এঁদের মধ্যে চল্লিশভাগকে হত্যা করা হয়েছে অথবা তাঁরা নিজেরাই আত্মহত্যা করেছেন।




আমরা খুব সহজেই বলে ফেলি, ‘দীর্ঘ নয় মাসের রক্তক্ষয়ী যুদ্ধে তিরিশ লক্ষ শহীদ আর দুই লক্ষ মা-বোনের ইজ্জতের বিনিময়ে লাল-সবুজের পতাকা পেয়েছি।’ আমাদের মা-বোনদের ইজ্জত কি এতই ঠুনকো কিছু হায়েনা মিলে খেলা করলে তা চলে যাবে। কুকুর মানুষকে কামড়ালে কুকুর সে কুকুরই থাকে মানুষ হয়ে যায় না বা মানুষটি কুকুর হয়ে যায় না। আমাদের মা-বোনদের ইজ্জত আমাদের কাছেই আছে, হায়েনার দল নিয়ে যেতে পারে নাই; আর এই বীরাঙ্গনাদের নারীত্বের মর্যাদা ফিরিয়ে দিয়েই আমাদের তা প্রমান করতে হবে। যেদিন বীরাঙ্গনার সন্তান হিসেবে পরিচয় দিতে পারলে নিজেকে গর্বিত মনে হবে, যেদিন বীরাঙ্গনার পদস্পর্শ করতে পারলে নিজেকে ধন্য মনে হবে, সেদিনই আমরা প্রকৃত বিজয়ী হব। আমাদের জানতে হবে তাঁদের কথা, শুনতে হবে তাঁদের শোকগাথা, তাঁদের মর্যাদা প্রতিষ্ঠিত করতে হবে, তাঁদের নামে করতে হবে রাস্তাঘাট, স্কুল-কলেজ-বিশ্ববিদ্যালয়, তৈরি করতে হবে ভাস্কর্য তাদেরকে দিতে হবে মুক্তিযোদ্ধার সম্মাননা, পালন করতে হবে বীরাঙ্গনা দিবস। এক বীরাঙ্গনার ছোট একটি আকাঙ্ক্ষার কথা বলে লেখাটা শেষ করতে চাই-




“একটি মেয়ে তার জীবনের যা কামনা করে তার আমি সব পেয়েছি। তবুও মাঝে মাঝে বুকের ভেতরটা কেমন যেন হাহাকার করে ওঠে। কিসের অভাব আমার, আমি কি চাই? হ্যাঁ একটি জিনিস, একটি মুহূর্তের আকাঙ্ক্ষা মৃত্যু মুহূর্ত পর্যন্ত রয়ে যাবে। এ প্রজন্মের একটি তরুন অথবা তরুণী এসে আমার সামনে দাঁড়িয়ে বলবে, বীরাঙ্গনা আমরা তোমাকে প্রণতি করি, হাজার সালাম তোমাকে। তুমি বীর মুক্তিযোদ্ধা, ঐ পতাকায় তোমার অংশ আছে। জাতীয় সঙ্গীতে তোমার কন্ঠ আছে। এদেশের মাটিতে তোমার অগ্রাধিকার। সেই শুভ মুহূর্তের আশায় বিবেকের জাগরণ মুহূর্তের পথ চেয়ে আমি বেঁচে রইব।” 



সূত্রঃ
১. আমি বীরাঙ্গনা বলছি- নীলিমা ইব্রাহীম
২. http://www.somewhereinblog.net/blog/tanmoytahsanblog/29061376
৩. Discovery of numerous Mass Graves, Various types of torture on Women” and “People’s Attitude”
    - Dr. M A Hasan  
কুণ্ঠিত পান্থ


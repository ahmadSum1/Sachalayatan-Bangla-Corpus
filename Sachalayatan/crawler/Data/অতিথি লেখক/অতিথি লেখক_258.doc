নগরী ঢাকা -১



লুই কান বলেছিলেন, “শহর সবসময় অপরিকল্পিত ভাবেই গড়ে ওঠে – তবে আমরা একটা শহরকে নগরে রূপান্তরিত করতে পারি।” এর মানে কিন্তু এই নয় যে অপরিকল্পিতভাবে নগর গড়ে ওঠে না। অপরিকল্পিতভাবেও নগর গড়ে উঠতে পারে। তবে তা শেষ পর্যন্ত ঠিক কতটা বাসযোগ্য থাকে সেটাই প্রশ্ন।
ঢাকা এমনই একটা নগরী যা ঠিক পরিকল্পনা করে গড়ে ওঠেনি। এর ছোট ছোট কোন পাড়া, মহল্লা কিমবা এলাকা হয়তো কখনো কখনো অল্প-স্বল্প কিছু পরিকল্পনার ছোয়া পেয়েছিল এই যা। আর তাই ঢাকা নগরীর নির্দিষ্ট কোন চরিত্র বা ইমেজ খুঁজে পাওয়া মুশকিল। ঢাকা একটা দেশের রাজধানী। অর্থাৎ মূল প্রশাসনিক শহর। আবার প্রধান সামরিক ঘাটিও।আজকের ঢাকা নগরীর একেবারে মাঝখানের বিশাল জায়গা জুড়ে আছে প্রকান্ড এক ক্যান্টনমেন্ট। অনেকগুলো সরকারী বেসরকারী বিশ্ববদ্যালয় নিয়ে ঢাকা একটা শিক্ষা নগরীও। দেশের বিশেষায়িত হাসপাতালের প্রায় সবগুলোই ঢাকাতে তৈরী করা হয়েছে। এরপরও ঢাকাই ১৬ কোটি-মানুষের বাংলাদেশের প্রধান বাণিজ্যিক শহর। শিল্প শহরও বটে। ফলে ঢাকাতে প্রতিনিয়তই অগণিত মানুষের আনাগোনা। যা ঢাকা শহরকে করে তুলেছে ঢাকা নগরীতে।
কারণ নগরের সঙ্গা অনুযায়ী সেখানে থাকতে হবে প্রচুর বহিরাগত আর অপরিচিত মানুষ। শুধু স্থায়ী মানুষের বসতি দিয়ে নগর তৈরী হয় না। হয়তো একটা বড় শহর গড়ে তোলা যেতে পারে মাত্র।(১)
আর অপরিচিত মানুষের মধ্যে একধরণের অবিশ্বাস কাজ করেই। পরিচিত বা নিজের গন্ডির ভেতরের কাওকে ঠকানোর চিন্তা মানুষের মধ্যে কমই আসে। কাছের মানুষের কোন বিপদে মানুষ খুব স্বাভাবিকভাবেই তার পাশে গিয়ে দাড়ায়। কিন্তু একজন অপরিচিত মানুষের বিপদে সাহায্যের হাত বাড়িয়ে দেয়ার আগে বেশিরভাগ মানুষই অন্তত একবার হলেও ভাবে। তারপর অনেকেই পিছিয়ে আসে। যে কারণে নগরীর মানুষেরা এত একা। এত এত মানুষের ভীড়েও।
শহরকে নগরে রূপন্তর করার কাজটা তাই খুব সহজ নয়। যেমন সহজ নয় নগরীর মানুষকে বুঝে ওঠা। আবার এই বুঝে ওঠার কাজটা ঠিকমত করতে না পারলে বাসযোগ্য নগরী তৈরী করাটা প্রায় অসম্ভব হয়ে ওঠে। ঢাকা হয়তো অবাসযোগ্য নগরীর বিভিন্ন তালিকার প্রথম দিকেই থাকে। তবুও বাস্তবতা হল আড়াই থেকে তিন কোটির মত মানুষ এই নগরীতে থাকছে এই মুহূর্তে। সেই সাথে প্রতিনিয়ত আরো মানুষকে হাতছানি দিয়ে ডাকছে। ঢাকার লোকসংখ্যা তাই বাড়ছে। বাড়ছে খুব দ্রুত। এতটা দ্রুত আর কোন শহরের লোকসংখ্যা বেড়েছে কিনা তা বলা শক্ত। যা ঢাকাকে নিয়ে পরিকল্পনা করাটাকে করে তুলছে আরো দুরুহ।
নগরীর বাসযোগ্যতার প্রশ্নে তার নিরাপত্তাই বোধকরি মূল বিষয়। আর সাধরণভাবে নিরাপত্তা বলতে রাস্তাঘাটের নিরাপত্তাকেই বোঝানো হয়। যে নগরীর রাস্তাঘাট নিরাপদ সে নগরী হয়ে ওঠে প্রাণবন্ত। মানুষ তাকে উৎসবের নগরী বানিয়ে ফেলতে চায়। কারণ উৎসবই পারে মানুষকে আরো মানুষের কাছে টানতে। নগরীর এও একধরণের চাহিদা। নগরে তাই মিছিল ওঠে। র‍্যালি হয়। যা কিনা এক ধরণের যাত্রাই। অথচ নগরীর মানুষেরা তো প্রতিদিনই যাতায়াত করছে। একটু আয়োজন করে যাতায়াত করাই তাই হয়ে ওঠে নগরীর মূল উৎসব। রাস্তা হয়ে ওঠে উৎসবের মাঠ।
নগরীর রাস্তা আর ফুটপাথ তাই শুধু গাড়ি-ঘোড়া, মানুষ আর মালামাল আনা-নেওয়ার একটা মাধ্যম শুধু নয়। এ আরো অনেক বেশি কিছু। একটা নগর কেমন হওয়া উচিত এই প্রশ্নের উত্তরে লুই কান তাই বলেছিলেন, “একটা বাচ্চা নগরীর একটা রাস্তা দিয়ে হাটতে হাটতে যেন ভেবে নিতে পারে সে বড় হয়ে কি হতে চায়”। 
কিন্তু আমাদের ঢাকা নগরীর রাস্তাগুলো কি এমন? কতটা নিরাপদ এর রাস্তাগুলো?মানুষের জন্য ? বাচ্চাদের জন্য? আগন্তুকদের জন্য? প্রশ্নগুলোর উত্তর আমাদের বেশিরভাগের কাছে একই রকম। সেটা হল ঢাকার রাস্তা খুব একটা নিরাপদ নয়। যখন তখনই দুর্ঘটনা ঘটতে পারে। ছিন্তাইয়ের শিকার হতে পারে যে কেও যে কোন সময়। মেয়েদের জন্যও স্বস্তিদায়ক নয় ঢাকার রাস্তাঘাট। রাতের রাস্তা তো কারো জন্যই নয়।
তবুও ঢাকা বড় হচ্ছে। ঢাকাতে চলছে প্রচুর ভাঙা-গড়ার কাজ।
তথ্যসুত্র
(১) Great cities are not like towns, only larger. They are not like suburbs, only denser. They differ from towns and suburbs in basic ways, and one of these is that cities are, by definition, full of strangers. To any one person, strangers are far more common in big cities than acquaintances. More common not just in places of public assembly, but more common at a man's own doorsteps. Even residents who live near each other are strangers, and must be, because of the sheer number of people in small geographical compass. -জেন য্যাকবস
[পোস্টের পেছনের কারণ :  কয়েক দিন আগে ঢাকার যানজট নিয়ে হিমু একটা পোস্ট দিয়েছিলেন - যানজট নিয়ে দুইআনা। সেখানে তড়িঘড়ি করে একটা মন্তব্য করে বসেছিলাম। ষষ্ঠ পাণ্ডব মন্তব্যের পয়েন্টগুলোকে আরো একটু বিস্তারিত করে পোস্ট লিখতে বলেছিলেন সেখানে। কিন্তু ভাবতে বসেই টের পেলাম যানজটের থেকে যানজট নিয়ে লেখা কম বিরক্তির কাজ না। তখন মনে হল ঢাকা নগরীকে নিয়েই আস্তে আস্তে করে একটু লেখার চেষ্টা করে দেখি। শেষ করতে হয়তো বেশ সময় লাগবে।]
রাজীব রহমান


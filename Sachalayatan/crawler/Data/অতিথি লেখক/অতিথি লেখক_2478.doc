নিষ্কম্প অধিবাস



আমরা কেন ঘরের বাইরে পা বাড়াই! আমরা কেন আপন ঘর ছেড়ে বিশ্বঘরে খুঁজি ঘর! কেন ছুটে যাই দেশ ছেড়ে অন্য দেশে,  গোলার্ধ ছেড়ে ভিন-গোলার্ধে!
মূলত আমাদের গোপন কিংবা ঘোষিত অভিলাষ -  একটি আপাত-মসৃণ জীবন,  শ্রেয়তর জীবিকা  এবং একটি শান্ত নিষ্কম্প অধিবাস কে ঘিরে।
নিচের পদ্যটি পূর্ব-প্রকাশিত  এবং বন্ধুবর জুবায়ের লেখাটিকে সত্যবাদী বলে জানিয়েছিলো টেলিফোনে। প্রয়াত বন্ধুর কথা মনে রেখে...

একটি শান্ত নিষ্কম্প অধিবাস
খুঁজ়ে-খুঁজে
খুঁজতে-খুঁজতে
আমাদের দিন যায়
বহুদিন
আমাদের রাত্রি যায়
নিদ্রাহীন
শুধু চাই
একটুখানি ঠাঁই
একটি ঘর
একটি গৃহকোণ
একটি উপবন
উপবনের কাছাকাছি অধীর ঝর্ণাধারা
এভাবেই
ছুটতে-ছুটতে
ছুটতে-ছুটতে
আমাদের বেলা যায়, খেলা হয় সারা ।
বদিউজ্জামান নাসিম


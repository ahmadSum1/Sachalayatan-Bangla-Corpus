একটুর জন্য



বনের ভিতর ঘুমাইছিলাম, হঠাৎ দেখি জাইগা রে--
মাথার কাছে অপেক্ষমান মস্ত বড় টাইগারে!
টাইন্যা আমার কানটারে সে চিল্লায়া কয়--জাগস না!
হইছে সকাল, উইঠ্যা এবার একটু কামে লাগস না!
হলুদ-জিরা-পিঁয়াজ-আদা-রসুন-মরিচ বাইট্যা দে,
আলুর লগে ধইন্যা পাতা আইন্যা দিছি, কাইট্যা দে!
সকাল সকাল রাইন্ধা তরে দাওয়াত দিমু কুটুমরে,
তাত্তারি কর, একটু পরেই অগোর বাড়ি ছুটুম রে!
বাজার যামু, রানতে পোলাও চিকন আতপ চাল লাগে,
পোলাও দিয়া আদমভুনা সবচে বেশি ভাল্লাগে!
বাঘের কথা শুইন্যা আমার টেম্পারেচার উইঠ্যা যায়,
হাত-পাগুলা পারলে যেন যে যার মতো ছুইট্যা যায়!
বাঘের পায়ে কাইন্দা পড়ি--বাজান, আমায় ছাইড়া দ্যান--
ছাড়ার আগে টাইন্যা কানে চান্দিটারে নাইড়া দ্যান!
আসুম আমি ফিইরা আবার কসম খায়া কইতাছি,
লোক না থাকায় নিজের জামিন নিজেই আমি হইতাছি!
বাঘটা হাসে মিটমিটায়া, এতই সহজ পার পাওয়া?
ছাইড়া দিলে তোমায় যাবে হাতের কাছে আর পাওয়া?
খুচরা আলাপ বাদ দিয়া দে, আসল কাজে লাইগা যা,
রাইন্ধা তরে খাইয়া ফালাই, পারলে তখন ভাইগা যা--
বাঘের কথা শুইন্যা আমি হাপুসহুপুস কানতাছি,
অমরলোকে যাবার আগে পবিত্রভাব আনতাছি!
ঠিক তখনই নিজের ঘরে হঠাৎ গেলাম জাইগা রে,
ঘুমটা ভাঙ্গায় বাঁইচা গেলাম একটুখানির লাইগা রে!  
মৃদুল আহমেদ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%68%6d%65%64%2e%6d%72%69%64%75%6c%40%67%6d%61%69%6c%2e%63%6f%6d%22%3e%61%68%6d%65%64%2e%6d%72%69%64%75%6c%40%67%6d%61%69%6c%2e%63%6f%6d%3c%2f%61%3e%27%29%3b'))


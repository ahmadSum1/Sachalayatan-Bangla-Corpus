এক প্রবাসী বাংলাদেশীর দিনলিপি [৪র্থ পর্ব]



মুক্ত বিহঙ্গ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%62%6f%62%79%62%75%65%74%40%79%61%68%6f%6f%2e%63%6f%6d%22%3e%62%6f%62%79%62%75%65%74%40%79%61%68%6f%6f%2e%63%6f%6d%3c%2f%61%3e%27%29%3b'))
৪র্থ পর্বঃ
 কানাডা সম্পর্কে মনে মনে যেমন ধারণা ছিল, প্রথম দিন ক্লাসে গিয়ে সেই ধারণার সম্পূর্ণ বিপরীত দেখে বিরাট একটা ধাক্কা খেলাম! ক্লাস ভর্তি চাইনিজ, একজন কানাডিয়ান-ও নেই!! [এখানে আগেই বলে রাখি, আমি কোন জাতি বা দেশ নিয়ে সমালোচনা বা মন্তব্য করছি না; সেই রকম কোন উদ্দেশ্য আমার নেই।] ক্লাসের শতকরা পঁচাত্তর ভাগ চাইনিজ স্টুডেন্ট (যাদের অধিকাংশ মেয়ে)। আর আমরা বাকি ক’জন সংখ্যালঘু; যারা এসেছি মেক্সিকো, পোল্যান্ড, ভারত, বাংলাদেশ, পাকিস্তান, নাইজেরিয়া, এবং ইরান থেকে। পরে দেখলাম, এটা শুধু আমার ডিপার্টমেন্টের ক্ষেত্রেই নয়, বরং প্রায় সকল গ্রাজুয়েট (মাস্টার্স এবং পি এইচ ডি) ক্লাসের জন্যই কম-বেশি প্রযোজ্য।
যাই হোক, ক্লাসমেট বলতে শুধু বুঝি চাইনিজ। এদের সাথেই বেশিরভাগ সময় কাটে। শুধু ক্লাসে নয়, রিসার্চ ল্যাবে-ও চাইনিজ ল্যাব-মেট। ডিপার্টমেন্টের ফ্যাকাল্টি মেম্বারদের মধ্যেও চাইনিজ প্রফেসর! আমাদের গ্রাজুয়েট অফিসের বেশির ভাগ অংশ জুড়ে তারা। শেষ-মেষ ফেইসবুকে স্ট্যাটাস দিলাম, “আমার স্বপ্ন ছিল কানাডা আসবার; কিন্তু দূর্ভাগ্যক্রমে আমি চিনদেশে চলে এসেছি!!”
গ্রাজুয়েট লাউঞ্চে দুপুরের লাঞ্চ করতে গেলে দেখা যায় তারা বিশাল একটা গ্রুপ একসাথে গল্প করতে করতে লাঞ্চ করছে। আবার, ল্যাব-এ তারা একসাথে মিলে নিজেদের ভাষায় (বাকিদের কাছে সম্পূর্ণ দূর্বোধ্য) কথা বলছে। একদিন তো ল্যাব এসিস্ট্যান্ট বলেই বসলো, “অনলি ইংলিশ ইন দিস ল্যাব; নো আদার ল্যাংগুয়েজ প্লীজ!”
শুধু তাই নয়, ক্যাম্পাসে টিম হর্টন্স অথবা স্টার বাকস এ কফি খেতে যাই, সেখানে কফি সার্ভ করে চাইনিজ। সাবওয়ে বা যেকোন রেস্টুরেন্টে লাঞ্চ করতে যাই, সেখানেও খাবার পরিবেশন করে তারা। সুপারস্টোরে সাপ্তাহিক বাজার করতে যাই, বেশিরভাগ সেলস ম্যান/ওম্যান সেই দেশের। [আমি অবশ্য বড় কোন কর্পোরেট অফিস অথবা কোন ইন্ডাস্ট্রি তে যাইনি, তাই জানিনা সেখানে কী অবস্থা।] 
আমি বলছি না যে চাইনিজরা কানাডার এই এডমন্টন সিটিতে থাকতে পারবে না; কিন্তু যেই দেশে এসেছি, সেই দেশের মানুষ না দেখলে কেমন যেন অস্বস্তি লাগে। পরে অবশ্য আন্ডারগ্রাজুয়েট ক্লাসের টি এ হিসেবে দেখেছি, আন্ডারগ্রাজুয়েট ক্লাসের চিত্র সম্পূর্ণ বিপরীত। সেখানে বেশির ভাগ-ই নেটিভ কানাডিয়ান। হাতে গোনা কয়েকজন অন্যান্য দেশের। আর চাইনিজ থাকলেও হয়তো জন্মগতভাবে কানাডিয়ান; অর্থ্যাৎ বাবা-মা চাইনিজ কিন্তু কানাডায় ইমিগ্র্যান্ট। আমার ধারণা, বেশিরভাগ কানাডিয়ান উচ্চশিক্ষায় উৎসাহী নয়, ব্যাচেলর-এর গন্ডি পেরোলেই একটা ভালো চাকরি নিয়ে নতুন জীবন শুরু করে। [এটা সম্পূর্ণই আমার নিজস্ব অভিমত এবং গত দেড় বছরের জীবনে দেখা] আর অন্যদিকে আমরা যারা বাইরে থেকে কানাডায় যাই, তাদের মূল উদ্দেশ্যই থাকে উচ্চশিক্ষা। তাই হয়তো গ্রাজুয়েট লেভেলে এতো ইন্টারন্যাশনাল স্টুডেন্ট। আর আন্ডারগ্রাজুয়েট লেভেলে ইন্টারন্যাশনাল স্টুডেন্ট কম হবার কারণ হয়তো অত্যধিক টিউশন ফিস, যেটা বহন করা অনেকের জন্যই কষ্টকর। আন্ডারগ্রাজুয়েটে গ্রাজুয়েটদের মত ফান্ডিং/স্কলারশিপ/টি এ-ইত্যাদি অর্থনৈতিক সুবিধাজনক ব্যবস্থা নেই; যদিও কিছু কিছু স্কলারশিপ আছে শুনেছি।
সে যাই হোক; আমি জীবনে প্রথম একটা নতুন দেশে এসেছি। আমার কাছে চাইনিজ যা, কানাডিয়ান-ও তাই। আমি ক্লাসে সবার সাথেই সমান ভাবে মিশি; গ্রাজুয়েট অফিসেও তাই। ক্লাসমেটদের সাথে গ্রুপে ল্যাব রিপোর্ট বা এসাইনমেন্ট এর কাজ করি, ফিল্ড ট্রিপে যাই। তাদের সাথে ছবি তুলে ফেইসবুকে আপলোড করি। সেই ছবিগুলোর বেশিরভাগ অংশ জুড়ে থাকে চাইনিজ মেয়েরা (স্বাভাবিকভাবেই)। সেটা নিয়ে আবার বাংলাদেশীদের কাছ থেকে অনেক ধরনের কথা শুনতে হয়! সবার ধারণা আমি চাইনিজ মেয়েদের সাথে সারাক্ষণ ঘুরে বেড়াই!! বড়ই অস্বস্তিকর মন্তব্য!!
কানাডা আসবার পর থেকেই বাংলাদেশীদের কাছে চাইনিজদের অনেক দূর্নামের কথা শুনেছিলাম; সেগুলো বলতে চাচ্ছিনা। নিজেদের দোষ নিয়েই বাঁচিনা; অন্যেরটা বলে কী করবো। তবে তাদের সাথে থেকে আমার কিছু বিচিত্র (হয়তো স্বাভাবিক, কিন্তু আমার কাছে বিচিত্র) অভিজ্ঞতার কথা বলি।
১ম ঘটনাঃ (আমার চাইনিজ ল্যাব-মেট [পুরুষ]-এর সাথে আমার কথোপকথন)
আমিঃ কী ব্যাপার ! এখন সন্ধ্যা হয়ে গেছে, তুমি নতুন এক্সপেরিমেন্ট শুরু করছো!! বাসায় কখন যাবে?
চাইনিজ ল্যাব-মেটঃ আজ রাতে বাসায় যাবোনা। ল্যাব-এ থাকবো।
আমিঃ এখন বাসায় গিয়ে রাতে ঘুমাও। এই এক্সপেরিমেন্ট তো তুমি কাল সকালেও করতে পারো!
চাইনিজ ল্যাব-মেটঃ (অবাক হয়ে আমার দিকে তাকায়, যেন অন্যায় কিছু বলেছি!)
২য় ঘটনাঃ (আমার এক চাইনিজ ক্লাসমেট [মেয়ে])
আমিঃ তুমি এই সন্ধ্যাবেলা কলা আর বিস্কুট খাচ্ছো কেন? একটু পরেই তো ডিনার এর সময় হবে।
চাইনিজ ক্লাসমেটঃ এটাই আমার ডিনার।
আমিঃ এই একটা কলা আর একটা বিস্কুট দিয়ে তোমার ডিনার হয়ে গেলো? তা-ও আবার সন্ধ্যাবেলা! একটু পর তোমার ক্ষুধা লাগবে না?
চাইনিজ ক্লাসমেটঃ লাগবে। কিন্তু বেশি খেলে আমি মোটা হয়ে যাবো।
[এইখানে বলে রাখি, মেয়েটি সম্পূর্ণ স্লিম। এর চাইতে বেশি স্লিম হলে খাঁটি বাংলা ভাষায় তাকে ‘শরীরে কোন মাংস নাই, শুধু হাড্ডি’ বলা হবে!]
৩য় ঘটনাঃ (এক নতুন চাইনিজ স্টুডেন্ট [মেয়ে])
আমিঃ তুমি তো দেখি লাইব্রেরির সব বই তুলে টেবিল ভরিয়ে ফেলেছো! তোমার তো এখনো ক্লাস-ই শুরু হয়নি!
নতুন চাইনিজ স্টুডেন্টঃ হ্যাঁ। ক্লাস শুরু হবার আগেই কিছু পড়াশুনা করে রাখবো। তাই বইগুলো এনেছি।
আমিঃ তুমি এই উইক-এন্ডে কী করবে?
নতুন চাইনিজ স্টুডেন্টঃ ডিপার্টমেন্টে আসবো। পড়তে হবে।
আমিঃ তুমি নতুন একটা দেশের নতুন শহরে এসেছো, ক্লাস শুরু হবার আগে উইক-এন্ডে সেই শহর ঘুরে দেখবে না?
নতুন চাইনিজ স্টুডেন্টঃ (অবাক! ভাব এমন- ‘এই ছেলে বলে কী!!’)
আজকের লেখাটা শেষ করি কিছুদিন আগে আমার নিজের একটা ফেইসবুক স্ট্যাটাস দিয়ে (আমি অবশ্য স্ট্যাটাস টা সম্পূর্ণ বাংলায় লিখেছিলাম)- “কানাডিয়ানরা উইকডে-তে কাজ করে, আর উইক-এন্ডে মজা করে। চাইনিজরা উইকডে-তে কাজ করে, আবার উইক-এন্ডে-ও কাজ করে। আর বাংলাদেশীরা (আমার মত) উইকডে-তে মজা করে, আবার উইক-এন্ডে-ও মজা করে!!!”
[আবারো বলছি, আমি কোন জাতি বা দেশ নিয়ে সমালোচনা বা মন্তব্য করবার উদ্দেশ্যে ঘটনা গুলো লিখিনি। আমি শুধু আমার নিজের অভিজ্ঞতাটাকে নিজের ভাষায় বর্ণনা করেছি। দয়া করে কেউ ভুল বুঝবেন না।]

এডমন্টন সিটি
এপ্রিল ১০, ২০১০
রাত দুইটা।
এক প্রবাসী বাংলাদেশীর দিনলিপি [১ম পর্ব]
এক প্রবাসী বাংলাদেশীর দিনলিপি [২য় পর্ব]

এক প্রবাসী বাংলাদেশীর দিনলিপি [৩য় পর্ব]


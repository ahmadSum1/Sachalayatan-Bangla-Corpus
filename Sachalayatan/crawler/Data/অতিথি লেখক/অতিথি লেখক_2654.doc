ডিজিটাল প্যাঁচ



--জাহিদুল ইসলাম রবি
০১.
আমি ফোন  করে আমার অফিসের কলিগ কে বলি সকাল ১০টায় বসের মিটিং। সে আমাকে প্রশ্ন করে আগের টাইম না ডিজিটাল টাইম? শুনে আমি কিছু বিব্রত বোধ করি। আসলে ডিজিটাল বলে কি কোনো টাইম আছে? এই ডিজিটাল ও আগের টাইম(কথিত অ্যানালগ টাইম) নিয়ে বড়  প্যাঁচের মধ্যে পড়তাম। কে আসলে কি বলে কোনটা বোঝাতে চাইছেন তাই নিয়ে মাথা ব্যথা হওয়ার জোগাড় হত।
সুখের কথা জাফর ইকবাল সার সহ বিভিন্ন গুণীজনের দৃঢ় ভিন্নমতে সরকার সেই ব্যবস্থা থেকে সরে এসেছে। মজার বিষয় হল অনেকের সাথে তখন আমিও উপলব্ধি করেছিলাম সরকারের ডিজিটাল বাংলাদেশ স্লোগানের শক্তি। ডিজিটাল বাংলাদেশের ডিজিটাল শব্দটি এত জনপ্রিয় হয়েছে বিগত নির্বাচন হতে যে শব্দটি তার সাধারণ অর্থ ছাড়িয়ে নতুন মাত্রার সব কিছু বোঝানোর ক্ষমতা অর্জন করে ফেলে। এও এক অর্জন বটে।
০২.
কে দ্রুতগামী? খরগোশ না কচ্ছপ? এই নিয়ে একদিন প্রতিযোগিতা হল। খরগোশ রাস্তায় ঘুমিয়ে পড়ল তাই কচ্ছপ জিতে গেল। এই থেকে আমরা কি শিক্ষা পেলাম? খরগোশ প্রতিযোগিতায় নামলে অবশ্যই ঘুমাবে আর কচ্ছপ জিতে যাবে। তাই খরগোশ হওয়া যাবে না আমাদের কচ্ছপ হতে হবে। এই আমাদের বাল্য শিক্ষার গল্প। সেখান থেকেই আমরা জানি কচ্ছপ গতি-শ্রেষ্ঠ গতি।
আমাদের বিদ্যুতের উন্নয়ন গতি, ইন্টারনেটের গতি, শিক্ষার গতি, আইনের গতি, বিচারের গতি, উপলব্ধির গতি এবং এরকম হাজার প্রকার বিষয়ে আমাদের কচ্ছপ সম গতি। কচ্ছপ গতির জয় হোক।
০৩.
আমার এক বন্ধু অনলাইনে আউট সোর্সিং-এর কাজ করে। সে সফট্ওয়্যার বানায় না-সার্চ ইঞ্জিন অপটিমাইজেশনের কাজ করে। এটাও একটা ওয়েবের জন্য গুরুত্বপূর্ণ কাজ। সে জন্য সে ডলারে পারিশ্রমিক পায়। মাঝে মাঝে ফোন করে দোস্ত অবস্থা পুরাই খারাপ কারেন্ট নাই। কাজ করতে গেলেই কারেন্ট থাকে না। সুতরাং সময়ের প্রয়োজন অনুসারে সে কাজ করতে পারে না। কাজ যত কম ডলারও তত কম। সমস্যা শুধু এটা নয়-তার গ্রাহকরা সেই ধরনের লোকই চাইবে যাদের এই কারেন্ট সমস্যা নাই। আমাদের প্রযুক্তির বিভিন্ন বিষয় জানা ছেলে-মেয়েরা অনলাইনে অফলাইনে অনেক কাজই করতে পারে। সে কাজ করে তার ন্যায্য ভাবে দেশের জন্য বৈদেশিক মুদ্রা আয় করতে পারে। এটা বহু সমস্যার একটা ডিজিটাল সমাধান হতে পারে।
কিন্তু দোস্ত কারেন্ট থাকে না-কী করি?
দোস্ত তুমি এক কাজ কর-ভোলায় যাও।  ভোলায় কারেন্ট থাকে।  শুনেছি ওখানে নাকি একটা বিদ্যুৎ কেন্দ্র আছে যারা উৎপাদন ক্ষমতা চাহিদার তুলনায় বেশি।
০৪.
আমি অধিকাংশ সময় মোবাইলে ফেসবুক ব্যবহার করি। একদিন মোবাইলের ওপেরা ব্রাউজারে ফেসবুক ব্রাউজ করার সময় এক বড় ভাইয়া ফোন দিল। ছোটো ভাই বিটিসিএল-তো ফেসবুক বন্ধ করে দিছে। আমি এখন কি করি। আমার জরুরি কাজ আছে ফেসবুকে। ভাই অনলাইন মার্কেটিং-এর কাজ করে। এই তার রুটি রুজি।  অনলাইন মার্কেটিং-এর কাজে ফেসবুকের মতো সামাজিক যোগাযোগ সাইট কতটা গুরুত্বপূর্ণ সেটা আলোচনাই বাহুল্য।  
মজার ব্যাপার হল আমি তখন বাংলাদেশে বসেই ফেসবুক ব্রাউজ করছিলাম। বিটিসিএল সম্ভবত ফেসবুকের আইপি ব্লক করে দিয়েছিল। কিন্তু ওপেরা মিনি তার মোবাইল ব্যবহারকারীদের সকল রিকোয়েস্ট তার নিজস্ব আইপি থেকে নিয়ে ব্যবহারকারীকে দেয়।  তাই আমার কোনো সমস্যা হয়নি। আমার মত এরকম লক্ষ মানুষ তখনও তাই বুঝতে পারিনি ফেসবুক বন্ধ। আপনি কোনো প্রক্সি আইপি ব্যবহার করলে সকল ওয়েব রিকোয়েস্ট দেখাবে ওই আইপির সাথে সংযুক্ত।  তাই চাইলে কোনো (মূল্য দিয়ে অথবা বিনা মূল্যে) কোনো প্রক্সি  আইপি ব্যবহার করে বিটিসিএল কে ফাঁকি দিতে পারেন। তাহলে আপনাকে কেউ কোনো কিছু ব্রাউজ করা থেকে বিরত রাখতে পারবে না। বলে রাখি প্রক্সি এবং আপনার পিসির মধ্য বিনিময়কৃত তথ্যগুলি চাইলে অ্যানক্রিপ্ট করে রাখা যায়। তখন ইন্টারনেটের সংযোগ বন্ধ করা ছাড়া আর কিছু বন্ধ করা যাবে না।
আমার প্রশ্ন হল যা সর্বস্তরে আটকানো যাবে না তাকে আটকে আসলে কী লাভ? ওয়েব এমন একটা ব্যবস্থা এখানে বন্ধ রাখার নির্দেশ দিয়ে কিছু বন্ধ রাখা যাবে না।  
০৫.
বুশকে জুতা মারার যে মেট্রিক্স অ্যানিমেশনটা মেইলের মাধ্যমে ছড়িয়ে গিয়েছিল সেটা কি আপনি পেয়েছেন? হাসতে হাসতে কি আপনার হাতের চায়ের কাপটা হাতে রাখতে পেরেছিলেন? তবে সাবধান হয়ে যান ভাই। বুশ-ক্লিনটন ঠিক আছে। ওরা বাইরের লোক। এদেশের কোনো কিছু নিয়ে কিছু মেইল চালাচালি করবেন না। ইমেইল ব্লক হয়ে যেতে পারে। তখন আরেক রকম হেপা হতে পারে।


রাইনাসের সুর 



১.
বুড়ো রাইনাস আজ বাঁজাবে। প্রায় এক শতাব্দীর স্বেচ্ছা-নির্বাসনের পর। সবুজ গ্রহের অধিবাসীরা আসছে বন্ধুত্বের বার্তা নিয়ে। তাঁদের সম্মানে বাঁজাবে রাইনাস। প্ল্যানেট ভরবিসে আজ তাই উৎসবের দিন।
নগরীর ধারে এক বাবা প্রাতঃভ্রমনে বের হলেন তার ছোট্ট মেয়েকে নিয়ে।
-	বাবা, বুড়ো রাইনাস নাকি সবুজ গ্রহের অতিথিদের বাঁজিয়ে শোনাবে?
-	হ্যাঁ মা। আমরাও শুনতে পাব। খুব খুশির একটা দিন মা।
-	রাইনাস ওটা কি বাঁজায় বাবা? ভায়োলিন?
-	না মা। কেউ জানেনা বুড়ো কোন যন্ত্রে সুর তোলে। লোকে তো বলে বুড়োর নাকি বাদ্যযন্ত্র লাগে না। একটা পুরনো ভরবিস প্রবাদ আছে – “রাইনাস সুরের সাথে কথা বলে, সুর রাইনাসের সাথে”।  
খুকি বুঝল কিংবা বুঝল না। মাথা নাড়ালো গম্ভীর ভাবে।    
২.
সোনালী সকাল। আকাশে শুভ্র মেঘের দল। মন ভাল করা একটি দিন। একটু পরেই পৌঁছে যাবে সবুজ গ্রহের যান। অদম্য কৌতুহল নিয়ে অপেক্ষা করছে ভরবিসবাসী।    
নগরীর সবচেয়ে উঁচু মিনার হতে বেঁজে উঠল ঘন্টা। বুড়ো রাইনাস ধীর পায়ে আগালো নগরীর খোলা চত্বরের দিকে; তার অদ্ভূত বাদ্যযন্ত্র নিয়ে। গুঞ্জন উঠল জনতার মাঝে। বুড়ো কি অতিথি আসার আগেই বাঁজানো শুরু করে দেবে নাকি?! হয়তো বা। রাইনাসকে বাঁধা দেয়া যায় না। বুড়ো চলে আপন খেয়ালে।      
হঠাৎ এক কর্কশ কন্ঠ বলে উঠল-“আমি বাঁজাবো। প্ল্যানেট ভরবিস আর ভিন-গ্রহের বন্ধুদের জন্য!”। জনাকয়েকের কানে পৌঁছাল সে কন্ঠ। জনস্রোত দেখল রাইনাস ওঠাচ্ছে তাঁর অদ্ভূত বাদ্যযন্ত্র। থেমে গেল গুঞ্জন। 
ক্ষীন একটা সুর ভেসে এল প্রথমে। ধীরে ধীরে মোলায়েম সে সুর ভারী হয়ে এল। সুরের মূর্ছণায় স্তব্দ হয়ে গেল প্ল্যানেট ভরবিস আর তার অধিবাসীরা। আহ্, সে কি সুর! মোলায়েম, সুখ-বিস্তারী, শান্তিময়। বুড়ো রাইনাস বাঁজাচ্ছে এক মনে, চোখ বুঁজে। আর ভরবিসের মৃদুমন্দ বাতাস সে সুর ভাসিয়ে নিয়ে চলছে এ নগরীর, এ গ্রহের দূরতম প্রান্তে। রাইনাসের সুর পৌঁছে যাচ্ছে ভরবিসের বাগান গুলোয়, দূরের পাহাড় চূঁড়োয়, হু-হু বাতাসের খোলা মাঠে, তীব্র-গন্ধী বুঁনোফুলের ঝোঁপে। রংধনু রঙের প্রজাপতিরা ডানা দোলালো সে সুরের তালে, আর ভরবিসের ফুলেরা ছড়ালো আকুল গন্ধ । শিশির ভেজা ঘাসের দল শীর্ষ নাচালো সুরের বাতাস গায়ে মেখে, কুঁড়িরা ফুটলো ফুল হয়ে। ছোট, বড়, মুখর, মুখচোরা, সোনালী, হলুদ, সাদা, কালো, নীল পাখির দল ডানা মেলে দিল সুর-বিস্তারী বাতাসে। আহ্! এমনটা কে কবে শুনেছে? সুর, সুরের ভরবিস, স্বর্গোদ্যাণ ভরবিস।    
৩.
সুর যখন ভরবিসবাসীদের নিয়ে যাচ্ছিল অন্য ভুবনে, তখন ভরবিস প্যারিমিটার প্রবেশ করল এক জোড়া ধাতব স্পেস্শিপ। সবুজ গ্রহের অতিথিরা দেরী না করে পাঠিয়ে দিল শুভেচ্ছার বার্তা। অপরিক্ষীত সিক্সথ্ জেনারেশন নিউক্লিয়ার ওয়ারহ্যাড নিয়ে আছড়ে পড়লো মিসাইল  গুলো।     
হারিয়ে গেল রাইনাসের সুর। চিরতরে।  
-------------------
আসাদ-বাবু
ই-মেইলঃ eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%73%61%64%30%31%63%73%65%40%67%6d%61%69%6c%2e%63%6f%6d%22%3e%61%73%61%64%30%31%63%73%65%40%67%6d%61%69%6c%2e%63%6f%6d%3c%2f%61%3e%27%29%3b'))


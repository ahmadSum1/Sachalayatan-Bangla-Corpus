অসহায়ত্ব - হেনার, আমার ও আমাদের



আমাদের দেশে হত্যা, ধর্ষণ ,লুটপাট, এসিড ছোঁড়া, সড়ক দুর্ঘটনায় মৃত্যু খুবই সাধারণ ঘটনা হয়ে দাঁড়িয়েছে। পেপার খুলে খবরগুলো পড়ি, মাঝেমাঝে দীর্ঘশ্বাস ফেলি, কখনো একটু হা-হুতাশ দুএকটা কথা বলি এবং বেশিরভাগ সময় চোখ বুলিয়ে যাই। কোনো আবেগ প্রকাশ করার সময় হয়ে ওঠে না। অথবা মনে হয়, আমার তো কিছু করার মতো যোগ্যতা নেই, তাই এড়িয়ে যাওয়াই ভালো। 
ছোটবেলা থেকে দেখে আসা ঘটনাগুলোর সাথে কেন জানি এখনও মানিয়ে নিতে পারছি না।
স্তব্ধ হয়ে যাই।
গত কয়েকদিন ধরেই পত্রিকায় আসছে হেনার খবর। প্রথমদিন শুধুই চোখ বুলিয়ে গিয়েছিলাম সবসময়কার মতো, মুমূর্ষু অবস্থায় ছিল মনে হয়। দ্বিতীয় দিন ও শিরোনাম পড়েই শেষ, পুরোটা পড়ার সময় হয়নি। তারপর দিন দেখলাম হাইকোর্টের রায়ে হেনার       
মৃতদেহ পুনরায় ময়না তদন্ত করা হচ্ছে। কারণ চিকিৎসক দল তদন্ত রিপোর্ট দিয়েছিল যে হেনার গায়ে কোনো দাগ পাওয়া যায়নি। স্বাভাবিকভাবেই হেনার বাবা সুবিচারের আশায় আবার তদন্তের সুপারিশ করেন। কারণ তিনি নিজে তাঁর মেয়ের শরীরে দাগ দেখেছেন এবং ময়না তদন্তের সময় লাশ পাহারা দিয়েছেন। রিপোর্টে দেওয়া তথ্যে দাগ গায়েব হয়ে গেলো কি করে? তৃতীয় দিন ও হেনার মারা যাওয়ার কারণ, তাকে দোররা মারার কারণ পুরোপুরি জানতে পারিনি।
আজকে খবরটি পুরোপুরি পড়লাম। হেনাকে মাহবুব নামের একজন লোক জোর করে একটা ঘরে নিয়ে যায়। চিৎকার শুনে মাহবুবের বড় বোন ও তার বউ দৌড়ে আসে। অতঃপর হেনাকে ক্রমাগত কিল, ঘুষি, লাথি দেয় বোন ও বউ। পরদিন শালিশে মাহবুব এর বড় বোন এর সাক্ষ্য গ্রহণের পর হেনাকে দোররা মারা হয়। হায়রে বাঙালি ললনা ভাই-স্বামীকে বাঁচাতে গিয়ে অন্ধ হয়ে যায়!
মাহবুব এর পক্ষ থেকে হেনার বাবা কে হুমকি দেওয়া হচ্ছিল মামলা সরিয়ে নেওয়ার জন্য।
সুখবর এতটুকুই যে মাহবুব ধরা পড়েছে। আশা করি হেনার মৃত্যুর বিচার হবে।
এসব খবর আমাদের জন্য খুবই সাধারণ, নিত্য নৈমিত্তিক ব্যাপার। ছোট মেয়ে হেনার খবরটা মেনে নিতে পারছিলাম না। বিশেষ করে যখন দেখলাম, আর একটা মেয়ে ওর মৃত্যুর কারণ। কান্না থামাতে কষ্ট হচ্ছিল তখন।
মানুষের জীবনে কত রকম দুঃখ! কিন্তু অকারণে, অসময়ে, অসহায়ভাবে মৃত্যুর মত যন্ত্রণা আর কি হতে পারে?


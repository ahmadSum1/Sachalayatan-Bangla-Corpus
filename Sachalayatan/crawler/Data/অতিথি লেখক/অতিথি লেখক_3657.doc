জীবন থেকে নেয়া



এক
আখলাক সাহেব দাঁড়িয়ে আছেন রাস্তার অন্ধকার জায়গাটায়। রাত ১১ টার মত বাজে। যদিও ঢাকার তুলনায় খুব বেশি একটা রাত না, তারপর ও রাস্তা মোটামুটি ফাঁকা।
    আখলাক সাহেবের প্যান্টের পকেটে একটি ধারালো ছুরি, আর হাতে একটি মুখোশ। তিনি অপেক্ষা করে আছেন কোন এক রিক্সায় কোন এক যাত্রীর জন্য।  কম বয়সী দম্পতি বা প্রেমিক প্রেমিকা হলে সবচেয়ে ভালো হয়। এরা সারাক্ষণ একটা না একটা কিছু নিয়ে হাসাহাসি করতেই থাকে। এদের ভয় দেখানোটা একটা মজাদার ব্যাপার হবে। 
   বেশীক্ষণ অপেক্ষা করতে হল না, একটা রিক্সা দেখা যাচ্ছে। রিক্সায় ২৯/৩০ বছরের একটি ছেলে, আর ২৪/২৫ বছরের একটি মেয়ে। সাজগোজ দেখে মনে হচ্ছে কোন বিয়ের দাওয়াত খেয়ে ফিরছে।
    আখলাক সাহেব মুখোশটি পরে নিলেন। পকেটে একবার হাত দিয়ে দেখে নিলেন ছুরিটি জায়গামত আছে কিনা।
    -এই রিক্সা দাড়া।
    রিক্সাটি দাঁড়িয়ে পড়লো। ছেলে মেয়ে দুটি হাসাহাসি করছিলো। ওদের হাসাহাসি থেমে গেল। মেয়েটিকে বেশ আতংকিত দেখাচ্ছে। ছেলেটি কিছুটা স্বাভাবিক থাকার চেষ্টা করছে।
  -আপনারা কি স্বামী-স্ত্রী?
  -তা দিয়ে আপনার দরকার কি? ছেলেটি বললো।
  -আমার দরকার কি, এটা এখনই টের পাবে। বলে তিনি পকেট থেকে ছুরিটি বের করলেন।
   মেয়েটি ভয়ে চিতকার করে উঠলো।
   ছেলেটি বলে উঠলো, দেখুন, আমাদের কাছে খুব বেশী টাকা পয়সা নেই, যা আছে, দিয়ে দিচ্ছি।
  - তোর কাছে টাকা কে চেয়েছে? বলেই তিনি ছুরিটি মেয়েটির গলায় ধরলেন। মেয়েটি ভয়ে কাঠ হয়ে গেছে।
   -ওর কোন ক্ষতি করবেন না, খবরদার। ছেলেটি দূর্বল গলায় প্রতিবাদ করার চেষ্টা করল।
    -চুপ! একদম চুপ! এই মেয়ে, তুমি গান পারো?
    মেয়েটি বিস্ফোরিত চোখে তাকাচ্ছে।
   - কি গান পারো? ধমকে উঠলেন তিনি।
     মেয়েটি কোনমতে বলল, হ্যাঁ।
    -একটা গান গাও। গান ভালো হলে ছেড়ে দিব, ভালো না হলে...
   মেয়েটি কাঁপা কাঁপা গলায় গান শুরু করল।
  -এই ছেলে, তুমি গান পারো?
   ছেলেটি মাথা নাড়ল।
   -তাহলে তুমি ও ধরো।
    দুজন গান গেয়ে যাচ্ছে।
    মিনিট খানেক শুনে আখলাক সাহেব হাত তুললেন
     -হয়েছে এবার। থাম।
   বলেই তিনি ঘুরে হাটতে শুরু করে দিলেন। আসতে আসতে রাস্তার বাঁকে হারিয়েও গেলেন।
   রিক্সাওয়ালা কোথেকে যেন গুটি গুটি পায়ে হেটে হাজির হল।
   কেঁদো না। মেয়েটিকে সান্তনা দেয়ার চেষ্টা করল ছেলেটি। লোকটা একটা পাগল ছিল।
 দুই
   রাত ২ টা। আখলাক সাহেব লিখে যাচ্ছেন। উপন্যাসটা আজ রাতের মধ্যেই শেষ করতে হবে। কালকে  সম্পাদক সাহেবের আসার কথা। 
   এবারের উপন্যাসটা তিনি লিখেছেন এক তরুন দম্পতিকে নিয়ে।
  এক রাতে দম্পতিটি দাওয়াত খেয়ে বাসায় ফিরছিল। রাস্তায় ছিনতাইকারীর আক্রমন...
    মেয়েটির আকস্মাত ভয় পাওয়া, এবং এর পর অপ্রকিতস্থ হয়ে যাওয়া নিয়ে উপন্যাসের কাহিনী। এ কাহিনী হিট না হয়েই যায় না।
    গত তিন বছর ধরে তিনি দেশের সবচেয়ে জনপ্রিয় লেখক।
(রেনেট)
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%61%6e%65%74%5f%75%73%61%40%79%61%68%6f%6f%2e%63%6f%6d%22%3e%72%61%6e%65%74%5f%75%73%61%40%79%61%68%6f%6f%2e%63%6f%6d%3c%2f%61%3e%27%29%3b'))


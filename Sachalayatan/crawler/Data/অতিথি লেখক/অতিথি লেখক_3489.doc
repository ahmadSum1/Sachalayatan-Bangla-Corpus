বর্ণচোরা...



        একদা আমার এক বন্ধু (বয়সে বেশ বড়) আমাকে তার নিজেকে চিনে ওঠার গল্প বলেছিল। সে বলেছিল ‘এই বুড়ো বয়সে এসে মনে হচ্ছে যে নিজেকে মনে হয় চিনতে পেরেছি, সেটাও আবার অন্যদের মূল্যায়নের মধ্য দিয়ে। তোকে কিছু ঘটনা (সত্যি) বলি যেগুলোর কারণে আমার এই নিজেকে চিনে ওঠা সম্ভব হয়েছে’।
১.
তখন আমি অনেক ছোট, ক্লাস ফাইভে পড়ি। হঠাত্‌ একদিন আমার ফুফাত দুই ভাইয়ের মধ্যে গন্ডগোল লেগে যায়। একজন এক কথা বলে, আর সেই কথা আবার আমাকে বলতে হয় অন্যজনের কাছে গিয়ে। হয়তো কথাগুলো কপি-পেস্ট করতে পারি নাই। একসময় ওদের একজন বলে যে ‘তোকে যেমন মনে হয় তেমন না, তোকে বললাম এক কথা আর গিয়ে বললি অন্য কথা! সবার কাছেই ভাল সাজিস না? তোকে দেখতে ছোট হলেও তুই আসলে খুবই পাকা’। 
২.
যখন আরেকটু বড় হয়েছি, কলেজে পড়ি, তখন এক মেয়েবন্ধু আমাকে বলেছিল যে ‘তোমাকে প্রথমে ভেবেছিলাম বেশ বড়লোক ঘরের একমাত্র ছেলে তুমি...’।
৩.
ইউনিভার্সিটিতে উঠে সেকেন্ড ইয়ারে পড়ার সময় আরেক বান্ধবী বলেছিল যে ‘তোকে বাইরে থেকে দেখে যেমন মনে হয় তুই আসলে তেমন না’। আমি প্রশ্ন করেছিলাম, কেন? উত্তরে সে বলেছিল যে ‘মনে তো হয়েছিল ভাজা মাছটি উল্‌টে খেতে পারিস না, এখন দেখি মাছের কাঁটা-টা পর্যন্ত চিবিয়ে খেতে ছাড়িস না...’ 
৪.
থার্ড ইয়ারেই আরেকটি ঘটনা...। আমাদের ফ্রেন্ড সার্কেলের (মোট ৭ জন) একমাত্র মেয়েবন্ধু একদিন হঠাত্‌ আমাকে বলল যে ‘তোমাকে প্রথমে মনে করেছিলাম তুমি খুব ভাব নিয়ে থাকো...’
৫.
শেষ পর্যন্ত তোর ভাবি আজ কী বলল জানিস? আমি বললাম, কী?  ও বলে যে ‘তোমাকে তো বিয়ের আগ পর্যন্তও ভেবেছিলাম যে আমাকে ভালবেসে তুমি নিজের জানটাও দিয়ে দিতে পারো, এখন দেখছি ঐ বাড়ির ভাবিরটার মত একটা হীরের আংটিও তো দিতে পারো না... এ্যাঁ... এ্যাঁ... এ্যাঁ...’। 
	বুঝলি, ভেবেছিলাম আমি আসলেই ভাল মানুষ, অন্যরা যে যাই ভাবুক আমার বউ তো আমাকে ঠিকই চিনেছে, আমি গরীব বলে ওর কোন অভিযোগ নাই। এখন দেখছি কারো কোন দোষ নাই। সব দোষ আমার। আমি আসলে বর্ণচোরা। 
... এসব কথা শোনার পর আমি আমার ঐ বন্ধুকে বলেছিলাম ‘আমিও তো তোমাকে ভেবেছিলাম যে তুমি খুবই চাপা স্বভাবের মানুষ, কিছুই বলতে চাও না... এখন দেখছি...’।  
...নামহীন
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%62%69%6c%61%73%68%32%36%36%36%40%79%61%68%6f%6f%2e%63%6f%6d%22%3e%62%69%6c%61%73%68%32%36%36%36%40%79%61%68%6f%6f%2e%63%6f%6d%3c%2f%61%3e%27%29%3b'))


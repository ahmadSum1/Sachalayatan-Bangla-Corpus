ভিন্ন কথন



১
হঠাৎ এক চিলতে রোদ এসে পড়ে কিন্তু আমরা জানতাম পুরো বাগানজুড়ে
সবুজ বেলুন
উড়ছে আর সরু হয়ে যাচ্ছে রবিবারের সকাল
অথচ মেঘাচ্ছন্ন আকাশ দেখে একজন বলে গেলেন -
পৃথিবীটা না বদলে গেছে আর ভিন্নজন ক্রমশ টানতে লাগলেন
ঘুড়ির সুতো, একটার পর একটা কাটা যায় আর
ভাবি - মেঘ না হলেই তো ভাল হতো, বৃষ্টি হতো না
বৃষ্টি না হলে বন্যা আর সব শেষে পাহাড় জুড়ে তুলোর মত উড়তে থাকা
সাদা পাতাগুলো বক হতো না
২
যাই বল্লাম - সবগুলো কিন্তু দেয়ালে ছিল- দেয়ালিকায় আর কমলিকায়
তবুও যেদিন ভাবলাম সব শেষ সেদিন 
বুঁদ হয়ে পড়ে রইলাম সারা রাত - ক্রুসবিদ্ধ ছাদের দিকে তাকিয়ে একজন ঋষির ধ্যানমগ্নতায়
অনেকেই জানতো, তারা জানতো এবঙ আমরাও
অথচ রাত পোহালে সকাল হবে , সকাল শেষে মাঠ জুড়ে চুপসে যাওয়া অনেক বেলুন
আর ঘনত্বে অনেকগুলো স্বপ্ন ঘুড়ি
পদশব্দে বুঝি, শিশিরে ভিজে হাঁটছে - হাঁটছে
- কোথাও যেন থেমে আসছে  গালিবীয় সন্ধ্যার শেষ রেশ, একজন তবুও
তাই চুপচাপ - শশশ !
-নীল মানব


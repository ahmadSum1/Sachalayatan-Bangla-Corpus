মাগো, আমায় ঘুম পাড়িয়ে দাও



শাহেদ আহমেদ
ক্যাবল তন্দ্রায় আসন্ন তখন তুমি আলতো করে স্বপনে এলে মা। ছেলে আমার কিছুই খায়না বলে খাবার তুলে দিচ্ছো...। তারপর আর নাই। সারাদিন ভেসে উঠেছে তোমার শাদা শাড়ির অসহায় মুখ। জানো মা তোমার শাদি শাড়ি থেকে আরো বেশি অসহায় আমি। জীবনে কত শত যন্ত্রণা আর জ্বালিয়ে আজো স্বপনের ঘোরেওআমি জ্বালিয়ে যাই , তাই না মা? মাগো কতদিন দেখিনা তোমার শাসন আর ভালোবাসার সেই মুখটি। কতদিন পরে স্বপ্নে এলে, হুট করে চলেও গেলে।
মাগো একাকীত্ব যখন খুব টের পেতাম চলে যেতাম তোমার আঁচলে মুখ ঢাকার জন্য। এমন আঁচলের ছায়া তুমি ছাড়া আর কেউ দিতে পারে না। আমার অসহায়ত্বও আজ আর কেউ দেখেনা এমকি ভেসে বেড়ায় না মেঘে মেঘে, খুব গোপন করে লুকিয়ে রাখি! ভয় আর ভয় এখন আমার সব সময়। যতবারই ভয় আমায় তাড়া করে আমি প্রাচীর ডিঙিয়ে তোমার মুখ মনে করে কিছু শান্তি পাবার আশা রাখলে নিয়তি আমার শুধায় আমি কী এই জনমে তোমায় শান্তি দিয়েছি কোনোদিন?
মাগো সেই যে একা ঘরে থাকতে দিয়ে দিলে ঘুম পাড়ানি গানও বন্ধ করে দিলে, আজ পর্যন্তই একা।
মাগো আজ আমি  খুব অসহায়, চোখের মধ্যে অনেক জল। লুকিয়ে রাখি, কখনো কখনো প্রকাশও পেয়ে যায়। একা রাতে ঘুমাতে পারি না ভয়ে। এই বুঝি কোন ভুল হয়ে গেল যা কখনও তোমার কাছে মনে হতো না! তাই মা আমি রাত জেগে থাকি, তোমায় ভাবি। আমার এই সাপলুডু জীবনটাকে পড়ি নতুন করে। ঘুমুতে পারিনা। তাই মা তুমি সেইদিনের মত ঘুম পাড়ানি গান গেয়ে ঘুম পাড়িয়ে দাও।
হারোরে হারো জলদি ডিম পারো
আমার শাহেদ বাড়িত নায়
খেলাত গেছনগী
তান মামায় পথ পাইয়া ধইরা নিছনগী।


অভিঘাতী "খারাপ ছেলে"...






"পুরুষকে এরা মাত্র একটা ভূমিকাতেই চেনে। খদ্দের। পিতা, রক্ষক, পুত্র, পালক, ভাই, বন্ধু আর কোনও পরিচয়েই নয়। যেসব মেয়েরা বাইরে থেকে এসেছে, কেউ স্বামীর অত্যাচারে পালিয়ে এসেছে, কেউ ভালবাসার লোকের কাছে ঠকে এসেছে, কেউ পিতা বা পিতৃতূল্য কারো কাছ থেকে বিক্রি হয়ে এসেছে। এদের সবারই কাছে পুরুষ এক ভয়াবহ বিপজ্জনক প্রবঞ্চক, চতুর ক্রেতা।"



পড়ছিলাম বানী বসুর "খারাপ ছেলে। এই ভয়ানক মন খারাপ করা লাইনটা সেখান থেকেই নেয়া। পাঠক বুঝতেই পারছেন, উপন্যাসটির একটি মুল বিষয় পতিতাবৃত্তি। এই লাইন পড়ে মন খারাপ করার মত বিলাসিতা আমার আছে। তাই আমি মন খারাপ করি, ওদের বাস্তবতা বোঝার ভান করি। কিন্তু আসলেই কী বুঝতে পারি? না পারি না। কারণ প্রথমত, আমি পুরুষের খারাপ রূপ দেখিনি। ওরিয়ানা ফালাচ্চির মত আমার কাছেই "একজন পুরুষ মানে সম্মুখভাগে লেজবিশিষ্ট একটি মানুষ নয়- একজন পুরুষ মানে একজন ব্যক্তি।" এমনকি কেউ যদি আমাকে বলে একজন পুরুষ একজন নারীর চেয়ে কম আবেগপ্রবণ, আমি সেটাও বিশ্বাস করি না। কারণ আমি আব্বুকে দেখেছি, এই লোকটা তার ইউনিভার্সিটি পড়ুয়া সন্তানদের মুখে তুলে খাইয়ে দেন। আমার ছোট ভাইটার কথা ধরা যাক, ও জন্মের পর আমি সারাক্ষণ বাজে রকম দুশ্চিন্তায় ভুগতাম এইটুকুন বাচ্চা নিঃশ্বাস নিচ্ছে কিভাবে, সকালে ঘুম থেকে উঠে দৌড়ে পরীক্ষা করে আসতাম এই রাতটাও এতটুকুন বাচ্চাটা বেঁচে গেল কিনা, সেই ভাই এখন জীবনের ছোট ছোট প্রয়োজনগুলো পূরণ করতে সাহায্য করে। শৈশবের একান্নবর্তী পরিবারে ছিল চাচারা, পরিবার আলাদা হলেও  তাদের কেউ কেউ এখনও ভুল করে নিজের সন্তানদের আমার নামে সম্বোধন করে বসেন। যাই হোক, ওরা তো বাবা-চাচা-ভাই, ওদের স্নেহের উপর আমার অধিকার জন্মগত, ওদের কথা বাদ দিলাম। আমি আমার চলার পথে পেয়েছি অনেক বন্ধুদের। কী মমতায় ওরা আমার পাশে পথ চলে, প্রত্যেকবার পিছিয়ে পড়াকে কাটিয়ে উঠতে সাহায্য করে, যেকোনো জায়গায় কোনও রকম অস্বস্তি ছাড়া আমি নির্ভার হয়ে ওদের সাথে সময় কাটিয়ে দিতে পারি। আমি বড়জোর বুঝতে পারি এই লাইনটা মানে সেই প্রিয় এবং অতিপ্রয়োজনীয় মুখগুলোর অনুপস্থিতি। জীবন কী ভয়ানক মনে হয়। সংখ্যা রেখায় আমার অবস্থান ধনাত্মক আর ওদের অবস্থান ঋণাত্মক। অনেক কষ্টে বড়জোর শূন্য পর্যন্ত নিজের বোধটা নিয়ে যেতে পারি। আর পারি না...। দ্বিতীয়ত, আমি এতটা নির্মল পরিবেশে থাকি, যেখানে বসে যৌনতায় ভরপুর একটা পরিবেশের মানুষদের সাফারিং সম্পর্কে বোঝা সম্ভব না। হতে পারে ওদের মন খারাপ করার মনটাই আর বাকি নেই এখনও। খদ্দেররা খুবলে খেয়েই নিয়েছে...। এই উপন্যাস পড়তে গিয়ে আমার অভিঘাতের প্রথম স্তরে আমি বাজে ভাবে আহত। 



যারা যায় তারা তো আর নিঃসম্পর্ক নয় রে বাবা। কারও না কারও ছেলে তো বটেই। বাবা-কাকা, ভাই বেরাদর তো বটে!



চেষ্টা করেছিলাম কল্পনায় আমার পরিবেশ থেকে দুই-একটা মুখ উঠিয়ে সেই যৌনতায় ভরপুর পরিবেশে পাঠাবো। অনেক কষ্ট করেও সে কাজটা করতে ব্যর্থ হলাম। আমি জানিনা এই লাইনটা যাদের ক্ষেত্রে সত্য বলে আবিষ্কৃত হয় এরপরে কি হওয়া সম্ভব। তবে এইটুক বুঝতে পারি এই লাইনটার মানে তাদের পৃথিবী ভেঙ্গে যাওয়া। শুধু ভেঙ্গে যাওয়া নয় সমস্ত ভার নিয়ে ভাঙ্গা অংশগুলো তাদের উপরেই পড়া। আচ্ছা, আর সেটা যদি নিজের জীবনসঙ্গী হয়? তাহলে? উপন্যাসটি আমাকে অভিঘাতের দ্বিতীয় স্তরে নিয়ে যায়। এই স্তরে বসেই আমি জিনার অবস্থানকে শ্রদ্ধা এবং সমর্থন করি।

নারীত্বকে খুবলে খাওয়া নিয়ে বইগুলো পড়লে আমার জ্বর জ্বর লাগে। অনেকক্ষণ স্বাভাবিক হতে পারি না। নিজের চিন্তা থেকে পালিয়ে যাবার পথ খুঁজি, পারি না। উপরন্তু এই বইয়ের বিষয়বস্তু শুধু যৌনকর্মী, পতিতালয়, তাদের নিয়ে নানা উন্নয়ন কর্মসূচি, তাদের খদ্দের এবং খদ্দেরদের পরিবারেই আবদ্ধ ছিলনা। আরেকটি আরও অন্ধকার দিক খানিকটা উঠে এসেছে এই বইতে, সেটা হল পরিবারের সদস্য কর্তৃক ধারাবাহিক ধর্ষণের ঘটনা। মেয়েরা যেটা সহ্য করে যায় দিনের পর দিন। আমি সেই সব পুরুষদের চিনি না যাদের উপর যৌনতা এতটাই ভর করে যে...। আমি সেসব নারীদের ও চিনি না যারা দিনের পর দিন টু শব্দটা করে না। কিভাবে?? কিভাবে সম্ভব?? উপন্যাস আমাকে সহ পদার্পণ করে অভিঘাতের তৃতীয় স্তরে। যে অতি সামান্য বোধ-বুদ্ধি-চিন্তার ক্ষমতার দিয়ে প্রকৃতি আমাকে গড়েছে সেটাও কাজ করতে অস্বীকার করে তখন। তাই এখানেই শেষ।


পুনশ্চ: যে বইয়ের চরিত্রদের থট প্রসেস ব্যক্ত থাকে, সেই বইগুলোর একটা বিশেষ অ্যাপিল আমার কাছে সবসময় রয়েছে। এই বইটিতে সেটা ব্যক্ত আছে। কিন্তু 'খারাপ ছেলে'র থট প্রসেসটা অব্যক্তই থেকে গেছে এবং চরিত্রটিও পুরোপুরি বিকশিত হয়নি। কিন্তু আমার জানতে ইচ্ছা হয় ওরা কিভাবে চিন্তা করে, কেন পৃথিবীটা ওদের কাছে বিশাল একটা সেক্সটয় মনে হয়, তাই আমার কাছে বইটার অপূর্ণতা শুধু সেখানেই।

পৃষ্ঠাঃ ১৩৪
প্রকাশনীঃ আনন্দ পাবলিশার্স প্রাইভেট লিমিটেড 
নাবিলা


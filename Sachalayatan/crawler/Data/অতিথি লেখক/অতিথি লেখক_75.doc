হোয়াট শর্ট অব আর্ট ইজ রিকশা আর্ট ?




What sort of art is ricksha art - এক বিদেশিনি প্রশ্ন করেছিলেন এক সময়। অন্য কাউকে নয়, নিজেকেই। রিকশার ছবি নিয়ে মুগ্ধতা ছিল জোয়ানা কার্কপ্যাট্রিকের, শুধু মুগ্ধতাই নয় এই শিল্পধারা নিয়ে প্রশ্নও ছিল। তার এই কৌতুহল থেকেই রিকশা আর্ট নিয়ে আমরা কয়েকটা লেখাও পেয়ে গিয়েছি। এই লেখা গুলো তার ওয়বসাইট The Ricksha Arts of Bangladesh এ এখনও যে কেউই দেখে নিতে পারেন। রিকশার ছবি নিয়ে যারাই আগ্রহী হয়েছেন তারাই জানেন এই ওয়েবসাইটটার কথা। ওয়েবসাইটে জোয়ানার লেখা গুলো রিকশার ছবি নিয়েই মূলতঃ, কিন্তু এছাড়াও আরো কিছু বিষয় যেমন ট্রাক বা অন্য জনপরিবহনের অলঙ্করন নিয়েও লেখা আছে। শুধু রিকশার ছবি নিয়েই মনন সমৃদ্ধ লেখা জোয়ানা কার্কপ্যাট্রিক ছাড়া আর কোথাও বিশেষ দেখেছি বলে মনে পড়েনা। রিকশার ছবি যে ভাবনারও খোরাক জোগায় তা কার্কপ্যাট্রিকের লেখাতেই সম্ভবত প্রথম এসেছে। রিকশার ছবি নিয়ে যারাই দু’কথা লিখেছেন তার প্রসঙ্গ অবধারিত ভাবেই চলে এসেছে। তার “বাংলাদেশী আর্টস অফ দ্য রিকশা” প্রবন্ধে রিকশার অলঙ্করন শিল্পের আলোচনার মধ্যেই প্রশ্ন তুলেছেন রিকশার এই অলঙ্করন ঠিক কি ধরনের শিল্প। বাংলাদেশের রিকশার অলঙ্করন নিয়ে, তার বিকাশ নিয়ে বলতে গিয়েই এই প্রশ্নের মুখোমুখি হন তিনি। তারপর নিজেই উদ্যোগী হয়ে এই শিল্পের গোত্র নির্ণয়ে বলেছেন,

From my outsider point of view, I consider it "peoples' art". It is not necessary to force it into a unitary category as it combines folkloric, movie, political and commercial imagery and techniques. It serves the expression of heart's desires of the man in the street for women, power, wealth, as well as for religious devotion. Ricksha art also serves prestige and economic functions for the people who make, use and enjoy it.

এতো গেল বিদেশিনির কথা। কিন্তু আমাদের দৃষ্টিতে রিকশার ছবিকে আমরা কোন গোত্রে ফেলেছি? ঠিক কি ধরনের শিল্প এই রিকশার ছবি গুলো? রিকশার ছবি নিয়ে আমাদের দেশে খুব বেশি কলমের কালি খরচ করেননি কেউ। রিকশাওয়ালা বলতে সামাজিকভাবেই গরীব একটা শ্রেণীকেই চিহ্নিত করা হয়। অজ্ঞতা, অশিক্ষা, আচরনের কর্কশতা প্রভৃতিকেই রিকশাওয়ালা শ্রেণীর সাথেই সম্পর্কিত করে দেখানোর একটা সামাজিক প্রথা আছে। ভিক্ষুকদের একেবারেই নীচু শ্রেণীর আর তার থেকে একধাপ উপরের শ্রেণীতেই রিকশাওয়ালাকে ফেলা হয়। কেউ অমার্জিত আচরন করলে বলা হয় “রিকশাওয়ালাদের মত কথা বলছিস কেন”, বা চিন্তাধারায় অনগ্রসরতায় ক্ষোভ প্রকাশ করা হয় এ বলে যে “লোকটার চিন্তাধারা রিকশাওয়ালাদের মত”। এভাবে রিকশাওয়ালার সাথে সাথে তার রিকশাটিকেও তার সাথে অবিচ্ছেদ্যভাবেই দেখা হয়। সেই সূত্রে সাধারন মধ্যবিত্ত মানুষের মনে রিকশাওয়ালার অমার্জিত, অসংস্কৃত চরিত্রের সাথেই “তার” রিকশা ও সেই রিকশা সংক্রান্ত অলঙ্করন শিল্পও যে কোন ভাবনার আগেই অশিক্ষিত-অমার্জিত শ্রেণীতে পড়ে যায়। রিকশার ছবির অনাদরের সাধারন ভিত্তিই সম্ভবত এখানেই। সভ্য সমাজে রিকশার ছবি তাই নজর কেড়ে নিলেও ঠিক ভাবনার বা তা নিয়ে দু’কথা বলবার মত স্তরে উঠতে পারেনা। রিকশার ছবি অবজ্ঞেয় বা অমার্জিত একটা বিষয় এই জ্ঞানেই খুব সাম্প্রতিক কালের আগে রিকশা নিয়ে কারো ভাবনার কথা আমাদের বিশেষ গোচরে আসেনি। দু’একটা লেখা এদিকে ওদিকে প্রকাশিত হয়েছে। রিকশার শিল্পীদের ছবি নিয়ে ঢাকায় আঁলিয়াস ফ্রঁসেসে একবার একটা চিত্র প্রদর্শনী অবধি হয়েছে। খুব সম্প্রতি টিভি চ্যানেল গুলোতেও রিকশার ছবি নিয়ে, সেই ছবির আঁকিয়েদের নিয়ে প্রতিবেদন মাঝে মধ্যেই আসছে। অলঙ্কৃত রিকশাকে আমাদের ঐতিহ্য বলেই অনেকে পরিচয় দেন। কিন্তু প্রশ্নটা থেকেই যায়, কোন গোত্রে পড়বে রিকশার ছবি।
রিকশার ছবির গোত্র নির্ণয় একটা সমস্যা। রিকশার ছবি যে কুলীন গোত্রের নয় এ নিয়ে বিতর্কের অবকাশ নেই। এই শিল্পধারাকে চারুশিল্পের মুখ্য ধারার সাথে এক করে দেখাবারও মানে হয়না। কৌলীণ্যে নয় রিকশার ছবির গুরুত্ব অন্যখানে। ফোকলোরে অন্যান্য লোকজ শিল্পের আলোচনায় রিকশার ছবি নিয়ে তেমন কোন লেখা দেখেছি বলে মনে হয়না। একেবারেই নেই বলা যাবেনা কিন্তু খুঁজতে গেলে প্রায় শূণ্যহাতেই ফিরতে হয় পরিস্থিতি অনেকটা তেমনই। মূলধারার পত্রিকা গুলোয় বা ব্লগে ফোকলোর নিয়েই লেখা কম। ফোকলোর বিষয় ভিত্তিক কোন পত্র-পত্রিকায় যে লেখা গুলো প্রকাশিত হয় তা কেবল ফোকলোরের ছাত্র-শিক্ষক আবর্তেই বন্দি। আমাদের চারপাশের লোকশিল্পের যে বহুমুখী ধারা চলছে তাকে দেখতে পারা, তার অন্তর্লীন স্পন্দনকে অনুধাবন করা ফোকলোর বিশেষজ্ঞের সহায়তা ছাড়া সম্ভব নয়। আমরা একটা নক্সা করা হাতপাখা হাতে নিয়ে হয়তো বলবো, “এটা একধরনের আর্ট” কিন্তু ঐ টুকুই । রিকশার ছবির গোত্র নির্ণয়ের ব্যাপারে ফোকলোরই নিশ্চিত করে বলতে পারে কিন্তু সে সম্পর্কিত লেখা কই। আমরা আমাদের সাধারন জ্ঞানে রিকশার ছবি নিয়ে প্রশ্ন করছি আর করছি সেই প্রশ্নের উত্তর খোঁজার চেষ্টা কিন্তু ফোকলোর বিশেষজ্ঞদের ভাবনা সমৃদ্ধ লেখা ছাড়া এ পথে খুব বেশি এগোবার উপায় নেই। ফোকলোর চর্চা একটা একাডেমিক গণ্ডীর মধ্যেই থেকে গেলে অন্ধের হস্তি দর্শনের মত আমরা আমাদের ঐতিহ্য সম্পর্কে, আমাদের সংস্কৃতি নিয়ে যথেষ্ট চিৎকার করেও তা সজীব রাখতে বা সংরক্ষণের উদ্যোগ নিতে ব্যর্থই হব। যারা ফোকলোর নিয়ে পড়াশোনা করছেন, ভাবছেন তাদের আরো উদ্যোগী হয়ে ফোকলোর চর্চাকে প্রসারিত করতে হবে, সাধারন মানুষের দৃষ্টির গোচরে আনতে হবে। মুক্ত বুদ্ধির মানুষ গড়তে এর বিকল্প নেই।

রিকশার ছবি হয়তো ফোকলোরের গোত্রেই পড়বে। কিন্তু এই গোত্র নির্ণয়েও সমস্যা কম নেই। আমাদের দেশের প্রচলিত সংজ্ঞায় ফোকলোর বলতে অনেকেই বোঝেন এ এমন এক শিল্পধারা যা গ্রামীণ লোকজ উৎস থেকে উৎসারিত ও গ্রামীন সংস্কৃতিরই প্রকাশ। কেউ আবার ফোকলোর বলতে অতীতের আবহের চর্বিত চর্বন মাত্রই স্বীকার করেন তার বেশি নয়। রিকশার ছবির উৎস নগর ভিত্তিক, আবার ঠিক হাতপাখা, কিংবা নক্সীকাঁথার আঁতুড় ঘর থেকে যেহেতু আসেনি তাই ফোকলোর সংক্রান্ত লেখায় এই শিল্পধারা নিয়ে লিখতে অনেকেই কুণ্ঠিত থাকেন। গতিশীলতার ধারা যে ফোকলোরেরই চারিত্রিক বৈশিষ্ট্যেই রয়েছে তার দৃষ্টান্ত পাই ফোকলোর বিশেষজ্ঞ মাযহারুল ইসলামের বক্তব্যে। তার “দ্য থিয়োরিটিক্যাল স্টাডি অফ ফোকলোর” বইটিতে তাকে বলতে শুনি,

...the process of constant change within a society is a powerful phenomenon and folklore has a close link with that process, which many folklorists do not try to understand, All these happened and are still occurring in the field of folkloristics.


কেবল শহুরে হলেই যে ফোকলোর হয়না এ মত আর ধোপে টেকেনা। বাইরের দেশে রাস্তার পাশের দেয়ালে তরুনদের করা গ্রাফিটি বা দেয়ালচিত্র শুধু ফোকলোরেরই আলোচিত বিষয় নয় এক স্বতন্ত্র ঘরানার শিল্প হিসেবেই স্বীকৃতি পেয়েছে। ল্যাট্রিনালিয়া বা গনশৌচাগারের দেয়ালের হাবিজাবি লেখা গুলোকেও এখন ফোকলোরের বিষয় হিসেবে গ্রহন করেই গবেষনা হচ্ছে। যত কুরুচীপূর্ণ বা কুৎসিত বাক্যই সেখানে লেখা হোকনা কেন জনমানসের অন্দরমহলের খবর জানতে এ ধরনের কাজকেও একটা বিষয় ভিত্তিক শ্রেণীতে ফেলেই অনুসন্ধানমূলক গবেষনা চলছে। ঠিক তেমনি মানি-গ্রাফিটি বা টাকার নোটের ওপর বিভিন্ন লেখা নিয়েও ফোকলোরবিদদের ভাবনা আলোচনার শেষ নেই। ফোকলোর সংক্রান্ত আধুনিক লেখা গুলো পড়লে ফোকলোরের বিশাল ক্ষেত্র সম্পর্কে একটা ধারনা পাওয়া যায়। ঠিক কি বস্তু ফোকলোরের বিষয় নয় তাই ঠাহর করা মুশকিল হয়ে ওঠে। কিন্তু ফোকলোরের নিজস্ব ক্ষেত্র আছেই অস্বীকার করা যাবেনা। ফোকলোরবিদ মাযহারুল ইসলামকে তাই ফোকলোরের সংজ্ঞা দিতে গিয়ে বলতে শুনি,

Folklore is dynamic in the sense that with the social and cultural change, as an important part of culture, it also accepts some changes to suit the new situation. Any material of folklore may originate even today, but would be regarded as folklore if it survives the test of time and is accepted by the folk, composed of a  family of minimum two persons, a village community, a tribe or a nation, who may be non-literate or illiterate or literate, no matter where they live, in a village, a town or modern city. Though basically traditional, a folklore may create its own tradition.


রিকশার ছবিকে এই আলোচনার সাপেক্ষেই ফোকলোরের গোত্রেই ফেলতে হয়। রিকশার ছবি অলঙ্করন প্রধান শিল্প। জোড়া ময়ুরের আলঙ্কারিক উপস্থাপন, পদ্মফুলের ওপর তাজমহলের ছবি বাংলাদেশের স্বাধীনতা অর্জনের সময়েও যেমন দেখেছি এখনও দেখি, রিকশার ছবিতে বিষয় গুলো ঘুরে ঘুরেই আসে। তেমনি রিকশার ছবিতে আধুনিক যানবাহনের ছবি যেমন বাস, ট্রাক, প্লেন, হেলিকপ্টার সহ শহরের দৃশ্য বা গ্রামবাংলার প্রাকৃতিক দৃশ্যও বার বারই ব্যবহৃত হয়েছে। কিন্তু তাই বলে রিকশার ছবি নিতান্ত প্রথাবদ্ধ একটা শিল্প প্রকরনে স্থির হয়ে যায়নি। আমরা বারবারই দেখেছি জনচিত্তকে রিকশার ছবিতে প্রতিফলিত হতে। জোয়ানা কার্কপ্যাট্রিক যেমন বলেছেন রিকশার ছবিতে সাধারন মানুষের নারী, ক্ষমতা, সম্পদ বা ধর্মীয় ভক্তি বিষয়ক আকাঙ্খাই উঠে আসছে, ঠিক তেমনি সেই জনচিত্তের সময়ের সাথে সাথে পরিবর্তনও রিকশার ছবিকে পাল্টে দিয়েছে, অভিনব বিষয়ের আবির্ভাবও হয়েছে।
স্বাধীনতা উত্তরকালীন সময়ে যখন মানুষের চেতনায় যুদ্ধের ডামাডোল, ভয়ঙ্কর অত্যাচারের স্মৃতি তখনও মুছে যায়নি রিকশার ছবিতেও তার ছায়া পড়েছিল। পাকিস্তানী হানাদার বাহিনী বাঙ্গালীদের ওপর ঝাপিয়ে পড়ছে, অত্যাচার করছে সেই সাথেই মুক্তিবাহিনীর যোদ্ধারা তাদের প্রতিরোধ করছে, প্রতিশোধ নিচ্ছে এরকম ছবি রিকশাতে সে সময় প্রচুর আঁকা হতো। এছাড়াও ছিল ট্যাংক ও যুদ্ধবিমান বিশিষ্ট যুদ্ধচিত্রের নিদর্শনও। আবার বঙ্গবন্ধুর নৃশংস হত্যার পরের বছর গুলোয় বিশেষ করে ১৯৭৭-৭৮ সালের দিকে রাজনীতির পট পরিবর্তনের সাথে সাথে ধর্ম নিয়ে বাড়াবাড়ির ফলশ্রুতিতেই রিকশায় মানুষের ছবি আঁকার উপর এক ধরনের প্রচ্ছন্ন নিষেধাজ্ঞাও জারি করা হয়। তার প্রতিক্রিয়াতেই দেখি মানুষের জায়গায় বিভিন্ন পশু ব্যবহার করে ছবি আঁকা শুরু হয়ে গেল। সিংহ বরের টোপর পরে বিয়ে করতে চলেছে, সঙ্গে অন্য পশুরাও রয়েছে বরযাত্রী হিসেবে, এধরনের ছবি কোতুকপ্রদ হলেও এর মাধ্যমেই সাধারন মানুষের অব্যক্ত মনের কথাই উঠে এসেছিল। জোয়ানা কার্কপ্যাট্রিক ঠিক এই সময়টার বর্ণনা দিচ্ছেন,

When human images submerge, the animal fable rises. Another fable showed a VIP parading in an open car, with animals holding garlands presenting them in raised salute. The VIP was a lion wearing a turban. Satirical?

আবার পরবর্তী বছর গুলোয় দেখেছি মানুষের ছবি রিকশায় আবার ফিরে এসেছে, দেদারসে আঁকা হচ্ছে চিত্রতারকাদের প্রতিকৃতি। চলচিত্রের সার্বজনীন ও সর্বগ্রাসী আবেদনই রিকশার ছবিতে এই ঐতিহ্যকে প্রতিষ্ঠা করে দিয়েছিল সেই পঞ্চাশের দশকের শুরু থেকেই। ১৯৭৭-৭৮ এর পর্বটা অতিক্রম করে সেই ঐতিহ্য আবার প্রাণ পেয়েছিল। ২০০০ সালের পরের বছর গুলোয় বাংলাদেশের চলচিত্র তার সার্বজনীণ আবেদন হারিয়ে বসলে তার জায়গায় রিকশার ছবিতে দেখি ভারতীয় হিন্দী ছবির চিত্রতারকাদের ভিড়। সাম্প্রতিক সময়ে রিকশার ছবিতে এসেছে আরো কিছু পরিবর্তন। জনচিত্তের সাথে সাথেই রিকশার ছবির সুর পাল্টে যাচ্ছে আর এখানেই বুঝি এই শিল্পধারার সাথে জনমানসের যোগাযোগটা রয়েই গেছে। লোকজ শিল্পধারার সাথে এই প্রাণের যোগটা অবধারিতভাবেই থাকতেই হয়।

রিকশার ছবির সাথে জনমানসের এই যোগাযোগটা রিকশার অলঙ্করন শিল্পীদেরই অবদান। বেশিরভাগ শিল্পীরই ছবি আঁকার কোন প্রাতিষ্ঠানিক প্রশিক্ষন নেই। ছোটবেলার ছবি আঁকার নেশায় তাড়িত হয়েই এ পেশায় চলে এসেছেন তারা। যথোপযুক্ত শিক্ষার সুযোগ পাননি তারা, অল্প বয়সেই সংসারের হাল ধরতে হয়েছিল অনেককেই। ফলে রিকশার শিল্পীরা সৃজনী শক্তি থাকা সত্ত্বেও শিল্প নিয়ে মূলধারার শিল্পীদের মত ভাববার অবকাশ খুব বেশি পাননি আর তা সম্ভবও ছিলনা। চিত্রশিল্প নিয়ে পড়াশোনা বা তার ইতিহাস নিয়েও তারা ব্যাপৃত ছিলেননা। ফলে পেশার চাপে রিকশার ছবি আঁকাতে শুরু করলে ছবিতে শিল্পীর স্বাতন্ত্র্যের একটা পরিচয় ফুটিয়ে তুলতে হবে এই তাগিদ তাদের ছিলনা। অবধারিত ভাবেই তাদের চালিত করেছে সাম্প্রতিক সময়ে জনচিত্তে যে বিষয় তরঙ্গ তুলেছে, যা জনমানসের আকাঙ্খায় জায়গা জুড়ে আছে এমন বিষয় গুলোই। ফলে এই শিল্পীরা হয়ে দাঁড়িয়েছেন একটা জনগোষ্ঠীর জীবন অভিজ্ঞতার শৈল্পিক প্রকাশের মুখপাত্র। তারা তাদের নিজের হৃদয়ের কথার চেয়ে গোষ্ঠীর কথাই বলতে অভ্যস্ত হয়েছেন। এভাবেই তাদের শিল্প অর্জন করেছে লোকজ একটা চরিত্র। রিকশার শিল্পীরা এই লোকজ চরিত্রটা বজায় রাখারই চেষ্টা করেছেন সব সময়। তারা জানেন তাদের ছবি গ্যালারীর আভিজাত্যময় প্রদর্শনীর জন্য নয়। পথ চলতে পথের মানুষই তার ছবির দর্শক। এই দর্শকের মনের সাথে যোগ না থাকলে তার শিল্প প্রাণ পাবেনা। রিকশার ছবি চলচিত্র নয় এখানে জীবনের গল্প বিশদ আকারে বলবার উপায় নেই। থাকার মধ্যে আছে চৌকো টিনের ক্যানভাসের ছোট ছোট ফ্রেম যা ধারন করে আছে কিছু স্থির চিত্র। এই স্থির চিত্রের মাধ্যমেই রিকশার শিল্পীকে ব্যক্ত করতে হবে সাধারন মানুষের আকাঙ্খার জগতটাকে। একটা মাত্র ফ্রেমে যা ধারন করা সম্ভব নয় বলেই রিকশায় রিকশায় ছবির এত খানি বৈচিত্র্য। এক সময় চলচিত্র নির্ভর বিষয়ের ব্যবহারে শিল্পী সাধারন মানুষের ক্ষোভকে ফুটিয়ে তুলতেন নায়কের ক্ষুব্ধ অভিব্যক্তির মাধ্যমে, বা নায়িকার লাস্যময়ী ভঙ্গীতে ফুটিয়ে তুলতে চাইতেন মানুষের চিরায়ত আকাঙ্খার ছবিটিকে। চলচিত্র জনচিত্ত থেকে তার আবেদন হারিয়ে ফেললে শিল্পীর তুলি সেই পরিবর্তনের ছন্দটাকেই ধরতে চাইলো। সাম্প্রতিক সময়ে ক্রমেই ব্যক্তি তার স্বাতন্ত্র্য নিয়ে সামনে এগিয়ে আসছে। আগে যেখানে গড্ডলিকা প্রবাহে গা ভাসিয়ে দিত, ভিড়ের একজন হয়ে ভিড়ের সাথেই মিশে থাকতো সেখানে ব্যক্তি এখন নিজের পছন্দ-অপছন্দের ব্যাপারে হয়ে উঠছে আত্মসচেতন। ক্রমেই আরো বেশি সংখ্যক মানুষ নিজের কথা বলতে চাইছে। ইন্টারনেটের সামাজিক মাধ্যম গুলোতে কলকাকলী দিনকে দিন বাড়ছেই। রিকশার শিল্পীরা এই সমাজের ছবি আঁকার হাত হয়ে এই সমাজের আশা, আকাঙ্খাকেই রূপ দিয়ে চলেছেন রিকশার টিনের ক্যানভাসে। বহুদিন যাবত অসংখ্য তরুণের ঘরের দেয়ালে যে স্পোর্টসকারের ছবির পোস্টার শোভা পেত রিকশার ফ্রেমে সেই তারুণ্যের আকাঙ্খার ছবিই আঁকা হয়ে যায়। যমুনা নদীর ওপর বঙ্গবন্ধু সেতু নিয়ে বাংলাদেশের মানুষের গৌরবই এই সেতুর ছবি ফুটিয়ে তোলে রিকশায় রিকশায়। আবার টিভি বা ইন্টারনেটে দেখা লণ্ডনের টাওয়ার ব্রীজও জনচিত্তের মুগ্ধতায় জায়গা করে নেয় এখানে। ঠিক এভাবেই আসে পেঙ্গুইন পাখি বা জিরাফ। কখনও আবার ছবি সরিয়ে দিয়ে কেবল হরফ বসিয়ে লেখা হয়ে যায় “মানুষ কেন গরীব হয়” অথবা “ঘুম হারাম হয়েছে”। জীবিকার সংগ্রামে লড়াই করা মানুষটার অন্তর থেকেই উঠে আসছে এসব উক্তি গুলো। আকাঙ্খার সাথে সাধ্যের বৈসাদৃশ্যে যে অনুভব অন্তরে দানা বেঁধে ওঠে তাই প্রকাশ পেয়ে যায় রিকশার ফ্রেমে। আগে যেখানে খ্যাতিমান নায়কের প্রতিকৃতি শোভা পেত সেখানে রিকশা মালিকের নিজের ছেলেটার ছবি আঁকা হচ্ছে। আগে এমনটা হতে পারতোনা, ব্যক্তিকে সমষ্টির পছন্দের তলেই চাপা পড়ে যেতে হতো। আর এভাবেই রিকশার ছবি হয়ে ওঠে সামাজিক মনের খোলা জানালা। রিকশার ছবির শিল্পীরা সাধারন মানুষের নাড়ী ছুঁয়ে ছুঁয়ে ছিলেন বলেই রিকশার ছবি এই এত গুলো বছর ধরে আঁকা হচ্ছে, এখনও বিলুপ্তির গর্ভে হারিয়ে যায়নি। রিকশার ছবির ঐতিহ্য প্রসঙ্গে বলতে গেলে মাযহারুল ইসলামের উদ্ধৃতিটারই একটা অংশ আবার উদ্ধৃত করতে হয়, Though basically traditional, a folklore may create its own tradition. রিকশার ছবি তার ঐতিহ্যটা নিজেই সৃষ্টি করে নিয়েছে। আবার ফিরে আসি সেই বিদেশিনির প্রসঙ্গেই। জোয়ানা কার্কপ্যাট্রিক যখন এই সমাজে বহিরাগত, আউটসাইডার হয়েও রিকশা আর্টের প্রাণ স্পন্দনকে অনুধাবনের প্রয়াসী হয়েছেন তখন তাকেও বলতে হয়েছে I consider it "peoples' art". রিকশার ছবির পরিচয়টা এখানেই, এখানেই তার সার্থকতা।
তথ্যসূত্র :
১। Bangladeshi Arts of the Ricksha by Joanna Kirkpatrick
http://www.asianart.com/articles/ricksha/
http://www.artsricksha.com/
২। The Theoretical Study of Folklore : Mazharul Islam. Bangla Academy
সোহেল ইমাম
রিকশার ছবি নিয়ে অন্যান্য লেখা






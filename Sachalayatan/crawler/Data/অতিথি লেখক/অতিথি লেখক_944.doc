পুলিশ ও পিঠ চুলকানিঃ



বাংলা একটা সিনেমা তে দেখেছিলাম- নিরপরাধ আকজন আসামিকে ছেড়ে দিতে উৎকোচ না পেয়ে পুলিশ অফিসার নিজের পিঠ চুলকে নিয়েছিলেন আসামিকে দিয়ে। যাইহোক বাংলা সিনেমার গল্প আজ থাক। বরং গতরাতে ঘটে যাওয়া একটি ঘটনা বলি। গতকাল আমার ছোট ভাইকে নিয়ে গিয়েছিলাম উত্তরা তার হোমিও ঔষধ আনতে। ডাক্তারের সাথে দেখা করে ঔষধ নিলাম। রওয়ানা দিলাম গরিবের প্রাইভেট কার (সিএনজি) নিয়ে। চালক বললেন, "মামা মিরপুর যাইবেন তো, বেড়িবাঁধ দিয়া যাই। তারাতারি হইব।" আমিও রাজি হয়ে গেলাম। অটো-রিকশায় বসে দুই ভাই নানারকম গল্পে মশগুল, হঠাৎ শুনলাম কারা যেন গাড়ি সাইড করতে বলছেন। হঠাৎ ভয় পেয়ে গেলাম, এই পথের অনেক কিংবদন্তির কথাইত শুনেছি। পরে বুঝলাম না ভয় নেই, আমাদের রক্ষাকর্তা পুলিশ ভাই।
পুলিশঃ সাথে কি আছে?
আমিঃ স্যার, আমার ছোট ভাই আসুস্থ। ওর ঔষধ আনতে গেছিলাম। হোমিও ঔষধ।
পুলিশঃ আচ্ছা... হোমিও ঔষধ। দেখি আপনার ঔষধ...। ঔষধ বুঝলাম, প্রেসক্রিপসান কই?
আমিঃ স্যার, হোমিও ঔষধের তো প্রেসক্রিপসান হয় না। (স্যার, আমি ... চাকরি......, আইডি কার্ড, ব্লা, ব্লা)
পুলিশঃ আপনি বেশি বুঝেন। আপনি প্রেসক্রিপসান নিবেন আমার কাছে? এই বোতল খুলে দেখতে হবে। ঔষধ যদি মিষ্টি হয়, খবর আছে।
আমিঃ স্যার, বোতল টা খুললে তো স্যার ঔষধটা নষ্ট হবে। বাড়ি নিয়ে যেতে যেতে পরে যাবে।
পুলিশঃ না... যত কথাই বলেন, এই বোতল খুলে দেখতে হবে। আমার মনে হয় এইডা ফেন্সিডিল। দাঁড়ান, স্যার এর সাথে কথা বলে আসি।
আমিঃ স্যার, আমাদেরত রাত হয়ে যাচ্ছে। ওর (আমার ছোট ভাই কে দেখিয়ে) শরীরটা বেশী ভালো না। ওর ঔষধ খাওয়ার ও সময় হইছে।
পুলিশঃ দাঁড়ান... এতো বেস্ত হয়েন না। কত ধান্দাবাজি দেখলাম। স্যার... স্যার...... (কিঞ্চিত পরামর্শের পরে স্যারকে সাথে নিয়ে ফিরে আসলেন। এই ফাঁকে দায়িত্বরত অনন্যা পুলিশ ভাইয়েরা আমার সাথে কথা বলার চেষ্টা করলেন। আমি পাত্তা দিলাম না। স্যারসহ রক্ষাকর্তা ফিরে আসলেন)।
পুলিশ (স্যার): বোতলটা খুলে দেখলে আসুবিধা আছে?
আমিঃ বোতল টা খুললে তো স্যার ঔষধটা নষ্ট হবে। বাড়ি নিয়ে যেতে যেতে পরে যাবে। (স্যার, আমি ... চাকরি......, আইডি কার্ড, ব্লা... ব্লা)।
পুলিশ (স্যার): বুঝলাম। কিন্তু ইদানিং বিভিন্নরকম মড়কে ফেন্সিডিল পাচার হচ্ছে। আমাদের এটা খুলে দেখতে হবে।
আমিঃ ঠিক আছে স্যার, খুলে দেখেন। আমার ক্ষতি হবে এই আর কি। (দেখলাম পুলিশ টার চোখ চকচক করছে)।
পুলিশ (স্যার): আইটা খুলে দেখো। (পুলিশ টার হাতে বোতলটা ধরিয়ে দিলেন)।
পুলিশঃ জী স্যার, জী স্যার। ঔষধ যদি মিষ্টি হয়, খবর আছে। (আমার দিকে তাকিয়ে)।
আমি অসহায়ের মতো তাকিয়ে আছি তার দিকে। আমি দেখলাম খুব দ্রুত ঔষধের বোতলটা খুললেন। এবং কিছু বুঝে উঠার আগেই বোতলের অর্ধেক ঔষধ গোলায় ঢেলে দিলেন। আমি খুব কষ্ট পাচ্ছিলাম এই ভেবে যে, সকালে আমাকে আবার যেতে হবে ঔষধ আনতে। টাকা নষ্ট হবে, সময় নষ্ট হবে, অফিসে বস এর ঝারি খেতে হবে। নিজেকে খুব অসহায় লাগছিল।
পুলিশঃ স্যার, এইটা তো পানির মতো। এই ভাই, নেন আপনার ঔষধ। এরপর থেকে ঔষধের সাথে প্রেস্ক্রিপসান রাখবেন। আজাইরা আমাদের সময় নষ্ট হল।
আমিঃ হোমিও ঔষধ তো পানির মতোই হবে।
পুলিশ (স্যার): আমরা দুঃখিত। বুঝেন তো কতো রকম মানুষ। আমাদেরকেইত সব দেখতে হয়।
আমি আর কথা না বাড়িয়ে সিএনজি -তে উঠে বসলাম। ভেবে দেখলাম, রক্ষাকর্তা যদি বিরক্ত হয় আমাদের সারা রাত হয়ত পেট্রোল ভেনে উঠিয়ে বসিয়ে রাখবেন। অথবা সত্যি একটা ফেন্সিডিল বোতল হাতে ধরিয়ে দিয়ে আমাদের দুই ভাইকে চালান দিলেইবা আমাদের কি করার আছে। সকালে খবরের কাগজে দেশবাসী পরবে, "মাদক পাচারকালে দুই ভাই আটক, বড় ভাইয়ের পকেটে থেকে একটি বেসরকারি প্রতিষ্ঠানের জ্বাল আইডি কার্ড উদ্ধার"। বৃদ্ধ বাবা হয়ত শুনেই হার্ট অ্যাটাক করবেন, বা যদি সাহস করে সুস্থ থাকতে পারেন ঢাকা এসে হয়তো কোনভাবে আমাদের জামিন নিয়ে যাবেন। আমি চাকরি হারিয়ে গ্রামে গিয়ে সত্যিই হয়তো ফেন্সিডিলের ব্যবসা শুরু করব।
সাতপাঁচ ভাবতে ভাবতেই বাসার কাছে চলে আসলাম। ড্রাইভার কে ন্যায্য ভারার সাথে কিছু জরিমানা দিয়ে বিদায় দিলাম। দুই ভাই সিঁড়ি দিয়ে আমার চিলেকোঠার দিকে উঠতে উঠতে বাংলা ছিনেমার ওই দৃশ্যের কথা মনে পরে গেল। নিরপরাধ আকজন আসামিকে ছেড়ে দিতে উৎকোচ না পেয়ে পুলিশ অফিসার নিজের পিঠ চুলকে নিচ্ছেন আসামিকে দিয়ে। দৃশ্যটি মনে পরতেই হাঁসি পেয়ে গেল। আর ভাবলাম আজকেই বা কম কি হল।খাওয়ার কিছুই না পেয়ে ছোট ভাইয়ের হোমিও ঔষধ খেতেও ছারল না। হা হা হা।
-যাযাবর মুরাদ


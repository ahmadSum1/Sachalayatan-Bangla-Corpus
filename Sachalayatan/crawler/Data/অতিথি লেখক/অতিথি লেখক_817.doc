কুলাঙ্গার: ইটালো কালভিনোর গল্প



একটা দেশ ছিল যেখানে সবাই ছিল চোর। প্রতি রাতে সবাই চাবির গোছা আর লন্ঠন নিয়ে বের হত চুরি করতে এবং প্রতিবেশীর বাড়িতে এমনভাবে চুরি করত যেন একটা আলপিনও বাদ না থাকে। চুরি করতে কোন অসুবিধাই হতনা। কারণ সবাই যে চুরি করতে বাড়ির বাইরে!চুরি টুরি করে সবাই যখন বস্তা ভর্তি চুরির মাল নিয়ে সকাল বেলা বাড়ি ফিরত দেখা যেত তাদের নিজেদের বাড়িও পুরো খালি হয়ে গেছে!
সবাই তাই খুব সুখেই ছিল। কারোর কোন জিনিস খোয়া যেতনা, কারণ সবাই সবার থেকে চুরি করত। ব্যাবসা বাণিজ্যও চলছিল খুব ভালো, কারণ ক্রেতা আর বিক্রেতা একে অপরকে ঠকাত। ওই দেশের সরকারও ছিল একটা অপরাধী সংগঠন। সরকার জনগণের টাকা চুরি করত আর জনগণ সরকারি সম্পদ চুরি করত। সরকারের ছিলনা কোন জবাবদিহিতা। জনগণও সরকারি আইন কানুনের থোড়াই কেয়ার করত।
সবার জীবন চলছিল খুব সুন্দরমত, দেশে কোন গরিব ছিলনা কোন ধনীও ছিলনা।
কিন্তু একদিন এই দেশে আসলো একজন খুব সৎ মানুষ। কেমন করে আসলো কে জানে!! সেই লোকটি রাতে চুরি করতে বের হলনা। তার বদলে সে একটা আরাম কেদারায় বসে ধূমপান করতে বসে গেল একটা উপন্যাস হাতে।
চোরেরা রাতের বেলা ওই সৎ লোকের বাড়িতে এলো কিন্তু বাড়িতে আলো জ্বলতে দেখে ফিরে গেলো।
পরদিন কিছু লোক এসে লোকটাকে বোঝাল যে সে যদি রাতের বেলা বাড়ি থেকে বের না হয় তবে একটা পরিবার না খেয়ে থাকবে। তারা বলল যে, লোকটা কিছু না করে বসে থাকতে পারে কিন্তু অন্যদেরকে বসে থাকতে বাধ্য করতে পারে না।
লোকটা ব্যাপারটা বুঝল। তাই সে পরদিন রাতে বাড়ি থেকে বের হয়ে গেলো। কিন্তু সে কোন বাড়িতে চুরি করলনা। তার পরিবর্তে সে নদীর ধারে গেল এবং সাঁকোর উপর থেকে পানির চলাচল দেখে সকালে বাড়ি ফিরল। আর বাড়ি ফিরে দেখল তার বাড়ি থেকে সবকিছু চুরি হয়ে গেছে।
এক সপ্তাহের মধ্যে লোকটা পুরো ফকির হয়ে গেলো। এমনকি তার কাছে খাওয়ার জন্যও কিছু থাকলো না। লোকটা কাউকে দোষ দিতে পারলনা, কারণ তার এই অবস্থার জন্য সে নিজেই দায়ী।
কিন্তু আসল সমস্যা শুরু হল অন্য যায়গায়। লোকটা চুরি না করায় একটা বাড়িতে চুরি হলনা। ওই বাড়ির লোকজন চুরি টুরি শেষে ফিরে এসে দেখল তাদের বাড়িতে কিছুই চুরি যায়নি। তারা অনেক ধনী হয়ে গেল। তারা আর চুরি করতে চাইলনা।
আবার আরেক বাড়ির লোকজন ওই সৎ লোকের বাড়ীতে চুরি করতে গিয়ে দেখল ওই বাড়িতে কিছুই নেই। এই লোকগুলো গরিব হয়ে গেলো।
ধনী লোকগুলো এরপর চুরি করতে চাইলনা। বরং ওই সৎ লোকটার মত নদীর ধারে বেড়াতে গেলো। ফলে কিছু লোক আরও বেশী ধনী হয়ে গেলো। ক্রমাগত আরও কিছু লোক গরিব হয়ে গেলো।
তারপর ধনী লোকেরা দেখল তারা যদি সন্ধ্যা বেলা চুরি করতে বের হয় তবে তারা আবার গরিব হয়ে যাবে। তারা ভাবল-“ কিছু গরিবকে চুরি করার কাজে নিয়োগ দিলে কেমন হয়!!”। সুতারাং তারা গরিবদের সাথে চুক্তি করলো, বেতনভুক্ত চোর নিয়োগ দিল এবং কাউকে দিল চুরির ভাগ।
এর ফলে ধনী আরও ধনী হল গরিব হল আরও গরিব।
কিছু ধনী এতটাই ধনী হল যে তাদের আর চুরি করার দরকার ছিলনা বা চুরি করানোর জন্য কোন গরিবকে নিয়োগ দেয়ার দরকার ছিলনা। কিন্তু তারা যদি চুরি করা বন্ধ করে তবে তারা আবার গরীব হয়ে যাবে। কারণ গরিবরা তাদের কাছ থেকে চুরি করে।
সুতারাং তারা সবচাইতে দরিদ্রদেরকে তাদের ধনসম্পদ রক্ষা করার দায়িত্ব দিল। গরিবদের নিয়ে তারা গড়ে তুলল পুলিশ বাহিনী। তারা তৈরি করলো কারাগার।
এভাবেই সেই সৎ লোকের আবির্ভাবের কয়েক বছরের মধ্যে কেউ আর চুরি করা নিয়ে কথা বলল না, তারা কথা বলত ধনী আর গরিব নিয়ে। যদিও তারা সবাই তখনও চোরই ছিল।
সেই সৎ লোকটার কথা কারোর আর মনে থাকলো না। লোকটা কিছু না খেতে পেয়ে মরে গিয়েছিল।
......................................................................................................................................................................................
তাহসিন রেজা


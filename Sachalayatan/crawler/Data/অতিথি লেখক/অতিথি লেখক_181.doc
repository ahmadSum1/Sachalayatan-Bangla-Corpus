বিপিএল এর স্বার্থ রক্ষার দায় কেন বাংলাদেশের আইকন ক্রিকেটারদের?



এক বছর বিরতির পর ২২ নভেম্বর থেকে শুরু হতে যাচ্ছে বাংলাদেশ প্রিমিয়ার লীগের (বিপিএল) তৃতীয় সংস্করণ। ২২ নভেম্বর থেকে ১৫ ডিসেম্বর পর্যন্ত ছয়টি দল টি-২০ ফরম্যাটের এই টুর্নামেন্টে প্রতিদ্বন্দ্বিতা করবে। আর এর মাঝেই বিপিএল এর গভর্নিং কাউন্সিল দাবি করেছে, বিপিএলের টিকে থাকার জন্য আপাতত সাকিবের মতো বাংলাদেশের ‘আইকন’ ক্রিকেটারদের কম টাকা নিতে হবে [১]।আর এই বক্তব্য এসেছে মোঃ ইসমাইল হায়দার মল্লিকের কাছ থেকে যিনি একই সাথে বাংলাদেশ ক্রিকেট বোর্ডের (বিসিবি) একজন পরিচালক ও বটে [২]। টুর্নামেন্টকে টিকিয়ে রাখার স্বার্থে বাংলাদেশের বিশ্বমানের খেলোয়াড়দের বৈষম্যের স্বীকার হতে হবে- এ ব্যাপারে কথা বলার আগে খেলার ফরম্যাট, খেলোয়াড়দের তালিকা আর পারিশ্রমিকের পরিমাণের দিকে চোখ বুলিয়ে নিই।
চিটাগং ভাইকিংস, ঢাকা ডাইনামাইটস, কুমিল্লা ভিক্টোরিয়ানস, বরিশাল বুলস, রংপুর রাইডারস, আর সিলেট রয়ালস – এই ছয়টি দলের মধ্যকার সর্বমোট ৩৪টি ম্যাচ অনুষ্ঠিত হবে ঢাকা এবং চট্টগ্রামে। খেলোয়াড়দের নিলাম হবে ‘প্লেয়ার্স বাই চয়েস’ সিস্টেমে ২৬ অক্টোবর [৩]। নিলামের জন্য দেশি আর বিদেশি খেলোয়াড়দের তালিকা প্রকাশ করেছে গভর্নিং কাউন্সিল। ১৯৬ জন বিদেশি খেলোয়াড়ের তালিকায় ঠাঁই পেয়েছে পাকিস্তানের ৫৩ জন, ইংল্যান্ডের ৫৩ জন, ওয়েস্ট ইন্ডিজের ৩৪ জন, শ্রীলংকার ২৫ জন, দক্ষিণ আফ্রিকার ৪ জন, অস্ট্রেলিয়ার ৪ জন, জিম্বাবুয়ের ৬ জন, নিউজিল্যান্ডের ২ জন, আর বাকি ১৫ জন আফগানিস্তান, স্কটল্যান্ড, কানাডা, আয়ারল্যান্ড এবং নেদারল্যান্ডের খেলোয়াড় [৪]। অন্যদিকে দেশি খেলোয়াড়দের তালিকায় জায়গা হয়েছে বাংলাদেশের ১২২ জনের [৫]।
বিদেশি খেলোয়াড়দের ভাগ করা হয়েছে এ, বি, সি, আর ডি গ্রেডে। দেশি খেলোয়াড়দের ভাগ করা হয়েছে আইকন, এ, বি, সি, ডি গ্রেডে। বিদেশি খেলোয়াড়দের পারিশ্রমিক হবে গ্রেড এর নিম্নক্রম অনুসারে সর্বোচ্চ ৭০ হাজার, ৫০ হাজার, ৪০ হাজার আর ৩০ হাজার ডলার। প্রতিটা দল ১২ জন বিদেশি খেলোয়াড় নিতে পারবে, তবে এক ম্যাচে ৪ জনের বেশি বিদেশি খেলোয়াড় খেলতে পারবে না। ন্যূনতম ৩ জন খেলোয়াড়কে কিনতে হবে বিপিএল গভর্নিং কাউন্সিলের দেয়া তালিকা থেকে [৬]। ফ্র্যাঞ্চাইজিগুলো তালিকার বাইরে থেকে আরো বেশি পারিশ্রমিকের খেলোয়ার সংগ্রহ করতে পারবে, তবে তাদের পারিশ্রমিক পাওয়ার নিশ্চয়তা বিসিবি দেবে না। অন্যদিকে, দেশি খেলোয়াড়দের মাঝে আইকন ক্রিকেটার হিসেবে অন্তর্ভূক্ত হয়েছেন মাশরাফি, সাকিব, তামিম, মুশফিক, নাসির এবং রিয়াদ যারা ছয়টি ভিন্ন দলে খেলবেন। বিপিএল গভর্নিং কাউন্সিল বলেছে, আইকন খেলোয়াড়রা সর্বোচ্চ ৩৫ লাখ টাকা পাবে যা ৪৪ হাজার ডলারের কিছুটা বেশি। তার মানে দাঁড়াচ্ছে, আইকন খেলোয়াড়রা বিদেশি বি গ্রেডের খেলোয়াড়দের সমতুল্য পারিশ্রমিক পাবেন। এর পক্ষে একটাই যুক্তি টুর্নামেন্টকে টিকিয়ে রাখা। আর এখানেই এক ঝাঁক প্রশ্ন নাড়া দিয়ে যায়।
প্রথমত, আইকন খেলোয়াড়দের সাথে বৈষম্য করে টুর্নামেন্টকে কিভাবে টিকিয়ে রাখা হবে সেটা বোধগম্য হচ্ছে না। ছয়জন আইকন খেলোয়াড়কে এ গ্রেডের সমান পারিশ্রমিক দিতে অতিরিক্ত খরচ হবে ১২০ লাখ টাকা যা কিনা দুই থেকে তিনজন বিদেশি এ/বি গ্রেড খেলোয়াড়ের  পারিশ্রমিকের সমান। দুই থেকে তিনজন বিদেশি খেলোয়াড় কম খেললে ফ্র্যাঞ্চাইজিদের কতটা ক্ষতি হবে? যেখানে ফ্র্যাঞ্চাইজিদের বলা হয়েছে খরচ ৬ থেকে ৭ কোটির মধ্যে সীমিত রাখতে, সেখানে একজন আইকনের জন্য ২০ লাখ টাকা অতিরিক্ত দিলে কতটা ব্যাবসায়িক ক্ষতির মুখে পড়বে ফ্র্যাঞ্চাইজিরা?
দ্বিতীয়ত, আইকন খেলোয়াড়দের সাথে বৈষম্য করে এই বার্তাই জানানো হচ্ছে, আপনি মহাবিশ্বমানের খেলোয়াড় হতে পারেন, কিন্তু বাংলাদেশের নাগরিক হওয়াতে আপনাকে ঘরের মুরগির চেয়ে অধিক মূল্যায়ন করা হবে না। উদীয়মান তরুণ ক্রিকেটাদের জন্য বেশ 'উৎসাহব্যাঞ্জক' বটে। যদিও মল্লিক সাহেব বলেছেন, দুই একটা আসর হয়ে যাক, এসব ঠিক হয়ে যাবে। এর মাধ্যমে তিনি কি বোঝাতে চাইছেন, আইকন খেলোয়াড়রা দুই এক আসরে যতটুকু কম পাবেন, এরপর থেকে অন্য সমমানের খেলোয়াড়দের চেয়ে  এসব আইকনদের ততটুকু বেশি পারিশ্রমিক প্রদান করা হবে?
তৃতীয়ত, চিহ্নিত আর প্রমাণিত চোরদের [৭] পৃষ্ঠপোষকতার গুরু দায়িত্ব কেন বিপিএল গভর্নিং কাউন্সিল নিচ্ছে? তালিকায় দেখা যাচ্ছে, মোহাম্মদ আমির (সি গ্রেড) আর মোহাম্মদ আসিফের (বি গ্রেড) নাম! কাউন্সিলের যুক্তি, এরা এদের প্রাপ্য শাস্তি পেয়েছে এবং আইসিসি থেকে বিপিএল এ খেলার অনুমতি যোগাড় করেছে। তখনই মাথায় আসে, চিহ্নিত আর প্রমাণিত চোরদের পুনর্বাসন করাও টুর্নামেন্ট টিকিয়ে রাখার জন্য জরুরি কিনা?  আর নিতান্তই যদি নিতে হয় (!), এসব চোরদের কেন ডি গ্রেডে রাখা হবে না (ডি গ্রেডের অন্য খেলোয়াড়রা আপত্তি জানালে 'চোর' গ্রেড বলে একটা ক্যাটাগরি রাখা যায়)? এর সাথে যোগ করি একটু, প্রতিভাবান চোর মোহাম্মদ আমির এর মধ্যে পাকিস্তানের ঘরোয়া লীগে স্লেজিং আর বাজে কথার দায়ে ম্যাচ ফি এর ১৫০ শতাংশ গুনেছেন [৮]। প্রতিভাবান এই অসভ্য চোরকে খেলার সুযোগ দেয়াটা টুর্নামেন্টের টিকে থাকার জন্য কতটা জরুরি?
সর্বশেষ, এরকম আত্ম-অবজ্ঞাকারী টুর্নামেন্ট কেন মানুষ বর্জন করবে না? আইকন খেলোয়াড়দের মূল্যায়ন তো শুধু  বাংলাদেশের সেরা খেলোয়াড় বলে করা হচ্ছে না। তারা যে বিশ্বমানের সেটার প্রমাণও তো ইতোমধ্যে তারা দিয়েছেন। তাহলে বিপিএল গভর্নিং কাউন্সিল আমাদের আইকন ক্রিকেটারদের অবজ্ঞা আর অপমান করার ‘হ্যাডম’ কোথা থেকে পায়? আইকন ক্রিকেটারদের ন্যায্য পারিশ্রমিক না দিয়ে আর পাকি চোর ছ্যাঁচড়দের সমাবেশ করে বিপিএল এর কোন স্বার্থ রক্ষা হবে?
কৃতজ্ঞতা- হাঁটুপানি
তথ্যসূত্রঃ
[১] http://bangla.bdnews24.com/cricket/article1040179.bdnews
[২] http://www.tigercricket.com.bd/bcb/directors
[৩] http://www.espncricinfo.com/bangladesh/content/story/912403.html
[৪] http://www.tigercricket.com.bd/news/509/bpl-3rd-edition-overseas-players-2015
[৫] http://www.tigercricket.com.bd/news/510/bpl-3rd-edition-bangladeshi-players
[৬] http://www.thedailystar.net/sports/bpl-draws-closer-157414
[৭] http://www.espncricinfo.com/infocus/content/story/infocus.html?subject=44
[৮] http://www.espncricinfo.com/pakistan/content/story/929113.html
-হুঁকোমুখো হ্যাংলা


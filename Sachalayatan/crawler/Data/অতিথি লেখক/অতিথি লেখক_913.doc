প্রতিক্রিয়াঃ সৈয়দ আবুল মকসুদের বাঙালি নারীর মুখ



সৈয়দ আবুল মকসুদ, স্বনামধন্য গবেষক, প্রাবন্ধিক ও কলাম লেখক। ইদানিং প্রথম আলোয় নিয়মিত কলাম লেখেন, তার স্যাটায়ার ধর্মী লেখাগুলো সত্যিই সুপাঠ্য। কিন্তু আজকের (২৬-০৬-২০১৩) প্রথম আলোয় এক লেখায় তিনি কতিপয় মহিলা সাংসদের কুরুচিপূর্ণ ভাষা ব্যাবহার নিয়ে লিখতে গিয়ে আবহমান বাংলার নারীর কোমল মাতৃরূপের সাথে তুলনা করে বাংলার মায়েদের চূড়ান্ত অপমান করেছেন। অশোভনতা পুরুষ বা নারীর একক কোনো ব্যাপার নয়, কিন্তু তিনি এর লৈঙ্গিক রূপ দিয়ে বর্ণবাদী রূপ দিয়ে ফেলেছেন। লেখার বিষয়টা স্যাটায়ারের জন্য যথাপুযুক্ত হওয়া সত্ত্বেও আবেগের বশে (!) তিনি এক খানা বিষ্ঠাপূর্ণ রচনা নামিয়েছেন। 
তিনি লিখেছেন “দ্বারকানাথ ঠাকুরের নাতি ও দেবেন্দ্রনাথ ঠাকুরের ছোট ছেলের লেখা যে গানটি বাংলাদেশের জাতীয় সংগীত তাতে বাংলা মায়ের মুখের বাণী—বাংলা ভাষা সম্পর্কে বলা হয়েছে: ওমা, তোর মুখের বাণী আমার কানে লাগে সুধার মতো। আমাদের জনপ্রতিনিধিদের মুখে বাংলা ভাষা এখন এক চরিত্র ধারণ করেছে, যা আর আদৌ সুধার মতো নয়, স্যুয়ারেজের ড্রেনের নোংরার মতো।“ 
সংসদে দু-একজন নারীর অশোভন, অশ্লীল শব্দের ব্যবহার দেখে সমগ্র বাংলার মায়েদের বাচনিক ভদ্রতা সম্পর্কে ধারণা করা অগবেষকসুলভ ও ধৃষ্টতাপূর্ণ। এমনকি আমি ১০০% গ্যারান্টি সহ বলতে পারি, ওইসব আবর্জনাময় বক্তব্য দানকারিণীদের সন্তানদের কাছেও তাদের মুখের বাণীও সুধার মতো শোনায়। তাদের সন্তানদের কাছেও তারাও মমতাময়ী মা। সংসদের ওইসব আবর্জনা বর্ষণকারিণীগণ চূড়ান্ত অভদ্র শ্রেণীর সাংসদ হতে পারে, কিন্তু তাদের সন্তানদের কাছে তারাও মমতাময়ী মা। ওই অভদ্র মহিলাগণও যখন সংসদ অধিবেশন শেষ করে বাড়ী ফেরে, তাদের সন্তানেরাও এসে কোলে মুখ গুজে আবদার করে। 
বাংলার মায়েদের নিয়ে ঢালাও মন্তব্য করে জনাব সৈয়দ আবুল মকসুদ চূড়ান্ত ধৃষ্টতা প্রদর্শন করেছেন। 
“গত ১৫ জুন পর্যন্ত আমি বাঙালি নারীকে মনে করেছি পৃথিবীর শ্রেষ্ঠ নারী। মনে করতাম ভারতবর্ষীয় নারী ডাইনির প্রতিমূর্তি নয়। বাঙালি নারী স্নেহময়ী ও কল্যাণী, যাকে ‘মা বলিতে প্রাণ করে আনচান’।“ 
কতিপয় মহিলা সাংসদের অশোভন, অশ্লীল শব্দ বর্ষণের ঘটনায় জনাব সৈয়দ আবুল মকসুদ সাহেব নাকি বাঙালি নারীর স্নেহময়ী ও কল্যাণী রূপ আর খুঁজে পাচ্ছেন না!
তিনি লিখেছেন,
“ জীবনে দু-একবার গ্রাম্য নারীর কাইজা ও চুলাচুলিও দেখেছি। তারা অশিক্ষিত ইতরশ্রেণীর মানুষ। সভ্যতার আলো ওদের পর্যন্ত পৌঁছায়নি। “
সংসদ বাংলা অভিধান অনুসারে ইতর শব্দের অর্থ করা হয়েছে নিম্নরুপ “ইতর (p. 114) [ itara ] বিণ. 1 (মূল অর্থে) অন্য, অপর, ভিন্ন (বামেতর); 2 নীচ, অধম (ইতর লোক); 3 নিম্নশ্রেণীভুক্ত (ইতর প্রাণী)। [সং. √ ই + তর]। বি. ̃ তা। ̃ বিশেষ বি. কিছুমাত্র পার্থক্য, সামান্য তফাত (দুজনের রুচির তেমন ইতরবিশেষ নেই)। ইতর ভাষা বি. অপভাষা, অশিষ্ট ভাষা। ইতরামি, ইতরাম বি. নীচ বা অশিষ্ট আচরণ। ইতরেতর বিণ. পরস্পর, অন্যোন্য।“
দু কলম পড়াশোনা জেনে তিনি কিভাবে ভেবে বসে আছেন, গ্রাম্য নারীরা "অশিক্ষিত ইতরশ্রেণীর" মানুষ?  কি নিকৃষ্ট শব্দচয়ন!
গ্রাম্য নারীরা অশিক্ষিত হতে পারে, তাই বলে তাদের ইতর অভিহিত করার ধৃষ্টতা দেখানো কি ধরনের উচ্চশ্রেণিভুক্তির পরিচয়? আমার মা অশিক্ষিত গ্রাম্য নারী ছিলেন, উনার অকাল প্রয়াণের পর পুরো গ্রামের মানুষের অঝোরে কান্না দেখে আমার কখনই মনে হয়নি উনি ইতরশ্রেণীর মানুষ ছিলেন।বরং উনি ছিলেন মহৎপ্রাণ, পরোপকারী। আমার কাছে পৃথিবীর শ্রেষ্ঠ মা, বাংলার আবহমান কালের স্নেহময়ী ও কল্যাণী নারী। 
জনাব সৈয়দ আবুল মকসুদ, আপনার লেখা অত্যন্ত কুরুচিপূর্ণ হয়েছে, একজন বাংলা মায়ের সন্তান হিসেবে আমার পক্ষ হতে আপনার উদ্দেশ্যে একদলা থু!
বাংলার মায়েরা আপনাকে ক্ষমা করেও দিতে পারে, কারন আপনিও একজন বাংলা মায়ের সন্তান।
---"মদন"---


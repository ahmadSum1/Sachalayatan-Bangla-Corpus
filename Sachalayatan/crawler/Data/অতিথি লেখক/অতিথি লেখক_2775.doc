মুহূর্তভাবনা / হামিদা আখতার



আঙুল গুনে গুনে মুহূর্ত ভাবছি— যতবার বলতে এগিয়েছি সামনে, বলতে পারিনি! কেনো পারিনি আমি… অদৃশ্য আর চাপা-ডরে নীরব থেকেছি। যদি কথা দাও, নিরলে পোড়াও, তবে কি তোমাকে ঠিক বুঝানো যেতো... তুমি কি লক্ষ্যভ্রষ্ট হতে? আজও সে প্রশ্ন বিরলে জাগে! আমি অধিক হারে আসক্ত...  প্রটিটি চুমুর দাগ আজ আমি ফিরয়ে দেবো; তুমি যদি নিজেকে আরেকটু শক্ত ভাবো
আমরা কেউ তো এ-বাঁধা ডিঙাতে পারিনি; পাশে দাঁড়াও; বৃষ্টি-বালিকা-সাজি
দুই
আমরা নিরাপদে হাঁটু গেড়ে বসি; তোমার চোখে হঠাৎ ধুলো পড়লো!আমি আলতো ফুঁয়ে তোমার চোখের অবিশ্বাস দেখে নেই। তুমি কি আমার চোখের যন্ত্রণা দেখনি!
তুমি নিদারুণ কষ্টে দশটি কথার আড়ালে আমাকে ডাকছো...
তিন
আমার প্রিয়রঙ নিয়ে তুমি কখনও কোনো কথা বলনি। জানতে চাওনি। কেনো নীল আমার বেশি প্রিয়। নীল আকাশটা আমার একার হলে, হৃদয় কি কাঁদতো? ভাবতে-ভাবতে মাত্রারিক্ত আসক্তি গিলে ফেলি
পূজোর সময় পেরিয়ে গেলেও নীলাকাশে আগামীর স্বপ্ন দেখি
চার
অবশেষে তুমি এলে… উৎসব আমেজে
ইনসোমনিয়ার ঘোর কাটতে না-কাটতে আবারও সে-পথে পা রাখলে…
পাঁচ
স্বপ্নের অভিপ্রায় কেটে গেলেও; আমি পৃথক ভাবে ছেড়ে যেতে পারিনি। অবিরাম হনন করে যাচ্ছো আমার প্রিয়আকাশ, প্রিয়রঙ। কি বলার ছিল?... আমিও বলতে পারতাম আসি…
ভণিতা ছাড়া কি আর পারো!…


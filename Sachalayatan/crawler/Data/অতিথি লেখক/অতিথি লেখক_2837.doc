প্রথম প্রেম



হয়তো তোমার মনে আছে, হয়তো মনে নাই
আমি তখন লোকাল বাসে গার্লস স্কুলে যাই।
বলতে পারি নি আমি তোমার কাছে যেয়ে
আমি ছিলাম খুব সাধারণ সহজ-সরল মেয়ে।
তখন নতুন ওড়না পরি, নবীন কিশোরী
হঠাৎ করে ফুটলো মনে প্রথম প্রেমের কুঁড়ি।
হয়তো তোমার মনে আছে, হয়তো মনে নাই
আমি তখন লোকাল বাসে গার্লস স্কুলে যাই।
যাবার পথে থাকতে তুমি দাঁড়িয়ে বারান্দায়
তাকিয়ে দেখার সাহস আমার ছিল না যে হায়!
বোকাসোকো ছিলাম আমি দেখতে সাধারণ
জেনেও তুমি হাত বাড়ালে, লাগলো মনে রং!
হয়তো তোমার মনে আছে, হয়তো মনে নাই
আমি তখন লোকাল বাসে গার্লস স্কুলে যাই।
স্বপ্ন হয়ে কেটে যাওয়া কয়েকটা দিন পরে
জানাজানি হয়ে গেল পাড়াতে হুট করে
সালিশ বিচার অনেক হোল তোমার বাবার রোষে
বললো লোকে ঘটছে এসব এই মেয়েটির দোষে।
ভেঙ্গে গেল বড় সাধের পুতুল পুতুল খেলা
খেলতে গিয়ে বোকা মেয়ের দোষ হোল যে মেলা
হয়তো তোমার মনে আছে, হয়তো মনে নাই
আমি তখন লোকাল বাসে গার্লস স্কুলে যাই।
অনেক বছর কেটে গেল হয় নি কিছুই পাওয়া
সাক্ষী শুধু লক্ষ্যা পাড়ের মাতাল ঝোড়ো হাওয়া
জানি তুমি ভুলে গেছ, তাতে কি যায় আসে
তখন ছিলে স্বপ্নে আমার এখন দীর্ঘশ্বাসে।
আমরা হোলাম ভীষণ গরীব তোমরা টাকাওয়ালা
বলতে পার হচ্ছেনা ঠিক, এসব কথা বলা।
বলবো কারে? এসব কথা বলি নিজের কাছে
আমি একা স্মৃতিগুলো সঙ্গী হয়ে আছে।
হয়তো তোমার মনে আছে, হয়তো মনে নাই
আমি তখন লোকাল বাসে গার্লস স্কুলে যাই।
----------আরিফ বুলবুল eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%62%75%6c%62%75%6c%6a%32%39%40%67%6d%61%69%6c%2e%63%6f%6d%22%3e%62%75%6c%62%75%6c%6a%32%39%40%67%6d%61%69%6c%2e%63%6f%6d%3c%2f%61%3e%27%29%3b'))


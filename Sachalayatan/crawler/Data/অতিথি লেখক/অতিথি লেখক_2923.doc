থার্ড পারসন সিঙ্গুলার নাম্বার : একটি সুনির্মিত চলচ্চিত্র?



(এই লেখাটি গত ০৬ মার্চ ২০১০ তারিখে কিছুটা সংক্ষিপ্তভাবে 'দৈনিক সমকাল'-এ প্রকাশিত হয়েছে। এখানে সম্পূর্ণ লেখাটি দেয়া হলো।)
থার্ড পারসন সিঙ্গুলার নাম্বার : একটি সুনির্মিত চলচ্চিত্র?
নাদির জুনাইদ
বাংলাদেশের মূলধারার চলচ্চিত্রের গতানুগতিক কাহিনী ও নির্মাণপদ্ধতি নিয়ে মধ্যবিত্ত দর্শকের অসন্তোষ দীর্ঘদিনের। আর তাদের রুচির সাথে মানানসই বিকল্প ধারার শৈল্পিক ও বাস্তবধর্মী চলচ্চিত্রও   আমাদের দেশে তৈরি হয়েছে অনিয়মিতভাবে। ইদানীং বলা হচ্ছে বাংলাদেশের মধ্যবিত্ত দর্শক আবার কোন কোন ছবি দেখার জন্য দল বেঁধে হলে আসছে। মোস্তফা সরয়ার ফারুকী নির্মিত থার্ড পারসন সিঙ্গুলার নাম্বার ছবিটি গত ডিসেম্বর মাসে মুক্তি পাবার আগেই পত্রপত্রিকায় ব্যাপক প্রচার পেয়েছিল। ফারুকী নিজেও একটি সংবাদপত্রে তাঁর লেখায় ছবিটি দু’টি বিদেশী চলচ্চিত্র-উৎসবে দর্শক-সমালোচকদের এবং সর্বোপরি বিখ্যাত ইরানি চলচ্চিত্র পরিচালক আব্বাস কিয়ারোস্তামি’র কতো প্রশংসা পেয়েছে তার বিবরণ দেয়ার পর সারা দেশের দর্শকদের দলে দলে হলে গিয়ে ছবিটি দেখার আহ্বান জানিয়েছিলেন। এই ছবিতে ফারুকী আমাদের সমাজে একজন অবিবাহিতা নারীকে যেসব সমস্যার মুখোমুখি হতে হয় তা উপস্থাপনের কথা বলেছিলেন। সব কিছু মিলিয়ে আমরা একটি ভিন্ন মেজাজের এবং সামাজিক দায়িত্ব সচেতন চলচ্চিত্র দেখার জন্য আগ্রহী হয়ে উঠেছিলাম।
ফারুকী’র এই চলচ্চিত্রে রুবা একজন অবিবাহিতা নারী, যে মুন্না’র সাথে বসবাস করতো। কিন্তু হঠাৎই  খুন করার অভিযোগে মুন্নাকে জেলখানায় বন্দী হতে হয়, আর তখনই একলা নারীর জন্য এই সমাজ কতটা সমস্যাসঙ্কুল তা বিভিন্ন অভিজ্ঞতার মধ্য দিয়ে রুবা’র কাছে স্পষ্ট হয়ে ওঠে। রুবার পুরনো বন্ধু তপু এক সময় সাহায্যের হাত বাড়িয়ে দেয়, এবং ক্রমশ রুবা তপু’র প্রতি আকর্ষণ অনুভব করতে শুরু করে। মুক্তি পাবার পর ছবিটি দেখতে হলে দর্শক সমাগমও হয়েছে যথেষ্ট। সম্প্রতি অনুষ্ঠিত একাদশ ঢাকা আন্তর্জাতিক চলচ্চিত্র উৎসবে এই ছবিটির জন্য ফারুকী সেরা পরিচালকের পুরষ্কার পেয়েছেন। বাংলাদেশে সাম্প্রতিক সময়ে কী ধরনের চলচ্চিত্র অনেক মধ্যবিত্ত দর্শককে আকৃষ্ট করছে এবং দেশে অনুষ্ঠিত চলচ্চিত্র উৎসবে পুরষ্কারও পাচ্ছে তা বোঝার জন্যই এই ছবিটির বক্তব্য ও নির্মাণশৈলীর বিভিন্ন দিক যাচাই করার প্রয়োজন অনুভব করি। 
কিন্তু বিশদভাবে বিশ্লেষণ করলে দেখা যায় নির্মাণশৈলীর নান্দনিকতা কিংবা সমাজসচেতন বক্তব্যের গভীরতা কোন দিক দিয়েই অনেক-প্রচার-পাওয়া এই ছবিটি উল্লেখ করার মতো সাফল্য অর্জনে সক্ষম হয়নি। বরং হাতে গোণা কিছু প্রশংসনীয় দৃশ্য ছাড়া পুরো ছবিটিকে নিয়ন্ত্রণ করেছে বিভিন্ন মামুলি দৃশ্য, সস্তা বিনোদন, অত্যন্ত হালকা কথাবার্তা, চটুলতা এবং একঘেঁয়েমি। এছাড়াও বাংলাদেশে একজন নিঃসঙ্গ নারীকে যেসব সমস্যার সম্মুখীন হতে হয় তারও অসম্পূর্ণ, অতি-সরল এবং গতানুগতিক বর্ণনাই কেবল উঠে এসেছে এই ছবিতে। পরিচালক তাঁর পূর্বের ছবিগুলো থেকে উঁচু মানের একটি ছবি এবার নির্মাণ করতে সক্ষম হয়েছেন সেকথাও জোর দিয়ে বলার সুযোগ থাকে না, এবং কোন জটিল সামাজিক সমস্যার সূক্ষ্ণ বিশ্লেষণ প্রদানে পরিচালকের দক্ষতা নিয়ে তাই স্বাভাবিকভাবেই সন্দেহ প্রকাশের অবকাশ তৈরি হয়।
যদিও থার্ড পারসন সিঙ্গুলার নাম্বার শুরু হয়েছিল শক্তিশালী একটি দৃশ্যের মধ্য দিয়ে। একজন পুরুষ     রাস্তায় একাকী দাড়িয়ে থাকা রুবাকে যৌনকর্মী ভেবে নেয়, এবং রুবাকে তার সঙ্গে যাওয়ার জন্য পীড়াপীড়ি করতে থাকে। রুবা নিশ্চুপ থেকে লোকটিকে উপেক্ষা করলে হঠাৎ এক পর্যায়ে লোকটি রুবার মুখে থুথু নিক্ষেপ করে চলে যায়। এই দৃশ্যটি দর্শককে আঘাত করে, দর্শকের মনের শান্ত অবস্থা বিঘ্নিত হয় দৃশ্যটির রূঢ়তায়। একজন নিঃসঙ্গ নারীর কষ্টের জন্য যারা দায়ী তাদের প্রতি তীব্র ক্রোধ দর্শক-মনে তৈরি হতেও সময় লাগে না। সমাজ-সচেতন ছবিতে এমন মর্মস্পর্শী দৃশ্যের ব্যবহারই স্বাভাবিক। এই দৃশ্যটি দেখে মনে হচ্ছিলো ছবিটি হয়তো কার্যকর নির্মাণপদ্ধতির মধ্য দিয়ে সমাজের কিছু অন্যায় বলিষ্ঠভাবে তুলে ধরতে যাচ্ছে। কিন্তু একটি চিন্তাশীল ও বিশ্লেষণী ছবি দেখার আশা আর পূরণ হয় না, কারণ সামাজিক সমস্যার মূল কারণগুলি জোরালোভাবে প্রকাশের পরিবর্তে ছবিতে ক্রমশই প্রাধান্য পেতে থাকে ব্যক্তিগত সম্পর্কের কাহিনী, আর দর্শককে হালকা বিনোদন দেয়ার মতো বিভিন্ন দৃশ্যের বহুল ব্যবহারের মধ্য দিয়ে ছবিতে একজন নিঃসঙ্গ নারীর সমস্যা উপস্থাপন হয়ে ওঠে দায়সারা ধরনের।   
ফারুকী মূলত রুবার সাথে কয়েকজন কপটস্বভাবী প্রৌঢ়ের কুরুচিপূর্ণ আচরণ এবং রুবার থাকার জন্য বাড়ি পাওয়ার অসুবিধা দেখাবার মধ্য দিয়ে এই সমাজে একজন অবিবাহিতা নারীকে যে সমস্যার সম্মুখীন হতে হয় তার বর্ণনা তুলে ধরেছেন। নিঃসন্দেহে বলা যায় আমাদের সমাজে অবিবাহিতা  নারীদের বিভিন্ন জটিলতর সমস্যারও মুখোমুখি হতে হয়, কিন্তু ফারুকী কেবলমাত্র সহজে অনুমান করা যায় এমন কয়েকটি সমস্যা দেখানোর মধ্যেই গুরুত্বপূর্ণ এই বিষয়টির বিশ্লেষণ সীমিত রেখেছেন। রুবার সাথে প্রৌঢ়দের অসংযত আচরণের দৃশ্যগুলিতে আবার ব্যবহার করা হয়েছে সস্তা কৌতুক, ফলে দৃশ্যগুলি গুরুত্ব হারিয়েছে অনেকটাই। আমাদের সমাজে হালকা ইয়ারকিপূর্ণ আচরণের মাধ্যমে কোন নিঃসঙ্গ নারী খারাপ-স্বভাবের পুরুষের অন্যায় আচরণ থেকে রেহা্ই পায় কী না তা নিয়ে যথেষ্ট সন্দেহ রয়েছে। রুবা কিন্তু খুব সহজভাবেই হাসিবিদ্রুপের মধ্য দিয়ে এই পুরুষদের প্রতিরোধ করে। ফলে এই দৃশ্যগুলিকে যথেষ্ট বাস্তবসম্মত বলেও মনে হয় না। আবার কখনো এই প্রৌঢ়দের বাজে মানসিকতা বোঝার পরও রুবা তাদের সাথে চটুল কথাবার্তা চালিয়ে যায়। এমনকি একটি দৃশ্যে একজন প্রৌঢ়কে বিদ্রুপ করে রুবা যে কথাটি বলে তা সম্পূর্ণই অশালীন শোনায়। নিজের শিষ্টাচার বজায় রেখেও যে কারো অশোভন আচরণের প্রতিবাদ করা যায়, ফারুকী এই যৌক্তিক ও প্রয়োজনীয় বক্তব্যটি নিজ ছবিতে উপেক্ষা করলেন, এবং তাঁর ছবির মূল চরিত্রটিকেও সেই সাথে দুর্বল করে তুললেন।
তাঁর আগের ছবিগুলির চেয়ে এই ছবিটির নির্মাণপদ্ধতি ভিন্ন হবে বলে ফারুকী উল্লেখ করেছিলেন। তিনি আরো বলেছিলেন যে হাস্যরসের পরিবর্তে এই ছবিতে তিনি ইউরোপীয় আভাগার্দ ছবির কিছু পদ্ধতি ব্যবহার করেছেন। কিন্তু তাঁর পুরনো ছবিগুলির মতো এই ছবিতেও প্রায়ই ব্যবহার করা হয়েছে কিছু হালকা কৌতুককর দৃশ্য যা কোনভাবেই ব্যঙ্গাত্মক হয় নি, বরং সেসব দৃশ্য ছবিটিতে কেবল স্থূলতাই যোগ করেছে। যেমন তপুর কনডম কেনার একটি দৃশ্য প্রয়োজনহীনভাবে দীর্ঘায়িত করে দেখানো হলো। বার বার হালকা সংলাপ আর কৌতুককর দৃশ্য ব্যবহারের মধ্য দিয়ে ছবির মেজাজকেই লঘু করে তোলা হয়েছে, আর সেই লঘুতার কারণে ছবিতে পরাবাস্তববাদী কায়দায় দেখানো কয়েকটি দৃশ্য আর কার্যকর অভিঘাত তৈরি করতে পারে না।
ছবিটিতে বিনোদননির্ভর চলচ্চিত্রের অনেক উপাদানই ব্যবহার করা হয়েছে। জনপ্রিয় গায়ক তপু একটি অন্যতম চরিত্রে অভিনয় করেছেন, এবং বিভিন্ন দৃশ্যে তাঁর ভূমিকা কেবল ছবিটির চাকচিক্য বাড়িয়েছে। রুবাকেও প্রায় সবসময়ই ফ্যাশনসম্মত পোষাক পড়া অবস্থায় দেখা যায় এবং তাকে উপস্থাপন করা হয় আকর্ষণীয়ভাবে, যদিও এই চরিত্রটি টানাপোড়েনের মাঝ দিয়ে যাওয়া একজন নারীর চরিত্র ছিল। রুবা এবং তপুর একসাথে সময় কাটানোর একই ধরনের একাধিক দৃশ্য ক্রমশ একঘেঁয়ে হয়ে ওঠে; গতানুগতিক এই দৃশ্যগুলিকে বিভিন্ন টেলিভিশন নাটক বা বিজ্ঞাপনের দৃশ্যের মতো্ই মনে হয়, চলচ্চিত্রের চিত্তাকর্ষক দৃশ্য তা কোনভাবেই হয়ে উঠতে পারে না। 
ফারুকীর আগের ছবিগুলির মতো এই ছবিতেও ভোগবাদী সংস্কৃতিকে গুরুত্ব দিয়ে দেখানো হয়েছে। ছবির চরিত্ররা শহুরে ভোগবাদী জীবনের আয়েশকে উপভোগ করেছে সম্পূর্ণভাবে। বহু দরিদ্র মানুষের এই সমাজে একটি সমস্যাভিত্তিক চলচ্চিত্রে ভোগবাদী সমাজের বিভিন্ন দিককে এতো আকর্ষণীয়ভাবে দেখানোর প্রবণতাটির প্রশংসা করা যায় না; অথচ ফারুকী নিয়মিতভাবেই তার চলচ্চিত্রে এই কাজটি করে চলেছেন। ছবিতে রুবাকে বেশিদিন কষ্টের মধ্য দিয়ে যেতে হয় না। তপুর সাথে সে একটি দামী ফ্ল্যাটে থাকে; অফিসের পুরুষ বসও তার কাজে সন্তষ্ট হয়ে তার প্রতি সদয় থাকেন। আমাদের সমাজে অনেক অবিবাহিতা নারীই রুবার মতো স্বাধীন, স্বচ্ছল এবং স্বস্তিপূর্ণ জীবন কাটাতে পারে না। ছবিতে দু’জন সঙ্গীর মধ্যে একজনকে বেছে নেয়ার ব্যাপারে রুবার যে মানসিক দ্বন্দ্ব দেখানো হয়েছে, আমাদের সমাজে বিবাহিতা-অবিবাহিতা নির্বিশেষে নারীদের তার তুলনায় অনেক গভীর সামাজিক ও মানসিক অশান্তির সম্মুখীন হতে হয়। ফারুকীর ছবি তাই প্রকৃতঅর্থে কোন তীক্ষ্ণ সামাজিক বিশ্লেষণ তুলে ধরে না; তা হয়ে ওঠে চাকচিক্য আর অগভীরতা সর্বস্ব একটি মামুলি চলচ্চিত্র। 
ছবিটির চিত্রনাট্যও অত্যন্ত দুর্বল; ফারুকী এবং লেখক আনিসুল হক যৌথভাবে ছবির চিত্রনাট্য লিখেছেন। ছবিটিতে বার বার নানা ধরনের অসঙ্গতি চোখে পড়ে। মুন্না খুনের অভিযোগে জেলে গেলেও দেখা গেল সে আবার খুব সহজেই জেল থেকে ছাড়া পেয়ে যায়। ছবিতে কখনোই স্পষ্ট হয় না যে রুবা আর মুন্না কী বিবাহিত না তারা কেবল একসাথে বসবাস করছে। ছবির সংলাপ বরাবরই অত্যন্ত সাদামাটা, এবং কখনো রীতিমতো অপছন্দনীয়। অতি সাধারণ মানের কাহিনী ও সংলাপের এই ছবিতে শক্তিশালী অভিনয় প্রদর্শনের সুযোগও ছিল না; এমন কী খ্যাতিমান অভিনেতা আবুল হায়াত-এর অভিনয়ও উপভোগ্য হয় না কারণ তাঁকে অতিনাটকীয় ভাবে অভিনয় করতে হয়েছে। ক্যামেরার সুচিন্তিত ব্যবহারও ছবিতে দেখা গিয়েছে কমই।
ছবিতে নিজের মা’এর সাথে রুবাকে কর্কশভাবে কথা বলতে দেখা যায়; যদিও পরবর্তীতে তার মা’এর মৃত্যুর পর রুবা শোকগ্রস্ত হয়ে ওঠে। ফারুকী’র পুরনো ছবি ব্যাচেলর-এও একজন অন্যতম নারী চরিত্রকে তার মা’এর সাথে উদ্ধতভাবে কথা বলতে দেখা যায়। আর ফারুকীর আরেকটি ছবি মেড ইন বাংলাদেশ-এ একজন তরুণ তার মেয়েবন্ধুকে মেয়েটির বাবার প্রসঙ্গে বলে ‘এসব আব্বা-টাব্বা বাদ দাও তো’। ভোগবাদী সমাজের বিভিন্ন প্রলুব্ধকর দিক বার বার নিজের ছবিতে তুলে ধরার পাশাপাশি, মা-বাবার প্রতি কমবয়সীদের রূক্ষ আচরণের দৃশ্যও নিয়মিতই দেখা যাচ্ছে ফারুকীর ছবিতে। এই সময়ের দর্শকদের জন্য ফারুকী তাঁর ছবির মাধ্যম কোন্ মূল্যবোধ নির্মাণ করছেন সেই প্রশ্নটি তাই স্বাভাবিকভাবেই উঠে আসে। 
ফারুকী আব্বাস কিয়ারোস্তামি’র মতো একজন বিশ্বনন্দিত আর্ট ফিল্ম নির্মাতার কাছ থেকে পাওয়া প্রশংসার কথা নিজের লেখায় উচ্ছ্বসিতভাবে বর্ণনা করলেও, একই লেখায় তিনি তাঁর ছবির দর্শকদের আশ্বস্ত করেছেন এই বলে যে থার্ড পারসন সিঙ্গুলার নাম্বার কোন আর্ট ফিল্ম নয়। একজন বিখ্যাত আর্ট ফিল্ম নির্মাতার কাজের প্রতি নিজের আকর্ষণের কথা ফারুকী সবিস্তারে জানাচ্ছেন, অথচ সারা দেশের দর্শকদের জন্য চিন্তাসমৃদ্ধ আর্ট ফিল্ম তিনি নিজে নির্মাণ করছেন না। ফারুকী কী এমনটাই ধরে নিয়েছেন যে বাংলাদেশের দর্শকরা একটি অর্থবহ আর্ট ফিল্ম অনুধাবনে সক্ষম নন? অথবা ফারুকীর ছবির দর্শক হয়তো তাঁরাই যারা কোন আর্ট ফিল্ম দেখতে আগ্রহী নন; যারা বিনোদননির্ভর, হালকা চলচ্চিত্র দেখতেই পছন্দ করেন। আর এই কারণেই হয়তো নিজের ছবি মুক্তি পাবার আগে ফারুকীকে সেই দর্শকদের নিশ্চিন্ত করতে হয় এই বলে যে এটা কোন আর্ট ফিল্ম নয়। কোন দেশের পরিচালক-দর্শকদের আর্ট ফিল্মের প্রতি এমন মনোভাব থাকা দুঃখজনক, কারণ আর্ট ফিল্মের প্রতি অনীহা প্রদর্শন এক অর্থে আব্বাস কিয়ারোস্তামি, সত্যজিৎ রায়, লুই বুনুয়েল, জঁ-লুক গদারের মতো আরো অনেক বিশ্বখ্যাত চলচ্চিত্রকারের অসাধারণ সৃষ্টি থেকে মুখ ফিরিয়ে রাখারই সামিল। অনেক সমস্যা-জর্জরিত আমাদের দেশে বিভিন্ন গুরুত্বপূর্ণ সামাজিক ও রাজনৈতিক প্রসঙ্গ নিয়ে বক্তব্যধর্মী চলচ্চিত্র নির্মাণ করা সমাজের স্বার্থেই খুব জরুরি। কিন্তু ফারুকীর নতুন ছবি চলচ্চিত্রের নান্দনিকতা এবং সামাজিক দায়িত্বশীলতার বিচারে সন্তোষজনক নয়। এবং ছবিটি কোন চিন্তাশীল ও সমাজসচেতন বক্তব্যও প্রদানেও ব্যর্থ। তবে দেখা যাচ্ছে বর্তমানে আমাদের সমাজে এমন একটি ছবিরও বিভিন্ন দিক দিয়ে সাফল্যলাভের সম্ভাবনা কম নয়। আর এমন পরিস্থিতি আমাদের চলচ্চিত্র ও সমাজের জন্য কতোটা হিতকর তা আমাদের ভেবে দেখা প্রয়োজন।
নাদির জুনাইদ: সহকারী অধ্যাপক, গণযোগাযোগ ও সাংবাদিকতা বিভাগ, ঢাকা বিশ্ববিদ্যালয়।
নাদির জুনাইদ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6e%61%61%64%69%72%2e%6a%75%6e%61%69%64%40%67%6d%61%69%6c%2e%63%6f%6d%22%3e%6e%61%61%64%69%72%2e%6a%75%6e%61%69%64%40%67%6d%61%69%6c%2e%63%6f%6d%3c%2f%61%3e%27%29%3b'))


একটি ভাল ভুল- একটি খারাপ ভুল!



৭ই মে। বরাবর যা হয়, এবারও তাই হল! যথারীতি এবারও ৭ই মে। অন্যান্য দিনের মত করে সব কাজ সারছি- তাইরে নাইরে ভাব। সকাল গড়িয়ে দুপুর। হোম মিনিস্টার ইস্তারি (!) সাহেবার ফোন।
ফোনে উত্তাপ স্পষ্ট টের পাচ্ছি।

ইস্তারি (!) সাহেবাঃ আজ তারিখটা কত?
আমি অবাকঃ কেন, বাসায় কি তারিখের যন্ত্র, আ মীন ক্যলেন্ডার-ফেলেন্ডার নাই!

ইস্তারি (!) সাহেবা (হিম গলায়): থাকুক, তুমি বল না, শুনি একটু।
আমি (গলায় আলগা কাঠিন্য এনে): এটা রসিকতা করার সময় না। কাজের সময়। 

ইস্তারি (!) সাহেবা: আমার সঙ্গে চালবাজী করবা না, তুমি কলম চালানো ছাড়া যে অন্য কোন কাজ পার না সে আমি জানি। আমি তোমার ছাতাফাতা আবর্জনা লেখার পাঠক না। তোমার কলমবাজী ওদের জন্য তুলে রাখো। এ্যাহ, ভারী একজন কলমবাজ হয়েছেন তিনি- এক পাতা লেখতে ১০টা বানান ভুল!
আমি (চিঁ চিঁ করে): বিষয় কি- তারিখের সঙ্গে লেখালেখির সম্পর্ক কী! আজ ৭ই মে- সো?

ইস্তারি (!) সাহেবাঃ সো! লজ্জা করে না সো বলতে, চশমখোর কোথাকার। বুড়া কুইচ্চা মাছ। তোমার সঙ্গে কথা বলতে ভাল লাগছে না।
আমি (হড়বড় করে): শোনে শোনো, ফোন•••।

ফোন কেটে দিলে  আমি আকুল পাথার ভাবছি। কাহিনী কি! ৭ই মে, এই দিনে কি প্রলয় হয়েছিল, যে মনে না রাখলে মাথা কাটা যাওয়ার দশা। এই দিন কি আমেরিকা জাপানে আনবিক বোমা ফেলেছিল- কেন আমার মনে রাখা প্রয়োজন? ১৩১০ গ্রাম মস্তিস্কের উপর চাপ পড়ছে- লাভ কী, এই দুর্বল মস্তিষ্ড়্গের সে শক্তি কই! আচ্ছা, আজ সকালেই বাসায় ফোটা মে ফ্লাওয়ার দেখে কি যেন একটা ভাবনা এসেও তাল কেটে গিয়েছিল। অরি আল্লা, ইয়া মাবুদ, আজ থেকে ১০ বছর আগে এই দিনই বিবাহ করেছিলাম। একটি ভাল ভুল!

পায়ে কুড়াল মারা হলো নাকি কুড়ালে পা মারা হলো এ নিয়ে গবেষণা করার কোন কোন অবকাশ নাই। কিন্ত দেখো দেখি লোকজনের কান্ড, এরিমধ্যে আমার এক সুহßদ ফোন করে ইস্তিরি সাহেবাকে ১০ বছর আগের করা আমার এই ভুলটার জন্য শুভেচ্ছা জানালেন। কেন রে বাবা, এটা উনাকে না বলে আমাকে বললে কি আকাশ ভেঙ্গে পড়ত!  

ইস্তিরি সাহেবাকে কি ভাবে ম্যানেজ করলাম সে কাহিনী বলে অন্যদের বিরক্ত করার মানে হয় না। সন্ধ্যায় শুধু একবার তিনি চিড়বিড় করে বলেছিলেন, ভাঁড় কোথাকার। কারণ অতি তুচ্ছ- আমি ১০ বছর আগের বিবাহের পোশাকটা পরেছিলাম। বরাবর যা পরি তাই পরে বিবাহ করেছিলাম- সেই জিনস, সুতি শার্ট। 

বিবাহের সময় কিছু অনায্য শর্ত ছিল আমার। পোশাক থাকবে এই। কন্যা ব্যবহারের কিছু কাপড় ছাড়া অন্য কিছু আনতে পারবে না। বরযাত্রী থাকবে সর্বসাকুল্যে ৭/ ৮ জন। 

মজার অনেক ঘটনা একটা ছিল এই রকম। আমি বসে আছি। কাজী সাহেব অনেকটা সময় বসে থেকে উসখুস করে বললেন, জামাই এখনও আইলো না, আমার তো আরেকটা বিয়া পড়াইতে হইব। একজন যখন আমাকে দেখিয়ে বললেন, জামাই তো আপনার সামনেই বসা। কাজী সাহেব সময় নিয়ে চশমা ঠিক করে ভাল করে আমাকে দেখলেন। টুঁ শব্দও করলেন না। কিন্ত তাঁর মনের ভাব বুঝতে আমায় বেগ পেতে হয়নি। তিনি যা ভাবছিলেন, এই বান্দর কোত্থিকা আমদানী হইল। 
আমি তাঁর দোষ ধরি না। পালিয়ে বিয়ে করলে এক কথা কিন্ত সেটেল ম্যারেজে একজন কাজীর এমনটা ভাবা বিচিত্র কিছু না। 

আমার এই পাগলামির অন্য কোন কারণ ছিল না। আমার প্রবল আশা ছিল, আমার এই পাগলামি অন্য কোন একজন যুবকের মধ্যে সংক্রামিত হয় যদি। একটা অন্য রকম লোভ! 

লাভের লাভ হল, কচু। ফাঁকতালে পাগল হিসাবে কুখ্যাতির পাল্লা ভারী হল। জোর গুজব, কারা কারা নাকি আমাকে দেখেছে ছাদে নাংগুপাংগু হয়ে আকাশের সঙ্গে কথা বলতে। এতে আকাশের কি এসে গেল জানি না তবে আমার দীর্ঘশ্বাসে ভারী হয় বাতাস!

যাই হোক, দিনটা ভুলে যাওয়া কাজের কোন কাজ না- একটা খারাপ ভুল!        



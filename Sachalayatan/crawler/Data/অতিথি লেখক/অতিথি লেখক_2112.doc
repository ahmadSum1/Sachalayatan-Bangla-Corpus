ভয় পাওয়ার গল্প



আমার কেন জানি মনে হ্য় আমরা ভয় পেতে ভালোবাসি। জন্ম থেকে শুরু করে মৃত্যু পর্যন্ত আমরা ভয় পাই, কারনে অকারনে ভয় পাই, ইচ্ছাকৃত বা অনিচ্ছাকৃত ভাবে ভয় পাই। কোন অচেনাকে দেখলে ভয় পাই আবার মাঝে মাঝে চেনাকে দেখেও ভয় পাই। আমরা অসুন্দরকে দেখে ভয় পাই আবার সুন্দরকে দেখে অসুন্দরকে অনুভব করে ভয় পাই। আমরা অন্ধকারকে ভয় পাই আবার আলোকে দেখে আলোর ভিতর অন্ধ হয়ে যাবার ভয় পাই। আমরা হেরে যেতে ভয় পাই আবার জয়ী হয়ে হেরে যাবার জন্য ভয় পাই। আমরা সুখকে ভয় পাই আবার অন্যের সুখ দেখে অসুখি হতে ভয় পাই।
আমরা ভয় পেতে পেতে নিজেকে এক সময় হারিয়ে ফেলি। কোন কারনে আমাদের মাঝে ভয় হারিয়ে গেলে আমরা ভয় হারাবার কষ্ট পাই। কেন? আমরা কি ভয় কে ভালোবাসি? নাকি আমরা ভয়কে ভয় পাই সেজন্য? কেন আমরা ভয়কে জয় করতে ভয় পাই? আমরা যারা সাধারণ মানুষ তারা কেনো অসাধারণ হতে ভয় পাই? কেন আমরা নিজেদের মাঝে ভয়কে  প্রশ্রয় দিয়ে তার সাহসকে বাড়িয়ে দিচ্ছি? নাকি ভয়ে ভয়ে বেঁচে থাকতে আমাদের অভ্যাস হয়ে গেছে। আমরা কি ভয়কে ছাড়া বাঁচবো না? ভয় কি আমাদের অস্তিত্ব?
আমরা নিস্পাপ কোন সুন্দরকে দেখে ভয় পাই কেনো? আমরা অপবিত্র সেজন্য? আমরা কেন আমাদের ভিতরের অপবিত্রতাকে শুদ্ধ করে সুন্দর পবিত্র করে তুলতে পারি না? তার কারন কি আমরা ভীতু সেজন্য না আমরা অপবিত্র থাকতে পছন্দ করি সেজন্য? কোন সুন্দরকে দেখলে সুন্দরের মাঝে কেন আমরা অসুন্দরকে খোঁজার চেষ্টা করি? আমরা অসুন্দর বলে আমাদের চোখে সবাই অসুন্দর?
আমরা অন্যের মাঝে খারাপটা খুঁজি কেন? আমাদের মাঝে ভালোর অভাব সেজন্য? আমরা কোন ভালো পবিত্র জিনিস দেখলে কষ্ট পাই হিংসা করি সেই পবিত্রতাকে নষ্ট করার জন্য পাগল হয়ে উঠি। আমরা কি  চাই না পৃথিবিতে কোন পবিত্রের ছাপ থাকুক? লেজ কাটা শেয়ালের গল্পের মত আমরা লেজ কাঁটা মানুষগুলো চাই সব মানুষের লেজ কাটুক। কারো যেন লেজ না থাকে, যেন লেজ থাকাটা খুব অপরাধের কাজ হবে। তার কারন কি আমরা পবিত্রতাকে ভয় পাই, ভয় পাই পবিত্র কোন বস্ত বা মানুষকে দেখলে?
আমরা জানি আমরা কতটুকু অপরাধী। তবুও আমরা সর্বদা ব্যস্ত থাকি আমাদের অপরাধগুলো ঢাকার জন্য, আমরা সব সময় অন্যের তুলনায় শ্রেষ্ঠ হয়ে উঠতে চাই, তা ঐ শ্রেষ্ঠত্ব আসুক শত ধ্বংসের স্তুপ গড়ে। আমরা শ্রেষ্ঠ হব সব পবিত্রকে অপবিত্র করে। আমরা শ্রেষ্ঠ হব সব সুন্দরকে নষ্ট করে। আমরা শ্রেষ্ঠ হব সব সজীবতাকে ধ্বংস করে। আমরা থাকব সব কিছুর উর্ধ্বে যেন কোন সুন্দর পবিত্রতা আমাদের ছুঁতে না পারে। 
কারন আমরা পবিত্র সুন্দরকে ভয় পাই অসম্ভব ভয় পাই।
labin rahman

ছবি: 


 




নক্ষত্রের সন্তান রুবিন



বেশ বড় খোলা একটা জানালা, উত্তরমুখী। প্রতিরাতে এই জানালা ধরে আকাশের দিকে তাকিয়ে থাকে মেয়েটি। বয়স আর কত, এই শ্রাবণেই দশ পুরো হল। কিন্তু রোজকার আগন্তুক নক্ষত্রগুলোকে দেখে দেখে তার মনে হয়- কতযুগ ধরেই না এ নক্ষত্রগুলোকে বুঝি সে চেনে! কি রহস্যময় আর গভীর এদের সাথে তার বহু শতাব্দীর পরিচয় !
মেয়টির নাম ভেরা রুবিন, জন্মেছিলো জুলাই ২৩, ১৯২৮ সালে পেন্সিল্ভেনিয়ার ফিলাডেলফিয়াতে। মাত্র ১৪ বছর বয়সেই দূর আকাশের নক্ষত্র-বন্ধুদেরকে আরেকটু কাছে, আরেকটু আপন করে পাবার জন্য একটা টেলিস্কোপ বানিয়ে বসে সে। বাবা একাজে সাহায্য করলেও ছোট্ট রুবিনের মহাকাশের প্রতি আগ্রহের বিষয়টা শুরুতে অনেকেই ভালোভাবে নেয়নি। হাইস্কুল পদার্থবিজ্ঞানের শিক্ষক থেকে শুরু করে কলেজের এডমিশন অফিসার, সবাই রুবিনকে বলেছিলো পড়াশোনার জন্য জ্যোতির্বিজ্ঞানের বদলে আরেকটু 'ভালো' আর 'প্রচলিত' কোন বিষয় বেছে নিতে। কিন্তু যে মানুষ ততদিনে অসীম মহাশূণ্যের গোপন রত্নভান্ডার আর তার বিপুল ঐশ্বর্যের হাতছানিটুকুকে দেখে ফেলেছে, তাকে কি আর মাটির পৃথিবীর ক্ষুদ্রতা দিয়ে আটকে রাখা সম্ভব? 
রুবিনকেও আটকানো যায় নি!
দশ বছর কেটে গেছে, মেয়েটি এখন তরুণী। জ্যোতির্বিজ্ঞানে অনার্স শেষ করেছে মাত্র। তার ব্যাচে সেই একমাত্র ছাত্র যে এই বিষয়ে অনার্স করতে পেরেছে। শিক্ষকরা খুব খুশি হয়ে বললেন, আমাদের ভেরা রুবিন বিশ্বের সেরা বিশ্ববিদ্যালয়ে পড়াশুনা করবে। সবার অনুপ্রেরণায় রুবিন তাই প্রিন্সটনে আবেদন করল। দিন যায়, মাস যায়, ভেরা অপেক্ষায় থাকে, কবে প্রিন্সটন তাকে পরীক্ষা দিতে আসতে বলবে। কিন্তু বেচারি রুবিন হয়ত জানত না, পৃথিবী তখনও অর্ধেক আঁধারে নিমজ্জিত। প্রিন্সটন রুবিনের আবেদনপত্র খোলার আগেই শুধু নাম দেখে বাতিল করে দিয়েছিল। ১৯৭৫ সালের আগ পর্যন্ত প্রিন্সটনে নারীদের জন্য জ্যোতির্বিজ্ঞানে উচ্চশিক্ষার কোন সুযোগ ছিল না। আশাহত রুবিন তাই কর্নেল বিশ্ববিদ্যালয়ে মাস্টার্স করতে গেল। কর্নেলে তখন রিচার্ড ফাইন্ম্যান, ফিলিপ মরিসন এবং হ্যান্স বেথের মতো মহারথীরা তরুণ শিক্ষক হিসেবে যোগ দিয়েছেন। মাস্টার্স থিসিসে রুবিন কিছু গ্যালাক্সির গতি নিয়ে কাজ করে দেখল যে তারা খুব সম্ভবত হাবলের সূত্র মেনে চলে না। হাবল সাহেব বলেছিলেন, গ্যালাক্সিগুলোর গতিপথ হিসাব করলে দেখা যাবে যে, তারা সবাই সবার থেকে দূরে সরে যাচ্ছে এবং যে যত দূরে তার দূরে সরে যাওয়ার গতিও ততো বেশি। হাবল সাহেবের এই সূত্র থেকে মূলত বিগ ব্যাং থিওরি জন্ম নেয়। আমাদের রুবিন বলল, গ্যালাক্সিগুলো হয়ত আসলে সবাই সবার থেকে দূরে সরে যাচ্ছে না, বরং কোন একটা অজানা কেন্দ্রকে ঘিরে ঘুরছে যেটা দেখলে আমাদের মনে হয় তাঁরা পরস্পর থেকে দূরে সরে যাচ্ছে। কিন্তু একই সময়ে বিগব্যাং থিওরির সপক্ষে এত এত প্রমাণ পাওয়া যাচ্ছিল যে রুবিনের কাজকে বিজ্ঞানীরা খুবই অপছন্দ করলেন, এমনকি তার কাজ জ্যোতির্বিজ্ঞানের কোন ভালো জার্নালই ছাপতে রাজি হল না। অনেক পরে আমরা জানতে পারি, রুবিনের উপসংহার আসলেই ভুল ছিল, কিন্তু তার পাওয়া পর্যবেক্ষণগুলো ভুল ছিল না, তরুণী রুবিন জানত না তার কাজের অর্থ কী। সে আসলে অনেকগুলো গ্যালাক্সি মিলে যে “লোকাল সুপার-ক্লাস্টার” তৈরি করে তার প্রাথমিক প্রমাণ খুঁজে পেয়েছিল!
এতদিনে আমাদের ছোট্ট রুবিন অনেক বড় হয়ে গেছেন, তিনি জর্জটাউন ইউনিভার্সিটিতে পিএইচডি করতে গেছেন বিখ্যাত বিজ্ঞানী জর্জ গ্যামোর সাথে। কিন্তু তিনি যে গাড়ি চালাতে পারেন না, তাঁর উপর তিনি ততদিনে সন্তানের মা। তাঁর কর্নেলের বন্ধু এবং বর্তমান স্বামী রবার্ট রুবিন এগিয়ে এলেন। চুক্তি হল রুবিন সারাদিন বাচ্চাকাচ্চার দেখাশোনা করবেন, পড়াশোনা সারবেন। রাতে রবার্ট তাকে ক্লাসে নিয়ে যাবেন, ক্লাস করা এবং রাতভর ডিউটি-অ্যাস্ট্রোনমি (রাতে পর্যবেক্ষণের কাজ করা) পর্যন্ত রবার্ট গাড়িতে ডিনার করবেন, ঘুমাবেন। রুবিন সারারাত নক্ষত্র সন্ধান শেষে ভোরে রবার্টের সাথে বাড়ি ফিরবেন। এদিকে বাড়িতে রুবিনের বাবা-মা রাতে নাতি-নাতনীদের দেখভাল করবেন আর দিনের বেলা ঘুমিয়ে নিবেন। এভাবেই জর্জটাউনে রুবিন তাঁর পিএইচডিতে গ্যালাক্সি ক্লাস্টারের ধারণা নিয়ে বিস্তারিত কাজ শুরু করেন এবং ধীরে ধীরে অসাধারণ ফলাফল প্রকাশ করা শুরু করেন, যদিও পরবর্তী পনের-বিশ বছর বিজ্ঞানীরা তাঁর এই সময়ে করা কাজগুলোকে খুব একটা গুরুত্ব দিয়ে নেয়নি। কিন্তু আমরা এখন জানি, রুবিনের দেয়া ব্যাখ্যার মত অনেকগুলো গ্যালাক্সি মিলে আসলেই একটা ক্লাস্টার অব গ্যালাক্সি তৈরি করে, আবার এরকম অনেকগুলো ক্লাস্টার মিলে তৈরি করে লোকাল সুপার-ক্লাস্টার। যেমনঃ মিল্কিওয়ে গ্যালাক্সি যেন আমাদের ‘গ্রাম’, যাতে আছে দশ হাজার থেকে চল্লিশ হাজার কোটি নক্ষত্র, এরকম হাজারখানেক ‘গ্রাম’ নিয়ে আমাদের ‘জেলা’ ভার্গো ক্লাস্টার। আর এরকম তিন থেকে পাঁচশ ক্লাস্টার মিলে মহাবিশ্বে যেন আমাদের একটি ‘দেশ’, যার নাম সুপার-ক্লাস্টার ল্যানিয়াকেয়া। মহাবিশ্বের পোস্টকার্ডে তাই আমাদের ঠিকানাঃ নামঃ মানুষ, গ্রহঃ পৃথিবী, নক্ষত্রঃ সূর্য, গ্যালাক্সিঃ মিল্কিওয়ে, লোকাল ক্লাস্টারঃ ভার্গো, সুপার-ক্লাস্টারঃ ল্যানিয়াকেয়া। এই গল্প শেষ করার আগে আরেকটা জিনিস বলে নেই, ল্যানিয়াকেয়া একটা হাওয়াইয়ান শব্দঃ এর অর্থ হল অপরিসীম স্বর্গ (Immeasurable Heaven)। কি অদ্ভুত সুন্দর, তাই না?
যাই হোক, পিএইচডি শেষ করে ভেরা ‘মন্টগমারি কাউন্টি কমিউনিটি’ কলেজে ইন্সট্রাক্টর হিসেবে কাজ শুরু করেন।  এর পরের এগারো বছর তাঁর উত্থান শুরু হয় ছোটখাটো জ্যোতির্বিজ্ঞানের কাজ করে করে। শুধু নারী হওয়ার অজুহাতে বিভিন্ন সময়ে তাঁকে টেকনিশিয়ানের কাজ করতে হয়, অনেক সময় তাঁকে অনেক ইন্সট্রুমেন্ট ধরতেও দেয়া হয়নি কারণ এর আগে ওগুলো কোন নারীবিজ্ঞানীর ব্যবহারের ইতিহাস নেই। এমন প্রতিকূল পরিবেশে তিনি জর্জটাউনে রিসার্চ এসোসিয়েট অ্যাস্ট্রোনমার হিসেবে কাজ করা শুরু করেন। ১৯৫৫ থেকে ১৯৫৯ পর্যন্ত তিনি এই পদে কাজ করে যান। পরের তিন বছর পদোন্নতি পেয়ে লেকচারার হিসেবে কাজ করার সুযোগ পান। একজন বুদ্ধিমান এবং জ্ঞানী মানুষকে আসলে লিঙ্গের শিকলে বেশিদিন আটকে রাখা যায় না। শেষ পর্যন্ত ১৯৬২ সালে এসে রুবিন তাঁর জর্জটাউন ইউনিভার্সিটিতেই অ্যাসিস্ট্যান্ট প্রফেসর ইন অ্যাস্ট্রোনমি হয়ে পূর্ণ মর্যাদার একাডেমিক হয়ে উঠেন। রুবিনের কাজের সবচেয়ে বড় দিকটি ছিল, তিনি খুব বিশাল পরিসরে নিখুঁত এবং নির্ভুল ডাটা নিয়ে কাজ করতেন। তাঁর কাজের সুখ্যাতির জোরে রুবিন ১৯৬৫ সালে বিখ্যাত কার্নেগী ইন্সটিটিউটে কাজ করার সুযোগ পেয়ে যান। তার কিছুদিন পরেই প্রথম নারী-জ্যোতির্বিজ্ঞানী হিসেবে পালোমার অবজারভেটরিতে কাজ করার অনুমতি পান। দুঃখজনক হলেও সত্যি, এর আগে এই অবজারভেটরিগুলোতে কোন নারীর ঢোকার অনুমতি ছিল না। এই পালোমারেই রুবিন তার বন্ধু কেন্ট ফোর্ডের সাথে গ্যালাক্সির গতিপথ নিয়ে কাজ শুরু করেন।
এবার আসি আসল গল্পে। ১৯৩৩ সালে প্রখ্যাত জ্যোতির্বিজ্ঞানী ফ্রিটজ জুইকি হঠাৎ দেখতে পান যে, গ্যালাক্সিরা স্বাভাবিক গতির চেয়ে বেশ দ্রুত গতিতে ঘুরে যাচ্ছে। তাঁরা ব্যাপারটাকে ব্যতিক্রম হিসেবে ধরে নেন এবং বলেন যে, আসলে হয়ত আমাদের টেলিস্কোপগুলো সব নক্ষত্রকে এখনও ভালো ভাবে খুঁজে বের করতে সক্ষম না, এজন্য আমাদের প্রাপ্ত ফলাফল পদার্থবিজ্ঞানের সূত্রগুলোর সাথে পুরোপুরি মিলছে না। এই পর্যবেক্ষণের উৎস ঘাঁটতে গিয়ে ১৯৩৯ সালে হরাস ব্যাবকক নামের এক জ্যোতির্বিজ্ঞানী আরেক অদ্ভুত ব্যাপার লক্ষ্য করেনঃ আমাদের সবচেয়ে কাছের প্রতিবেশী অ্যান্ড্রোমিডা গ্যালাক্সির বাইরের দিকের নক্ষত্রগুলো মহাকর্ষীয় সূত্র অনুসারে যেই গতিবেগে ঘোরার কথা, তার থেকে তারা অনেক বেশি দ্রুত ঘুরছে। সমস্যা হল এত দ্রুত ঘুরলে নক্ষত্রগুলো গ্যালাক্সির সাথে মহাকর্ষীয় সুতোর টানে আটকে থাকতে পারবে না, ছিটকে শূন্যে হারিয়ে যাবে। এ সমস্যার একমাত্র সমাধান হলঃ মহাকর্ষীয় সুতোর টান আরও শক্ত করা। আর মহাকর্ষ শক্ত করার উপায় একটাইঃ আরও বেশি ভর বা পদার্থ জুড়ে দেয়া। যত বেশি ভারী, তত বেশি মহাকর্ষ – নিউটনের সূত্র। কিন্তু ব্যাবকক সাহেব হিসাব কষে দেখলেন, এত পদার্থ তো নেই। গ্যালাক্সিগুলো তৈরি হয় অনেকগুলো নক্ষত্র দিয়ে, আর নক্ষত্ররা আলো দেয়। সুতরাং আলোর পরিমাণ থেকে আমরা হিসাব কষে বের করতে পারি, কতটুকু পদার্থ আছে। ব্যাবকক সাহেব বললেন, আলোর তুলনায় কমপক্ষে ৫০গুণ বেশি পদার্থ থাকতে হবে, যাতে মহাকর্ষীয় সুতো যথেষ্ট শক্তিশালী হয়, যে শক্তি দিয়ে নক্ষত্রগুলোর ঘূর্ণন আমরা ব্যাখ্যা করতে পারব। এত পদার্থ আমরা কোথায় পাবো? ১৯৪০ সালে বিখ্যাত জ্যোতির্বিজ্ঞানী জর্জ উট আরেকটি গ্যালাক্সি নিয়ে গবেষণা করতে গিয়ে একই ফলাফল খুঁজে পান। এই গবেষণাগুলো পরবর্তীতে রুবিনের হাতে পড়লে তিনি কৌতূহলী হয়ে উঠেন। তিনি তখন তাঁর বিশ্ববিদ্যালয় জীবনের বন্ধু কেন্ট ফোর্ডের সাথে স্পাইরাল গ্যালাক্সির ঔজ্জ্বল্য কেন এবং কিভাবে পরিবর্তিত হয় তা বোঝার চেষ্টা করছিলেন। কিন্তু এই ঘূর্ণন সমস্যা রুবিন এবং ফোর্ডের কাজে নতুন মাত্রা দিল। অসাধারণ ধৈর্যশক্তির অধিকারী রুবিন ঠিক করলেন, তিনি আমাদের দূরের-কাছের যতগুলো সম্ভব সব গ্যালাক্সির ঘূর্ণন পরীক্ষা করে দেখবেন। বছরের পর বছর অক্লান্ত পরিশ্রমের পর রুবিন এবং ফোর্ড ২০০ গ্যালাক্সির ঘূর্ণন নিখুঁতভাবে পর্যবেক্ষণ করতে সক্ষম হন। তাঁর পর্যবেক্ষণলব্ধ ফল থেকে তিনি খুঁজে পান যে, দুইশটির প্রত্যেকটা গ্যালাক্সিই প্রত্যাশার চেয়ে অনেক দ্রুত ঘুরছে এবং ঘূর্ণন গতি এতই বেশি যে, এটাকে নক্ষত্রের সংখ্যা দিয়ে ব্যাখ্যা করা সম্ভব নয়। সব ফলাফল এক করে রুবিন দেখলেন, গড়ে গ্যালাক্সিগুলোতে নক্ষত্রগুলো যেই পরিমাণ পদার্থের হিসাব দেয় তার থেকে কমপক্ষে ১০ গুণ বেশি পদার্থ আছে। এটা আমাদের এই উপসংহারে যেতে বাধ্য করে যে, গ্যালাক্সিগুলো বিপুল পরিমাণ অদৃশ্য পদার্থ দিয়ে ভর্তি এবং এই অদৃশ্য পদার্থের পরিমাণটা দৃশ্যমান পদার্থ থেকে অনেক বেশি। আর এই উপসংহারে পৌঁছানোর মানে হল এটা মেনে নেয়া যে, আমাদের মহাবিশ্বের ৯০ ভাগেরও বেশি পদার্থ সম্পর্কে আমরা এখনও কিছুই জানি না। 
এ পর্যায়ে এসে একজন জ্যোতির্পদার্থবিজ্ঞানের ছাত্র হিসেবে রুবিনের আবিষ্কারটা আরেকটু ব্যাখ্যা করে বলার লোভ সামলাতে পারছি না। প্রথমে শুরু করব ঘূর্ণন গতি নিয়ে, ঘূর্ণন গতি দুই রকমঃ দৃঢ় ঘূর্ণন (Rigid body Rotation) আর ব্যবকলনীয় ঘূর্ণন (Differential Rotation). আমাদের মহাবিশ্বে সৌরজগত, নেবুলা, গ্যালাক্সি, এরা সকলেই ব্যবকলনীয় ঘূর্ণন গতি মেনে চলে, কারণ এখানে কেউ কারো সাথে একবারে কোন দৃঢ় বস্তুর মতো জোড়া দেয়া না, বরং সবাই সবার থেকে ছাড়া-ছাড়া, শুধু মহাকর্ষীয় বলের অদৃশ্য সুতোয় বাঁধা। এখন এই ব্যবকলনীয় গতির বৈশিষ্ট্য হলঃ আপনি ঘূর্ণন কেন্দ্র হতে যত দূরে যাবেন, ঘূর্ণন গতি তত কমতে থাকবে। সুতরাং একটা নক্ষত্র, (যেমনঃ সূর্যের) কাছের গ্রহগুলোর গতিবেগ অনেক বেশি হবে দূরেরগুলোর তুলনায়। এবং বাস্তবেও আমরা তাই পাই, শুক্র বা পৃথিবীর থেকে নেপচুন বা ইউরেনাস অনেক ধীরে সূর্যকে প্রদক্ষিণ করে। একই সূত্র যদি আমরা গ্যালাক্সিগুলোর ক্ষেত্রে খাটাই তাহলে আমাদের পাওয়া উচিৎ যে গ্যালাক্সির কেন্দ্র হতে দূরে অবস্থিত নক্ষত্রের চেয়ে কাছাকাছি নক্ষত্র, কোয়াসার, ব্ল্যাকহোলগুলো অনেক দ্রুতবেগে ঘূর্ণনশীল। সুতরাং আমরা যদি একটা দূরত্ব বনাম ঘূর্ণন রেখা (Galactic Rotational Curve) আঁকি, তাহলে দেখব দূরত্বের সাথে সাথে ঘূর্ণন গতি হ্রাস পাচ্ছে। কিন্তু রুবিন দেখালেন, যে ঘটনা সেটা না, বরং একটা দূরত্বের পর থেকে ঘূর্ণন গতি না কমে প্রায় ধ্রুব হয়ে যায় (সামান্য বাড়তে থাকে)। এই ঘটনা আমাদের জানা কোন মহাকর্ষ সূত্র দিয়ে কোনভাবেই ব্যাখ্যা করা যায় না। এজন্য এটাকে বলা হয় পদার্থবিজ্ঞানের অন্যতম অসমাপ্ত সমস্যাঃ ‘দ্যা গ্যালাক্সি রোটেশন প্রব্লেম’।

আগেই বলেছি ক্যাল্টেকের সুইস জ্যোতির্বিজ্ঞানী ফ্রিটজ জুইকি কোমা ক্লাস্টারের উপর গবেষণা করতে গিয়ে “রোটেশন প্রব্লেম” আঁচ করেন। তারও আগে ডাচ জ্যোতির্বিজ্ঞানী জ্যাকোবাস কাপ্তান নক্ষত্রের গতি নিয়ে কাজ করতে গিয়ে এরকম সমস্যায় পড়েন। ফ্রিটজ জুইকি এ সমস্যা সমাধানের জন্য এক নতুন পদার্থ প্রস্তাব করেন যার নামঃ ডাঙ্কলে ম্যাটারে (জার্মান), ইংরেজিতে বললে “ডার্ক ম্যাটার”। তিনি বলেন, গ্যালাক্সিগুলোতে এমন কিছু পদার্থ আছে যারা আলো তৈরি করে না এবং কোন আলো প্রতিফলিতও করে না। এদেরকে আমরা টেলিস্কোপে দেখতে পাই না, কিন্তু এদের ভর ঠিকই গ্যালাক্সিগুলোর ঘূর্ণনে উল্লেখযোগ্য ভূমিকা রাখে। ১৯৩৬ সালে জ্যোতির্বিজ্ঞানী সিনক্লেয়ার স্মিথ ভার্গো ক্লাস্টারের উপর কাজ করতে গিয়েও প্রায় একই কথা বলতে বাধ্য হন যে, ওই অঞ্চলে ডার্ক ম্যাটার বা কৃষ্ণপদার্থের পরিমাণ লুমিনাস ম্যাটার বা আলোকোজ্জ্বল পদার্থের থেকে অনেক অনেক বেশি। তবে এসবই ছিল বিচ্ছিন্ন কাজ এবং বিজ্ঞানীরা বিশ্বাস করতে চাইতেন না যে, এটা একটা ইউনিভার্সাল ফেনমেনন যার ব্যাখ্যার জন্য নতুন পদার্থবিজ্ঞান প্রয়োজন। ভেরা রুবিনের কাজ ছিল একটি পরিপূর্ণ গবেষণা এবং এটি বিজ্ঞানীদের শেষ পর্যন্ত গ্রহণ করাতে বাধ্য হয় যে, আধুনিক পদার্থবিজ্ঞানের বড় ধরণের পরিবর্তন ছাড়া আমাদের মহাবিশ্বের আচরণ বোঝা কখনো সম্ভব হবে না।
ভেরা রুবিনের গ্যালাক্সি রোটেশন কার্ভ যখন সন্দেহাতীতভাবে কৃষ্ণপদার্থের অস্তিত্ব প্রমাণ করল তখন বিজ্ঞানীরা ধীরে ধীরে আরও অনেক রহস্যের কূল-কিনারা পেতে শুরু করলেন। যেমনঃ বিভিন্ন ক্লাস্টারে গ্যালাক্সিগুলোর গতিপথ, মহাকর্ষীয় লেন্স (মহাকর্ষের প্রভাবে বক্র স্থানকালে আলো বেঁকে যায়, ফলে ভারী বস্তুর আশেপাশে দিয়ে যাওয়া আলো লেন্সের মধ্য দিয়ে যাওয়া আলোর মতো আচরণ করে) এবং নক্ষত্রগুলো কিভাবে এবং কেন গ্যালাক্সিতে বন্টিত থাকে ইত্যাদি। সবচেয়ে জরুরি হল, আমরা এখন মহাবিশ্বের যেই মডেলটা ধরে কাজ করি, এতে প্রায় ২৭ ভাগ কৃষ্ণপদার্থ এবং ৩ ভাগ আমাদের চেনা-জানা পদার্থ। কৃষ্ণপদার্থের অস্তিত্ব ছাড়া তাই আধুনিক মহাবিশ্বের মডেল দাঁড়া করানোই কখনও সম্ভব হত না। তবে সোনার সিন্দুক পাওয়া গেলেও আমরা কিন্তু এখনও তালা ভাঙ্গতে পারিনি। আমরা এখনও জানি না, কৃষ্ণপদার্থ কীঃ সে কি কোন ভারী পারমাণবিক কণা দিয়ে তৈরি, যে আলোর সাথে কোন ইন্টারঅ্যাক্ট করে না, তাই আমরা তাকে কখনও দেখি না? নাকি সে আসলে মহাকর্ষীয় সূত্রের কোন ত্রুটি? বিজ্ঞানী রুবিন মনে করতেন, কৃষ্ণপদার্থের স্বরূপ পাওয়া যাবে মহাকর্ষ সূত্রের সংশোধনের মাধ্যমে। যদিও একবিংশ শতাব্দীতে এসে ভারী পারমাণবিক কণাই বিজ্ঞানীদের পছন্দের পাত্রী, কিন্তু সত্যি বলতে কৃষ্ণপদার্থের ব্যাপারে আমরা এখনও অসীম অন্ধকারেই হাতড়ে বেড়াচ্ছি।
বিজ্ঞানী জীবনের শুরু থেকেই জ্যোতির্বিজ্ঞানী রুবিনকে নানাভাবে লিঙ্গবৈষম্যের স্বীকার হতে হয়েছে। এজন্যই হয়ত একাডেমিয়ায় রুবিন নিজেকে নারীবিজ্ঞানীদের অধিকার রক্ষার শক্তি হিসেবে নিজেকে প্রতিষ্ঠিত করেছিলেন। কত আন্তর্জাতিক কনফারেন্সে রুবিন আয়োজকদের ফোন করে জানতে চেয়েছেন নারী এবং পুরুষ বিজ্ঞানীদের অনুপাতে এত বিশাল পার্থক্য কেন? তাঁদের অনুরোধ করেছেন, আরও বেশি করে নারী বিজ্ঞানীকে আমন্ত্রণ করতে। অন্যদিকে নারীবিজ্ঞানীদের তিনি যোগাযোগ করে উৎসাহিত করেছেন আরও বেশি করে অংশগ্রহণ করতে। সম্মান ও খ্যাতির চূড়ান্তে তিনি যখন অ্যামেরিকার ন্যাশনাল একাডেমি অব সায়েন্সের মেম্বার তখনও পরিশ্রম করেছেন কিভাবে একাডেমির প্যানেলে আরও নারীদের অন্তর্ভুক্ত করা যায়। তাঁর নিরন্তর প্রচেষ্টায় অসংখ্য নারীবিজ্ঞানী একাডেমিয়ায় আসতে উদ্বুদ্ধ হন। এত চেষ্টার পরও তাঁর কন্ঠে আক্ষেপ ছিল, যেটা প্রমাণ করে নারীদের বিজ্ঞান-সমাজে প্রতিষ্ঠিত হতে এখনও লিঙ্গবৈষম্যের অন্ধ ঘুপচি পার হতে হয়। ভেরা রুবিন ছিলেন সেই অন্ধকার পথের মঙ্গল দূত।
রুবিনের গল্প শেষ করব দুটি জিনিস দিয়েঃ রুবিনের সহকর্মীরা বলেন, রুবিনের মতে বিজ্ঞানে তাঁর সবচেয়ে বড় অবদান তাঁদের চার সন্তান, দুই জন ভূতত্ত্বে পিএইচডি-ধারী, অন্য দুইজনের মধ্যে একজন কসমোলজি এবং আরেকজন গণিতে পিএইচডি-ধারী! একজন বিজ্ঞানী মা যে সমাজের কত বড় সম্পদ সেটা বোধহয় এরপরে আর আলাদা করে বুঝিয়ে দেয়ার প্রয়োজন পড়ে না। দ্বিতীয় জিনিসটি হল, রুবিনের নোবেল প্রাপ্তি নিয়ে। আমার মতো চুনোপুঁটিসহ অনেক বড় বড় বিজ্ঞানীদের আশা ছিল নোবেল পুরষ্কার রুবিনের হাতে উঠবে। কিন্তু এ বছর ২৫শে ডিসেম্বর আটাশি বছর বয়সে এক নক্ষত্রের রাতে রুবিন পরপারে চলে যান। আমাদের এক প্রফেসর মজা করে বলতেন, নোবেল প্রাইজ পেতে হলে গবেষণার সাথে ভালো খাওয়া এবং ব্যায়াম জরুরি, কেননা অনেকদিন বেঁচে না থাকতে পারলে নোবেল পাওয়া যায় না। কিন্তু ৮৮ বছর মর্ত্যে থেকেও কোন কারণে রুবিনের হাতে নোবেল উঠেনি। কেউ বলেন তাঁর ‘নারী’ পরিচয় হয়ত এখানেও ভূমিকা রেখেছে, কেউ বলেন রুবিনের নির্ঝঞ্ঝাট অনাড়ম্বর জীবন হয়ত নোবেলের চোখে পড়ার মতো যথেষ্ট চাকচিক্যময় ছিল না। আবার তাঁর কাজ কৃষ্ণপদার্থের অস্তিত্ব প্রমাণ করলেও, যেহেতু আমরা এর স্বরূপ জানি না তাই হয়ত নোবেল কমিটি আরও কিছুদিন অপেক্ষা করতে চেয়েছিলো। যে কারণই হউক, রুবিনের কাছের মানুষরা সবাই বলবেন, রুবিন কোন পুরষ্কার বা খ্যাতি নিয়ে কখনও কিছু ভাবেননি। নক্ষত্র যার সাথী, মর্ত্যের খ্যাতি দিয়ে তাঁর কিই বা আসে যায়? রুবিনের ভাষায়, “Fame is fleeting, my numbers mean more to me than my name. If astronomers are still using my data years from now, that’s my greatest compliment.”
রুবিনের গল্পের শেষটা হউক শুরু দিয়েই। ঐ যে শুরুতে বলেছিলাম না? প্রিন্সটন ইউনিভার্সিটি ভেরা রুবিনের অ্যাপ্লিকেশন খুলে দেখার আগেই বাতিল করে দিয়েছিল? ২০০৫ সালে এসে সেই প্রিন্সটন তাঁকে সম্মানসূচক ডক্টরেট প্রদান করে!
“Don't shoot for the stars, we already know what's there. Shoot for the space in between because that's where the real mystery lies.” – Vera Cooper Rubin (1928–2016).
ভেরা রুবিনের পাওয়া উল্লেখযোগ্য পদকঃ
National Medal of Science (1993)
Gold Medal of the Royal Astronomical Society (1996)
Weizmann Women & Science Award (1996)
Gruber International Cosmology Prize (2002)
Catherine Wolfe Bruce Gold Medal of the Astronomical Society of the Pacific (2003)
James Craig Watson Medal of the National Academy of Sciences (2004)
Dickson Prize for Science
ভেরা রুবিনের অ্যান্ড্রোমিডা নিয়ে করা বিখ্যাত কাজের পিডিএফ লিঙ্কঃ
http://articles.adsabs.harvard.edu/cgi-bin/nph-iarticle_query?1970ApJ...159..379R&data_type=PDF_HIGH&whole_paper=YES&type=PRINTER&filetype=.pdf
পরিশিষ্টঃ
Dark Matter এর বঙ্গানুবাদ হিসেবে 'কৃষ্ণপদার্থ' ব্যবহার করা হয়েছে। এটি আমি ইচ্ছা করেই করেছি, কারণ এটি শুনতে এবং লিখতে আমার কাছে বেশি সহজবোধ্য এবং সাবলীল লেগেছে। আসলে Dark Matter ডার্ক বা অন্ধকারও না। বরং একে বলা উচিৎ Transparent Matter বা স্বচ্ছ পদার্থ, কারণ এরা আলোর সাথে কোন ইন্টারঅ্যাক্ট করে না, আলো এদের ভেতর দিয়ে কোন পরিবর্তন ছাড়াই যাওয়া-আসা করতে পারে।
Differential Rotation এর অর্থও আমি নিজের মতো বানিয়েছি। উচ্চমাধ্যমিকের বই হতে ব্যবকলন নামটি ধার নিয়ে ব্যবকলনীয় ঘূর্ণন লিখেছি, আশা করি এটি মূল অর্থকে পরিবর্তন করে না। অনুবাদের ব্যাপারে আগ্রহী পাঠকের উপদেশ কাম্য।
ছবি কৃতজ্ঞতাঃ উইকিপেডিয়া https://en.wikipedia.org/wiki/Galaxy_rotation_curve
- বাহাউদ্দীন

ছবি: 


 




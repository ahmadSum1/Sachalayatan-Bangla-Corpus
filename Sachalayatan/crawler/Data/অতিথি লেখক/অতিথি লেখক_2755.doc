স্বপ্নভঙ্গ ও স্বপ্নের কাব্য  



স্বপ্নভঙ্গ ও স্বপ্নের কাব্য
রবিউল ইসলাম
সুকান্ত বলেছিলেন,”জ্বলে পুড়ে-মরে ছারখার,তবু মাথা নোয়াবার নয়”,
জ়্বলেছি বটে ,পুড়েছি ঢের ,জিনেছি জয় বেশ আগে,
তবু আজ?
আজো যে অক্লান্ত দাবানল??
তেত্রিশ টি ফাগুন কেটেছে তবু আগুন নেভেনি।
আজ এইদেশ শুধু মুক্তিযোদ্ধাদের দীর্ঘশ্বাস,বিদেশি ভাষার ককটেল
ক্ষমতাধরের পুতুলনাচ,রাজাকারের রঙ্গমঞ্চ।
বাংলা আমার তুমি আজ কেবল বেহায়ার দলবদল,একদিনের পান্তা ইলিশ।
ওপারের জীবন আলোয় রঙিন,
সসে ভরা ফাস্টফুড,সিভাস রিগ্যালে বিলাসী চুমুক।
আলো আঁধারের ক্যাবারে-নর্তকীর ঝলমলে পোশাক,
প্রবল বেগে ছুটে যাওয়া কোনো তাপানূকুল গাড়ী।
এপারে জীবনের ভাগশেষ শুধু অবারিত চাহিদায়,কার্তিকের মঙ্গায়
ঘুপচির অন্ধকার,হরতনের টেক্কায় বুঁদ,
স্যাঁতস্যাঁতে গলির বেত খাওয়া বিষন্ন কুকুর।
একুশ মানে আজ একদিনের উসব, লোক দেখানো সেমিনার।
“আমার ভাইয়ের রক্ত রাঙ্গানো একুশে ফেব্রুয়ারি”,
একুশ এলেই পরে মনে বাকিটা সময় আড়ি।
প্রশ্ন তুলি স্বাধীনতার, প্রশ্ন তুলি স্বকীয়তার
বাংলা আমার তুমি আজ কেবলই স্বপ্নের ভেঙ্গে যাওয়া মেঘদল।
তবুও
আমরা স্বপ্ন দেখি,
স্বপ্ন দেখি-
পুরো দেশ হবে কানসাট,ইউনুসের নোবেল বিজয়।
স্বপ্ন দেখি নতুন ভোরের
রোদ এসে শুষে নিবে পাপের শিশির,
বৃষ্টিতে ধুয়ে যাবে ক্রোধের শ্যাওলা ঘর,
জ্ঞানের মোমে পুড়বে তোমার অজ্ঞানতার শরীর
বসন্ত এসে জমবে প্রিয়ার খোঁপায়
মায়ের আঁচলে বৈশাখ।
ডাকটিকেটের মত লেপ্টে থাকুক তোমার জন্ম ৭১,
স্পন্দনে থাকো শুধু তুমি,মাতৃভুমি।


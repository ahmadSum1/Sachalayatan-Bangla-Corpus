বস!




মহান তুমি বস,
তোমার খুশি আমার খুশি
খাইও যদি ডস।
তুমি শিরোমণি,
তোমার কথা আমার কাছে
বাণী চিরন্তনী।
যদি ওঠো হেসে,
সেই খুশিতে অ্যাজমা রোগী
মরে হেসে-কেশে।
তুমি যদি বলো,
বিকেল বেলা সকাল হবে
সাদা হবে কালো।
ডাকো যদি ঘরে,
ভয়ে মরি, চাকরি তবে 
বাঁচাই কেমন করে?
মেজাজ যদি চড়ে,
দেখবে তুমি অফিস সুদ্ধ
তোমার পায়ে পড়ে।
তোল যদি ঝড়,
আমরা সবাই উড়ে যাবো
থাকবে অফিস ঘর।
তোমার চরণ তলে,
হাজার লোকের ভাগ্য দেখো
শুধুই নেভে জ্বলে।
সবাই তোমার ভৃত্য,
সব ক্ষমতার কেন্দ্র তুমি
তাই তো করো নৃত্য।
আমরা খেটে মরি,
তড়তড়িয়ে তুমি ওঠো
উঁচু সিঁড়ি ধরি।
তোমার বাড়ি-গাড়ি,
অবাক চোখে মহানন্দে
আমরা ধূলো ঝাড়ি।
তোমার জুড়ি নাই
তোমার দয়ায় মাইনে মেলে
তাই তো দুটো খাই।
করতে তোমায় খুশি,
চামড়া কেটে জুতো বানাই 
সেই বাসনা পুষি।
ধন্য তুমি ধন্য,
তিন ভূবনে আসন পাতা
তোমার সুখের জন্য।
…........................
দেবানন্দ ভূমিপুত্র


শিক্ষা-কাঠামোর সংস্কারঃ লক্ষ্য এবং উপায়



২১ শে মে, ২০১৩ গণমাধ্যমে প্রকাশিত একটি খবর নিম্নরূপঃ
“উচ্চমাধ্যমিকে আগের পাঁচটি বিভাগের সঙ্গে নতুন বিভাগ হিসেবে যুক্ত হচ্ছে ‘ইসলাম শিক্ষা’। এছাড়া সব বিভাগের শিক্ষার্থীদের জন্য ১০০ নম্বরের তথ্য ও যোগাযোগ প্রযুক্তি বিষয়কে বাধ্যতামূলক করা হচ্ছে।
জাতীয় শিক্ষাক্রম ও পাঠ্যপুস্তক বোর্ডের (এনসিটিবি) সচিব এ তথ্য জানিয়েছেন। মঙ্গলবার তিনি বিডিনিউজ টোয়েন্টিফোর ডটকমকে বলেন, সরকারের সিদ্ধান্ত অনুযায়ী ধর্ম শিক্ষাকে গুরুত্ব দেয়ার জন্যই চলতি শিক্ষাবর্ষ থেকে ইসলাম শিক্ষা বিভাগ খোলা হয়েছে।“
(তথ্যসূত্রঃ বিডিনিউজ২৪, ২১শে মে, ২০১৩) 
বাংলাদেশে চলমান ত্রিমুখী শিক্ষা ব্যবস্থার সংস্কারের কথা বিভিন্ন মহলে বহুকাল ধরেই আলোচিত হয়ে আসছে। ইংরেজি মাধ্যম, বাংলা মাধ্যম এবং মাদ্রাসা শিক্ষার তিনটি সম্পূর্ণ ভিন্ন কাঠামোর মধ্যে সমন্বয়ের চেষ্টা না করে সময়ের সাথে মাদ্রাসার সংখ্যা বৃদ্ধি কিভাবে দেশের রাজনৈতিক পরিস্থিতিকে প্রভাবিত করেছে সে সম্বন্ধে আলোচনা চলে এসেছে এবং সমন্বিত একটি জাতীয় শিক্ষাক্রমের ব্যাপারেও পণ্ডিত মহল সুপারিশ করেছেন। এমতাবস্থায়, উচ্চ মাধ্যমিক পর্যায়ে বিজ্ঞান, মানবিক, ব্যবসায় শিক্ষা, সংগীত ও গার্হস্থ্য বিজ্ঞান বিভাগের পাশাপাশি “ইসলাম শিক্ষা” নামে নতুন গ্রুপ চলতি শিক্ষাবর্ষ থেকে কার্যকর করার আইন নতুন দৃষ্টিকোণ থেকে সমস্যা এবং সমাধান নিয়ে আলোচনার সুযোগ তৈরি করে। পূর্ববর্তীকালে এমন কোনো পরিকল্পনার কথা গণমাধ্যমে না আসার কারণে এবং চলমান রাজনৈতিক মণ্ডলে মাদ্রাসার শিশু-কিশোরকে ব্যবহারের কুশ্রী অভিজ্ঞতা কুশলী হওয়ার পরিবর্তে তড়িঘড়ি সিদ্ধান্ত নেওয়ার পেছনে কাজ করতে পারে বলে আন্দাজ করা যায়। কোনো পাইলট প্রজেক্টের ব্যবস্থা না করে পূর্বঘোষণা ব্যতীত একেবারে এক ধাপে নতুন বিভাগ চালু করার সিদ্ধান্তটি কতটা যুক্তিযুক্ত তা নিয়ে পর্যালোচনা প্রয়োজন। অন্য সব দীর্ঘকালীন ফলাফল বাদ দিলেও, এই চলতি শিক্ষাবর্ষ শুরু হবে কয়েক মাসের মধ্যে; এর মধ্যে একটি নতুন বিভাগ চালুর মত কাঠামোগত সুবিধা কয়টি কলেজের আছে তা নিয়ে ক্ষমতাশালী মহল কতটুকু আলোচনা করেছেন প্রশ্নটি বাধ্য হয়েই চলে আসে। কোনো বিশেষ মহলকে খুশি করার প্রচেষ্টা যদি এই সিদ্ধান্তের পেছনে কাজ করে থাকে, তবে তা সম্পূর্ণ শিক্ষাব্যবস্থার ক্ষেত্রে হতাশাজনক। 
মাদ্রাসা পর্যায়ের শিক্ষার্থীদের পাঠ্যক্রমের সাথে সাধারণ স্কুলের পাঠ্যক্রমের ব্যবধানটি এইক্ষেত্রে প্রণিধানযোগ্য। ইতোমধ্যে ঢাকা বিশ্ববিদ্যালয়ের কিছু বিভাগ মাদ্রাসা বোর্ডের শিক্ষাক্রমকে অনাধুনিক দাবি করে মাদ্রাসার শিক্ষার্থী নিতে অস্বীকৃতি জানিয়েছিলো। দেশের মেইনস্ট্রীম উচ্চশিক্ষার ক্ষেত্রে মাদ্রাসা ছাত্রদের সংখ্যা, আধুনিক শিক্ষাক্রম থেকে তাদের দূরত্বের পরিচায়ক। একটি ছাত্র কোন্ শিক্ষামাধ্যমে জড়িত হবে, সেই প্রশ্নের সাথে তুমুলভাবে তার আর্থিক অবস্থার প্রশ্নটি জড়িত। খুব নগণ্য একটি অংশ ধর্মীয় কারণে মাদ্রাসাগামী হয়, এর বাদে সকলেরই মূল কারণটি থাকে সাধারণ ব্যয়বহুল শিক্ষাব্যবস্থার পরিপূরক এমন একটি কাঠামোতে প্রবেশ করা যেখানে খাদ্য-বাসস্থানের সুযোগ এবং কোনোভাবে ধর্মীয় শিক্ষাকে কাজে লাগিয়ে পরবর্তী জীবনধারণ করার সুবিধা আছে। কাওমী মাদ্রাসায় বাইরের রাজনৈতিক ও সামাজিক প্রতিষ্ঠানের আর্থিক সাহায্যের কারণে হতদরিদ্র পরিবার এবং অনাথ শিশুদের আশ্রয়স্থল হিসেবে দাঁড়িয়ে যায় যা সাধারণ স্কুল বা অনেক ক্ষেত্রে আলিয়া মাদ্রাসাগুলো রাষ্ট্রীয় সহায়তায় দিতে পারে না। 
এই পর্যায়ে এসে এবং গত কিছুদিনের ঢাকা শহরে বিশেষ রাজনৈতিক সুবিধা আদায়ে মাদ্রাসার কিশোর ছাত্রদের নির্মমভাবে ব্যবহারের অভিজ্ঞতা থেকে আমরা একমত হতে পারি যে শিক্ষা কাঠামোর একটা র‍্যাডিকেল সংস্কারের প্রয়োজন অসীম; যে কাঠামো আমাদের সংবিধানের প্রতিশ্রুতি মত শিক্ষা উপকরণে সকলের সমান অধিকারের দাবি নিশ্চিত করবে। পরবর্তী প্রশ্ন আসে, এই পরিবর্তিত কাঠামোটির রূপরেখা কি হবে এবং শিক্ষা সম্বন্ধে আমাদের ভবিষ্যত পরিকল্পনা কি, আগামী পঞ্চাশ বছর পরে আমরা কোন শিক্ষাকাঠামো দেখতে চাইঃ একটি কল্যাণমুখী শিক্ষার সমানাধিকার নিশ্চিত করে এমন শিক্ষাকাঠামো নাকি বিভিন্ন মাধ্যমে আরো বিস্তৃত দূরত্ব সৃষ্টিকারী শিক্ষাকাঠামো।  
বিভিন্ন মাধ্যমগুলোর শিক্ষার্থীদের মধ্যে বিদ্যমান দূরত্ব নষ্ট করতে প্রথম উপকরণ অবশ্যই কারিকুলামে যতটা সম্ভব সমতা রাখা। ধর্মশিক্ষা একটি মানুষের পারিবারিক সিদ্ধান্ত হওয়াই বেশি যুক্তিসংগত এবং বিজ্ঞান, প্রযুক্তি, গণিত, সামাজিক বিজ্ঞান, সাহিত্য, দর্শন, যুক্তিবিদ্যার মত গুরুত্বপূর্ণ বিষয়ে সব শিক্ষার্থীর সমান জ্ঞান অর্জনের সুযোগ থাকার অধিকার রেখে কারিকুলাম তৈরি করতে যতদ্রুত সম্ভব নির্দেশনা আসা প্রয়োজন। মাদ্রাসার হাত্রদের কাছে সাধারণ শিক্ষাধারার বিষয়গুলো সহজলভ্য না করে এবং প্রচলিত ব্যবস্থায় কাওমী-আলিয়া শিক্ষাক্রমের দূরত্ব বজায় রেখে আমরা যদি সাধারণ কলেজেই মাদ্রাসার একটি প্যারালাল ব্যাবস্থা তৈরি করি সেক্ষেত্রে ভবিষ্যত এফেক্টগুলো কি হবে তার কয়েকটি আপাত ধারা মনে হতে পারেঃ  
১। মাদ্রাসা যে শিক্ষার যোগান দিয়ে একচেটিয়া বাজার তৈরি করে রেখেছে বহুকাল ধরে, সেখানে সাধারণ শিক্ষাক্রমের প্রবেশ সেই বাজারকে ভেঙে দেবে এবং যে ছাত্রদের মধ্যে মাদ্রাসায় ভর্তির সম্ভাবনা বেশি, তারা সাধারণ স্কুলে একই শিক্ষার সুযোগ পাওয়ার ফলে সাধারণ পাঠ্যক্রমের শিক্ষার্থীদের সংস্পর্শে বেশি আসবে এবং মাদ্রাসাতে জামায়াত-শিবিরের ব্যবহারের সুযোগ কমিয়ে দেবে।
২। জামায়াত-শিবির এর দৃষ্টি মাদ্রাসার পাশাপাশি সাধারণ কলেজেও এক হারেই আসবে এবং ছাত্রদের যে অংশটি জামায়াত কর্তৃক ব্যবহৃত হওয়া থেকে রক্ষা পেয়েছিলো তাদেরও করুণ পরিণতি দাঁড়াবে। কারণ, “ইসলাম শিক্ষা” নামের নতুন বিভাগটিতে শিক্ষক নেওয়ার প্রক্রিয়া শুরু হলে অনেক মাদ্রাসা ডিগ্রিধারীর সাধারণ  কলেজে আসার রাস্তা তৈরি হবে। আরেকটি বিষয় প্রণিধানযোগ্য, এই সিদ্ধান্তটি নেওয়া হয়েছে কেবল উচ্চমাধ্যমিক পর্যায়ে। মাধ্যমিক পর্যায়ে বিজ্ঞান বা মানবিক পর্যায়ে পড়াশুনা করা ছাত্রের জন্য উচ্চমাধ্যমিকে গিয়ে “ইসলাম শিক্ষা” বিভাগে যাওয়ার সম্ভাবনা কম। যা সম্ভব এইক্ষেত্রে, দাখিল পরীক্ষার্থীরা পরবর্তীতে আলিম পরীক্ষা না দিয়ে সাধারণ কলেজে ‘ইসলাম শিক্ষা” নিতে অনুপ্রাণিত হবে। 
এই পর্যন্ত ব্যবস্থাটি অবশ্যই আশাব্যঞ্জক। কিন্তু এই মাধ্যমে মাদ্রাসা থেকে সাধারণ কলেজে আসা শিক্ষার্থীদের মাধ্যমে বিশেষ কারো রাজনৈতিক দূরভিসন্ধি পূরণের সুযোগও বাড়বে।  
৩। মাদ্রাসায় যাওয়ার কারণ যদি মূলত আর্থিক হয়, তবে সাধারণ কলেজে “ইসলাম শিক্ষা” গ্রুপ মাদ্রাসা শিক্ষার সাবস্টিটিউট হিসেবে দাঁড়াতেই পারবে না এবং কেবল কলেজের মধ্যে একটা জাত্যাভিমানের চল বাড়বে যেটি আমরা বর্তমানে কেবল জাতীয় পর্যায়ে ক্ষুদ্রাকারে দেখছি, তাই আরো বেড়ে নগ্নভাবে লড়াই হিসেবে দেখা যাবে প্রতি কলেজ চত্বরে। সেই লড়াইকে সামগ্রিকভাবে সামাল দেওয়ার প্রক্রিয়া সহজ বোধ হয় না।  
আপাতদৃষ্টিতে দ্বিতীয় এবং তৃতীয় পয়েন্টের প্রকোপ প্রথমের তুলনায় বেশি আসবে বলেই আশংকা জাগছে।   
ঢাকায় গত কয়েকদিন যে তাণ্ডব চলেছে তাতে কাওমি মাদ্রাসা থেকে নিয়ে আসা শিশুকিশোরদের ব্যবহারের যে নিদারুণ প্রয়াস আমরা দেখেছি, সেই দৃশ্য যেন পুনরাবৃত না হয় এমন  প্রচেষ্টা এই নতুন সিদ্ধান্তের পেছনে দেখা যায় না। গবেষক ফারুক সোবহান কর্তৃক পরিচালিত ২০১১ সালের একটি গবেষণাপত্র থেকে দেখা যায়, কাওমী মাদ্রাসার ছাত্ররা মেইনস্ট্রীম শিক্ষা নিয়ে শ্রদ্ধার দৃষ্টি রাখে না এবং সেই অবস্থান থেকে তারা সাধারণ কলেজে এসে “ইসলাম শিক্ষা” গ্রুপে ভর্তি হবে এই আশা করাও ভুল। সংখ্যার দিক থেকে তুলনা করলে কাওমী মাদ্রাসার সংখ্যা আলিয়া মাদ্রাসা থেকে কম নয় যে আমরা তাদের অস্বীকার করে কোনো র‍্যাডিকাল পরিবর্তন আনার প্রত্যাশা করতে পারি। (তথ্যসূত্রঃ Modernization of Madrassa Education in Bangladesh: A Strategy Paper, Bangladesh Enterprise Institute, 2011)
“ইসলাম শিক্ষা” গ্রুপ নিয়ে আলোচনার কারণে বাকি একটি নতুন আইন নিয়ে কথা কম হচ্ছে, যে পরিকল্পনাটিও আসলে আমার দৃষ্টিতে শিক্ষাকাঠামোতে নেগেটিভ প্রভাব ফেলার বিশাল সুযোগ আছে। “তথ্য প্রযুক্তি” নামে একটি নতুন বিষয় ২০১৫ সাল থেকে বাধ্যতামূলক করার প্রয়োজনীয়তা কতখানি এবং আমাদের শিক্ষাকাঠামো এই নতুন বিষয়ের জন্য কতটা প্রস্তুত- তা জানা জরুরি। একটি ঐচ্ছিক বিষয় হিসেবে “কম্পিউটার বিজ্ঞান” অনেকদিন ধরেই আছে। সেখানে সুযোগ থাক্ বা না থাক্, জোর করে “তথ্য প্রযুক্তি” চাপিয়ে দিলে প্রয়োগের অভাব বাংলাদেশের প্রত্যন্ত অঞ্চলের শিক্ষার্থীদের আরো ক্ষতিগ্রস্থ করবে বলে মনে করতে বাধ্য হচ্ছি। ব্যক্তিগত অভিজ্ঞতা থেকে দেখেছি, শহরতলির কথা বাদ দিয়েই অনেক শহরেও পদার্থবিজ্ঞান, রসায়ন এবং জীববিজ্ঞান ল্যাবের প্রকট দৈন্যদশা। সেখানে কম্পিউটারের সুলভতার উপরে গবেষণা না করে বাধ্যতামূলক “তথ্য প্রযুক্তি” বিষয়টি কতটা সাহায্য করবে আর কতটা ধনী-দরিদ্র পার্থক্যকে সুস্পষ্ট করবে তা চিন্তার বিষয়। শহরের একটি পরিশ্রমবিমুখ ছেলের পক্ষে যে বিষয়গুলো সহজ তা প্রত্যন্ত অঞ্চলের অনেক পরিশ্রমী শিক্ষার্থীর কাছেই সুযোগের অভাবে অজানা। সেই সুযোগ তৈরি না করে একটি বিষয় বাধ্যতামূলক করাটাকে হঠকারি সিদ্ধান্ত মনে হয়, তাই এইক্ষেত্রে ২০১৫ সালের মধ্যে কতখানি কার্যকর পদক্ষেপ নেওয়া সম্ভব সেটা জানা জরুরি। 
- অপর্ণা হাওলাদার।


Plagiarism: কি এবং করনীয়



আমি যে লেখাটিতে হাত দিয়েছি, সেটি লেখার মত পুরোপুরি যোগ্যতা আমার হয়ত নেই। কিন্তু  চোখের সামনে Plagiarism করার ভয়াবহ কিছু ফলাফল দেখার পরে অনেকটা বাধ্য হয়ে লিখতে বসলাম। 
লেখালেখির ক্ষেত্রে, সহজ ভাষায় Plagiarism হল অন্য কারও লেখা, মতামত বা বক্তব্য নিজের নামে চালিয়ে দেয়া । এমনকি পুরাতন কোনো আইডিয়া নতুনভাবে উপস্থাপন করে নিজের নামে চালিয়ে দেয়াও Plagiarism(১,২)।
কখন আপনি Plagiarism করেছেন। লেখার কিছু বৈশিষ্ট্য দিয়ে বলা যাবে আপনার লেখাটি Plagiarism এর দোষে দুষ্ট কিনা (১)। 
১।কারো গবেষনা, লেখা বা কাজ নিজের নামে চালিয়ে দেয়া 
২।যোগ্য লোককে স্বীকৃতি না দিয়ে তার লেখা বা চিন্তা নিজের নামে চালিয়ে দেয়া
৩।লেখার প্রয়োজনীয় এবং উপযুক্ত জায়গায় কোটেশান চিহ্ন না দেয়া
৪।লেখার উৎস  দেয়ার সময় ভুল এবং অসম্পূর্নভাবে উৎস দেয়া
৫।উৎস না দিয়ে এবং কিছু শব্দ এদিক সেদিক করে অথচ বাক্যের মূল গঠন পরিবর্তন না করে লেখা, এমনকি শুধুমাত্র বাচ্যের পরিবর্তন্ করে বাক্যটাকে পুনরায় লেখাও Plagiarism 
৬।লেখার বেশিরভাগ শব্দ অন্য জায়গা থেকে কপি করে লেখা এমনকি এক্ষেত্রে যদিও উৎস উল্লেখ করা হোক বা না হোক।
মোদ্দা কথা হল, আপনার পেপারটা বা রিপোর্টটা হতে হবে অন্যের লেখা বা কাজ থেকে পড়ে, জেনে, নিজের অভিজ্ঞতা এবং গবেষনালব্ধ জ্ঞানকে কাজে লাগিয়ে  সেটাকে নিজের ভাষায় লেখা এবং অতি অবশ্যই, প্রয়োজনীয় সূত্র উল্লেখ করে। 
লেখার উৎস বা সূত্র উল্লেখ করাকে বলা হয় সাইটেশান। কারো গবেষনালব্ধ ফল, লেখা বা কাজকে যদি আপনি আপনার পেপারে বা রিপোর্টে লিখতে চান তাহলে সেই লেখা আপনার নিজের ভাষায় হতে হবে (একে বলা হয় paraphrasing) এবং বাক্য লেখার শেষে আপনাকে বন্ধনীর মধ্যে লিখে দিতে হবে এর উৎস বা কোথা থেকে পেলেন। উৎস বা Reference লেখা হয় সাধারনত বন্ধনীর ভিতরে নাম্বার যা লেখার শেষে পরিপূর্নভাবে লেখা হয় অথবা লেখকের নাম উল্লেখ করে। এই ব্যাপারটা আমার লেখার মূল উদ্দেশ্য নয় বলে বিস্তারিত লিখছিনা।
Plagiarism  কিভাবে করা হয়? এখানে একটি উদাহরন দিলাম(৩)।
“The original passage:
Students frequently overuse direct quotation in taking notes, and as a result they overuse quotations in the final [research] paper. Probably only about 10% of your final manuscript should appear as directly quoted matter. Therefore, you should strive to limit the amount of exact transcribing of source materials while taking notes. Lester, James D. Writing Research Papers. 2nd ed. (1976): 46-47.
A plagiarized version:
Students often use too many direct quotations when they take notes, resulting in too many of them in the final research paper. In fact, probably only about 10% of the final copy should consist of directly quoted material. So it is important to limit the amount of source material copied while taking notes.
A legitimate paraphrase:
In research papers students often quote excessively, failing to keep quoted material down to a desirable level. Since the problem usually originates during note taking, it is essential to minimize the material recorded verbatim (Lester 46-47).” (৩)
খুব সহজ যে Plagiarism এর সাথে আমরা পরিচিত তা হল, কোনো পেপার বা রিপোর্ট লেখার সময় কোনও ওয়েবসাইট যেমন উইকিপিডিয়া বা অন্য কোনো বই থেকে প্রতিটা শব্দ কপি করে লিখে ফেলা এবং কোনো সূত্র উল্লেখ না করা। আমি এখানে যে উদাহরনটা দিয়েছি তা ওয়েবসাইট থেকেই নেয়া। 
Plagiarism ধরার ওয়েবসাইটঃ  
আমার ব্যক্তিগত মত, মানব ইতিহাসে অ্যাটম বোমা যতটুকু বিদ্ধংসী, ঠিক পড়াচোর ছাত্রদের জন্য ততটুকু বিদ্ধংসী হল একটি ওয়েবসাইট, www.turnitin.com (৪)।ভয়ংকর এই ওয়েবসাইটের  আছে পৃথিবীর দেড়শত মিলিয়নেরও অধিক জার্নাল, ১৪ বিলিয়নেরও বেশি ওয়েবসাইট। আমি নিজে এই ওয়েবসাইটে ফোন করে জেনেছি, প্রতিদিন ২৫০,০০০ ওয়েবসাইট ওদের ডেটাবেসে যোগ হয়। ব্যাপারটা তিনি আমাকে ভড়কে দেয়ার জন্য বলেছেন না সত্যি সত্যি বলেছেন আমি জানিনা কিন্তু আমি অন্তত কানে ভুল্ শুনিনি। 
ধরুন আপনি কোনো টার্ম পেপার লিখলেন এবং সেটা আপনার কোর্স শিক্ষকের কাছে জমা দিলেন। আপনার শিক্ষক সেটা নিজের turnitin account এ চেক করে দেখবেন।আপনার ফাইলটা upload করে দিবেন তার অ্যাকাউন্টে। এরপর সেটা রান করলে মুহুর্তের মধ্যে লাখ লাখ পেপার আর ওয়েবসাইট এর মধ্যে খুজে বেড়াবে কোন কোন বাক্যের কতগুলো পাশাপাশি শব্দ আপনি কপি করে লিখেছেন। এই ওয়েবসাইটটা মূলত ফলাফল দেখায় আপনার লেখার কত পারসেন্ট অন্য লেখা থেকে কপি করা। আপনি যদি লেখার মধ্যে কোনো ছবিও কপি করে থাকেন তাহলে আপনার ছবির উৎসও উল্লেখ করা উচিত কেননা ছবিও যে কপি করে নিয়েছেন সেটাও খুঁজে বের করবে এই ওয়েবসাইট। 
প্রশ্ন হলো কিভাবে এবং কিসের ভিত্তিতে এই ওয়েবসাইট পারসেন্টেজটা দেখায়। উত্তর আমার পুরো জানা নেই। আপনার লেখার প্রতিটা শব্দের সাথে এর ডেটাবেসের মিল খুজে দেখা হয়, অন্তত তিন বা চার শব্দ পাশাপাশি হলেও খুব সম্ভবত বের করে ফেলতে পারে। খুব সম্ভবত বললাম কারন আমার নিজের turnitin এ account নেই। আমি এটা জেনেছি যাদের অ্যাকাউন্ট আছে তাদের কাছ থেকে , আমার ইউনিভার্সিটির প্রফেসরদের সাথে কথা বলে, turnitin কে ফোন করে, আমার ইউনিভার্সিটির turnitin ট্রেইনারদের সাথে কথা বলে এবং স্টুডেন্টদের জন্য turnitin এর  যে সাইট  ব্যবহার করার সুযোগ আছে সেটা ব্যবহার করে(পরে এটা নিয়ে বলব)।সাধারনত ইউনিভার্সিটির টার্ম পেপার অথবা রিভিউ পেপার লেখার সময় একটা Threshold level দিয়ে দেয়া হয়। যেমন ২০% অথবা ৩০% ।
Plagiarism এর শাস্তিসমূহঃ
বাংলাদেশের কোনো বিশ্ববিদ্যালয়ের প্রথম বর্ষের ছাত্র (যার Plagiarism এর সম্পর্কে ধারনা থাকার কথা বেশ কম) থেকে শুরু করে আমেরিকার অনেক বড় বড় প্রফেসরও Plagiarism এর দোষে দুষ্ট। ইউ এস এর গ্রাজুয়েট স্টুডেন্টদের এথিক্স ক্লাস করতে হয় এবং মজার ব্যাপার হল, আমাদের যিনি এই ক্লাসটা নিয়েছেন এবং Plagiarism এর সম্পর্কে অনেক বড় বড় কথা বলেছেন, বিশ্বস্ত সূত্রে খবর পেয়েছিলাম , তাঁর নিজের রিসার্চ গ্র্যান্টই নাকি একবার Plagiarism এর দোষে দুষ্ট ছিল। অবাক হয়ে লক্ষ্য করেছি, প্রফেসররা ক্লাস নেয়ার সময় অনেকেই সরাসরি উইকি থেকে কপি করে দিয়েছেন অথচ নিচে সোর্স উল্লেখ করেননি। অথচ এরাই বড় বড় কথা বলে আর ছাত্রদের দোষ ধরে। এ যেন কৃষ্ণ করলে লীলাখেলা আর আমি করলে দোষ।  
যাই হোক, বলছিলাম Plagiarism এর শাস্তির কথা । আমি কিছুক্ষন আগে একটা লেভেল এর কথা বলেছিলাম। এটাকে অ্যাকসেপ্টেবল লেভেলও বলতে পারেন। এর বেশি হলে আপনি সমস্যায় পড়তে পারেন যার চূড়ান্ত শাস্তি হলো বিশ্ববিদ্যালয় থেকে বের করে দেয়া, আমেরিকার বিশ্ববিদ্যালয়গুলোতে এটি বেশ কমন একটি ঘটনা। তবে অনেক সময় সেটা ক্লাস শিক্ষকের উপরে নির্ভর করে । যদি শিক্ষক আপনাকে মাফ করে দেন এবং ভার্সিটিকে না জানান তাহলে আপনি বেঁচে যাবেন। আর যদি মাফ না করেন তাহলে আপনাকে লাদেন হয়ে ঘুরতে হবে।শাস্তির কিছু ধাপ আছে এবং সেটা নির্ভর করে আপনি কত মারাত্নক Plagiarism করেছেন এবং কিভাবে করেছেন তার উপরে। যদি ব্যাপারটা ইউনিভার্সিটি কর্তৃপক্ষ জেনে না যায় এবং আপনার Plagiarism এর লেভেল ক্ষমাযোগ্য পর্যায়ে থাকে তাহলে আপনি হয়ত সাময়িক warning পেতে পারেন। আবার যদি একটু বেশি থাকে এবং আপনার পূর্বের কোনো খারাপ রেকর্ড থাকে তাহলে আপনার অবস্থা আরেকটু খারাপ হতে পারে যেমন কিছুদিন এর জন্য suspension অথবা আপনাকে probation এ রেখে দিতে পারে। আর সর্বশেষ শাস্তি হলো, ইউনিভার্সিটি থেকে বের করে দিবে, একেবারে dismissal । এটা হলে আপনার বেশ ক্ষতি হয়ে যাবে। প্রতি বছরই বেশ কিছু ছাত্র বের হয়ে যায় শুধু Plagiarism এর জন্য।আমি এমনও শুনেছি পি এইচ ডি ডিগ্রীর ডিফেন্স হয়ে যাবার পরেও সেই ছাত্রকে ডিগ্রী দেয়া হয়নি Plagiarism  এর কারনে। কথা প্রসঙ্গে বলি , আমি এই শাস্তির মাপকাঠিটা লিখলাম আমার বর্তমান বিশ্ববিদ্যালয়ের কথা মাথায় রেখে। আবারো বলছি, আপনার শাস্তি পাবার সম্ভাবনা থাকবে আপনি কোন শিক্ষকের পাল্লায় পড়েছেন অথবা আপনার দোষের মাত্রাটা কতটুকু পর্যায়ে গিয়েছে।  
যেভাবে Plagiarism রুখবেনঃ 
যদি আপনি সরাসরি কোনো বাক্য কপি করে লিখতে চান তাহলে অবশ্যই কোটেশন চিহ্ন ব্যবহার করবেন আর সুত্রের কথা উল্লেখ করবেন। এবার আসুন পেপার লেখার ব্যাপারে। আমি যতটুকু জানি, বেশিরভাগ বিশ্ববিদ্যালয়েই ছাত্রদের জন্য turnitin.com এর অ্যাকাউন্ট নেই। কোনো পেপার, টার্ম পেপার অথবা থিসিস পেপার তাই সরাসরি কোর্স শিক্ষক অথবা সুপারভাইজর এর কাছে জমা দিতে হয়। কিন্তু তার আগে আপনি নিজে দেখবেন কিভাবে। www.turnitin.com এর ওয়েবসাইটে গিয়ে দেখুন একটা অপশন আছে Products নামে। ওখানে ক্লিক করে পাবেন  writecheck for students নামে আরেকটি অপশন। এটি তৈরী করা হয়েছে মূলত ছাত্রদের জন্য অথবা  যেসব শিক্ষকের  turnitin এ অ্যাকাউন্ট নেই তাদের জন্য। আমি ওদের সাথে কথা বলে এবং এই ওয়েবসাইট থেকে যতটুকু জানতে পেরেছি তা হল, writecheck মূলত turnitin এর ডেটাবেস-ই ব্যবহার করে। তাহলে turnitin এর অ্যাকাউন্ট থাকার বাড়তি সুবিধা কোথায় ? বেশ কিছু আছে, যেমন আপনি যদি writecheck এ গিয়ে কোনো পেপার ম্যাচ করতে দেন তাহলে আপনাকে কোন কোন শব্দ পাশাপাশি ম্যাচ হয়েছে সেগুলো দেখাবে যাতে আপনি প্রয়োজনীয় পরিবর্তন করে নিতে পারেন। কিন্তু turnitin আপনাকে দেখাবে আপনি কোথাথেকে কপিটা করেছেন। এমনকি যদি একাধিক যায়গা থেকে কপি করে থাকেন তাহলে শব্দ সংখ্যাধিক্যের ভিত্তিতে কত পারসেন্টেজ কোথা থেকে  ম্যাচিং  হয়েছে তাও দেখাবে। প্রতিবার চেক করার ক্ষেত্রে writecheck আপনার কাছ থেকে নিবে ৪.৯৫ ডলার তাও আবার এই টাকায়  ৫০০০ শব্দের বেশি পেপার চেক করতে পারবেননা। তারপরও, ছাত্রদের পিঠ বাঁচানোর জন্য এটি ভাল একটি উপায়। writecheck ব্যবহার করার একটি সুবিধা হলো, এখানে চেক করা পেপারগুলোর অ্যাক্সেস turnitin এর থাকেনা। সুতরাং আপনার সুপারভাইজর অথবা শিক্ষক জানতে পারবেননা যে আপনি আগে পেপারটা চেক করে নিয়েছেন কিনা।  
আপনার  কাছে ডেবিট কার্ড বা ক্রেডিট কার্ড নাও থাকতে পারে, তারা কি করবেন? যদি সম্ভব হয়, তাহলে কার্ড আছে এমন কোনো বন্ধুকে বলুন সাহায্য করতে। আর যদি একেবারেই কোনো সাহায্য না পান তাহলে একটা অতি সহজ সরল বুদ্ধি দেই। পেপার লেখার সময় বাক্যগুলো গুগল এ দিয়ে সার্চ দিন। দেখুন ম্যাচিং কতটুকু আসে। আমার পরিচিত এক পোস্টডক-যার নেচার সহ বেশ ভালো কয়েকটি জার্নালে পেপার আছে, এভাবে কাজ করতে দেখেছি। উনি পেপার লেখা থেকে শুরু করে গ্র্যান্ট লেখার কাজটিও এভাবে করেন। এই বুদ্ধিটা কিছুটা হলেও কাজে দেয়।
একটা সাবধানবানী দিয়ে রাখি। ধরুন আপনার পরিচিত কারো turnitin এ অ্যাকাউন্ট থাকলে আপনার পেপার সাবমিট করার আগে তাকে দিয়ে চেক করাবেননা। কারন কোনো পেপার turnitin এ দেয়ার পরে সেটা ওদের ডেটাবেসের অংশ হিসেবে থাকে। এরপরে আপনার শিক্ষক যদি আবার আপনার পেপার রান করেন তাহলে ম্যাচ ত পাবেনই এমনকি কোথায় এটি রান করা হয়েছে সেটিও দেখতে পারবেন। তখন উলটো সমস্যা হবে। 
আমার ব্যক্তিগত অভিজ্ঞতা থেকে দেখেছি, Plagiarism মূলত বেশি করে উপমহাদেশের ছেলেমেয়েরা। কারন আমাদের আন্ডারগ্র্যাডের রিপোর্ট জমা দেয়াটা ছিল অনেকটা নেভার মাইন্ড টাইপের। আমরা মুখস্থ করার জন্য যে শ্রমটুকু দেই, মাথা খাটিয়ে লেখার ব্যাপারে সেই শ্রমটুকু দেইনা। ছোটবেলা থেকে আমাদের Plagiarism এর শিক্ষাটাও তেমনভাবে দেয়া হয়না বা এর জন্য আমাদের শাস্তি বেশ কম পেতে হয়। আমেরিকার ছেলেমেয়েরা এই কাজটা একটু কম করে।মনে রাখবেন, Plagiarism যদি করেন,  আজ হোক কাল হোক আপনার ধরা খাওয়ার সম্ভাবনা থেকেই যায়। অতএব, সাধু সাবধান।
শেষ কথা হলো, চুরিবিদ্যা করে ধরা পড়লে এই বিদেশ বিভুঁইয়ে বেশ খবরই আছে। তার আগে সতর্ক থাকাটা বেশ জরুরী। মুহুর্তের মধ্যে আপনার ক্যারিয়ার ধবংস হয়ে যেতে পারে শুধুমাত্র  plagiarism এ ধরা পড়ার কারনে। আমার এই লেখাটা পড়ে অন্তত একজন ছাত্রও যদি সাবধান হতে পারেন তাহলে সেটাই আমার জন্য অনেক পাওয়া। 
সূত্রঃ
১. http://www.plagiarism.org/plag_article_what_is_plagiarism.html
২.http://www.merriam-webster.com/dictionary/plagiarizing 
৩.http://owl.english.purdue.edu/owl/resource/619/01/
৪.http://www.turnitin.com/static/index.php


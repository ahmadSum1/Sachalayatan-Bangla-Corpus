সোমেশ্বরীর তীরে




নাচুঁনে বুড়ি আমি আগেই ছিলাম। বহু কষ্টে নিজেকে গৃহবন্দী করে রেখেছিলাম গত ৪টা বছর। কিন্তু তারেক অণু-র ঢোলের বাড়িতে আর সাম্লাতে পারলাম না নিজেকে। তাই তেহজীব যখন বলল যে বলেন কই যাবেন, সব খরচ আমার তখন আর না করতে পারলাম না। অনেক বার ঠিক করার পরেও বিরিশিরি যাওয়া হয়ে উঠেনি এর আগে। তাই গত ১ ডিসেম্বর ২০১১ সকাল বেলা রওনা হয়ে গেলাম ক্যামেরা হাতে। এটি সেই এলোমেলো ভ্রমণেরই গল্প।
সকাল সাড়ে ৭টার দিকে তেহজীব আমাকে অটো-রিক্সায় তুলে নিলো আদাবর থানার সামনে থেকে। গন্তব্য মহাখালী বাসস্ট্যান্ড। ঢাকা টু বিরিশিরি-র গাড়ি বেশ কয়েকটি পেলাম। নাস্তা করে নিয়ে ৮টা ৪৫মিনিটে জারা পরিবহণ এ উঠে পড়লাম। বাসটি দেখতে যেমনই হোক, সত্যি ভালো টানে। ভাড়া ২০০ টাকা করে।
বিরিশিরির আগেই, শ্যামগঞ্জ মোড়ের বেশ কিছুটা পরে আমাদের বাস হটাৎ করেই থেমে গেল। জানা গেল সামনে একটি গাড়ি নষ্ট হয়ে রাস্তা বন্ধ। নেমে সামনে এগিয়ে যা দেখলাম তাতে মনে হলনা এক দুই ঘন্টায় কিছু উপায় হবে। 

কিছুটা সামনেই একটা বাজার আছে জানতে পেরে হেঁটেই রওনা দিলাম। সেখানে পেলাম একটা লছিমন এর দেখা। সেটায় করে পূর্বধলা বাজার এ গিয়ে একটা অটো-রিক্সা ঠিক করে রওনা দিলাম সুসং – দুর্গাপুর। অটো-রিক্সা সামনে আর দুজন তুলবে, পিছনে আমরা দুজন। আমাদের কাছ থেকে নেবে ২০০ টাকা। আমাদের ছিল খাওয়ার শুরু এখান থেকেই। একটু পরেই আবিষ্কার করলাম আসলে জনপ্রতি ভাড়া ৩০ টাকা করে।  পুরাই ভোঁদাই হয়ে গেলাম। 
ওয়াই এম সি এ-তে ফোন এ বুকিং দেয়া ছিল। বিরিশিরি বাজার এই অবস্থিত এটি। দুজনের জন্য রুমের ভাড়া ৩৫০ টাকা প্রতিদিন। রাস্তায় দেরি হওয়ায় বিরিশিরি পৌছুলাম ৩টা ৩০ এ। পূর্বধলার পর থেকে রাস্তার যে অবস্থা তাতে যদি কারও রোলার কোস্টার এ চরার খায়েশ থাকে তবে তা পূরণ হয়ে যাবে প্রশ্নাতিত ভাবেই।



হাতমুখ ধুয়েই বের হয়ে পড়লাম সোমেশ্বরী নদী দেখতে এবং কিছু দানাপানি খেতে। তেহজীব এর নিয়ে যাওয়া আই-প্যাড এর গুগল ম্যাপ আমাদের গাইড হিসেবে পুরো সময়টাতেই ছিল খুব বিশ্বস্ত এবং নিখুঁত।
ম্যাপ থেকেই খুঁজে পেলাম পাশেই একটা সিমেট্রি এবং নদী ও একটা লেক ও সেখানে যাওয়ার সংক্ষিপ্ত পথ।







রাতের খাবার খেয়ে ফিরে এসে শুয়ে পড়লাম, পরের দিনের প্রস্তুতি নিতে। 
চলবে..
তদানিন্তন পাঁঠা


সার্বজনীন শারদীয় মুর্তিভাঙা উৎসবের শুভেচ্ছা 



সবাইকে শারদীয় মুর্তিভাঙার মাসের শুভেচ্ছা । অবাক হইলেন নাকি !! অবাক হইয়েন না ।  কোরবানী ইদ শেষ । মর্দে মুজাহিদদের শরীরে গরু খাওয়া জোশ । পাশের হিন্দুপ্রধান দেশ ভারতে মোদীজির শিবসেনারা গরু খাওয়ার (সত্য/মিথ্যা) অপরাধে যত্রতত্র মুসলিম পিটাইতেছে । মুর্তি ভাঙার জন্য এর চেয়ে ভালো কোন মৌসুম হইতে পারে নাকি ? বাবরি মসজিদ ভাঙার পর এমন মোক্ষ্মম সুযোগ গত ২ দশকে আর তৈরি হইছে বলে মনে হয় না । তা বাংলাদেশের মর্দে মুজাহিদরা বেশ করিৎকর্মা । তেনারা বইসা নাই । ভারতের শিবসেনার মুসলমান পেটানোর সাথে পাল্লা দিয়ে তারাও শুরু করছেন মুর্তি ভাঙা। সিলেটটুডে২৪.কমে অসীম চক্রবর্তী সংবাদপত্রের চিপাচাপা ঘাইটা গত এক মাসে দেশের বিভিন্ন জায়গায় মুর্তিভাঙা উৎসবের একটা খন্ডচিত্র তুইলা ধরেছেন [১] । মুর্তিভাঙা উৎসবের আসল ব্যপ্তি এবং ভয়াবহতা এর চেয়ে অনেক বড় । আমাদের মুলধারার সংবাদপত্রগুলা এই বিষয়ে এখন খুব একটা আগ্রহী নয় তাই মুর্তিভাঙার ঘটনাগুলো আর সংবাদপত্রের প্রথম পাতায় জায়গা পায়না । 
তা আজকের লেখার মুল লক্ষ্যবস্তু তা না । বাংলাদেশের সকলের জন্য নতুন একটি সার্বজনীন উৎসবের দাবী জানাইতেই এই লেখা । “সার্বজনীন শারদীয় মুর্তিভাঙা উৎসব” । কেন এই নতুন উৎসবের দাবী ? ছোটবেলা থেকেই শুইনা আসছি বাঙ্গালীর নাকি ১২ মাসে ১৩ পার্বন । তবে এই কথায় একটা বিশাল ফাঁক আছে । বাঙ্গালী আর বাংলাদেশী এক জিনিস না । প্রাগঐতিহাসিক কালে হইলেও অন্তত ২০১৫ সালে আইসা তো কোন ভাবেই না । বছরের শুরুতে পহেলা বৈশাখ দিয়া শুরু কইরা চৈত্র সংক্রান্তি দিয়া বছর শেষ । আগাগোড়া পুরাটাই হিন্দু ডমিনেটেড । বছরের দুই ইদ ছাড়া ধর্মপ্রাণ বাংলাদেশীদের বিনোদনের জন্য তেমন কিছুই নাই । তবে আমরা যেই হারে হিন্দু পিটানো আর খেদানো শুরু করছি তাতে কইরা ২০৪১ সালের মধ্যে দেশে ১০০% সাম্প্রদায়িক সম্প্রীতি বিরাজ করবে [ চার্ট ১ ]। পেটানো বা খেদানোর মত কোন হিন্দু ২০৪১ সালের পর দেশে আর খুজে পাওয়া যাবে না । [২] 

চিত্র ১ ঃ গত সাত দশকে বাংলাদেশ ও ভারতে ধর্মীয় সংখ্যালঘু সম্প্রদায়ের অনুপাত, বর্তমান এবং ভবিষ্যত (প্রেডিক্টেড)। লাল রেখা ঃ বাংলাদেশের হিন্দু জনসংখ্যা ; নীল রেখা ঃ ভারতে মুসলিম জনসংখ্যা ।

১৯৪৭ সালে মুসলিমের জন্য বানানো দেশ থেকে হিন্দু খেদাইতে প্রায় ১০০ বছর লাইগা যাওয়াটা মোটের কামের কথা না । আমার হোম ডিস্ট্রিক্ট নোয়াখালীর আদর্শ অনুসরন কইরা বাকি দেশটাও যদি ১৯৪৬ সাল থেকে হিন্দু পেটানো শুরু করতো তাইলে আরো আগেই দেশের সাম্প্রদায়িক সম্প্রীতি নিশ্চিত হইতো । ২ক চার্টের ম্যাপটা নতুন টুপির মতই ধবধবে সাদা এবং পুত-পবিত্র দেখাইতো । লাল লাল ছোপগুলা থাকতো না । দেশে সাম্প্রদায়িক সম্প্রীতি নিশ্চিত করতে এখনো ব্যর্থ হইলেও পাশের দেশ ভারতে আমরা অনেক সম্প্রীতি রফতানী করেছি । পার্শ্ববর্তী পশ্চিমবঙ্গের উত্তরের মানচিত্রের দিকে তাকাইলেই তা পরিষ্কার দেখা যায় [ ২খ] [৩]
 
চিত্র ২  ঃ  বাংলাদেশ ও ভারতে ধর্মীয় সংখ্যালঘু সম্প্রদায়ের ভৌগলিক বিন্যাস । (ক) বাংলাদেশের হিন্দু সম্প্রদায় (খ) ভারতের মুসলিম সম্প্রদায় 

তবে দেশ থেকে হিন্দু নিশ্চিহ্ন হয়ে যাওয়ার একটা বেশ খারাপ দিকও আছে ।  হিন্দু নাই মানে ভাঙ্গার মত কোন মুর্তিও দেশে নাই । মুর্তি ভাঙ্গার মত একটা সুনিপুণ শিল্প পড়বে হুমকির মুখে । তাই ঐতিহ্যবাহী এই শিল্পকে ধরে রাখার জন্য এখন থেকেই “সপ্তাহব্যপী সার্বজনীন শারদীয় মুর্তিভাঙ্গা উৎসব” ঘোষনা করার দাবী জানাচ্ছি । ৯৫% মুসলমানের দেশে এই উৎসবে সকলেই অংশগ্রহন করতে পারবে, তাই এটা আসলেই সার্বজনীন । এই অনুষ্ঠানে কি করা হবে ? নতুন করে কিছু করার নাই । শত শত বছরেরর মুর্তিভাঙা রক্ত মুমিনের ধমনীতে বইছে । হাতে ডান্ডা তুলে নিলে আপনাআপনিই চলে আসবে । 
এই দাবী বাস্তবায়নের পথে প্রতিবন্ধকতা যে নাই তা বলতেছিনা । আছে । আমাদের দেশে মডারেট মুসলিম নামের এক প্রকার মুসলিম আছে । এরা কেবল নামেই মুসলিম । দেশের কোথাও মুর্তি ভাঙ্গা হইলেই এরা “আমরা দুঃখিত”, “আমরা মর্মাহত”, “এরা সহী মুসলিম নহে”, “ইহা সহী ইসলাম নহে”,  টাইপ স্ট্যাটাস আর হ্যাশট্যাগের বন্যায় দুনিয়া ভাসাইয়া ফালায় । মোল্লার দৌড় যেমন মসজিদ পর্যন্ত এদের দৌড়ও তেমনি  স্ট্যাটাস আর হ্যাশট্যাগ পর্যন্ত । মর্দে মুজাহিদদের মুর্তি ভাঙ্গার কাজে এরা জীবনে বাধা দিতে পারেও নাই পারবেও না ইনশাল্লাহ ।
মুর্তি ভাঙ্গায় বাধা দিতে না পারলেও এদের হ্যাশট্যাগ আর স্ট্যাটাসের মিথ্যার বন্যায় ইসলাম ভুল ভাবে রিপ্রেজেন্টেড হয় । এরা কথায় কথায় দাবী করে মুর্তি ভাঙ্গা সহী ইসলামের অংশ না । আমি বলি, এরা ভুল । মুর্তি ভাঙ্গাই আসল ইসলামের অংশ । কাবা ঘরের মুর্তি ভাঙ্গা দিয়া এই ঐতিহ্যবাহী সিলসিলার যাত্রা শুরু । এর পর অসংখ্য খলিফা, কত কালাপাহাড়, কত ঔরঙ্গজেব এই ধারা বজায় রাখছে তার হিসাব নাই । ২০০১ সালে তালেবান ব্রাদারদের রকেট বুমা মাইরা ৭০ হাত বৌদ্ধ মুর্তি ভাঙ্গার মনোরম দৃশ্য কার না মনে আছে ! সে সব আজ সোনালী অতীত । আম্রিকা বুমা মেরে তালিবান ভাইদের পশ্চাৎদেশ ছারখার কইরা না দিলে তারা এতদিনে ইস্টাচু অব লিবার্টির মুর্তিটা নিশ্চিত ভাইঙা ফালাইতো । তবে হালে আইসিসের ব্রাদারদের তরতর করে এগিয়ে যাওয়া আর মুর্তি-মাজার ভাঙ্গা দেইখা দেশের মর্দে মুজাহিদরা আবার হালে পানি পাইছে । আমি আমার মর্দে মুজাহিদ ভাইদের পক্ষ থেকে এই সব মডারেট মুসলিম নামক জালেমেদের প্রতি ওপেন চ্যালেঞ্জ ছুইড়া দিলাম । পারলে হ্যাশট্যাগ আর স্ট্যাটাস দিয়া সিধা স্বীকার করেন, “ইসলামের শুরু থেকে যত মুর্তি ভাঙ্গা হইছে সব ভুল এবং অন্যায় । আর যারা ভাঙ্গছে তারা অন্যায় করছে” । পারবেন ? না পারলে স্ট্যাটাস আর হ্যাশট্যাগানি বন্ধ কইরা সাইডলাইনে বইসা তামাশা দেখেন আর মর্দে মুজাহিদ ভাইদের নির্বিঘ্নে মুর্তি ভাঙতে দেন । মুর্তি ভাঙাই সহী ইসলামের অংশ । “মুর্তিভাঙা সহী ইসলাম নহে” টাইপ ভ্রান্তিমুলক স্ট্যাটাস দিয়া মুসলিমদের বিভ্রান্ত করবেন না । 
মর্দে মুজাহিদ ভাইদের প্রতি আমি উদাত্ত আহবান জানাচ্ছি, “এখন যৌবন যার, মুর্তি ভাঙার তার শ্রেষ্ট সময় ” । তাই আলে বালে জল সেচে যৌবন পার না করে দিয়ে মুর্তি ভাঙতে পথে নেমে আসুন । নিন্দুকেরা আগে কানাকানি করতো, আজকাল স্ট্যাটাস মারায়, “ মুর্তি ভাঙলে নাকি সংখ্যালঘুর ধর্মানুভুতি আহত হয় । আমি বলি, “ সংখ্যালঘুরাও মানুষ, তাদেরও আবার অনুভূতি” । এই সব স্ট্যাটাসে কান না দিয়ে পথে নেমে আসেন, দলে দলে যোগ দেন মুর্তি ভাঙায় । 
মুর্তিভাঙার বিষয়ে প্রশাসনের নির্লিপ্ত ভুমিকার জন্য আমি সরকার বাহাদুরকে আন্তরিক ধন্যবাদ জানিয়ে বলতে চাই, আপনাদের এই ভুমিকা ইতিহাসের পাতায় মুক্তার অক্ষরে লেখা থাকবে । এখন শুধু “সার্বজনীন শারদীয় মুর্তিভাঙ্গা উৎসবকে” জাতীয়ভাবে স্বীকৃতি দিয়ে ইসলামের গুরুত্বপূর্ন এই ঐতিহ্যের প্রচার ও প্রসারের সুযোগ করে দিলেই সোনায় সোহাগা । 
মামুনুর রশীদ 
mamun babu 2001 at gmail dot com
=================================== 
হাজারো মানুষের ভিড়ে দাড়িয়ে আমি মানুষেরেই খুঁজে ফিরি
১। http://www.sylhettoday24.com/opinion/details/8/250
2. Islam in India : https://en.wikipedia.org/wiki/Islam_in_India
3. Hinduism in Bangladesh : https://en.wikipedia.org/wiki/Hinduism_in_Bangladesh

ছবি: 


 

 




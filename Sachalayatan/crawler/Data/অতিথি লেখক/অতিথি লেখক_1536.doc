ঘুরান্তিস - পয়লা পর্বঃ কান্তজির মন্দির আর নয়াবাদ মসজিদ




মির্জাপুর বাস স্ট্যান্ড, দিনাজপুর।
চা খেতে মনে চাইল, বসে গেলাম রাস্তার পাশে চায়ের দোকানে। লাল চা বেশ ভালোই বানায় এখানকার মামা রা। দাম তিন টাকা। পুরি খেতেও ইচ্ছে হচ্ছিল। দিনাজপুরের পুরি- মাশাল্লাহ বিশাল বড় বড় একেক্টার সাইজ। কতোটা বড়ো, বললে কেউ বিশ্বাস করতে যাচ্ছে না- এ আমি নিশ্চিত। তাই বলতে গিয়ে ক্যালরি নষ্ট করার ইচ্ছাটাও নেই। যাই হোক, আশেপাশে হোটেল খোলা নেই। তাই এই ইচ্ছেটাও বন্দি করে রাখতে হলো।
সকাল সাড়ে আট-টা বাজে। শীত নেই। কুয়াশারও দেখা নেই। অথচ ডিসেম্বর মাস।
কান্তজী-র মন্দির দেখতে যাবো তাই সকাল সকাল ঝোলা কাধে ঝুলিয়ে বাস স্ট্যান্ডে এসে ধুলা গায়ে মাখানো। বাস স্ট্যান্ড থেকে আধাঘন্টার পথ। পকেট থেকে বের করতে হবে ২০ টাকা। পঞ্চগড়ের গাড়িতে উঠে গেলাম টিকিট কিনে। গেইটলক গাড়ি আর লোকাল গাড়ির পার্থক্য ভুলে গেছি উত্তর বঙ্গে এসে। খানিক পর পর থামে। আর লোক উঠা নামা করে। এ অঞ্চলের মানুষ যে প্রচন্ড রকমের ধৈর্য্যশীল হয়, সেটার কারন বুজতে কেবল এ গাড়িতে করে পঞ্চগড় গেলেই হবে। আমি পয়লা বার এই পরীক্ষা দিতে এলাম তাও প্রাক-প্রস্তুতিমুলক পরীক্ষা- মাত্র আধাঘন্টার। খানিক আগেই ঘুম দিয়ে উঠেছি। কষে একটা ঘুম দিব- তা আর হচ্ছে না। তাই রাস্তার দিকেই চোখ লেপ্টে রেখে দিলাম।
গাড়ি ছাড়তে না ছাড়তেই দু-এক মিনিটের মাথায় ব্রেক। পাশেই একটা গণ কবর চোখে পড়লো। চেল-গাজি-র মাজার। চল্লিশ গাজির কবরস্থান এটা। পাশেই একটা বৃহৎ সাইজের দানবাক্স। হেল্পার ছেলেটা দৌড়ে গিয়ে বাক্সের ফুটো দিয়ে টাকা দিয়ে এলো। এটাই এখানকার রীতি, বাস-ড্রাইভার খুব মান্য করে চলে। আবার চলা শুরু।
লিচুর বাগান চোখে পড়লো। দিনাজপুরেই সম্ভবত সবচেয়ে বেশি লিচু হয়। রাস্তা ঘাটে লিচু গাছ থেকে লিচু ঝুলে থাকলেও মানুষ চোখ ফিরিয়ে দেখেও না। এরপর সারি সারি আলুর ক্ষেত। কলা গাছ এর বাগান। এখান থেকেই সবচেয়ে বেশি সাগর কলা দেশের সব জায়গাতে যায়। কিন্তু দিনাজপুর এসে কলা খাওয়া হয়নি- এ কথা ভাবতে ভাবতে কলার বাগান পেরিয়ে এক সারি লাল ইটের বিল্ডিং এসে গেল। সরকারি বাংলোর-মত বাড়ি। তার চেয়ে বড় গেট তার। তাতে ইয়া বড় করে লেখা হাজি দানেশ বিজ্ঞান ও প্রযুক্তি বিশ্ববিদ্যালয়।
'৪৬ এর তেভাগা আন্দোলনের নেতা ছিলেন হাজি দানেশ সাহেব। পডাশোনা করেছিলেন আইন নিয়ে, আলিগড় বিশ্ববিদ্যালয় থেকে। কিন্তু পরবর্তীতে সমাজতান্ত্রিক দল কৃষক সমিতি তে যোগ দেন আর ঘটনাক্রমে উত্তবঙ্গের প্রথম সারির নেতা হিসেবে বংগ কৃষক সম্মেলন সহ নানা আন্দোলনের নেতৃত্ব দেন। '৫৪ তে দিনাজপুর জেলা থেকে পূর্ববঙ্গ আইন পরিষদের সদস্য নির্বাচিত হন। কিন্তু গায়ে কমুনিষ্ট গন্ধ থাকায় টিকতে পারেন নি। তিনি প্রতিষ্ঠা করেছিলেন দিনাজপুর কৃষি কলেজ। সেখান থেকেই এ বিশ্ববিদ্যালয়ের সুত্রপাত।
মাইলের পর মাইল লম্বা ক্ষেত দেখতে দেখতে বেশ কয়েকটা বাস স্ট্যান্ড পার হয়ে গেল। ঠেলাঠেলি করে মানুষ উঠছে নামছে। 'দশমাইল' (জায়গার নাম) পার হয়ে দূরে একটা সরু দাগ চোখে পড়লো। আকাবাকা। আস্তে আস্তে স্পষ্ট হলো নদীটা। নাম ঢেপা। নেমে গেলাম নদীর পাড়ে। আলু ক্ষেত মাড়িয়ে নদী পার হলাম হেটে হেটে! যে পরিমান ধুলো জমলো গায়ে তা পরিষ্কার করতে ওয়াশিং মেশিনে ঢুকে বসে থাকতে হবে। নদীর ওই পারে কান্তনগর। অদ্ভুত সুন্দর গ্রাম। অন্তত শুরুতে তাই মনে হলো। ঝোপ ঝাড় ভরা গ্রাম আমার ভালো লাগে না। এটা ভালো লাগার কারন হয়তো তাই। মাটির ঘর, সামনে গাছ। আশে পাশে বাশের বেঞ্চ। তার মধ্য দিয়ে এগিয়ে গেলাম মন্দিরের দিকে। হেটে গেলে দশ বারো মিনিটের রাস্তা। হেটে যেতে না চাইলে কারো কোলে ওঠা ছাড়া অন্য কোন রাস্তা আছে বলে মনে হলো না।
ছোট্ট একটা বাজার চোখে পড়লো। কাঠের আসবাবপত্র, টিনের ট্রাংক বানাচ্ছে মিস্ত্রীরা। আশে পাশে কয়েকটা টং দোকান এর সাইজের দোকান। কান্তজী-র মন্দির ঘিরে গেড়ে বসেছে।
লোকজন দেখিয়ে দিল মন্দির- চেয়ে দেখলাম একটা দেয়াল ঘেরা বাড়ি। দমে গেল মনটা। টিকিট কাউন্টার নেই, পাহারা দেওয়ার লোকজন নেই বাইরে, বড় কোন গেট পর্যন্ত নেই। কি আর আছে ভেতরে; ভালো কিছু থাকলে নিশ্চই সরকার এভাবে ফেলে রাখতো না।
সে যাই হোক, আগে বলে রাখি 'কান্তজীউ'- কে 'কান্তজী' বানানোর সাহস আমি করিনি; আমি অধম, মানুষের মুখ থেকে যা শুনেছি তাই বলে যাচ্ছি। ইতিহাসবিদ-দের আগেই ঘটা করে জানান দিয়ে রাখি। আর যারা আমার মতো ইতিহাস-অজ্ঞানী তাদের বলি- মহারাজা প্রাণনাথ রায় ১৭০৪ সালে মন্দিরের কাজ শুরু করেন। শেষ করেন তার পোষ্যপুত্র মহারাজা রামনাথ রায় ১৭৫২ সালে। তা তাদের এই কীর্তি দেখতে দমে যাওয়া মন নিয়ে ঢুকে গেলাম মন্দির এর ভেতর। প্রবেশপুর্বক চোখ ছানাবড়া-ফাইড হয়ে গেল। কারুকার্যের প্রেমে পড়ার জন্য এক পলক-ই যথেষ্ঠ। বুঝতে বাকি থাকলো না কেন এত্তোগুলো বছর লেগেছে একটা মাত্র মন্দির বানাতে।

লাল ইটের তিন তলা মন্দির। দৈর্ঘ্যে-প্রস্থে সমান ভিত্তির উপর ভর দিয়ে দাঁড়িয়ে আছে। দেয়ালে প্রত্যেক্টা ইঞ্চিতে কিছু না কিছু খোদাই করা আছে। সে রামায়ণ হোক আর মহাভারত হোক অথবা রাজা-র আমলের গল্পই হোক- কৃপণের মতো এক ফোটা অংশ ছাড় দেয় নি নির্মাণ শিল্পীরা। পুরো মন্দিরে প্রায় হাজার পনেরো-র মতো টেরাকোটা টালি জুড়ে ছড়িয়ে আছে সে গল্পগুচ্ছ। এত রকমের গল্প সেখানে খোদাই করা যে, সব দেখতে দেখতে দিন পার হয়ে যাবে। আফসোস হল গিয়ে যে টাকা দিল তার কথাই মনে রাখলো ইতিহাস, যারা বানালো তাদের কথা বেমালুম/লা-পাত্তা হয়ে গেল।

মন্দিরের আরেকটা নাম আছে- নবরত্ন মন্দির। একতলার ছাদে ৪টি, দোতলার ছাদে ৪টি আর তিন তলার ছাদে ১টি- মোট ৯টি চূড়া ছিল। ১৭৯৭ এর দিকে ভুমিকম্পে চুড়া গুলো ডেবে যায়। মহারাজা গিরিজানাথ সংস্কারের উদ্যোগ নিলেও আর ঠিক করা সম্ভব হয়নি সেগুলো।

পেছনে একটা ঘরে শিব মন্দির দেখতে পেলাম। মন্দির প্রাঙ্গনে লোকজন বসবাস করে। তাই হয়তো সরকারের মাথাব্যথা কম। তারাই দেখে রাখে। সেখানে থাকতে থাকতেই বাস দিয়ে সরাসরি মন্দির এর দোরগোড়ায় হাজির হয়ে গেল একদল সনাতন ধর্মাবলম্বী। তাদের তীর্থ স্থান এটা।

মন্দির এর ভেতরে ঢুকতে পারলাম না। জেলা প্রশাসক এর অনুমতির জন্য দৌড়াতে হবে সে জন্য। আর যেটা মিস করলাম সেটা হলো মেলা। প্রতি বছর আশ্বিন মাসে মেলা হয় এখানে-মাস দুয়েক এর মধ্যেই হয়েছে একটা। মাস ব্যাপি। পরের বার মিস না করার প্রতিজ্ঞার চারা বুনলাম মনের মধ্যে।
বের হয়ে এসে চানাচুর খেলাম। ভটভটি (ভটভট শব্দ করা যান্ত্রিক ভ্যান) আর ভ্যান দাঁড়িয়ে আছে কয়েকটা। চড়তে চাইলাম, নয়াবাদ মসজিদ দেখতে যাবো। কিন্তু ভ্যানওয়ালার আবদার রাখার সামর্থ্য আমার হলো না। অগত্যা পাজেরো থুক্কু পা-জোড়া তে চড়ে রওনা হয়ে গেলাম। পৌনে এক কিলো রাস্তা। পাকা রাস্তা। কিন্তু সে রাস্তায় দু চাকার সাইকেল বাদে আর কিছু আসা যাওয়া করে না।
চলতে চলতে নৌকার কারিগর এর নৌকা বানানো দেখলাম। ঝোপ ঝাড় এর মাঝে বৌদ্ধ-সহজিয়াদের মন্দির চোখে পড়লো একটা- অনেক পুরোনো মনে হলো- কিন্তু অরক্ষিত। দূরে, আলুর ক্ষেতে এক দল কৃষক কে কড়া রৌদ্রে কাজ করছে।


মোড় ঘুরে মাটির রাস্তায় নেমে গেলাম। মিনিট খানেক এর মধ্যেই পৌছে গেলাম মসজিদের গোড়ায়। গ্রামের নাম নয়াবাদ।
মসজিদের প্রাপ্ত ফলকে নির্মাণ তারিখ লেখা আছে ২ জৈষ্ঠ্য, ১২০০ বঙ্গাব্দ (১৭৯২ সালের দিকে)।
সে সময় মোঘল সম্রাট ছিলেন দ্বিতীয় শাহ আলম আর এখানকার জমিদার ছিলেন রাজা বৈদ্যনাথ রায়। লোক জনের মুখে শুনলাম কান্তজী-র মন্দির বানানোর জন্য আসা মুসলিম কারিগররা এখানে বসতি পেতে ছিল আর নিজেদের জন্যই তৈরী করে ছিল এ মসজিদ।


তিন গম্বুজ বিশিষ্ট মসজিদ-টি তার খোদাই করা টালির বেশীর ভাগ-ই হারিয়েছে অনেক আগেই। যা আছে সেগুলোও অক্ষত নেই। মাঝখানের দরজার মাথায় পোড়ামাটির ফলক আছে আরবী হরফে লিখা। মসজিদের পাশেই একটা কবর। লোক মুখে শুনলাম সেটা মসজিদের কোন একজন নির্মাণ শ্রমিক এর। বেশিরভাগ ফলকে ফুল খোদাই করা আছে বলে মনে হলো।

মসজিদ এ এখনো নিয়মিত নামাজ পড়ানো হয়। একটা মাদ্রাসাও আছে। সামনেই ছেলে-পেলে ক্রিকেট খেলছে দেখলাম।
এবার ফেরার পালা। যেটা ভেবে ভালো লাগলো তা হলো সুদুর পশ্চিম থেকে মুসলিম স্থপতি আর নির্মাণ শ্রমিকরা এখানে এসেছিলেন মন্দির বানাতে। অসাম্প্রদায়িকতার ইতিহাস হয়ে আছে এই মসজিদ আর মন্দির।
----------------------
উদ্ভট রাকিব
(২ জানুয়ারী, ২০১২)

ছবি: 


 

 

 

 




অবশেষে মোরগ মোসাল্লাম রেসিপি



সপ্তাহান্তে হাতে কিছু সময় পেলে যে কয়টা জিনিস করতে পছন্দ করি, তার মধ্যে সবার ওপরে থাকে নতুন খাবারদাবার নিয়ে এক্সপেরিমেন্ট। বলাবাহুল্য, তার মধ্যে অনেকগুলোই ফ্লপ হয়, দ্বিতীয়বার আর কখনোই করা হয় না।   কিন্তু  এর মধ্যেও কিছু কিছু খাবার বের হয়ে আসে, যেগুলো পাকাপাকিভাবে আমাদের প্রিয় রান্নার তালিকায় ঢুকে যায়, তার চমৎকার স্বাদের গুণে বা সহজ রান্না-পদ্ধতির গুণে। আজকে সেরকমই একটা রান্না হাজির করছি--মোরগ মোসাল্লাম।

মোরগ মোসাল্লাম। বা আস্ত মুরগীর রোস্ট বলেও চালিয়ে দিতে পারেন অনায়াসে। অনেকেরই পছন্দের খাবার---তবে এটা দেশী পদ্ধতিতে বানাতে সময় আর শ্রম লাগে অনেক বেশী। আজকে যেভাবো দেখাবো, সেটা খেতে অসাধারণ, খাটনিও তুলনামূলক কম, দেখতেও সেইরকম খানদানি, পোলাওয়ের সাথে ভয়াবহ জমে, বিশেষ করে ঝোল যেটা তৈরী হবে। দাওয়াতে খাওয়ানোর জন্য আদর্শ। করতে খাটনি মাঝারি ধরনের, আপনার পরিশ্রম ১ ঘন্টার মত, আর বাকী সময় ওভেনের বেক, নো নাড়ানাড়ি কারবার। করতেও এমন কোন মহার্ঘ্য জিনিস লাগেনা (আদা-রসুন, ধনে-জিরা, হলুদ-মরিচ, দৈ, গোলমরিচ আর একটু বাদাম, আর  ‌হ্যাঁ, ব্লেন্ডার আছে তো?)
এই রেসিপিটার মালিক হলেন ভারতীয় অভিনেত্রী আর ফুড রাইটার মাধুর জাফরে। বিবিসি বা ডিসকভারি চ্যানেলে তার ক্যানক্যানে গলার রান্নার অনুষ্ঠান হয়ত দেখেছেন কেউ কেউ। মূলত অভিনেত্রী এই মহিলার বেশ অনেকগুলি রান্নার বই আছে, তার ২টা বছর দুয়েক আগে হাতে আসে ১) এ  টেস্ট অফ ইন্ডিয়া ২)ইন্ডিয়ান কুকিং। প্রথমটায় লেখক খুব প্রাঞ্জল ভাষায় ভারতের বিভিন্ন অংশের খাদ্য বৈচিত্রের কথা লিখেছেন, মুগ্ধ হয়ে পড়েছি। যেকোন গুরমের অবশপাঠ্য। ২য়টা মূলত অনেকগুলি রেসিপির সমন্বয়, তবে সবগুলো রেসিপিই অত্যন্ত যত্নসহকারে বানানো, পড়লে আর রাঁধলে বোঝা যায়। মুর্গ মোসাল্লামের রেসিপি সেখান থেকেই নেওয়া।

রেসিপিটা মোটামুটি ৩ ভাগে ভাগ করা যায়:
১)ব্লেন্ডারে দৈ এর সাথে আরো কিছু মশলা ব্লেন্ড করে মুরগির গায়ে মাখিয়ে ফ্রিজে রেখে দেওয়া
২)সেই ব্লেন্ডারেই আরো কিছু মশলা ব্লেন্ড করে এই মশলামিক্সকে তেলে ভাজা
৩)ভাজা মশলাটা মুরগির গায়ে মাখিয়ে ফয়েলে মুড়িয়ে ওভেনে ঢুকিয়ে দেয়া। ব্যাস!   
চলেন রেসিপিতে।
ধাপ ১: (২০ মিনিট)
একটা ব্লেন্ডারে লিস্টি ধরে জিনিসগুলো ঢেলে ব্লেন্ড করে বেশ একটা পেস্ট তৈরী করেন(লিস্টি: ১ ইঞ্চি সাইজের আদা (না ছিললেও চলে), রসুনের ২ টা বড় কোয়া, ৬ টেবিলচামচ দৈ, আধা চাচামচ করে হলুদ আর গোলমরিচ গুঁড়া, ১ চাচামচ করে মরিচ আর লবণ)।
এবার একটা বড় বাটিতে ১ কেজি/সোয়া ১ কেজির চামড়া ছাড়ানো ১ টা মুরগী নিয়ে হাত দিয়ে আচ্ছামত মশলাপেস্টটা মাখান, মুরগীর ভেতরে আর বাইরে। হাতে যত মশলা মাখামাখি হবে, খেতে তত মজা হবে, 'গ্রান্টিড'। তাই পরিষ্কার-পরিচ্ছন্নতার তোয়াক্কা না করে মুরগী আর মশলা আচ্ছামত মাখামাখি করেন।
মাখানো হয়ে গেলে ফ্রীজে রেখে দেন ১ রাত, বা বাইরে ঘন্টা দুয়েক। যত বেশী সময় রাখবেন, সোয়াদ তত খুলবে।
ধাপ ২(২০ মিনিট)
এবার ঐ ব্লেনডারে আবার লিস্টি ধরে কিছু জিনিস ব্লেন্ড করে পেস্ট বানান (লিস্টি: ১ টা বিদেশী বড় পেঁয়াজ, ২০০ গ্রাম মত, রসুনের ৪ টা কোয়া, দেড় ইঞ্চি আদা, আধামুঠ বাদাম, ২ চাচামচ করে ধনে আর জিরা, আধা চাচামচ হলুদ ১ চাচামচ মরিচ গুঁড়া, আর দেড় চাচামচ লবণ)।
পেস্ট তৈরী হয়ে গেলে, একটা প্যানে আধা কাপ তেল দিয়ে মাঝারি গরম করেন। এবার গরম তেলে এই মশলা মিক্স ঢেলে ভাজেন, ১০-১২ মিনিটর মত। শেষে ২ টেবিলচামচ লেবুর রস, অল্প গোলমরিচ গুঁড়া আর এক চিমটি গরমমশলা গুঁড়া দিয়া নামান। গন্ধে জিভে জল আসার কথা, না আসলে কোথাও কোন একটা গন্ডগোল করছেন, আমার দোষ নাই।
৩য় ধাপ (২০ মিনিট + ওভেনে দেড় ঘন্টা )
মুরগিটা বের করে একটা বড় সাইজের এলুমিনিয়াম ফয়েলের মাঝখানে বসান। এবার ভাজা মশলাটা মুরগীর সারা গায়ে মাখান, ভিতরে আর বাইরে, আগের মতই ঈমানী জোশ নিয়ে। কোন দিক যেন বাদ না পড়ে। 
এবার মুরগীর চারপাশে ফয়েলটা মুড়ে প্যাকেট বানায় ফেলেন, যাতে ফাঁকফোকর তেমন একটা না থাকে।  প্যাকেটের "সেলাই" অংশটা যেন মাটি থেকে কমসেকম ২ ইঞ্চি উপরে থাকে, না হলে যে ঝোল তৈরী হবে, সেটা বের হয়ে যেতে পারে। দরকার হলে আরো ফয়েল নিয়ে মুরগীটা আরেকবার ঢেকে দেন।
ওভেন গরম দেন, ৩৫০ ফারেনহাইট বা ১৮০ সেলসিয়াসে। গরম হলে মুরগীর প্যাকেট ঢুকিয়ে দেন, দেড় ঘন্টার জন্য। দেড় ঘন্টা পর বের করে বুকে ছুরি চালিয়ে দেখুন রান্না শেষ হয়েছে কিনা, নাহলে আরো ১৫ মিনিট করে করে রান্না করুন যতক্ষণ না সিদ্ধ হচ্ছে।

বের করে নিজে খান, আপনার প্রিয়জনকে খাওয়ান. আর ভাল লাগলে এই বান্দাকে একবার জানাতে পারেন, বান্দা খুশী হবে।
পরিশিষ্ট ১: আমার ডিয়েস্লার নাই, খালি ৪ বছর পুরোন একটা পয়েন্টেন্শুট ক্যাম্রা আছে, ছবি তোলার হাতও পয়েন্টেন্শুট গোত্রের, তাই ছবি খুব ভাল না 
পরিশিষ্ট ২: পোস্টের শিরোনাম কী দেব, ভেবে না পেয়ে আমার প্রিয় বিরিয়ানী পোস্টের (হাসিব ভাইয়ের লেখা) আদলেই দিয়ে দিলাম। উনি মাইন্ড করবেননা আশা করি   
পরিশিষ্ট ৩: আপনার ব্লগীয় নামের মধ্যে যদি "ধুধূ" প্রান্তর লুকিয়ে থাকে, অর্থাৎ নামের আগের অংশে "ধু" আর পরের অংশে যদি "ধূ" থাকে, তাহলে আপনার জন্য রেসিপি চেঞ্জ হইবেক। আধা কাপ তেলের বদলে, অতি অবশ্যই, 
পুরো ১ কাপ খাঁটি-দেশী-গাওয়া ঘি। 
--দিফিও


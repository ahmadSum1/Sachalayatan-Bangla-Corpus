সমস্যা



বিকালবেলা ঘুম থেকে উঠেই ঢুলুঢুলু চোখে পানি গরম বসাই।তারপর হাত মুখ ধুতে চলে যাই।কেমন যেন সারা শরীরে ঘুম ঘুম ভাবটা লেগে থাকে।ফিরে এসে খুব অল্প পানিতে দুইটা টিব্যাগ ফেলি।অনেকখানি পাউডার মিল্ক আর একেবারে ডলোরাস আমব্রীজের মত তিন চামচ চিনি দিয়ে কড়া চা।
বিকালের এই চা বিলাসের সময় কেউ গল্প করতে এলে অথবা ফোন এলে একটু বিরক্ত হই।এইভাবে ভালোই চলছিল।কিন্তু হঠাৎ করে মার্কেট থেকে ডানোর প্যাকেট গায়েব। গুড়া দুধে মেলামাইন বৃত্তান্ত শুরু।
বন্ধু বান্ধবরা দুই দলে বিভক্ত।যারা চায়ে আসক্ত না তারা বলল,
-মনের সুখে মেলামাইল খাচ্ছিস কেন?এইসব বন্ধ কর।
যারা চা খোর তারা বলল,
-একটা কিডনী গেলে আরেকটা আছে, অসুবিধা কি?
আমি বললাম,দোস্ত দুইটাই নষ্ট হলে তো মরে যাবো?
-আরে বেকুব, মরে গেলে তো গেলিই তখন কিডনী একটা আর দুইটা।
কিন্তু আমার নাতি নাতনীর চেহারা না দেখে মরার বিশেষ ইচ্ছা নাই।তাই ভাবলাম এবার বোধহয় এই প্রিয়তমেষুকে বিদায় জানানোর সময় আসলো!
এদিকে সুদূর বৈদেশ থেকে প্যারেন্ট ফোন করে বলে,
-খর্বদার ডানো খাবি না।দরকার হলে বিদেশ থেকে ঢাকা হয়ে তোর শহরে গুড়া দুধ সাপ্লাই পাঠানো হবে।কিন্তু কোনমতেই 'ডানো' না।
আমি হাসতে হাসতে বললাম, এতো কিছু করা লাগবে না।আমি চা খাবো না।
বলা সহজ, করা ততোটা না।আমি রুমে চা খাওয়া বন্ধ করলাম ঠিকই কিন্তু অন্য সমস্যা দেখা দিল।সুযোগ পেলেই রেস্টুরেন্টে ঢুকে চা খেয়ে ফেলি।রাত দশটার সময় মনে পরে সারাদিন চা খাওয়া হয় নাই।বাইরে থেকে খেয়ে আসি, এদিকে রাতে ঘুম আসে না।বিরক্তিকর এক অবস্থা।
বাজারে দেখলাম মার্কস,ফ্রেশ এর ছড়াছড়ি।মার্কস মুখে দিলে কেমন জানি চকের গুড়ার মত টেস্ট লাগে !
ধ্যাত ধ্যুৎ ধ্যাত...............এতো ঝামেলা ভাল্লাগে?গতকাল একবস্তা মার্কস কিনে নিয়ে আসলাম......যা আছে কপালে।মেলামাইন খেয়েও তো ভালোই আছি আমরা।
কুরুবক


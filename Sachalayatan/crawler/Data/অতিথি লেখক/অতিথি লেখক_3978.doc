মা দিবস এবং অদরকারী মা



মা দিবস এল, চলেও গেল। আমাদের দেশে বছরের অনেক দিনেই অমুক-তমুক "দিবস" কোনও না কোনভাবে পালিত হতে দেখেছি। মোটামাথায় হাস্যকর কাগজের মুকুট পরে, বেসুরো ব্যান্ডের উচ্চনাদে র্র্যালীর নামে সরকারী-বেসরকারী চাকরদের রাজপথ আটকে ট্রাফিক-জ্যাম-বাঁধানো দিবসগুলো নিয়ে আগ্রহী হবার কোনো কারণ  ছিলনা। যায়যায়দিনের উদ্যোগেই  প্রথম ভালবাসা দিবসের বড়সড় আয়োজন দেখলাম। তার ক'বছর বাদে যোগ হল মা দিবস। বানিজ্যের বিপুল সম্ভাবনা এসব দিবসের আয়োজনকে সর্বব্যাপী করতে ভূমিকা রাখছে হয়তো,  তবু ব্যক্তিগত কিছু সুকোমল ভাবনা, বলি বলি করেও চেপে থাকা কথা একটা তারিখকে উপলক্ষ্য করে প্রকাশিত হচ্ছে, এটাই বা কম কী। 
আমি প্রায়-অনুভূতিহীন নির্বিকার মানুষ, জীবনসঙ্গীও জুটেছে তেমনই। এসব উপলক্ষের ছুতোয় কখনো কিছু করা হয়ে ওঠেনি। তবে খুঁটিয়ে খুঁটিয়ে পত্রিকা পড়ার অভ্যাস থাকায় জেনে যাই কে কী করছে, বলছে, ভাবছে। এদের অধিকাংশই আবার তারকা- গোছের মানুষ। বিভিন্ন আকাশের। গতবছর মা দিবসে একটা পত্রিকা পাঁচতারা হোটেলে দারুণ সব আয়োজন করল, আজকাল তো কত কিসিমের পার্টনারও থাকে, পরদিন নেটে ঢুকে আয়েশ করে তার বিস্তারিত দেখছি । অভিনেত্রী কী করলেন, গায়িকা কী বললেন,কেকটা কে কাটলেন, আরো কত কী। তারকা-মা আর তারকার মা, কে নেই আনন্দের সেই হাটে? আছেন বুদ্ধিজীবি গোত্রীয় লোকজনও। তাদের মধ্যে একজন, নামের আগেপরে ড-বিসর্গ, "নারীনেত্রী ও গবেষক"  পরিচিতি, আসর জমানো বক্তব্য দিলেন। ঐ পত্রিকার সম্পাদক তাঁর বড় স্বজন, রিপোর্টার তাঁকে হাইলাইট না করে যায় কোথায়। তিনি সতেজে বলেছেন, যেসব মায়েরা সন্তানের অজুহাতে নিজেদের ক্যারিয়ার বিসর্জন দেয়, তাদের এই আরোপিত মাতৃত্বের কোনো প্রয়োজন নেই। আরো জোরালো কিছু কথাবার্তা, কিন্তু আমার চোখ আটকে থাকে ওই বাক্যটিতে, স্থাণুর মতো বসে থাকি দীর্ঘক্ষণ, আমার আর পত্রিকা পড়া হয়না সেদিন। দিন যায়, দেশ-বিদেশের হাজারো খবর চোখে পড়ে, সেগুলো পড়ি, ভুলি, প্রতিক্রিয়ারা ফিকে হয়ে আসে... স্বদেশী নারীনেত্রীর উদ্ধত কথন আমার মাথায় বর্শাফলার মতো গেঁথে থাকে টনটনে অস্তিত্ব নিয়ে। তৃপ্তিদায়ক বহু সনদ আর নিখুঁত ক্যারিয়ারকে একরকম চুলোয় ফেলে  বিলম্বিত বিকাশের অসুস্থ সন্তানের উন্নত চিকিৎসার জন্য আমি প্রবাসী হয়েছি, সবরকম সাধ্যের বিনিময়ে শুধু তার জন্য কার্যকর একজন শিক্ষক হয়ে ওঠার কঠিন চেষ্টাটা চালিয়ে যাচ্ছি, যেন আমার মৃত্যুর পর সে সমাজের বোঝা না হয়ে যায়- অনুমান করতে পারি এমন আছেন আরো অনেকেই- আমরা সবাই কি তাহলে আরোপিত মা? অদরকারী অপ্রয়োজনীয় মা? 
স্বামীর শিক্ষক হবার সুবাদে অতি বিখ্যাত জনপ্রিয় এক ব্যক্তিত্ব আমারও আপনজন। স্যারকে কষ্টের কথাটা জানিয়ে মেইল করেছিলাম। উনি সংবেদনশীল মানুষ, মেইলটা নারীনেত্রীকে ফরোয়ার্ড করে দেন। ভদ্রমহিলা স্যারের কাছে দুঃখ প্রকাশ করে আমার খোঁজ জানতে চান। স্যার মাঝেমধ্যেই জানতে চান, আপা কিছু বলেছেন তোমকে? তখন আমার খুব হাসি পায়। সচলের মেয়ে পাঠকের সংখ্যা নাকি কম না। সফল মায়েদের জন্য এক অদরকারী মায়ের পক্ষ থেকে অভিনন্দন আর শুভকামনা।  


অমিত সম্ভাবনার ন্যানো-প্রযুক্তিকে অধিগ্রহণের এখনি সময়



শিল্প বিপ্লবের হাত ধরে প্রযুক্তির উন্মেষ আর নিরন্তর বিকাশ ঘটেছে গত তিন শতকে। বাষ্প-শকটের আবিষ্কার, অর্থনীতিতে বিদ্যুতের আত্মিকরণ, আর হালের তথ্য-বিপ্লব- এর প্রতিটি প্রাযুক্তিক সংঘটনকে সুম্পেটারের দীর্ঘমেয়াদী প্রযুক্তি-তরঙ্গ (Schumpeterian Kondratieff or Long Wave) বলে চিন্হিত করা যায়। সুম্পেটারের এ প্রযুক্তি-তরঙ্গ শুরুতে একটি অর্থনীতির বাজার ব্যবস্থাকে নাড়া দেয়। নূতন উদ্যোগী শ্রেণীর জাগরণ বদলে দেয় প্রথাগত উদ্যোক্তাদের বাজার স্বাচ্ছন্দ্য। তৈরী হয় নূতন সম্পদ; বিলীন হতে শুরু করে প্রথাগতরা। তবুও, শেষ অঙ্কে প্রাপ্তির ভাগটাই বেশী হয়ে দেখা দেয়। আজকের বিজ্ঞান গবেষণায় ন্যানো-প্রযুক্তির (nanotechnology) আবির্ভাব সামাজিক শারীরতত্বে দীর্ঘমেয়াদী প্রভাব রাখবে বলে ধারণা করা হচ্ছে। এ উপ-সম্পাদকীয়ের মাঝ দিয়ে এ শতাব্দীর নব্য প্রযুক্তি-তরঙ্গ (neo-Kondratieff), ন্যানো-প্রযুক্তিকে, পরিচিতি দেবার প্রয়াস থাকছে।  
রূপান্তর-জীববিদ্যায় (evolutionary biology) সময়মাত্রাকে কেন্দ্রীয় বলে ধরা হয়; তেমনি ন্যানো-প্রযুক্তিকে বোঝবার মূলে আছে দৈর্ঘ্যমাত্রা (length dimension)। কোন পদার্থের  একটি মাত্রা যদি ১ মিটারের ১ বিলিয়ন ভাগ হয় তবে তাকে ন্যানো-পদার্থ বলে নির্ধারণ করা চলে। সহজ উপমায়, পৃথিবীর সাথে একটি সকার (soccer) বলের ব্যাসের আনুপাতিক যে মাত্রা, সকার বলটির সাথে একটি ন্যানো-পদার্থের আনুপাতিক মাত্রা তার তুলনীয়। বিজ্ঞানে ন্যানো-প্রযুক্তির চর্চা পাঁচ দশকের চেয়েও পুরনো। Richard Feynman তাঁর এক বক্তব্যে এর শাব্দিক অবয়ব দেন ১৯৫৯-এ। সূক্ষ্ম পদার্থ নিয়ে আণবিক আর পারমাণবিক স্তরে গবেষণা (molecular and atomic manipulation) যেন প্রেষণা পায় সে থেকেই। নব উদ্যমে রাসায়নিক মৌলগুলোকে নিয়ে শুরু হয় নিবিড় চর্চা আর গবেষণা। গত পাঁচ দশককে ব্যবহার করা হয়েছে পদার্থ আর রসায়নের মিথষ্ক্রিয়ায় ন্যানো-প্রযুক্তিকে প্রায়োগিক করে তোলায়। বৈজ্ঞানিক গবেষণাগার থেকে উত্তীর্ণ হয়ে ন্যানো-প্রযুক্তি তার বাণিজ্যিক পরিধি বিস্তার করতে শুরু করেছে। ন্যানোর প্রায়োগিকতা স্থান করে নিয়েছে চিকিৎসাশাস্ত্র থেকে বাণিজ্যিক পণ্যে, ইলেকট্রনিক্স থেকে আধুনিক নির্মাণ উপকরণে। এশিয়ার শক্তিশালী অর্থনীতির দেশ চীন, ভারত, থাইল্যান্ড, আর কোরিয়া প্রাণপনে লড়ছে এ নব্য প্রযুক্তি-তরঙ্গকে মন্থন করতে। চীন চাইছে নিজেদের শিল্প অবকাঠামোকে কাজে লাগিয়ে ন্যানো-পদার্থ প্রস্তুতকারক হিসেবে নেতৃত্ব দিতে। একই সময়ে কোরিয়া চাইছে ন্যানো-পদার্থকে ব্যবহার করে ইলেকট্রনিক্স বাজার নিয়ন্ত্রণ করতে। এ প্রাযুক্তিক অনুপপত্তিতে আমাদের উল্লম্ফনের সুযোগ এখনি। 
গত ত্রিশ বছরের ইতিহাসে আমরা একটি বৃহৎ প্রযুক্তি-তরঙ্গকে বিনির্মাণ এবং একইসাথে তাকে বিলীন হতে দেখেছি। ‘বাঙলা যা আজ ভাবে, ভারতবর্ষ তা বিবেচনায় আনে দিনান্তে’-সেই বাঙলার আমরা তথ্য-প্রযুক্তির উত্থানকে উপলব্ধি করলাম একজন ভোক্তা হিসেবে। আজও মোবাইল সংস্কৃতির এ আমাদের শ্লোগান, তথ্য-প্রযুক্তিকে সাধারণের দ্বারে পৌঁছে দেয়া; কিন্তু ভোক্তা হিসেবে- এটুকু বোঝবার অবসর কোথায়! আমাদের নূতন উদ্যোক্তা শ্রেণী এখনও গার্মেন্টস শিল্পকে প্রধানতম নিয়োগ ক্ষেত্র বলে মানেন। শিল্পের সম্মুখ অথবা পশ্চাত সংযোগ আর প্রযুক্তির ভোক্তা হয়ে রইবার এ অনন্ত সাধ আমাদের নিমগ্ন করে রাখবে আরও একটি দশক। এর ভেতরেই ন্যানোর নব্য-প্রযুক্তির রথ ছাঁড়িয়ে যাবে আমাদের স্লথ বাহনটিকে। আমাদের উচ্ছ্বাস হয়ত আছড়ে পড়বে ন্যানোর কোন বাণিজ্যিক পণ্য আবিষ্কারে- আবারো হয়ত ভোক্তা হিসেবেই। এ পরিণতি ন্যানো প্রযুক্তির বিজ্ঞানীদের জন্যে হবে একটি বুদ্ধিবৃত্তিক পরাজয়। ন্যানো-প্রযুক্তির অমিত সম্ভাবনার তরঙ্গটিকে সময়মত মন্থন করতে পারলে আমাদের মত একটি উন্নয়নশীল দেশ প্রাযুক্তিক-অর্থনীতির (techno-economy) নবযুগে প্রবেশ করবে। নব্য উদ্যোক্তাদের প্রতি তাই সময়ের দাবী- এ প্রযুক্তি-তরঙ্গটি আমাদের পাশ কাটিয়ে যাবার আগেই একে অধিগ্রহণ করুন; অন্তত একে একটি সুযোগ দিন। 
লেখকঃ
নাভিদ সালেহ্, পি,এইচ,ডি
সহকারী অধ্যাপক,
ইউনিভার্সিটি অব সাউথ ক্যারোলাইনা,
সাউথ ক্যারোলাইনা, যুক্তরাষ্ট্র
[লেখাটি জুন ২৪, ২০০৯-এ ঈষৎ সংক্ষেপিত অবস্থায় দৈনিক প্রথম আলো'তে প্রকাশিত]


৩০ বছর পরের সত্য অথবা... 



গত দুই সপ্তাহে আমেরিকার পাকিস্তানকে ৭৫০ মিলিয়ন ডলারের সাহায্য সারা বিশ্বের খবর মাধ্যমের একটা প্রধান বিষয় হয়ে আছে। তার সাথে সাথে পাকিস্তানের আভ্যন্তরীণ জঙ্গি সমস্যাও আন্তর্জাতিক সংবাদগুলোর বড় একটা অংশ দখল করে রেখেছে।

পাকিস্তানকে আমেরিকার মূল্যায়ন ৫০এর দশক থেকে বিভিন্ন চড়াই উৎরাই এর মধ্য দিয়ে চলে এসেছে। ৫০এর দশকে সিয়াটো-সেন্টো চুক্তি থাকা সত্ত্বেও '৬৫ সালের পাক-ভারত যুদ্ধের সময় দুপক্ষকেই আমেরিকার সামরিক সহযোগিতা বন্ধ করে দেওয়ায় বেশি ক্ষতির সম্মুখীন হতে হয়েছিল পাকিস্তানকেই। সভিয়েত ইউনিয়ন এর আফগানিস্তান দখল - এ সময়ে দুদেশের মধ্যে বেশ সৌহার্দপূর্ণ এবং সহযোগিতার সম্পর্কই ছিল। সে সময় পাকিস্তান আমেরিকার কাছ থেকে বড় অংকের বেশকিছু সামরিক এবং আর্থিক সাহায্য পেয়েছিল। সাম্প্রতিক সন্ত্রাস বিরোধী যুদ্ধে পাকিস্তানের সমর্থন-এর পর থেকেও পাকিস্তান আমেরিকার বেশ সুনজরেই আছে এবং গত কবছরেও বেশ বড় অংকের সামরিক-আর্থিক সাহায্য পেয়ে এসেছে। ২০০৮ এর আগস্ট মাসের এক রিপোর্টে পাকিস্তানে আমেরিকান সাহায্যের কিছু পরিসংখ্যান জানতে পারি। 
গত জানুয়ারিতে বারাক ওবামার নেতৃত্বে নতুন সরকার ক্ষমতায় আসার পরে ফেব্রুয়ারি মাসেই পাক আমেরিকা সম্পর্ক নিয়ে নতুন করে একটি ১০০ পৃষ্ঠার রিপোর্ট তৈরি করে; যার ৮৯ পৃষ্ঠায় দেখতে পাই যে ২০০৭ অর্থবছরে আমেরিকা পাকিস্তানের জন্য নতুন ৭৫০ মিলিয়ন ডলার সাহায্যের পরিকল্পনা তৈরি করেছে। ২০০৮ এর জুলাই মাসে "Enhanced Partnership with Pakistan Act of 2008" নামে সিনেটে বিল উপস্থাপন করা হয়। প্রাথমিক ভাবে এই সাহায্য ২০০৯ থেকে শুরু করে ২০১৩ পর্যন্ত ১.৫ বিলিয়ন ডলার প্রতি বছর হিসেবে দেওয়া হবে এবং সাথে এটাও উল্লেখ আছে যে প্রয়োজনে এই বাৎসরিক সাহায্য ২০১৮ পর্যন্ত বাড়ানো হবে। এই আইনটি ২০০৮-এ বুশ সরকারের সময় পাশ করা সম্ভব না হলেও আমেরিকান নতুন সিনেট "Enhanced Partnership with Pakistan Act of 2009" নামে সেই একই আদেশ পাশ করেছে কদিন আগে এবং বর্তমান প্রেসিডেন্ট বারাক ওবামা এতে স্বাক্ষর করে এটিকে আইনে রূপ দিয়েছেন। এতে দেখা যাচ্ছে যে সরকার পরিবর্তন আমেরিকার নীতিতে খুব একটা প্রভাব ফেলছে না। 
এই আদেশ পাশের পরে আমেরিকা এবং পাকিস্তান দুই দেশেই তা নিয়ে বিতর্ক দেখা দিয়েছে। আমেরিকায় প্রশ্ন উঠেছে যে দেশে নিরাপত্তাই সবচেয়ে বড় হুমকি এবং যেখানে সাহায্যের অর্থ খরচের স্বচ্ছতা নেই সে দেশকে কেন এত বিশাল পরিমান অর্থিক সাহায্য দেওয়া হবে। আর এদিকে পাকিস্তানে প্রশ্ন উঠেছে এই সাহায্যের সাথে যে সব শর্ত এসেছে তা নিয়ে; যেমন পাকিস্তানের নিউক্লিয়ার প্রোগ্রাম বা আর্মি এবং আইএসআই এর ভূমিকা নিয়ে শর্ত। এসব নিয়ে আর্মি প্রধান পাকিস্তান আর্মির এই সাহায্যের বিষয়ে নেতিবাচক মনোভাবের কথা সরকারকে জানিয়েছেন; গত ৭ অক্টোবরের সংবাদ মাধ্যম সূত্রে জানা যায়। যদিও আর্মির পক্ষ থেকে দেওয়া বিজ্ঞপ্তিতে ঘোষিত অসামরিক অর্থ সাহায্যের সাথে জুড়ে দেওয়া শর্ত সম্পর্কে উদ্বেগ এর কথাই বলা হয়েছে শুধু। তবে ধারনা করা হচ্ছে পাকিস্তানে তালেবানি শক্তির উত্থানের বিরুদ্ধে ব্যবস্থা নিতে না পারায়, যে ব্যর্থতার আঙুল পাকিস্তান আর্মির দিকে উঠেছে তা তারা খুব সহজ ভাবে গ্রহণ করেনি। আর ২০০২ থেকে আমেরিকার দেওয়া আর্থিক সাহায্যের ৭০% এর খরচের কোন হিসাব নেই - এই দায়টাও পাকিস্তান আর্মির ওপরেই চলে যাচ্ছে কারণ ২০০৮ পর্যন্ত পারভেজ মোশাররফ নামক একজন আর্মি জেনারেলই পাকিস্তানের শাসন ক্ষমতায় ছিল। এসব কারণগুলো দেখিয়ে আমেরিকা পাকিস্তান আর্মির তালেবান বিরোধী যুদ্ধ জোড়দার করার এবং 'লস্কর-ই-তৈয়ব'-এর মত অন্যান্য জঙ্গি সংঠনের বিরুদ্ধেও ব্যবস্থা নেওয়ার কথা বলেছে। পাকিস্তান আর্মি এটাকে তাদের জন্য বড় অপমান মনে করছে এবং আমেরিকার নেতৃত্বে দেশের ভেতরে তালেবানদের সাথে যুদ্ধে যাওয়ার ব্যাপারে অনাগ্রহ দেখাচ্ছে। তবে আমার মনে হয় অন্য একটি কারণও থাকতে পারে এই সাহায্যের ব্যাপারে আর্মির নেতিবাচক মনোভাবের; যেহেতু সাহায্য আসছে অসামরিক খাতে ব্যবহারের জন্য, তাতে পাকিস্তানের উচ্চাভিলষী আর্মির নিজেদের অংশের ব্যাপারে অনিশ্চয়তাও তাদের বর্তমান মনোভাবের বিষয়ে প্রভাব রেখে থাকতে পারে। যাই হোক, অতীত চিত্র বলে যে তালেবানদের সাথে পাক-আর্মির যুদ্ধগুলো আনেকটা আমাদের দেশের বিভিন্ন সময়ে বিশ্ববিদ্যালয় বা কলেজে ঘটে যাওয়া দুই বিরোধী পক্ষ বা ছাত্র-পুলিশের ধাওয়া-পাল্টা ধাওয়ার মতন! একবার তালেবানদের কবল থেকে একটা অঞ্চল আর্মিরা উদ্ধার করে আবার কদিন পরেই তালেবানরা সেই অঞ্চল নিজেদের দখলে নেয়। এই চক্রের মধ্যেই ঘুরছে বিষয়গুলো গত ৮ বছর ধরে।

এদিকে বিরোধী দলগুলোও এই সাহায্যের শর্তগুলোর ব্যপারে তাদের বিরোধিতা স্পষ্ট করেছে। কিন্তু সরকার পক্ষ এই আর্থিক সাহায্যের বিষয়ে তাদের সমর্থন জানিয়েই যাচ্ছে। পাকিস্তানের বর্তমান পররাষ্ট্র মন্ত্রী আমেরিকা গিয়ে যথাযথ কর্তৃপক্ষের কাছ থেকে একটি কাগজ নিয়ে এসেছেন যেখানে লেখা আছে যে বর্তমান এই সাহায্য কোন ভাবেই পাকিস্তানের সার্বভৌমত্ব এবং স্বাধীনতার ওপরে হস্তক্ষেপ নয়। বিষয়টা অনেকটা সেই সব চারিত্রিক সনদপত্রের মতন; যেখানে পত্রের উপরে লেখা থাকে 'TO WHOM IT MAY CONCERN' এবং ভেতরে লেখা থাকে যার নামে দেওয়া হচ্ছে তার চরিত্র ভাল, যিনি দিচ্ছেন তিনি উল্লেখিত ব্যক্তিকে ব্যক্তিগতভাবে চেনেন এবং তাঁর জানা মতে এই ব্যক্তি কোনপ্রকার অসৎ কর্মের সাথে জড়িত না; সেরকম! এখন এই কাগজ হাতে নিয়ে পাকিস্তানের সংসদে এই সাহয্যের বিষয়ে আলোচনা হবে!
যাক! এতক্ষণ যা লিখলাম তা তো সবাই জানে এবং এখন যা লিখতে যাচ্ছি সে অংশটুকুও সবার জানা! তাই সংক্ষেপে সারছি; গত সপ্তাহে পাকিস্তানে যে সব সন্ত্রাসী হামলা হলো সেগুলো :
১. অক্টোবর ১০; পেশোয়ার, পাঞ্জাব; পাকিস্তান আর্মি জেনারেল হেডকোয়ার্টার
২. অক্টোবর ১২; সাংলা জেলা; আত্মঘাতী বোমা হামলা, ৬ জন নিরাপত্তাকর্মী নিহত
৩. অক্টোবর ১৫; লাহোর; জাতীয় নিরাপত্তা ভবন এবং পুলিশ একাডেমী
৪. অক্টোবর ১৬; পেশোয়ার; পুলিশ স্টেশন
এর আগে যত আক্রমন হয়েছে তাতে মসজিদ, বাজার, হোটেল, পুলিশ স্টেশন জাতীয় পাবলিক স্পেস থাকলেও সরাসরি পাকিস্তান আর্মির কোন স্থাপনায় বা অবস্থানে হামলার নজির খুব বেশী চোখে পড়ে না। কিন্তু পাকিস্তান তালেবানের এই আর্মি স্থাপনায় ধারাবাহিক হামলা এমন একটা সময়ে করল যখন আর্মির ভেতরেই এই যুদ্ধে অংশগ্রহনের ব্যাপারে অনিশ্চিত মনোভাব দেখা যাচ্ছিল। কিন্তু বিষয়গুলো এমন ভাবে ঘটছে যেন মনে হচ্ছে, যে যুদ্ধ পাকিস্তান আর্মি নিজেদের ঘাড়ে নিতে চাচ্ছেনা তাই এসে তাদের ঘাড়ের পড়ল। তালেবান বাহিনী যেন দেখিয়ে দিল পাকিস্তান আর্মিকে কতটা নিরাপত্তাহীন অবস্থায় তারা আছে! এই সব আক্রমন দেশের ভেতরে এবং বাইরে তালেবানি শক্তির সাথে যুদ্ধে জড়াতে বাধ্য করবে তেমনি তাদের আমেরিকান সাহয্যের বিষয়ে তাদের নেতিবাচক অবস্থান থেকেও সরিয়ে আনবে।
এটা অবশ্য জানা কথা, আমেরিকা যে সিদ্ধান্ত নিয়েছে তার বাস্তবায়ন করবেই। তাই প্রশ্ন জাগে তালেবান বাহিনীর এই হঠাৎ অতিরিক্ত আর্মি বিরোধী অভিযানগুলো কোনভাবে আমেরিকাই করাচ্ছে না তো?! কিন্তু এই চিন্তাকে সমর্থন করতে পারে এমন কোন তথ্য তো আমার হাতে নেই। কিন্তু গত ৬০ বছরের অধিক সময় ধরে 'শান্তিপ্রিয়' আমেরিকা সারা পৃথিবীর বিভিন্ন দেশে যতসব সরাসরি এবং সিআইএ দিয়ে অশান্তি সৃষ্টি করেছে, তারপরে এই ধরনের চিন্তা মাথায় আসাটাকে খুব একটা অযৌক্তিক বলে আমার নিজের কাছে মনে হয়না! অপেক্ষা করতে হবে হয়ত ৩০ বছর, এই সময়ে আসলে কি কি ঘটেছিল পাকিস্তানে এবং কারা কি ভূমিকায় ছিল, তা জানতে....
লেখাটা এখানেই শেষ করা যেত কিন্তু মাথার মধ্যে ঘুরপাক খাচ্ছে একটা প্রশ্ন - আমেরিকার কি লাভ এই সাহায্য পাকিস্তানকে দিয়ে? এখন আমার স্বল্প জ্ঞানে একটু লেখার চেষ্টা করি আমেরিকার কি কি কারণে পাকিস্তানকে এই সাহায্য দিতে চাচ্ছে এবং তাতে আমেরিকার লাভটা হচ্ছে কিভাবে -
যে কথাটা বারবার আসছে 'জাতীয় নিরাপত্তার জন্য' এবং বিশ্বব্যাপি সন্ত্রাস বিরোধী যুদ্ধের সহায়ক দেশ হিসেবে পাকিস্তানের অবকাঠামোগত উন্নয়নই এই সাহায্যের কারণ, সেটা সত্য। কিন্তু পাকিস্তানে এই অবকাঠামোর উন্নয়ন আমেরিকার লাভ কিভাবে আনবে? 
প্রথমত, বর্তমান বৈশ্বিক আর্থিক অবস্থায় বাজারে অর্থের জোগান হিসেবে এই সাহায্য বেশ কাজের। পাকিস্তানে যে সব উন্নয়ন কাজ হবে তার বেশীর ভাগের তদারক করার জন্য আমেরিকা থেকে 'কনসালটেন্ট' থাকবে। এছাড়া প্রকল্পের পরিকল্পনাও করবে আমেরিকান 'ইঞ্জিনিয়ার'রা। আর যেসব যন্ত্রপাতির প্রয়োজন পড়বে তাও আসবে আমেরিকা থেকে। তাতে দেখা যাবে এই ৭৫০ মিলিয়নের বেশীর ভাগ অংশই আমেরিকার পুঁজি বাজারে ফিরে যাবে। এখন প্রশ্ন উঠতে পারে এই উন্নয়ন কাজ আমেরিকা নিজের দেশে কেন খরচ করছে না? এর দুটো বড় কারণ সহজেই চোখে পড়ে - ১. আমেরিকায় উন্নয়নের জন্য পাকিস্তানের মত এতবড় বাজার নেই। ২. পাকিস্তানে কাজ করতে গেলে একেবারে গোড়ার যন্ত্রপাতি থেকে শুরু করে তদারকি পর্যন্ত সব ক্ষেত্রেই আমেরিকার সাহায্য প্রয়োজন হবে। যেটা কিনা নিজের দেশে করতে গেলে গোড়ার যন্ত্রপাতির প্রয়োজনটা তত বেশী হবেনা। 
দ্বিতীয়ত, এই সাহায্যের অর্থটা আসছে সরকারের বাজেটের সামরিক খাতে ব্যয়-এর বাইরে থেকে। কিন্তু যখন পাকিস্তান এই সাহায্যটা নিচ্ছে সাথে যে সব শর্ত আছে তাতে স্পষ্ট যে এর পেছনে যুদ্ধের বিষয়টা জড়িত থাকছে। এছাড়া পাকিস্তান পুলিশকে উন্নয়নের কথাও এই সাহয্যের ভেতরে আছে। সেই জন্যও যত অস্ত্র-প্রশিক্ষণ এসব কাজের জন্য আমেরিকার সাহয্য পাকিস্তানের লাগবে। তারমানে আমেরিকার বাজেটের অসামরিক খাতে ব্যয়-এর অর্থ একটু ঘুরিয়ে সামরিক খাতে ব্যবহার করা হচ্ছে। এটা আমেরিকার 'যুদ্ধ-অর্থনীতি'র একটা খুব সাধারণ উদাহরণ।
তৃতীয়ত, পাকিস্তানে ইউএস দূতাবাসের পরিধি বৃদ্ধি। ইসলামাবাদে দূতাবসের উন্নয়নের জন্য হোয়াট হাউস থেকে ৭৩৬ মিলিয়ন ডলার চাওয়া হয়েছে কনগ্রেসের কাছে। উল্লেখ্য, গত বছর শেষ হওয়া ইরাকে আমেরিকান দূতাবাস তৈরির জন্য খরচ হয়েছে ৭৪০ মিলিয়ন ডলার। ধারনা করা হচ্ছে এই বিশাল অংকের টাকার একটা বড় অংশ আসবে এই অসামরিক সাহয্যের থেকে।
চতুর্থত, ওপরের পাকিস্তানের মানচিত্রে দেখা যাচ্ছে যে পাকিস্তানের চারপাশ ঘিরে রেখেছে ইরান, আফগানিস্তান, চীন, ভারত এবং আরব সাগর। বর্তমান বৈশ্বিক অবস্থায় তো বোঝাই যাচ্ছে পাকিস্তানের গুরুত্ব! আফগানিস্তানে যুদ্ধ এবং ইরানের ওপর চাপ প্রয়োগের জন্য পাকিস্তানে শক্ত অবস্থান আমেরিকাকে সাহায্য করবে। আরও যেটা মনে হয়, যে ভাবে বিশ্বছবি বদলাচ্ছে তাতে ভারত-চীনের পাশে একটা শক্ত ঘাঁটিও ভবিষ্যতের জন্য প্রয়োজন বলেই মনে হচ্ছে।
এইখানেই শেষ করি। কারণ এরচেয়ে গভীরে ঢোকার জ্ঞান আমার নাই!
অনুপম শহীদ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%73%68%61%68%69%64%2e%61%6e%75%70%61%6d%40%79%61%68%6f%6f%2e%63%6f%6d%22%3e%73%68%61%68%69%64%2e%61%6e%75%70%61%6d%40%79%61%68%6f%6f%2e%63%6f%6d%3c%2f%61%3e%27%29%3b'))


প্রেমপত্র: একটি মুখবন্ধ



দিনগুলো অসহ্য মনে হচ্ছে অলির। বেশ অনেকদিন হোল মেয়েটির সাথে সরাসরি কথা বলতে চাচ্ছে, কিছুতেই সম্ভব হচ্ছে না। কড়া নিরাপত্তার বেষ্টনীতে মুড়ে তার বাসা-কলেজ, কলেজ-বাসা, বাসা-কোচিং, কোচিং-বাসায় যাতায়াত। এই ব্যূহ ভেদ করে কলির কাছে যাওয়া কিছুতেই সম্ভব হচ্ছে না। মনের ভাব অবশ্য এতো বাঁধা বিপত্তি মানতে বাধ্য নয়। একটু চোখাচোখি, ঠোঁটে হাল্কা হাসির রেখা, লজ্জায় রাঙ্গা অবনত মুখ, অনেক আগেই বার্তা পৌঁছে দিয়েছিল অপর প্রান্তে।
অবশেষে, অনেক কাঠখড় পোড়ানোর পর, লতানো পাতানো বন্ধু বান্ধবীরা মিলে একটা সুযোগ করে দিল। আসলো সেই মাহেন্দ্রক্ষণ। দেখা হোল, কথা হোল, এখন বিদায়ের পালা। আর সেখান থেকেই আমাদের গল্পের শুরুর শুরু। 
"আবার কবে দেখা হবে?"
"জানি না। শোনো, আমি কিন্তু এভাবে বাসায় মিথ্যা বলে আর বের হতে পারব না। আমার খুব ভয় করে।" 
অলিও নাছোড়বান্দা। "আচ্ছা, তাহলে যোগাযোগ কীভাবে করতে চাও বলো।"
অসহায় কলি বলে "ফোনে কথা বলা অসম্ভব আর ইন্টারনেট তো ভাইয়ার দখলে থাকে।"
"তাহলে চিঠি।"
"চিঠি?"
"হ্যাঁ। আমাদের দেখা যেভাবে হোল, আমাদের বন্ধুরাই চিঠি নেওয়া দেওয়া করে দিবে।"
"উঁহু, চলবে না। আম্মু নিয়মিত আমার জিনিষ পত্র উল্টায়পাল্টায় দেখে কোন ছেলে কিছু দিল কিনা। অসম্ভব! বাসায় আমি ঐ জিনিষ রাখতে পারব না।" 
"আচ্ছা, আমরা লিখব বাংলা নোটের মত করে। তোমার বাসায় ধরা খাওয়ার ভয় থাকবে না।" অলি উৎসাহ নিয়ে বলতে থাকে "শোনো, আমরা কখনো হৈমন্তী বা কখনো বিলাসী গল্পের ক্যারেক্টারগুলা দিয়ে আমাদের কথা লিখব। তুমি যদি এখন লিখতে বসো হৈমন্তী অপুকে কত ভালবাসে, কার বাপের সাধ্যি সেটার আসল মানে বের করে। এমনকি আমাদের বন্ধুরাও বুঝবে না। এছাড়া আমরা কয়েকজন বন্ধুর নাম, কয়েকটা দেখা করার জায়গার কোড বানায় ফেলি, পরে কাজে লাগবে। এই কোডগুলার মানে শুধু তুমি আর আমি জানব, বুঝলা?"
"এটা তো খুবই ভালো বুদ্ধি বের করসো। কিন্তু তোমার বন্ধুরা যেই বদ, যদি চিঠিতে উল্টাপাল্টা কোন কিছু বদলায় দেয়। দিলো আমার হাতে একটা গরুর রচনা ধরায়ে, তাইলে আমি কী বুঝবো?"
"আচ্ছা, তোমার চিঠিতে যতগুলা শব্দ আছে আর যতবার 'ক' লেখা আছে এই সংখ্যা দুইটা যোগ দিয়ে তুমি লেখার শেষে সংখ্যাটা লিখে দিবা। দেখে যেন মনে হয় তুমি নিজের লেখায় নাম্বার দিসো। আমিও একই কাজ করবো। আমার চিঠি পেয়ে তুমি যদি দেখ চিঠির সাথে নাম্বার মিল খাচ্ছে না বা নাম্বারটাই গায়েব, তাহলে বুঝবা এইটা আমি লিখি নাই অথবা কেউ একজন কিছু একটা বদলায় দিসে।"
অলির বুদ্ধিতে মোহিত হয়ে কলি যে কী বললো বা করলো সেটা আর আপনাদের জানার দরকার নাই। আসলে গল্পটার এতটুকু জানলেই আপনাদের চলবে। 
এখন যদি বলেন এসবের মানে কী? তাহলে বলতেই হয় মানেটাই তো বলতে চাচ্ছি। প্রথমেই নিশ্চয়ই শিরোনামে 'মুখবন্ধ' শব্দটা খেয়াল করেছেন। ক্রিপ্টোগ্রাফি নিয়ে একটা সিরিজের মতো লিখতে চাচ্ছি, মুখবন্ধ দিয়ে একটু জানান দিলাম আর কি যে কি ধরনের জিনিষ নিয়ে কথাবার্তা হবে। এখন ক্রিপ্টোগ্রাফি শুনে নাক শিটকায়েন না প্লিজ। আন্তর্জালে কেনাকাটা করবেন, যাকে ইমেইল পাঠাতে চান শুধু সেই পাবে নিশ্চিত থাকতে চান, কিন্তু এতো নিরাপত্তা আসে কোথা থেকে সেটা একটু জানার দরকার আছে না?
তারপরেও যদি বলেন, অন্যকিছু বলবেন তো সরাসরি বললেই পারতেন, এরকম মুলা ঝুলানোর কি দরকার ছিল? দরকার নাই মানে?! এখন যদি হুট করে আন্তর্জাল নিরাপত্তার নামে তথ্যের গোপনীয়তা বা ইন্টেগ্রিটি অথবা অথেনটিকেশন নিয়ে হড়বড় করে বলতে থাকি, তাহলে পড়তেন? 
তারপরেও পড়তেন বলে যদি মনে করেন, তাহলে একটা পরীক্ষা হয়ে যাক! 
ক্রিপ্টোগ্রাফি বা তথ্যগুপ্তিবিদ্যা[১] হল বৈরী পরিবেশে নিরাপদ তথ্য যোগাযোগের উপায় নিয়ে গবেষণা ও চর্চা করা হয়। দুটো গ্রীক শব্দ 'ক্রিপ্টোস' এবং 'গ্রাফি' থেকে ক্রিপ্টোগ্রাফি শব্দটি এসেছে। 'ক্রিপ্টোস' মানে লুকানো বা গোপনীয় এবং 'গ্রাফি'-কে অনুবাদ করলে হয় 'লেখা'। এর থেকেই বোঝা যায় তথ্যগুপ্তিবিদ্যা একটি যোগাযোগ মাধ্যমে তথ্যকে লুকিয়ে নিয়ে যায়। বৈরী পরিবেশ বলতে তথ্য প্রযুক্তিতে বোঝায় ওত পেতে থাকা একদল কম্পিউটার বা মানুষ যা কিনা গোপন তথ্যটিতে -- ক্রেডিট কার্ড নম্বর, পাসওয়ার্ড ইত্যাদি -- আগ্রহী। 
আন্তর্জালের যুগের আগে ক্রিপ্টোগ্রাফি বলতে শুধু তথ্য লুকানোই বোঝানো হতো। কিন্তু বর্তমান যুগে এই বিদ্যার ঘাড়ে আরও কিছু দায়িত্ব এসে পড়েছে, যেমন তথ্যের ইন্টেগ্রিটি ও অথেন্টিসিটি যাচাই বাছাই করা। 
তথ্যের গোপনীয়তা রক্ষা করা (Confidentiality) বা  লুকানোর অর্থ কিন্তু ডাটা চলাচল ব্যাহত করা নয়। বরং উপরে অলি যেরকম বলেছিল ওরা লিখবে একভাবে কিন্তু লেখার মর্ম গোপন থাকবে ঠিকই। ফলে কেউ চিঠি পড়ে ফেললেও তার আসল তথ্য বুঝতে পারবে না। তথ্যের এই গোপনীয়তা রক্ষার পদ্ধতিকে এনক্রিপশন (encryption) বলা হয়।   
অলিরা কিন্তু আরও ঠিক করেছিল লেখার শেষে একটা সংখ্যা লিখে দেবে, চিঠিটা অন্য কারো লেখা কিনা বুঝতে (Authenticity) এবং অযাচিতভাবে চিঠির পরিবর্তন চিহ্নিত করতে (Integrity)। অথেন্টিসিটি এবং ইন্টেগ্রিটি ক্রিপ্টোগ্রাফির অন্যতম প্রধান সেবা। হ্যাশ (Hash) এবং ম্যাক (MAC) পদ্ধতিতে এই সেবা দেওয়া হয়। 
আজকে শুধু সেবাগুলোর নাম উচ্চারণ করে গেলাম। সেবা দানের পদ্ধতি এবং এলগরিদম নিয়ে আলাদা করে লিখব। কিন্তু এখন বলেন, এতো কথা আগে লিখলে এই লেখাটা পড়তেন? 
-রু
সূত্রঃ
[১] http://bn.wikipedia.org/wiki/%E0%A6%A4%E0%A6%A5%E0%A7%8D%E0%A6%AF%E0%A6%97%E0%A7%81%E0%A6%AA%E0%A7%8D%E0%A6%A4%E0%A6%BF%E0%A6%AC%E0%A6%BF%E0%A6%A6%E0%A7%8D%E0%A6%AF%E0%A6%BE
[২] http://en.wikipedia.org/wiki/Cryptography


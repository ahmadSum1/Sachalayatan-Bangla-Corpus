যুদ্ধাপরাধীদের বিচার : একটি প্রস্তাব।



শান্তি লাগছে এই দেখে যে এত বছর পর এই দেশের মানুষ যুদ্ধাপরাধীদের বিচারের ব্যাপারে প্রকাশ্যে এবং গণহারে কথা বলছে/বলতে পারছে। গত তিন দশকে কখনো এরকম গণসচেতনতা দেখা যায়নি। আর এই সুযোগে আমাদের 'যোগ্যতম বীর উত্তম' এর সময় থেকে ধারাবাহিকভাবে ইতিহাস বিকৃতির মাধ্যমে নতুন
প্রজন্মকে এ ব্যাপারে অন্ধকারে রাখা হয়েছিল। আশার কথা,দেরিতে হলেও অবস্থা বদলেছে। এ ব্যাপারে সংশ্লিষ্ট সবাইকে, বিশেষ করে সেক্টর কমান্ডার'স ফোরামকে, সাধুবাদ।
আজ সুযোগ এসেছে ভুল শুধরানোর। যদিও এরই মধ্য অনেক ক্ষতি হয়ে গেছে। অনেক সাক্ষী মারা গেছেন, অনেক প্রমান নষ্ট হয়ে গেছে/করা হয়েছে, লোকের স্মৃতি ফিকে হয়ে এসেছে। তার চেয়ে বড় বাধা - অনেক জাতীয় ইস্যুকে আওয়ামী লীগের দলীয় ইস্যু হিসেবে রূপ দেয়া হয়ে গেছে। অনেক জাতীয় বিষয়কে আওয়ামী লীগের দলীয় ব্যাপার হিসেবে সফলভাবে অপপ্রচার চালানো হয়েছে। আওয়ামী লীগও ভুল ভাঙার চেষ্টা করেনি। উদাহরণ : যে শ্লোগান মুখে নিয়ে এ জাতির জন্ম (জয় বাংলা) , তা এখন শুধুই আওয়ামী লীগারদের দলীয় শ্লোগান। এই অবস্থায় আওয়ামী লীগ একা বেজন্মাগুলোর বিচার করতে গেলে, এই উদ্যোগকে নিশ্চিতভাবেই রাজনৈতিক রূপ দেয়ার চেষ্টা চলবে, এবং তাতে দেশী বিদেশী ইন্ধনদাতাও পাওয়া যাবে। যা ঠিকমতো সামাল দিতে না পারলে সবকিছু ভেস্তে যেতে পারে। আবার বিচারে শাস্তি হলেও ভবিষ্যতে কোন 'জাতীয়তাবাদী রাষ্ট্রপতি' এসে বিজয় দিবসে বা স্বাধীনতা দিবসে এদের ছেড়েও দিতে পারে। মান্যবর বিচারকদের বিব্রত হওয়ার কথা নাহয় না-ই ভাবলাম।
তাছাড়া, দেশ ও জাতি - আসলে সমস্ত পৃথিবী আজ এক ক্রান্তিকাল অতিক্রম করছে। সব বাঘা বাঘা অর্থনীতি একের পর এক ধরাশায়ী হচ্ছে। ঠেকা দিয়েও ধরে রাখা যাচছে না। এক দুর্ভিক্ষ গত বছর কানের
পাশ দিয়ে চলে গেছে। দ্রব্যমূল্যে মানুষের নাভি:শ্বাস উঠেছে, সারের দামে কৃষক দিশেহারা। সার সংকটে ফলন কম হওয়ার আশংকা। আর এতসব হচ্ছে পর পর দুটো বন্যা এবং সিডরের তান্ডবের পর। অন্যদিকে বিদ্যুৎ এবং গ্যাস সংকটে শিল্পোৎপাদন পড়ে যাওয়ার আশংকা। এর সাথে যোগ হয়েছে রেমিট্যান্সের অধঃমুখী প্রবনতা। সঙ্গত কারনেই অর্থনীতিই এই মুহূর্তের অগ্রাধিকারের দাবীদার।
সর্বোপরি,যুদ্ধাপরাধীদের বিচার করার পরিপূর্ণ রাজনৈতিক সদিচ্ছা এবং সঙ্গতি নিয়ে একেবারে নিশ্চিন্ত হওয়াও মুশকিল। আবার, যে সুযোগ এসেছে,তা নষ্ট করা যাবে না। এটাই শেষ সুযোগ।
এ অবস্থায় আমার প্রস্তাব :চলুন আমরা আমাদের নীতি নির্ধারকদের বোঝাই তারা যেন যুদ্ধাপরাধীদের বিচারের বিষয়টি হেগ এর আন্তর্জাতিক বিচারালয়ের মাধ্যমে করে এবং এদিক থেকে সব ধরনের সহযোগিতা করা হয়। এতে করে একদিকে যেমন ভুল বিবর্জিত এবং অবিতর্কিত একটা বিচার নিশ্চিত করা যাবে। অন্যদিকে নতুন সরকার সমস্ত শক্তি নিয়ে অর্থনীতির চাকা সচল করতে নিয়োজিত হতে পারবে।
বকলম


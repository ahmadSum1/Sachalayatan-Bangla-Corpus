সেই আমার প্রথম প্রেম



প্রেম কাহাকে বলে উহা বুঝিয়া উঠিবার পূর্বেই প্রেমে পড়িয়াছিলাম। কিন্তু কি আর কমু, এতোটাই উল্লুকী আছিলাম, বুঝবার পারি নাই, ঐটা যে আসলে প্রেমের লিস্টিতেই পড়ে। তাও কিনা আমার প্রথম প্রেম এবং প্রথম দেখাতেই প্রেম। আমার মনে যে এই অদ্ভুত প্রকৃতির প্রেম জাগ্রত হইতে পারে তা কোনদিন কল্পনাও করি নাই। তয় একখান ট্রাজেডি আছে, ইহা যে প্রেম-ভালোবাসা, আজ অব্দি তা বুঝার মত হৃদয় একটাই, দ্বিতীয় কেউ এইটারে প্রেম-ভালোবাসা বলে স্বীকৃতি দিবে কিনা সন্দেহ আছে। এমনকি, আজ-কালকার বাচ্চারা শুনলেও মনে হয় আমারে তাদের ফোকলা দাঁত দেখাই দিবে। এরা তো আবার এতোই অগ্রগামী, কেউ কেউ প্রি-স্কুলেই “আই লাভু” কইয়া ফেলে। কেন যে বিশটা বছর পরে জন্মাইলাম না। তাইলে প্রথম বই হাতে নেয়ার সময়েই প্রথম প্রেমের স্বাদটা পেয়ে যাওয়ার একটা সম্ভাবনা ছিল।
এইবার আসল কথা কই। ২০০০ সাল, জুনের দিকে স্কুল থেকে একটা প্রতিযোগিতায় পাঠাল। নির্দিষ্ট দিনে নির্দিষ্ট সময়ের আধ ঘন্টা আগে সদলবলে যেই কলেজে প্রতিযোগিতা সেইখানে উপস্থিত। এমনিতে মন ভালো নাই। আজকের প্রতযোগিতায় গ্যাঁড়া বাঁধাবো, আগে থেকেই টের পাচ্ছিলাম। কলেজটার গেট পেরিয়ে ভিতরে পা রাখতেই আমি পুরো চুপ। সংগীরা ভাবছিল, আজকে তো আমার এমনিই আসতে ইচ্ছা করতেছিল না, তাই হয়ত এমন চুপ মেরে আছি। কাহিনী যে অন্যকিছু হইতে পারে, সেইটা ওদের মাথায় আসে নাই। আমি, পাপড়ি আর নাহিন, সাথে আমাদের অডিটরিয়ামের দিকে নিয়ে যাচ্ছে অচেনা কেউ একজন। আমি যন্ত্রচালিতের মত হাঁটছি। আর মুগ্ধ চোখে এদিক সেদিক তাকাচ্ছি। ভিতরে এসে বসলাম। তাও আমার মুগ্ধতার রেশ কাটে না। উঠে গিয়ে স্বপ্নে পাওয়া মানুষের মত অডিটরিয়ামের দুইপাশের দেয়াল জুড়ে বাচ্চাদের আঁকা ছবি দেখতে লাগলাম। পুরাটাই বাচ্চাদের আঁকা। গাছ, নদী, ফুল, পাখি, ঘর... ছোট বেলায় আমি যেরকম এলোমেলো করে আঁকতাম। মাঝে মাঝে দু একটা ছবিতে বেশ মুন্সীয়ানার ছাপ। স্টেজের ব্যাক গ্রাঊন্ডে মেঘ, পাখি, নীল আকাশ, আর বড় বড় লাল হলুদ ফুল। কাগজ কেটে স্টেজের ডিজাইন করা। এতোক্ষনে পাপড়ির চোখে পড়ছে, আমি কিছুটা অস্বাভাবিক আচরন করছি। আমার চোখে মুখে এমন একটা কিছু, যা আগে কখনও সে দেখেনি। জানতে চাইল, কি হয়ছে তোমার? আমি কি বলব, বলার ভাষা খুঁজে পাচ্ছিলাম না। অস্ফুটে বললাম, "আমার খুব ভালো লাগছে"!  
কিছুক্ষন পর শুরু হল আনুষ্ঠানিকতা। প্রথম দিকেই আমাদের ডাক পড়ল। আমি তো খুব খুশি। তয়, মঞ্চে উঠে যে কি কইছিলাম, আমার সন্দেহ আছে। আমার কিছু মনে নাই। আমি ঠিক আমার মধ্যে ছিলাম না অথবা খুব বেশী মাত্রায় আমার মধ্যে ছিলাম। মঞ্চ থেকে নেমেই ঐ কলেজের একজনকে ডেকে বললাম, আমাকে তোমাদের কলেজ দেখাও। আবদারে এমন কিছু ছিল যে ছেলেটা হেসে ফেললো। পাপড়ি আর নাহিন গেল না আমার সাথে, ঐখানেই বসে থাকল। আমি গেলাম। আমি করিডোর দিয়ে হাটি, সিড়ি দিয়ে হাটি, আমার ভালো লাগে। ফুল দেখি, ছোট্ট সবুজ লনের ঘাস দেখি, আমার ভালো লাগে। ক্লাসরুমের ভিতরে ঢুকি, মুগ্ধ হয়ে যাই। একদম ছোটদের ক্লাসে ঢুকে তো মনে হচ্ছিল, ইস আমি যদি এইখানে বসে ক্লাস করতে পারতাম! ছোট ছোট গোল টেবিল, তার চারপাশে তিন করে ছোট চেয়ার। ক্লাসের ছাদ থেকে ঝলমলে তারা ঝুলছে। দেয়ালে ভারি বাহারি তাক আর তাতে কত্তো খেলনা! এমন যদি হয় আমার ক্লাসরুম, তাহলে তো আমি স্কুলে আসার জন্যই বায়না ধরব আম্মুর কাছে! 
বায়না কিন্তু আসলেই ধরেছিলাম! সেদিন ফিরে এসে আম্মুকে বললাম, আম্মু আমি ঐ কলেজে পড়ব। পড়বই পড়ব। আম্মু আমাকে শান্ত করে বলছিলেন, আচ্ছা ঠিক আছে, পড়বা, আগে তো এস. এস. সি.  দাও। আমি ওইখানেই পড়েছি পরে। প্রথম টার্মে তো ক্লাসের পড়া কিছুই শুনতাম না, ক্লাসের বাইরের সাজানো গোলাপ সারির দিকে চেয়ে থাকতাম। কত বৈচিত্র ওগুলোর রঙ্গে। দেখতাম মাঠটায় এসে বসছে খুদে খুদে পাখিরা... একটা, দুইটা, আরো কয়েক জোড়া, না আর গুনতে পারছি না। চেয়ে থাকতাম দোতলার বারান্দার দিকে, তার উপরে ছাদের অর্ধবৃত্তকার নকশার দিকে। আর মজার ব্যাপার হল, আমার পাশে যে মেয়েটা বসত, সে অধিকাংশ সময় কলেজের ক্লাসে বসে বসে কলেজের বিভিন্ন অংশের স্কেচ করত। মেয়ে বলে লজ্জা পাইতাম, কখন ছেলেদের বাথরুমটা কেমন দেখতে যায়নি। কিন্তু ঐটা যে ছেলেদের কাছে একটা আকর্ষনীয় জায়গা ছিল তাতে কোন সন্দেহ নাই। কি যে ছিল ঐখানে ওরাই জানে! মাঝে মাঝেই ক্লাসের মাঝে ওরা চার পাঁচ জন বলে উঠত, স্যার, বাথরুমে যাবো। যখন ফিরত, অদের খুব ফুরফুরে লাগত! কেউ পানি দিয়ে মাথা চুপচুপে করে ফিরে আসছে, কেউবা সুন্দর করে চুল আঁচড়াইছে। সবচেয়ে মজার জিনিস হল, বিরক্তিকর ক্লাসের মধ্যে ক্ষণিকের জন্য হলেও ওদের মুখে খুশির ঝিলিক দেখা যেতো।
আমার সবচেয়ে প্রিয় জায়গা ছিল লাইব্রেরী। আর তার চেয়েও বেশী প্রিয় ছিল লাইব্রেরীর আড়াই তলা। ঐখানে বসে লাইব্রেরী নিচের অংশ দেখতে দারুন মজা লাগতো। ঐ লাইব্রেরী দেখেই মনে খায়েশ জাগছে, আমার একটা ঐ রকম লাইব্রেরী থাকতে হবে। অবশ্য আমার লাইব্রেরী স্বপ্নের মধ্যে আসলেই রোমান্টিকতা ঢুকে গেছে এখন, কি মিষ্টি স্বপ্ন! পড়ায় মগ্ন আমি, সে এসে হঠাৎ করে আমার পায়ে পায়েল পরিয়ে দিল। হাতের বই সরিয়ে রেখে টেনে নিয়ে গেলো একটু ফাঁকা জায়গায়। আমাকে হাত ধরে নাচাচ্ছে সে! আমি নাচছি, ট্যাঙ্গো! বইয়ের তাকের ফাঁক দিয়ে আসা আলো নাচছে! নাচছে বাতাস! হায় হায়, এদিক ওদিক পা ফেলতে গেলে তো কাঁটা কলা গাছের মত পড়েই যাবো, যদি সে ধরে না ফেলে আমায়! 
আমিতো খুবই বোকা টাইপের মেয়ে ছিলাম, এক বান্ধবীর বোনের হানিমুনের প্রসংগ থেকে আরো কয়েক জনকে জিজ্ঞেস করা হইছিল, কে কই হানিমুন করতে চাই। আমি ঝট করে কইয়া দিছিলাম, “আমি এই কলেজের মাঠে হানিমুন করব”। খিক খিক করে সবাই কি হাসিটাই না হাসছিল। আর কইছিল, “হ, তুই কলেজের মাঠে হানিমুন করিস, আমরা আসমুনে তোদের হানিমুন দেখতে”! 
এই হল আমার প্রথম প্রেম, এস ও এস হারম্যাব মেইনার কলেজ! প্রেম এখনও সেই রকমই আছে, মনের মধ্যে জ়োয়ারের জলের মত উথাল পাথাল করে আঁছড়ে পড়ে। খুব ইচ্ছা করে আজন্ম পলেস্তারা বিহীন লাল ইটগুলোতে বার বার হাত বুলিয়ে আসি। ইচ্ছা করে, চার হাত পা মেলে দিয়ে সবুজ মাঠটাই শুয়ে আকাশ দেখি! ইচ্ছা করে, সকাল বেলায় সদ্য ফোঁটা গোলাপের গায়ের শিশিরটুকু একটু ছুঁয়ে যাই।
[নীরবতা নামটাতে আমাকে ঠিক মানায় না। আমার পছন্দ নীল রোদ্দুর। আসল কাহিনী হল, নীল রোদ্দুর নামে ২০০৮ এ একবার নিবন্ধন করেছিলাম। খুব একটা লেখা হয়নি তখন। এতোদিন পর লিখতে এসে ভাবলাম, আবার বুঝি নিবন্ধন করতে হবে। সচলায়তন সম্পর্কে জ্ঞানগম্যি কম ছিল কিনা। এখন থেকে সব লেখা নীল রোদ্দুর নামেই লিখব।]
-নীল রোদ্দুর
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6a%61%77%73%68%61%6e%40%67%6d%61%69%6c%2e%63%6f%6d%22%3e%6a%61%77%73%68%61%6e%40%67%6d%61%69%6c%2e%63%6f%6d%3c%2f%61%3e%27%29%3b'))
February 11, 2010.


অনন্ত প্রলাপ ০১



~~~~~~~~~~~~~
পড়াশোনা করতে করতে ক্লান্ত আমি। নিজেকে শুধাই, আর কত! পরভূমে একটি বছর পার করে দিয়েও এখনো মিলাতে পারছিনা। কী কী যেন করার ছিল বা কী করতে হবে, সবই ধোঁয়ার মত লাগে। এই সিমেস্টারে এক অধ্যাপক অনেক বেশি চাপ দিচ্ছেন তার কোর্সে। তার এই কোর্সে সর্বমোট ছাত্র একজন। সাধারণত এক জন ছাত্র হলে সেই কোর্স বাদ দেয়া হয়। কিন্তু ইনি বিপুল আগ্রহে আমাকে সপ্তাহে দুই দিন দেড়ঘন্টা ধরে সবক দিয়ে যাচ্ছেন। শুধু তাই না কেবল আমারই জন্য তিনি সাদাবোর্ডে অনবরত লিখে যান। তিনি কী আনন্দ পান তা জানি না কিন্তু আমার বেদনা তার বোঝা উচিত। সমস্যা হল একা হওয়ার কারণে মাঝে মাঝে হাসতেও পারিনা ঠিক মত। তিনি ঘানা থেকে এসেছেন। তাই ইংরেজি উচ্চারণ একটু অন্যরকম। ফোকাস উচ্চারণ করতে গিয়ে সবসময়েই বলেন ফাকাস।
~~~~~~~~~~~~~
রাজনীতি নিয়ে কথা বলতে ইচ্ছে হয় না। কারণ এটা ক্লিশে হয়ে যায়। তারপরও যেন এটি লেগে থাকে একঘেঁয়ে জীবনের মত। প্রধানমন্ত্রী শেখ হাসিনা জাতিসংঘ পুরস্কার পেয়ে দেশে ফিরেছেন। এটা দেশের জন্য গৌরব। তাই দেশবাসি তাকে শুভেচ্ছা জানাতে তার ফেরার দিন সারা রাস্তা ধরে সকাল থেকে রাত অবধি একই জায়গায় দাঁড়িয়ে তার গুণকীর্তন করেছে। এটাও একটা অর্জন বৈকি। একই ঘটনায় তাকে শুভেচ্ছা জানাতে যারা যেতে পারেনি, সেসব ছাত্ররা হলের বাইরে সারা রাত ধরে দাঁড়িয়ে থেকে আকাশ সাক্ষি করে অকাতরে দোয়া করেছে। সবই তার জন্য।
এদিকে পাবনা আমাদেরকে তালি বাজানো জন্য কয় হাত দরকার সে বিষয়ে একটা দিকনির্দেশনা দিয়েছে। এক হাতে তালি বা তালির মত কিছু বাজানো যায়। তবে শব্দ একটু কম হয়। অবশ্য প্রধানমন্ত্রী যখন বলেছেন তখন মানতেই হচ্ছে দুই হাত লাগবেই। আর সরকারি কর্মচারি বিধিবিধানে সম্ভবত কান্নাকাটির কথা বলা নাই। তাই তারা অবশ্যই বিধান লঙ্ঘণ করেছেন। তাছাড়া তারাতো এখন আর সেই ছোট বাচ্চাটি নেই যে কেঁদেকেটে ভাসিয়ে দিবে। কত “অপশন” হাতে ছিল তাদের। সুযোগের সদব্যবহার করতে না পারলে এমনই হয়। এখন বোঝ মজা!
বর্তমান সরকারের একটা জিনিস আমার পছন্দ হয়েছে আর তা হল তাদের স্পষ্টবাদিতা। আসলে এই জমানায় কোনো কিছুই লুকিয়ে রাখা যাবে না। সরকার বাস্তবতা বুঝতে পেরেছে। তার স্বাস্থ্যমন্ত্রী বলেই দিয়েছেন আওয়ামি লীগ থেকেই সব স্বাস্থ্যকর্মি নিয়োগ পাবে। এই সরকারের অন্তত এই কারণে ভোট বেশি পাওয়া উচিত।
~~~~~~~~~~~~~
গত নির্বাচনে আওয়ামি লিগকে ভোট দিয়েছিলাম দুটি কারনে। একটি যুদ্ধপরাধিদের বিচার অন্যটি মহামতি তারেক সাহেবকে দ্বিতীয় বার দেখতে না চাওয়া। তারেক সাহেব প্রসংগ যেহেতু আসল একটা পুরানো কথা বলে নেই। নির্বাচনের আগে আগে আমার এলাকার এক রিকশাওয়ালাকে জিজ্ঞেস করেছিলাম কাকে ভোট দিবেন। সে বলেছিল যারেই দেই তারেকরে দেওন যাইব না। আমি কই কেন। সে বলে তারেক আবার আইলে দেশটা ধংস কইরা দিবে। সে একজন বিএনপির সমর্থক কিন্তু ওইবারই নৌকায় ভোট দিয়েছিল। কেউ কেউ বলেন তারেক যেন অমুকের সাথে কথা বলেন, অমুকের সাথে সাক্ষাৎকার দেন, তবেই সব ঠিক হয়ে যাবে। আর তিনি এখন (উপনিবেশিক প্রভুদের তত্তাবধানে) প্রচুর পড়ালেখা করছেন। বোধিপ্রাপ্ত হতে আর দেরি নাই তার। তিনি কি করতে পারেন তা বোঝার জন্য রিকশাওয়ালার জ্ঞানই যথেষ্ঠ। এখানে আর কিছু বলার নাই।
~~~~~~~~~~~~~
চরম ধৈর্য্য নিয়ে অপেক্ষা করে আছি কবে শেষ হবে যুদ্ধপরাধিদের বিচার। একে যে নামেই ডাকা হোক না কেন আমি চাই সে সব নিকৃষ্ট বরাহদের বিচার। এখনো হায়েনাদের হাসি শোনা যায়। এখনো সাকার মত বরাহ বলে চলে “ঘোড়ার ডিম করতে পারবে তার।” খুব কষ্ট করে তার কথা হজম করলাম। কারণ জানি আর অল্প কটা দিন পরই সে বুঝবে কিসের ডিম তার জন্য অপেক্ষা করছে। অনেক দিন ধরে অপেক্ষা করে আছি। তাই আরো একটু অপেক্ষা করতে রাজি আছি।
~~~~~~~~~~~~~
ইদানিং পিঙ্ক ফ্লয়েড খুব শোনা হচ্ছে। পিঙ্ক ফ্লয়েডে কি যাদু আছে জানি না। এদের গান কখনো পুরানো মনে হয় না। শেষ করি প্রিয় একটি গান দিয়ে। অ্যা গ্রেট ডে ফর ফ্রিডম।
http://www.youtube.com/watch?v=Cfri5tMXfc4&feature=related
--- অনন্ত ---
অনন্ত @ ইয়াহু ডট কম


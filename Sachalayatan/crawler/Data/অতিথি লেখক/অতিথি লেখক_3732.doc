কালের ছড়া - ০৭



দেশ স্বাধীনের আগে আহা
ছিলাম কতো ভালো রে..
কথায় কথায় ধমক দিতাম
আজ একে, তো কাল ওরে ! 
রেসকোর্সে আন্দোলনের
মশাল জ্বালে মুজিবে
অখন্ডতার মর্ম কী আর
বাঙ্গালীরা বুঝিবে !
দেশ বাচাঁতে জিহাদ করি
মানুষ মারি দু'হাতে,
হেরে গিয়ে জীবন নিয়ে
লুকাই গিয়ে গুহাতে ।
অবশেষে  নেমে আসে
"ফেরেশতা" দেশ শাসনে,
আদর করে ডেকে বসায়
তাহার পাশের আসনে ।
"ফেরেশতা" যান খালে বিলে
সানগ্লাস আর স্যু -পরে
দিনে দিনে জায়গা হলো
আমার, অনেক উপরে। 
স্বাধীন দেশে খারাপ আছি
সে'টা বলা যাবেনা
(এমন দেশটি এই পৃথিবীর
কোথাও খূঁজে পাবে? না)
সমস্যা এ্যাই.. কিছু মানুষ
টানছে আমার অতীত, ও..
বুঝছেনা কেউ দেশ ও জাতির
এতে অনেক ক্ষতিতো  
তারচে' বরং বিভেদ ভুলে
সামনে চলি এগিয়ে-
এ'কথাটাই ওদেরকে আজ
বুঝাবে বল্ কে গিয়ে !
গন্ডগোলের কথা বলে
বিভেদ যেন না বাড়ে...
(কালতো আবার ছাব্বিশে মার্চ
যেতে হবে সাভারে !)
রচনাকাল: ২৫ মার্চ ২০০৮


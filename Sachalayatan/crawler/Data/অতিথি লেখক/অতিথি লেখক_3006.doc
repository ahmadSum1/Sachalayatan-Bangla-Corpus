জাগো বাহে, কুনঠে সবাই !!



কি হল? কি হল?
কিই বা হবে আবার!! ঝিমানী জাতি আবার ঝিমানী ধরসে! এভাবে আর কত? শুরু হলে আগায় না, দুদিন পর পর সব স্লোমোশান শো এর মত ঢিলা হয়ে যায়। বার বার এত গুঁতাতে হলে পরীক্ষায়তো আর পাশ করতে হবে না! আমরা অনেক কিছু জানি, কিন্তু মানি না। অনেক কিছু বলি, কিন্তু করি না। এবার যখন আমাদের জানা,বোঝা আর ইচ্ছার সমন্বয় হয়েছে তাহলে এবার কি ঘোড়ার মত দুরন্ত গতিতে ছোটা উচিৎ না?( ঘোড়া বললাম কারন আমাদের গতি শামুকের মত, তাও দুদিন পর পর থেমে যায়! তাই অন্য কিছু বললে বেশি হয়ে যায়)
হ্যাঁ। আমি উইকি যুদ্ধের খবরই বলছি। কোন আপডেট নেই কেন? গৌতম দার কাজ কতদূর আগালো? ডিসেম্বর শেষে কি আবার ঝিমানো শুরু হল?(যদি সত্যিই কাজ কিছু হয়ে থাকে প্লিজ এই অধম কে ক্ষমা করবেন।)
অন্তত বাংলা উইকিতে মুক্তিযুদ্ধ অংশের কাজ মোটেও আগাচ্ছে না এটুকু বলতে পারি। কেউ কোন নতুন প্রবন্ধ ধরছেও না বা পুরোনো গুলোরও উন্নতি হচ্ছে না। আমরা যত জন রাগিব ভাইয়ের লেখায় একটা করেও কমেন্ট দিয়েছি,তার সমান করে যদি একটা ভুক্তিও হতো তাইলে উইকির মুক্তিযুদ্ধ অংশ অন্তত ভুক্তির দিক থেকে একটা ভালো পজিশনে চলে যেত।
তবে আমি কাউকে দোষারোপ করব না। এখানে প্রায় সবাই নিজ নিজ কাজে ব্যস্ত। তার উপর মুক্তিযুদ্ধ নিয়ে এক একটা ভুক্তি লিখতে প্রচুর বই ও সাইট ঘাটতে হয়।
আমিই এখন এবং আগামী দু মাস পুরোপুরি বেকার, তাই আমি চাইলেই কাজ করতে পারছি। তবুও আমার কাজের গতি মোটেও ভালো না, কারন প্রচুর বই ঘাটাঘাটি করতে হচ্ছে, তার উপর আমার পিসি, নেট আর টাইপিং স্পিড তিনটাই প্রচণ্ড রকমের স্লো।
যাই হোক। মোটের ওপর কাজের গতি মোটেও ভালো বলা যায় না। আমি এখানে অতি প্রয়োজনীয় কিছু ভুক্তির সমস্যা তুলে দিচ্ছি।
# প্রথমেই আসবে "অপারেশন সার্চলাইট'' এর কথা। বাংলা ভুক্তিতে একটা ছক ছাড়া কিছুই নাই, আর ঐ ছক দেখে কিছুই বোঝা যায় না। ইংরেজী ভুক্তিতে  হাবি জাবি অনেক লেখা আছে, বেশ বড়ও। রাগিব ভাই আমাকে অনুবাদ করতে বলেছিলেন। কিন্তু অনুবাদে আমি নিতান্তই বকলম। তাই কেউ একজন এটা অনুবাদ করুন।(আমি লিংক কিভাবে দিতে হয় জানিনা বলে দুঃখিত।)
# "স্বাধীনতার ঘোষণা" নিয়ে সম্ভবত আলাদা একটা ভুক্তি হওয়া দরকার। স্বাধীনতা যুদ্ধের প্রবন্ধে ঘোষণা সম্পর্কে যতটুকু আছে তার বাইরেও অনেক ঘটনা বাকি রয়ে গেছে।
# "মুক্তিযুদ্ধে ভারত/বহির্বিশ্বের ভূমিকা" এই নিয়ে আলাদা দুটো প্রবন্ধ হতে পারে।
# "কনসার্ট ফর বাংলাদেশ" নিবন্ধে কিছুই নেই। চরম হতাশাজনক।
# "বিরোধী দেশগুলোর ভূমিকা ও গোপন দলিল" নিয়ে একটা ভূক্তি হতে পারে।
# "বুদ্ধিজীবী হত্যাকান্ডের" প্রবন্ধটা খুবই দুর্বল। এতে বলতে গেলে তেমন কিছু নাই। ঐ ভুক্তি পড়ে ঘটনার ব্যাপ্তি, পরিকল্পনা বা গুরুত্ব কিছুই বোঝা যায় না। কার পরিকল্পনায় এত বড় হত্যাযজ্ঞ হয়েছে, কে কে ছিল, কিভাবে ঘটনা এগিয়েছে এগুলো সম্পর্কে বিস্তারিত কিছু নাই। এটা নিয়ে আমি যত দূর পারি কাজ করব। তবুও এটার সম্পর্কে অনেক কিছু বাকি থেকে যাবে।
# "আত্নসমর্পন" অনুষ্ঠান নিয়ে মনে হয় একটা প্রবন্ধ হওয়া দরকার। কারন এই ঘটনার আগে পিছে আরো অনেক জরুরি ঘটনা জড়িয়ে আছে, যেগুলো নিয়ে ভালো একটা প্রবন্ধ দাড় করানো যাবে।
# " বাংলাদেশের গণহত্যা" নিয়ে আরো একটা প্রবন্ধ হতে পারে যেখানে যত গুলো গণহত্যা হয়েছে সব গুলার লিস্ট থাকবে( যেগুলোর ভুক্তি আছে সেগুলো সহ) সাথে সাথে পরিকল্পনা, হিন্দু সম্প্রদায়কে টার্গেট করে আক্রমন, মোট ক্ষয়ক্ষতি ইত্যাদি আরো নানা বিষয় যুক্ত হতে পারে।
# "বাংলাদেশের যুদ্ধশিশু" নিয়ে আরেকটা প্রবন্ধ হতে পারে।
# "নারী নির্যাতন" নিয়ে প্রবন্ধ হওয়া অত্যাবশ্যক।
# "পাকিস্তানীদের নির্যাতনের মাত্রা এবং বিভৎস নির্যাতনের ধরন"গুলো নিয়ে প্রবন্ধ হওয়া দরকার। কারন তাদের বিভৎস নির্যাতন যে কত ভয়াবহরকমের ছিল তা কল্পনা করাও সহজ না। এই ব্লগেও মনে হয় বেশির ভাগ ভাগ ব্লগার এই নির্যাতন সম্পর্কে জানেন না। আমি কিছু কিছু পড়েছি, এতেই আমার চোখ ভেঙে কান্না আসতে চেয়েছিল। এতই বিভৎস!!
# কিছু উল্লেখযোগ্য সম্মুখযুদ্ধ এবং গেরিলা যুদ্ধ নিয়ে প্রবন্ধ হওয়া দরকার। যেমন আমি "অপারেশন জ্যাকপট" প্রবন্ধটা নিয়ে কিছু কাজ করেছি। এরকম আরো অনেক অনেক আছে। আমি সেদিন আমার এক আত্নীয়ের কাছে শুনে অবাক হয়ে গেছি যে ফেনীর বিলোনিয়ার যুদ্ধ এত দারুন ও বহুমাত্রিক ছিলযে এই যুদ্ধের বর্ননা নাকি বাংলাদেশ,ভারত ও পাকিস্তান আর্মিদের এখনো পাঠ দেয়া হয়!!
# "স্বাধীন বাংলা বেতার কেন্দ্র" প্রবন্ধটা নিয়ে আরো কাজ করা দরকার। আমার মনে হয়েছে এখনো বেশ কিছু বিষয় বাকি রয়ে যাচ্ছে। আমি এটা নিয়ে যতদূর পেরেছি করেছি। আমার হাতে আর কোন সুত্র নেই তাই আর আগাতে পারছিনা। 
আপাতত আর তেমন কিছু মনে পড়ছে না। এগুলো নিয়ে মনে হয় সবার আগে কাজ করা প্রয়োজন। তবে আমি এখানে গুরুত্ব অনুসারে সিরিয়াল দিতে পারিনি, যেভাবে মনে এসেছে সেভাবেই দিয়ে দিয়েছি। আর একটা কথা, কোন ভুক্তির কাজ শুরু করলে প্লিজ যতদূর সম্ভব বিস্তারিত কাজ করবেন। দুচার লাইনের ভুক্তি দেখতে মোটেও ভালো দেখায় না। তথ্যসুত্র না পেলে ভুক্তির আলাপে দিন অথবা ব্লগে লিখে দিন।
আপাতত এইই বলার ছিল। সবার জন্য শুভকামনা রইলো। উইকিযুদ্ধ এগিয়ে চলুক। "জয় বাংলা" 


পৃথিবী নামের দেশটার টরন্টো নামের শহর থেকে...



টরন্টোতে এসে পৌছেছি আজ মাস খানেক । স্কিল্ড কামলা হিসাবে নতুন অভিবাসী হয়েছি এখানে । এখানকার কর্তৃপক্ষ আমাকে কয়েকটা প্লাস্টিক কা্র্ড ধরিয়ে দিয়েছে (এই কয়টা প্লাস্টিকের টুকরার জন্য এত ক্যাচাল!?!)। কিছুদিনের মধ্যেই ঢাকায় ফিরে যাবো, তার আগে এইখানে ধরে রাখি এই সময়টুকু...
তিক্ততা দিয়ে শুরু
আমি এসেছি হংকং হয়ে । আমার কাছে আসার দুটো রুট ছিলো, একটা দুবাই আরেকটা হংকং হয়ে । দুবাই আগে গিয়েছি কয়েকবার, তাই হংকং এরটাই পছন্দ করলাম । বিশাল আর অত্যাধুনিক এই বিমানবন্দরের মূল নাম চ্যেক-লাপ-কক  হলেও সবাই একে হংকং বিমানবন্দর বলেই জানে । এখানে আমার যাত্রাবিরতি ছিলো ৮ ঘন্টার, তাই ঢাকা থেকেই পয়সা খরচ করে যাত্রী-লাউন্চে বুকিং দিয়েছিলাম । আমি কাউন্টারে গিয়ে বুকিং ভাউচার দেখাতে আমার পাসপোর্ট চাইলো, এন্ট্রি করে একটা স্টিকার দিয়ে বুঁকে লাগাতে বললো, আমি তাই করলাম । ভিতরে ঢুকে নেট আর বুফে খাবারের সদ্ব্যবহার করলাম আর রেস্ট নিলাম । পরে খেয়াল করলাম যে আসে পাশে সব সাদা চামড়া, নাক খাড়া বা চ্যাপ্টা হলেও, কিন্তু আমার ছাড়া কারো বুঁকে স্টিকার নেই । কিছুক্ষন পর নতুন দু’জনকে ঢুকতে দেখলাম বুঁকে স্টিকারসহ, এক বয়স্কা মহিলা আর তার ছেলে, পাকিস্থানী । বুঝতে বাকি রইলোনা, আমার পাসপোর্টই হলো স্টিকারের উৎস । তারপর স্টিকারটা ছিঁড়ে ফেলে দিলাম ।       
কই আসলাম? China না Canada?
হংকং থেকে সাড়ে চৌদ্দ ঘন্টা উড়ে টরন্টো এসে পৌছলাম । লম্বা ভ্রমন...বোরিং বটেই । বিমানবালাদের জন্য কষ্টই হয়, এত লম্বা ফ্লাইটেও একটু ফুসরত নেই, দৌউড়াও আর হাসো ! যাহোক, কাস্টমস শেষ করে টরন্টো বিমানবন্দরে অভিবাসনের কাউন্টারে গেলাম । আমি ছাড়া অপেক্ষামান সবাই নাক বোঁচা, কিছু
স্কিল্ড, কিছু ফ্যামিলী ক্যাটাগরী মনে হলো । পরে বিভিন্ন অভিবাসন সেমিনারেও দেখেছি অধিকাংশই চাইনিজ । এখানে বেশকিছু এলাকাতে সব সাইনবোর্ড চাইনিজে, এমনকি বিজ্ঞাপনগুলোও । আগে জানলে চায়নাতেই যেতাম, সময় আর পয়সা দু’ই বাঁচতো !
এখন পর্যন্ত আমার দেখা কানাডার সবচেয়ে দর্শনীয় ও প্রয়োজনীয় বস্তুর ছবি দিয়ে আজ শেষ করি !!!
~    


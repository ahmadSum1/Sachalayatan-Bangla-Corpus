গোলাম আজমদের কথা




[justify]গোলাম আজম । আমার মামা । ঠিক আপন মামা নয় । আমার মায়ের কোন রকম এক দুর্সম্পর্কের ভাই । মায়ের চেয়ে বয়সে কয়েক বছরের ছোটই হবে । ছোটবেলায় প্রথম যখন উনাকে দেখি তার গালে তখন চাপ চাপ দাড়ি । খুব একটা যত্ন করে কাটা চাপ দাড়ি নয় । কেমন যেন একটা এলোমেলো ভাব ছিল । ছোটবেলা থেকেই দাড়ি জিনিসটা আমার পছন্দ নয় । তাই প্রথম দেখাতে তাকেও তেমন একটা পছন্দ হয়নি । এতো ছোট বেলার স্মৃতি খুব একটা বেশি স্মৃতি আমার মনে নেই । এই স্মৃতিটা মনে থাকার একটা কারণ আছে । উনি আমাকে কাছে টেনে নিয়ে গালের কাছে টেনে আদর করার চেষ্টা করেছিলেন । আদর তাতে তেমন একটা হয় নি । কেবল উনার শস্রুমন্ডিত মুখটা আমাকে খোঁচাই দিয়েছিল ।
গল্পটা আর এগোবার আগে একটা জিনিস পরিষ্কার করে নেয়া জরূরী । উপরে বর্নিত গোলাম আজম গত ২৩শে অক্টোবর সদ্য ভবলীলা সাংগ করা কুখ্যাত রাজাকার গোলাম আজম নয় । ইনি ভবঘুরে জাহাজী মানুষ । উত্তাল আটলান্টিক থেকে শুরু করে ভারত মহাসাগর হয়ে ধীরস্থির প্রশান্ত মহাসাগর পর্যন্ত তার বিচরণ । মানুষের সাতে পাঁচে নেই । অনেক বছর আগে ঘর ছাড়া সেই গোলাম আজম আজ আর নেই । আক্ষরিক অর্থেও নেই । মায়ের কাছে  শুনেছিলাম ছোটবেলায় স্কুলে থাকতে গোলাম আজম নামের কারণে হাজারো লাঞ্ছনা সইতে হয়েছে তাকে । বাবা মায়ের রাখা নাম । তাই সয়ে গিয়েছেন অপমান, টিটকিরি আর টিপ্পনি ।  বছর কয়েক আগের কথা । দুপুরে বাসায় ঢুকে দেখি বসার ঘরে মধ্যবয়স্ক একজন ভদ্রলোক বসে আছেন । মায়ের সাথে কথা বলছেন । আমি ঘরে ঢুকতেই মা পরিচয় করিয়ে দিয়ে বললেন, "ইনি তোর গোলাম আজম মামা । অনেক গল্প শুনেছিস । অনেক ছোট বেলায় দেখেছিস । তোর মনে থাকার কথা না । "
আমি মনে মনে ভাবলাম দাড়ি দিয়ে ঘষা দেয়ার স্মৃতিটা আমার এখনো মনে আছে ।
আমার ভাবনায় বাধা পড়লো মামার কথায়, " আপা, আমার নাম কিন্তু এখন আর গোলাম আজম না । অনেক সয়েছি ঐ নামের অপবাদ । বদলে ফেলেছি নামটা । আমার নাম এখন মোহাম্মদ আজম । "
আমি আর মা দুজনেই অবাক হয়ে তাকিয়ে ছিলাম উনার দিকে । মামা এখন ঠিক কোথায় আছেন জানিনা । বহাল তবিয়তেই আছেন হয়তো । গোলাম আজম নামের বোঝাটা ঝেড়ে ফেলে বেশ ফুরফুরে মেজাজেই ঘুরে বেড়াচ্ছেন দুনিয়া জুড়ে ।
এতো গেলো আমার মামা প্রয়াত (নামে) গোলাম আজমের কথা । এবার আসি সদ্য দেহত্যাগী কুখ্যাত রাজাকার গোলাম আজমের কথায় । এই দাড়িওয়ালাকেও ছোটবেলা থেকেই চিনি । তবে মানুষ হিসেবে নয়, নরপশু হিসেবে । একদিন স্কুলে যাওয়ার সময় দেয়ালে সাটানো পোস্টারে এই লোকটার ছবির নিচে নরপশু শব্দটা দেখে মাকে জিজ্ঞেস করেছিলাম, "আচ্ছা মা, এই লোকটাকে নরপশু ডাকে কেন ? " মা তখন বলেছিল এই লোকটা নাকি আমাদের মুক্তিযুদ্ধের মুক্তিকামী বাংলার মানুষের সাথে পশুর মত আচরণ করেছি । তাই তাকে নরপশু ডাকা হয় । ঐ পোস্টারটা দেখার আনুমানিক দুই দশক পর এই লেখা লেখছি । গত দুই দশকে রাজাকার শব্দটার সাথে কোন মুখ জুড়তে হলে চিন্তায় গোলাম আজমের মুখটাই প্রথম এসেছে । 


১৯৭১ সালে মুক্তিযুদ্ধ চলাকালীন সময় পাকিস্থানি সামরিক বাহিনী বাংলার মানুষের উপর যে পাশবিক অত্যাচারের বুলডোজার চালায় গোলাম আজম সেই বুলডোজারের কন্ডাকটরের ভুমিকা পালন করেছিল । শান্তিবাহিনী, রাজাকার, আলবদর গঠনে মাধ্যমে বাংলার প্রতিটি কোনায় পাকিস্তানী বাহিনীর যাওয়ার পথ সুগম করে দেয় গোলাম আজম এবং তার জামাত-এ-ইসলামের দোশররাই । শুধু পাকিস্তানী বাহিনীকে পথ দেখিয়ে দিয়েই এরা ক্ষান্ত হয়নি । নিজেরাও মেতে উঠেছিল খুন, ধর্ষন, লুট এবং অগ্নিসংযোগে । বাংলার ৩০ লক্ষ মানুষের মৃত্যু এবং ৪ লক্ষ মা-বোনের ধর্ষনের দায় পাকিস্তানী বাহিনীর চেয়ে এদের তাই কোন অংশেই কম নয় । নয় মাস রক্তক্ষয়ী যুদ্ধে পাকিস্তানের পরাজয়ের পরও গোলাম আজম গংরা বসে থাকেনি । বাংলাদেশে ইসলাম ধর্মলোপের জুজুর গল্প সে ফেরী করে গিয়েছে বিশ্বের বিভিন্ন দেশে । সর্বসাধ্য চেষ্টা করেছে সদ্য স্বাধীনতা লাভ করা যুদ্ধবিদ্ধস্ত দেশটার সামনে এগিয়ে যাওয়ার গতি রোধ করতে । এই ব্লগে গোলাম আজমের কুকীর্তির ফীরিস্তি দিতে যাওয়াটা অনেকটা চর্বিত চর্বনের মতই । সেদিকে আলোকপাত করাও এই লেখার উদ্দেশ্য নয় । 


গোলাম আজমকে চেনে না এমন লোক হয়তো বাংলাদেশে খুব একটা বেশি নেই । তবে এই জানা আর বাংলাদেশের মুক্তিযুদ্ধে তার প্রকৃতি ভুমিকা জানার মাঝে বিশাল একটা তফাৎ আছে । মানুষ জীবনের ভিন্ন ভিন্ন সময়ে শিক্ষা নেয় ভিন্ন ভিন্ন লেন্সের ভিতর দিয়ে । এই লেন্সটা কখনো স্কুলের পাঠ, কখনো পরিবারের শিক্ষা, কখনো রাজনৈতিক আদর্শ, কখনো ধর্মানুভুতি আবার কখনো বা ব্যক্তিগত নীতিবোধ যা কিনা অনেকটাই নিয়ন্ত্রিত হয়ে আগের চারটির মিশ্রনে । ফাইনাল জাজমেন্টটা আসে এই সবকিছুর মিশেলে । ১৯৭৫ স্বপরিবারে বঙ্গবন্ধু হত্যা পরবর্তী সময়ে সামরিক জান্তা, জাতীয়তাবাদী শক্তি, আধা সেকুলার আওয়ামিলীগ, মিলিত জামাতি-জাতীয়তাবাদী শক্তি এবং হালের সাচ্চা মুসলামানের দল আওয়ামিলীগ ইত্যাদি বিভিন্ন গোষ্ঠির হাতে হাত বদল হওয়া ইতিহাসের শিক্ষার উপর অনেক গুলো লেন্স পড়ে গেছে । গত চার দশকে এদের কেউ আরোপ করেছে ধর্মানুভুতির লেন্স, কেউবা আবার জাতীয় ঐক্যের লেন্স । এতো গুলো লেন্সের ভেতরে দিয়ে আসা গোলাম আজম পরিচয়টি ঝাপসা হতে হতে দেশের অনেকের কাছে এবং সমগ্র বিশ্বের কাছে গোলাম আজম পরিচিত হয় জামাত-এ-ইসলামের নেতা গোলাম আজম হিসেবে । শুভ্র দাড়ি-গোঁফ আর অশতীপর বৃদ্ধ চেহারার আড়ালে ঢেকে যায় খুনী রাজাকার গোলাম আজম পরিচয় ।
- তাই বিশ্বসেরা বিশ্ববিদ্যালয়ে মানবাধিকারের উপর ডক্টরেট করা ছাত্রীটিও গোলাম আজমের বিচারের বৈধতা চ্যালেঞ্জ করে বলে, "গোলাম আজম কে কি কেউ দেখেছে গুলি করে কাউকে হত্যা করতে ?"
- তাই বিচারের প্রমাণিত দন্ডপ্রাপ্ত গোলাম আজম হয়ে যায় আদর্শ ইসলামের সেবক ।
- ১৯৮১ সালে যে বায়তুল মোকাররমে গোলাম আজম্কে জুতা পেটা করা হয়েছিল সেই একই বায়তুল মোকাররমে গোলাম আজমের জানাজায় হাজার হাজার মানুষের ঢল নামে ।

এসব দেখে মনে হয় বার বার পথভ্রান্ত আমাদের ইতিহাস শিক্ষা নিয়ে অতি জরূরী ভিত্তিতে ভাববার সময় এসেছে । পারিবারিক এবং ধর্মীয় শিক্ষার গন্ডিতে হস্তক্ষেপ করাটা বেশ কষ্টকর । তবে যে কোন ছেলেমেয়ের জীবনে স্কুল জীবনের শিক্ষাটা একটা দীর্ঘমেয়াদী ছাপ রেখে যায় । স্বাধীনতার আদর্শ বিরোধী জামাত এবং তার সহচর জাতীয়তাবাদী শক্তির পোষা বুদ্ধিজীবিরা প্রতিনিয়ত চেষ্টা করে যাচ্ছে ইতিহাস বিকৃতির । ক্ষমতায় যাওয়া মাত্রই এই শক্তি যে তাদের ইতিহাস বিকৃতির এই ছোবল জাতীয় পাঠ্যসুচীর ওপর বসাবে না তার বিন্দুমাত্র নিশ্চয়তা নেই । পাশাপাশি স্বার্থান্বেষী মিডিয়াহাউজ গুলোও চেষ্টা করে যাচ্ছে কর্পোরেট কনজিউমারিজমের মোড়কে নতুন প্রজন্মকে ইতিহাস গেলাতে । আঈন করে এই ইতিহাস বিকৃতি কতটা নিয়ন্ত্রন করার দাবীটা কতটা বাস্তবসম্মত সেটা আমার চেয়ে আঈন বিশেষজ্ঞরাই ভালো বলতে পারবেন । তবে আঈনের মাধ্যমে পাঠ্যসুচিতে মুক্তিযুদ্ধের ইতিহাস বিকৃতি বন্ধ করা কতটা সম্ভব কিনা এবং সেটা কতটা কার্যকরী পদক্ষেপ হবে এই ব্যপারে খোলা প্রশ্ন রেখে গেলাম ।

আমার ব্যক্তিগত অভিজ্ঞতায় মনে পড়ে মুক্তিযুদ্ধ সম্পর্কে আমার আগ্রহ, জানার ইচ্ছার একটা আমুল পরিবর্তন আসে ষষ্ঠ শ্রেনীতে পড়ার সময় মুক্তিযুদ্ধ যাদুঘরের একটি ট্যুর । যুদ্ধে পাকিস্তানি বাহিনীর এবং তাদের দোসরদের নির্যাতনের ভয়াবহতার ছবি দেখে, মুক্তিবাহিনীর সাহসীকতার গল্প শুনে নিজেদের রক্তিম গৌরবজ্বল অতীত নিয়ে এক অজানা গর্ববোধ তৈরি হয় । পাশাপাশি তীব্র ঘৃনা তৈরি হয় ধর্মান্ধ হায়নাদের প্রতি । বাংলাদেশের প্রতিটি জেলায় মুক্তিযুদ্ধ যাদুঘরের শাখা আছে কিনা জানিনা তবে একটা ভ্রাম্যমান মুক্তিযুদ্ধ যাদুঘর অবশ্যই দেশের  নতুন প্রজন্মকে সাহায্য করবে । সরকারের সহায়তায় বাংলাদেশের প্রতিটি ছাত্র-ছাত্রীর একবারের জন্য হলেও মুক্তিযুদ্ধ যাদুঘরে ভ্রমন নিশ্চিত করা উচিৎ ।

শেষকথা ঃ
ছোটখাটো একটা দায়সারা ব্লগ লেখার উদ্দেশ্যে বসেছিলাম । কথায় কথায় অনেক দুর চলে এলাম । শেষ দুটো কথা বলে ইতি টানছি । আমার মামা গোলাম আজম তার গোলাম আজম নামের লজ্জার বোঝা ঝেড়ে ফেলতে পেরেছিলেন । এই নামের গ্লানীটা তার অজান্তেই তার উপর চাপিয়ে দেয়া । তাও ঝেড়ে ফেলতে পেরেছেন । আমাদের মাঝে যারা জেনে বুঝে গোলাম আজম এবং তার আদর্শের গ্লানী গায়ে টেনে নিয়েছে তারা এই বোঝা ঝেড়ে ফেলতে পারবে কিনা জানি না । তবে তাদের এই বোঝা টানার মুল্য আগামীদিনের বাংলাদেশকে দিতে হবে । আমাদের এখন নিশ্চিত করা প্রয়োজন এই আদর্শের ভুত যেন নতুন প্রজন্মের কারো ঘাড়ে না চাপে ।


==============================
দস্যু ঘচাং ফু
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%64%6f%73%73%68%75%67%68%6f%63%68%61%6e%67%66%6f%6f%40%67%6d%61%69%6c%2e%63%6f%6d%22%3e%64%6f%73%73%68%75%67%68%6f%63%68%61%6e%67%66%6f%6f%40%67%6d%61%69%6c%2e%63%6f%6d%3c%2f%61%3e%27%29%3b'))
[/justify][/justify]


এক প্রবাসী বাংলাদেশীর দিনলিপি [৩য় পর্ব]




মুক্ত বিহঙ্গ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%62%6f%62%79%62%75%65%74%40%79%61%68%6f%6f%2e%63%6f%6d%22%3e%62%6f%62%79%62%75%65%74%40%79%61%68%6f%6f%2e%63%6f%6d%3c%2f%61%3e%27%29%3b'))
৩য় পর্বঃ
আমি প্রকৃতি প্রেমিক মানুষ। ভালো লাগে বৈশাখের তোলপাড় করা কালবৈশাখি ঝড়, শ্রাবণের বৃষ্টি, শরতের আকাশে সাদা মেঘ, হেমন্তের পাকা ধানের মাঠ, শীতের সকালের শিশির, আর ভালো লাগে বসন্তের ফোটা ফুল, সাথে পাখির কলরব। আমি বাংলাদেশে জন্মেছি বলে নিজেকে অত্যন্ত সৌভাগ্যবান মনে করি। এই কানাডায় জন্মালে বোধহয় প্রকৃ্তির সাথে ভালোভাবে পরিচয়-ই হতোনা কখনো।
বাংলাদেশে আমার ছেড়ে আসা হলের রুমটার কথা খুব মনে পড়ে। প্রতিদিন সকালে ঘুম ভাঙতো অসংখ্য পাখির কোলাহলে। কাঁচের জানালা দিয়ে দেখতাম শুধু সবুজ গাছ। আমার রুমের বারান্দায় মাঝে-মাঝে সন্ধ্যায় একটা দোয়েল পাখি আসতো; সদা ব্যস্ত। লেজটা এতো সুন্দর করে নাড়তো, শুধুই চেয়ে থাকতে ইচ্ছে করতো!
ঢাকায় থাকবার সময়, রাতের বেলা টিউশনি থেকে রিক্সায় করে হলে ফিরবার পথে কখনো আকাশের চাঁদ চোখে পড়লে, অপলক তাকিয়ে থাকতাম। চাঁদটাও বোধহয় বুঝতো সেই কথা, তাই মাঝে-মাঝে মেঘের আঁচলে মুখ লুকোতো। হুড ফেলা রিক্সায় চলতে-চলতে যে পূর্ণিমা দেখেনি, সে পৃথিবীর অন্যতম সৌন্দর্য দেখা থেকে বঞ্চিত হয়েছে।
এই এডমন্টন শহরে যে জিনিসটার অভাব সবচাইতে বেশি অনুভব করি সেটা হলো ঝুম বৃষ্টি। এখানে বৃষ্টি একেবারে হয়না বললেই চলে। যদি কখনো হয়-ও, সেটা টিপ-টিপ আর সেই বৃষ্টির পানি বরফের চাইতেও ঠান্ডা। এডমন্টন বিখ্যাত তুষারপাত আর ঠান্ডার জন্য। তবে আমি এখন তুষারপাত টাও বেশ উপভোগ করি; সেই প্রসঙ্গে আরেকদিন বলবো।
বাংলাদেশের এক বৃষ্টি-ভেজা দিনের ঘটনা দিয়ে আজকের পর্বটা শেষ করি। ঘটনার দিন-তারিখ ভুলে গেছি। শুধু মনে আছে, সেই দিন ইউনিভার্সিটি তে কোন এক টার্ম ফাইনাল পরীক্ষার শেষ দিন ছিলো। হল থেকে যখন পরীক্ষা দিতে গেছি, তখন আকাশ ছিলো সম্পূর্ণ পরিস্কার, তাই সাথে ছাতা নেইনি। পরীক্ষার উত্তেজনার মাঝেও জানালা দিয়ে লক্ষ্য করেছি বাইরে তুমুল বৃষ্টি হচ্ছে। পরীক্ষা শেষ করে হলে ফিরবো, বৃষ্টি তখনো শেষ হয়নি। সবাই অপেক্ষা করছে বৃষ্টি থামবার জন্য। পরীক্ষা শেষ হবার আনন্দে সবাই আত্মহারা! কয়েকজন নেমে গেলো বৃষ্টিতে গোসল করতে। আমার কাছে ক্যালকুলেটর, বই-সহ আরো সব জিনিসপত্র। বৃষ্টিতে ভিজতে ইচ্ছে করছে, আবার এই জিনিসগুলোকে ভিজাতে চাচ্ছিনা। অবশেষে আমার হলের এক বন্ধুর কাছে (যে বৃষ্টি না ছাড়া পর্যন্ত অপেক্ষা করবে, বৃষ্টি ছাড়লে হলে যাবে) আমার এই জিনিসগুলো দিয়ে বৃষ্টিবিলাসে শামিল হলাম। [সৌভাগ্যক্রমে এর ফলশ্রুতিতে আমার জ্বর আসেনি  ]
মাঝে মাঝে ফেইসবুকে বাংলাদেশী বন্ধুদের বৃষ্টিতে ভেজা বিষয়ে আনন্দময় স্ট্যাটাস দেখি। খুব মন খারাপ হয় নিজে ভিজতে পারছিনা বলে। তখন এই গানটা দেখি –

এডমন্টন সিটি
এপ্রিল ৭, ২০১০
রাত চারটা।
এক প্রবাসী বাংলাদেশীর দিনলিপি [১ম পর্ব]
এক প্রবাসী বাংলাদেশীর দিনলিপি [২য় পর্ব]



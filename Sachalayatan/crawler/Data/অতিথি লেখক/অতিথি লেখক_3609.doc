তবুও প্রতীক্ষায় থাকি



অকস্মাৎ আলো নিভে গেলে থোকা থোকা অন্ধকার
দৃষ্টিপথে নৃত্য করে অবিরাম। জ্বলে জোনাকীরা
যেন হতাশার কালোতে আলোর বুদবুদ অগণিত।
অচেনা আঁধার ভাসানের স্রোত হয়ে
টেনে নিয়ে যায় বুঝি বাকি অবলম্বন; অতি প্রিয়জন সব
হয়ে যায় যেন দূরলোকে মেঘেদের ছাঁয়া।
পরস্পর মুখোমুখি
তবুও আঁধার ফেলে রাখে ঘেরাটোপ দৃষ্টি পথে;
নিথর প্রতীক্ষা; স্থবির সময় যেন মৃতবৃক্ষ।
কাঙ্ক্ষিত স্বপ্নেরা ধুঁকে ধুঁকে আজ এইডসের রুগি
আর অলখে লুকায় মহাকাল তার যাবতীয় কীর্তি;
কাটাই অনিশ্চিতের বেড়াজালে যাপিত প্রহর।
নভোমন্ডলের চাঁদোয়ার নিচে অযথা উল্লাসে মাতে
কালো ডানা মেলে ভাগাড়ের শকুনের ছাঁয়া;
আমরা তবুও গুণে চলি ভীতিময় প্রতীক্ষার ক্ষণ।
ব্যাকুল প্রত্যাশা উর্ধমুখী; হয়তো বা কেটে যাবে মেঘ।
দূর হবে শকুনের ছাঁয়া। কাটাবে আঁধার আমাদের ঘোলা চোখ
আলোকের উদ্ভাসনে; হবে পুন: পল্লবীত বিশুষ্ক বৃক্ষের ডাল।
৯/৬/২০০৮


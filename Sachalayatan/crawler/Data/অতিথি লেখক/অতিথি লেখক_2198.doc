টাইগারদের জন্য শুভকামনা...



//কুটুমবাড়ি//
আর মাত্র একদিন বাকি। তারপরই মাঠে গড়াতে যাচ্ছে বহুল প্রতীক্ষিত ক্রিকেট বিশ্বকাপ। বলার অপেক্ষা রাখে না, এটিই প্রথম কোনো বৈশ্বিক ক্রীড়ার আসর, যা বাংলাদেশে অনুষ্ঠিত হতে যাচ্ছে। অবশ্য ভারত আর শ্রীলংকাও সহআয়োজক হিসেবে আছে, তবে বাংলাদেশের মাটিতেই পর্দা উঠতে যাচ্ছে দশম ক্রিকেট বিশ্বকাপের। এই মুহূর্তে সারা দেশজুড়েই একটা সাজ সাজ রব, দেশবাসীও আক্রান্ত হয়েছে প্রবল ক্রিকেট জ্বরে। বলা যায়, বিশ্বকাপ আয়োজনের সকল প্রস্তুতিই সম্পন্ন। সাফল্যের সাথে উদ্বোধনী অনুষ্ঠানও শেষ করা গেছে। এখন শুধুই অপেক্ষা ব্যাটে-বলে জমজমাট লড়াই শুরু হওয়ার। 
এবারের বিশ্বকাপ শুরু হওয়ার আগেই ক্রিকেটপাগল দেশবাসীর জন্য একটি সুসংবাদ
চলে এসেছে। একসময়ের প্রবল প্রতাপান্বিত ওয়েস্ট ইন্ডিজকে হটিয়ে ওয়ানডে র‌্যাঙ্কিংয়ে বাংলাদেশ উঠে এসেছে আট নম্বরে। বলাই বাহুল্য, এটি গত কিছুদিন ধরে বাংলাদেশের ধারাবাহিক পারফর্ম্যান্সের ফসল। স্বাভাবিকভাবেই টাইগার বাহিনীর কাছে দেশবাসীর প্রত্যাশাও অনেক বেড়ে গেছে। পরিচিত মাঠ, দর্শক আর কন্ডিশনে বাংলাদেশ কেমন খেলে তারই প্রতীক্ষায় এখন অধীর আগ্রহে দিন গুনছেন সবাই।
গত বিশ্বকাপে সারা বিশ্বকে চমকে দিয়ে, বলতে গেলে অভাবনীয়ভাবেই বাংলাদেশ হারিয়ে দিয়েছিল সেই টুর্নামেন্টের অন্যতম ফেবারিট, ৮৩'র বিশ্বচ্যাম্পিয়ন ও ২০০৩'র রানার্সআপ ভারতকে। এবার সেই ভারতের সাথে ম্যাচ দিয়েই বাংলাদেশের বিশ্বকাপ অভিযান শুরু হবে। গতবারের সাথে এবারকার পার্থক্য হলো, ভারতের সাথে লড়াইটা এবার হতে যাচ্ছে নিজ দেশে। কেমন করবে বাংলাদেশ? বলতেই হয়, শক্তির বিচারে ও কাগজ-কলমের হিসেবে বাংলাদেশ ভারতের ধারেকাছেও নেই। তবু ষোল কোটি মানুষ বোধ করি ইতিমধ্যেই স্বপ্ন দেখতে শুরু করেছেন আরেকবার ভারতকে হারানোর। সত্যিই কি আরেকটি ভারতবধের স্বপ্ন দেখাটা খুব বাড়াবাড়ি কিছু?  
মোটেই বাড়াবাড়ি কিছু নয়, কারণ ক্রিকেট গৌরবময় অনিশ্চয়তার খেলা। পাঁচদিবসীয় টেস্ট ম্যাচে তবু শক্তিমান দলের আধিপত্য বিস্তারের সুযোগ থাকে, কিন্তু ওয়ানডে বা টি-টোয়েন্টি? ইট'স এনিবডি'স গেম। ওই সুনির্দিষ্ট দিনে যে ভালো খেলবেন, বিজয়মাল্য ধরা দেবে তারই গলায়। এমনকি দু-একটি ক্যাচ বা দু-একটি ওভারও পার্থক্য গড়ে দিতে পারে একটি ম্যাচের। তাই অস্ট্রেলিয়া বা ভারত যেমন নাস্তানাবুদ হতে পারে খুদে বাংলাদেশের কাছে, তেমনি বাংলাদেশও কিন্তু পরাজিত হতে পারে কোনো তথাকথিত মিনোজ টিমের কাছে। এসব কারণে কোনো ওয়ানডে বা টি-টোয়েন্টি ম্যাচের ফল কী হবে তা কিন্তু অগ্রিম বলে দেয়া সম্ভব নয়।
তবে ভারতও ছেড়ে কথা বলবে না। এবার ভারতীয় টিম অনেকটাই গোছানো টিম, ওয়ানডে র‌্যাঙ্কিংয়েও তাদের অবস্থান আগের তুলনায় অনেক উন্নত- এখন তারা আছে দু নম্বরে। নিজ দেশে বিশ্বকাপ জয়ের সব প্রস্তুতিই তারা নিয়ে রেখেছে। বিশেষত শচীন টেন্ডুলকারের এটিই শেষ বিশ্বকাপ, সতীর্থ খেলোয়াড়রা নিশ্চয়ই জান লড়িয়ে দেবেন তাকে কাপটি উপহার দেয়ার জন্য। বাংলাদেশেও তারা এসেছে বাংলাদেশকে হারিয়ে গত বিশ্বকাপে পরাজয়ের প্রতিশোধ নিতেই। ধোনি যদিও এমন কোনো উদ্দেশ্যর কথা স্বীকার করতে নারাজ, তবে শেবাগ কিন্তু ইতিমধ্যেই মুখ ফুটে বলেও ফেলেছেন তাদের গোপন মনোবাঞ্ছার কথা। 
সে যা-ই হোক, আমাদের টাইগার বাহিনী প্রস্তুত তো? তারা মাঠে ভালো কিছু করে দেখাতে না পারলে যে সব আয়োজনই মাটি হয়ে যাবে! মাশরাফি অবশ্য বলছেন, সব ম্যাচই ফাইনাল, কিন্তু তিনি তো এবার দলেই নেই। মাশরাফিবিহীন টাইগার বাহিনী কতটুকু প্রতিরোধ গড়তে পারবে শক্তিশালী ভারতীয় টিমের বিপক্ষে? বিশেষত যে দলের ওপেনিং জুটি শচীন-শেবাগের মতো বিশ্ব কাঁপানো খেলোয়াড়, আর তাদের পরে ক্রমান্বয়ে ক্রিজে ব্যাট করতে আসবেন গম্ভীর, যুবরাজ, ধোনির মতো তারকারা, সে দলকে সমীহ তো করতেই হবে। কিন্তু টাইগার বাহিনীতেও যে এসেছে আমূল পরিবর্তন। মানসিকভাবে এই দলটি আগের যে কোনো প্রজন্মের দলের চেয়ে অনেক বেশি হিম্মতশালী। এখন আর তারা সম্মানজনক পরাজয়ের আশায় খেলে না, জয়ের প্রত্যয় নিয়েই তারা মাঠে নামে। 
তা, ভারতের বিরুদ্ধে বাংলাদেশের একাদশটি কেমন হওয়া উচিত? জানি না নির্বাচকরা কী ভাবছেন এ ব্যাপারে, তবে আমার মতে প্রথম ম্যাচে বাংলাদেশের টিমটি হওয়া উচিত এ রকম : ১. তামিম ইকবাল, ২. ইমরুল কায়েস, ৩. জুনায়েদ সিদ্দিকী, ৪. রকিবুল হাসান, ৫. সাকিব আল হাসান, ৬. মুশফিকুর রহিম, ৭. মাহমুদুল্লাহ রিয়াদ, ৮. রুবেল হোসেন, ৯. আব্দুর রাজ্জাক, ১০. শফিউল, ১১. সোহরাওয়ার্দী শুভ।
এক থেকে তিন নম্বর পজিশনে কে ব্যাট করবেন এ ব্যাপারে বোধ করি তেমন কোনো বিতর্ক বা সংশয় নেই, সময়স্বল্পতার কারণে তাই বিস্তারিত ব্যাখ্যায় যাচ্ছি না। চার নম্বরে রকিবুলই আমার ফার্স্ট চয়েজ। রকিবুল পর পর দু-তিন ম্যাচ খারাপ করলে ওই পজিশনে আশরাফুলকে সুযোগ দেয়া যেতে পারে। তার আগ পর্যন্ত আশরাফুলকে মূল দলের বাইরেই দেখতে চাই। পাঁচে নামবেন অধিনায়ক সাকিব। ছয়ে মুশফিক। আর আমার মতে বাংলাদেশের সবচেয়ে আন্ডাররেটেড ব্যাটসম্যান মাহমুদুল্লাহ, সে নামবে সাত নম্বরে। উল্লেখ্য, নাঈম তবু 'ছক্কা নাঈম' হিসেবে নাম কুড়িয়েছে, কিন্তু রিয়াদের কপালে তাও জোটেনি (যদিও রিয়াদের রান গড়/স্ট্রাইক রেট নাঈমের চেয়ে ভালো)। সব মিলিয়ে মাহমুদুল্লাহ একজন পারফেক্ট ব্যাটিং অলরাউন্ডার (দয়া করে আবার তাকে আশরাফুলের সাথে তুলনা করবেন না, কারণ আশরাফুলের বোলিং/ফিল্ডিং আর মাহমুদুল্লাহরটা একই মানের নয়)। শুধুমাত্র ব্যাটিং রেকর্ডের কারণেই তাকে ভারতের বিপক্ষে দলে সুযোগ দেয়া যেতে পারে। আর নাঈমের স্পিনের চেয়েও রিয়াদের মিডিয়াম পেস বোলিংটাই বেশি কাজে লাগবে ভারতের সাথে, বিশেষত ভারতের বিপক্ষে খুব বেশি স্পিন অ্যাটাক-নির্ভর হওয়ার সুযোগ নেইও। শফিউল সম্ভবত এ মুহূর্তে বাংলাদেশের সেরা পেসার, রুবেলই হতে পারে তার যোগ্য সহচর। শুভ নাঈমের তুলনায় ভালো স্পিনার, তবে ব্যাটিং দক্ষতার কারণে যদি শুভর পরিবর্তে নাঈমকে সুযোগ দেয়া হয় তাহলেও অবাক হবেন না যেন। রাজ্জাকের বিকল্প নেই, তাই এ নিয়ে আর কিছু বললাম না। আমার মনে হয় মাহমুদুল্লাহ বা সোহরাওয়ার্দী ব্যর্থ হলে নাঈম, রুবেল ব্যর্থ হলে নাজমুল, ইমরুল বা জুনায়েদ ব্যর্থ হলে শাহরিয়ার নাফীস দলে সুযোগ পেতে পারেন। 
শেষ কথা : টাইগারদের ১৫জনের বাহিনী নিয়ে কারও মনেই তেমন একটা সংশয় নেই আশা করি... সংশয় যদি থাকেও এই মুহূর্তে সেসব ভুলে থাকাই শ্রেয়.. তাহলেই দেখবেন দুয়েকটা দৈত্য বধ করে বাংলাদেশ ঠিকই পরের রাউন্ডে চলে গেছে... খেলায় বাংলাদেশ হারুক বা জিতুক আমরা তাদের সাথেই থাকব... আর যাদের নিয়েই দলের প্রথম একাদশ সাজানো হোক, দল যেমনই করুক, তাদের জন্য শুভকামনা জারি থাকবে... 
গর্জে ওঠো বাংলাদেশ... আমরা তোমাদের সাথেই আছি
কুটুমবাড়ি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%68%64%72%61%6b%69%62%40%79%61%68%6f%6f%2e%63%6f%6d%22%3e%6d%68%64%72%61%6b%69%62%40%79%61%68%6f%6f%2e%63%6f%6d%3c%2f%61%3e%27%29%3b'))


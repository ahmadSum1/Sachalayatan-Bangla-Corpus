ভালো থাকুন সৈনিক !



বাংলাদেশের ১৮তম রাষ্ট্রপতি জিল্লুর রহমানের জন্মদিন ৯ মার্চ !
অনেকেই এই তথ্যটি জানেন না। অনেকে এই তথ্যটিও জানেন না তার মৃত্যুদিন ১১ মার্চ ও হয়ে যেতে পারতো ! ! !
অনেকে এই তথ্যটিও জানেন না যে তিনি বাংলাদেশের সাবেক রাষ্ট্রপতিও হয়ে যেতে পারতেন, হয়ে যেতে পারেন! আমরা কিছুক্ষনের মধ্যে সাময়িক অভিভাবকহীন ও হয়ে যেতে পারি!
আজ জাতি স্রীলঙ্কার মাটিতে অনন্য এক গৌরবের ইতিহাস রচনার স্বপ্ন ও উদযাপনে ব্যাস্ত থাকবে। তাতে কোনো দোষ নেই। আমিও তাদের একজন। আমাদের কারো হয়তো আজ মনে থাকবে না আজ এই মুহূর্তে আমরা কিছুক্ষনের জন্য হলেও অভিভাবকহীন হওয়ার শঙ্কায় সময় পার করছি !
আমি আওয়ামী লীগের বর্ষীয়ান এক নেতার কথা বলছি না ! আমি স্বাধীন বাংলাদেশের ১৮ তম রাষ্ট্রপতির কথা বলছি ! আমার বিশ্ববিদ্যালয়ের আচার্যের কথা বলছি। বিপ্লবী এক ছাত্রনেতার কথা বলছি। যেই স্বাধীন দেশে আজ বাস করছি সেই স্বাধীন ভূখণ্ডের একজন অন্যতম স্বপ্নদ্রষ্টার কথা বলছি! একজন বায়ান্ন, ঊনসত্তর, একাত্তরের সৈনিকের কথা বলছি ! পচাত্তরের বন্দীর কথা বলছি ! একজন মুক্তিযোদ্ধার কথা বলছি ! আওয়ামী লীগের কোনো এক নেতার কথা কি আমরা একদিন ভুলে যেতে পারি ? মনে রাখার মত কি বাকি আরও অনেক কিছু নেই ?
সারা বাংলাদেশ আজ উন্মাদনায় মুখর থাকবে। তাতে ক্ষতি নেই। যদি তিনি বিদায় নেন, বিদায়ী একজন সৈনিকের প্রতি কয়েক মুহূর্তের শ্রদ্ধা নিবেদন করতে অন্তত আমরা ভুলে যাব না। এই অনুরোধ রইল সবার প্রতি। রাজপথে, মাঠে সবখানে আজ বিপ্লব ! নতুন বাংলাদেশ গড়ার বিপ্লব। নবীনদের জন্য জায়গা করে প্রবীণের চলে যাওয়াও কিন্তু নতুন দেশ গড়ারই ডাক ! স্ত্রী বিয়োগের পর তিনি মনেপ্রাণে স্ত্রী সান্নিধ্য চাইতেন। পুরুষ এবং একজন যোদ্ধা হওয়ার পরও স্ত্রীর ছবি হাতে একজন প্রবীণের শিশুর মত কান্নার ভিডিও ও আমি দেখেছি! আমরা মুহূর্তের জন্য শোকার্ত হলেও তিনি নিশ্চয়ই অনেক খুশি হবেন !
আমরা যখন সমাজের সকল অন্যায় অবিচারের বিচার রাষ্ট্রের কাছে চাই, আমাদের কিন্তু মনে থাকেনা, স্বয়ং রাষ্ট্রপতিও একজন ভিকটিম ! তিনিও কিন্তু তার স্ত্রী হত্যার বিচার পাননি। পেয়ে যাবেন কিনা ঠিক নেই। আমরা রাষ্ট্রের কাছে বিচার চাই, রাষ্ট্রপতি কার কাছে চাইবেন ? বিচার এত সহজ জিনিস না! অন্যায় অবিচার দুর্নীতি যেখানে বটবৃক্ষ হয়ে গেছে সেখানে তা চাইলেও পাওয়া যায় না! আমরা ন্যায়বিচার চেয়ে অনেক চেঁচাতে পারি। কখনো মনে থাকেনা আমরা নিজেরা কি ন্যায়বিচার করি ? অথবা সরকারকে সহযোগিতা করি ? আজ আমার সন্তান খুন করে ধরা পড়লে আমিই যাই আইন শৃঙ্খলা বাহিনীর কাছে, ছেলেকে ছাড়িয়ে আনতে! তখন যেই অফিসারটা সৎ, সে হয়ে যায় “বেশি সততা মারানো” অফিসার ! “বেশি সততা মারায়, সততা বাইর করতেসি!” ! আমরা পরিচিত মন্ত্রীকে ফোন করে তার পোস্টিং করাই বান্দরবান। তারপর অসৎ একজন আসে, আমরা স্বস্তির নিঃশ্বাস ফেলি ! যখন আমাদের সন্তান খুন হয়, আমরা চিৎকার করি ন্যায়বিচারের জন্য ! ভাই, আগে নিজে পাল্টান ! দেশ পাল্টে যাবে। প্রধানমন্ত্রী যিনি, তিনিও আমাদের মধ্যেকার একজন মানুষ। রাষ্ট্রপতি যিনি, তিনিও একজন আমাদের মতই মানুষ। আমরা প্রত্যেকে পাল্টাই। সরকার শাসনযন্ত্র সব পাল্টে যাবে ! ঘুষখোর দুর্নীতিবাজদের তো কম গালাগাল করলেন না জীবনে, ঘুষ নিতে কোনোদিন অস্বীকৃতি জানিয়েছেন? কিংবা দিতে ?
প্রসঙ্গ থেকে দূরে সরে যাচ্ছি ! একজন সৈনিকের জন্য শুভকামনা ! সুস্থ হয়ে উঠুন ! আমরা এই সংকটময় মুহূর্তে অভিভাবকহীন হতে চাই না! আরও কিছু রাজনীতির মারপ্যাচ চাই না!
সৈনিক, ভালো থাকবেন ! সুস্থ হয়ে উঠুন আর নাই উঠুন, ভালো থাকবেন !


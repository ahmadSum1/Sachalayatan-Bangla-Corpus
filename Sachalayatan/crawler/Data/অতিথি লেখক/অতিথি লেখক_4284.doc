আজিজ যেন একপেট আবর্জনা!



আজিজ সুপার মার্কেট। 
সুরুচির নাকি চর্চা হয় এখানে। এ দেশের সুরুচি চর্চার অনেক স্তম্ভের একটি। আমার মনে হয়, অন্তত যারা লেখালেখির সঙ্গে জড়িত তাঁরা কখনই আজিজে যাননি এর উদাহরণ সম্ভবত অপ্রতুল।

লেখালেখির জগতে আমি দুঁদে কেউ নই, ছদুমদু টাইপের মানুষ। তবুও আমাকেও অজস্রবার এখানে যেতে হয়েছে। কিন্ত একটা বিষয় মেনে নিতে আমার বড়ো কষ্ট হতো, হয়।

আক্ষরিক অর্থেই, এই বিল্ডিংটাই নোংরা দাঁত বের করা একটা কাঠামো। লেখকদের যেমন চুলের সঙ্গে চিরুনির কি সম্পর্ক তেমনি চুনকামের সঙ্গে এই বিল্ডিং-এর কি সম্পর্ক এই টাইপের! 
ট্রাশ ক্যান নামের জিনিসটার কোন অস্তিত্ব আছে বলে তো মনে হয় না। যত্রতত্র ময়লা ফেলাই যেন ভারী একটা কাজের কাজ! ওয়াশরুমে সামান্য একটা আয়না নাই।   

একটা মজার জিনিস আমি দেখেছি সেটা হচ্ছে, অসংখ্য ব্যবহßত টি ব্যাগ ছাদে ঝুলছে। এটা একটা অভূতপূর্ব দৃশ্য। অন্য কোথাও কখনও দেখেছি বলে তো মনে পড়ে না।

অনেকের কাছে এইসব ব্যাপারে জানতে চেয়েছি এ নিয়ে কারও বিকার আছে বলে তো আমার মনে হয়নি। অবাক লাগে আমার কাছে। যেখানে সাহিত্য কপকপ করে গিলে খান আমাদের এ দেশের কলমবাজরা তাঁদের এ নিয়ে বিকার না থাকার কারণটা কি? হবে হয়তো বা কোন মারফতি বিষয়, যা আমাদের সাধারণদের জানতে নেই।

জীবন-পত্র



জহিরুল ইসলাম নাদিম
মিষ্টি শৈশব আর দুরন্ত কৈশোর পার হয়ে
যৌবনের দুর্বিনীত চোরাবালিতে পা রেখেছি অনেক কাল হলো।
ঠিক গন্তব্য ও লক্ষ্য জানা নেই
শুধু জানি সামনে যেতে হবে
পথ যত বন্ধুর আর কন্টকাকীর্ণ হোক না কেন
এ চলার শেষ নেই!
সুলতানের চিত্রকর্মের মতো কাদা-পানিতে আটকে যায়
জীবন গাড়ির চাকা;
তবু ইচ্ছের পেশী ফুলিয়ে
দাঁতে দাঁত চেপে
ঠেলে যেতে হয় ঠেলাগাড়ি জীবন!
কতো সাধের স্বেদ বিন্দু যে অবহেলায় ঝরে পড়ে-
কেউ তার খোঁজও রাখে না।
কী আছে সামনে?
হয়তো উজ্জ্বল আলোকময় অলৌকিক কোনো শেষ ঠিকানা
আবার কৃষ্ণগহ্বরের মতো অসীম নিকষ আঁধারও থাকতে পারে!
জানা নেই।
কারো জানা থাকে না।
শুধু এগোতে হবে এটাই জানা থাকে, জানি।
(সেই অমোঘকে তো মেনে নিতেই হবে।)


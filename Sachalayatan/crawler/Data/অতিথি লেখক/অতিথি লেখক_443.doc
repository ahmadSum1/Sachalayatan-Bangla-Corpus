রবীন্দ্রস্মৃতি বিজড়িত বলধা গার্ডেনে




আজি হতে কত বর্ষ আগে?
সার্ধশতবর্ষ তো অবশ্যই। 
১৮৯৮ সালে বঙ্গীয় প্রাদেশিক সম্মেলনে যোগ দিতে এসেছিলেন তিনি। অবিভক্ত ভারতবর্ষের প্রেক্ষাপটে রচিত 'ব্রিটিশ বিরোধী আন্দোলন' নাট্যের একটি অঙ্কের পার্শ্বচরিত্র হিসেবে এসেছিলেন প্রথমবার। 
দ্বিতীয়বার ১৯২৬ সালে। 
দ্বিতীয়বার যখন তিনি ঢাকায় এলেন, তখন বহুমাত্রিক কর্মকাণ্ডে সমৃদ্ধ, অতলান্ত অভিজ্ঞতায় ঋদ্ধ তাঁর জীবন। এবারের সফরে তিনিই সকল ঘটনার কেন্দ্রীয় চরিত্র। সাধারণের উম্মাদনা, সুধী সমাজের আগ্রহের সমস্তটাই তাঁকে ঘিরে।
কলকাতা থেকে গোয়ালন্দ হয়ে স্টিমারে নারায়নগঞ্জ। সেখান থেকে সুসজ্জিত মোটর শোভাযাত্রা সহকারে ৭ ফেব্রুয়ারির পড়ন্ত দুপুরে ঢাকা পৌঁছলেন তিনি। ব্যস্ত কর্মসূচীর ঠাসবুননে পরবর্তী দুটো দিন পার করে ১০ ফেব্রুয়ারি সকালে পাটুয়াটুলীর ব্রাহ্মসমাজে যোগদানের পর বাঙালির প্রাণের মানুষ রবীন্দ্রনাথ ঠাকুর পা রাখলেন ওয়ারীর এককোণে ভাওয়াল পরগনার বলধার জমিদার নরেন্দ্র নারায়ণ রায়চৌধুরীর পরম যত্নে গড়ে তোলা বিচিত্র উদ্ভিদরাজ্য বলধা গার্ডেনে। 
পড়ন্ত বিকেলের নরম আলো গায়ে মেখে ঐতিহাসিক সেই উদ্ভিদরাজ্যের সামনে এসে দাঁড়ালাম আমরা। উদ্ভিদরাজ্যটি দুটি অংশে বিভক্ত। এর মধ্যে অপেক্ষাকৃত ছোট এবং সাধারণের প্রবেশাধিকার সংরক্ষিত অংশটির নাম 'সাইকি'- বাংলায় যাকে ডাকা যায় 'মানস' নামে! আর মোটামুটি আয়তাকার বৃহত্তর অংশটির নাম 'সিবিলি'- ফ্রিজিয়ার পৌরাণিক কাহিনীতে বর্ণিত উর্বরতার দেবী সিবিলির নামানুসারে। উদ্ভিদরাজ্যের এই অংশে প্রবেশাধিকার অবাধ সকলের।
উদ্ভিদরাজ্যের ভেতরে ঢুকলাম আমরা। পা বাড়ালাম অসংখ্য বৃক্ষের ছায়াঘন পথে। 
১৯০৯ সালে ৩.৩৮ একর জমির উপর জমিদার নরেন্দ্র নারায়ণ রায়চৌধুরী সূচনা করেন এই বৃক্ষসংগ্রহশালার। 
তারপর ১৯৪০ সাল পর্যন্ত বাগানের শ্রীবৃদ্ধির যুগ। বৃক্ষপ্রেমী জমিদারের ঐকান্তিক প্রয়াসে বলধা গার্ডেনে সংগৃহীত হয় প্রায় ৮০০ প্রজাতির উদ্ভিদ। 
দেশী, বিদেশী, শঙ্কর জাতের ফলজ বনজ ঔষধি বৃক্ষ-গুল্ম-লতার পাশাপাশি উদয়পদ্ম, নাগেশ্বর, রাজঅশোক, স্বর্ণঅশোকসহ নানা ধরনের গাছে সমৃদ্ধ হয় বলধা গার্ডেন!
১৯৪০ সালে এই বাগানটিতে সংঘটিত একটি হত্যাকাণ্ড যতি টেনে দেয় শ্রীবৃদ্ধির ইতিহাসে। প্রতিষ্ঠাতা নরেন্দ্র নারায়ণ রায়চৌধুরীর একমাত্র পুত্র নৃপেন্দ্র নারায়ণ রায় চৌধুরীকে হত্যা করা হয় বলধা কালচার হাউজের শয়নকক্ষে। 
স্বাভাবিকভাবেই পুত্রশোকে ভেঙ্গে পড়েন বৃক্ষপ্রেমী জমিদার। সেই সাথে ব্যাধি-বার্ধক্যও আঘাত হানে তাঁর শোকসন্তপ্ততায়। ১৯৪৩ সালের ১৩ অগাস্ট নরেন্দ্র নারায়ণ রায়চৌধুরী পতিত হন মৃত্যুমুখে। 
জমিদারের মৃত্যুর পর বলধা গার্ডেনের দায়িত্ব অর্পিত হয় অমৃতলাল আচার্যের উপর। বৃক্ষপ্রেমী ছিলেন তিনিও। তাই হয়তোবা বাগানের ক্ষয়িষ্ণুতার গতি থমকে যায় কিছু সময়ের জন্য!
কিন্তু অমৃতলাল আচার্যের মৃত্যুর পর বলধা গার্ডেনের করুণ পরিণতি নিশ্চিত হয়ে যায়। ১৯৪৭ সালের দেশভাগের সময় প্রায় পরিত্যক্ত উদ্যানে পরিণত হয় এটি। ১৯৫১ সালে পূর্ববঙ্গের পরিস্থিতি খানিকটা স্থিতাবস্থায় এলে বাগানটিকে ন্যস্ত করা হয় কোর্ট অব ওয়ার্ডসের অধীনে। ১৯৬২ সালে বলধা গার্ডেনের দায়ভার গ্রহণ করে বন বিভাগ। 
ঐতিহাসিক এই বাগানের ছায়াঘন পথ ধরে হাঁটতে হাঁটতে শঙ্খনদের কাছে পৌঁছাই আমরা। 'শঙ্খনদ' সত্যিকার অর্থে নদ নয়। চারদিক বাঁধানো একটা ছোট্ট পুকুর। অপরূপ সেই পুকুরের দুপাশে নানা রকম নকশা আঁকা দুটো ঘাট। ঘাটদুটোর সিড়ি নেমে গেছে বহুদূর- জল অবধি- যে জলে ভেসে আছে দেশী প্রজাতির শাপলা, আফ্রিকার দানবাকৃতি পদ্মপাতা।
শঙ্খনদের একপাড়ে 'আনন্দভবন'। দ্বিতল এই ভবন থেকে বাগানের শোভা ভালোভাবে অবলোকন করা যায়। আনন্দভবনের সামনে দাঁড়িয়ে কথা হলো বনবিভাগের একজন কর্মচারীর সাথে। তিনি জানালেন, কবিগুরু রবীন্দ্রনাথ ঠাকুর এখানে বসেই লিখেছিলেন তার ক্যামেলিয়া কবিতাটি। 
সত্যি? সংশয় প্রকাশ করলাম আমরা। 
আমাদের সংশয় প্রকাশে তিনি অসন্তুষ্ট হলেন। অনেকটা জোর করেই আমাদের নিয়ে চললেন বাগানের পেছন দিকে। মোটা তারের জাল দিয়ে ঘেরা একটা ঘর সেখানে। ঘরটির নাম ক্যামেলিয়া হাউজ। ক্যামেলিয়া হাউজের ভেতর ঘন সবুজ রংয়ের শক্ত পাতাযুক্ত কিছু গাছ। গাছগুলোর প্রতি দৃষ্টি আকর্ষণ করে তিনি বললেন, এই হচ্ছে সেই ক্যামেলিয়া গাছ, যার ফুল দেখে মুগ্ধ হয়ে কবি লিখেছিলেন কবিতাটি!
ক্যামেলিয়া হাউজের চারপাশ জুড়ে শাপলা হাউজ। নানা প্রজাতির শাপলার বীজ জলপূর্ণ প্রতিটি হাউজে। একটি হাউজে আমাজন লিলি। বিস্মিত হওয়ার মতো বিশাল বৃত্তাকার অবয়ব তার! তবে বিস্ময় উপকরণের যেন শেষ নেই উদ্যানটিতে! আমাদের বিস্ময়ের মাত্রাকে আরো বাড়িয়ে দিল লাল রংয়ের একটি সূর্যঘড়ি!
বিপুল বিস্ময় নিয়ে উদ্যান ঘুরে দেখলাম আমরা। শুধু বিস্ময়ই নয়, পাশাপাশি উদ্যানের অনাকাঙ্ক্ষিত অবনমনচিত্রও চোখে পড়ল আমাদের! চোখে পড়ল উদ্যান ব্যবস্থাপনায় বিভিন্ন বিশৃঙ্খলা! 
ক্রমবর্ধমান অবনমন, বিশৃঙ্খলা সত্ত্বেও বাগানের বিচিত্র প্রজাতির সবুজ বৃক্ষ নিবিড় স্নেহের ছায়ায় আপন করে নিতে উদ্যত অবুঝ নগরবাসীকে! 
বৃক্ষ কি এমনই হয়! স্নেহময়, মমতাশীল! 
জীবনের অপরিহার্য প্রপঞ্চ সেই বৃক্ষের প্রতি ভালোবাসা তৈরি হওয়া তো অবশ্যই উচিত আমাদের!
দীপংকর চন্দ

ছবি: 


 




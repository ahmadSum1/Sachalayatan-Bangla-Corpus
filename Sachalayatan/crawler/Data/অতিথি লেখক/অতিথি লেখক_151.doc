সিনেমা আসিবার পুর্বেই



২০১৬’র শুরু থেকেই চলচ্চিত্র নিয়ে নিয়মিত লেখার একটি সিদ্ধান্ত নিয়ে রেখেছিলাম। ইচ্ছে ছিল ৮৮তম অস্কারের সেরা বিদেশী ভাষার চলচ্চিত্র পুরষ্কারের জন্য মনোনীত চলচ্চিত্রগুলো দিয়ে শুরু করবো। কিন্তু গত বৃহস্পতিবারের দৈনিক প্রথম আলোর ‘আনন্দ’ তে চলচ্চিত্র নির্মাতা রেদওয়ান রনির বাংলাদেশের চলচ্চিত্র বিষয়ক অত্যন্ত ‘নাইঈভ’ অত্যন্ত ‘শভিনিস্টিক’ লেখাটি পড়ে নিজেই বাংলাদেশের চলচ্চিত্রের বর্তমান পরিস্থিতি এবং সম্ভাবনা নিয়ে একটি লেখা ফেঁদে বসবার লোভ সংবরণ করতে পারলাম না। তাই এটি দিয়েই শুরু করছি।
লেখার পেছনের মূল ভাবনাটা শুরুতেই জানিয়ে দিই। 
বাস্তবতা কঠিন, ঠিক। কঠিন বাস্তবতা শিশুদের থেকে লুকোনো যায়, তাদের চোখের সামনে একটি কাল্পনিক বাস্তবতার চিত্র ধরে রাখা যায় তাদেরকে নিরাপত্তা দেবার জন্য, কারণ বাস্তবতার কাঠিন্য সামলানোর সামর্থ্য তাদের হয়ে ওঠেনি। সামর্থ্য হবে না তা নয়, জীবনের স্বাভাবিক প্রক্রিয়ায়ই সে সামর্থ্য হয়ে উঠবার জন্য যে পরিমাণ সময় দরকার তত সময় তাদের জীবনে অতিবাহিত হয় নি, তারা শিশুমাত্র। কিন্তু একটা সময় পরে বাস্তবতা তাদের কাছ থেকে লুকিয়ে রেখে তাদেরকে কাল্পনিক দুনিয়ায় থাকতে দেওয়াটা তাদেরকে পঙ্গু করে রাখবার সমার্থক হয়ে ওঠে। বরং বাস্তবতা, সে যতো কঠিনই হোক, তার স্পষ্ট আন্ডারস্ট্যান্ডিং জরুরি, জীবনে এগিয়ে যাবার জন্য এবং শুধু নামমাত্রে এগিয়ে যাবার জন্যই নয়, গুরুত্বপূর্ণ উন্নতি করবার জন্যেও।
খাঁদে পড়ে থাকা ব্যক্তি ঘরে তার বিছানায় ঘুমিয়ে আছে কল্পনা করে নিলে তার আর খাঁদ থেকে ওঠা হবে না। কল্পনা পুষবার বিলাসিতা তার নেই। খাঁদ থেকে ওঠা জরুরী। কারণ তার ঘরের বিছানা শূন্য পড়ে আছে। 
হিয়ার গোওজ! 
*
রেদওয়ান রনি বলছেন, “নানান চড়াই-উতরাই পার হয়ে বিশ্ব চলচ্চিত্রের দিকে দুর্দান্ত সব প্রস্তুতি নিয়ে এগিয়ে চলেছি আমরা, আর দেশীয় চলচ্চিত্রের বাজার চাঙা করতে একের পর এক নানান কায়দায় চেষ্টা করে যাচ্ছি প্রবল উৎসাহে।” বলছেন, “২০১৫ সালে সবচেয়ে বড় অর্জন আমি মনে করি, বিশ্ব চলচ্চিত্রে আমাদের অবস্থান জানান দেওয়া যে আমরা তৈরি হচ্ছি বেশ ভালোভাবেই।” বলছেন, “২০১৬ হচ্ছে আমাদের চলচ্চিত্রশিল্পের অফুরন্ত সম্ভাবনার বছর। আকাঙ্ক্ষিত কয়েকজন প্রতিভাবান নির্মাতার চলচ্চিত্র আসতে যাচ্ছে নতুন বছরে। এই ছবিগুলোই আমাদের মূলধারার চলচ্চিত্রর নতুন প্যাটার্ন তৈরি করবে, উন্মোচন করবে নতুন দিনের নতুন বাজার তৈরির সব সম্ভাবনা।” বলছেন, “ইতিমধ্যে দর্শকের ভালোবাসা পাওয়া প্রতিভাবান নির্মাতাদের পরবর্তী ছবিগুলো নতুন বছরে বক্স অফিস কাঁপানোর সঙ্গে সঙ্গে আন্তর্জাতিক চলচ্চিত্র অঙ্গনেও আমাদের মাথা উঁচু করে দাঁড় করিয়ে দেবে—এ কথা হলফ করে বলতে পারি।” বলছেন, “আমাদের রয়েছে প্রতিভাবান নির্মাতা, শিল্পী, কলাকুশলী, ভালো চলচ্চিত্রর দর্শক সবই, দরকার শুধু বাণিজ্যিক কাঠামো গড়ার ক্ষেত্রে ছোট্ট একটু পৃষ্ঠপোষকতার।”
বাস্তবতার অলীক পাঠ। এবং অলীক স্বপ্নের বন্যা। ছাতামাতা।
*
না, বিশ্ব চলচ্চিত্রের দিকে দুর্দান্ত কোন প্রস্তুতি নিয়ে এগিয়ে চলছি না আমরা।
২০১৫ তে বাংলাদেশের কয়েকটি চলচ্চিত্র বেশ কয়েকটি ‘আন্তর্জাতিক’ চলচ্চিত্র উৎসবে অংশগ্রহণ করে দেশে(সংবাদমাধ্যমে) হইচই ফেলে দিয়েছিল। জালালের গল্প গেল, গাড়িওয়ালা গেল, মেঘমল্লার গেল। জালালের গল্প পর্তুগালের এক শহরের এক চলচ্চিত্র ক্লাবের আয়োজন করা এক ‘আন্তর্জাতিক’ চলচ্চিত্র উৎসবে সেরা চলচ্চিত্রের পুরষ্কার পেল। কিন্তু পর্তুগালের কোন পরিবেশক কি পর্তুগালে জালালের গল্প পরিবেশন করবার স্বত্ব কিনে নিলো? পর্তুগালের হলগুলোতে কি জালালের গল্প মুক্তি পেল? না। মেঘমল্লার টরন্টোতে গেল, হলিউড রিপোর্টারের রিভিউতে টড ম্যাকার্থি লিখল, ‘ড্র্যামাটিক্যালি এন্ড টেকনিক্যালি এ্যমেচারিশ মেলোড্রামা’, জানাল এমনকি চলচ্চিত্রটির সাবটাইটেলও ‘অকওয়ার্ডলি ট্র্যান্সলেইটেড’ এবং ‘ফ্রিকোয়েন্টলি মিসস্পেলড্‌’। সোজাসাপ্টা অপমান। গাড়িওয়ালার কথায় না যাই, নিয়ন্ত্রণের বাইরে চলে যাবে।
কিন্তু চলচ্চিত্র উৎসবে আসলে কেন অংশ নেওয়া? চলচ্চিত্র উৎসবে সফলভাবে অংশগ্রহণ করা বলতে কি বোঝায়? পাশের দেশ ভারতের একটি সাম্প্রতিক চলচ্চিত্রের উদাহরণ দিয়ে বোঝাই। চৈতন্য তামহানের ‘কোর্ট’। উল্লেখ করতে ইচ্ছে করছে, কোর্টের নির্মাণ যখন শুরু হয়, তখন তামহানের বয়স মাত্র ২৪ কি ২৫ বছর।

কোর্ট চলচ্চিত্রটি ২০১৪ সালের ভেনিস চলচ্চিত্র উৎসবে হরাইজনস বিভাগে প্রদর্শনের জন্য নির্বাচিত হয়। উৎসব শেষে কোর্ট সেই বিভাগের সেরা চলচ্চিত্রের পুরষ্কারটি পায়। হলিউড রিপোর্টার, ভ্যারাইটি, ন্যু ইয়র্ক টাইমস, রজারএবার্ট.কম, স্ল্যান্ট, দ্য প্লেএলিস্ট এর মতো গুরুত্বপূর্ণ প্রকাশনাগুলো কোর্টের উচ্ছ্বসিত প্রশংসা করে। কয়েকটি দেশের পরিবেশকেরা কোর্টের পরিবেশন স্বত্ব কিনে নেয়। সবচেয়ে গুরুত্বপূর্ণ যেটি, জাইটগাইস্ট ফিল্মস কোর্টের যুক্তরাষ্ট্রে পরিবেশন স্বত্ব কিনে নেয় এবং পরবর্তীতে যুক্তরাষ্ট্রের হলে কোর্ট মুক্তি পায়। এর ফলে কোর্টের ভাণ্ডারে যুক্তরাষ্ট্রের সম্মানজনক প্রকাশনাগুলোর প্রশংসামূলক রিভিউয়ের সংখ্যা বাড়ে। ভারত থেকে অস্কার দৌড়ে সামিল হবার জন্য কোর্ট কে নির্বাচিত করা হয়। পরিচালক চৈতন্য তামহানে এবং প্রযোজক ভিভেক গম্বার মনোনয়নের জন্য ক্যাম্পেইনিং করতে যুক্তরাষ্ট্রে যায় এবং তাদের কেউই আমির খান নন তাই তাদের সীমিত সাধ্যের মধ্যে যতটুকু সম্ভব করে তারা শূন্য হাতে ফিরে আসে।
কোর্ট ভেনিস চলচ্চিত্র উৎসবে অংশ নিতে পেরেছিল, নিয়েছিল বলেই এতদূর যেতে পেরেছিল। ২০১৩ তে রিতেশ বাতরা’র ‘লাঞ্চবক্স’ কান উৎসবের পাশাপাশি চালু একটি প্রতিযোগিতামূলক বিভাগ ‘ইন্টারন্যাশনাল ক্রিটিকস উইক’ এ অংশগ্রহণ করেছিলো বলেই, প্রদর্শনীর পরে স্ট্যান্ডিং ওভেশান পেয়েছিলো বলেই, দর্শকদের ভোটে পুরষ্কৃত হয়েছিল বলেই, সনি পিকচারস ক্লাসিকস চলচ্চিত্রটির যুক্তরাষ্ট্রে পরিবেশন স্বত্ব কিনে নিয়েছিলো বলেই, যুক্তরাষ্ট্রের চলচ্চিত্র সমালোচকেরা এর ভূয়সী প্রশংসা করেছিলো বলেই চলচ্চিত্রটি অস্কারের সেরা বিদেশী ভাষার চলচ্চিত্র পুরষ্কারের জন্য মনোনীত হবার দোরগোড়ায় পৌঁছেছিল। ভারতের সেই বছরের অস্কার কমিটির নির্বুদ্ধিতায় হাতছাড়া হয়ে যায় দুর্লভ সুযোগটি। ২০১৫ তেও বিশ্বের অধিকাংশ গুরুত্বপূর্ণ উৎসবগুলোতে(কান, ভেনিস, টরন্টো, সানড্যান্স, লোকারনো) ভারতের চলচ্চিত্রের অংশগ্রহণ এবং পুরস্কারপ্রাপ্তি ছিল।  একে বলা যায় বিশ্ব চলচ্চিত্রের দিকে দুর্দান্ত সব প্রস্তুতি নিয়ে এগিয়ে যাওয়া।
জালালের গল্প কিংবা গাড়িওয়ালার মতো অপ্রয়োজনীয় অগুরুত্বপূর্ণ একাধিক অখ্যাত উৎসবে ঘুরে আসা বা পুরস্কৃত হওয়া কোন অর্জন নয়। বিশ্ব লক্ষ্যও করে না। 
গুরুত্বপূর্ণ চলচ্চিত্র উৎসবে যেতে হবে। কান, ভেনিস, বার্লিন, লোকার্নো, টরন্টো, সানড্যান্স। যে সব উৎসব চলচ্চিত্রের বড় বাজারও। যে সব উৎসবে বড় বড় পরিবেশকদের প্রতিনিধিরা আসে, সম্মানজনক প্রকাশনার সমালোচকেরা, সাংবাদিকেরা আসে। শুধু উৎসবে গেলেই হবে না, পাবলিসিস্ট ভাড়া করতে হবে, প্রচারণা চালাতে হবে, রিভিউ পেতে হবে, মনোযোগ আকর্ষণ করতে হবে। সেইলস এজেন্টদের সাথে যোগাযোগ স্থাপন করতে হবে যারা পরিবেশকদের প্রতিনিধিদের মনোযোগ আকর্ষণ করবে, তাদের সাথে যোগাযোগ স্থাপন করিয়ে দেবে, ডিল নেগোশিয়েট করবে। ইউরোপের বড় দেশগুলোয়, যুক্তরাষ্ট্রের হলে চলচ্চিত্র মুক্তি পেতে হবে। আশিটি দেশের একটি দেশ হয়ে নামমাত্রে অস্কার দৌড়ে সামিল হলেই হবে না, যুক্তরাষ্ট্রে যেতে হবে, পাবলিসিস্ট ভাড়া করতে হবে, অস্কারের জন্য ক্যাম্পেইনিং করতে হবে, একাডেমীর ভোটারদের কাছে ডিভিডি পাঠাতে হবে চলচ্চিত্রের, স্ক্রিনিংয়ের ব্যবস্থা করতে হবে, সাক্ষাতকার দিতে হবে, লেগে থাকতে হবে, শিক্ষিত-স্মার্ট(মানসিকভাবে) হতে হবে, লেগে থাকতে হবে, শ্রম দিতে হবে, লেগে থাকতে হবে।
বিশ্ব কি ভোরবেলার বাসার টয়লেট যে চাপলেই দুর্দান্ত(!) প্রস্তুতি নিয়ে তার দিকে এগিয়ে যাওয়া যায়?
*
অস্কার গুরুত্বপূর্ণ কেন? অস্কারে মনোনীত হলে কিংবা অস্কার পেলে কি হয়?
এক্সপোজার পাওয়া যায়।
সেরা বিদেশী ভাষার চলচ্চিত্র পুরস্কারের জন্য মনোনীত হলে কিংবা পুরস্কার পেয়ে গেলে সাধারণত বড় প্রজেক্ট পাওয়া যায়, বড় প্রযোজক পাওয়া যায়, নামী অভিনেতা-অভিনেত্রী পাওয়া যায়; মনোনয়ন কিংবা পুরস্কার প্রাপ্তি হল উপরে উঠবার সিঁড়ি। বেশী নয়, কেবল গত কয়েকটি বছরের মনোনীত চলচ্চিত্রগুলোর নির্মাতাদের অস্কার পরবর্তী চলচ্চিত্রগুলোর তথ্য দেখলেই বিষয়টি স্পষ্ট হয়ে যাবে।
তবে আমি একটি পুরনো উদাহরণ টানি। আলেহান্দ্রো গোন্সালেস ইনারিতু। আমোরেজ পেরোজ নির্মাণ করলো। ক্যানের প্যারালাল সেই ক্রিটিকস উইকে সেরা চলচ্চিত্র, বাফটা মনোনয়ন, অস্কার মনোনয়ন। পরবর্তী চলচ্চিত্র যুক্তরাষ্ট্রের একটি সদ্য প্রতিষ্ঠিত স্বাধীন চলচ্চিত্র প্রযোজনা প্রতিষ্ঠানের প্রযোজনায় ‘২১ গ্র্যামস’, অভিনেতা-অভিনেত্রী কারা? শন পেন, নেওমি ওয়াটস, বেনিচ্চিও দেল তরো। হল? এর পরে ‘ব্যাবেল’, সাথে কে? ব্র্যাড পিট্‌, কেইট ব্ল্যানশেট। ও হ্যাঁ, অস্কারে সেরা চলচ্চিত্রের পুরস্কারের জন্য মনোনয়ন প্রাপ্তি। আরও পরে ‘বার্ডম্যান’র জন্য সেরা চলচ্চিত্রের, সেরা পরিচালকের, সেরা মৌলিক চিত্রনাট্যের পুরস্কার জয়। এবছর ‘দ্য রেভেন্যান্ট’ এর জন্য আবারও মনোনয়ন নিশ্চিত, পুরস্কার জয় হতে পারে।
এসবই অবশ্যই চলচ্চিত্র নির্মাণের মান বজায় রেখেছে কিংবা উন্নত করেছে বলেই, এমনি এমনি নয়। অস্কারের জন্য মনোনয়ন প্রাপ্তি কিংবা অস্কার জয় কেবল সম্ভাবনার দরজা খুলে দিতে পারে, দরজা দিয়ে ঢুকবার, রুম পেরিয়ে পরবর্তী দরজায় যাবার দায়িত্ব নির্মাতার।
পূর্বে উল্লেখিত রিতেশ বাতরা অস্কারে মনোনীত হবার সুযোগ হারালেও বাফটার মনোনয়নের কারণেও যথেষ্ট এক্সপোজার পেয়েছিলেন যার ফলস্বরূপ এখন চলচ্চিত্র নির্মাণ করছেন বিবিসি ফিল্মস এর প্রযোজনায়, অভিনেত্রী হিশেবে পেয়েছেন শারলট্‌ র‍্যাম্পলিংকে, যিনি এবছর অস্কারে সেরা অভিনেত্রী পুরস্কারের জন্য মনোনীত হতে পারেন। আরও অন্যান্য যারা আছেন তারাও সুপরিচিত, কিন্তু আর কথা বাড়ালাম না। আই থিংক আই হ্যাভ মেইড মাই পয়েন্ট।
*
জালালের গল্প, গাড়িওয়ালা কিংবা মেঘমল্লার, কিংবা আরও, সুতপার ঠিকানা, বাপজানের বায়োস্কোপ, ঘাসফুল- এসব চলচ্চিত্র পারে না কেন?
অশিক্ষিত প্রযোজক। অশিক্ষিত বলতে প্রাতিষ্ঠানিক শিক্ষা নেই, স্কুল কলেজে পড়েনি তা বলছি না। অনার্স-মাস্টার্স-এমফিল-পিএইচডি করা ব্যক্তিও অশিক্ষিত হতেই পারে। অশিক্ষিত অনেক রকমের হয়। দেয়ার আর কি বলে মেনি থিংস ইন আর্থ এন্ড আর্থ।
প্রযোজকেরা জানে না প্রযোজনা কাকে বলে। কিভাবে সঠিক তত্বাবধানে শার্প-স্মার্ট চলচ্চিত্র নির্মাণ করতে হয়। আধুনিক চলচ্চিত্র বিশ্ব কিভাবে ওয়ার্ক করছে এই বিষয়ে তাদের কোন জ্ঞান নেই। চলচ্চিত্রকে বিশ্বের কাছে কিভাবে উপস্থাপন করতে হয় এই ব্যাপারে কোন ধারণা নেই। কে জানে, খুব সিম্পলি, হয়তো কোন উচ্চাকাঙ্ক্ষাই নেই। চলচ্চিত্র একটা বানিয়েছে, কোনরকমে একটা প্রিমিয়ার করেছে, বন্ধুবান্ধব পরিচিত-জনেরা দেখেছে, ফেইসবুকে স্ট্যাটাস দিয়েছে, কমেন্টে সবার সাধুবাদ সর্বকালের সেরা চলচ্চিত্র, এক সপ্তাহ থেকে টিভি হয়ে ইউটিউবে চলে গেল, ডান। আমার মাঝে মাঝে মনে হয় বাংলাদেশের চলচ্চিত্র অঙ্গনের লোকজনদের কোন উচ্চাকাঙ্ক্ষা নেই। সেটার তো কোন ওষুধ থাকতে পারে না! . . . অন্যদিকে যাই।
বিশ্বমানের গল্পের অভাব। যে গল্পের সাথে বিশ্বের যে কোন প্রান্তের মানুষ ‘মানুষ’ হিশেবে যোগাযোগ স্থাপন করতে পারবে, সম্পর্ক করতে পারবে। মানুষের গল্প, জীবনের গল্প।
গত বছর রব উঠলো ‘আমাদের গল্প’ বলতে হবে। শাকিব খানও দেখি বলছে আমাদের গল্প বলতে হবে, আঁই ভিশুমাইক! আমাদের গল্প কি রে ব্যাটা? ‘আমরা’ টা কারা? বাংলাদেশে কি কেবল এক রকমের ‘আমরা’ আছে নাকি? কত রকমের ‘আমরা’! ‘আমাদের গল্প’ টা কাদের গল্প? এত প্যাঁচানোর কি আছে? মানুষের গল্প বল। চরিত্রগুলোকে ভালবেসে বল, যত্ন নিয়ে বল, বাস্তবতা ঘেঁষে বল, ডিটেইলে বল, গভীরে বল। মানুষের, জীবনের গল্প বল। ব্যাস হল তো। কিন্তু সমস্যা কি? গল্প বলতে পারছে না কেন?
অশিক্ষিত চিত্রনাট্যকার। চলচ্চিত্রের ভাষা সম্পর্কে কোন জ্ঞান নেই। মাথায় কিছু নেই। পড়াশোনা নেই। বিশ্বের সেরা সাহিত্য, পড়া নেই। বিশ্বের সেরা চলচ্চিত্র বারবার বারবার দেখা নেই। বিশ্বের সেরা চলচ্চিত্রের চিত্রনাট্য গভীরভাবে পড়া নেই। কোন ভাবনা নেই, গভীর ভাবনা। আরে কি বলছি, চিত্রনাট্যকার বলেই কি কিছু আছে নাকি। বেশীরভাগ নির্মাতা নিজেই নিজের চিত্রনাট্য রচনা করেন। তাহলে কোন দিকে যাচ্ছি?
এই রোগেরও কোন ঔষধ থাকতে পারে না।
*
 “ . . . আর দেশীয় চলচ্চিত্রের বাজার চাঙা করতে একের পর এক নানান কায়দায় চেষ্টা করে যাচ্ছি প্রবল উৎসাহে।”
কি প্রবল উৎসাহে কি কি কায়দায় দেশীয় চলচ্চিত্রের বাজার চাঙ্গা করতে চেষ্টা করে যাচ্ছেন তারা তা বোধগম্য হল না। বাজার মানে বাজার, ভোক্তা আমরা, আমিও একজন ভোক্তা। বাজার চাঙা করবার চেষ্টা সবার আগে আমার চোখে পড়বার কথা কারণ সে চেষ্টা আমাকে লক্ষ্য রেখেই করা হবার কথা।
আর আবার ‘আমরা’। ‘আমরা’ কারা? এদেশে এভরি চলচ্চিত্রমেকার ফর হিমসেল্ফ। সবাই যার যার চলচ্চিত্র নিয়ে ব্যস্ত কারণ তার তার চলচ্চিত্র তার তার সপ্তাহে বাংলা চলচ্চিত্রের সুদিন ফিরিয়ে আনছে এক সপ্তাহের জন্য, বাকীরা সামান্য করে শুভেচ্ছা জানাবে। এখানে কোন ‘আমরা’ ফোর্স লক্ষ্য করা যায় না যারা একযোগে দলবদ্ধ হয়ে নিজ নিজ কাজ ঠিকই করছে কিন্তু পাশাপাশি বাংলাদেশের চলচ্চিত্রের সার্বিক উন্নয়নের একটি নির্দিষ্ট লক্ষ্যে কাজও করে চলেছে।
আর প্রচারণা। হায়রে প্রচারণা। চলচ্চিত্রের কোন প্রচারণা নেই।
দেয়ালে ঢালাও পোস্টার, মোড়ে মোড়ে কিছু বিলবোর্ড ঝুলিয়ে দিলেই দল বেধে লোকে আপনার চলচ্চিত্র দেখতে চলে আসবে? প্রচারণা কাকে বলে? ডিজিটাল মার্কেটিং?
মোরশেদুল ইসলাম একজন প্রবীণ নির্মাতা, বেঙ্গলের প্রযোজনায় ‘অনিল বাগচীর একদিন’ এর নির্মাণ যখন চলছিলো বললেন, ‘এবার আমরা প্রচারণাটা একটু ভালোভাবে করবো।’ ভাবলাম বেঙ্গল যেহেতু, দেখা যাক। কোন দিক দিয়ে এলো, একটা এ্যমেচারিশ পোস্টার, কোন দিক দিয়ে মুক্তি পেল! চুপি চুপি বল কেউ জেনে যাবে টাইপ ব্যাপার?
হলের সঙ্কটের(এই বিষয়ে পরে আরও বলছি) এই সময়ে প্রচারণার গুরুত্ব আরও বেশী। যত বেশী সংখ্যক আগ্রহী আধা-আগ্রহী দর্শককে হলে এনে ঢোকানো যায় ততই মঙ্গল, সেখানে প্রযোজকদের কি অযোগ্যতা নাকি আলসেমি(তা কি করে হয়!) কে জানে!

অমিতাভ রেজা ‘আয়নাবাজি’ প্রসঙ্গে বললেন যে তিনি সিনেমা ইন্ডাস্ট্রির সাহায্য ছাড়াই চলচ্চিত্রটি নির্মাণ করেছেন, বিজ্ঞাপন ইন্ডাস্ট্রির লোকজন তথা তার হ্যাফ-স্টপ-ডাউন এর ক্রু দের সহায়তায়। বিজ্ঞাপনী সংস্থা গ্রে ঢাকার এমডি গাউসুল আলম শাওন আয়নাবাজির অন্যতম চিত্রনাট্যকার এবং একজন অভিনেতাও বটে আর অমিতাভ রেজাও মূলত বিজ্ঞাপন নির্মাতা। দেখা যাক তারা আয়নাবাজির জন্য কি ক্যাম্পেইন মাউন্ট করে।
*
বিদেশ নিয়ে কি সব বকছিলাম না? কান, ভেনিস, বার্লিন, লস এঞ্জেলেস? আবার রেদওয়ান রনির কথা ধরে টান দিই। “২০১৬ হচ্ছে আমাদের চলচ্চিত্রশিল্পের অফুরন্ত সম্ভাবনার বছর। আকাঙ্ক্ষিত কয়েকজন প্রতিভাবান নির্মাতার চলচ্চিত্র আসতে যাচ্ছে নতুন বছরে। এই ছবিগুলোই আমাদের মূলধারার চলচ্চিত্রর নতুন প্যাটার্ন তৈরি করবে, উন্মোচন করবে নতুন দিনের নতুন বাজার তৈরির সব সম্ভাবনা।”
আকাঙ্ক্ষিত কয়েকজন প্রতিভাবান নির্মাতা(আমার মতে নয়, রনি’র মতে) আসছে এটা ঠিক। অমিতাভ রেজা, নুরুল আলম আতিক, গিয়াসউদ্দীন সেলিম, অনিমেষ আইচ, আশুতোষ সুজন, ইফতেখার আহমেদ ফাহমি, রেদওয়ান রনি নিজে, তৌকীর আহমেদ, নাসির উদ্দীন ইউসুফ, কামার আহমেদ সাইমন, দীপংকর দীপন প্রমুখ। এই বছর একেবারে জ্যাম লেগে যাবে। কিন্তু “ . . . এই ছবিগুলোই আমাদের মূলধারার চলচ্চিত্রর নতুন প্যাটার্ন তৈরি করবে, উন্মোচন করবে নতুন দিনের নতুন বাজার তৈরির সব সম্ভাবনা।”
বাজার তৈরি?
চলচ্চিত্র নামক পণ্যটি বিক্রয়ের প্রধানতম মাধ্যম, যেটি বাংলাদেশে একমাত্র মাধ্যম, সেটি হল- ‘হল’। শাকিব খান-অপু বিশ্বাস বিনে আপনি যতই প্রতিভাবান হন না কেন আপনার জন্য কোন বুকিং মানি নেই। আপনার জন্য বরাদ্দ স্টার সিনেপ্লেক্স, তাও দিনে একটা দুটো শো সেটাও ধীরে ধীরে কমে এসে মিলিয়ে যাবে মার্ভেল সিনেম্যাটিক য়্যুনিভার্সের চাপে, আর যমুনা ব্লকবাস্টার, সেখানে মাস কেন বছর ধরে চলবে কিন্তু কেউ দেখতে যাবে না, আর বলাকা- এক সপ্তাহ, টাটা।
আর অন্যান্য ঘুপচি হলে মুক্তি যদি দিনও বা, আপনার হাই ডাইনামিক রেইঞ্জের এ্যারি এলেক্সা রেড ড্র্যাগনে ক্যাপচার করা ডা ভিঞ্চি রিজলভে সাধ করে কালার কারেকশান করা টু'কে রেজোলুশান এর চলচ্চিত্রটি যখন পেনড্রাইভের মাধ্যমে দ্য-গ্রেট-ধোলাইখাল-অফিস-প্রজেক্টর দিয়ে প্রজেক্ট করবে আগের রাতে পাশের কমিউনিটি সেন্টারের বিয়ের ভোজের টেবিলগুলোর সাদা কভার সেলাই দিয়ে তার উপরে, আপনি তখন অন্ধকারে হাতড়ে এক্সিট খুঁজে না পেয়ে মুখে ফেনা তুলে আইলে গড়াগড়ি দেবেন।
বাজার তৈরি করার ক্ষমতা নির্মাতাদের হাতে নেই। সেটা স্টার সিনেপ্লেক্সের এমডি মাহবুব রহমান রুহেল এর মতো ব্যবসায়ীদের হাতে। ব্যবসায়ীরা কি বলে?
স্টার সিনেপ্লেক্সে এখন ৬টি পর্দা। থ্রিডি আছে, মাহবুব রহমান রুহেল আই-ম্যাক্স শীঘ্রই আনবার ইচ্ছে ব্যক্ত করেছেন। সীমান্ত স্কয়ারে আরেকটি মাল্টিপ্লেক্স করছেন। শুনেছিলাম গুলশানেও একটির কাজ চলছে। আগামী পাঁচ বছরের মধ্যে দেশের বিভিন্ন শহরে সর্বমোট বিশটি মাল্টিপ্লেক্স করবেন বলে ভাবছেন। ভালো। হোটেল ব্যবসা-পাইপলাইন কন্সট্রাকশান ব্যবসা-উচ্চাকাঙ্ক্ষা-স্বপ্নও ছিল বলে বছরের পর বছর লোকসান দিয়ে দিয়ে আজকে ডে এন্ড ডেইট রিলিজ দিচ্ছেন হলিউডের জনপ্রিয় চলচ্চিত্রগুলো, ডলবি এট্‌মস সাঊন্ড সিস্টেমে শোনাচ্ছেন, ক্রিস্টি ডিজিটাল প্রজেক্টরে থ্রিডি দেখাচ্ছেন, আই-ম্যাক্স আনবেন বলছেন।
কিন্তু বাকী হলগুলো তো সিনেপ্লেক্স হতে পারবে না। সেগুলোর মান পড়তেই থাকবে, সেগুলো একে একে বন্ধই হতে থাকবে। আবার রেদওয়ান রনির কথায় ফিরি, “আমাদের রয়েছে প্রতিভাবান নির্মাতা, শিল্পী, কলাকুশলী, ভালো চলচ্চিত্রর দর্শক সবই, দরকার শুধু বাণিজ্যিক কাঠামো গড়ার ক্ষেত্রে ছোট্ট একটু পৃষ্ঠপোষকতার।”
আমাদের প্রতিভাবান নির্মাতা আছে কি? আর ভালো চলচ্চিত্রের দর্শক? কতো দর্শক? ১৭ কোটি মানুষের দেশে অমিতাভ রেজার(বলছি না সে প্রতিভাবান) ‘আয়নাবাজির’ দর্শক কতজন? আর, বাণিজ্যিক কাঠামো গড়ার ক্ষেত্রে কি কেবল ছোট্ট একটু পৃষ্ঠপোষকতার দরকার?
ছোট্ট একটু?
লক্ষ কোটি টাকা খরচ করে আধুনিক হল নির্মাণ করবে কে? কে পৌনে কোটি, কোটি টাকার ডিজিটাল চলচ্চিত্র প্রজেক্টর কিনবে একটা নয়, একাধিক আর কে জানে কয় বছর লোকসান দিয়ে চালাবে কিন্তু থিয়েটারের মান ধরে রাখতে থাকবে? কারণ সহজ স্পষ্ট বাস্তবতা এটাই যে, বাংলাদেশের চলচ্চিত্রকে দাঁড় করাতে হলে কিছু মানুষজনকে, কিছু উদ্যোক্তাকে, একটা গোষ্ঠীকে নিঃস্বার্থ ভাবে চলচ্চিত্রের খাতিরে বিশাল পরিমাণ লোকসান দিতে হবে। এন্ড দ্যাটস নট গোয়িং টু হ্যাপেন, নট ইন দিস কান্ট্রি।
নতুন দিনের নতুন বাজার তৈরির কোন সম্ভাবনা নিকট ভবিষ্যতে নেই। এই বছর তো নয়ই। এই বছরের মেধাবী নির্মাতাদেরকে এসে প্রিমিয়ার করে ছবি তুলে ফেইসবুক আর ভবিষ্যতের জন্য স্মৃতি সংগ্রহ করে আড্ডা দিয়ে বন্ধু-পরিচিতজনদের নিয়ে নিজের চলচ্চিত্র দেখে সবার বাহ্‌বা এবং রাতের খাবার খেয়ে এক সপ্তাহ হলে হলে ঘুরে শেষে বাসায় চলে যেতে হবে বিজ্ঞাপন নির্মাণের জন্য নাটক নির্মাণের জন্য অন্য আরও কি আছে কাজ, সেজন্য।
এজন্যই বিদেশে নিয়ে বকছিলাম। আসছি সেকথায়।
*
চলচ্চিত্র প্রদর্শনের জন্য পর্যাপ্ত মানসম্পন্ন হল নেই। ঘটনা এখানেই শেষ। হল না থাকলে প্রদর্শন করবে কোথায়?
প্রদর্শন করতে পারে, আই মিন পারতো, পারবে যে তা না, কিন্তু পারতো। দেশের বাইরে, যেখানে মানসম্পন্ন হল আছে, ভিনদেশী ভাষার ভিনদেশী সংস্কৃতির চলচ্চিত্রের ব্যাপারে আগ্রহী দর্শকগোষ্ঠী আছে(এরা কমছে যদিও, দিনে দিনে), চলচ্চিত্র পরিবেশনের একাধিক মাধ্যম আছে। ইউরোপের দেশগুলোতে, যুক্তরাষ্ট্রে, বিশ্বজুড়ে। শুরুতে যেভাবে আলোচনা করেছি। পারতো। যদি উপযুক্ত মানসিক প্রস্তুতি থাকতো, শিক্ষা থাকতো উপযুক্ত, প্রকৃত উচ্চাকাঙ্ক্ষা থাকতো যদি। পারতো। পারবে না।
*
এ বছর ফ্রান্স থেকে অস্কারে পাঠানো হয়েছে ‘মাসট্যঙ’ নামের একটি চলচ্চিত্র। চলচ্চিত্রটি বাংলাদেশী দর্শক দেখলে খুব অবাক হবে, কারণ চলচ্চিত্রটি খুব সহজেই বাংলাদেশী চলচ্চিত্র হতে পারতো। গল্পটি একটু বলি বোঝানোর জন্য। তুরস্কের গ্রাম দিকের একটি এলাকার একটি পরিবারের পাঁচটি মেয়ের গল্প। অত্যন্ত রক্ষণশীল মুসলমানদের এলাকা। পাঁচ কিশোরী, কেউ সদ্য পা দিয়েছে, কেউ পার হয়ে যাচ্ছে। পাঁচ বোন ওরা।
তাদেরকে আর ছেলেদের সাথে মিশতে দেওয়া হয় না। হিজাব করতে বাধ্য করা হয়। বাসায় বন্দী করে রাখা হয়। রান্নাবান্না শেখানো হয়। বিয়ের জন্য প্রস্তুত করা হয়। সেলাই শেখানো হয়। বিয়ের জন্য প্রস্তুত করা হয়। পাত্র দেখতে আসে। একজনের পর একজনকে পার করে দেওয়া হয়। একজনের বাসর রাতে স্বামী সেক্সের পরে বিছানার ধবধবে সাদা চাদরে লাল ছোপ খুঁজতে হামাগুড়ি দেয়। দরজার বাইরে স্বামীর পরিবারের সবাই অপেক্ষমাণ, অস্থির হয়ে আছে সাদা চাদরে লাল দাগ দেখবার জন্য।
তাদের জীবন শেষ পর্যন্ত ভিন্ন ভিন্ন কলমে হয়। গল্পটা বন্দিত্বের, স্বাধীনতারও।

মাসট্যাঙ এবার অস্কারের জন্য মনোনীত হবে তা প্রায় নিশ্চিত। পরিচালক দেনিজ গ্যামজে এরগ্‌য়্যুভেন(যার এটি প্রথম চলচ্চিত্র) তরতর করে উঠে যাবে তা-ও নিশ্চিত। চলচ্চিত্রটি দুই মিলিয়ন ডলারের কাছাকাছি আয় করেছে এখন পর্যন্ত, এটা অবশ্য চলচ্চিত্রটির প্রযোজকের লাভের সঠিক হিশেব নয়। খুব যে অসাধারণ নিখুঁত কোন চলচ্চিত্র তা নয়, দুর্বলতা আছে অনেক। কিন্তু পথটা হেঁটেছে ঠিক মতো। পথে চলতে চলতেই দুর্বলতা কাটিয়ে নেবে।
মাসট্যাঙ খুব সহজেই কোন এক বাংলাদেশি নির্মাতার চলচ্চিত্র হতে পারতো। হল কটা আছে গোণা লাগতো না। শিক্ষিত হওয়া লাগতো শুধু।
সবাইকে নতুন বছরের শুভেচ্ছা।
*
সিনেমা দেরীতে
০১.০১.২০১৬


মুক্তিযুদ্ধের হারানো প্রতীক, যুদ্ধাপরাধীদের বিচার এবং বাংলাদেশ




কাবেরী গায়েন
এক।
ক. প্রতীক কী? প্রতীকের নির্মাণ কীভাবে ঘটে?
প্রতীক হলো তাই যা কোন আইডিয়া, কোন বস্তুগত অস্তিত্ব বা প্রক্রিয়াকে উপস্থাপন করে অথচ যে চিহ্নের মাধ্যমে প্রকাশ করে, সেই চিহ্নের সাথে ওই বস্তু বা আইডিয়ার সরাসরি কোন মিল নাও থাকতে পারে, হতে পারে কোন বিমূর্ত ধারণার প্রকাশের জন্য কোন ভৌত বস্তুর উপস্থাপন।  প্রতীকের উদ্দেশ্য হলো অর্থ তৈরী করা এবং যোগাযোগ স্থাপন করা। চিহ্নের সাথে প্রতীকের পার্থক্য হলো যে, চিহ্নের কেবল একটিই অর্থ হয়, তা সীমিত। যেমন, ‘লরেল মুখে ঘুঘু’ যখন চিহ্ন তখন ঘুঘু একটি পাখি, যার মুখে একটি লরেলের ডাল রয়েছে। অন্যদিকে ‘লরেল মুখে ঘুঘু’ যখন প্রতীক তখন সেটি শান্তিকে নির্দেশ করে। এই অর্থ নির্মাণ কিংবা আরোপ করে মানুষ, বলা ভালো নির্দিষ্ট প্রেক্ষাপটের মানুষ। প্রতীক ভার্সাটাইল, যদিও সার্বজনীন নয়। মানুষ  বা সম্প্রদায়ভেদে এই অর্থ ভিন্ন হতে পারে, অথবা একই অর্থের জন্য ভিন্ন ভিন্ন প্রতীক ব্যবহৃত হতে পারে। যেমন, পাশ্চাত্য দুনিয়ায় সেবার প্রতীক যীশুখৃস্টের ক্রস বা রেডক্রস মুসলিম দুনিয়ায় পাল্টে হয়েছে রেডক্রিসেন্ট, লাল চাঁদ-তারা। কাজেই, প্রতীক তাই-ই যা যাপনজাত কোনও অনুভূতিকে বা বস্তু সত্যকে আইডিয়ায় পাল্টে দেয়, পরে যা আবার একটি নির্দিষ্ট ইমেজের চেহারা পায়, অথচ শেষের রুপান্তরটা ইমেজের মধ্যে আইডিয়াকে ধবংস করে ফেলে না। এসব প্রতীক ভাষাতে অর্থাৎ শব্দের মাধ্যমে প্রকাশিত হতে পারে, নানা ধরণের ইমেজের মাধ্যমে বা চিহ্নের মাধ্যমে প্রকাশিত হতে পারে। কাজেই প্রতীক হলো অদৃশ্য কোন একটা কিছুর দৃশ্যমান চিহ্নবিশেষ, যা ন্যারেটিভের অন্যান্য অংশের উপর নির্ভরশীল না হয়েও সামাজিক যোগাযোগের ক্ষেত্রে গুরুত্বপূর্ণ ভূমিকা পালন করতে পারে। 
মানুষ  দীর্ঘদিন অর্থ আরোপ করে করে কোন বিমূর্ত আইডিয়াকে অর্থবহ করে, প্রতীকায়িত করে। মা-এর সাথে øেহ, কিংবা দেশের প্রতীক। জাতীয় সংগীত, জাতীয় পতাকার সাথে দেশের সার্বভৌমত্ব বা গর্বের সম্পর্ক নির্মাণ করে। এই নির্মাণ প্রক্রিয়ায় নিত্যনতুন ভাষা তৈরী হয়, অনুভব তৈরী হয়, প্রতীক নির্মিত হয়। তবে এসব প্রতীক নির্মাণের পেছনে শক্ত ইতিহাস থাকে, সেই ইতিহাস নির্মিত হয় মানুষের যুথবদ্ধ চেষ্টা, শ্রম, ঘাম, আবেগ, মেধা আর সংগ্রামে। কখনোবা প্রতীক নির্মাণের জন্য প্রয়োগ করা হয় ক্ষমতার।  
খ. যেসব প্রতীক মুক্তিযুদ্ধের মধ্য দিয়ে অর্জিত হয়েছে
চিহ্ন, ভাষা এবং ইমেজের সমন্বয়ে বেশ কিছু প্রতীক নির্মিত হয়েছে আমাদের মুক্তিযুদ্ধেও। এসব ভাষিক এবং চিহ্নগত প্রতীক আমাদের সামনে যে সত্য তুলে ধরে তা হলো, যে বৈপ্লবিক ঘটনাধারায় অনিবার্যভাবে বাংলাদেশের মুক্তিসংগ্রাম মুক্তিযুদ্ধের রুপ পরিগ্রহ করেছে, তা সর্বস্তরের নিপীড়িত ও বঞ্চিত মানুষের প্রত্যক্ষ অভিজ্ঞতা ও অংশগ্রহণের মাধ্যমেই ঘটেছে এবং যার মূলে কাজ করেছে ভাষাভিত্তিক বাঙালী* জাতীয়তাবাদী জাতিরাষ্ট্রের জন্য আকাংখা। এমনই কয়েকটি প্রতীক নিয়ে আলোচনা করার জন্য কয়েকটি পোস্টার এবং শ্লোগানকে বিশ্লেষণ করা হচ্ছে।

শ্লোগান
শ্লোগান ১: তোমার আমার ঠিকানা, পদ্মা-মেঘনা-যমুনা
শ্লোগান ২ : জয় বাংলা
শ্লোগান ৩: একেকটি বাংলা অক্ষর অআকখ/একেকটি বাঙালির জীবন
শ্লোগান ৪: মা-বোনেরা অস্ত্র ধর/ বাংলাদেশ স্বাধীন কর
শ্লোগান ৫: শ্রমিক, কৃষক, ছাত্র, জনতা এক হও
শ্লোগান ৬: বাইশ বছরে ওদের শোষণে মরেছি,/এসো কৃষক, শ্রমিক, ছাত্র, জনতা
            দাঁড়াই এক সাথে (১৯৭০)
শ্লোগান ৭: বাংলাদেশের কৃষক, শ্রমিক, ছাত্র, যুবক সকলেই আজ মুক্তিযোদ্ধা 
১৯৭১ সালের মুক্তিযুদ্ধকালীন এসব পোস্টার এবং শ্লোগানের আধেয়কে যদি বিশ্লেষণ করি তবে দেখবো কীভাবে মুক্তিযুদ্ধের চেতনা প্রতীকায়িত হয়েছে।
পোস্টার এক। ধর্মনিরপেক্ষ বাঙালী জাতীয়তাবাদের কথা বলে। হিন্দু, বৌদ্ধ, খৃস্টান, মুসলমান ধর্মাবলম্বীরা ধর্মীয় পরিচয়কে ছাড়িয়ে লীন হয়েছেন এই বাঙালি জাতিসত্ত্বার মধ্যে। ধর্মের কারণে কোন বিভেদ নেই।
শ্লোগান এক: ষাটের দশকের শেষদিকেই এই শ্লোগান জোরালো হয়ে উঠেছিলো। যার মূল কথা বাঙালীর আত্মপরিচয়ের ভৌগোলিক সীমারেখা। হাজার মাইল দূরের পিন্ডি নয়, পদ্মা-মেঘনা-যমুনা বিধৌত এই ভৌগোলিক সীমা এবং তার সংস্কৃতিই তার আত্মপরিচয়ের ঠিকানা। 
শ্লোগান দুই: মুক্তিযুদ্ধের শ্লোগান। যে শ্লোগান দিয়ে বাঙালী যুদ্ধ করেছে। পাকিস্তান জিন্দাবাদকে চ্যালেঞ্জ করে জয় বাংলা শ্লোগানটিও ধর্মভিত্তিক পাকিস্তানের পরিবর্তে বাঙালী জাতীয়তাবাদের জয়গানকেই যুদ্ধের বীজমন্ত্র করে নিয়েছে। 
শ্লোগান তিন: ভাষাভিত্তিক সাংস্কৃতিক আন্দোলনের নির্যাস যা বাঙালী জাতিসত্তার শেকড়কে প্রতীকায়িত করেছে।
তবে এইসব ধর্মনিরপেক্ষ বাঙালী জাতীয়তাবাদী প্রতীক একদিনে গড়ে ওঠেনি দ্বিজাতি তত্ত্বের ভিত্তিতে জন্ম নেয়া পাকিস্তানে। সেই  ১৯৪৮ সালে মুহম্মদ আলী জিন্না যে বিষবৃক্ষ রোপন করেছিলেন “উর্দূ অ্যান্ড উর্দূ শ্যাল বি দ্য ওনলি স্টেট ল্যাঙ্গুয়েজ অব পাকিস্তান’’ বলে তাকে পাতায়-ফুলে শোভিত করেছিলেন তার বশংবদেরা। এক নেতা বলেছিলেন, পাকিস্তানের দুই অঞ্চল দুই চোখের মত। কিন্তু তার মুখ তো আর দুটো হতে পারে না। সুতরাং উর্দূই রাষ্ট্রভাষা হওয়া উচিত। বাংলা ভাষার বিরুদ্ধে প্রথম দিককার প্রচারণা ছিলো, বাংলা কাফেরদের ভাষা। সুতরাং পরিত্যাজ্য। একে একে আরবি বা রোমানে বাংলা লেখা থেকে শুরু করে আরবি-ফার্সী শব্দের প্রচলন, বাংলা বানানে পরিবর্তন, রবীন্দ্রনাথকে নিষিদ্ধ ঘোষণা, নজরুলের মুসলমানিকরণসহ সব ষড়যন্ত্রকে বাঙালী রুখেছে, প্রথমে বায়ান্নোর ভাষা আন্দোলনে রক্ত দিয়ে, পরে সাংস্কৃতিক আন্দোলনের মধ্য দিয়ে। কখনো বা আশ্রয় নিয়েছে চিরায়ত বাংলার লোককাহিনীতে। জহির রায়হানের বেহুলা, চাঁদ সওদাগর-বেহুলা, নদী-মাতৃক বাংলাদেশের প্রতিচ্ছবি হয়ে ভেলায় ভেসে চলেছে। বাংলার হিন্দু-মুসলিম-বৌদ্ধ-খৃস্টান সকলেই অতীতের কাহিনীর মধ্যে খুঁজে নিয়েছে নিজের হারানো স্বরুপ। দ্বিগুন উৎসাহে পালন করেছে রবীন্দ্র জন্ম শতবর্ষ আর শামসুর রাহমান, সিকান্দার আবু জাফর, আল মাহমুদ, হাসান হাফিজুর রহমান, শহীদ কাদরী-দের পঁয়ষট্টি-উত্তর কবিতা পড়লে দেখা যায়, ফল্গুধারা ক্রমশ ঘূর্ণিমুখর হয়ে বাংলাদেশের ভেতরে গড়ে তুলেছে বাঙালীর নতুন কাব্যভাষা। পাকিস্তান রাষ্ট্রে সাম্প্রদায়িকতার জিগিরের পেছনে এত অর্থব্যয় এত উদ্যোগের অপচয়, অথচ ফল হলো বিপরীত। ভাষা এবং সংস্কৃতির উপর যত আঘাত এসেছে, বাঙালী ততবেশী সংগঠিত হয়েছে। হেগেলীয় ‘নিগেশন অব নিগেশন’ বা নেতির নেতিকরণ-এর জাজ্বল্যমান দৃষ্টান্ত পাকিস্তান রাষ্ট্র। সাম্প্রদায়িক ভিত্তির উপর জন্ম, কিন্তু উত্তরকালে অতি জোরদার অসাম্প্রদায়িকতার বনিয়াদ সেখানেই প্রতিষ্ঠিত। সাম্প্রদায়িক পাকিস্তান রাষ্ট্রের বিরুদ্ধে আন্দোলন-সংগ্রামের প্রতীক তাই হয়ে উঠেছে বাঙালী জাতীয়তাবাদ আর ধর্মনিরপেক্ষতা। এই দুটোর একটিকে বাদ দিয়ে আরেকটি অর্জন সম্ভব নয়, কারণ একটিকে বাদ দিয়ে অন্যটির অস্তিত্ব সম্ভব নয়। 
পোস্টার দুই। পরিস্কারভাবে দেখায় বাংলার নারী সমাজ মুক্তিযোদ্ধা। এই যোদ্ধা ইমেজটিও একদিনে গড়ে ওঠেনি। স্বদেশী আন্দোলন হয়ে প্রাক-মুক্তিযুদ্ধকালীন সকল আন্দোলন সংগ্রামে নারীর অংশগ্রহণ এবং অবদান থেকেই এই পোস্টারের জন্ম। মুক্তিযুদ্ধকালীন প্রবাসী সরকার কর্তৃক প্রচারিত এই পোস্টারের আগেই শ্লোগান উঠেছিলো ৭ মার্চের উত্তাল জনসমূদ্রে , ‘মা-বোনেরা অস্ত্র ধর, বাংলাদেশ স্বাধীন কর।’ এই সময়কার ছবিতে দেখা যায় জনসভায় যোগ দিতে আসা মেয়েদের হাতে পোস্টার, ‘মা-বোনেরা অস্ত্র ধর, বাংলাদেশ মুক্ত কর’। বাংলাদেশ সৃষ্টির সাথে নারীর অংশগ্রহণের প্রতীক হলো এসব পোস্টার এবং শ্লোগান। তারা রাইফেল হাতে যুদ্ধ করেছেন, মুক্তিযোদ্ধাদের খাবার দিয়েছেন, আশ্রয় দিয়েছেন, স্বামী-সন্তানকে যুদ্ধে পাঠিয়েছেন, ক্যাম্পে শুশ্র“ষা করেছেন, চিকিৎসা সেবা দিয়েছেন, নির্যাতিত হয়েছেন, জীবন দিয়েছেন এবং দেশ স্বাধীন হবার পর পুরুষ মুক্তিযোদ্ধাদের যুদ্ধ শেষ হলেও তাদের অনেকের যুদ্ধ শেষ হয়নি আজো নিজের দেশে মাথা উঁচু করে বাঁচবার জন্য। 
পোস্টার তিন । বাংলাদেশের সম্পদ বাড়িয়ে পাকিস্তানের পণ্য বর্জনের ডাক দেবার মাধ্যমে স্বনির্ভর অর্থনীতির ডাক দেয়া হয়েছে। বলা হয়েছে বাংলাদেশের নিজস্ব সম্পদ বাড়ানোর কথা। বাংলার মানুষের বিক্ষোভ যে-কয়টি মূল কারণে দানা বেঁধেছে, দুই পাকিস্তানের মধ্যকার অর্থনৈতিক বৈষম্য তাদের মধ্যে অন্যতম, হয়তো প্রধানতম। বাংলার পাটচাষী তুলে দিয়েছে তার সোনালী আঁশ অবাঙালী ব্যবসায়ী প্রতিনিধির হাতে। একটা মূল্য সে পেয়েছে, কিন্তু তার প্রয়োজন মেটেনি, ফলে অর্থনীতিবিদ যখন জানালেন তার দেয়া পাট থেকে মুনাফা করছে অবাঙালী ব্যবসায়ী বা শিল্পপতি, তখন পাটচাষী ক্ষুব্ধ হয়েছেন। ১৯৪৭ সালে পাকিস্তান সৃষ্টির লগ্নে, দুই অংশের সাধারণ মানুষ আয়ের দিক থেকে ছিলেন প্রায় সমান, সরকারী উদ্যোগে একটি পঞ্চবার্ষিক পরিকল্পনা পার হয়ে যাবার পর বাংলাদেশ পিছিয়ে রইলো শতকরা ২৩ ভাগ, দু’টি পরিকল্পনার পরে সে ফারাক দাঁড়ালো শতকরা ৩০ ভাগ, আর তৃতীয় পরিকল্পনার শেষ দিকে আরো বেড়ে হলো শতকরা ৩৪ ভাগ। (Papanek, 1970; Economic Survey of Pakistan 1968-69) । আয়ের বৈষম্য এভাবে বেড়ে উঠছিলো দিন দিন তার কারণ সম্পদের বৈষম্য নয়, বরং এটা গড়ে তোলা হয়েছিলো বাংলাদেশকে তার প্রাপ্য সম্পদ থেকে বঞ্চিত করে, বাংলাদেশের সম্পদ পশ্চিম পাকিস্তানে পাচার করে। এই প্রবঞ্চনার নায়ক একদিকে সরকার, অন্যদিকে পশ্চিম পাকিস্তানী শিল্পপতি, ব্যবসায়ী এবং আর্থিক প্রতিষ্ঠানগুলি। বৈদেশিক বাণিজ্য ক্ষেত্রে সরকারী নিয়ন্ত্রণ-নীতির ফলে বাংলাদেশের সম্পদ কীভাবে হস্তান্তরিত হয়েছে পশ্চিম পাকিস্তানে তা একটা ছোট উদাহরণ থেকে বোঝা যাবে। বাংলাদেশের চাষী এক মন পাট বিক্রী করলো পশ্চিম পাকিস্তানী রপ্তানি ব্যবসায়ীর কাছে। দিনশেষের হিসাবে দেখা গেলো, একমন পাট বিক্রি করে, পণ্যের হিসাবে, বাংলাদেশ পাচ্ছে মাত্র ০.৫৮ মণ পাটের মূল্য। পাকিস্তানের রপ্তানি আয়ের শতকরা ৫০ ভাগের বেশী এসেছে বাংলাদেশজাত পণ্য রপ্তানি করে। কোন কোন বছর , যেমন ১৯৬১-৬২ অর্থবছরে, শতকরা ৭০ ভাগও বাংলাদেশ থেকে। অন্যদিকে বাংলাদেশ আমদানির অংশ পেয়েছে মাত্র শতকরা ৩০ ভাগ। (Monthly Statistical Bulletin, Various Issues. Central Statistical Office, Government of Pakistan, উদ্ধৃত, পাল, 1971)| ফলে দেশের সম্পদের উপর নিজস্ব অধিকার স্থাপন এবং পাকিস্তানী পণ্য বর্জনের মাধ্যমে স্বনির্ভর অর্থনীতি নির্মাণের আকাংঙ্খা হয়ে উঠেছে মুক্তিযুদ্ধের অন্যতম প্রতীক। এই পোস্টারের আগেই, ১৯৭০ সালে শ্লোগান উঠেছিলো “বাইশ বছরে ওদের শোষণে মরেছি, এসো কৃষক শ্রমিক ছাত্র জনতা দাঁড়াই একসাথে।”(শ্লোগান ৬)। কিংবা মুক্তিযুদ্ধ চলাকালে শ্লোগান উঠেছে, “বাংলাদেশের কৃষক, শ্রমিক, ছাত্র, যুবক সকলেই আজ মুক্তিযোদ্ধা।” (শ্লোগান ৭) ‘৬৯-’৭০ কালপর্বে বারে বারেই শ্লোগান উঠেছে, “শ্রমিক, কৃষক, ছাত্র, জনতা এক হও”। (শ্লোগান ৫)  
এই পোস্টার এবং শ্লোগান চোখে আঙ্গুল দিয়ে দেখায় যে ১৯৭১ সালের মুক্তিযুদ্ধ কেবল ভাষাভিত্তিক সাংস্কৃতিক আন্দোলনের ফল নয় বরং এর রয়েছে  গভীর রাজনৈতিক অর্থনেতিক সংগ্রামী অভিপ্রায় এবং কৃষক-শ্রমিক-ছাত্র-মেহনতি মানুষের সংগ্রামী অংশগ্রহণ। ১৯৪৭ থেকে ১৯৭১ সাল পর্যন্ত ঘটনাধারাকে যদি বিশ্লেষণ করি তবে দেখা যাবে ১৯৪৭-৪৮ সালেই ন্যায্য বেতনের দাবিতে নিুপদস্থ কর্মচারি ও পুলিশ ধর্মঘট। শাসকচক্রের জবাব জেল, লাঠি, টিয়ার গ্যাস, গুলি। ১৯৪৯-৫১ সময়পর্বে জমির অধিকারের এবং খাজনা কমানোর দাবিতে ব্যাপক দরিদ্র ও নিঃস্ব কৃষকদের বিক্ষোভ। ১৯৫২-৫৩ কালপর্বে বাংলাভাষার আন্দোলন, সরকারী-বেসরকারী কর্মচারিদের যোগদান, শ্রমিকদের মধ্যে নতুন সংগঠনের তৎপরতা। ১৯৫৪-৫৭ কালপর্বে ফের পুলিশ ধর্মঘট। ১৯৬৮-৬৯ সালে সামরিক স্বৈরাচার বিরোধী গণ-অভ্যূদয়ের তৃতীয় পর্বে পূর্ণ গণতন্ত্র, পূর্ববাংলার স্বাধিকার এবং রাজবন্দীদের মুক্তির দাবিতে গণবিপ্লবী অভ্যূত্থান। সেখানে শামিল শ্রমিক-কৃষক-ছাত্র-মেহনতি জনতা, নারী সমাজ। ১৯৭১ সালে ই.পি.আর, বেঙ্গল রেজিমেন্ট এবং পুলিশ বাহিনী যে সশস্ত্র মুক্তিযুদ্ধের পুরোভাগে এসে দাঁড়ালো, সেটা ঘটনাচক্রে আকস্মিকভাবে ঘটেনি। ১৯৪৮ এবং ১৯৫৫ সালের পুলিশ ধর্মঘট এবং ১৯৬৭-৬৮ সালে বাঙ্গালী  সামরিক কর্মচারিদের বিরুদ্ধে তথাকথিত আগরতলা মামলার ঘটনা অনুসরণ করলে বুঝতে পারবো, ইপিআর, পুলিশ এবং বেঙ্গল রেজিমেন্ট কেন শেষ পর্যন্ত একটা গণ-বৈপ্লবিক ঝুঁতি নিতে দ্বিধা করেনি। তেভাগা আন্দোলন, টংক, নানকার প্রভৃতি প্রথার বিরুদ্ধে সশস্ত্র কৃষক বিদ্রোহ, সাঁওতাল, গারো, হাজং, নাচোল বিদ্রোহ যুক্ত হয়েছে এসব আন্দোলন-সংগ্রামে। আর পূর্ববাংলার ছাত্র-সমাজ জনগণের পুরোগামী হিসাবে এদেশের মুক্তিসংগ্রামের ঝান্ডাকে শুরু থেকেই বহন করেছে এবং বারবার বৈপ্লবিক কর্মসূচীভিত্তিক গণশিবির নির্মাণের দায়িত্ব নিয়েছে। ১৯৫৪ সালের ২১ দফা, ১৯৬৬ সালের ৬দফা, ১৯৬৭-৬৯ সালের ১১ দফা প্রনয়ণে ছাত্রসমাজ রেখেছে বৈপ্লবিক ভূমিকা। 
১৯৪৭ থেকে ১৯৭১ পর্যন্ত ঘটনাধারার বৈপ্লবিক প্রামাণ্যতা এখানেই যে, এই অপরাজেয় জাতিসত্ত্বার মধ্যে আত্মপ্রকাশ করেছে ছাত্র, শ্রমিক, কৃষক ও অন্যান্য মেহনতি জনতার নির্মীয়মান বৈপ্লবিক শক্তি। পর্যায়ের পর পর্যায়ে অধিকতর ক্রুর এবং প্রতিহিংসা পরায়ণ পাকিস্তানী শাসকচক্রের বিরুদ্ধে বাংলাদেশের মুক্তিসংগ্রাম জনগণের গভীরতম স্তরগুলো থেকে নতুনভাবে শক্তি সঞ্চয় করে এবং নতুনতর চেতনা নিয়ে সংগ্রামে নিয়োজিত হয়েছে বলেই নেতৃত্বের বৈপ্লবিক সম্প্রসারণ অনিবার্য ঐতিহাসিক সত্য হয়ে উঠেছে। গণতন্ত্রের সাথে অচ্ছেদ্যভাবে জড়িয়ে বেরিয়ে এসেছে সমাজতন্ত্রের দাবি। 
পোস্টার চার একজন সামরিক জান্তার মুখ। এই সামরিক জান্তার নাম ইয়াহিয়া। ঘুমন্ত বাঙালি জাতির উপর যিনি ট্যাঙ্ক চালানোর নির্দেশ দিয়েছিলেন, লক্ষ লক্ষ নিরাপরাধ মানুষকে যিনি খুন করেছেন। এই সামরিক জান্তার মুখ শিল্পী কামরুল হাসান দানবের মুখ করে এঁকেছিলেন। ইয়াহিয়ার ভয়ংকর রুপ প্রকাশ করতে তার দাঁত ও চোখ তিনি এঁকেছিলেন লাল রঙে। বাকি অংশে ব্যবহার করেছিলেন কালো  রঙ। মাত্র দুই রঙে আঁকা এই প্রতিকৃতিটি শুধু ইয়াহিয়ার নয়, পাকিস্তানের সকল সামরিক শাসকের চেহারা হয়ে উঠেছিলো।  এই সামরিক জান্তা কেবল ১৯৭১-এ মানুষ খুন করেছেন এমন নয় বরং এই সামরিক জান্তাদের ২৪ বছরের শাসনকালে করাচি-লাহোর-রাওয়ালপিন্ডি ভিত্তিক  বাইশ পরিবারের রক্ষক সাম্রাজ্যবাদী-সামন্তবাদী-পূঁজিবাদী শাসকচক্র পূর্ববাংলাকে উপনিবেশ হিসাবে বহাল রাখার জন্য বারে বারেই এদেশের জনগণের উপর নির্যাতন নিপীড়নমূলক প্রশাসনিক এবং সামরিক ব্যবস্থার মাত্রা চড়িয়ে এসেছে। সামরিক বাহিনী যে ঔপনিবেশিক স্বার্থরক্ষার বাহিনী হিসাবেই নিপীড়ন চালিয়েছে, তার দু’টি প্রমাণ উল্লেখ করেন রণেশ দাশগুপ্ত। তাঁর (১৯৭১: ৪২) ভাষায়:
একটি প্রমাণ হচ্ছে সংশ্লিষ্ট সাম্রাজ্যবাদী পূঁজিবাদী শাসকচক্র যে সরকার খাড়া করেছে, তা সামরিক সরকার। দ্বিতীয়ত, সামরিক বাহিনীতে পূর্ববাংলার লোক কার্যত নেয়া হয়নি এবং পূর্ববাংলার সামরিক বাহিনীর সদর দফতর স্থাপন, পূর্ববাংলায় প্রধান নৌ-ঘাঁটি স্থাপন প্রভৃতির দাবিকে অগ্রাহ্য করা হয়েছে।
ইয়াহিয়ার যে মুখটি শিল্পী কামরুল হাসান এঁকেছিলেন সেটি চরম স্বৈরাচারী, চরম নির্যাতনকারী, চরম ধিকৃত এক দানবের চেহারা। পর্যায়ের পর পর্যায় পাকিস্তানী সামরিক বাহিনীর শোষণে পিষ্ট বাঙালী জাতির চরম ঘৃণাই মূর্ত হয়েছে এই পোস্টারে। এই ঘৃণা ইয়াহিয়ার প্রতি যেমন, তেমনি নির্যাতন-নিপীড়নের ধারক সামরিক বাহিনীর প্রতি এবং অবশ্যই যুদ্ধাপরাধের প্রতি। 
ফলে মুক্তিযুদ্ধের সময়কালীন পোস্টার এবং ১৯৪৭ থেকে ১৯৭১ পর্যন্ত সময়ের কিছু প্রতিনিধিত্বশীল শ্লোগান থেকে আমরা মুক্তিযুদ্ধের যে প্রতীকগুলো পাই তা হলো, বাঙালী জাতীয়তাবাদ যার ভিত্তি অসাম্প্রদায়িক ধর্মনিরপেক্ষ চেতনা, পাই নারী-পুরুষ-ধর্ম নির্বিশেষে একটি গণতান্ত্রিক রাষ্ট্র গঠনের অভিপ্রায় কেননা দেশটির সৃষ্টি প্রক্রিয়ায় নারী এবং অন্যান্য ধর্মাবলম্বীরা মুক্তিযোদ্ধা হিসাবে যুদ্ধ করেছেন, জীবন দিয়েছেন। পাই স্বনির্ভর অর্থনীতি গড়ে তোলার অভিপ্রায়। পাই এই যুদ্ধে কৃষক-শ্রমিক-মেহনতি মানুষের অংশীদারিত্বের প্রতীক যা অনিবার্যভাবে একটি সমতাভিত্তিক সমাজব্যবস্থা নির্মাণের দায় তৈরী করে। এবং সবশেষে কামরুল হাসানের পোস্টারটি সুস্পষ্টভাবে সামরিক জান্তা এবং যুদ্ধাপরাধের প্রতি আমাদের জাতিগত ক্ষোভকে মূর্ত করে তোলে। যদি মুক্তিযুদ্ধকে মানি, তবে এই প্রতীকগুলো ধারণ না করে উপায় নেই। উপায় নেই বলেই দেশ স্বাধীন হবার পর, দেশের প্রথম সংবিধানে, ১৯৭২ সালের সংবিধান নামে পরিচিত সংবিধানে, ধর্মনিরপেক্ষতা, জাতীয়তাবাদ, গণতন্ত্র এবং সমাজতন্ত্র - এই চারটি মূলনীতিকে দেশ পরিচালনার নীতি হিসাবে  গ্রহণ করা হয়। 
গ. প্রতীকগুলো আমরা হারিয়েছি যেভাবে
দেশ স্বাধীন হবার পর থেকেই কিছু কিছু প্রতীক আমরা হারাতে শুরু করি এবং ১৯৭৫ সালের ১৫ আগস্টের পরে, পরবর্তী ২১ বছরে প্রায় সবগুলো প্রতীক আমরা হারিয়ে ফেলি। দেখা যাক, কীভাবে আমরা প্রতীকগুলো হারিয়েছি। 
বড় প্রতীকগুলো নিয়েই শুরু করতে হয়। ১৯৭৫ সালের ১৫ আগস্ট বঙ্গবন্ধুকে সপরিবারে নির্মমভাবে হত্যা করার পরে এবং ৩রা নভেম্বর ঢাকা কেন্দ্রীয় কারাগারে চার জাতীয় নেতাকে হত্যা করার ভেতর দিয়ে একটি মুক্ত গণতান্ত্রিক রাষ্ট্রব্যবস্থার বিপরীতে হত্যা-ক্যু-ষড়যন্ত্রের রাজনীতি শুরু হয়, যার লক্ষ্যই ছিলো মুক্তিযুদ্ধের চেতনাবিরোধী একটি পাল্টা রাষ্ট্রব্যবস্থা কায়েম করা। এ’ধারার চূড়ান্ত পরিণতি পায় অবৈধভাবে ক্ষমতায় আসা প্রথমে সামরিক শাসক এবং পরে রাষ্ট্রপতি জিয়াউর রহমান কর্তৃক পঞ্চম সংশোধনীর মাধ্যমে। এই এক সংশোধনীতে বাঙালী জাতীয়তাবাদ, ধর্মনিরপেক্ষতা এবং সমাজতন্ত্র- এই তিন নীতি খারিজ হয়ে যায়। আসলে খারিজ হয়ে যায় চার মূলনীতিই। কারণ ধর্মনিরপেক্ষতা ব্যতীত গণতান্ত্রিক ব্যবস্থা কীভাবে বহাল থাকতে পারে? যদি কোন রাাষ্ট্র এক বিশেষ জনগোষ্ঠীর ধর্মকেই প্রাধান্য দেয়, তবে সেই রাষ্ট্রের অন্য নাগরিকের অধিকার ক্ষুন্ন হয়। অথচ গণতান্ত্রিক ব্যবস্থায় প্রত্যেক নাগরিকের জীবনের সকল ক্ষেত্রে সমান অধিকার পাবার বিষয়টি নিশ্চিত করার কথা। বস্তুত এই সংশোধনীর মধ্য দিয়ে ধর্মভিত্তিক পাকিস্তানের বিরুদ্ধে বাঙালীদের দীর্ঘ আন্দোলন-সংগ্রামের মাধ্যমে অর্জিত বাংলাদেশ রাষ্ট্রের ধারণার সাথে ধর্মনিরপেক্ষতার যে প্রতীকটি নির্মিত হয়েছিলো সেটি উচ্ছেদ করা হয়। উচ্ছেদ করা হয় বাংলাদেশ রাষ্ট্র গঠনের অন্যতম শক্তিশালী উপাদান বাঙালী জাতীয়তাবাদ। উদ্দেশ্য সাম্প্রদায়িক। পাকিস্তান আমলে যেমন বাংলাভাষার বিরোধিতা করা হয়েছিলো ‘কাফেরদের ভাষা’  বলে কিংবা এই ভাষায় দেবদেবীদের স্তুতি করা আছে অভিযোগে, সামরিক শাসক জিয়াউর রহমান সেই একই বিবেচনায় হাজার বছরের বাঙালী সংস্কৃতির সাথে, চর্যাগীতিকা, মধ্যযুগীয় বাংলা সাহিত্য, আউল-বাউল-দরবেশ-কর্তাভজা সম্প্রদায়, লোককাহিনী থেকে শুরু করে আমাদের নৃতাত্ত্বিক পরিচয়ের গোড়া কেটে এক ফরমানে বাংলাদেশী জাতীয়তাবাদের প্রবর্তন করলেন। সুুচতুর যুক্তিটা ছিলো, বাংলাদেশের মানুষ স্বাভাবিকভাবেই বাংলাদেশী হিসাবে পরিচিত হবে। নাগরিকত্ব এবং জাতীয়তাবাদের মধ্যকার পার্থক্য এই সামরিক শাসক এবং তার চাটুকারেরা জানতেন না এমন নয় বরং অসাম্প্রদায়িক বাংলাদেশ চেতনার বিরোধিতা করা, এদেশের মানুষকে তাদের সাংস্কৃতিক পরিচয় থেকে উৎখাত করাই ছিলো এই সংশোধনীর মূল উদ্দেশ্য। পঞ্চম সংশোধনীর এই সাম্প্রদায়িক অভিযাত্রা পাকাপোক্ত করেন পরবর্তী সামরিক শাসক হুসেইন মুহম্মদ এরশাদ ১৯৮৮ সালে রাষ্ট্রধর্র্ম ইসলাম প্রবর্তন করে। 
আর মুক্তিযুদ্ধের মধ্যেই সামরিক শাসন এবং যুদ্ধাপরাধের বিরুদ্ধে যে তীব্র ঘৃণা প্রতীকায়িত হয়েছিলো, যা মূর্ত হয়ে উঠেছে কামরুল হাসানের পোস্টারে, এই দুই প্রতীকই তছনছ হয়ে যায় প্রথমে সামরিক শাসক হিসাবে জিয়াউর রহমানের ক্ষমতাগ্রহণের মাধ্যমে এবং এদেশের মন্ত্রীসভায় প্রধানমন্ত্রী করাসহ নানাভাবে যুদ্ধাপরাধীদের পুনর্বাসনের মধ্য দিয়ে। ঘটনা শুধু সংবিধান পরিবর্তনের মধ্যেই থেমে থাকেনি, বরং মুক্তিযুদ্ধের ইতিহাস বিকৃতি, মুক্তিযুদ্ধকে আলোচনার বাইরে নিয়ে যাবার জন্য প্রয়োজনীয় সকল ব্যবস্থাই করেছিলেন এই সুচতুর সামরিক শাসক। মুক্তিযুদ্ধকে সরিয়ে স্বাধীনতার যুদ্ধকে প্রতিস্থাপন করা হলো, যার ইতিহাস শুরু হলো,  ‘‘২৫শে মার্চের কালরাতে ঘুমন্ত বাঙালী জাতির উপর হানাদারেরা অতর্কিতে ঝাঁপিয়ে পড়লে জিয়াউর রহমানের ‘স্বাধীনতার ঘোষণা’র মাধ্যমে এদেশের মানুষ সেই হানাদার বাহিনীকে মোকাবেলার জন্য যু্েদ্ধ অবতীর্ণ হলেন।” এই বিকৃত ইতিহাস পড়ানো হলো সকল স্কুল টেক্সটে। ফলে মুক্তিযুদ্ধের যে দীর্ঘস্থায়ী ধারাবাহিক সংগ্রাম মানুষের সার্বিক মুক্তির লক্ষ্যে, সে ইতিহাস গেলো চাপা পড়ে। ‘জয় বাংলা’ শ্লোগান প্রতিস্থাপিত হলো  ‘পাকিস্তান জিন্দাবাদ’ শ্লোগান-এর অনুকরণে ‘বাংলাদেশ জিন্দাবাদ’ দিয়ে। এক সামরিক শাসকের ঘোষণায় স্বাধীনতার যুদ্ধে অবয়বহীন তথাকথিত ‘হানাদার বাহিনী’র বিরুদ্ধে এদেশের মানুষের যুদ্ধ করার বানানো ইতিহাস প্রচারিত হতে থাকলো সকল মাধ্যমে। সমাজতন্ত্রকে সরিয়ে সামাজিক ন্যায় বিচারের কথা বলা হলো। যে অর্থনেতিক মুক্তি অর্জন ছিলো মুক্তিযুদ্ধের অন্যতম আকাংখা, সেটি ‘মানি ইজ নো প্রবলেম’ নামের উদ্ভট দর্শন দিয়ে প্রতিস্থাপিত হয়ে গেলো। স্বনির্ভর অর্থনীতি নির্মাণের বিপরীতে নানা দেশ থেকে চেয়ে-চিন্তে আনা টাকা হয়ে উঠলো ‘নো প্রবলেম’-এর উৎস। প্রবর্তন করলেন ‘আই উইল মেক পলিটিকস ডিফিকাল্ট ফর পলিটিশিয়ানস’ নামের ভয়ংকর দর্শন। জিয়াউর রহমান শুধু একথা বলেই ক্ষান্ত হননি, তিনি আক্ষরিক অর্থে সে কাজ করে দেখিয়েছেন। রাজনীতি রাজনীতিকের কাছ থেকে ছিনতাই হয়ে কুক্ষিগত হয়ে পড়লো সামরিক এলিট, ব্যুরোক্রাটিক এলিট এবং ব্যবসায়ী সিন্ডিকেটের কাছে। অথচ ১৯৪৭ থেকে ১৯৭১ সালের মুক্তিযুদ্ধের ধারাবাহিকতায় রাজনীতি বলতে সামরিক এলিট, ব্যুরোক্রাটিক এলিট এবং ব্যবসায়ী সিন্ডিকেটের বিপরীতে সাধারণ মানুষের রাজনীতিই বোঝাত। রাজনৈতিক নেতা বলতে যেখানে বঙ্গবন্ধু শেখ মুজিবুর রহমান, মওলানা ভাসানী, মণি সিং, তাজউদ্দিন-কে বোঝাত, সেখানে রাজনীতিক হিসাবে প্রতিস্থাপিত হলেন সামরিক শাসক জেনারেল জিয়াউর রহমান, যুদ্ধাপরাধী শাহ আজিজুর রহমান, এবং এরই ধারাবাহিকতায় আরেক সামরিক শাসক হুসেইন মোহাম্মদ এরশাদ। 
আর একটি প্রতীক নিয়ে আলোচনা না করলেই নয়, যে প্রতীকটি কোন স্বৈরাচারী সামরিক সরকারপ্রধান উচ্ছেদ করেননি বরং জাতিগত এবং জেন্ডার অসংবেদনশীলতার কারণেই উচ্ছেদ হয়েছে। দুঃখজনক যে মুক্তিযুদ্ধের মাধ্যমে অর্জিত নানা প্রতীকের  মধ্যে প্রথম যে প্রতীকটি আমরা বিসর্জন দেই সেটি হলো, নারীর মুক্তিযোদ্ধা ইমেজ। ‘মা-বোনেরা অস্ত্র ধর, বাংলাদেশ স্বাধীন কর’ শ্লোগান পেরিয়ে ১৯৭১ সালের মুক্তিযুদ্ধকালীন পোস্টার ‘বাংলার মায়েরা মেয়েরা সকলেই মুক্তিযোদ্ধা’য় নারীর যে যোদ্ধা ইমেজ সেটি প্রতিস্থাপিত হয়ে যায় যুক্তরাজ্যের গার্ডিয়ান পত্রিকায় প্রকাশিত নাইব উদ্দিন আহমেদ-এর তোলা ধর্ষিত নারীর ছবি দিয়ে। পরবর্তী সময়ে নারীর এই ধর্ষিত ইমেজটিই পাকাপোক্ত হয়ে যায়। যুদ্ধকালীন শারীরিক নির্যাতনের স্বাক্ষর পুরুষকে দেয় মুক্তিযোদ্ধার সম্মান, নারীকে দেয় ‘সম্ভ্রমহানি’র সার্টিফিকেট। এমন কি যেসব নারী মুক্তিযুদ্ধ করেছেন এবং নির্যাতিত হয়েছেন, তাদেরও মুক্তিযোদ্ধা পরিচয়টি ছাপিয়ে ধর্ষিত ইমেজটিকেই সামনে নিয়ে আসা হয়। কবিতায়, উপন্যাসে, গল্পে, নাটকে, চলচ্চিত্রে নারীর এই ধর্ষিত ইমেজটিই একমাত্র হয়ে ওঠে।   আর মূলধারার ইতিহাস লেখে,  ‘‘ত্রিশ লক্ষ শহীদ আর দুই লক্ষ মা-বোনের ইজ্জতের বিনিময়ে আমরা স্বাধীনতা অর্জন করেছি।’’ ফলে মুক্তিযুদ্ধের দলিলপত্রের ১৫ খন্ডের কোন খন্ডেই মুক্তিযোদ্ধা নারীর বিবরণ পাওয়া যায় না। যুদ্ধকালে নারীর উপর নেমে আসা শারীরিক নির্যাতন ‘সম্ভ্রমহানি’ত্বর প্রতীক হয়ে ওঠার কারণে সমাজ তাদের এই পরিচয়কে লুকিয়ে রাখতে তৎপর হয়ে ওঠে। ফলে একদিকে তারা জন পরিসরে অদৃশ্য হয়ে যান, অন্যদিকে তাদের অবদানকে এদেশের রাজনৈতিক ইতিহাসের গর্বিত অংশীদারিত্বের সাথে এক করে দেখা সম্ভব হয় না। এর ফলাফল কীভাবে যুদ্ধাপরাধের বিচার প্রক্রিয়াকে ব্যহত করে বা করতে পারে, সেটি পরবর্তী অংশের আলোচনায় দেখা যাবে।    
আমরা যদি একটু মোটা দাগে মিলিয়ে নেই মুক্তিযুদ্ধের মাধ্যমে অর্জিত কিছু প্রতীকের সাথে প্রতিস্থাপিত প্রতীকসমূহ, তা’হলেই হয়তো মুক্তিযুদ্ধের চেতনার সাথে সম্পর্কিত আমাদের অর্জিত প্রতীকগুলোর হারানোর মর্ম সম্পর্কে ধারণা পাব। 

অর্থাৎ দেশের নাম পরিবর্তন এবং পতাকার পরিবর্তন ব্যতিরেকে কার্যত পাকিস্তান মডেলেই ফিরে যাওয়া।
দুই।
প্রসঙ্গ: যুদ্ধাপরাধীদের বিচার
১৯৭১ সালের ২৫ মার্চ থেকে ১৬ ডিসেম্বর পর্যন্ত যারা দেশের ভেতরে হত্যাকান্ড, লুট, ধর্ষণ বা বিভিন্ন ধ্বংসের সাথে জড়িত ছিলো, তারা সকলেই যুদ্ধাপরাধী। পাকিস্তানের নীিিতনির্ধারক বা যারা এসব ঘটনার সাথে জড়িত ছিলেন তারা সকলেই যুদ্ধাপরাধী। যুদ্ধাপরাধী তারাও যারা স্থানীয় অধিবাসী, বাঙ্গালী বা অবাঙ্গালী। 
মুক্তিযুদ্ধ শেষ হবার সাথে সাথেই দাবি উঠেছিলো যুদ্ধাপরাধীদের বিচারের। আসলে এই দাবিটি উঠেছিলো মুক্তিযুদ্ধ চলাকালীন সময়েই, যেমনটি আমরা দেখতে পাই কামরুল হাসানের ‘‘এই জানোয়ারদের হত্যা করতে হবে” পোস্টারটিতে। দেশ স্বাধীন হবার পর, ১৮ ডিসেম্বর ১৯৭১ থেকেই বাংলাদেশে গণহত্যা, বিশেষ করে বুদ্ধিজীবিদের হত্যার জন্য আল-বদরদের দায়ী করে বিচার দাবী করা হয়। শহীদ বুদ্ধিজীবিদের শ্রদ্ধা জানিয়ে মন্ত্রিসভার প্রথম বৈঠকে সিদ্ধান্ত নেয়া হয়েছিলো ‘চারুকলা ও সাহিত্য সংক্রান্ত ন্যাশনাল কাউন্সিল’ গঠন করা হবে। (মামুন, ২০০৮) এই প্রস্তাবের পরিণতি সম্পর্কে কেউ খোঁজ রাখেননি। ২৫ ডিসেম্বর বেগম সুফিয়া কামাল ও শিল্পাচার্য জয়নুল আবেদীনসহ ৫২জন বিশিষ্ট ব্যক্তি বুদ্ধিজীবি হত্যার বিচার দাবী করেন। ১৯৭২ সালে দেখা যায় কবীর চৌধুরীর নেতৃত্বে শহরে ‘বিক্ষোভ সভা ও মিছিল’ হচ্ছে। জহির রায়হান তখন এসব আন্দোলন সংগঠন করছিলেন এবং হত্যার তথ্য সংগ্রহে উদ্যোগী ভূমিকা নিয়েছিলেন। তাঁর নিখোঁজ হবার পর বুদ্ধিজীবি নিধন তথ্যানুসন্ধান কমিটির উদ্যোগ থামিয়ে দেয়া হয়। 
যে কোন মুক্তিসংগ্রামের পরই যুদ্ধাপরাধীদের বিচার হবার রেওয়াজ আছে সমাজ জীবনে ন্যায্যতা প্রতিষ্ঠার স্বার্থেই। আক্রমণকারী বাহিনী যে অপরাধ করেছে, সেটি প্রমাণ হওয়া জরুরী। ভারতের সাবেক পররাষ্ট্র সচিব জেএন দীক্ষিত জানিয়েছেন, পাকিস্তানী বাহিনীর ৪০০ জনকে যুদ্ধাপরাধের জন্য শণাক্ত করা হয়েছিলো। কিন্তু ১৯৭২-এর মধ্যে বঙ্গবন্ধু সে সংখ্যা হ্রাস করে ১৯৫ এবং তারপর তা ১১৮-তে নিয়ে আসেন। কিন্তু এই ১১৮ জনের বিচারের জন্যও বাংলাদেশ সরকার মামলা তৈরী করতে পারেনি। এই যুদ্ধাপরাধীদের পাকিস্তানে ফিরিয়ে দেবার জন্য যথেষ্ট চাপ ছিলো। বঙ্গবন্ধু যুদ্ধাপরাধীদের পাকিস্তানে প্রত্যর্পণে সম্মতি দিয়েছিলেন এবং দীক্ষিত মনে করেন, সিদ্ধান্তটি সঠিক ছিলো। বঙ্গবন্ধু পিএস হাকসারকে বলেছিলেন, যুদ্ধাপরাধীদের তথ্য-প্রমাণ সংগ্রহ করা মুশকিল এবং তিনি এ’কারণে সময় ও এনার্জি নষ্ট করতে চান না। (উদ্ধৃত, মামুন, ২০০৮: ৪৮)।   
তবে স্বাধীনতার পর পরই এ’দেশীয় যুদ্ধাপরাধীদের বিচার শুরু হয়েছিলো। প্রায় ৩৭ হাজার যুদ্ধাপরাধীকে কারাগারে পাঠানো হয়। এদের বিচার কাজ চলতে থাকে এবং ৭৫২ জনকে বিভিন্ন শাস্তি দেয়া হয়। এরপর বঙ্গবন্ধু সাধারণ ক্ষমা ঘোষণা করলে ৩৭ হাজার অপরাধীর মধ্য থেকে প্রায় ২৬ হাজার অপরাধীকে ক্ষমা করা হয়। কিন্তু, হত্যা, ধর্ষণ, লুন্ঠন এবং গ্রামে অগ্নিসংযোগ- এসব অপরাধে জড়িত থাকার সুনির্দিষ্ট অভিযোগ থাকলে তাদের সাধারণ ক্ষমার আওতায় আনা হয়নি। বাকি ১১ হাজার যুদ্ধাপরাধীর বিচার হচ্ছিলো ‘দালাল আইন’-এ। ১৯৭৫ সালের ৩১ ডিসেম্বর জিয়াউর রহমান সরকার দালাল আইন বাতিল করলে ১১ হাজার যুদ্ধাপরাধী মুক্তি পেয়ে যায়। ফলে যুদ্ধাপরাধীদের বিচার স্থগিত হয়ে যায়। পরবর্তী ১৫ বছর এই বিষয়ে কোন উচ্চবাচ্য হয়নি। মাঝখানে জাহানারা ইমাম যুদ্ধপরাধীদের বিচারের দাবিতে গণআন্দোলন গড়ে তোলেন এবং ১৯৯২ সালের ২৬ মার্চ গণআদালত গঠন করে সোহরাওয়াদ্দী উদ্যানে প্রতীকী বিচারও হয়, কিন্তু যুদ্ধাপরাধীরা বহাল তবিয়তেই থেকে যান। যুদ্ধাপরাধীদের প্রধান গোলাম আযম আইনী সহায়তায় নাগরিকত্ব ফিরে পান। গণআদালতের পর বেগম জিয়ার সরকার এর সাথে যুক্ত ২৪ জনকে রাষ্ট্রদ্রোহী হিসাবে ঘোষণা করে এবং জাহানারা ইমাম ‘রাষ্ট্রদ্রোহী’র তকমা মাথায় নিয়েই মৃত্যুবরণ করেন। অর্থাৎ যারা দেশের মুক্তির জন্য যুদ্ধ করেছেন, সন্তান-পরিজন হারিয়েছেন তারা দেশদ্রোহী, আর যারা বিরোধিতা করেছেন তারা বিভিন্ন মেয়াদে হয়েছেন ক্ষমতাসীন এবং তারাই শাস্তিবিধান করেছেন মুক্তিযোদ্ধাদের, দিয়েছেন দেশদ্রোহীর তকমা।
ফের দীর্ঘ বিরতি, জাতি হিসাবে আমাদের বিস্মৃতিপ্রবণতাকে দায়ী করেন ইতিহাসবিদ অধ্যাপক মুনতাসীর মামুন। তার (২০০৮: ৪৬) ভাষায়:
‘‘১৯৭১-৭২ সালের বিবর্ণ ফাইল খুলে দেখলে দেখা যাবে প্রতিটি পাতায় পাতায় হারিয়ে যাওয়া খুন হওয়া মানুষের খবর, খুনিদের তালিকা, বিচারের দাবি আর সরকারি প্রতিশ্র“তি। তৃতীয় বছর থেকে এসব খবর কমতে থাকে এবং এক সময় তা সীমাবদ্ধ হয়ে ওঠে ২৫ মার্চ আর ১৬ ডিসেম্বর সংখ্যায়। হয়তো এটাই স্বাভাবিক। কিন্তু স্বাভাবিক নয়, খুনিদের বিচার না হওয়া, সমাজে তাদের প্রতিষ্ঠা করা, তাদের মিত্র করা।” 
২০০৮ সালে সেক্টর কমান্ডারস ফোরাম গঠিত হলে যুদ্ধাপরাধের বিচার প্রশ্নটি ফের গুরুত্ব পায়। তাৎপর্যপূর্ণ যে, মুক্তিযুদ্ধের পরবর্তী প্রজন্মের মধ্যে যুদ্ধাপরাধীদের বিচার প্রশ্নে এক অভূতপূর্ব সাড়া দেখা যায়। আওয়ামী লীগ ২০০৮-এর নির্বাচনী ইশতেহারে যুদ্ধাপরাধের বিচার প্রসঙ্গটি নিয়ে আসে।  এই নির্বাচনে তিন চতুর্থাংশ আসনে জয়ী হওয়াকে রাজনৈতিক বিশ্লেষকরা দেখেছেন যুদ্ধাপরাধের বিচারের দাবীতে তরুণ প্রজন্মের ম্যান্ডেট হিসাবে। যে গতিতে বিচার প্রক্রিয়া শুরু হবে বলে আশা করেছিলো জনগণ, গতি সে তুলনায় ধীর হলেও প্রক্রিয়াটি শুরু হয়েছে। বিদ্যমান আন্তর্জাতিক অপরাধ ট্রাইবুনালস অ্যাক্ট ১৯৭৩ অনুযায়ী বিচার কাজ চালানোর জন্য ২০১০ সালের ২৫ মার্চ ট্রাইবুনাল, আইনজীবি প্যানেল এবং তদন্ত সংস্থা গঠিত হয়েছে। ইতিমধ্যে অভিযুক্ত করে আটক করা হয়েছে গোলাম আযম, মতিউর রহমান নিজামী, দেলোয়ার হোসেন সাঈদী (সাক্ষ্য গ্রহণ চলছে), মুহাম্মদ কামরুজ্জামান, সালাউদ্দিন কাদের চৌধুরী (অভিযোগ গঠিত), আবদুল আলীম (জামিনে মুক্ত), আব্দুল কাদের মোল্লা-কে। অভিযুক্ত আবুল কালাম আজাদ পলাতক রয়েছেন। 
বিচার প্রক্রিয়ার শ্লথগতি নিয়ে যখন নানা সমালোচনা চলছে, তখন স্বাধীনতা বিরোধী, যুদ্ধাপরাধী, সাম্প্রদায়িক, ধর্মীয় উগ্রপন্থী ও চরম প্রতিক্রিয়াশীল শক্তি বেপরোয়া হয়ে উঠেছে। দেশে-বিদেশে বিপুল অর্থব্যয় করে তৎপরতা চালিয়ে যাচ্ছে। কোটি কোটি টাকা নিয়োগ করে লবিইস্ট নিয়োগ করছে জামায়াত। ইতিমধ্যে আটককৃত অপরাধীদের দ্রুত বিচারের স্বার্থে দ্বিতীয় ট্রাইবুনাল গঠন করা হয়েছে ২২ মার্চ ২০১২। যুদ্ধাপরাধীদের বিচারকে কেন্দ্র করে একদিকে মুক্তিযুদ্ধের পক্ষের শক্তি, অন্যদিকে যুদ্ধপরাধীদের রাজনীতির পক্ষের শক্তি আজ মুখোমুখি। প্রধান বিরোধীদল বিএনপি সরাসরি এই বিচারের বিপক্ষে অবস্থান নিয়েছে। অথচ যুদ্ধাপরধীদের বিচারপ্রশ্নে তো জাতির দ্বিধাবিভক্তির কারণ ছিলো না। কারণ ছিলো না জামাতে ইসলামির নেতাদের “বাংলাদেশে কোন যুদ্ধপরাধী নেই- ১৯৭১-এ মুক্তিযুদ্ধ নয়, গৃহযুদ্ধ হয়েছে” বা ‘‘মুক্তিযুদ্ধ হয়েছিলো ভারতীয় স্বার্থে। আবার কেউ সুন্দরী নারীর লোভে আবার কেউ বা লুটতরাজের জন্য যুদ্ধ করেছিলো”-এ’জাতীয় ধৃষ্টতাপূর্ণ কথা বলার ঔদ্ধত্য দেখাতে পারার। এক সময়ের চরম কমিউনিস্ট সাদেক খান বলেছেন, যুদ্ধাপরাধীদের বিচার করলে মুক্তিযোদ্ধাদেরও বিচার করতে হবে। গ্রেফতার হবার কয়েকদিন আগেও গোলাম আজম বলেছেন ১৯৭১ সালে পাকিস্তানকে সমর্থন করে তিনি কোন দোষ করেননি। এয়ার ভাইস মার্শাল এ কে খন্দকারের (২০০৮: ২৭) মতে,
যাদের বিচার হওয়া উচিত ছিলো, শাস্তি পাওয়া উচিত ছিলো, কিন্তু ঘটনাক্রমে যারা সেই বিচার থেকে আপাত রেহাই পেয়েছে, তারা এমন একটা অবস্থানে এসেছে যে, তারা এখন আমাদের মুক্তিযুদ্ধের বিরুদ্ধে, মুক্তিযোদ্ধাদের বিরুদ্ধে, সর্বোপরি আমাদের স্বাধীন সার্বভৌম এই প্রিয় মাতৃভূমির বিরুদ্ধে কটাক্ষপূর্ণ কথা বলার দুঃসাহস দেখাচ্ছে। 
এই যে ‘তারা এমন একটা অবস্থানে এসেছে’- কোন সে অবস্থান সেটি বিশ্লেষণ করা জরুরী। কেনো তারা আসতে পেরেছেন এমন অবস্থানে যে কারণে এমন কথা তারা বলতে পারছেন বা কোন সে অবস্থানটি তৈরী হয়েছে সেটি বুঝতে না পারলে যুদ্ধাপরাধীদের বিচারপ্রশ্নে জাতির দ্বিধাবিভক্তির বিষয়টি বোঝা সম্ভব নয়।  
তিন।
ক. হারানো প্রতীকের সাথে যুদ্ধাপরাধীদের বিচার প্রক্রিয়ার কোন সম্পর্ক কি আছে?
জর্মান ইডিওলজিতে মার্কস (১৮২৩/১৮৪৫) বলেছিলেন, ‘ ‘The ideas of ruling class are in every epoch the ruling ideas’| 
আধিপত্যশীল শ্রেণীর ধারণাই যুগে যুগে আধিপত্যশীল ধারণা হিসাবে বিরাজ করে। আর মিশেল ফুঁকো (১৯৬৯/১৯৭২) বলেছিলেন, ‘‘ভাষা যার দখলে, সত্য তার দখলে।’’ ১৯৪৭ থেকে ১৯৭১ পর্যন্ত এদেশের রাজনৈতিক ভাষা নির্মাণ করেছেন সাধারণ জনগণ এবং তাদের ভেতর থেকে বের হয়ে আসা নেতৃত্ব। তাদের নির্মিত ভাষায় নিণীয়মান কাংঙ্খিত রাষ্ট্র যে প্রতীকগুলো তৈরী করেছে, সে প্রতীকগুলো নির্দেশ করে একটি সমতাভিত্তিক, অসাম্প্রদায়িক, গণতান্ত্রিক, মুক্ত সমাজ প্রতিষ্ঠার প্রত্যয়। সেই সমাজে ঘৃণা সাম্প্রদায়িক রাজনীতির প্রতি, লুটেরা কালো টাকার শক্তির প্রতি, সামরিক শাসনের প্রতি, যুদ্ধাপরাধীদের প্রতি। বহু সংগ্রামে, বহু বেদনায়, বহু যতেœ সে প্রতীকগুলো নির্মিত হয়েছিলো- এই প্রতীকগুলোকেই আমরা বলি মুক্তিযুদ্ধের চেতনা। কিছু বিমূর্ত ধারণার মূর্ত প্রকাশ এসব প্রতীক। একটি ফুলকে বাঁচানোর জন্য, জীবনের সুকুমারবৃত্তিগুলোকে ধারণ করবার মতো একটি রাষ্ট্র গঠনের প্রত্যয় ছিলো এসব প্রতীকের ভেতর। 
স্বাধীনতার মাত্র সাড়ে তিন বছর পর, ১৯৭৫ সালের ১৫ আগস্ট বঙ্গবন্ধুকে সপরিবারে হত্যা এবং ৩ নভেম্বর ঢাকা কেন্দ্রীয় কারাগারে চার জাতীয় নেতার নির্মম হত্যাকান্ডের পরে মুক্তিযুদ্ধে নেতৃত্ব দানকারী নেতাদের ছবি মুছে ফেলা সম্ভব হয়, বিশেষত যারা মুক্তিযুদ্ধের পরে জন্মগ্রহণ করেছেন তাদের কাছ থেকে। সাংস্কৃতিক এবং বুদ্ধিবৃত্তিক জায়গায় নেতৃত্ব দিয়েছেন যাঁরা পুরোটা পাকিস্তানী আমলে, তাদের নেতৃত্বস্থানীয়দের খুন করা হয়েছে আগেই। এই খুনগুলো পাকিস্তানের পরাজিত শক্তির বড় প্রয়োজন ছিলো। এসব হত্যাকান্ডের মধ্য দিয়ে সামরিক উর্দিধারীদের যথেচ্ছ বিচরণের পথে চ্যালেঞ্জকারীদের নিঃশ্চিহ্ন করে ফেলা সম্ভব হয়। 
দুর্ভাগ্যজনকভাবে মুক্তিযুদ্ধ পরবর্তী প্রজন্ম বছরের পর বছর সামরিক শাসকের তৈরী করা ভাষায় এবং প্রতীকে এদেশের বিকৃত ইতিহাসের সাথে পরিচিত হতে থাকলো। ফলে যুদ্ধাপরাধীদের ব্যাপারে যে ক্ষোভ এবং ঘৃণা মুক্তিযুদ্ধের চেতনার সাথে ওতপ্রোতভাবে জড়িত সেই চেতনায় সংশয় নিয়ে আসা সম্ভব হলো। তারা আসলে পরিচিত হলেন আরেকটি পাকিস্তানের সাথে। মস্তিষ্ক সম্পূর্ণ প্রক্ষালন করা তবু সম্ভব হয়নি, কারণ মুক্তিযুদ্ধ একটি বিরাট ঘটনা, বাঙালী জাতির জীবনে সবচেয়ে তাৎপর্যপূর্ণ ঘটনা। চাইলেই সম্পূর্ণটা ভুলিয়ে দেয়া সম্ভব না। এছাড়াও স্বাধীনতার পক্ষের শক্তি শত দমন-পীড়নেও সম্পূর্ণ পিছু হটেনি। বিশেষত বুদ্ধিজীবি এবং সাংস্কৃতিক ব্যক্তিত্বদের বড় অংশ দায়বোধ বজায় রেখেছেন তাদের শেকড়ের প্রতি। দায়বোধ বজায় রেখেছেন এদেশের সাধারণ মানুষও। কিন্তু যা সম্ভব হয়েছে সেটি হলো সংশয় তৈরী করা। সেই সংশয় যে কেবল নতুন প্রজন্মের একাংশের মধ্যে তৈরী হয়েছে এমন নয়, মুক্তিযুদ্ধে নেতৃত্ব দানকারী প্রধান রাজনৈতিক দলের মধ্যেও তৈরী হয়েছে। তারাও হয় বিস্মৃত হয়েছেন অথবা অপোষ করেছেন ‘পরিবর্তিত’ পরিস্থিতির সাথে। তাই তাদের ২০০৮ সালের নির্বাচনী ইশতেহারে ১৯৭২ সালের সংবিধানে ফিরে যাবার প্রতিশ্রুতি থাকলেও তারা পিছু হটেছেন। হাইকোর্টের রায়ে পঞ্চম সংশোধনীকে অবৈধ ঘোষণা করা সত্ত্বেও ফিরে যেতে পারেনি রাষ্ট্রীয় মূলনীতি ধর্মনিরপেক্ষতায়। বাংলাদেশী জাতীয়তাবাদকে বাঙালী জাতীয়তাবাদে পুনঃস্থাপন করা হয়েছে ঠিকই কিন্তু ইসলামকে রাষ্ট্রধর্ম রেখে এবং বিসমিল্লাহির রাহমানুর রহিম সংবিধানে রেখে কীভাবে বাঙালী জাতীয়তাবাদকে প্রতিষ্ঠা করা যায়, সেটি বোধগম্য নয় যেখানে বাঙালী জাতীয়তাবাদের নির্মাণে বলাই আছে এই ভূ-খন্ডের সকল ধর্মাবলম্বী মিলেই বাঙালী। তবে এখানে একটি বিষয় খোলাসা করে বলে নিতে চাই, যদিও বাঙালী জাতীয়তাবাদী চেতনা ছিলো মুক্তিযুদ্ধের অন্যতম মূল চালিকাশক্তি, প্রাক-মুক্তিযুদ্ধকালীন প্রস্তুতিপর্বে এবং মুক্তিযুদ্ধে এদেশের অন্যান্য জাতিসত্ত্বার মানুষ অংশগ্রহণ করেছেন, জীবন দিয়েছেন কাজেই বাঙালী জাতীয়তাবাদের পরিবর্তে শুধু জাতীয়তাবাদ রাখাই হতো অধিকতর যুক্তিসংগত এবং সকল নৃতাত্ত্বিক জাতির সাংবিধানিক স্বীকৃতিই হতে পারে বাংলাদেশ নামের দেশটি যে ধারণাকে প্রতীকায়িত করে, তার সাথে সংগতিপূর্ণ। কিছু উগ্র ধর্মীয় নেতাদের আস্ফালনে, তাদের তুষ্ট করার জন্য বর্তমান সরকার বারবার নারীনীতির বাস্তবায়ন থেকে পিছু হটেছে। ফতোয়াকে নিষিদ্ধ ঘোষণা করতে পারেনি। তবে ধর্ম প্রশ্নে এই দোদুল্যমানতা বর্তমান সরকারের আজকের নয়। বঙ্গবন্ধুর তাড়াহুড়ো করে ওআইসি সম্মেলনে যোগদান, পাকিস্তান সফর, ব্যক্ত-অব্যক্ত নানা শর্তে মার্কিন যুক্তরাষ্ট্রের কাছ থেকে আর্থিক সাহায্য গ্রহণ ও সম্পর্কবৃদ্ধি, দেশের ভেতরে মাদ্রাসা শিক্ষায় বরাদ্দ বাড়ানো, ধর্মব্যবসায়ীদের নানাভাবে সন্তুষ্ট রাখার চেষ্টা করা এবং পাকিস্তানপন্থী শক্তির প্রতি নরম নীতি গ্রহণ এই দলটির মুক্তিযুদ্ধের চেতনার সাথে আপোষেরই ইঙ্গিত। এখনো ‘লা-ইলাহা ইল্লালাহ, নৌকার মালিক তুই আল্লাহ’ বা শিক্ষানীতিতে মাদ্রাসা শিক্ষা এবং ইংরেজী মাধ্যম বজায় রাখা ইঙ্গিত করে মুক্তিযুদ্ধের নেতৃত্ব দানকারী দলটি মুক্তিযুদ্ধে অর্জিত প্রতীকসমূহ থেকে অনেক দূরে চলে গেছে। সমাজতন্ত্রকে তাদের আর বাস্তবসম্মত মনে হয় না। অথচ ’৭২-এর সংবিধানে কমিউনিস্ট ইশতেহারের উদ্ধৃতি দিয়ে বলা হয়েছে “‘প্রত্যেকের নিকট হইতে যোগ্যতা অনুসারে ও প্রত্যেককে কর্মানুযায়ী’ এহ নীতির ভিত্তিতে প্রত্যেকে স্বীয় কাজের জন্য পারিশ্রমিক লাভ করিবেন।”  সংবিধানে আরো বলা হয়েছে রাষ্ট্রের মৌলিক দায়িত্ব  ‘জনগণের জীবনযাত্রার বস্তুগত ও সাংস্কৃতিক মানের দৃঢ় উন্নতি সাধন’... ‘অন্ন, বস্ত্র, আশ্রয়, শিক্ষা, চিকিৎসাসহ জীবন ধারনের মৌলিক উপকরণের ব্যবস্থা।’ স্বনির্ভর অর্থনীতির চাইতে চেয়ে-চিন্তে বিদেশ থেকে ভিক্ষে করে আনাই হয়েছে প্রতিস্থাপিত প্রতীক। বাকি থাকে, সামরিক স্বৈরাচার। যে সামরিক স্বৈরাচারকে এদেশের ছাত্র-জনতা দশকব্যাপী আন্দোলনশেষে ক্ষমতা থেকে উৎখাত করেছে, সেই সামরিক শাসকের সাথেই জোট বেধেছে বর্তমান ক্ষমতাসীন দল, মুক্তিযুদ্ধে প্রধান নেতৃত্বদানকারী দল, ২০০৮-এর নির্বাচনে। ৩ নম্বর পোস্টারে আমরা দেখেছি, দেশের সম্পদ বৃদ্ধি তথা স্বনির্ভর উৎপাদন ব্যবস্থার জন্য তাগিদ। অথচ সেই প্রতীক থেকে সরে, নিজস্ব অর্থনীতিকে দাঁড় করানো যায়নি বলে যুদ্ধাপরাধের বিচার করা আদৌ সম্ভব হবে কী না সেটি নির্ভর করে সৌদি আরবসহ আরব বিশ্বে শ্রমিক পাঠানোর উপর কী প্রভাব ফেলবে বা মার্কিন যুক্তরাষ্ট্র এবং অন্যান্য দাতাগোষ্ঠী কতটা সায় দেবে তার উপর। সংবিধান থেকে একমাত্র ‘গণতš’¿কে কেউ সরায়নি বটে, কিন্তু গণতন্ত্রকে যে যার সুবিধামত কেটেছেঁটে নিজের মাপমতো বানিয়ে নিয়েছে। কয়েকবছর পর পর নির্বাচনই হচ্ছে সেই মাপমতো কেটে নেয়া গণতন্ত্রের সংস্করণ। সেই সংস্করণেও, এখন পর্যন্ত নির্বাচিত সরকারের আমলে সংসদ নির্বাচন দিয়ে নিশ্চিত হতে পারে না যখন যে বিরোধীদলে; ‘নির্দলীয়-নিরপেক্ষ’ তত্ত্বাবধায়ক সরকারের প্রয়োজন হয় আর এই তত্ত্বাবধায়ক সরকারই প্রতীক হয়ে ওঠে যে, এদেশে স্রেফ নির্বাচন-সর্বস্ব গণতন্ত্রও প্রাতিষ্ঠানিক রুপ পায়নি।  র‌্যাবের গুলিতে লিমনের কাটা পা, উত্তরাধিকার সম্পত্তিতে নারীর খন্ডিত অধিকার (মুসলিম পারিবারিক আইন) কিংবা কোন ধরণের অধিকার না থাকা (হিন্দু, বৌদ্ধ এবং বেশ কিছু আদিবাসী জনগোষ্ঠীর), বিয়ে, বিয়ে-বিচ্ছেদ-সন্তানের অভিভাবকত্ব প্রশ্নে নারীর অধিকারহীনতা, শিক্ষা-চিকিৎসাসহ জীবনধারণের মৌলিক উপাদানে মানুষের অধিকারহীনতা, নির্বাচনে জেতার জন্য যুদ্ধাপরাধী বা স্বৈরাচারী শাসকদের নিয়ে জোটগঠন খুব ভালোভাবেই প্রতীকায়িত করে শাসক দলগুলো কোন গণতন্ত্র চর্চা করছে। ফলে যেসব শক্তি যুদ্ধাপরাধের বিচার সুষ্ঠু হবে কী না বলে মায়াকান্না করছে কিংবা বর্তমান ব্যবস্থায় যুদ্ধাপরাধের বিচারের নামে মানবতা লঙ্ঘিত হবে বলে ধূয়া তুলছে, তাদের যে গণতান্ত্রিক শক্তির বিক্ষোভের মুখে খড়-কুটোর মতো ভেসে যাবার কথা ছিলো, সেই বিক্ষোভটি তৈরীই হতে পারছে না। এসব নির্ভরশীল চলকের বাইরে, মুক্তিযুদ্ধে অর্জিত প্রতীক থেকে সরে যাবার কারণে খুব সরাসরি যুদ্ধাপরাধের বিচার যেভাবে বাধাগ্রস্ত হতে পারে তার একটি সরল উদাহরণ দিতে চাই। মুক্তিযুদ্ধে নারীর অবদানকে কেবলই ধর্ষণে সীমাবদ্ধ রাখার কারণে এবং তারচেয়েও বেশি ধর্ষিত নারীকে ‘সম্ভ্রমহীন’ সার্টিফিকেট দেবার কারণে সামাজিক লজ্জার ভয়ে নির্যাতিত নারীরা অদৃশ্য হয়ে গেছেন, তাদেরকে যুদ্ধাপরাধের জীবন্ত সাক্ষী হিসাবে সাক্ষ্য দেওয়ানো আজ খুবই কঠিন হয়ে উঠেছে। অথচ যুদ্ধে তাদের নানা ধরণের অংশগ্রহণ এবং নির্যাতিত হবার বিষয়টিকে যদি দেশটির সৃজন প্রক্রিয়ায় তাদের অবদান হিসাবে রুপান্তর করা যেতো, মুক্তিযোদ্ধার মর্যাদা দেয়া যেতো, তবে যুদ্ধাপরাধের বিচার অনেক ক্ষেত্রেই সহজ হতো। শহীদ মুক্তিযোদ্ধাদের সংখ্যা নিয়ে বিতর্ক কিংবা বলা ভালো কূট-তর্কে মেতেছেন কেবল মুক্তিযুদ্ধের পরাজিত শক্তিই নয়, একদল তথাকথিত বুদ্ধিজীবি, নিরপেক্ষতার নামে, কেউ কেউ এমনকি সমাজতন্ত্রের নাম গায়ে লাগিয়ে। যাদের বাড়ি লুট হয়েছে, আগুনে পেড়ানো হয়েছে জীবনের তাগিদে আবার তারা সাধ্য অনুযায়ী ঘর তুলেছেন কিংবা না পারলে হারিয়ে গেছেন। কিন্তু যুদ্ধকালীন অভিজ্ঞতা নিয়ে যেসব নারী এখনো বেঁচে আছেন কেবল তারাই হতে পারতেন সবচেয়ে নির্ভরশীল সাক্ষ্য।  
খ. হারানো প্রতীকসব ফিরে পাবো কি?
আমরা মুক্তিযুদ্ধের চেতনাই বলি বা বলি অর্জিত প্রতীক, সেইসব প্রতীক যা ইতিমধ্যে হারিয়ে ফেলেছি, তার সাথে যুদ্ধাপরাধের বিচারের সাফল্য ওতপ্রোতভাবে জড়িত। মুক্তিযুদ্ধের মাধ্যমে অর্জিত প্রতীকগুলোকে ধরে রাখা যায়নি বলেই যুদ্ধাপরাধীদের বিচার প্রশ্নে জাতি আজ দ্বিধাবিভক্ত। মানুষের মনে সংশয় ঢুকানো হয়েছে, এই বিচার প্রক্রিয়ার ভেতর দিয়ে বিভক্ত জাতি আরও বিভক্ত হবে কী না, যুদ্ধাপরাধীরা নাশকতামূলক কাজে নিয়োজিত হয়ে ব্যাপক ধ্বংসযজ্ঞ চালাবে কী না, সেই উদ্বেগ কাজ করছে। সাম্প্রদায়িক শক্তির কাছে সরকারের নানা সময়ের আপোষ, পরনির্ভরশীল অর্থনীতি, সাম্রাজ্যবাদী শক্তির কাছে তেল-গ্যাস-বিদ্যুত ইজারা দেয়া, নাজুক পররাষ্ট্রনীতি, বিএনপি-জামাত জোটের ক্রম শক্তিবৃদ্ধি সব মিলিয়ে যে জটিল পরিস্থিতি, তার সাথে যোগ হয়েছে অন্য একটি সংশয়, আসলেই মানুষ যুদ্ধাপরাধীদের পর্যাপ্ত পরিমাণে প্রত্যাখান করছে কী না। যদি বাংলাদেশ ধারণ করে পাকিস্তানের সকল প্রতীক, তবে সেই রাষ্ট্র রক্ষাকারী রাজাকার-আল বদর-আল শামসকে বিচারের আওতায় টেনে আনার কতটা জোরালো তাগিদ থাকা সম্ভব?
প্রয়োজন যুদ্ধাপরাধীদের বিচার কেনো প্রয়োজন, সেই বিষয়ে সবাইকে সচেতন করা, যুদ্ধাপরাধের প্রতি প্রকৃত ক্রোধ ও ঘৃণা তৈরী করা, কিন্তু তারচেয়েও বেশি প্রয়োজন মুক্তিযুদ্ধের প্রতীকগুলোকে চিনিয়ে দেয়া এ’প্রজন্মকে। কোন সরকারের পক্ষেই এই দায়িত্ব একা পালন সম্ভব নয়। সেজন্য দরকার স্বাধীনতার স্বপক্ষের শক্তির ঐক্যবদ্ধ প্রয়াস, সাংস্কৃতিক সংগঠনগুলোর কর্মকান্ডে এসব প্রতীকগুলো ছড়িয়ে দেয়া, প্রকৃত ইতিহাসের সাথে পরিচয় করিয়ে দেয়া। বিশ্বায়নের এই যুগে, কর্পোরেট আর্থ-সামাজিক ব্যবস্থায় সাংস্কৃতিক জাতীয়তাবাদ, গণতন্ত্র, সমাজতন্ত্র এবং ধর্মনিরপেক্ষতা মেধায়-মননে-জীবনে চর্চা করা খুব চ্যালেঞ্জিং। অথচ এই চ্যালেঞ্জিং কাজটি করার স্পর্ধা নিয়েই এদেশটির স্বপ্ন দেখেছে মানুষ। যুদ্ধপরাধের বিচারটি করা গেলে  কিছু প্রতীক ফিরিয়ে আনা সহজ হবে আবার কিছু প্রতীককে ফিরিয়ে আনা না গেলে প্রকৃত অর্থে যুদ্ধাপরাধের বিচার সম্ভব কী না, এই আন্তঃসম্পর্কিত প্রশ্ন নিয়ে ভাবা যেমন প্রয়োজন তেমনি যুদ্ধাপরাধের বিচারের দাবিতে সোচ্চার হবার পাশাপাশি প্রাত্যাহিক জীবন-যাপনে এই প্রতীকগুলো কীভাবে ফিরিয়ে আনা যায় সে বিষয়েও প্রাকসিস শুরু করা দরকার। মুক্তিযুদ্ধের পক্ষে বাম গণতান্ত্রিক মোর্চা যেমন প্রয়োজন, প্রয়োজন সাংস্কৃতিক সংগঠনগুলোর নেটওয়ার্ক, প্রয়োজন সামাজিক যোগাযোগ মাধ্যমকে এসব চেতনা বা প্রতীককে ছড়িয়ে দেবার কাজে ব্যবহার করা। পাশাপাশি একটি শিক্ষাবার্তা, একটি ছায়ানট, গণসংগঠন উদীচী, তেল-গ্যাস-খনিজ সম্পদসহ দেশীয় সম্পদ রক্ষার আন্দোলনে শামিল শক্তি এবং এ’জাতীয় সামাজিক-রাজনৈতিক-অর্থনৈতিক-সাংস্কৃতিক ছোটবড় অবিরাম প্রতিরোধ ফিরিয়ে আনতে পারে হারানো প্রতীকগুলো।  এসব হারানো প্রতীক ফিরে পেলে হয়তো পাকিস্তান রক্ষায় বদ্ধপরিকর খুনী যুদ্ধাপরাধীদের বিচারের দাবিতে ফেটে পড়তে পারে দেশের মানুষ। এই প্রতীকগুলো মুক্তিযুদ্ধের সাথে আমাদের যোগসূত্র। বৃটিশ গণমাধ্যম তাত্ত্বিক, গণমাধ্যম বিশ্লেষণের সমাজ-সংস্কৃতি ধারার অন্যতম প্রবক্তা, রেমন্ড উইলিয়ামস সংস্কৃতিকে ব্যাখ্যা করতে গিয়ে সামাজিক ‘অনুভব কাঠামো’ (ঝঃৎঁপঃঁৎব ড়ভ ঋববষরহম)-র কথা বলেছেন যা দীর্ঘদিনের চর্চায় কোন নির্দিষ্ট সংস্কৃতির মানুষের চারিত্রিক বৈশিষ্ট্য হয়ে দাঁড়ায়, যেমন তুমুল বৃষ্টি হলে বাঙালী খিচুরি-ইলিশের তাগিদ বোধ করে। এই সামাজিক অনুভব কাঠামোর ভেতর মুক্তিযুদ্ধের প্রতীকগুলোকে নিয়ে আসতে হবে।  মুক্তিযুদ্ধের এক একটি পোস্টার, একটি ছবি, একেকটি শ্লোগান হয়ে উঠতে পারে সেই সামাজিক অনুভব কাঠামো গঠনের এক একটি হাতিয়ার। হারানো প্রতীকসব ফিরে পাব কি? হায়!
----------------------------------------------------------------------------------------------------------------------------
(* প্রবাসী বাংলাদেশ সরকারের প্রচার বিভাগ থেকে প্রকাশিত পোস্টারে লিখিত বানান অনুযায়ী ‘বাঙালী’ শব্দটি ব্যবহার করা হয়েছে। )
----------------------------------------------------------------------------------------------------------------------------
তথ্য নির্দেশ
খন্দকার, এ. কে. (২০০৮)। “একাত্তরের ঘাতকদের ক্ষমা নাই”, যুদ্ধাপরাধীর শাস্তি চাই। হায়াৎ মামুদ সম্পাদিত। ইত্যাদি গ্রন্থ প্রকাশ, ঢাকা। 
পাল, মতিলাল (১৯৭১)। ‘‘বাংলাদেশ: অর্থনৈতিক প্রেক্ষিত”, রক্তাক্ত বাংলা। পৃষ্ঠা ১৮৭-২১৫। আজিজুর রহমান মল্লিক সম্পাদিত। মুক্তধারা, ঢাকা।
মামুন, মুনতাসীর (২০০৮)। “যুদ্ধাপরাধীদের বিচার করা জরুরি”, যুদ্ধাপরাধীর শাস্তি চাই। হায়াৎ মামুদ সম্পাদিত। ইত্যাদি গ্রন্থ প্রকাশ, ঢাকা। 
দাশগুপ্ত, রণেশ (১৯৭১)। “পূর্ব বাংলার জাতীয় মুক্তিসংগ্রামের গতিপ্রকৃতি”, রক্তাক্ত বাংলা। পৃষ্ঠা ৩৭-৬৮। আজিজুর রহমান মল্লিক সম্পাদিত। মুক্তধারা, ঢাকা।
Focult, Mitchel (1969/1972). The Archaeology of Knowledge. Routledge.
Marx, Karl (1845). The German Ideology. Marx-Engles Collected Works, Vol.5.
Papanek, Gustav. (1970). “Pakistan’s Development, Social Goals and Private Incentives”, Harvard University Press, Cambridge, Mass, Table 5A.
Economic Survry of Pakistan 1968-69. Ministry of Economic Affairs, Government of Pakistan.
gayenkaberi@gmail.com


ইউরোপের ফুটবল লীগগুলোর শেষ সময়ের লড়াই আর বিশ্বকাপের প্রতীক্ষা



ইউরোপের সবগুলো ফুটবল লীগ এখন প্রায় শেষের দিকে। কিছু কিছু লীগের চ্যাম্পিয়ন রানার্স আপ প্রায় চুড়ান্ত হয়ে গেলেও(ফ্রেঞ্চ, জার্মান, হল্যান্ড) বাকিগুলোর(ইংলিশ, স্প্যানিশ, ইতালি) মনে হয় শেষ খেলা পর্যন্ত অপেক্ষা করতে হবে। তবে চ্যাম্পিয়ন রানার্স আপ ছাড়াও আরেকটা তুমুল লড়াই প্রায় সবগুলো লীগেই চলছে - সেইটা হল চ্যাম্পিয়ন্স লীগে জায়গা পাওয়ার লড়াই। সেরা লীগগুলোর প্রথম তিনটি(জার্মান, ফ্রেঞ্চ) অথবা চারটি(ইংলিশ, স্প্যানিশ, ইতালি) দল চ্যাম্পিয়ন্স লীগে খেলার যোগ্যতা অর্জন করে। বড় টাকার হাতছানি আর ভালো দলগুলোর সাথে খেলার সুযোগের জন্য অনেক দলই ঝাঁপিয়ে পড়েছে চ্যাম্পিয়ন্স লীগে স্থান পাওয়ার লড়াইয়ে।
এইরকমই ১টা খেলা দেখলাম গত বুধবার রাতে(আসলে বৃহঃবার ০১:০০টা) ইংলিশ লীগের ৫ম দল ম্যানচেস্টার সিটি আর ৪র্থ দল টটেনহাম এর মধ্যে। ১পয়েন্টের ব্যবধান নিয়ে খেলতে নামে দু'দল। ৯০মিনিটের হাড্ডাহাড্ডি লড়াইয়ে জয় হয় টটেনহামের মাত্র ১গোলে (০-১)। জিতে যাওয়ার কারণে টটেনহাম ম্যানচেস্টার সিটির চেয়ে ৪ পয়েন্টে এগিয়ে গেল। খেলা বাকি আছে আর ১টি তাই টাকার সাগরে ভাসমান ম্যানচেস্টার সিটির পক্ষে আর সম্ভব না টটেনহামকে ধরা। অন্যদিকে শীর্ষদল চেলসি দ্বিতীয় স্থানে থাকা ম্যানচেস্টার ইউনাইটেডের চেয়ে মাত্র ১পয়েন্টে এগিয়ে আছে। তাই আগামীকাল শেষ খেলাতে যদি চেলসি হারে বা ড্র করে(যদিও সে সম্ভাবনা খুবই কম, উইগান ভুয়া টিম!!) আর ম্যানইউ জিতে(তাদের প্রতিপক্ষ আরেক ভুয়া স্টোক সিটি) তাহলে চেলসির কপাল পুড়বে। তৃতীয় স্থানে থাকা আর্সেনাল অনেকটাই দুধভাত, যদি তারা হারে আর টটেনহাম জিতে তাহলেই শুধু ৩য় ৪র্থ স্থান অদলবদল হবে।
একই অবস্থা স্প্যানিশ লীগেও। শীর্ষদল মেসির বার্সেলোনার সাথে ২য় দল রোনাল্ডোর রিয়াল মাদ্রিদের পয়েন্ট ব্যবধান মাত্র ১। বেশ কয়েক সপ্তাহ ধরেই ইদুঁর বিড়াল খেলা চলছে। প্রতি সপ্তাহে প্রথমে খেলা থাকে বার্সার আর পরে খেলা থাকে রিয়ালের। বিড়ালের ভাগ্যে শিঁকে ছেড়ার মত রিয়াল আশাতে আছে বার্সা কখন হারবে। কিন্তু তাদের মুখে ছাই দিয়ে একটার পর একটা ম্যাচ জিতেই চলেছে মেসি বাহিনী। আর তাদের সাথে তাল মিলানোর জন্য রিয়ালও জিতে চলেছে। এখনও দুইটা করে ম্যাচ বাকী, তাই কিছুই বলা যায়না। আজ রাতে বার্সার পরবর্তী ম্যাচ লীগের ৪র্থ দল সেভিয়ার সাথে, খুবই কঠিন প্রতিপক্ষ। ৫ম দল মায়োর্কার চেয়ে মাত্র ১পয়েন্টে এগিয়ে থাকায় সেভিয়াও দৌড়ের উপর আছে। দেখা যাক কি হয়! এই লীগের ৩য় দল ভ্যালেন্সিয়া আরো বেশি দুধভাত, তাদের হারজিতের কোনই মূল্য নাই ২য় রিয়ালের চেয়ে ২৪পয়েন্ট পিছিয়ে আর ৪র্থ সেভিয়ার চেয়ে ৮পয়েন্ট এগিয়ে আছে তারা!!!
ইন্টারের কাছে বার্সা হারার পর চ্যাম্পিয়ন্স লীগ নিয়ে আগ্রহ অনেকটাই চলে গেছে(বুঝতেই পারছেন আমি বার্সার সমর্থক )। ফাইনালে বায়ার্নকে সমর্থন করব। দেখা যাক ভন হালের বায়ার্ন তাঁর প্রাক্তন সহকারী মরিনহোর ইন্টারকে কেমন ফাইট দেয়!!
আর কয়েকদিন পর বিশ্বকাপ তাই এইসব লীগের খেলোয়াড়গুলো (যারা বিশ্বকাপে খেলবে) কেমন খেলা দেখাচ্ছে তার দিকে নজর সারা পৃথিবীর। এইবার স্প্যানিশ লীগের পুরোটা জুড়ে মেসি মেসি আলোড়ন চললেও শেষের দিকে এসে রোনাল্ডোও চমক দেখাচ্ছে। এই সপ্তাহের দুইটা খেলাতে সে মোট ৫টা গোল করেছে। মেসি এখনও গোল করে যাচ্ছে, তবে কেন জানি তাকে আর আগের মত ক্ষুরধার মনে হচ্ছে না। প্রতিটা বিশ্বকাপের আগেই আর্জেন্টিনার খেলোয়াড়রা চরম ফর্মে থাকে, এইবারও ঘটনা প্রায় আগের মত - বার্সার মেসি, রিয়ালের হিগুয়াইন, ইন্টারের মিলিতো, ম্যানসিটির তেভেজ স্ট্রাইকারগুলো সব তাঁতিয়ে আছে, মিডফিল্ডের ডিফেন্সের অনেক খেলোয়াড়ও চরম ফর্মে। দেখা যাক এবারও তারা সমর্থকদের আশার বাড়া ভাতে ছাই দেয় কিনা !!! অন্যদিকে  ব্রাজিলের খেলোয়াড়দের নিয়ে তেমন আলোড়ন বা সাড়াশব্দ পাওয়া যাচ্ছে না।
হল জীবন শুরু করার আগে এইসব খেলা দেখা বা খবর রাখার তেমন সুযোগ বা আগ্রহ ছিল না, তখন শুধু ক্রিকেট দেখা হত নিয়মিত। হলে আসার পর দেখলাম শনি রবি বার আর কোন কোন সময় মংগল বুধবার রাতে টিভিরুমে প্রচুর হট্টগোল। কি ব্যাপার দেখতে গিয়ে দেখলাম রুম ভর্তি বড়ভাইয়েরা সবাই ফুটবল খেলা দেখে। তারপর আস্তে আস্তে খেলা দেখা শুরু, ভালো লাগা শুরু। এখন বাসাতেও রেগুলার যেসব খেলা দেখার সুযোগ পাই দেখি। ক্যাবল কোম্পানীর বদৌলতে ইংলিশ, স্প্যানিশ আর চ্যাম্পিয়ন্স লীগের খেলা দেখারই সৌভাগ্য হয় শুধু।
আপনাদের কি অবস্থা? আপনারাও কি লীগগুলোর খেলা দেখেন? বিশ্বকাপে কোন খেলোয়াড়/দল ভালো করবে বলে মনে করছেন?


প্রানের শহরে ধ্বংসযজ্ঞ ও কিছু বিচ্ছিন্ন ভাবনা



৪০০ বছরের পুরনো ঢাকা। আমার শৈশব, কৈশোরের শহর। আমার প্রিয় শহর। জ্যাম, ধুলো, দূর্গন্ধ আর প্রতিদিন হাজার বার "এই শহরে মানুষ থাকে না" বলার পরেও আমার প্রানের শহর।
কিন্তু সেদিন সত্যিই স্তব্ধ হয়ে গেলাম আমার প্রিয় শহরে কিছু নরপশুর ধ্বংসজজ্ঞ দেখে। এই শহরে প্রায়ই কিছু না কিছু হয়। মাসে একটা বড় সমাবেশ আর পুলিশের সাথে মারামারির খবর তো নতুন কিছু না। ৫ তারিখের সমাবেশ নিয়েও সেরকম কিছুই হবে ভেবেছিলাম। কিন্তু বেলা বাড়ার সাথে সাথে অবাক হয়ে দেখলাম কিভাবে নির্বিকারে কিছু মানুষ শহরটাকে ধ্বংসস্তুপে পরিণত করে! আরও অবাক হওয়ার মত ব্যাপার হচ্ছে যারা এগুলো করছে তারা হয়ত প্রথমবারের মত এই শহরে এসেছে!!
৫ তারিখের কর্মকান্ড নিয়ে এরই মধ্যে অনেক আলোচনা / সমালোচনা হয়ে গেছে। আরও বেশ কিছুদিন হয়ত টকশোগুলো গরম হবে এটা নিয়ে এবং যথারীতি আমরা ২/১ সপ্তাহের মধ্যে সব ভুলে যাব। আমি আর কথা না বাড়াই। সেদিন থেকেই "কম আলোচিত" কিছু ব্যাপার আমার মাথায় ঘুরপাক খাচ্ছে। সেগুলো নিয়েই নাহয় কথা বলি।
১। মতিঝিল হচ্ছে দেশের অন্যতম গুরুত্বপূর্ণ বানিজ্যিক কেন্দ্র। অধিকাংশ বানিজ্যিক ব্যাঙ্ক আর ব্যবসায়ীক প্রতিষ্ঠানের প্রধান কার্যালয় এখানে। এরকম একটা গুরুত্বপূর্ণ জায়গার মাঝখানে হেফাজতীদের সমাবেশের অনুমতি দেওয়া হলো কোন আক্কেলে? সেদিন রাতে হেফাজতীরা সোনালী এবং জনতা ব্যাঙ্কের প্রধান কার্যালয়ের ভেতরে ঢুকে পড়েছিল। এটা কি ব্যাঙ্কের নিরাপত্তার জন্য হুমকি নয়?
২। সচিবালয়ের মত একটা স্পর্শকাতর জায়গার পাশেই পল্টন এলাকায় অধিকাংশ রাজনৈতিক দলের কার্যালয়। এর কারণ কি? কয়েকদিন পরপরই এই জায়গা রণক্ষেত্রে পরিণত হয়!! পল্টন যখন রাজনৈতিক কর্মকান্ডের জন্য পরিচিত হতে শুরু করে তখন সেটা আসলেই পল্টন "ময়দান" ছিল। এখন সেটা পল্টন "মোড়"। একটা গুরুত্বপূর্ণ সড়ক ছাড়া আর কিছু না। মিটিং মিছিলের জন্য এই এলাকার বিকল্প ভাবার সময় কি এখনো আসেনি?
৩। ৫ তারিখ সন্ধ্যায় আওয়ামীলীগের এক পাতি নেতা (নাম ভুলে গেছি) টকশোতে বলছিল যে তারা নাকি আগে বুঝতে পারেনি হেফাজত তাদের কথা রাখবে না। প্রথমদিন থেকেই সবাই বলে আসছে এদের উদ্দেশ্য ভাল না। সবাই সব বুঝলো আর রাজনীতি করে করে বুড়ো হয়ে যাওয়া নেতাদের বুঝতে এতদিন লাগল??!
৪। র‍্যাব, পুলিশ, বিজিবি'র দূর্বলতা থাকলেও সংগঠিত হয়ে এবং ঠিকমত প্ল্যান করে তাঁরা কোনও অভিযান পরিচালনা করলে এই মোল্লাগুলোর তাদের সামনে দাঁড়াতে পারার কোনও সম্ভাবনাই নাই। তাহলে রাজশাহীতে যখন ২-৩দিন পুরো এলাকাকে দেশ থেকে বিচ্ছিন্ন করে ধ্বংসজজ্ঞ চালানো হচ্ছিল, ফটিকছড়িতে যখন মানুষগুলোকে পিটিয়ে মারা হচ্ছিল অথবা রামুতে যখন মন্দিরে আগুন দেওয়া হচ্ছিল তখন কেন এরকম কোন অভিযান পরিচালনা করা হলো না?
৫। ৫ তারিখে এবং এর আগের হেফাজতের সমাবেশের দিনেও লক্ষ্য করলাম হঠাৎ করেই পুরো শহরের পুলিশ গায়েব। কোথাও কোনও ট্রাফিক পুলিশও নাই। যেই মোড়ে সবসময় মটর সাইকেল নিয়ে ৩-৪ জন সার্জেন্ট আর ৭-৮জন ট্রাফিক কন্সটেবল থাকে, সেখানে একজন আনসারও নাই!! ৯৯৯ নাম্বারে ডায়াল করলাম, সেখানেও লাইন যাচ্ছে না! এর কারণ কি? এটা তো মানুষের মনে আরও আতঙ্ক আর নিরাপত্তাহীনতা তৈরি করে। আর এই অবস্থার সুযোগে টুপি ওয়ালা কিছু শয়তান রাস্তায় মেয়েদের কে দাঁড় করিয়ে হেনস্তা করে!! সেদিন রাতে যে অভিযান পরিচালনা করা হয়েছে, অথবা সাধারণ সমাবেশে যে নিরাপত্তা ব্যবস্থা থাকে সেটার জন্য তো ট্রাফিক বিভাগের লোকজনের গায়েব হয়ে যাওয়ার কথা না! নাকি আমাদের পুলিশে আসলে কুমিরের একই বাচ্চা কে ভিন্ন পোষাকে বার বার দেখানো হয়??!!
৬। খবরে দেখা গেলো অধিংকাংশ মাদ্রাসার ছাত্র জানতই না তারা কেন ঢাকায় এসেছে। আর তাদের অভিভাবকরাও জানতো না যে এই ছোট ছেলেগুলো ঢাকায় এসেছে! অভিভাবকের অনুমতি ছাড়া এই বাচ্চা ছেলেগুলোকে ধরে নিয়ে আসার ব্যাপারে কি কোন আইনগত বাধা নেই? আমার স্বল্প বুদ্ধিতে ভুলিয়ে ভালিয়ে একটা বাচ্চাকে বাবা-মা'র অনুমতি ছাড়া কোথাও নিয়ে যাওয়াকে কিডন্যাপিং বলে মনে হচ্ছে!
৭। আমরাতো মাত্র জামাতের বি-টিম হেফাজতের কর্মকান্ড দেখলাম। আর এরা মাত্র কয়েক ঘন্টায় রাজধানীকে যুদ্ধবিদ্ধস্ত রূপ দিয়ে ফেললো। সামনে গোলাম আজমের রায় আসছে। তখনতো জামাত-শিবির তাদের পুরো শক্তি নিয়েই সারা দেশে ঝাঁপিয়ে পড়বে বলে মনে হয়। সরকারের কি সেটা মোকাবেলা করার প্রস্তুতি আছে?
৮। একটা বেশ বড় ঘুর্নিঝড় বাংলাদেশের দিকে এগিয়ে আসছে। যদি সেটা বাংলাদেশে আঘাত হানে তাহলে জরুরী পরিস্থিতি মোকাবেলায় সরকারকে ব্যাস্ত হয়ে যেতে হবে। কাছাকাছি সময়ে গোলাম আজমের রায় নিয়ে জামাত-শিবির তান্ডব শুরু করলে সরকার কি পারবে সেটাকে মোকাবেলা করতে?
নোটঃ লেখালেখি খুবই কষ্টকর কাজ। তাই ঘটনার সাথে সাথে পোষ্ট দেওয়ার চিন্তা আসলেও লেখায় রূপান্তর করতে করতে সচলায়তনের কঠিন চাকতি নষ্ট হয়ে গেল! বিলম্বিত হলেও আমার মনে হয় বিষয়টা প্রাসঙ্গিকতা হারায় নি। তাই একটু পরিবর্তন করে পোষ্ট করেই দিলাম।
...
ঘুমকুমার


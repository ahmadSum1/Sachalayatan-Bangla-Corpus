ওস্তাদ আলাউদ্দিন খাঁর বাদ্যযন্ত্র



কিছুদিন আগে আমাদের বিশ্ববিদ্যালয়ের এক অধ্যাপক অবসরে গেছেন। তিনি ডিপার্টমেন্ট আয়োজিত বিদায় সংবর্ধনাতে সস্ত্রীক এসেছিলেন। স্ত্রীকে আমার সাথে পরিচয় করিয়ে দিয়ে বলেছিলেন "ও এমন একটা দেশ থেকে এসেছে যেখানে পৃথিবীর অনেক বড় বড় মিউজিশিয়ান জন্মেছে"। আমার এই অধ্যাপকের অনেক বয়স হয়েছে। এখন ভাঙ্গা ভাঙ্গা উচ্চারণে কথা বলেন। ভেবেছিলাম বয়সের কারণে হয়ত সব ভুলেটুলে গেছেন। বাংলাদেশ সম্পর্কে কোন বিদেশির এরকম ধারনা আছে নাকি! প্রতিদিন একটু একটু করে তিনি অফিস থেকে বইপত্রের পাহাড় সরিয়ে নিচ্ছিলেন। একদিন ভিতরে ডাকলেন। অনেক পুরানো কিছু গ্রামাফোন রেকর্ড বের করে দেখালেন। তার একটা ছিল ওস্তাদ আলাউদ্দিন খাঁর! নাহ, আমার বৃদ্ধ অধ্যাপক ভুল করেন নাই। আমরাই ব্রাহ্মণবাড়িয়াতে জন্ম নেয়া সুর সম্রাটকে ভুলে গিয়েছি। আমি দুষ্প্রাপ্য সে রেকর্ডের ছবি তুলে রেখেছিলাম।  
 
বিশ্ববিখ্যাত সেতার বাদক পণ্ডিত রবিশঙ্কর ছিলেন ওস্তাদ আলাউদ্দিন খাঁর শিষ্য। অন্যান্য শিষ্যদের মত রবিশংকর উনাকে বাবা ডাকতেন।  প্রিয় গুরুকে নিয়ে তিনি লিখেছিলেন ‘‘শেখবার সময় কয়েক বার দেখেছি তাড়াতাড়ি তুলে ফেলতাম বলে উনি খুব খুশি মেজাজই আমাকে শেখাতেন। যে দিন হয়তো ওঁর মেজাজটা আগে থেকেই খিঁচড়ে থাকত, ওঁর  মুখটা মেঘাচ্ছন্ন দেখতাম, সে দিন আমারও মাথাটা কী জানি কীরকম ভোঁতা হয়ে যেত। ওঁর শেখানো জিনিসগুলো তুলতে অযথা দেরি হয়ে যেত। মারধর বা গালি না জুটলেও বুঝতাম বাবার মেজাজ আরও বেশি খারাপের দিকে যাচ্ছে। এবং তা প্রকাশ পেত তাঁর গলার কর্কশতায় এবং আওয়াজের ভলিউমের তারতম্যে। এ রকম অবস্থায় প্রায়ই দেখতাম বেশ কড়া সুরে বলছেন, তুমি বাজাও। বলেই উঠে যেতেন। আমার তো তখন বাজনা মাথায় চড়েছে। অভিমানে চোখ ফেটে জল আসত। ভাবতাম মাথায় থাক বাজনা, আজকের বিকেলের ট্রেনেই এখান থেকে বিদেয় হব। যা হোক, এরকম পরিস্থিতি প্রায়ই দেখতাম। কিছু পরে উনি ফিরে এসে ঠান্ডা মাথায় আবার শেখাতে শুরু করতেন। অথবা বলতেন, যাও বাড়ি গিয়ে রেওয়াজ করো। পরে জানতে পেরেছিলাম— এখন ভাবলে হাসি পায়— যে উনি আমার ওপরে রাগ পুরোপুরি প্রকাশ করতে না পেরে, ফ্রাসট্রেটেড হয় একেবারে বাইরে চলে যেতেন। যাকে পেতেন তার ওপরই চেঁচামেচি করে রাগটা খালাস করে দিতেন, আর তার বেশি হলে অন্য কোনও ছাত্রকে দু’ঘা মেরে অথবা কোনও পাড়ার কুকুরকে লাঠির বাড়ি মেরে নিজের রাগটুকু ঝরিয়ে দিতেন। এবং সে রকম কাথারসিস হয়ে গেলে আমাকে শেখাবার জন্য আবার ফিরে আসতেন"।  
ব্রাহ্মণবাড়িয়াতে জামিয়া ইউনুছিয়া মাদ্রাসার ছেলেরা ওস্তাদ আলাউদ্দিন খাঁ সংগীতাঙ্গন ভাংচুর করে উনার স্মৃতি বিজড়িত বিভিন্ন বাদ্যযন্ত্র পুড়িয়ে দিয়েছে। পুলিশের সাথে সংঘর্ষে একজন মাদ্রাসা ছাত্রের মৃত্যুর কারণে এ হামলা চালানো হয়েছে। খবরে লেখা হয়েছে সংগীতাঙ্গনে ঘণ্টাখানেক ধরে জ্বলতে থাকা আগুন নিভে গেলে তারা ওই এলাকা ছাড়ে। জামিয়া ইসলামিয়া ইউনুছিয়া-বি বাড়িয়ার ফেসবুক পেজ থেকে লেখা হয়েছে "ব্রেকিং নিউজঃ ব্রাহ্মণবাড়িয়া সদর থানার এ,এস, পি তাপস রঞ্জন ঘোষ ও ওসি আকুল বিশ্বাস ( দুই মালুয়ান) কে প্রত্যাহার করা হয়েছে এবং চট্টগ্রাম থেকে মাহবুবুর রহমানকে এ,এস,পি পদে নিয়োগ করা হয়েছে"।
এই ঘটনার যথার্থ বিচার চাই বলে লোক হাসাতে চাই না। বাদ্যযন্ত্র পোড়ানোর আবার বিচার আছে নাকি! 
_________________
সৌমিত্র পালিত 


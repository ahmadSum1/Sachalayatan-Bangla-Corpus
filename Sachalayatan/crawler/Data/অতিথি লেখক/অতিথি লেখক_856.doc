অণুগল্প - প্রশ্ন



শহরে হঠাৎ জলোচ্ছাস। তীব্র স্রোতে ভেসে যাচ্ছে অনেক কিছু। বাজারের জ্যান্ত মাছ, পাখিসুদ্ধ পাখির খাঁচা, রিকশা, টং দোকান...আরো অনেক কিছু। মানুষও ভেসে যাচ্ছে। তবে শহর হওয়ার কারণে মানুষ ভাসছে কম। কেউ স্থির বাসের ছাদে, কেউ একতলা একতলা বাড়ির ছাদে, কেউ গাছে, কেউ বা জানালার সানশেডের উপর আশ্রয় নিয়েছে। স্রোত আর মানুষের চিৎকারের শব্দ চারিদিকে। প্রকৃতির এই আচমকা স্ফুর্তিতে সবাই আতংকিত, ভীত এবং কিছুটা বিহ্বল।
আমিও আশ্রয় নিয়েছিলাম। একটি দোতলা বাড়ির ছাদে। ছাদের কার্নিশ ঘেষে দাঁড়িয়ে আছি, এমন সময় একটি একটানা কন্ঠের কচি ডাকে হঠাৎ চোখ পড়ল নিচের দিকে। তাকিয়ে দেখি জানালার সানশেডে বসা একটি ছোট্ট মেয়ে আমার দিকে তাকিয়ে যথাসম্ভব চিৎকার করে বলছে...’’এই এই, আমার কাগজের নৌকাটা দেখেছো কোথাও? সকালেই আম্মু বানিয়ে দিয়েছিল। এই পানির মধ্যে ছাড়লাম আর হুস করে কোথায় যে ভেসে গেল আর কোথাও দেখতে পাচ্ছি না। তুমি দেখেছো কোথাও?”
মঈন কাদির
০৩/০৮/২০১৩


Tour to Australia



সকাল থেকে আমি আর কারলা খুবি আগ্রহ নিয়ে একটা প্ল্যান করছি। গত ৮ মাসে এতটা মনোযোগ দিয়ে কিছু করিনি আমি। তাই বোধহয় কারলা ছুটে এসেছে আমার কাছে আমাকে দিয়ে অন্যরকম কিছু একটা করানোর জন্য। প্রথম কাজ, অক্টোবরে মেলবোর্নে একটা কনফারেন্স আছে তার টিকেট বুক করা। রিসার্চ একাউন্ট থেকে এটা দেওয়া হবে, তাই আমরা বুক করতে পারবো না। ফ্লাইট সিলেক্ট করে জানাতে হবে ইউনিভার্সিটির ঠিক করা করপোরেট বুকিং এজেন্টকে। তারা সব ফাইনাল করবে। যাই হোক মেজাজ বিগড়ে গেল আমাদের দুজনের যখন আমরা জানলাম আমরা যে ফ্লাইট চাইছি সেটা না ঠিক করে বিজনেস ক্লাসে বুকিং দিয়েছে। ফোন করলাম সুপারভাইজরকে, শুনলাম বিজনেস ক্লাসে যাওয়ার টাকা ইউনিভার্সিটি দেবে না, বারতি টাকা নিজের পকেট থেকে দিতে হবে। মহিলাকে ম্যানাজ করতে অনেক খানি সময় চলে গেল। তারপর আমরা শুরু করলাম কোথায় কোথায় ঘুরবো তার প্ল্যান। মেলবোর্নে তিনদিনের কনফারেন্স, তারপর সেখান থেকে আমরা ৫ বন্ধু মিলে যাবো গ্রেট অশান রোড ট্রিপে। আমি কিছুই জানিনা, কারলাও না। ওর এক বন্ধু এটা কোঅর্ডিনেট করবে। আমি চোখ বন্ধ করে কারলার বক বকানী শুনছি আর ভাবছি। ছোটবেলায় পিকনিকে যাওয়ার অনুমতি কোনোদিন পাইনি, সেই আমি বন্ধুদের সাথে অস্ট্রেলিয়া টুরে বার হবো। সময় কত কিছু পাল্টে দেয়। 
রোড ট্রিপ থেকে ফিরে চলে যাবো সিডনি। ইশনা আর ওর কিছু বন্ধুরা আমাদের সাথে যোগ দেবে আর ওরাই ঠিক করবে আমরা কোথায় কোথায় যাবো। কি মজা, আমাকে কিছুই ভাবতে হবেনা। এমন বন্ধু ক'জন মানুষের থাকে! টিকেট কনফার্ম করে ফেল্লাম। এরপর আবার আমার আর কারলার যাত্রা গোল্ড কোস্টে। রাফাইল ফিরবে গ্রেট বেরিয়ার রীফ থেকে। ওখানে ডাইভিং করতে যাবে এবং আমাদের সাথে গোল্ড কোস্টে জয়েন করবে। খুব আফসোস হচ্ছিল কেন যে ডাইভিং কোর্সটা করলাম না গত বছর। দাঁড়াতে পারা মাত্রই আমার প্রথম কাজ কোর্সটা করা । ডাইভিং আর সার্ফিং স্বর্গে থেকে এগুলো করতে না পারা এক রকম পাপ বলে মনে হচ্ছে আমার। ওদের তুলে আনা ছবি এবং ভিডিও গুলো যখন দেখি, তখন মনে হয় কত কিছু মিস করছি। 
পকেটে টাকা আর শরীরে শক্তি থাকলে আরো কিছু জায়গায় যাওয়া হতে পারে। তা না হলে গোল্ড কোস্ট থেকে ফিরবো ব্রিসবেনে সুপারভাইজরের গোয়ালে ফিরে আসার ফ্লাইট ধরার জন্য। থ্রী চিয়ার্স ফর মাই ফ্রেন্ডস, স্পেশালী ফর কারলা। এই পর্তুগীজ মেয়েটা আমার চোখ খুলে দিয়েছে। এখন নিজেকে মেয়ে না, মানুষ বলে মনে হয়। আর ভাবি কত কিছু জানার আছে, কত কিছু দেখার আছে। আমার মতো গেয়ো আনাড়ী (!!) কোনো কাজের না টাইপের বাংগালী মেয়েও নতুনভাবে ভাবতে শিখেছে। 
akashneela07092002@yahoo.com


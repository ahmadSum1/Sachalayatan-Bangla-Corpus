একাকী বৈশাখ



মুক্ত বিহঙ্গ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%62%6f%62%79%62%75%65%74%40%79%61%68%6f%6f%2e%63%6f%6d%22%3e%62%6f%62%79%62%75%65%74%40%79%61%68%6f%6f%2e%63%6f%6d%3c%2f%61%3e%27%29%3b'))

ছবিঃ পহেলা বৈশাখ [উৎসঃ ইন্টারনেট]
 রিফাতের ঘুম ভাঙে তার পোষা বিড়াল টেমু-র ডাকে। নির্দিষ্ট বিরতিতে সে ডেকেই যাচ্ছে- “মিঁয়াও…. মিঁয়াও…. মিঁয়াও….” যার অর্থ হলো, “এতক্ষণ ঘুমাও কেন? আমার ক্ষিধে পায়নি বুঝি?” দেয়াল ঘড়িতে দেখে রিফাত, সাতটা বাজে। সাধারণতঃ সকাল ছয়টার মধ্যেই বাসার সবাই উঠে পড়ে প্রতিদিন। কিন্তু আজ পহেলা বৈশাখ; ছুটির দিন। তাই সবাই ঘুমাচ্ছে। এটা তো আর টেমু জানেনা।
বিছানা থেকে পা দু’টো নামাতেই টেমু পায়ের কাছে এসে লেজ নাড়তে থাকে; অর্থ্যাৎ এবার আদর চায়। টেমুকে কোলে নিয়ে গলার কাছটায় একটু চুলকে দেয় রিফাত। আরামে চোখ বন্ধ করে ফেলে বিড়ালটা। রিফাত বলে, “শুভ নববর্ষ টেমু”! টেমু উত্তরে বলে, “মিঁয়াও…. মিঁয়াও….”।
বাথরুম থেকে ফ্রেশ হয়ে এসে বারান্দায় দাঁড়ায় রিফাত। তাদের ফ্ল্যাটের এই জায়গাটা তার সবচাইতে পছন্দের। ধানমন্ডি লেকের ঠিক পাশেই বিল্ডিং টা। তাদের ফ্ল্যাটের এই বারান্দা থেকে লেকটা চমৎকার দেখা যায়। সকালবেলা লেকের পাশের গাছগুলোতে পাখির কিচির-মিচির শব্দ শুনলেই মনটা ভালো হয়ে যায়। এই সময়টাতে তার কেন জানি পাখি হতে ইচ্ছে করে। কী সুন্দর জীবন এই পাখিগুলোর! রিফাতের ইচ্ছে করে পাখিদের মত মুক্ত আকাশে ডানা মেলে উড়ে বেড়াতে।
কয়েকদিন হলো রিফাতের মন এমনিতেই বেশ ভালো, কানাডায় তার মাস্টার্সের এডমিশন হয়ে গেছে। এটা তার জীবনের একটা স্বপ্ন ছিলো। তার খুব ইচ্ছা, তুষারের মাঝে হাঁটবে। তার খুব ‘স্নো হোয়াইট’ হবার শখ! সে অধীর আগ্রহে এডমন্টন শহরের তুষারপাত দেখার জন্য অপেক্ষা করছে। তার অনেকগুলো বিচিত্র শখ আছে, যেই শখগুলোর কথা আর কেউ জানেনা।
টেমুকে কিছু খেতে দিয়ে নিজেও দেখে নেয় ফ্রিজে নাস্তার জন্য কী আছে। এক-পিস ব্রেড টোস্ট করে জেলি মাখিয়ে খেয়ে নেয় আর চা বানিয়ে নিয়ে কাপটা হাতে বারান্দায় আসে। বারন্দায় রাখা ইজি-চেয়ারটায় বসে চায়ের কাপে চুমুক দিতে-দিতে নিজেকে পৃথিবীর অন্যতম সুখী মানুষ মনে হয় রিফাতের।
লেকের শান্ত পানির দিকে তাকিয়ে কত কথা যে মনে আসে! আর কয়েক মাস পর এই সবকিছু ছেড়ে কানাডা চলে যেতে হবে ভেবে কিছুটা খারাপ-ও লাগে। বিশেষ করে টেমুর জন্য। বাবা-মা সবার সাথে তো ফোন বা ইন্টারনেটে কথা হবে, কিন্তু এই টেমুর সাথে কথা বলবে কীভাবে? কানাডা যাওয়া ঠিক হবার পর তার বাবা-মা উঠে পড়ে লেগেছেন রিফাতের বিয়ে দেবার জন্য। যদিও বিয়ের জন্য মানসিকভাবে এখনো প্রস্তুত নয় সে, আগে মাস্টার্স টা শেষ করবার ইচ্ছা।
গত বছরের পহেলা বৈশাখে সে তার ক্লাসের বান্ধবীদের সাথে রমনার বটমূল আর রবীন্দ্র সরোবর-এ গিয়েছিলো। এবার-ও যেতে ইচ্ছে করছে; আবার ভবিষ্যতে কবে যাওয়া হবে ঠিক নেই। কিন্তু কার সাথে যাবে? একা-একা এমন জায়গায় যেতে ইচ্ছে করেনা। ওর সবচাইতে প্রিয় বান্ধবী রিংকির সাথে ঘুরে বেড়াতো বেশিরভাগ সময়। রিংকির বিয়ে হয়েছে গত মাসে। আজ নিশ্চয় ওর জামাই-এর সাথে রমনায় যাবে। 
এইসব ভাবতে ভাবতেই নিজের ঘরে আসে রিফাত। আলমারি থেকে সবুজ শাড়িটা বের করে। পহেলা বৈশাখে কেউ সবুজ শাড়ি পড়ে? কিন্তু তার আজ খুব সবুজ শাড়ি পড়তে ইচ্ছে করছে। রিফাতের কাছে সবুজ হল আনন্দের রঙ। যেইদিন তার মন খুব ভালো থাকে, সেইদিন সে এই সবুজ শাড়ি পড়ে। 
আবার বারান্দায় আসে রিফাত। আকাশের দিকে তাকিয়ে বেশ আনমনা হয়ে যায় কিছুক্ষণের জন্য। যেই নতুন বছর আজ শুরু হলো, সেটা কেমন হবে তার জন্য? কানাডায় একাকী জীবন কেমন কাটবে তার? মাঝে-মাঝে মনে হয়, একজন পাশে থাকলে হয়তো খুব ভালো হত, যাকে অনায়াসে মনের সকল কথা বলা যায়! যাকে সকালে সূর্যের দিকে তাকিয়ে বলা যায়, “দেখো, ওই সূর্যটা আজ তোমার জন্য।” দুপুর বেলা ফোন করে বলা যায়, “এই, লাঞ্চ করেছো? চলোনা, আজ একসাথে লাঞ্চ করি।” আর সন্ধ্যায় যার কাঁধে মাথা রেখে পশ্চিম আকাশের লালিমার দিকে অপলক তাকিয়ে থাকা যায়। নিজেই আপনমনে হাসে রিফাত। এইসব কী চিন্তা করছে সে! 
লেকের উপর দিয়ে একঝাঁক পাখি উড়ে যায়। আচ্ছা, এই পাখিগুলোর-ও কি জীবন সাথী আছে? আজকের এই সকালে বড় নিঃসংগ লাগে রিফাতের। মনে হতে থাকে, এমন একজন থাকলে হয়তো মন্দ হত না, যে পাশে থাকলে পহেলা বৈশাখের সুন্দর সকালের মত সারাটা বছর রঙীণ হয়ে উঠতো। 


ই-ভোটিং - কিছু পর্যবেক্ষণ ও একটি জিজ্ঞাসা



সম্প্রতি ই-ভোটিং নিয়ে অনেক খবর আসছে মিডিয়াতে; অনেকেই এর পক্ষে বিপক্ষে মত দিচ্ছেন। সরকারি দল বাংলাদেশ আওয়ামী লীগের প্রধানমন্ত্রী শেখ হাসিনা ওয়াজেদ ই-ভোটিং চালু করতে চান। তার সেই ইচ্ছা পূরণে প্রয়োজনীয় ব্যবস্থা নিচ্ছে নির্বাচন কমিশন। 
বিরোধী দলীয় নেত্রী বিএনপির প্রধান খালেদা জিয়া এর বিপক্ষে অবস্থান নিয়েছেন। অনেকেই খালেদা জিয়ার অবস্থানকে শুধুমাত্র আওয়ামী বিরোধিতা হিসেবে দেখছে। কেউবা  আবার একথাও বলছেন যে, বিএনপি  আধুনিক ও প্রযুক্তিমনস্ক নয় বলেই এই বিরোধিতা।
মিডিয়ার এতসব কথা থেকে একটি বিষয় স্পষ্ট, ই-ভোটিং সম্পর্কে মানুষের ধারণা তেমন একটা নেই।
আমার নিজের চেনাপরিচিত অনেকেই ই-ভোটিং শব্দটি শুনে ভেবেছিলেন এটি বোধহয় আওয়ামী লীগের ‘ডিজিটাল বাংলাদেশ’ স্লোগানেরই একটি পদক্ষেপ। তাই শুরুতেই বলে নেয়া ভালো যে ই-ভোটিং কিন্তু আসলে ইন্টারনেট ভোটিং নয়। বরং ই-ভোটিং মানে হলো ইলেক্ট্রনিক ভোটিং অর্থাৎ কিনা ইলেক্ট্রনিক একটি মেশিনে ভোট দেবার ব্যবস্থা। প্রচলিত ভোট প্রদানের মতোই এখানেও ভোটারদের ভোটকেন্দ্রে যেতে হবে; সেখানে গিয়ে তারা ব্যালট পেপারে সিল না মেরে যন্ত্রের বোতাম টিপে ভোট দেবে। ভোট দেওয়ার পর তাদের হাতে অমোচনীয় কোন কালিও লাগানো হবে না।  
অনেকেই জানতে চাইতে পারেন ই-ভোটিং যন্ত্রটি কেমন? সরলভাবে বলা যেতে পারে ই-ভোটিং যন্ত্রটি হলো একটি ৬-ভোল্টের ভোটিং বাক্স যাতে কিছু বোতাম থাকে যার প্রতিটি নির্দিষ্ট করা থাকে একেকজন প্রার্থীর জন্য। একজন ভোটার তার পছন্দের প্রার্থীর জন্য নির্দিষ্ট বোতামটি চেপে তার ভোটটি দিতে পারেন।
এবার দেখা যাক এই প্রক্রিয়ার কিছু খুঁটিনাটি!
এই ধরনের মেশিনগুলোর কেতাবী নাম ‘Direct Recording Electronic (DRE) voting machines’ হলেও ‘Electronic Voting Machine’ বা EVM নামেই মেশিনটি বেশী পরিচিত।
ছবিতে দেখানো হয়েছে ভারতে তৈরী একটি ইভিএম – বামদিকের বাক্সটি ব্যালট ইউনিট এবং ডান দিকের বাক্সটি কন্ট্রোল ইউনিট, যা একে অপরের সাথে সংযুক্ত থাকে একটি ৫ মিটার দীর্ঘ কেবল দিয়ে। ব্যালট বাক্সে সীল দেবার পরিবর্তে ভোটারকে চাপ দিতে হবে তার পছন্দের প্রার্থীর জন্য নির্দিষ্ট বোতামে।
যন্ত্রটির গঠন এবং ব্যবহার বেশ সরল বলে এই ধরনের মেশিনে ভোট জালিয়াতি করা সহজ, এবং এই জালিয়াতির সম্ভাবনাই হলো এই পদ্ধতিতে ভোট-ব্যবস্থার বিরোধিতার মূল কারণ!
২০০৯ এর যে নির্বাচনে ভারতীয় কংগ্রেস ক্ষমতায় এসেছে।, সেখানে ই-ভোটিং নিয়ে ব্যাপক জালিয়াতি হয়েছিল বলে অভিযোগ রয়েছে।  ভারতের প্রধান নির্বাচন কমিশনার নবিন চাওলার উপস্থিতিতে ওমেশ সায়গল প্রমাণ করে দিয়েছেন এই নির্বাচনে ব্যাপক জালিয়াতি হয়েছে। এর আগে পর্যন্ত কমিশনার চাওলা এই অভিযোগ অস্বীকার করে এসেছেন, এমনকি এর তদন্তও তিনি করতে চাননি! সায়গলের প্রমাণের পর ভারতে ইলেকশন কমিশন এটি তদন্ত করে দেখছে! শুধু তাই নয়, ভারতীয় নির্বাচন কমিশন পরিকল্পনা করছে জালিয়াতি এড়ানোর জন্য কিভাবে ভবিষ্যতে ই-ভোটিং এর প্রিন্টেড রিপোর্ট রাখা যায় যাতে পুনরায় ভোট গণনা করা যায়। সেক্ষেত্রে প্রশ্ন আসে, কাগজের প্রিণ্টই যদি করা হবে তাহলে পুরনো পদ্ধতি কি দোষ করেছিল? 
আসলে ই-ভোটিং পদ্ধতিতে জালিয়াতি নানা ভাবেই করা যায়।
জালিয়াতির একটি প্রধান উপায় হতে পারে এর কোন যন্ত্রাংশ এমনভাবে বদলে দেয়া; যাতে ভোটার যে বোতামই চাপুন না কেন ভোট একজন প্রার্থীর পক্ষেই পড়বে। সেক্ষেত্রে এটি হবে ভোট জালিয়াতির যন্ত্র। পোলিং অফিসার তাদের ইচ্ছামতো প্রার্থীকে জয়ী করবেন। বাংলাদেশের প্রধান নির্বাচন কমিশনারও তার সর্বশেষ বক্তৃতায় বলেছেন যে, ই-ভোটিং ভোটিং কর্মকর্তাদের পক্ষপাতিত্ব ঠেকাতে পারে না। তাহলে নির্বাচন কমিশন কার পছন্দের প্রার্থীদের জিতিয়ে আনার জন্য এই পদ্ধতি চালু করতে চায় সেই প্রশ্ন করা যেতেই পারে? 
ভোট জালিয়াতির আরো একটি উপায় হতে পারে পোর্টেবল হার্ডওয়ার ডিভাইসের সাহায্যে ভোটের রেকর্ড নিয়ে তা পরিবর্তন করা, যা মূলত নির্বাচনের ফলাফলই বদলে দেয় এবং ব্যালটের গোপনীয়তা রক্ষা করে না।
ইভিএম এ ডাটা এনক্রিপশনের ব্যবস্থা নেই বিধায় দ্বিতীয় পদ্ধতিটি তুলনামূলকভাবে কারিগিরীদিক থেকে সহজ!
এই যন্ত্রে ভোট গ্রহণ করা হোলে জালিয়াতির ব্যাপারটি স্থানীয় নির্বাচন কর্মী দ্বারাই করা সম্ভব। ব্যালট বাক্স ছিনতাই এর মতো ঝুঁকিপূর্ণ ব্যবস্থার আর দরকার পরে না!
ভারতের লোকসভা নির্বাচনের সবগুলো কেন্দ্রে প্রথম ই-ভোটিং চালু হয় ২০০৪ সালে। দুটি ভারতীয় কোম্পানী এই মেশিন বানায়, Electronics Corporation of India (ECIL) এবং Bharat Electronics Limited (BEL)। এই মেশিন বর্তমানে নেপাল ও ভূটানে ব্যবহৃত হচ্ছে। আগামীতে তারা বাংলাদেশেও সরবরাহ করবে। প্রতিটি মেশিনের দাম কয়েক হাজার ডলার। সবমিলিয়ে বাংলাদেশের জন্য কয়েক হাজার কোটি টাকার মেশিন কিনতে হবে। এ ব্যাপারে কোন তথ্য এখনো নির্বাচন কমিশন প্রকাশ করেনি। যা প্রকাশিত হওয়া দরকার। প্রাথমিকভাবে যদিও বলা হচ্ছে যে, এই খাতে মাত্র ২০০ কোটি টাকা খরচ করা হবে। কিন্তু প্রকৃত ব্যয় আরো বেশি হবে বলেই বিশেষজ্ঞরা মনে করছেন।
সম্প্রতি ভারতের নেট-ইন্ডিয়া কোম্পানীর হরি-প্রসাদ, ইউনিভার্সিটি অফ মিশিগানের ডঃ হলডারম্যান, এবং নেদারল্যান্ডের এক্টিভিস্ট গনরিজিপ ই-ভোটিং জালিয়াতি নিয়ে একটি বিশদ গবেষণা করেন যা ২০১০ এর অক্টোবরে আমেরিকার শিকাগোতে অনুষ্ঠিত ১৭তম কম্পিউটার এন্ড কমিউনিকেশনস সিকিউরিটি কনফারেন্সে প্রকাশিত হয়। ভারত সরকার এটি অত্যন্ত গুরুত্বের সাথে নেয়, এবং হরিপ্রসাদের উপর চাপ প্রয়োগ করে তাঁকে কে ই-ভোটিং মেশিনটি সরবরাহ করেছিলো সেটি জানবার জন্য। হরিপ্রসাদ এই তথ্য দিতে অসম্মতি জানালে তাঁকে গ্রেফতার করা হয়!
জালিয়াতির এসব প্রমাণ এবং উন্নত দেশগুলোর ই-ভোটিং ব্যবস্থা বাদ দেবার উদাহরণ থাকা স্বত্তেও বাংলাদেশ ইলেকশন কমিশন ই-ভোটিং নিয়ে গোপনে এগিয়ে যাচ্ছে। পরবর্তী নির্বাচনের জন্য এ পরিকল্পনা করা হয়েছে ২ লাখ মেশিন কেনার! রাজনৈতিক দলগুলোর সাথে আলোচনা না করেই এগিয়ে যাচ্ছে বাংলাদেশ নির্বাচন কমিশন! ব্রিগেডিয়ার সাখাওয়াত সেনাপতি মইনুদ্দীনের মাৎসনায়ের সময়ে সুযোগ পাওয়া একজন ‘চান্স-কমিশনার’। হায়দ্রাবাদ থেকে ইভোটিং মেশিন আমদানী করে সেগুলোকে গাজীপুরের মেশিন টুলস ফ্যাক্টরীতে পুনরায় রঙ করে বাংলাদেশে এই পদ্ধতিতে ভোট-ব্যবস্থার প্রচলনের মূলে রয়েছেন এই নির্বাচন কমিশনার। 
আমেরিকার ই-ভোটিং জালিয়াতির জন্য উইকিপিডিয়ার রেফারেন্স দেখাই যথেষ্ট। 
জার্মানীতে আদালত রায় দিয়েছে ই-ভোটিং তাদের সংবিধান-পরিপন্থী, এবং সে দেশের সরকার এই পদ্ধতি বাতিল করতে বাধ্য হয়েছে। আয়ারল্যান্ড, নেদারল্যান্ড, ইতালীসহ ইউরোপের নানা দেশ এই পদ্ধতির ভোট গ্রহণ প্রত্যাখ্যান করেছেন। যেখানে এইসব উন্নত দেশগুলোই ই-ভোটিং গ্রহণ করেনি বা প্রত্যাখ্যান করেছে, সেখানে বাংলাদেশের মতো দরিদ্র দেশের কম শিক্ষিত মানুষের ক্ষেত্রে জোর করে এই পদ্ধতি প্রবর্তনের পেছনে দুরভিসন্ধি ছাড়া আর কি থাকতে পারে?
তথ্যসূত্রঃ
1.	Security Analysis of India’s Electronic Voting Machines; Prasad, HK; Halderman, JA & Gonggrijp, R; April 29, 2010; Published by ACM 2010 Article; http://portal.acm.org/citation.cfm?id=1866309&dl=ACM
2.	E-Voting: Digital Democracy or a Cash Cow for Consultants?; Diane Farsetta; PR Watch, Volume 11, No. 2, 2nd Quarter 2004; http://www.sourcewatch.org/index.php?title=E-Voting:_Digital_Democracy_or_a_Cash_Cow_for_Consultants%3F
3.	German Court Rules E-Voting Unconstitutional; http://www.dw-world.de/dw/article/0,,4069101,00.html
4.	Was Election 2009 rigged? http://ia.rediff.com/www/news/2009/jul/04was-election-2009-rigged.htm 
5.	India plans paper trail for electronic voting machines; http://news.idg.no/cw/art.cfm?id=458F6A49-1A64-67EA-E4AD73BBFC5BB062
6.	Researcher Arrested in India After Disclosing Problems With Voting Machines; Kim Zetter ; August 23, 2010; http://www.wired.com/threatlevel/2010/08/researcher-arrested-in-india/
7.	Electronic voting; Wikipedia; http://en.wikipedia.org/wiki/Electronic_voting 
8.	Local news; http://www.bdnews24.com/
- রণ, জুন ১১/২০১১

ছবি: 


 




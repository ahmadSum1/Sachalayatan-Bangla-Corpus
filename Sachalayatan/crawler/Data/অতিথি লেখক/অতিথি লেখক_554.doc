রবিবার এবং কফি -৩



পর পর দুটো সপ্তাহ চলে গেলো অথচ তড়িৎ কাগজে আঙুল ছোঁয়ানো হয় নি। এক গেলাস সুরা আর আর ছোট পিঠা নিয়ে বসলাম, খেতে খেতে লিখবো কিন্তু কতটা আত্মনিয়ন্ত্রিত লেখা হবে তা বুঝতে পারছি না।
ভাবছি কি নিয়ে লিখব। নিজের সমালোচনা আমার অনেক প্রিয় একটা বিষয়, অতীত আর বর্তমান যখন মিলিয়ে দেখি তখন বিস্মিত হই, নানা যুক্তি দিয়ে নিজেকে ব্যাখ্যা করার চেষ্টা করি। নিজের মধ্যে একটা পরিবর্তন খুব চোখে পড়ছে। সেটা হল যা  ভাল লাগছে না, তা খুব সৎ ভাবে প্রত্যাখ্যান করতে পারছি।
“না” শব্দটার সাথে আমার পরচিতি ছিলো খুব অল্প, এই শব্দটার ক্ষমতার কথা জানা ছিল না। পরিবারে সবার আদরের হওয়ার কারনে হয়তো না শোনার অথবা বলার অনুশীলন খুব কম ছিল। ঘর থেকে বের হওয়ার সময় জেবে প্রকৃত জীবনের সাথে মুখোমুখি হবার বিদ্যা বলতে তেমন কিছু ছিল না। ধীরে ধীরে আবিষ্কার করতে লাগলাম কতৃ্ত্বাধীন যেকোনো মানুষের সাথে কথা বলতেই গলা শুকিয়ে যায়, অজান্তেই ডান দিকে মাথা কাত করে সবকিছুতে সায় দিয়ে ফেলি। বংশানুগতি সম্পর্কিত বিদ্যা কাজে না লাগিয়েই বিশ্লেষণ করতে থাকি। বাবাকে কখনো গুরুত্বপূর্ণ সিধান্ত নেবার সময় মায়ের পরামর্শ নিতে দেখি নি, তাই মা’র মুখে কখনো না শব্দটা শোনা হয় নি। বোন বাবার মতেই জীবনের সবচেয়ে গুরুত্বপূর্ণ সিধান্তে একবাক্যে সম্মতি দিয়ে  দিলো। ভাইয়ারা না বলতে পারতো খুব সহজে, সেই না বলাতে ছিলো কেমন একটা  গর্ববোধ আর আত্মসম্মানের আভাস।
নবম শ্রেণীতে পড়ার সময় মনির নামে এক ভাইয়া বাসায় এসে ইংরেজি পড়াতো, পুরোটা সময় আমার উরুতে হাত দিয়ে বসে থাকতো। আতঙ্ক নিয়ে বসে থাকতাম। অথচ সাহস করে যদি মাকে বলতাম, নতুন শিক্ষক চাই অথবা ওই মনিরকে যদি প্রথমদিনই বলতাম, দয়া করে গায়ে হাত দিবেন না, এটি আমার জন্য সুখকর নয়, সমস্যার সমাধান হয়তো তখনি হতো, কিন্তু কোন এক ঈশ্বর বার বার আটকে দিচ্ছিল, রক্ষা করছিলো পবিত্র পুরুষসমাজ। 
বিশ্ববিদ্যালয়ে তখন প্রথম অর্ধবর্ষ শেষ হয় নি, দুইজন শিক্ষক ডেকে পাঠালেন, ঢাকা বিশ্ববিদ্যালয়ে  থেকে সদ্য যোগ দেয়া সায়েম স্যার আর সিলেটের এম সি কলেজের ফারুক স্যার। একজন মিটমিট করে হাসছেন বাকিজন বেশ গম্ভীর ভঙ্গীতে বলে যাচ্ছিলেন ছোট জামা আর জিন্স পড়ার  অপকারিতা, মুরুব্বী হিসেবে তার দায়িত্ব পালন করে যাচ্ছিলেন। আমি আর আমার আরেক বন্ধু মাথা নিচু করে শুনছি, প্রচণ্ড ক্ষোভে গা কাঁপছে, কিন্তু মাথা নাড়িয়ে তার কথায় সায় জানিয়ে ভীরুর মতো শিক্ষক কার্যালয় থেকে বের হয়ে আসলাম। টের পেলাম চরিত্রে দৃঢ়তার খুব অভাব। ইচ্ছা থাকা সত্ত্বেও সাহস করে বলতে পারি নি, দুঃখিত স্যার আপনার টাইট জিন্স শ্রেণীকক্ষে আমাদের মনে কামবাসনা জাগায়, কাল থেকে দয়া করে ঢোলা পাতলুন পরে আসবেন। এরকম হাজারো ঘটনা যার উপসংহার ছিল চোখের দিকে তাকিয়ে সেই মানুষটিকে কখনো বলি নি তার কর্মকাণ্ড সংযত করতে। 
দেশের বাইরে আসার পর সমস্যা আরও প্রকট হতে লাগলো, সবাইকে দেখি কি নিঃসঙ্কোচে নিজের চাহিদা, অনুযোগ, অভিযোগ প্রধান কর্মকর্তার কাছে তুলে ধরছে, আর সেখানে আমি সবকিছুতেই রাজী এমন একটা ভঙ্গি করে সবকিছু করে যাচ্ছি। টের পাচ্ছিলাম নিজের স্বর খুব অপরিচিতো, মাকে নিজের মাঝে খুব স্পষ্ট ভাবে দেখতে পাচ্ছি। কী ভয়ঙ্কর! আরেকটা দুর্বল নারীর ভ্রুন জন্মাচ্ছে আমার মধ্যে, যার  পরিচর্যা করে যাচ্ছি উপরে ফেলার বদলে। প্রথমদিকের এক ঘটনা, টিম নামে এক অল্প পরিচিত বন্ধু হটাত কামুকভাবে সবার সামনে আমায় স্পর্শ করছিল, আমি স্বভাবতই শক্ত হয়ে বসে আছি, চোখে টলমলে অশ্রু, ভাবছিলাম আহ সতীত্ব মনে হয় আজ চলেই গেলো। সে রাতে খুব কাছের বন্ধু জেস বাসায় যখন পোঁছে দিচ্ছিল, হাউমাউ করে কাঁদছিলাম। কিন্তু জেসকে বোঝানো খুব শক্ত ছিল, টিম এর স্পর্শ যদি আমার কাছে গ্রহণযোগ্যই না হয় তাহলে তাকে ওই মুহূর্তে কিছু কেন বলি নি। কি অদ্ভুত! আমি যে নিজেকে রক্ষার জন্য কখনো কিছু বলতে শিখিনি তা জেস এর কাছে অবিশ্বাস্য ছিল।
এরপর আরেক রাতের ঘটনা, পুল খেলছিলাম সাথে ইতালির বন্ধু মার্ক। খেলতে খেলতে সে এক পর্যায়ে হাত স্পর্শ করলো, আমি খুব স্বাভাবিক ভঙ্গিতে তার চোখের দিকে তাকিয়ে বললাম আমি আসলে এটা পছন্দ করছিনা। তৎক্ষণাৎ দুঃখিত বলে হাত সরিয়ে নিলো আর আমি হটাত করে অনুভব করলাম সেই নারীর ভ্রুনটা কত আত্মবিশ্বাসী, কতো সাহসী হয়ে উঠেছে।
প্রতিদিন এই টানাপড়েনের মধ্য দিয়ে যেতে হয়, মস্তিষ্কের একটা অংশ সব মেনে নিতে চায়, সেটা নিজের প্রতি যত অন্যায়ই হোক না কেন। আর বাকি মৌন অংশটা যুদ্ধ করে নিজেকে বদলাতে, জানি না কতটুকু পারবো। তবে মনে হয় বেড়ে ওঠার সময় নিজের মতামত গড়ে ওঠা খুব প্রয়োজন, আর না বলতে পারাটা খুব দরকার, বিশেষত আমাদের সমাজে। 
ফিনিক্স
লস আলামস


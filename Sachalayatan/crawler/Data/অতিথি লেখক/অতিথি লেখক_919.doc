উদাসীন এক বানরের গল্প



অনেকদিন আগের কথা। তখনো বান্দরবনের নাম বান্দরবন হয়নি। শুধুই বন। আর কিছু মঙ্গোলয়েড বংশোদ্ভূত মানুষ। কিছু নগণ্য জানোয়ার। আর বিশাল ইগোওয়ালা এক বানর। এর ইগোর যন্ত্রণায় মানুষ তো মানুষ, গাছ পালা পর্যন্ত অতিষ্ঠ। ‘কেন ওইদিকে বাতাস হোল, কেন অমুক গাছের ডাল চিকন, কেন তমুক গাছের ফল তেতো,’... হ্যান ত্যান নানা তম্বি। 
তা যাই হোক, সব কিছু মিলে ভালই চলছিল বনের দিনকাল। এর মাঝে কেটে গেল অনেক বছর, মানুষরা ঠিক করল তারা এবার নির্বাচন করবে। কিন্তু কি নির্বাচন করবে, কেন করবে, তার খবর কারো কাছে নেই। যাই হোক, নির্বাচন হবে, পুরো বনে তোলপাড়। গাছে গাছে ব্যানার ফেস্টুন ঝুলানো হোল, গাছের গুঁড়িতে পোস্টার সাঁটানো হোল। কিছু টিয়া পাখী সারাক্ষন শ্লোগান দেয়, ‘অমুক ভাই দোয়া চায়, তমুক ভাই এর চরিত্র ... ‘ যা তা অবস্থা একেবারে।
বানর বাবাজি খুব মনোযোগ দিয়ে ব্যাপারটা দেখছিলেন। মানুষ গুলোর কাজকর্মে তিনি সব সময়ই আমোদ পেয়ে থাকেন কিনা! নির্বাচনের আগের দিন বিকেলে তিনি অনেক চিন্তা ভাবনা করে গেলেন প্রার্থী দের কাছে। সবাইকেই বললেন যে তার সমর্থন প্রার্থী পাবেন এবং বনের সব বানরের ভোটব্যাঙ্ক এর ভোট ওই প্রার্থীই পাবেন, শুধু একটি মাত্র শর্ত, এতো বড় নির্বাচনের পর তো তাদের বনের নাম শুধু বন হতে পারে না, প্রেস্টিজ ইস্যু। বনের নাম টা বান্দরবন করে দিতে হবে। আর এটা আজ রাতেই করতে হবে, নাহলে তার বা তার ভোটব্যাঙ্কের সমর্থন ওই প্রার্থী পাবেন না।
প্রার্থীরা চিন্তায় পরে গেলেন। এতো বড় একটা সিদ্ধান্ত, এতো তাড়াতাড়ি কিভাবে নেওয়া যায়। হাতে সময়ও নেই যে পূব বা পশ্চিমে কবুতর পাঠিয়ে শলাপরামর্শ করবেন। এদিকে আবার বনের সব বানরের ভোট, অন্য কোন প্রার্থীকে ব্যাপারটা জানতে দেওয়াটাও উচিত হবে কিনা সন্দেহ। টা যা হোক, ভোট বলে কথা! রাতের মাঝেই সব প্রার্থী ঘোষণা করে দিলেন যে কাল থেকে তাদের বনের নাম হবে বান্দরবন। সবাই অবাক হলেন বাকি প্রার্থীরা সবাই একই ঘোষণা দেওয়ায় কিন্তু বানরের বাঁদরামিটুকু তারা ধরতে পারলেন না। ভোটাররা সবাই পরেরদিন বান্দরবনের নির্বাচন নিয়ে জল্পনা কল্পনা করতে করতে ঘুমাতে গেলেন।
নির্বাচনের দিন সকাল, সব নির্বাচনী পোস্টার, ব্যনার, ফেস্টুন উধাও। শুধু একটি ব্যনার এর অনেকগুলো করে কপি সব যায়গায় ঝুলানো।
জনাব বানর এই বান্দরবনের একমাত্র বানর হওয়ায় আর কোন গত্যান্তর না পেয়ে নিতান্ত অনিচ্ছাসত্ত্বেও বনের রাজ্যভার গ্রহণ করছেন। নির্বাচন বাতিল ঘোষণা করা হোল। পরবর্তী ঘোষণা দেওয়া পর্যন্ত যাবতীয় চুদুর বুদুর নিষিদ্ধ করা হোল।
---- অনাহূত পরিব্রাজক


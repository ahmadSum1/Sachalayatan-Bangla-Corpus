তোমার প্রতীক্ষায়



পথে যেতে যেতে
যতবার শোন তুমি
রিকশার টুং টাং বেল
যতবার পাশ দিয়ে হুশ-হাশ
ছোট-বড় গাড়ি চলে যায়
জেনো—
আমি তোমার প্রতীক্ষায়।
আনমনা কোন বিকেল বেলায়
ফুটছে চায়ের পানি ফোঁস ফোঁস
সাদা সাদা ফোঁটা জমে কেতলীর গায়
তারপর, চিনি দিতে ভুলে গেছ বলে
তেতো স্বাদ যদি ভরে ওঠে মুখটায়
জেনো—
আমি তোমার প্রতীক্ষায়।
শান্ত দীঘির জলে
জাগে যদি হঠাৎ কাঁপন
দমকা বাতাসে
জানালার কপাটগুলো
দুমদাম বাড়ি খায়
এলোমেলো বিকট আওয়াজে;
ক্লান্ত দুপুরের নিস্তব্ধতা ভেঙে
পাড়ার বখাটে ছেলে যদি
গেয়ে ওঠে রগরগে সিনেমার গান;
রাতচরা পাখিটার শিষে
যদি ঘুম ভেঙে যায়
জেনো—
আমি তোমার প্রতীক্ষায়।
হঠাৎ বৃষ্টিতে যদি
ভিজে যায় চুল
দিন খরচের হিসেবে যদি
হয়ে যায় ভুল
হিসেব মেলাতে ফের
গোন সাবধানে
তিন-দুই-পাঁচ একে ছয়
জেনো—
আমি তোমার প্রতীক্ষায়।
এসেছে সহজ প্রশ্ন
উত্তরও খুব জানা
খুশি মনে লিখছো খাতায়
এমনি সময়
নিরবে পড়লো ঢুকে
এক ফালি উদাসী হাওয়া
পরীক্ষা হলে;
জানা উত্তর যদি
ভুল হয়ে যায়
জেনো—
আমি তোমার প্রতীক্ষায়।
বইয়ের দোকানে
ভালোলাগা কোন বই
হলো না কেনা
হাতে টাকা নেই বলে
বইটার গায়ে হাত বুলিয়ে
বেরিয়ে আসতে থাকো
খুব ধীর পায়ে
যখন বুকটা ভরে ওঠে
একরাশ চাপা বেদনায়
জেনো—
আমি তোমার প্রতীক্ষায়।
হঠাৎ তোমার সাথে
দেখা হয়ে যায়
কোন কথা না বলে
অবনত চোখে
পাশ কেটে দ্রুত পায়ে
যদি আমি চলে যাই
সোজা রাস্তায়
তবুও জেনো—
আমি শুধু তোমার প্রতীক্ষায়. .
---আরিফ বুলবুল, eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%62%75%6c%62%75%6c%6a%32%39%40%67%6d%61%69%6c%2e%63%6f%6d%22%3e%62%75%6c%62%75%6c%6a%32%39%40%67%6d%61%69%6c%2e%63%6f%6d%3c%2f%61%3e%27%29%3b'))


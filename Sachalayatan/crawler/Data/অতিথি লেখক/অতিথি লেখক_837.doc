নীল আকাশ যত দূর দেখা যায়





পঞ্জিকার হিসেব মত শরতকাল আসতে আরও তিন হপ্তা বাকি।  বাগানে ঘাসের উপর শিশিরকণায় ভোরের আলোর বিচ্ছুরণ কিন্তু জানিয়ে দিচ্ছে কোথাও হিসেবে গোলমাল হচ্ছে, শরতকালটা বুঝি এবার চুপি চুপি বেশ আগেই এসে পড়ছে।  আকাশে সাদা ধবধবে মেঘের খেলাও জমেছে বেশ আজকাল। বারান্দায় বসে একদৃষ্টিতে তাকিয়ে দেখি  কার্পাস তুলোর মত মেঘের দলের ছুটোছুটি নীল আকাশ জুড়ে।


মা বলে বসল এমনটা বাংলাদেশেও শরতকালে অহরহ দেখা যায়। হতে পারে, আসলে কখনও আকাশপানে এভাবে হৃদয়ের চোখ মেলে তাকিয়ে দেখিনি যতদিন ছিলাম আমার জন্মভূমিতে।  পুরনো এ্যালবামে জমে থাকা হাজারো ছবি ঘেঁটেও খুঁজে পেলাম না একটি ছবি  যেখানে বাংলাদেশের আকাশটাকে একটু জায়গা করে দেয়া হয়েছে।  সবাই যেন এককথায় মাথার চাঁদির উপর আধা মিলিমিটার জায়গার বেশি ছাড়তে রাজি নয়,  এনালগ ক্যামেরার যুগে আকাশের কদরটা ছিল বড্ড অবহেলার।


এবারের গ্রীষ্মের ছুটিতে এত হাঁটাহাঁটি করেও হাইকিং সিজনের ইতি টানতে পারছিনা। প্রকৃতির গোলমেলে হিসেবে প্রাক শরত মৌসুমেও বনেবাদারে আর পাহাড়ে পদব্রজ যাত্রা উপভোগ করছি বেশ।  ঘরের জানালা দিয়ে দেখছি যাকে, মন চাইলেই ছুটে যাচ্ছি পাহাড়ের চূড়ায় আরেকটু কাছে থেকে দেখতে সেই সাদা পুঞ্জিভুত মেঘের সারি।


খুব বেশি কিছু বলার নেই, নীল আকাশের অসীমতা শুধু অনুভব করা যায়, ভাষায় বর্ণনা করতে পারবো না।  পাঠককে অবশ্য আমন্ত্রণ জানাবো জানালা খুলে দিয়ে আকাশের পানে দুচোখ মেলে তাকিয়ে কিছু সময় স্থির হয়ে থাকতে। আবহসঙ্গীতে ইতালিয়ান কম্পোসার Ludvico Einaudi এর মিউজিক থাকলে মন্দ হবেনা।  ট্রাকের নাম  Nuvole Bianche, বাংলা তর্জমা করলে হবে ‘সাদা মেঘ’।
Ludovico Einaudi - Nuvole Bianche.mp3


স্কুলের সহপাঠীদের অনেকেই ছিল সেনা পরিবারের সন্তান। ছা-পোষা পরিবারের সন্তান আমরা ভরদুপুরে যখন ঘুড়ি উড়াতাম ছাদে ওরা স্বপ্ন দেখত জয় করবে একদিন আকাশটাকে নিয়ে কোনও ফাইটার প্লেন। আকাশটা আমি ছুঁয়ে দেখেনি, জানি পারব না কোনদিন। ঘুড়ি উড়ানো এক স্কুলবন্ধু কিন্তু পেরেছিল, আকাশটা সে ছুঁয়ে দেখেছিল কিন্তু সেই গল্প কাউকে বলার সুযোগ সে পায়নি।
 
.........জিপসি

ফাইল: 



You are missing some Flash content that should appear here! Perhaps your browser cannot display it, or maybe it did not initialize correctly.
 




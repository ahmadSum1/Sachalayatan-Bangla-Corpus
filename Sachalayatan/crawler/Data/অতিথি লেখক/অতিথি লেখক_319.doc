পোলাগুলির কি দোষ!



বৈশাখী মেলায় আড্ডাবাজির ফাঁকে ফাঁকে তন্ময় যে রঙ্গিন সাজে পরীর মত দেখতে হওয়া মেয়েগুলির দিকে তন্ময় দৃষ্টিতে তাকিয়ে থাকেনি, তা নয়! এরপর রাতে টিভির নিউজটা  স্বভাবতই বুকের মাঝে ভীষন ক্ষত সৃষ্টি করল,  চোখের সামনে ভেসে উঠতে লাগল, দিনের বেলা দেখা সেই স্বপ্নের পরীদের বিবস্ত্র করছে কতগুলো  জানোয়ার! পরীদের আর্তচিৎকার ছড়িয়ে পড়ছে আকাশের বিশাল শুণ্যতায়! 
হঠাৎই কানে বাজল উঠল ষাটোর্ধ চাচার বাঁজখাই কন্ঠ,  "উচিত শিক্ষা হইছে! হায়া-লজ্জা কোনডাই  নাই মেয়েছেলেগুলির! বৈশাখ আইলে এইগুলির বেলেল্লাপানা সীমা ছাড়ায় যায়!" চাচার কথায় বিবমিষা আগেও এসেছে, এবারও এল এবং সামলেও নিল! সে যে চাচার মত হয়নি এই কি পরম সৌভাগ্য নয় তন্ময়ের? 
পরদিন সকালে অফিস ক্যান্টিনে শোরগোল শুনতে পেয়ে কান খাড়া করল তন্ময়। সিনিয় কলিগ শিহাব ভাই গলা যতটা পারা যায় চড়িয়ে বলছিলেনঃ “আল্লাহ্‌র বিচার! এর আগেও হুজুররা সাবধান করছিল।” শিহাব ভাইকে বেশ হর্ষোৎফুল্ল দেখাচ্ছিল!  উপস্থিত সিংহভাগ অফিস কলিগই মনে হল, আল্লাহর এই বিচারে বেশ তৃপ্ত ও সন্তুষ্ট! স্বস্তির নিঃশ্বাস সর্বত্র! 
তন্ময় সাহস করে শিহাব ভাইকে জিজ্ঞাস করলঃ "আচ্ছা, যাদের হাত দিয়ে আল্লাহ্‌র এই বিচার কার্য সম্পন্ন হইল,  সেই বীরপুঙ্গবগণের জন্য একখানা দোয়া মাহফিলের আয়োজন করলে কেমন হয়, ভাই?"
কড়া ধমক খাবে ধরে নিলেও শিহাব ভাই গলা নামিয়ে বললেনঃ “পোলাগুলির কি দোষ? এমন উগ্র পোশাক পইড়া ঢ্যাং ঢ্যাং কইরা ঘুইরা বেড়াইব, আর পোলাগুলি কিছু করলেই দোষ?” 
দীর্ঘ নিঃশ্বাস ছেড়ে এরপর কাজে মুখ গুঁজল তন্ময়, যদিও মন দিতে পারল না,  চোখের সামনে  ভেসে ভেসে বেড়াতে লাগল সেই দৃশ্য.... বৈশাখি সকালে দেখা পরীর মত মেয়েগুলি কতগুলি পশুর শক্ত থাবার মধ্যে হাশফাশ করছে একটু দমের আশায়! 
বাসায় ফেরার পথে চায়ের দোকানে দেখা হয়ে গেল পাড়াতো ভাই হারুনের সাথে। হারুন এখন সরকারী ছাত্র সংগঠনের ডাকসাইটে নেতা। হাই-হ্যালো পর্ব শেষ হলে তন্ময়ই তুলল বৈশাখের লজ্জাকর ঘটনাটির কথা। সাম্প্রদায়িক গোষ্ঠির ছাত্র সংগঠন কিভাবে দেখছে এই ঘটনাকে, তা তো জানাই আছে! কৌতূহলি ছিল সরকারী ছাত্রসংগঠনের অবস্থান নিয়ে, তারা কি পারবে ক্যাম্পাসে ঘটে যাওয়া এই লজ্জাজনক ঘটনার বিরুদ্ধে গড়ে তুলতে কোন দুর্বার ছাত্র আন্দোলন??? এর আগে শামসুন্নাহার হলের কলঙ্কে যেভাবে ফুঁসে উঠেছিল ঢাকা বিশ্ববিদ্যালয় চত্বর, আবার সেরকম হবে এবার??? ”
"তুমি কি মনে করবা, জানি না, তবে খুব দরকার ছিল এমন একটা ঘটনার। মেয়েগুলি আসলেই বেপরোয়া হইয়া যাইতেছিল! এমনকি ইন্ডিয়ান পোষাকও আর তাগো পছন্দ হইতেছিল না, এক্কেবারে পশ্চিমাগো মত শার্ট-প্যান্ড ফিন্দা আরম্ভ করছিল! পুলাগুলির কি দোষ, কও? বেহায়া মাইয়াগুলিই তো কচি কচি পুলাগুলির মাথা নষ্ট করে!" 
তন্ময় আর তর্কে গেল না, শুধু এইটুকু বুঝল স্বাধীনতার স্বপক্ষের শক্তি দাবী করা এই  কিসিমের কিছু ছাত্রনেতার প্রগতিশীলতা শুধু বঙ্গবন্ধুর জন্ম-মৃত্যু দিবসেই সীমাবদ্ধ, প্রগতিশীলতার ‘প’ও পোন্দায় না ইনারা! আর এই কারণেই কিনা, মৌলবাদী ছাত্রনেতাদের সাথে প্রায়ই তাই তাদের সহজ অদবদলের খবর শুনা যায়!! 
রাতে  বাসায় ফিরে পরিবেশটা ভাল লাগল না! কেমন থমথমে অবস্থা! ইতিমধ্যে কঠোর সিদ্ধান্ত জারি হয়ে গেছেঃ আগামীবছর থেকে পয়লা বৈশাখ বন্ধ! বিশেষ করে, বাসার কোন মেয়ে ঐদিন ঘর থেকে বের হবে না।
ড্রইং রুমে এক প্রতিবেশীনি আন্টি মাকে ফিসফিসিয়ে বলছিলেনঃ “পুলাগুলির কি দোষ? মাইয়াগুলিই হারামি! নিজের ইজ্জতের দিকে খেয়াল রাখবি না?”
আর টিকতে না পেরে ফেইসবুকে ঢুকল, অন্তত এ জায়গাটা নিজের! ঢুকেই সুজনের স্ট্যাটাস চোখে পড়লঃ "মেয়েগুলির সম্মতিতেই এই অবাধ যৌনক্রিয়া অনুষ্ঠিত হয়,  কিছু আতেল বাম বিষয়টা নিয়ে হুদাই পানি ঘোলা করতেছে! অথচ কে না জানে, কিছু মেয়ে বাহিরই হয় পোলাগো লগে ফস্টি-নস্টি করার লাইগা!” গা গুলিয়ে এল তন্ময়ের! ভার্সিটিতে সুজন ছিল ওর ঘনিষ্ঠ বন্ধুদের একজন! 
তবে সুজন কেন, পুলিশের যে বিবৃতি নিউজে দেখাল, তাতেও কেমন যেন কৌতুকের গন্ধ, মিডিয়ার চাপে ভিডিও ফুটেজ বের করা হলেও কিছু ফুটেজ পুলিশের হাতেই থাকল শুধু, তারপরও যেগুলো রিলিজ হল, তাতে যে দৃশ্য ফুটে উঠল, তা ভীড়ের সময় নারী-পুরুষের অতি স্বাভাবিক চাপাচাপি বই তো কিছু নয়!!! ছেলেগুলির কি দোষ? ভীড়ের মধ্যে ছেলেগুলির গায়ে মেয়েগুলি লেগে লেগে গেলে ছেলেগুলির দোষ?
প্রক্টর মহোদয়ও তেমন দোষ খুঁজে পাচ্ছেন না! বিষয়টি খুবই সাধারণ একটা ঘটনা! আসলেই নববর্ষ বরণ অনুষ্ঠানে কিছু নারীকে উত্যক্ত করলে তা নিয়ে দেশ মাত করার কি আছে! সবই আতেল বামের কাজ! 
দুইটা ছেলেকে হাতে-নাতে ধরিয়ে দিলেও পুলিশের সাধ্য হয়নি তাদের ধরে রাখার! পুলিশ কি করবে? ধৃত ছেলেদুইটার শরীর তন্ন তন্ন করে সার্চ করেও যে তারা কোন দোষ খুঁজে পায়নি!  
তাও, মেয়েগুলির ভাগ্য ভাল, প্রধানমন্ত্রী, বিরোধী দলীয় নেতা, সাবেক বিরোধী দলীয় নেতা, স্পীকার, সংসদ উপনেতা সবাই নারী বলেই হয়ত এই যাত্রা আর তাদের কাঠগড়ায় দাঁড়াতে হচ্ছে না! নারী হয়েও তিনারা কিছু ‘অসভ্য নারী’কে প্রশ্রয় না দিয়ে নারী ক্ষমতায়নের নজিরবিহীন নজির সৃষ্টি করেছেন বৈকি!  
ভীষন অস্থিরতায় ভুগতে থাকে তন্ময়!এত এত গুনী-জ্ঞানি, সমাজের মাথা - সবাই নিশ্চিন্ত, সবাই নিশ্চিত, কতগুলি কোমলমতি ছেলে কতিপয় উগ্র মেয়ের কারণে খানিক বিগড়েছে, সেই কারণে ছেলেগুলিকে কি আসলেই দায়ী করা যেতে পারে? 
তন্ময়ও শেষমেষ যেন বিশ্বাস পাল্টাতে শুরু করে, আসলেই তো, ছেলেগুলির কি দোষ, যখন ছেলেগুলির পাশে আছেন চাচা, প্রতিবেশিনী আন্টি, অফিসের শিহাব ভাই, ছাত্রনেতা হারুন ভাই, বোজম ফ্রেন্ড সুজন, থানার ওসি, ভিসি, প্রক্টর, প্রধানমন্ত্রী, বিরোধী দলীয় নেতা, স্পীকার, সংসদ উপনেতা সহ পুরো সমাজটাই? আর ছেলেগুলিও এদের বই তো অন্য কারো নয়!
আর তন্ময় নিজেও তো একটা ছেলে, নাকি?
''সকালে অফিস ডাকছে-সব লোক, সমস্ত লোক
চান করছে খেতে বসে ন'টায় দশটায়
নিশ্চিন্ত প্রথায়/নিশ্চিন্ত প্রথায়/
রাতে বাড়ি ফিরে এসে কেউ দেখবে না
পর্বতপ্রমাণ মাটি, বিষমাটি, উঠে গেছে তাদের থাকার জায়গায়/
লোকগুলো কোথায়?/ লোকগুলো কোথায়?/ লোকগুলো কোথায়?'' (জয় গোস্বামী, মহানগর, ২০০৩)
।।।।।।।।।।।।।।।
অন্ধকুপ


প্রতিবার বুয়েটে পরীক্ষা পেছানোর আড়ালের কারণগুলো



আবারো বুয়েটে পরীক্ষা পেছানো দেখে অনেক বছর আগের একটা ঘটনা মনে পরল। একটা কোচিং এর মালিককে আমি দেখেছিলাম বুয়েটের ছাত্রনেতাদের প্রভাবিত করে পরীক্ষা পেছানোর আন্দোলন শুরু করাতে। এই প্রভাবিত করার আড়ালে টাকা-পয়সারও লেনদেন হয়েছিল কিনা সেটা অবশ্য আমি জানি না।
ইঞ্জিনিয়ারিং ভর্তি কোচিংগুলোতে টিচার হিসেবে ক্লাস নেন ইঞ্জিনিয়ারিং পড়ুয়া ছাত্ররা, আরও ভালো করে বললে মূলত বুয়েটিনরা। বুয়েটে পরীক্ষা চললে এই কোচিংগুলো প্রায় অচল হয়ে পড়ার মত অবস্থা হয়। কারণ বুয়েটে সব ডিপার্টমেন্টের আর সব ব্যাচের পরীক্ষা একই সময়ে হয়। এই বছর ইঞ্জিনিয়ারিং ভর্তি কোচিংগুলোতে ক্লাস শুরু হয়েছে সম্ভবত ২৩/২৪ তারিখে আর পরীক্ষার তারিখ পরেছিল সম্ভবত ২৮/২৯ তারিখের দিকে। ব্যাপারটা সন্দেহজনক।
শুধু কোচিংগুলোর ইনফ্লুয়েন্সই না, বুয়েটের ছাত্রদের একটা বড় অংশই ভর্তি পরীক্ষার সময়কালে টার্ম ফাইনাল পরীক্ষা দিতে পছন্দ করেন না। কারণ প্রাইভেট পড়ানোর সুযোগ হাতছাড়া হয়।
রোযার কারণে পরীক্ষা পেছানোর অযুহাত খুবই লেইম অযুহাত, এই যুক্তি মানলে তো বাংলাদেশের সব অফিস আদালত ব্যবসা প্রতিষ্ঠানই বন্ধ করে দিতে হয়।
ব্যক্তিগত অভিজ্ঞতায় দেখেছি, তুলনামূলকভাবে 'সিরিয়াস ছাত্ররা' বেশী ভর্তি হচ্ছে বুয়েটে। ব্যাপারটা এমন না কুয়েট, রুয়েট চুয়েটে সিরিয়াসরা ভর্তি হয় না। তবে এভেরেজ করলে সম্ভবত বেশী থাকে বুয়েটেই।এখানে 'মেধাবী ছাত্ররা' শব্দটা ব্যবহার করতে আমার আপত্তি আছে। কারণ মেধা মাপার মত কোনও মানদন্ড আছে কিনা আমার জানা নেই। অথচ এই সিরিয়াস ছাত্ররাই ভর্তি হয়ে যাবার পরে সারা সেমিস্টার পড়াশোনা করে না, প্রাইভেট পড়িয়ে টাকা কামায়, আর আড্ডা ও খাওয়া দাওয়ায় সেই টাকাগুলো উড়ায়। তারপর পরীক্ষা পেছানোর আন্দোলনে নামে। কারণ সময়মত পরীক্ষা হলে বুয়েটিয়ানদের ফেল করার (ল্যাগ/ব্যাকলগ) সম্ভাবনা বেড়ে যায় অনেক!
প্রায় এক যুগের উপর ধরে কুয়েট, রুয়েট, চুয়েট সিমেস্টারের পরীক্ষা না পিছিয়ে চলতে পারলে বুয়েট কেনও কখনোই পারে না? ১৫ রোযা পর্যন্ত কার্যক্রম চলে প্রায় সবখানেই, কিন্তু বুয়েট কেনও পারে না? প্রাইভেট ভার্সিটিগুলোতে ক্লাস চলে প্রায় ২৫ রোযা পর্যন্ত কিন্তু বুয়েট কেনও পারে না? ভালো ছাত্র ভর্তি হওয়া মানেই ভালো প্রতিষ্ঠান না, প্রতিষ্ঠান হিসেবে বুয়েট এই দিক থেকে কুয়েট, রুয়েট, চুয়েট থেকে পিছিয়ে পরেছে।
পুনশ্চঃ ছাত্রবস্থায় এই ভুলগুলো আমিও করেছি, কোচিং এ হাজারো ক্লাস আর প্রচুর ছাত্র পড়িয়ে মজা পেয়েছি, টাকাও কামিয়েছি। ম্যাথের এলিমেন্টারি জিনিশগুলো বারবার পড়িয়ে নিজের সময় নষ্ট করেছি। সাথে একাডেমিক পড়াশোনা ক্ষতিগ্রস্থ করেছি। যাই হোক, আমার কথা হচ্ছে, ছাত্ররা ভুল করলেও বুয়েটের শিক্ষকরা কেনও বছর বছর ধরে একই ভুল করবেন? তারা কেনও একাডেমিক ক্যালেন্ডার ঠিক রেখে চলতে বাধ্য করবেন না?
বিনীত - আহমদ রনি।


কোথাও সেই নীড় নেই



শকুন্তলা
স্মৃতির ভেতরে ডুব দিয়ে দেখেছি, দূরছায়া
স্থির আনত করে সন্ধ্যার বেগবান সিঁথি আঁকা পথ।
ক্রমশঃ ভাড়ারে সব সঞ্চয় নিঃশেষে,
পালায় অযথা রেখে উপবাসী ক্ষুধার্ত আত্মা।
স্মৃতি কিছু দেয়নি স্বভাবতঃই।
ডুবেছি রৌদ্রের তীব্র রশ্মির আলোকে
নীল সূর্যে  শুধু শুধু বিদ্ধ দীর্ঘশ্বাস!
ঝড়ের প্রকোষ্ঠে গিয়ে ফিরেছি বৈরাগ্য নিয়ে
পিছে ফেলে ভাঙ্গাচোরা রক্ত-মাংশ-হাড়।
ডুবেছি গৃহস্থের জালে, গোনাবাছা গর্তের গভীরে; সেখানেই আজো আছে
জন্ম থেকে গেঁথে যাওয়া পালকের রংধনু মালা!
আত্মা ফেলে, রক্ত-মাংশ-হাড় ফেলে
ভেবেছি পশ্চিমের ওই সুকোমল প্রেমে গিয়ে দেখি--
প্রেম তুমি ফেরায়না গ্রীবা অবধি ধেয়ে আসা তৃষ্ণার এই প্রবল হাহাকার
প্রেমের গভীরে অতঃপর
ডুবে দেখি
সেও এক বিলোভন পলায়নকামী
সেও এক তন্বী বিভীষিকা!


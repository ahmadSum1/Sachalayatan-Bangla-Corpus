প্রোগ্রামারের ডায়েরীঃ অরণ্যের চিঠি



আমার খুব কাছের বন্ধুদের মিস করছি কয়েকদিন ধরে। কারো সাথেই আমার এখনকার পার্থিব দূরুত্ব হাজার কিলোমিটারের কম না। লেখাটা তাদের জন্য। আজকাল চিঠি লেখার চল উঠেই গেছে। তবু আমার মাঝে মাঝে চিঠি লিখতে ইচ্ছা হয়। সেই ইচ্ছাটাও একটা অনুঘটক।
কল্যাণীয়াসু,

আজ অনেকক্ষণ একটা বনের পথে একা একা হেঁটেছি। গিয়েছিলাম বরের অফিসের একটা পিকনিকে।কাউকেই তেমন চিনতাম না।সবাই এতো ভালো যে নিমিষে পরিচয় হয়ে গেল। কিন্তু সকল লোকের মাঝে বসে, আমার নিজের মুদ্রাদোষে আমি একা হতেছি আলাদা? পাথর বিছানো সরু পথটা খুঁজে আপনি পা চলা শুরু হল। পিকনিক পার্টি পার হলাম। শখের আলোকচিত্রশিল্পী জেলে আর স্ব্যস্থসন্ধানীদেরকেও। সরু হতে হতে পথের চিহ্নমাত্র রইল শুধু । দুপাশের গাছগুলো নুয়ে পড়ে চাঁদোয়ার মত রোদ আটকাচ্ছিল। আকাশ ছোঁয়া গাছেদের জংগলে বিরাম কিছু কাটা গুঁড়ি আর পোড়া কাঠ। গভীর শ্বাস নিলে রোদের সুবাস পাওয়া যায়। এদেশের  গাছেদের চটজলদি পাতা গজিয়ে, ফুল ফুটিয়ে পরাগায়ন সারতে হয়। তাই গাছে গাছে ঝকঝকে তরুন পাতার পাশে শিশু ফুলের দল। ঘাসের মাথায়, গুল্মের ভাঁজ়ে, ছোবল তোলা শিকড়ের পিছনে হলুদ, নীল, বেগুনী আর সাদা ফুল। হাঁটতে হাঁটতে আমি গাছেদের কাছ থেকে সকল অসুখ সারিয়ে নিচ্ছিলাম। নিজেকে কথা দিচ্ছিলাম আসছে পাতাঝরার দিনে আসব আবার। আসব শীতে তুষার আর পত্রহীন শাখার নির্বাক যুগের ছবি দেখতে। এরপর হঠাৎ ফেরার পথ ধরেছি। কারন ভিতরে ভিতরে আমি টের পাচ্ছিলাম আমি আর নিজেকে থামাতে পারবো না। পায়ের অদৃশ্য শিকড়গুলো আমাকে সেখানে আটকে চিরতরে সূর্যমুখী করে দেবে।
হতে পারে পথের ধারে এই এলোমেলো গাছের সারি বনের সম্মান পায় না। কিন্তু একজন ঢাকাবাসীর জন্য যে পঁচিশ বছর বয়ষ পর্যন্ত জীবনে ত্রিশ দিনের বেশি ঢাকা ছেড়ে থাকে নি তাকে মুগ্ধ করার জন্য যথেষ্ট। আমার মনে আছে স্নানঘরে চুরি করে খাওয়া তেঁতুলবিচিতে অঙ্কুর দেখে কি অদ্ভুত লাগতো আমার। অথবা, সেই গাছটার কথা যার দিয়ে তাকিয়ে অসংখ্য স্কুলের দুপুর কাটিয়েছি আমরা ঘুমঘুম চোখে। কমলাপুর রেললাইনের পিছনে বিস্ময়ের মত অন্ধকারাচ্ছন্ন জঙ্গুলে জায়গাটার কথা মনে আছে তোমার? রেল হাসাপাতালের পিছনে গাছগুলো? কৃষ্ণচূড়ার পাপড়ি দিয়ে বিনিসুতায় মালা গাঁথা অথবা ঘাসের সুতোয় টগরের নূপুর… জ়াফলং থেকে ফেরার পথে সিএনজির পেছনের জানালার ফ্রেমে মেঘালয়ের পাহাড় গুলো আমি চিরতরে স্মৃতিবন্দী করে রেখে দিয়েছি।
বইপড়ার ব্যপারে আমার কোনকালে বাছবিচার ছিল না। খুচরো ডালের মোড়ক থেকে স্টিফেন হকিং, সবই এক নিঃশ্বাসে পড়তাম। ব্যতিক্রম শুধু শিকার আর ভ্রমন কাহিনী। আর ব্যতিক্রমের ব্যতিক্রম হল পালামৌ আর অরণ্য। আমি চোখ বন্ধ করলে স্পষ্ট টের পাই একটা একশিলা পাহাড়, রাধার মান ভাঙ্গানো আশ্চর্য পাখি, মন্দ্র কাষ্ঠঘন্টা ধবনি, সরস্বতী কুন্ডু, শুকনো মৌরিফুলের গন্ধ। অষ্টআশির বন্যার আগে আমাদের একতলার বাসার জানালার ওইপাশে একটা গোলাপ গাছ ছিল। আমার মাথা তখনো জানালা ছোঁয়নি বলে গোলাপগাছটা আমার দেখা হয়নি কখনো। এখনো মাঝে মাঝে সেই নাদেখা গোলাপগাছ কে স্বপ্ন দেখি।
দেখা না দেখা স্বপ্ন গুলোকে খুব মিস করি বন্ধু আজকাল। স্বপ্নসংগীদেরও। শৈশবের অবিমিশ্রিত খেলার সকাল, বয়ো:সন্ধির নির্জন দুপুর, তারুন্যের সোনালী বিকেল…যখন বাবারা ছিলেন আকাশের চেয়ে উঁচু, মায়েরা ছিলেন পৃথিবীর চেয়ে গুরুভার। স্বপ্নগুলো কে পুটুলিবন্দী করা আছে যত্নে। তাই মাঝেমাঝে কৃপণের মত নেড়েচেড়ে দেখি। বিকেলের রোদ আরো গাঢ় হচ্ছে। কাল থেকে আবার সপ্তাহ শুরু। অসংখ্য আটপৌরে কাজ পরে আছে। কোন একদিন স্বপ্নের পথে পায়চারীর ইচ্ছা দুর্নিবার হলে জ্বালাবো আবার। 
রিক্তা
-----------


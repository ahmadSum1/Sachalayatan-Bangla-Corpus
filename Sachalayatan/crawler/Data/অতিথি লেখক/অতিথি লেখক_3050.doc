একাকী খেজুর গাছটিকে ঘিরে রাখে কুয়াশা...



আমার ছেলেবেলাটা কেটেছিল গ্রামে, শীতের সকালে খেজুরের রস আমার অনেক পছন্দের একটি জিনিস ছিল। দাদু এ ব্যপারটি লক্ষ্য করে আমাদের গ্রামেরই এক বুড়ো গাছিকে রোজ সকালে রস দিয়ে যেতে বলেন। দিনকয়েক যেতে না যেতেই আমার সাথে বেশ ভাব হয়ে যায় গাছি হারুন দাদুর। কোন কোন দিন খুব ভোরে শিশিরভেজা ঘাস বা গ্রামের আলপথে আমাকে তিনি নিয়ে গেছেন কোন একাকী খেজুর গাছের পাশে। গরম কাপড়ে আগাগোড়া আবদ্ধ আমি শুধু অবাক চোখে দেখতাম- এই শীতে একমাত্র প্রতিরোধ গায়ের শালটা খুলে হারুনদাদু কেমন করে কুয়াশার চাদর চিরে তরতর করে উঠে যেতেন গাছে! রসের কলসিটা নামিয়ে এনে আমার জিভে খানিকটা ছুইয়ে আদরমাখা গলায় শুধাতেন- ‘স্বোয়াদ হইসে গো দাদুভাই?’
পাশের বাড়ীর রাজুর সাথে খেলা শেষে এক বিকেলে বিষন্নমনে আমি ফিরে আসি মায়ের কাছে। কান্নাভেজা গলায় অভিমান নিয়ে মাকে বলি- ‘মা আমি আর কখখোন হারুনদাদুর সাথে কথা বলব না’। মা আমার এই আকস্মিক পরিবর্তনে হতভম্ব হয়ে যান। দাদু কতভাবে আমাকে সুধান, আমি কাউকে কিচ্ছু বলি না।
দিনপনেরো টিকেছিলো আমার এই প্রতিজ্ঞা, আবার এক শিশিরপড়া ভোরে বেড়িয়ে পড়ি হারুনদাদুর সাথে, সারাটা পথ হারুনদাদু আমাকে শোনালো এক খোড়া শেয়ালের কিচ্ছা। কিন্তু সেদিন আমি আর আগের মতো প্রশ্ন করি না, পাথরমুখে মাটির দিকে তাকিয়ে আমি হেঁটে যাই পুরোটা পথ।
খেজুর গাছের সামনে এসে হারুনদাদু শালটা আমার হাতে দিয়ে ফিরতেই পিছনথেকে আমি তার জামাটা টেনে ধরি। উনি ভিষণ অবাক হয়ে প্রশ্ন করেন- ‘কী হয়েছে গো দাদুভাই?’
আমি কোন জবাবদেইনা। টের পাই তার মুখেরদিকে তাকিয়ে থাকতে থাকতে আমার দৃষ্টি যেন ঝাপসা হয়ে আসে। আমার গালবেয়ে নোনাপানির প্রথম ফোটাটি পড়তেই তিনি আমাকে বুকে টেনে নেন, আবারো ব্যাকুল হয়ে সুধান- ‘কী হইসে গো দাদুভাই?’।
আমি তার কাধে মাথা কাত করে ফুপিয়ে উঠি- ‘দাদু, রাজু সেদিন বল্লো তুমি নাকি রাজাকার ছিলে? তুমি কেন…’ । আমি আর কোন কথা বলতে পারছিলাম না। কান্নার তোড়ে আমার বাকি সব কথা গড়িয়ে পড়লো চোখের কোনা দিয়ে।
আমাকে আলিংগন থেকে ছাড়িয়ে নিয়ে হারুনদাদু নিষ্ঠুরভাবে উল্টোফিরে দাঁড়ান। কুয়াশাঢাকা সেই সকালে হারুনদাদুর মুখ থেকে আমি আর কোন কথা শুনতে পাইনি কিন্তু ফিরিয়ে নেয়া মুখের দুপাশদিয়ে বয়ে যাওয়া স্রোতকে আমি দেখেছিলাম ভোরের ম্লান আলোয়। 
পরিশিষ্টঃ
সে দিনের পর থেকে হারুনদাদুর সাথে আমার আর কোনদিন দেখা হয়নি। এর দুদিনই পর স্কুল ভর্তি পরিক্ষা দিতে ঢাকা আসাতে হয়েছিল আমাকে। ফিরে গিয়ে শুনতে পাই হারুনদাদু গ্রাম ছেড়েছেন। দাদুর কাছে জিজ্ঞেস করে জানতে পেরেছিলাম হারুন দাদু যুদ্ধের সময়টায় সত্যিই শান্তি বাহীনিতে ছিলেন। গ্রামের এক সাধারণ বর্গা চাষী হয়ে মোড়লের কাছথেকে নেয়া ধার পরিশোধ না করতে পারা হারুন দাদুর সামনে জেলে যাওয়া ছাড়া এই একটিই পথ খোলা ছিলো।
এখনো প্রতিবছর একবার করে গ্রামে যাই। সেই খেজুর গাছটি আজো আছে। শুধু আমারই কারো হাত ধরে কুয়াশাঢাকা সকালে রস আনতে যাওয়া হয় না...
------------------- মনজুর এলাহী -----------------------


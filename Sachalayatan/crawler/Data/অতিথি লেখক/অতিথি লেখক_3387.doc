হাসান ভাইয়ের সিনেমা আর আমাদের টুকি টাকি…



হাসান ভাইয়ের সিনেমা আর আমাদের টুকি টাকি…
নাহার মনিকা 
-আপনার মেয়েরা নাচের রিহার্সাল করলো?
-হ্যা।পহেলা বৈশাখ, ওরা প্রতিবছরই তো করে। আপনার মেয়ে নাচবে না? 
-কি যে বলেন। আমার তিন মেয়ের কেউ কোনদিন নাচ করে? এই ছোটটা একটু তিড়িং বিড়িং করে। আরবী পড়তে চায় না। বড় দুইটার এই বয়সেই কোরান খতম, আর এর সাত হয়ে গেল এখনো দুই পাড়া শেষ না। নাচতে দিলে আর আরবী পড়ায় মন দিবে?
কিসের মধ্যে কি? আমি ভদ্র হাসি মুখে ঝুলিয়ে রাখি। আমার মেয়েরা আটোসাটো লিফটে আরো কোল ঘেষে দাঁড়ায়। ওরা ইতিমধ্যে জেনে গেছে কাদের সামনে ওরা আড়ষ্ঠ থাকবে। আমাকে কখনো শিখিয়ে পড়িয়ে দিতে হয়নি।
ভদ্রমহিলার মাথায় শাড়ীর সঙ্গে ম্যাচিং হিজাব। ফর্সা গায়ের রংএ টক টকে লাল লিপষ্টিক।সিল্কের শাড়ী।পেছনে বিশ্ববিদ্যালয়ের ইঞ্জিনিয়ারিংয়ের শিক্ষক মৃদুভাষী স্বামী।এই ভদ্রমহিলা বাসায় বাসায় আয়োজিত “হালাকা”তে বক্তৃতা দিয়ে থাকেন।
আমার মেয়েরা এখানকার একটা কমিউনিটি সংগঠন এর রবিবারের স্কুলে বাংলা শিখতে যায়। যে ভদ্রমহিলা ওদেরকে বাংলা শেখান তাকে বলা আছে যে বাংলা ক্লাসের পর আমার কন্যাদের আরবী ক্লাসে ঢোকা নিষেধ। সিরিয়ান আরবী শিক্ষক মহিলাকে প্রায়ই দেখি, আসা যাওয়ার পথে। উনি আমাদেরকে অবাক নয়নে দেখেন- এ কেমন আজব প্রানী, আরবী শিখতে চায় না। আরবী আমাকে না ভাষা হিসেবে টানে, না ধর্মীয় কারণে টানে। সপ্ত ঝুলন্ত গীতি কবিতা আর দু একটা অনুবাদ ছাড়া এই ভাষার সাহিত্য ইত্যাদির সাথে আমি খুব একটা পরিচিত না,  বরং দিন কে দিন মানুষের বিভেদ বাড়াতে রাজনীতিতে, ধর্মীয় কুসংস্কার দিয়ে নারী নির্যাতনে, আর সবচেয়ে বেশী আমাদের রাজাকার আল বদরদের কুতসিত চেহারায় ধর্মের ওজর দেখে দেখে দৈনন্দিন ধর্মচর্চায় আরবী ভাষার ব্যবহারের ওপর ও মন প্রসন্ন  হতে চায় না ।
তো পহেলা বৈশাখের অনুষ্ঠানের দিন জোব্বা পরা আরবী শিক্ষক গ্রীন রুমের এক কোনায় নামাজ পড়ছেন, এপাশে লিটল ষ্টারদের মায়েরা তাদের মেকাপ দিচ্ছেন, শাড়ি পরাচ্ছেন। নামাজ শেষে ভদ্রমহিলা – শালোয়ার কামিজ পরা একজনকে যা বললেন তার তর্জমা হলো- শাড়ি পোশাকটি অনৈসলামিক। কাফেরের পোশাক। শালোয়ারকে উনি গ্রহন করবেন, শাড়িকে না।
যে দুই চারজন মা ছিলেন, তাদের সন্তানদের আল্লার কালাম শেখানোর দায়িত্বপ্রাপ্ত ব্যাক্তির বিরোধিতার সাহস তাদের নাই। আমিই নিজেকে ছাই ফেলতে ভাঙ্গা কুলো ভেবে রেগে মেগে – তোমাকে কে অধিকার দিয়েছে পোশাক দিয়ে ধার্মিক আর কাফের নির্ধারন করতে? আমাদের দেশে তোমার চেয়ে বেশী পরহেজগার মা খালা আছেন যারা সারা জীবন শাড়ী পড়ে ধর্মকর্ম করেছেন।
আরবী শিক্ষক বেশ হেসে হেসে বললেন- না মানে, তোমাদের পেট বেরিয়ে যায়, পিঠ বেরিয়ে পড়ে। আর শাড়ি পরে যেখানে সেখানে নামাজ পড়া যায় না।
মর জ্বালা! শাড়ী এমন পোশাক যা দিয়ে খোলা যেমন যায়, ঢাকা ও তেমন যায়।তোমরা বাঙ্গালী নারী সৌন্দর্যের আরেক রহস্য এই পোশাকের কি বুঝবে? আর যেখানে সেখানে প্রার্থনা করতে হবে কেন? ধর্মকে ঘরের মধ্যে আর বুকের মধ্যে রাখোনা!
মহিলা আমার মারমুখী মূর্তি দেখে মেয়ের অসুখ ইত্যাদি বলে রণে ভংগ দেন। কিন্ত আমি এভাবে রেগে যেতে চাই না। আরবী শিক্ষকের সঙ্গে যদি আরো যুক্তি দিয়ে, রেফারেন্স দিয়ে কথা বলে তার ভুল ভাঙ্গানো যেতো! আমার তখন হাসান ভাইয়ের কথা মনে পড়ে। 
হালাকায় যাওয়া ছাড়াও মহিলারা আছেন, হাল ফ্যাশানের কাপড় জামা পড়েন, হিন্দি সিনেমা দেখেন। ভালো চাকরী করেন। যার পর নাই প্রগতিশীল, কিন্তু একটা জায়গায় তারা কথাহীন। সামাজিক প্রতিষ্ঠান হিসেবে ধর্মের কিংবা ধর্মকে ব্যবহারের কোন সমালোচনা তারা করেন না । তাদেরকে আমাদের নূরজাহান বা সোমালিয়ায় আয়শা ইব্রাহিম দুহলোর কথা বললে আতংকিত হওয়ার বদলে বড়জোর ঠোঁট উলটে বলেন- ঐ গুলা মোল্লাদের কাজ। প্রকারান্তরে বোঝাতে চান – মোল্লারা আল্লার বান্দা। তাদের সমালোচনা করা মানুষের শোভা পায় না। এবং কৌশলে গল্পের প্রসঙ্গ পাল্টে যায় গয়না গাটিতে।
এই সব সময়ে আমি কথা খুঁজে পাই না। 
প্রবাসী, ঋনগ্রস্থ(অধিকাংশ সময়)মানুষ, যারা নিজ গৃহে শাকান্ন ভোজন করে না তাদের আত্মপরিচয়ের সংকট থাকা স্বাভাবিক। ধর্ম সেই বর্মের ভুমিকা পালন করে, সেটাও আমি বুঝতে চাই। কিন্ত এদের তো দিন আনতে পান্তা ফুরোয় না, এরা কেন কলেরা হলে ওলা দেবীর পূজো দেবেন? হারাম বাজনা গান বলে  ছোট ছোট শিশুদের সুকুমারবৃত্তি মুচড়ে দেবেন?
আমার আবেগী যুক্তি এনাদেরকে ঘায়েল করবে না জানি, আমার তখন হাসান ভাইয়ের কথা মনে হয়।
হাসান ভাই হচ্ছেন হাসান মাহমুদ ।ইসলাম ধর্মের ভুল ব্যাখ্যা আর কুসংস্কার নিয়ে নিরলস কাজ করে যাচ্ছেন। আমার মত হাল ছেড়ে দিয়ে একঘরে হয়ে যাওয়ায় উনি বিশ্বাস করেন না। হাসান ভাইয়ের মিশন – নির্ভর যোগ্য ইসলামী দলিল ঘেটে প্রমান করা যে কুস্ংস্কারগুলো আসলেই কুসংস্কার। চব্বিশ ঘন্টা ধ্যান জ্ঞান ইসলাম ধর্ম থেকে কুসংস্কার আর নারীর উপর অনাচার দূর করা। তার নেশা নিয়ে আমরা যারা কাছের, তাকে বকা ঝকা দেই। এত কাজ করলে শরীর টিকবে? তার কথা হচ্ছে-  যুগ যুগ ধরে ধর্মের কারণে নারীর প্রতি যে অবিচার হয়েছে তার তিল মাত্র ঋনশোধের নিমিত্ত যদি হওয়া যায়…।নিরন্তর বইপত্র ঘেটে যাচ্ছেন। বিভিন্ন কনফারেন্সে ইসলামী পন্ডিতদের সঙ্গে বিতর্কে যাচ্ছেন, চ্যালেঞ্জ করছেন। শিশুর সরলতা নিয়ে ফোন করছেন সেসব প্রসঙ্গে বলতে।
আজকে তার ডকু সিনেমার লিংক পাঠালেন। হিল্লা বিবাহ বিষয়ে। আমরা ভাবি বাংলাদেশ কত এগিয়ে গেছে, মানুষ অনেক আধুনিক, কিসের ফতোয়া কিসের কি, দু একটা গ্রামে ট্রামে কখনো সখনো হয়, ওগুলোকেই মিডিয়া রং চড়ায়। কিন্তু আসলেই কি তাই?
হিল্লা সিনেমা> কাহিনী ঃ হাসান মাহমুদ
http://www.youtube.com/view_play_list?p=B0305803702E7AE7


এনডিএম-১, চিকিৎসাক্ষেত্রে নতুন আতংক



এনডিএম-১, চিকিৎসাক্ষেত্রে নতুন আতংক
বিশ্ব স্বাস্থ্য সংস্থা সম্প্রতি ঘোষণা করেছে যে, সোয়াইন ফ্লু প্যানডেমিক শেষ হয়ে গেছে এবং দুর্ভাগ্যবশতঃ নতুন এক হুমকির আবির্ভাব ঘটেছে, যার নাম এনডিএম-১ ব্যাক্টেরিয়া।
এনডিএম-১ কি?
এনডিএম-১ হচ্ছে কিছু কিছু ব্যাক্টেরিয়া দ্বারা উৎপাদিত একধরনের এনজাইম যা কার্বাপিনেম (খুবই শক্তিশালী এন্টিবায়োটিক) এর কার্যক্ষমতাকে নষ্ট করে দেয়।
এনডিএম-১ এলো কোথা থেকে?
এর উৎপত্তিস্থল থেকেই এর নামকরণ। New Delhi Metallo-beta lactamase-1 পাওয়া গেছে যুক্তরাজ্যের এমনকিছু রোগীর দেহে যারা চিকিৎসার জন্য, বিশেষ করে কসমেটিক সার্জারীর জন্য সম্প্রতি ইন্ডিয়া বা পাকিস্তান ভ্রমণ করেছেন। এই রোগীরা যুক্তরাজ্য বা যুক্তরাষ্টের বিভিন্ন হাসপাতালে পরর্বতীতে চিকিৎসা নেওয়ায় সময় এটি অন্যদের দেহেও ছড়িয়ে পড়ে।
সুপারবাগ-এর ধারণাঃ
ব্যাক্টেরিয়ার বিরুদ্ধে যুদ্ধের জন্য এন্টিবায়োটিক হচ্ছে সবচেয়ে কার্যকরী অস্ত্র। কিন্তু ১৯৩০ সালে, যখন এন্টিবায়োটিকের বাণিজ্যিক ব্যবহার শুরু হয়, তখন থেকেই এর বিরুদ্ধে অসংবেদনশীলতা (resistance) তৈরি হতে থাকে। ‘সুপারবাগ’ গুলো, যেমন মেথিসিলিন রেজিস্ট্যান্স স্ট্রেপ্টোকক্কাস অরিয়াস (MRSA) কিছু প্রোটিন এনজাইমের মাধ্যমে এন্টিবায়োটিককে অকার্যকর করে দেয়। এদের মোকাবেলার জন্য গবেষকগণ প্রতিনিয়তঃ নতুন নতুন শ্রেণীর এন্টিবায়োটিক আবিষ্কার করতে সচেষ্ট আছেন। এনডিএম-১  ব্যাক্টেরিয়াকে কার্বাপিনেম শ্রেণীর বিরুদ্ধেও অসংবেদনশীল করে দেয়। এটাই সবচেয়ে আশংকার বিষয় যে, এর বিরুদ্ধে কার্যকর কোন  এন্টিবায়োটিক খুব শিগগির আবিষ্কৃত হবারও কোন সম্ভাবনা নেই।
আশংকার কারণ কি?
এনডিএম-১ এনজাইম তৈরির জন্য ডিএনএ এর যে অংশ দায়ী, সেই অংশগুলিকে ব্যাক্টেরিয়া নিজেদের মধ্যে আদান-প্রদান করতে পারে। বর্তমানে দুটি ব্যাক্টেরিয়াতে এই এনডিএন-১ এনজাইম পাওয়া যায়; E. coli এবং K. pneumoniae।এই ব্যাক্টেরিয়াদুটি স্বাভাবিকভাবেই এবং কোন ক্ষতি না করে আমাদের অন্ত্রে বাস করে। আবার এই ব্যাক্টেরিয়াদুটি মূত্রনালীর সংক্রমণ ও সেপ্টিসেমিয়া করে এবং দ্বিতীয়টি নিওমোনিয়ার জন্যও দায়ী। আশংকার কারণ এই যে, এনডিএম-১ জীন এমন একটি ব্যাক্টেরিয়াতে স্থানান্তরিত হবে যেটি সব এন্টিবাইয়োটিকের প্রতি অসংবেদনশীল এবং সহজেই এক রোগী থেকে অন্য রোগীতে সংক্রমিত হতে পারে। এই ধরনের পরিস্থিতি আমাদের জন্য সত্যিই দুঃস্বপ্ন।
এর চিকিৎসা কি?
এই ধরণের রোগীকে একই সাথে বিভিন্ন শ্রেণীর এন্টিবায়োটিক ব্যবহারের (cocktail of antibiotics) মাধ্যমে চিকিৎসা করা যেতে পারে, ব্যাক্টেরিয়া সব ধরণের এন্টিবায়োটিকের প্রতি অসংবেদনশীল নাও হতে পারে। আবার গবেষকগণ দেখেছেন যে, অন্ততঃ একধরণের এনডিএম-১ ব্যাক্টেরিয়া আছে যা আবিষ্কৃত সকল এন্টিবায়োটিকের প্রতি অসংবেদনশীল। তাই এধরণের সংক্রমণ রোধ করার মূলে থাকবেঃ
     • দ্রুততার সাথে নতুন রোগী খুঁজে বের করা।
     • হাসপাতালের পরিষ্কার পরিচ্ছন্নতার (hygiene) আরো উন্নতি সাধন করা।
     • চিকিৎসা-সংক্রান্ত সকল যন্ত্রপাতির যথাযথ জীবাণুমুক্ত করা।
     • চিকিৎসাসেবা প্রদানকারীর হাত এন্টিসেপ্টিক সাবান দিয়ে ঠিকমত
       পরিষ্কার করা।
সমস্যার ব্যাপকতাঃ
এনডিএম-১ ব্যাক্টেরিয়ার প্রাদুর্ভাব ভারতীয় উপমহাদেশে ব্যাপক। এছাড়া বর্তমানে যুক্তরাজ্য, যুক্তরাষ্ট্র, কানাডা, নেদারল্যান্ড এবং অষ্ট্রেলিয়াতেও এর উপস্থিতি সনাক্ত হয়েছে।
আক্রান্ত রোগীদের ভবিষ্যতঃ
অদূর ভবিষ্যতে যেসব এন্টিবায়োটিক বাজারে আসার সম্ভাবনা রয়েছে তার বেশীরভাগই গ্রাম-পজিটিভ ব্যাক্টেরিয়ার বিরুদ্ধে কার্যকর। কিন্তু দুঃখের বিষয় যে সব ব্যাক্টেরিয়া এনডিএম-১ তৈরি করে তারা সবাই গ্রাম-নিগেটিভ। যুক্তরাষ্ট্রের Health Protection Agency এর ভাষ্যমতে, “বহু-অসংবেদনশীল (Multi-Drug resistant) গ্রাম-নিগেটিভ ব্যাক্টেরিয়া জনসার্থের জন্য স্পষ্টতঃই হুমকি এবং ফার্মাসিটিকাল ইন্ডাষ্ট্রির এদের বিরুদ্ধে নতুন চিকিৎসাপদ্ধতি আবিষ্কার করা জরুরী”।
কামরুল হাসান রাঙা
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%61%6e%67%61%73%73%6d%63%40%67%6d%61%69%6c%2e%63%6f%6d%22%3e%72%61%6e%67%61%73%73%6d%63%40%67%6d%61%69%6c%2e%63%6f%6d%3c%2f%61%3e%27%29%3b'))


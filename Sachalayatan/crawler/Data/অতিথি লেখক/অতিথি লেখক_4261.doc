দিনক্ষণ মনে নেই ... (লেখক : নিবিড়)



দিনক্ষণ মনে নেই
মনে নেই আরো অনেক কিছু
তবুও স্মৃতির পাতায়
তুই রয়ে গেছিস
মলিন হয়নি ...
মাঝে মাঝে যখন জাবর কাটতাম স্মৃতির
তখন মনে হতো মিশন স্কুলের কথা
যিতনদার চিৎকার
আর কথায় কথায় বকা।
তোর মনে আছে তপন স্যারের বিদায়ের দিন
আমি, তুই আর সঞ্জয়
সিঁড়িতে লুকিয়ে চোখের পানি ফেলেছিলাম
এভাবেই স্মৃতিগুলোকে চিবিয়ে চিবিয়ে আবার
ফেরত পাঠাতাম ভবিষ্যতের জন্য।
তারপর জীবন যখন যৌবন
চলে যাই অনেকদূর
আয়েশী সময় আর পাই না
স্মৃতির পাকস্থলিতে জমা হয়ে থাকে স্মৃতিগুলো।
আবার দেখা হয় তোর সাথে
দীর্ঘ ১২ বছর পর, মনে হলো
তুই আমার হারানো প্রেম হলে
খুব রোমান্টিক হতো বিষয়টা।
সময় বদলে গেছে
বদলে গেছে স্থান, পরিবেশ
আলোচনার গতি, তবুও ভালো লাগলো
শুভ জন্মদিন বন্ধু ...
টংয়ের দোকানে দাঁড়িয়ে
ময়লা কাপে ধোঁয়াউঠা ঘনদুধের চা
সবাই মিলে এখন আর খাওয়া হয় না
এখন সময়ের সাথে মুঠো করে ধরি
দামি গ্লাসে জ্যাক ড্যানিয়েল।
তাও হোক না
আমরা তো একদমই বদলাইনি ...
-----------------------------------------------
নিবিড় - অতিথি লেখক


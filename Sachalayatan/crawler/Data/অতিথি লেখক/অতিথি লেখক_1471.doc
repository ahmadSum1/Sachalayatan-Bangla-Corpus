বাংলাদেশের প্রেক্ষাপটে নদী খনন -১




নদী খনন বা ড্রেজিং হচ্ছে বছরের পর বছর ধরে প্রবাহের কারনে নদীর তলদেশে যে পলি জমা হয় তার অপসারন।বাংলাদেশের  ভৌগলিক অবস্হান আর নদী অববাহিকার বৈশিষ্ট্যগত কারনে নদী খনন একটি অত্যন্ত গুরত্বপূর্ণ বিষয়।সেই সাথে নদী খননের সাথে অর্থনৈতিক বিষয়টিও ওতপ্রোত ভাবে জড়িত। এই ধারাবাহিকের মূল উদ্দেশ্য হচ্ছে বাংলাদেশের বর্তমান প্রেক্ষাপটে নদী খননের প্রয়োজনীয়তা, কয়েকটি চলমান নদী খনন প্রকল্প নিয়ে পর্যালোচনা এবং সেই সাথে এবিষয়ে ভবিষ্যতে করনীয় দিকগুলো নিয়ে আলোচনা করা। আই.ডাব্লিউ.এম এর নদী প্রকৌশল বিভাগে প্রায় আড়াই বছর কাজ করার সুবাধে দেশের চলমান বেশ কয়েকটি নদী খনন প্রকল্পে গভীরভাবে কাজ করার সু্যোগ হয়েছিল। এর মধ্যে উল্লেখযোগ্য প্রকল্পগুলো হচ্ছে "গড়াই নদী পুনরুদ্ধার প্রকল্প-২" এবং "পুরাতন মধুমতি নদী খনন প্রকল্প"। আমি মূলত এই দুটি অতি গুরুত্বপূর্ন প্রকল্পের খুটিনাটি দিকগুলোর উপর আলোকপাত করব। আশা করি আপনারা আমার সাথেই থাকবেন এবং আপনাদের মতামত দিবেন।
নদী খনন নিয়ে আলোচনা শুরুর আগে বাংলাদেশের নদীগুলোর ভৌগলিক অবস্হান আর তার সাথে আমাদের দেশে নদী খনন কেন এত গুরত্বপূর্ণ তা নিয়ে একটু আলোচনা করা যাক। ছোট, বড় মিলিয়ে বাংলাদেশের নদীর সংখ্যা প্রায় ৭০০। কিন্তু আমাদের প্রধান পলিবাহিত নদীগুলো হচ্ছে পদ্মা, যমুনা, তিস্তা, মেঘনা। এটা হয়তো আমরা অনেকেই জানি মূলতঃ বাংলদেশের নদীগুলোকে চারটি প্রধান অববাহিকায় ভাগ করা হয়েছে।
১. গঙ্গা অববাহিকা
২. যমুনা অববাহিকা।
৩. সুরমা-মেঘনা অববাহিকা
৪. চট্টগ্রাম এর পাহাড়ী নদী অববাহিকা।
মজার ব্যপার হচ্ছে এত নদী থাকা সত্বেও খুব কমই নদীই আছে যার উৎপত্তি বাংলাদেশে। বেশিরভাগ বড় নদীর উৎপত্তি হয়েছে হিমালয় থেকে। হিমালয় থেকে জন্ম নেয়া নদীগুলো অনেক পথ পাড়ি দিয়ে আমাদের দেশে প্রবেশ করে আর শেষ হয় বঙ্গোপসাগরে গিয়ে আর সাথে করে নিয়ে আসে প্রচুর পরিমানে পলি।শুনলে অবাক লাগে সারা বছরে প্রবাহিত এই পলির মোট পরিমান প্রায় ২.৪ বিলিয়ন টন। মনে প্রশ্ন জাগে এত এত পলি কোথায় যায়? 
আমরা জানি, বাংলাদেশ মূলতঃ সমতল ভূমির দেশ। হিমায়লের খাড়া ঢাল বেয়ে তুমুল বেগে প্রবাহিত নদীগুলো সমতলে প্রবেশ করে ধীরে ধীরে তার গতি হারাতে থাকে আর সেই কারনেই নদীর সাথে আসা পলি জমা হতে থাকে নদীর তলদেশে। মেঘনার মোহনায় এই পলি জমার হার সবচেয়ে বেশি কেননা বঙ্গোপসাগরের পানির উচ্চতা আর মেঘনা মোহনার পানির উচ্চতা প্রায় সমান হবার কারনে মোহনায় সাগর অভিমূখী  প্রবাহ খুবই কম। (ব-দ্বীপ সৃষ্টির এটি একটি কারন।)বছরের পর বছর ধরে নদীগুলোতে জমতে থাকা পলি নদীর পানি ধারন ক্ষমতা বিপুল ভাবে কমিয়ে দেয় যা পরবর্তীতে নদীকে একপ্রকার মৃত্যুর দিকে ঠেলে দেয় । তখন নদীকে জীবিত রাখতেই প্রয়োজন পড়ে খননের। 
এতো গেলো নদীতে পলি জমার প্রাকৃতিক কারন। মানবসৃষ্ট কারনে এই পলি জমার হার প্রচুর পরিমানে বেড়ে যায়। বাঁধ, ব্যারেজ নির্মানের ফলে নদীর স্বাভাবিক পানি প্রবাহ এবং সেই সাথে পলি প্রবাহ বাধাগ্রস্হ হয়। ফারাক্কা ব্যারেজ নির্মানের কারনে পদ্মা নদীর প্রবাহ ভয়াবহ ভাবে কমে যায় যার প্রভাব পড়ে গড়াই নদীর উপর। এককালের খরস্রোতা রবীন্দ্রনাথের প্রিয় গড়াই আজ তাই মৃতপ্রায়। 
এখন আসা যাক বাংলাদেশের প্রাকৃতিক আর আর্থসামাজিক প্রেক্ষাপটে নদী খননের প্রয়োজনীয়তার দিকে।আমি খুব সংক্ষেপে কয়েকটি দিক তুলে ধরব। 
১। পলি পড়ে যাওয়ায় নদী তার স্বাভাবিক গতিময়তা হারিয়ে ফেলে, ফলে পরিবেশ, বাস্তুতন্ত্র, খাদ্য শিকল ব্যপকভাবে হুমকীর সম্মুখীন হয়।
২। পানি প্রবাহ কমে যাওয়ায় সমুদ্রের নোনা পানি খুব সহজেই সমতল ভূমিতে উঠে আসে। আমদের গাছপালা এই নোনা পানিতে বেশি দিন টিকে থাকতে পারেনা। গড়াই নদীর প্রবাহ কমে যেয়ে লবনাক্ততা বৃদ্ধি পাওয়ার কারনে সুন্দরবনের অস্তিত্ব আজ হুমকীর মুখে।
৩. পলি জমে নদীর স্বাভাবিক পানি ধারন ক্ষমতা হ্রাস পায়। ফলে বর্ষা মৌসুমের অতিরিক্ত পানি নদী আর ধারন করতে পারেনা আর যার ফলাফল হচ্ছে বন্যা।
৪। নদীর নাব্যতা বিপুল পরিমানে কমে যাওয়ার কারনে নদীপথে যাত্রি ও মালামাল পরিবহন হুমকীর মুখে পড়ে। 
বাংলাদেশের জন্য নদী খননের প্রয়োজনীয়তা আসলে বলে শেষ করা যায়না আমি শুধু প্রধান বিষয় গুলোর উপর আলোকপাত করলাম।
আগামী পর্বে থাকছে বাংলাদেশের চলমান নদী খনন প্রকল্পগুলো নিয়ে আলোচনা। 
ইশতিয়াক


ভাষা উন্মুক্ত হওয়ার পথে আরেক ধাপ এবং একজন হুমায়ুন কবির



পথিক রহমান
সচলায়তনে এটাই আমার প্রথম পোস্ট। খুবই ভাল লাগছে যে, একটি সুসংবাদ সবার সাথে ভাগাভাগি করে নিতে পারব। বিজয় বনাম অভ্রের মধ্যকার আদর্শিক সংগ্রামের মাঝখানে খোদ রাষ্ট্রযন্ত্রের কাছ থেকেই এল এ সুসংবাদ। ভাষা উন্মুক্ত হওয়ার পথে আমরাও এগিয়ে গেলাম আরেকধাপ। আর ভাষাকে কুক্ষিগত করে রাখতে চাওয়া বেনিয়াদের পিছিয়ে যেত হল আরো কয়েক পা। দেরি না করে পুরো সংবাদটাই তুলে দিচ্ছি।
আগামী ১৫ দিনের মধ্যে পাঁচটি মন্ত্রণালয়ে ইউনিকোডে বাংলা লিখন পদ্ধতি চালু করা হচ্ছে। মন্ত্রণালয়গুলো হলো—মন্ত্রিপরিষদ বিভাগ, অর্থ, শিক্ষা, স্বাস্থ্য ও সংস্থাপন মন্ত্রণালয়।
‘ইউনিকোডে বাংলা টাইপিং চালুবিষয়ক প্রশিক্ষক প্রশিক্ষণ’ কর্মশালার উদ্বোধনী অনুষ্ঠানে গতকাল বুধবার মন্ত্রিপরিষদ বিভাগের অতিরিক্ত সচিব খন্দকার আনোয়ারুল ইসলাম এ কথা বলেন। ইউএনডিপির অর্থায়নে প্রধানমন্ত্রীর কার্যালয়ের ‘একসেস টু ইনফরমেশন (এটুআই) প্রোগ্রাম’ ও বাংলাদেশ পরিসংখ্যান ব্যুরো যৌথভাবে এই কর্মশালার আয়োজন করে।
সনাতন পদ্ধতিতে বাংলা টাইপ করার ক্ষেত্রে ফন্ট কেন্দ্রিক বিভিন্ন সমস্যা দূর করা এবং সরকারি বিভিন্ন দপ্তরে ইউনিকোডে বাংলা লিখন চালুর জন্য এই কর্মসূচির আয়োজন করা হয়।
দুই দিনব্যাপী এই কর্মশালায় পরিসংখ্যান ব্যুরো, কম্পিউটার কাউন্সিল, সংস্থাপন মন্ত্রণালয়ের কম্পিউটার বিভাগ, ব্যানবেইস, বিয়াম ও বিসিএস প্রশাসন একাডেমির ৪৮ জন প্রশিক্ষণ নিচ্ছেন। তাঁরা পরে নিজ নিজ দপ্তরে প্রশিক্ষক হিসেবে কাজ করবেন।
অনুষ্ঠানে প্রধান অতিথি হিসেবে উপস্থিত ছিলেন নির্বাচন কমিশন সচিব মোহাম্মদ হুমায়ুন কবির। সভাপতিত্ব করেন বাংলাদেশ পরিসংখ্যান ব্যুরোর মহাপরিচালক শাজাহান আলী মোল্লা। বিজ্ঞপ্তি।
(সূত্রঃ দৈনিক প্রথম আলো,২০ মে,২০১০) (লিঙ্ক)
'সবে‌ধণ-নীলমণি' সরকারি বাজারটাও ধীরে ধীরে হারাতে চলেছে বিজয়। 'সরকারি ফর্ম কেবল বিজয় দিয়েই পূরণ করত হবে'- এমনতর উদ্ভট ঘোষণাযুক্ত সরকারি ফর্ম ডাউনলোডের দিন বোধহয় ফুরিয়ে আসছে। নির্বাচন কমিশন সচিব মোহাম্মদ হুমায়ূন কবির নিঃশব্দে আবার একটি বিপ্লব ঘটালেন। এর আগেও বিজয়ের গ্রাস থেকে পাঁচ কোটি টাকা বাঁচিয়ে দেশপ্রেমের মহৎ দৃষ্টান্ত স্থাপন করেছেন তিনি। সারাদেশে সঠিকভাবে ছবিযুক্ত ভোটার-তালিকা ও জাতীয় পরিচয়পত্র তৈরির কাজটি সঠিকভাবে সপন্ন হওয়ার পেছনের মানুষটিও তিনি। তবে এই নিয়ে তিনি কোন অহংকার করেন নাই কিংবা নিজেকে নিজেই ‘ডিজিটাল বাংলাদেশের প্রণেতা’ বা এমন স্বঘোষিত টাইটেলে ভূষিত করেন নাই। বরাবর নিভৃতচারী হিসেবেই থেকেছেন তিনি। আমার বাবার বন্ধু হওয়ার সুবাদে বলতে পারি ব্যক্তিগত জীবনেও এমন অমায়িক ও সাধাসিধে তিনি। ভাষা-বেনিয়ার হাত থেকে আমাদের রক্ষা করে সত্যিকারের ডিজিটাল বাংলাদেশ গড়ার আকাঙ্ক্ষা নিয়ে রাষ্ট্রযন্ত্রের ভেতরে বসে তিনিসহ আরো যারা কাজ করে চলেছেন  তাঁদের সবাইকে আমার আন্তরিক শ্রদ্ধা জানাই। সবার সম্মিলিত প্রচেষ্টায় একদিন ভাষা উন্মুক্ত হবেই। আর সেদিনও বোধহয় খুব বেশি দেরিতে নয়।
পথিক রহমান
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%70%6f%74%68%69%6b%5f%31%38%35%39%40%79%61%68%6f%6f%2e%63%6f%6d%22%3e%70%6f%74%68%69%6b%5f%31%38%35%39%40%79%61%68%6f%6f%2e%63%6f%6d%3c%2f%61%3e%27%29%3b'))
‌


অনুবাদ : দ্য পিকচার অব ডোরিয়ান গ্রে



এটি অস্কার ওয়াইল্ডের একমাত্র উপন্যাস। আমি অনুবাদ করছি। আজ প্রকাশিত হলো প্রথম কিস্তি। আপনাদের ভালো লাগলে বাকি কিস্তিগুলিও শিগগিরই পাবেন। 
বাসিল হলওয়ার্ডের লন্ডন স্টুডিও। গোলাপের গন্ধে ম ম করছে চারপাশ। বাগানের গাছগুলো গ্রীষ্মের মৃদুমন্দ বাতাসে নড়ে উঠছে। লিলি ফুলের তীব্র গন্ধ খোলা দরজা দিয়ে এসে ঘরে ঢুকল। বাসিল একজন চিত্রশিল্পী তাই সুন্দরকে ঘিরে থাকতে ভালোবাসেন।
তিনি একটি গুরুত্বপূর্ণ ছবি আঁকার কাজ করছেন ক-দিন ধরে। তাঁর বন্ধু লর্ড হেনরি অটন, যিনি নিজেও একজন সৌন্দর্যের পূজারি, আমন্ত্রণ পেয়ে কাজটি দেখার জন্য এসেছেন। ছবিটি একজন বিশ বছর বয়সী যুবার। তার নাম ডোরিয়ান গ্রে। ছবিতে এটা স্পষ্ট যে সে অত্যন্ত সুদর্শন। লর্ড হেনরি তাঁর বন্ধু বাসিলের প্রতিভায় মুগ্ধ হচ্ছিলেন। বাসিলের আত্মতৃপ্তি দেখে তাঁর কর্কশ মুখে সন্তুষ্টির হাসি ফুটে উঠল।
‌'এটা তোমার সেরা কাজ, বাসিল। এ পর্যন্ত যা কাজ করেছ তার মধ্যে এটাই সর্বশ্রেষ্ঠ!' লর্ড হেনরি উত্তেজিত স্বরে বললেন, 'তুমি অবশ্যই এটা একাডেমিতে পাঠাবে।'
ছবিটায় একটা মায়াময় মূর্তি ধরা পড়েছে। সেদিকে তাকিয়ে বাসিলের মুখ থেকে হাসি মুছে গেল। চোখ বন্ধ করে ফেললেন তিনি। কী যেন গভীরভাবে চিন্তা করছেন।
কয়েক মিনিটের নীরব ধ্যান শেষ করে বাসিল কথা বলে উঠলেন, 'কোথাও ছবিটা পাঠানোর কথা ভাবছি না।' মাথা নেড়ে ভ্রুকুটি করলেন তিনি।
'কোথাও পাঠাবে না?' লর্ড হেনরি প্রশ্ন করলেন, 'কী কারণে জানতে পারি? সত্যি কী অদ্ভুত তোমরা, এই শিল্পীরা! এ পৃথিবীতে এমন কোনো কাজ নেই যা তোমরা নামের জন্যে কর না। এখন তোমার হাতে একটা সুযোগ এসেছে, আর তুমি চাইছ তা ছুড়ে ফেলে দিতে! এমন একটা ছবি তোমাকে বিখ্যাত করে তুলতে পারে।' যোগ করলেন তিনি, বন্ধুকে প্রভাবিত করতে পারবেন বলে আশা করছেন।
'আমি জানি তুমি হাসবে, হ্যারি। কিন্তু অমি পারব না। ছবিটাতে খুব বেশি আমার ছায়া পড়েছে!' বাসিল বললেন।
'কিন্তু, বাসিল,' লর্ড হনরি হাসলেন, ভ্রু জোড়া ওপরে তুলে বিস্ময় নিয়ে তাকালেন তাঁর দিকে, আমি তো কোনো মিল দেখতে পাচ্ছি না। তোমার চুল কালো আর চেহারা রুক্ষ। অথচ দেখো এ তরুণটির কী সুন্দর সোনালি চুল! কী চমৎকার গায়ের রং! আমি তো কোনো সাদৃশ্য দেখছি না। আসলে তুমি যে এতটা অহংকারী তা আমার আগে কখনোই মনে হয়নি, বাসিল। কিন্তু এ তোমার মিছে আত্মতৃপ্তি! তুমি মোটেও ডোরিয়ান গ্রের মতো দেখতে নও।'
'তুমি আমাকে বুঝতে পারনি, হ্যারি।' তাঁর বন্ধু দীর্ঘশ্বাস ফেললেন, 'অবশ্যই আমি তার মতো দেখতে নই। আর তেমন হলে আমি দুঃখিতই হতাম। এ ধরনের শারীরিক সৌন্দর্যের ধ্বংসাত্মক গুণ রয়েছে! আমি মনে করি অন্যদের চেয়ে খুব ব্যতিক্রম না হওয়াটাই ভালো।'
'বাসিল, আমি সত্যিই অবাক হয়েছি। ডোরিয়ান গ্রের সাথে তোমার কীভাবে সাক্ষাৎ হলো?' লর্ড হেনরি জানতে চাইলেন।
'লেডি ব্র্যান্ডন-এর একটা পার্টিতে গিয়েছিলাম। তুমি তো জানো, আমরা, দরিদ্র শিল্পীরা, সোসাইটিতে বারবার মুখ দেখাই শুধু জনতাকে এটা মনে করিয়ে দিতে যে আমরাও অসভ্য নই।'
বাসিল হাসলেন। তারপর তিনি বলে চললেন, 'দশ মিনিট যেতে না-যেতে ডোরিয়ান গ্রের সাক্ষাৎ পেলাম। লেডি ব্র্যান্ডন আমাদের পরিচয় করিয়ে দিলেন। শুনতে হাস্যকর লাগতে পারে, কিন্তু পরিচয় হওয়ার পর মুহূর্ত থেকে আমি তাকে মোহিনী ব্যক্তিত্ব হিসেবে আবিষ্কার করলাম। আমি তাকে দেখে একটা আশ্চর্য অনুভূতি বহন করছিলাম। আমি জানতাম সে একটা ফল বয়ে আনবে আমার চিত্রকর্মের জন্যে।'
ধন্যবাদ দিতে হয় ডোরিয়ান গ্রে-কে, বাসিল জেদ ধরায় সে রাজি হয়। এখন বাসিলের সর্বশ্রেষ্ঠ কীর্তি হয়ে দাঁড়িয়েছে এ ছবিটি। বলতেই হয় ডোরিয়ানের ব্যক্তিত্বগুণে শিল্পের সম্পূর্ণ নতুন এক উৎকর্ষে পরিণত হয়েছে তা। 'যদিও আমি নিশ্চিত ডোরিয়ান গ্রে-কে তার সুন্দর আকৃতির জন্যে ভুগতে হবে।' বাসিল যোগ করলেন।
লর্ড হেনরি খুবই অবাক হচ্ছিলেন। এই রহস্যময় তরুণটি সম্পর্কে আরও জানার জন্য তাঁর দারুণ আগ্রহ তৈরি হলো। তিনি ডোরিয়ান গ্রের সাথে সাক্ষাৎ করতে চাইলেন। তবে লর্ড হেনরির এই আগ্রহ সত্ত্বেও বাসিল তাদের দু জনকে পরিচয় করিয়ে দিতে অনিচ্ছুক ছিলেন। এই সময় বাটলার ঘোষণা করল, 'মি ডোরিয়ান গ্রে আপনার সাক্ষাৎপ্রার্থী, স্যার।'
অত্যন্ত গুরুগম্ভীর মুখের ভাব নিয়ে বাসিল চকিতে তাকালেন লর্ড হেনরির দিকে। 'ডোরিয়ান গ্রে আমার প্রিয়তম বন্ধুতে পরিণত হয়েছে, হ্যারি।' তিনি বললেন, 'তাকে প্রভাবিত বা নষ্ট করার চেষ্টা করবে না। তোমার প্রভাব তার জন্যে শুভ হবে না।'
শুধু যদি লর্ড হেনরি তাঁর উপদেশ গ্রহণ করতেন!
বাটলার ডোরিয়ান গ্রে-কে ঘরের ভেতরে নিয়ে এল।
সে যুবকটি তৎক্ষনাৎ পিয়ানোর সামনে বসে মোজার্টের একটা স্বরলিপির পৃষ্ঠা উলটাতে লাগল। বাসিল এবং লর্ড হেনরি উভয়েই মুগ্ধ নয়নে দেখছিলেন তাকে। সে নিশ্চিতভাবেই অতি সুদর্শন, তার চোখ ঘন নীল আর চুল সোনালি রঙের। তারুণ্য আর বিশুদ্ধতার একটি সূক্ষ্ম প্রভা যেন তাকে ঘিরে রেখেছে।
কিন্তু বাসিল চিন্তিত হয়ে পড়েছেন। তাঁ ধারণা লর্ড হেনরি ডোরিয়ানকে দূষিত করতে চাইবেন।
'তুমি আমাকে অবশ্যই স্বরলিপির এই পাতাটা ধার দেবে, বাসিল। আমি এটা শিখতে চাই। এটা খুব সুন্দর।' ডোরিয়ান ঘোষণা করল।
'সেটা নির্ভর করবে কীভাবে তুমি আজ আমার জন্যে বস তার ওপর, ডোরিয়ান।' বাসিল উত্তর দিলেন।
'ওহ্! আমি বসার ব্যাপারে ক্লান্ত হয়ে পড়েছি আর আমি জানি না সত্যিই আমি আমার আত্ম-প্রতিকৃতিটি চাই কি না।' জেদের সাথে পিয়ানোটার চারপাশে ঘুরতে ঘুরতে ডোরিয়ান জবাব দিল। এতক্ষণে লর্ড হেনরির ওপর দৃষ্টি পড়ল তার। সাথে সাথে থেমে গেল সে। 'তোমার কাছে ক্ষমা চাই, বাসিল। আমি বুঝতে পারিনি তোমার একজন সংগী রয়েছেন।'
'ডোরিয়ান, ইনি লর্ড হেনরি অটন, আমার পুরোনো অক্সফোর্ড-বন্ধু। সাবজেক্ট হিসেবে কী অসাধারণ তুমি, তা তাকে মাত্রই বলছিলাম।' বাসিল বললেন।
'আপনার সাথে মিলিত হয়ে প্রীত হলাম, মি গ্রে,' লর্ড হেনরি বললেন। এগিয়ে এসে হাত বাড়িয়ে দিলেন ডোরিয়ান গ্রের দিকে, 'আমার আন্টি প্রায়ই আপনার কথা বলেন। আপনি তাঁর প্রিয় ব্যক্তিদের একজন।'
'আমি এ মুহূর্তে লেডি আগাথার মন্দ-তালিকায় আছি।' ডোরিয়ান উত্তর দিল। 'গত মঙ্গলবার তাঁর সাথে হোয়াইট চ্যাপেলের একটি ক্লাবে যাওয়ার প্রতিশ্রুতি দিয়েছিলাম এবঙ প্রকৃতই সেটি সম্পূর্ণ ভুলে বসি। আমাদের দু জনের একটি দ্বৈতসংগীত করার কথা ছিল সেখানে।'
'আমি আমার আন্টিকে শান্ত করব। তিনি আপনাকে খুব পছন্দ করেন।' লর্ড হেনরি তাকালেন ডোরিয়ানের দিকে। তার সুঠাম, সুন্দর অবয়ব আরেকবার মুগ্ধ করল তাঁকে। বাইরের কালিমা থেকে যেন সে অদ্ভুতভাবে মুক্ত। সত্যি, ডোরিয়ান গ্রে-কে দেখে ভালো আর বিশুদ্ধতার প্রতীক বলে মনে হয়।
সেই মুহূর্তে লর্ড হেনরি বাসিলের সাবধানবাণীকে গুরুত্ব না দেয়ার সিদ্ধান্ত নিলেন। যদিও বাসিল লর্ড হেনরির কলঙ্কজনক খ্যাতি সম্পর্কে ডোরিয়ানকে সাবধান করেছেন, ডোরিয়ানও তা অস্বীকার করল।
লর্ড হেনরির কথাগুলো তরুণ ডোরিয়ানের মনে এক সুগভীর ছাপ ফেলল। সে উত্তেজনার সাথে শুনতে লাগল যখন লর্ড হেনরি তাঁর সৌন্দর্যের তত্ত্ব ব্যাখ্যা করতে শুরু করলেন।
'আমার কাছে সৌন্দর্য হলো বিস্ময়ের বিস্ময়! স্বল্পবুদ্ধির লোকেরাই শুধু বাহ্য আড়ম্বরের গুরুত্ব বোঝে না।' লর্ড হেনরি দাঁত বের করে হাসলেন। তিনি তাকালেন যুবকটির দিকে। 'ডোরিয়ান, ঈশ্বর তোমার প্রতি সদয় আছেন। কিন্তু ঈশ্বর যা দেন তা খুবই ক্ষণস্থায়ী। তোমার এই বেঁচে থাকা অল্প কয়েক বছরের জন্যে। তারপর তোমার যৌবন চলে যাবে - এবং তোমার সৌন্দর্যও চলে যাবে একই সাথে। তারপর তুমি আবিষ্কার করবে তোমার জন্যে সন্তোষজনক আর কিছুই অবশিষ্ট নেই।'
এই বক্তৃতায় ডোরিয়ানের ভ্রু কিছুটা কুঁচকে গেল। কিন্তু আরও কিছু অপেক্ষা করছিল তার জন্য।


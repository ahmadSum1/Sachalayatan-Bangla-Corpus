ঘুরান্তিস - পর্ব তিনঃ তাজহাট জমিদার বাড়ি আর কারমাইকেল কলেজ




শীতের সকালে মফস্বলে যা যা থাকার কথা মোটামুটি সব-ই আছে, নেই শুধু ঠান্ডা আর কুয়াশা। আমারই ভাগ্য খারাপ। উত্তরবংগ আসার আগে কতো জল্পনা কল্পনা করলাম- কাপড় চোপড় এর বস্তা নিয়ে। কতো সংশয়! ভাগ্যিস, শেষ পর্যন্ত আলসেমির জয় হয়েছিল, না হলে এখন শুধু শুধু গরম কাপড় গুলো টানতে হতো।
যাই হোক, সকালের প্রায় সোনালী রোদে চান করতে বের হয়ে গেলাম। গন্তব্য অংপুর। আক্ষরিক অর্থে ধুলি-ধুসরিত একটা বাসে উঠলাম খাসা একটা ৫০ টাকার নোট দিয়ে টিকেট কেটে। ঠেলতে ঠেলতে এগিয়ে যাচ্ছে বাস আর আশে পাশের গাছ-বাজার-মানুষ দেখতে দেখতে আর ধুলো খেতে খেতে বেশ কেটে যাচ্ছে সময়। 
পথেই একটা মোটামুটি এন্টিক হবার যোগ্যতা রাখে এমন একটা সেতু পার হলাম। তিস্তার পুরোনো সেতুটা। জানামতে এটাই একমাত্র সেতু যার উপর দিয়ে বাস কি ট্রেন যেটাতেই চড়া হোক, ট্রেনে চড়ার স্বাদ মেটে। বাস সেতুর মাঝে এসে কি কারনে একটু থামলো কিন্তু নেমে ছবি তুলতে পারলাম না। নেমে গিয়ে আবার উঠে আসতে পারবো কিনা নিশ্চিত হতে হতে বাস পুরোদমে দৌড়াতে শুরু করে দিয়েছে কুউউউ-ঝিকঝিক-ঝিকঝিক করতে করতে। আফসোস হলো অনেক।
তিস্তায় নতুন সেতুটা হলে এটাকে জাদুঘরে তুল রাখা যাবে। দূর থেকে নদী আর নদীর পানির ভাজে ভাজে রোদের ঝিলিক দেখলাম চেয়ে চেয়ে।
ধীরে ধীরে পৌছে গেলাম অংপুরে। পথেই জমিদার বাড়ির রাস্তা চোখে পড়লো। লালবাগ নাম জায়গাটার। ইয়া বড়ো করে একটা সাইন বোর্ড লাগানো- "তাজহাট জমিদার বাড়ি-র রাস্তা এই দিকে"।
কিন্তু আগে শহরে যেতে হবে একটু। তাই নামা হলো না। শহরে নামার আগে চোখে পড়লো রংপুর ক্যাডেট কলেজ, মেডিকেল কলেজ, বেগম রোকেয়া বিশ্ববিদ্যালয়।হঠাৎ মনে পড়ে গেল অংপুর তো এখন বিভাগ হয়ে গেছে। শহরের নতুন নতুন প্রচুর দালান হচ্ছে। টাউন এর খোলস ছেড়ে দিয়ে সিটির খোলস গায়ে দিচ্ছে।

শাপলায় নামলাম। ছোট একটা কাজ সেরে আবার এইখান থেকেই লালবাগ এর দিকে রওনা হতে হবে। ঢাকা থেকে বাসে আসলে এই শাপলার কাছাকাছি নামতে হবে। বাস ভাড়া চার'শ টাকার মতো। শাপলার মোড় থেকে দিয়ে টমটম ভাড়া করে রওনা হতে হতে বেলা বারোটা। আর এমনি কপাল, খানিক যেতে না যেতেই টমটমের ব্যাটারীর তার গেলো ছিড়ে। অবশ্য অতোটা খারপ হয়নি । একটা দোকানে ঢু মেরে মিষ্টি(বিস্কুট এর মতো দেখতে-নাম টা মনে নেই) কিনে খেলাম। তার পর আবার অন্য টমটমে করে লালবাগ এর ভাঙ্গা রাস্তা দিয়ে রাজবাড়িতে পৌছে গেলাম। শহর থেকে দক্ষিন-পুর্ব দিকে মোটামুটি তিন কিলো রাস্তা। 

বিশ টাকার টিকিট কাটতে হলো ভেতরে ঢুকতে। বিশাল জায়গা দখল করে জমিদার সাহেব বানিয়েছিলেন এই জমিদার বাড়ি। কিন্তু কোন জমিদার সাহেব বানিয়েছেন তা নিয়ে খানিক বিতর্ক শুনতে পাই। সম্রাট আউরঙ্গজেব এর শাসনামলে শিখদের সাথে সম্রাট এর বিরোধ লাগলে পাঞ্জাব থেকে মাহিমাগঞ্জে চলে আসেন মান্নালাল রায় নামের এক লোক। তিনি আগে থেকেই ভালোই অবস্থাসম্পন্ন ছিলেন। রত্ন ব্যবসা করতেন আর সম্ভবত সেখান থেকেই এই জমিদারীর নাম হয় 'তাজ' হাট জমিদারি। কেউ কেউ বলে তিনি এই বাড়ি তৈরী শুরু করেছিলেন এবং ১৮৯৭ এর ভুমিকম্পে ব্যপক ক্ষয় হলে তার দত্তক ছেলে গোপাল লাল রায় ১৯১৭ এর দিকে সংস্কার কাজ শুরু করেন। আবার কেউ বলে এই বাড়ি তৈরী শুরুই করেছিলেন গোপাল লাল রায় । এই জমিদারির অন্য যে সব রাজাদের নাম শোনা যায় তাদের মধ্যে আছেন গিরীধারীলাল রায়, গোবিন্দলাল রায়। ১৯৫০ এর পর জমিদারি হারিয়ে তারা চলে যান ভারতে। 

ষোল একর জায়গার উপর প্রতিষ্ঠিত প্রায় ৭৬ মিটার লম্বা রাজবাড়িটা ৪তলা বিশিষ্ট। সবচেয়ে বেশি যা চোখে পড়ে তা হলো বিশাল সিড়ি। সরাসরি দোতলায় ওঠার জন্য। সাদা পাথরের তৈরী। জমিদারবাড়িটির স্থাপত্য শিল্পে কি যেন সৌন্দর্য্য আছে বলে শুনলাম, কি সব পিলার এর উপর এর গম্বুজ আর বারান্দা নাকি ভর দিয়ে আছে; সেগুলো আমার মাথায় গেলো না। কেউ বুঝে খানিকটা সহজ করে আমাকে বুঝিয়ে দিলে বেশ হয়। আমি যেটা বুঝলাম তা হলো বেশ সুন্দর বাড়িটা, সুন্দর তার সামনে বিশাল বড়ো চারটা শাপলা পুকুর, আর সুন্দর পেছনের ফল গাছের বাগান টা।


জানতে পারলাম এরশাদ সাহেব এর জমিদারির সময়ে এখানেই সুপ্রিম কোর্ট ছিল। সে সময়ে ভবন-টাতে সাদা চুনকাম করা হয়। এরপর যে আর কোন সংস্কার হয় নি সেটা চোখে দেখে বোঝা যায়।

বাড়িটি ২০০৫ সালের পর থেকে জাদুঘর। মানুষের বেশ আনাগোনা। কেউ আসে এই জাদুঘর দেখতে আর কেউ কেউ আসে একে অন্যকে জাদু করতে- অভিসারে, কলেজ পালিয়ে। দোতলায় উঠেই প্রচুর পুরাকীর্তি দেখতে পেলাম। বেশীর ভাগ নওগা, দিনাজপুর ইত্যাদি জেলা থেকে আনা। অনেক দুর্লভ মুর্তি আছে। প্রাচীন গীতা, কোরআন শরীফ, রাজ-রাজরাদের চিঠিপত্র ইত্যাদি। পুরো প্রাসাদে নাকি ২২টা ঘর আছে। বিশাল বিশাল তার দরজা। সবে মাত্র দেখা শুরু করলাম, অমনি এসে এক লোক বললো বের হয়ে যান। আমি তো ভেবেই পাই না কি করলাম; না হয় লুকিয়ে দুই একটা ছবি তোলার চেষ্টা করছিলাম, কিন্ত সেটা তো দেখতে পাওয়ার কথা না! জিজ্ঞেস করলাম কি হয়েছে? বলে যে দেড়টা বেজে গেছে। এখন বন্ধ! খেতে যাবে লোকজন। পরে আবার ৪টার দিকে খোলা হবে। আরে বাবা তোমরা খেতে যাবা তো আমি কি করবো? সবাই এক সাথে যাওয়ার দরকার আছে নাকি! একে একে গিয়ে খেয়ে ফিরে আসলেই হয়। হাসবো না কাদবো বুঝলাম না। নিচে নেমে গেলাম। 


কিন্তু ২০টা টাকার টিকিট এর দিকে চোখ গেলে মনে হলো টাকা তো উসুল হলো না। বাড়ির পেছন দিকটাও দেখা হলো না। লুকিয়ে পেছনে গিয়ে দেয়াল টপকিয়ে নামার দুরভিসন্ধি করছি এমন সময় দেখলাম পেছনেও একটা গেট আছে, খোলা। এতো কষ্ট করে দেয়াল-এ ওঠার দরকার ছিল না। পেছনে ফুলের বাগান, বারান্দায় পেচানো সিড়ি। গোলাপি রঙ করা পেছনটা দেখতে বেশ অন্য রকম। 



আর কিছু দেখার নেই, নর-নারীর প্রেম লীলা বাদ দিয়ে। সে দিকে তাকিয়ে আর আফসোস না বাড়িয়ে বের হয়ে আসলাম। এরা অন্তত রাজস্ব দিয়ে প্রেম করছে, কয় জনে করে এই ভ্যাটযুক্ত প্রেম?
ফিরে যাওয়ার পথে লর্ড ব্যারন কারমাইকেলের এর কলেজ দেখতে গেলাম। ১৯১৬ সালের দিকে প্রতিষ্ঠিত এই কলেজের জন্য জমিদার গোপাল লাল রায় অনেক সাহায্য করেছিলেন। তার নামে এই কলেজে একাধিক ভবন এর নাম আছে। বিশাল বড়ো জায়গা জুড়ে কলেজ। সম্ভবত সবচেয়ে বড়ো কলেজের মধ্যে এটার নাম প্রথমে আসবে। প্রথমে ঢাকা ও পরে রাজশাহী বিশ্ববিদ্যালয়ের অধীনে থাকা কলেজটি ১৯৯২ সালের পর থেকে জাতীয় বিশ্ববিদ্যালয়ের অধীনে চলে গেছে। এবং উচ্চমাধ্যমিক পড়াশোনা বন্ধ হয়ে গেছে।

কলেজে ঢুকতেই আরেক জমিদার বাড়ি চোখে পড়লো- কলেজের বাংলা ভবন। তার পাশে মুক্তিযুদ্ধের স্মারক ভাস্কর্য। অনেক বড়ো বড়ো মাঠ আর একদম পেছনে একটা অ-বিশাল পুকুর। পুকুরের পাশে বট গাছ। কলেজের ছাত্রছাত্রীদের ভীষণ পছন্দের আড্ডার জায়গা। পা ব্যাথা হয়ে গেলো এতো বড় জায়গা ঘুরতে। কলেজের বাইরেই দুনিয়ার দোকান পাট, বাস-স্ট্যান্ড, মানুষজন গিজ গিজ করছে। ক্ষিধে লেগে গেল। হোটেলে বসে মোঘলাই অর্ডার করলাম।গত কয়েকযুগ আগে ভাজা মোঘলাই নিয়ে এলো। কি কি সব দিয়ে বানানো বুঝে উঠতে পারলাম না।


এখনকার মতো অংপুর ঘোরা শেষ। বগুড়া যাওয়ার বাস স্ট্যান্ড-ই পরের গন্তব্য... 
উদ্ভট রাকিব,
২৩ ফেব্রুয়ারি, ২০১২


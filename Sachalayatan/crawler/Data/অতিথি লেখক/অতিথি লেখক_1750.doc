বৈদেশিক সাহায্যের রাজনৈতিক অর্থনীতিঃ প্রসঙ্গ বাংলাদেশ(পর্ব ২): কেন এই দাতা তোষণ নীতি?



অনিয়ন্ত্রিত মুদ্রাস্ফীতি যেকোন অর্থনীতির জন্যই ভয়ানক একটি ব্যাপার। আর এই ব্যাপারটি যদি ঘটে থাকে বাংলাদেশের মত একটি স্বল্পোন্নত দেশের অর্থনীতিতে তাহলেতো কথাই নেই। বাংলাদেশের বিগত সরকারগুলোর মত বর্তমান সরকার ও মুদ্রাস্ফীতি রোধে ও নিয়ন্ত্রণে কার্যকর ব্যবস্থা নিতে ব্যর্থ হয়েছে। শুধু তাই নয়......বর্তমান সরকারের গৃহীত কিছু পদক্ষেপ আগুনে ঘি ঢেলে দেওয়ার মত পরিস্থিতি তৈরি করেছে। 
অর্থনীতিতে পন্যমুল্যের বৃদ্ধির কারণ হিসেবে বলা হয় সরবরাহ বৃদ্ধিকে। কিন্তু বাংলাদেশে মুদ্রাস্ফীতির কারন সরবরাহ বৃদ্ধি নয় বরং কৃত্রিম সরবরাহ সংকট। দেশের বাজারে যেসকল অস্থিতিস্থাপক চাহিদার পন্য রয়েছে তার প্রায় সবকটিই কতিপয় ব্যবসায়ী গোষ্ঠী কর্তৃক নিয়ন্ত্রিত। যারা মুনাফা সর্বোচ্চকরনের জন্য কৃত্রিম সংকট তৈরির আশ্রয় নিচ্ছে। অর্থনীতির ভাষায় এই চক্রকে বলা হয় কার্টেল। তেল, চিনি, গুড়োদুধ সহ আরো বেশ কয়েকটি পন্য এইসব কার্টেল দ্বারা নিয়ন্ত্রিত হচ্ছে। এর সঙ্গে যুক্ত হয়েছে দুই দুই বার জ্বালানীতেলের মুল্য বৃদ্ধির মত আত্মঘাতী সিদ্ধান্ত। জ্বালানী তেলের মুল্য বৃদ্ধির ফলে পরিবহণ ভাড়া বৃদ্ধি পাচ্ছে। এটি পন্য পরিবহণ ব্যয়কে বাড়িয়ে দিচ্ছে যা মুদ্রাস্ফীতিকে উস্কে দিচ্ছে।
এখন প্রশ্ন হলো---কেন সরকার বার বার জ্বালানীর মুল্য বৃদ্ধি করে দেশের স্বল্প ও মধ্য আয়ের জনগোষ্ঠী এবং পুরো অর্থনীতি কে বিপর্যয়ের মুখে ঠেলে দিচ্ছে? উত্তর দুটো।
প্রথমত, বিশাল ভর্তুকির চাপ সামাল দিতে অপারগতা। এবং দ্বিতীয়ত, দাতাদের চাপ।
চলুন পাঠক, এই উত্তর গুলোর ভেতরের কারন অনুসন্ধান করা যাক।
জ্বালানীখাতে সরকার প্রতি বছর বিশাল অঙ্কের ভর্তুকি দিয়ে থাকে। শ্রদ্ধেয় আনু মুহাম্মদ স্যারের বক্তব্য অনুযায়ী বাৎসরিক ভর্তুকির পরিমাণ প্রায় আড়াই হাজার কোটি টাকা। এই ভর্তুকির কারণে সরকারের কোষাগার থেকে গত সাত বছরে বেরিয়ে গেছে ১৪ হাজার কোটি টাকা। গ্যাসের ভর্তুকি বাড়ানোর পেছনে প্রধান কারণ হলো বিদেশি কোম্পানীর সঙ্গে চুক্তি। চুক্তি অনুযায়ী বছরে ওইসব কোম্পানীর কাছ থেকে ১৬ হাজার কোটি টাকার গ্যাস কিনেছে সরকার। অথচ এর চেয়ে কম অর্থ ব্যয় করে সরকার দেশীয় প্রতিষ্টান বাপেক্স ও পেট্রোবাংলা কে শক্তিশালী করতে পারত। পারত এনার্জী রেগুলেটরি কমিশনের ভুমিকাকে আরো গঠনমুলক ও শক্তিশালী করতে। তাহলে সরকার অন্তত এই বিশাল অংকের অর্থ সাশ্রয় করতে পারত। বিশাল অংকের ভুর্তুকির ফলে ব্যয় বাড়ছে। এই ব্যয় সামাল দেওয়ার জন্য অর্থ সংগ্রহ করছে অভ্যন্তরীণ উৎস থেকে ঋণ গ্রহণের মাধ্যমে। সরকারের বৃহদাকৃতির ঋণ গ্রহণের ফলে দ্বিমুখী সংকট তৈরি হচ্ছে। সরকার যদি তফসিলি ব্যাংকের কাছ থেকে বেশি ঋণ করলে বেসরকারি খাতের ঋণ পাওয়ার সুযোগ কমে যায়। আবার বাংলাদেশ ব্যাংকের কাছ থেকে ঋণ নিলে ব্যাংক যদি পরবর্তী সময়ে তা তফসিলি ব্যংকের কাছ থেকে তুলে নিতে না পারে তবে নুতন টাকার সরবরাহ মুদ্রাস্ফীতিকে বাড়িয়ে দেয় (তথ্যসূত্র- প্রথম আলো)।
এইতো গেলো প্রথম কারন। এইবার দৃষ্টি দেওয়া যাক তথাকথিত উন্নয়ন সহযোগী দেশ ও দাতা সংস্থা গুলোর ব্যবস্থাপত্রের উপর। দাতা দেশ ও সংস্থাগুলোর আমাদের অর্থনীতিতে নাক গলানো নুতন কিছু নয়। তারা বিভিন্ন সময় বিভিন্ন সাহায্যের শর্ত হিসেবে প্রায় অকার্যকর প্রমানিত কিছু শর্ত আরোপ করে থাকে এবং আমাদের শাসক মহল প্রায় বিনা বাক্যব্যয়ে সেগুলো মেনেও নেয়। এসব শর্তের নমুনা এইরকমঃ
•	জ্বালানীর মুল্য বৃদ্ধি।
•	কৃষিতে ভর্তুকি প্রত্যাহার।
•	শুল্ক ও অশুল্ক বাধা হ্রাসের মাধ্যমে ক্রমাগত অর্থনীতিকে উন্মুক্ত করা
•	বেসরকারিকর ও নিয়ন্ত্রণহ্রাস
•	বাজেট ঘাটতি কমানোর জন্য সামাজিক সেবামুলক খাতে ব্যয় সংকোচন।
আশির দশকের শুরুতে আই এম এফ ও বিশ্বব্যাংক কাঠামোগত সমন্বয় কর্মসূচী চালু করে। ঐ সময় সাহায্যের শর্ত হিসেবে এইগুলো জুড়ে দেওয়া হয়। বাংলাদেশ ৯০র দশকে এই কর্মসুচীতে প্রবেশ করে। সামগ্রিকভাবে এটি দেশের অর্থনীতির জন্য কোন সুফল বয়ে আনেনি। জ্বালানীর মুল্য বৃদ্ধি ও কৃষতে ভর্তুকি প্রত্যাহারের ফলে বিশাল জনগোষ্টীর এই  দেশে  বার বার খাদ্য নিরাপত্তা বিঘ্নিত হয়েছে। ক্রমাগত অর্থনীতিকে উদারীকরণের ফলে দেশীয় উদ্যোক্তারা প্রতিযোগিতায় হেরে উৎপাদন বন্ধ করতে বাধ্য হয়েছে। এতে বেকারত্ব সৃষ্টি ও ক্রয়ক্ষমতা হ্রাস্রের ফলে নুতন করে কিছু মানুষ দারিদ্রসীমার নিচে পতিত হয়েছে। বেসরকারিকরণ ও নিয়ন্ত্রণ হ্রাসের ফলে বাংলাদেশে কার্টেল ব্যবস্থা শক্তিশালী হয়েছে। এতে মধ্যবিত্তের কষ্টার্জিত অর্থ শোভা পাচ্ছে কতিপয় ব্যবসায়ীগোষ্ঠীর ব্যাংক অ্যাকাউন্টে। এর ফল যা হয়েছে তা হলো আয় বৈষম্য বৃদ্ধি। আমারা যাত্রা শুরু করেছিলাম ০. ৩২ গিনি সহগ দিয়ে এখন এটা এসে দাড়িয়েছে ০. ৪৬৭ এ।
সামাজিক সেবামুলখাতে ব্যয় হ্রাসের ফলে শিক্ষা ও স্বাস্থ্য খাতে বাজার ঢুকে পড়েছে। বাজার কখনো সম্পদের সুষ্ট বন্টন নিশ্চিত করতে পারে না। আমাদের জরাজীর্ণ শিক্ষা ও রুগ্ন স্বাস্থ্য ব্যবস্থাই তার প্রমাণ।
দেশে দেশে কাঠামোগত সমন্বয় কর্মসূচীর নেতিবাচক ফলাফলের পর এর প্রতি অসন্তোষ তীব্র হলে আন্তর্জাতিক সুপার পাওয়ার এই সংস্থাদ্বয় এটি পুনর্বিবেচনার সিদ্ধান্ত নেয়। পরবর্তীতে আসে দারিদ্র্য বিমোচন কৌশলপত্র। এটি নুতন বোতলে পুরাতন মদের মতই। এর সাথেও যুক্ত হতে থাকে শর্তের বহর। 
গত সপ্তাহে আবারো সরকার আই এম এফের শর্ত মেনে জ্বালানীর মুল্য বৃদ্ধি করল। এতে আবার অর্থনীতি দীর্ঘমেয়াদী মুদ্রাস্ফীতির মুখে পড়ল। 
এখন প্রশ্ন হলো—কেন এই দাতা তোষণ নীতি? আমাদের নীতি নির্ধারক মহলে এমন কিছু কর্তাব্যক্তি আছেন যাদের কাছে এই প্রশ্নের উত্তর হলো ‘বৈদেশিক সাহায্য প্রাপ্তির নিশ্চয়তা’। তাদের ধারনা বৈদেশিক সাহায্য গ্রহণ মানেই উন্নয়ন এবং বাংলাদেশের মত দরিদ্র্য দেশের জন্য সাহায্য গ্রহণ ছাড়া কোন উপায় নেই। কিন্তু বাস্তবে এই সাহায্য হলো একটি লুন্ঠন প্রক্রিয়া এবং দুর্নীতির প্রাতিষ্ঠানীকীকরণ। 
যে পরিমাণ সাহায্য প্রদান করা হবে বলে আশ্বাস দেওয়া হয় প্রকৃতপক্ষে পাওয়া যায় তার চেয়ে অনেক কম। আর যেটুকু পাওয়া যায় তার অত্যন্ত ক্ষুদ্র অংশই তার নির্ধারিত গন্ত্যবে পৌঁছায়। এর প্রায় পুরোটাই চলে যায় সংশ্লিষ্ট মন্ত্রনালয়ের মন্ত্রী, আমলা, ঠিকাদার, পেশাজীবি শ্রেণী ও আমদানীকৃত বা চেপে বসা বিশেষজ্ঞদের পকেটে। 
দাতাদের এই অব্যাহত দাওয়াই মানার ফলে আমারা পেয়েছি ক্রমাগত মুল্যস্ফীতির দংশন, দুর্নীতিগ্রস্থ প্রশাসনিক ব্যবস্থা এবং অর্থনীতিতে চোরাকারবারিদের অসীম দৌ্রাত্ম্য। এইসব অবিবেচনাপ্রসূত ব্যবস্থাপত্র মানার ফলে সমাজে আয় বৈষম্য বেড়েছে প্রকট আকারে, মানুষের মনে সৃষ্টি হয়েছে নিরাপত্তাহীনতা। আমাদের এখন সময় হয়েছে এইরাহু চক্র থেকে বের হয়ে আসার। আসুন সবাই মিলে বৈদেশিক সাহায্য নামের পশ্চিমা দেশ ও সংস্থাগুলোর রমরমা বাণিজ্যকে “না” বলি..................
দীপাবলি।


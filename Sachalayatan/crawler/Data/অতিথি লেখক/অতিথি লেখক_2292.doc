অমৌলিক পেশা



স্কুলজীবনে কতবার যে জীবনের লক্ষ্য মার্কা রচনা লিখতে হয়েছে মনে নাই। তবে এটা ঠিক যে জীবনে যা হতে চেয়েছি* কখনই সেটা লিখি নাই। বেশিরভাগ সময় পরীক্ষার খাতায় ডাক্তার, শিক্ষক, বা সাংবাদিক এই ধরণের মহৎ এবং মৌলিক পেশাজীবী হতে চেয়েছি। ডাক্তারি, শিক্ষকতা, বা সাংবাদিকতার মধ্যে 'মহৎ' অংশটুকু নিয়ে কারো দ্বিমত থাকবে বলে মনে হয় না, কিন্তু 'মৌলিক' শুনে কেউ কেউ ভ্রু কুঁচকে তাকাতে পারেন। জীবিকার আবার মৌলিক অমৌলিক কী? এর মধ্যে ভ্যাজাল চলে নাকি? জ্বী চলে, আজ কাল তাও চলে। এ যুগে খিচুড়ি টাইপের অনেক নতুন কর্মসংস্থান তথা পেশার উদ্ভব হয়েছে। একটা ছোট্ট উদাহরণ দেই। মনুষ্য মস্তিষ্কে প্রায় ১০০,০০০ মাইল লম্বা রক্ত বাহিকা (blood vessel) রয়েছে। সূক্ষ্মতম বাহিকা ক্যাপিলারীর (Capillary) পরিধি মাত্র ৮ মাইক্রো মিটার, যেখানে কিনা আমাদের একটা চুলের পরিধি ২০ থেকে ৪০ মাইক্রোমিটার পর্যন্ত। সবথেকে চওড়া ক্যাপিলারী একটা পিনের মাথার সমান হবে বড়জোর। কখনো সখনো এইসব সূক্ষ্ম ক্যাপিলারীর দেয়ালে চিড় ধরতে পারে। সেই চিড়ে রক্ত জমে অস্বাভাবিক স্ফীতি (এনারিজম, aneurysm) দেখা দেয়। এনারিজম ফেটে রক্ত ক্ষরণ শুরু হলে স্ট্রোক বা আরও মারাত্মক অবস্থায় পড়তে পারে মানুষ। যেই উদাহরণ দেওয়ার জন্য এতো বিদ্যা কপচালাম এখন সেটা শুরু করি, মনে করেন একজন রোগীর উপসর্গ দেখে ধারনা করা হল যে তার এনারিজম থাকতে পারে বা কোন একটাতে ফাটল ধরেছে। সুতরাং সিটি স্ক্যান করা হল এবং ডাক্তার সাহেবকে বামদিকের মত একটা ছবি ধরিয়ে দেওয়া হল।  চিকিৎসকদের প্রশিক্ষণপ্রাপ্ত চোখ কম্পিউটারের সাহায্য নিয়ে সমস্যার জায়গাটা খুঁজে বের করে ফেলার সম্ভাবনা বেশি। কিন্তু যদি না পারে? যদি একটা ক্ষত চিহ্নিত হয় কিন্তু আরেকটি লুকিয়ে থাকে? মানুষের চোখের উপর যদি ভরসা না করা যায় তাহলে সমস্যা সমাধান করার একটা মাত্র উপায় হচ্ছে কম্পিউটারের আরও সাহায্য নেয়া। মানে কম্পিউটারকে চিনাতে হবে এনারিজমের আকার, আকৄতি, সম্ভাব্য অবস্থান এই সব। এখন ডাক্তাররা নিজেরাই যদি এইসব ডাক্তারি বিদ্যা গণকযন্ত্রকে শিখাতে যায়, তাহলে তো তাদের নিজেদের আগে গণকের ভাষা (computer programming) শিখতে হবে। কিন্তু প্রোগ্রামিং শেখাও তো একেবারে সহজ নয়। দুনিয়ার তাবৎ ডাক্তার-কবিরাজদের প্রতি শ্রদ্ধা রেখেই বলছি, সবাই তো আর ড. মেহদী হাসান খান না। এই বিপদ থেকে উত্তরণের একটা সহজতর রাস্তা হচ্ছে কিছু প্রকৌশলীকে ডাক্তারির শুধুমাত্র অ আ ক খ যদি শেখানো যায়। তারা মানবশরীরকে একটা যন্ত্র হিসাবে দেখবে। কোন যন্ত্রাংশের কী করা উচিত, কিভাবে তাদের চিহ্নিত করা যায় এইসব এলগরিদম নিয়ে ভাববে। শুরুতেই যে অমৌলিক পেশাজীবীদের কথা বলেছিলাম, এই বায়োমেডিক্যাল ইঞ্জিনিয়ার হচ্ছে তার প্রকৃষ্ট উদাহরণ। অমৌলিক বা হাইব্রিড নাম দিয়েছি কারণ এই প্রজাতির মুখের ভাষা চিকিৎসকের কিন্তু চিন্তা করে প্রকৌশলীদের মত করে। 
এরকম আরও বহু প্রজাতি আছে শুধুমাত্র ডাক্তারি আর ইঞ্জিনিয়ারিং-এর মিশ্রণে তৈরি। বায়োমেড, বায়োইঞ্জিনিয়ারিং-এর একটা শাখা মাত্র। উইকিপিডিয়াতে সব শাখা প্রশাখা সম্পর্কে আরও ভালো জানতে পারবেন[১]। একই ধরণের মিশ্রণ করা হয়েছে বায়োলজি আর স্ট্যাটিস্টিক্স নিয়েও। তবে বায়োস্ট্যাট নিয়ে কৌস্তুভ ভালো বলতে পারবে। যাই হোক, এইসব ইন্টারডিসিপ্লিনারী সাবজেক্ট পশ্চিমা দেশগুলোতে বেশ জনপ্রিয়। হবেই না বা কেন? ২০০৮ সালে ইউ এস লেবার ডিপার্টমেন্ট প্রকাশ করে পরবর্তী ১০ বছরে সবচেয়ে দ্রুত বিস্তার লাভকারী ত্রিশটি পেশা[৩]। সেই  রিপোর্ট অনুযায়ী ২০১৮ সাল পর্যন্ত এই হাইব্রিড শাখাগুলো প্রথম দশের মধ্যেই আছে। এগুলো তো গেলো কিছু বাঁধাধরা হাইব্রিড শাখা, কিছু কিছু ইউনিভার্সিটি আবার কাস্টম ডিগ্রি পর্যন্ত অফার করে। কাস্টম ডিগ্রিতে কোন সরকারি বা বেসরকারি প্রতিষ্ঠানের প্রয়োজন অনুযায়ী সিলেবাস ডিজাইন করা হয়। এরকম ডিগ্রির কথা আমি প্রথম শুনেছিলাম একজনের ব্যাপারে যে কিনা জন্স হপকিন্স মেডিক্যাল স্কুল থেকে মেডিক্যালের ইতিহাস নিয়ে পড়ছে এবং তাকে MBBS ডিগ্রি দেওয়া হবে। পরে গুগল সার্চ করে দেখি আরও বেশ কিছু স্কুলে কাস্টম ডিগ্রির সুবিধা দিয়ে থাকে। 
এখন আসি সব থেকে আসল কথায়, যে কারণে এই লেখা লিখতে বসলাম। এতক্ষণ যা বললাম সবই ছিল ভূমিকা মাত্র। উন্নত দেশগুলোর ইউনিভার্সিটি বর্তমান বা ভবিষ্যৎ প্রয়োজন অনুযায়ী কত সুবিধা দিচ্ছে। সেখানে আমরা কতটুকু করার চেষ্টা করছি? বাংলাদেশের কয়েকটা ইউনির ওয়েবে  সার্চ করে দেখলাম, নর্থ সাউথ ছাড়া আর কোনটাতে বায়োটেক জাতীয় কোন সাবজেক্টের নাম গন্ধ খুঁজে পেলাম না। তারা যদি পড়িয়ে থাকে কিন্তু নিজেদের ওয়েবসাইট ঠিকমত আপডেট না করে থাকে তাহলে অন্য কথা। সেক্ষেত্রে অবশ্যই আমাকে জানাবেন, আমার মনের দুঃখ কমবে। আমি শুধু বায়োটেকের জন্য চিন্তিত না, আমার চিন্তা হচ্ছে যে আমরা কতটুকু সামনের দিকে আগানোর চেষ্টা করছি সেটা নিয়ে। আমাদের শুরু করাটাই এতো দেরিতে হয়ে যায় যে বাকী পৃথিবী আরও অনেকদূরে এগিয়ে যায় ততদিনে। যেই আবিষ্কার অন্যরা আগেই করে ফেলেছে, সেটা পুনরুৎপাদন করে 'আমরাও পারি মনোভাব' নিয়ে সন্তুষ্ট থাকি। আমাদের দেশ যদি বদলাতে হয় নতুন প্রজন্মের শিক্ষা/প্রশিক্ষণ হতে হবে ভবিষ্যতের কথা মাথায় রেখে। এই গুরু দায়িত্বটা অতি অবশ্যই নিতে হবে দেশের উচ্চ শিক্ষা প্রতিষ্ঠানগুলোকে। সরকারীভাবে একটা পলিসি করে দিতে পারে। আমাদের দেশের সমস্যা অন্যদের সাথে নাও মিলতে পারে। আমাদের হয়ত এমন কিছু হাইব্রিড সাবজেক্ট প্রয়োজন হবে যা অন্য কোন দেশে প্রয়োজন পড়েনি। এই রিসার্চটুকু হয়ত সরকারীভাবে করা যেতে পারে, কিন্তু আসল শিক্ষার ভার আমাদের উচ্চ শিক্ষা প্রতিষ্ঠানগুলোর।  
-রু
[১]http://en.wikipedia.org/wiki/Bioengineering
[২]http://www.bls.gov/news.release/ecopro.nr0.htm
[৩]http://www.bls.gov/news.release/ecopro.t07.htm
[৪] ছবিসুত্রঃ http://img.medscape.com/fullsize/migrated/500/843/nf500843.fig2.gif
* তিন গোয়েন্দার ঘড়ির গোলমাল বইয়ে একজন সোয়াভ আর্ট থিফ ছিল, নাম খুব সম্ভবত শ্যোঁপা।  পুলিশের হাতে প্রমান থাকা সত্ত্বেও তাকে ধরা যেত না। আমার জীবনের লক্ষ্য ছিল এইরকম একটা ক্যারেক্টার হওয়া। বাংলা ভাষায় 'চোর' হতে চেয়েছিলাম।


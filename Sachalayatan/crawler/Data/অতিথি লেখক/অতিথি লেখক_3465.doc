ম ন



যখন তখন হারিয়ে ফেলি
চুলের কাঁটা, নাকছাবিটি
হারায় টাকা, হারাই কাগজ
চশমা হারাই যখন তখন
হারিয়ে ফেলি অদ্যাবধি
দানে পাওয়া গয়না-গাটি।
ও মেয়ে তুই সবই হারাস
কি করে সব হারাস রে তুই?
মন কি হারাস জেনেশুনেও
যখন তখন চাইলে সবাই
কক্ষনো তা দেবার যে নয়!
মন কি তেমন ঘুড়ির লাটাই
ছাড়বো সুতো ইচ্ছে হলেই
ভেসেই যাবো দূর আকাশে
ফিরবো আবার সন্ধ্যে হলেই?
মনটা আমার হাতেই ধরা
দেবো না তা কাউকে আমি।
সে যে আমার শুধুই আমার
কথার প্যাঁচে হৃদয় ঘোরে
ভালোবাসার স্বপন তরী -
ও মেয়ে তুই, বিদ্যেধরী!!
ভাবছ কেন হারিয়ে গেলেই
মন হারালাম কোথাও আমি।
বলছি শোন, মনের কথা
মন যে নেবে আজ সে কোথা?
মন শুকিয়ে মরুভূমি!
মরুভূমি ছাড়িয়ে চলি
যখন তখন দিনে রাতে
মরু হারায় ভূমি হারায়
হারায় কেন বুঝিস মেয়ে?
টুকরো স্মৃতি টুকরো কথা
যখন সেসব মনে ভাসে
চুলের কাঁটা গয়না-গাটি
জমাট বাঁধা কোমল ব্যথা -
হারায় সময়, হারিয়ে যাই
পেছন দিকে কেবল হাঁটি...


সবকিছু বোঝানো যাবেনা!!



কিছুটাতো ভুল রয়েই গেছে, রয়ে গেছে কিছু কিছু দায়!
যেমন হয়নি খোঁজা কোনদিন কিছু কিছু নাগরিক উপায় -
যা-দিয়ে সবাইকে যার যার মতো করে তৃপ্ত করা গেলে
এ-জীবন থেকে যেত পুরোপুরি নাগরিক নাগালে।
তাই কি হয় নাকি, সবকিছুতে কি আপোষ করা চলে,
সবকিছু কি করা যায়, যাওয়া যায় সবকিছু ফেলে? -
দিবাগত রাত মানে কি শুধুমাত্র দিবাগত রাত,
দরোজায় করাঘাত মানে-কি কেবলই দরোজায় করাঘাত!
বোঝার চাইতেও বহুদূর বোঝার দিব্যি যদি দেই,
তাতে কি পুরোটা বুঝে নেবে আমি কিভাবে এই
সরল উপসংহারে পৌঁছে তোমাকে বলতে পেরেছি -
কিছু ভুল থেকে যায়, থেকে যায় কিছু দায়, আর সব নিজের করেছি!!
                 ------- তানিম এহসান, বরিশাল, ১৭. ০৮. ২০১১


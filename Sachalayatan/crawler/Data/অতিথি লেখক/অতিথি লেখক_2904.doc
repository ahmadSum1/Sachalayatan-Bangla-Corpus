প্যাচাল এবং প্রশ্ন



বেশ অনেক বছর কঠিন বাস্তব আমাকে ঘটমান বর্তমান থেকে দূরে সরিয়ে রেখেছিল। ইদানিং বেশ সময় পাচ্ছি, ব্লগে ব্লগে ঘুরে বেড়াই। নতুন প্রজন্ম কি করছে তা বুঝার চেষ্টা করি। (হায় হায়, নিজেই নিজেকে পুরাতন প্রজন্ম বানিয়ে দিলাম!!) অন্যান্য ব্লগে যদিও কিছু লেখা ভাল আসে, কিন্তু প্রায় সময়ই মন্তব্য পড়তে গিয়ে মাথা ঘুরে। ভাষা, রুচি, শালীনতা কোনকিছুই সংযত নয়। সেই তুলনায় সচলায়তনে লেখা পড়ে ভাল লাগে, যদিও অনেক সময় কিছু লেখা আমার মাথার উপর দিয়ে চলে যায়। কিন্তু যেটা আমার এখানে বেশী ভাল লাগে, তা হল সবার মন্তব্য। সুচিন্তিত গঠনমূলক মন্তব্যে অনেক কিছু জানা যায়।
এসব দেখে শুনে নিজেরও একজন ব্লগার হতে বড়ই ইচ্ছা করে। আমার যে সাহিত্য প্রতিভা নেই সে ব্যাপারে আমি নিশ্চিত। স্কুল কলেজে বাংলাতে ভাল করতাম স্রেফ মুখস্থ বিদ্যার জোরে। বহুব্রীহি নাটকে যেমন রহিমার মা চশ্‌মার আবদার করেছিল এভাবে, "গরীব বইলা কি আমাগো স্বাদ-আহ্লাদ নাই?"; আমিও সে রকম করে বলতে চাই, "সাহিত্য প্রতিভা নেই দেখেকি আমার লিখতে ইচ্ছা করে না?"
যাই হোক, মাঝে মাঝে চেষ্টা করেও দেখি মাথা থেকে কিছুই আসে না। কি নিয়ে লিখব তাই জানি না। একেক জনের লেখা পড়ি আর চিন্তা করি, 'আরে এটাতো আমার মনের কথা, কিংবা আরে এরকম ঘটনাতো আমারও হয়েছিল, আমি কেন লিখলামনা!' হা-হতোস্মী, লিখতে চেলেই কি কলম থেকে কিছু বের হয়, থুড়ি কী-বোর্ডে কিছু টাইপ করা যায়! অতএব, শুধুই পড়ে যাওয়া, ইদানিং যদিও সাহস করে দুই-একটি পোস্টে মন্তব্য করেছি। মন্তব্য করে আমার সে কি উত্তেজনা, বার বার এসে দেখি সেটি প্রকাশ হল কি না, প্রকাশ হবার পর কেউ প্রতিমন্তব্য করল কিনা।
যাই হোক, লিখতে যখন পারি না, তখন পড়ে যাই। কিছুদিন আগে ভাবলাম, বাংলা উইকির কথা শুনেছি, একটু ওখানে গিয়ে দেখি কেমন ওটা। বাংলা লেখা দেখলে বেশ ভাল লাগে। বাংলা উইকিতে অবধারিত ভাবে যে শব্দটা টাইপ করলাম তা হল 'বাংলাদেশ'। আমি যদিও ইংরেজী উইকিতে 'বাংলাদেশ' আগেই পড়েছি, বাংলাতে আবার পড়তে লাগলাম। কিন্তু এক জায়গায় গিয়ে একটু খট্‌কা লাগল। সেটা হল - ১৯০৫ থেকে ১৯১১ খ্রিস্টাব্দ পর্যন্ত বঙ্গভঙ্গের ফলশ্রুতিতে পূর্ববঙ্গ ও আসামকে নিয়ে একটি নতুন প্রদেশ গঠিত হয়েছিল, যার রাজধানী ছিল ঢাকায়।(Baxter[৬], pp. 39—40) তবে কলকাতা-কেন্দ্রিক রাজনীতিবিদ ও বুদ্ধিজীবীদের চরম বিরোধিতার ফলে বঙ্গভঙ্গ রদ হয়ে যায় ১৯১১ খ্রিস্টাব্দে। 
এটা পড়লে মনে হবে বঙ্গভঙ্গ রদ করার কারণ ঢাকাকে রাজধানী বানানো, আর প্রতিবাদটা করেছিল শুধুমাত্র কলকাতার বুদ্ধিজীবীরা। আমার কাছে মনে হল এটা মিসলিডিং (বাংলা?)। ইংরাজী উইকিতে গিয়ে দেখলাম শুধু এটা বলা, Between 1905 and 1911, an abortive attempt was made to divide the province of Bengal into two zones, with Dhaka being the capital of the eastern zone যারা এ ব্যাপারে জানেন, তারা একটু দেখতে পারেন যে বাংলা উইকির এই তথ্যটা সঠিক কিনা। আমি যতদূর জানি, প্রবল গণআন্দোলনের কারণেই লর্ড কার্জন বাধ্য হয়েছিল বঙ্গভঙ্গ রদ করতে।
 আমি বাংলা উইকিতে আরেকটা ভুক্তিতে এটা পেলাম, এই ঘটনা এক প্রচণ্ড রাজনৈতিক অস্থিরতা সৃষ্টি করে। পূর্ব বঙ্গের মুসলিমদের এই ধারণা হয় যে নতুন প্রদেশের ফলে শিক্ষা, কর্মসংস্থান ইত্যাদি ক্ষেত্রে তাদের সুযোগ বেড়ে যাবে। যদিও পশ্চিম বঙ্গের জনগণ এই বিভক্তি মেনে নিতে পারল না এবং প্রচুর পরিমাণে জাতীয়তাবাদী লেখা এই সময় প্রকাশিত হয়। ১৯০৬ সালে রবীন্দ্রনাথ ঠাকুর বঙ্গভঙ্গ রদ করার প্রস্তাবকদের জন্য এক মর্মস্পর্শী গান আমার সোনার বাংলা লেখেন, যা অনেক পরে, ১৯৭২ সালে, বাংলাদেশের জাতীয় সঙ্গীতে পরিণত হয়।
আরেকটা ভুক্তিতে পেলাম, বঙ্গভঙ্গ রদ আন্দোলন তিন পর্যায়ে হয়েছে। একভাগ গঠণমূলক যেটা রবীন্দ্রনাথ চেয়েছিলেন। এক ভাগ বয়কট বা বিদেশী পণ্য বর্জন। আরেক ভাগ  যাদের নিয়ে বলা হয়েছে - তৃতীয়ধারায় ছিল চরমপন্থীরা। এরা ছিল দলে ভারী। তাদের কাছে স্বদেশী আন্দোলন এবং বয়কট গৌণ হয়ে যায়। মুখ্য হয়ে ওঠে স্বরাজ। এ নিয়ে কংগ্রেসে তুমুল বিতর্কও হয়। এরই মধ্যে স্বদেশী আন্দোলনের পক্ষে জনমত সংগঠনের জন্য জেলায় জেলায় সমিতি গড়ে ওঠে। গৃহীত নীতি কার্যকর করার জন্য তৈরি করা হয় জাতীয় স্বেচ্ছাসেবীদল। বরিশালে 'স্বদেশ বান্ধব', ময়মনসিংহে 'সুহৃদ' ও 'সাধনা', ফরিদপুরে 'ব্রতী' আর সবচেয়ে বিখ্যাত ঢাকার 'অনুশীলন' সমিতি। জেলা সমিতির অধীনে অনেক শাখাও স্থাপিত হয়। অনুশীলন সমিতির পূর্ববঙ্গ ও আসামে পাঁচশ শাখা এবং সদস্য সংখ্যা গোড়াতে ছিল তিন হাজারের মতো। কলকাতায় গড়ে ওঠে 'যুগান্তর' নামে আরেক সংগঠন।[৮] এই দলের নেতা অরবিন্দ ঘোষ। সহোদর বারীন ঘোষ তার সহযোগী। এরা অস্ত্র হিসেবে বোমা ব্যবহার চালু করেন। এটা কি প্রমাণ করে না যে এই আন্দোলন অবিভক্ত বাংলার সর্বত্র ছড়িয়ে পরেছিল?
আরেকটি প্রশ্ন। বাংলা উইকির 'বাংলাদেশ' ভুক্তিতে আছে -  ১৯৫৪ খ্রিস্টাব্দে পূর্ববঙ্গের নাম পরিবর্তন করে পূর্ব পাকিস্তান করা হয়।[৮] এই তথ্যটা আমি আগে জানতাম না। ইংরেজী উইকিতেও পেলাম না। এই তথ্যটা কতটুকু সঠিক? (এটা কি হতে পারে ১৯৫৪ সালে সাংবিধানিকভাবে নাম রাখা হয় 'পূর্ব পাকিস্তান'?)
-লাবণ্য-
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%66%61%68%5f%62%65%67%75%6d%40%79%61%68%6f%6f%2e%63%6f%6d%22%3e%66%61%68%5f%62%65%67%75%6d%40%79%61%68%6f%6f%2e%63%6f%6d%3c%2f%61%3e%27%29%3b'))


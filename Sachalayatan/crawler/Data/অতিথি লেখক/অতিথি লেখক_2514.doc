“সংবিধিবদ্ধ সতর্কীকরণ- আমি কিন্তু রাজাকার নই”



হিযবুতে তাহরীর সম্পর্কে খুব বেশী কিছু জানতাম না। যখন নিষিদ্ধ ঘোষণা করা হয়, তখনো খুব বেশি পাত্তা দেইনি। কিন্তু নিষিদ্ধ হওয়ার পর একদিন ক্লাসে এইটা নিয়ে কথা উঠায় জানতে পারলাম আমার নিজের ইউনিভার্সিটিতেও হিযবুতে তাহরীর ছিল। অবাক হয়েছিলাম শুনে কিন্তু তখনও পাত্তা দেইনি। ভাবছিলাম, ছিলতো কী হয়েছে, ওরা এসে প্রীচিং করলেই কী আর প্রাইভেটের ছেলে-মেয়েরা গলে যাবে! এত সোজা নাকি! সেটা ছিল গত বছরের শেষের দিকের কথা। এরপর ভুলেও গিয়েছি। 
তিন রাজাকার (এরা কোন নেতা না।) গ্রেফতার হওয়ার পর হিযবুতে তাহরীরের ট্রেডমার্ক কিছু কমলা পোস্টার আমার চোখে পড়ে। সিগনালের কল্যাণে অনেকক্ষণ খুটিয়ে খুটিয়ে দেখার সৌভাগ্য হয়। রাজাকারদের মুক্তি চেয়ে মানুষ কী করে পোস্টার ছাপাতে পারে তখন সেটা আমার মাথায় ঢুকে নাই। কিন্তু পরে, এরা যে কী পরিমাণ ভয়ঙ্কর হতে পারে আর কিভাবে মগজ ধোলাই দিতে পারে সেটা নিজে না দেখলে বুঝতাম না। 
প্রথমটা হচ্ছে দেলওয়ার হোসেন সাঈদী আর আবুল কালাম আজাদকে নিয়ে। একটা সময় ছিল যখন এটি.এন.বাংলার শুক্রবারের ইসলামিক অনুষ্ঠানের জ্বালায় মনে হত বাসা ছেড়ে দেই। তখন অনেক ছোট ছিলাম, বাপ-মার মুখে তর্ক করে বলবো যে এদের কথার কোন লজিক নাই সেই উপায় ছিলনা। একটা মাত্র ছুটির দিন তাও টিভিতে কিছু দেখার উপায় নাই। কী পরিমাণ যে বিরক্ত লাগতো এদের হুদাই প্যাঁচানোকে  । তো যাই হোক সেখানে সাঈদী আসতেন, আবুল কালাম আজাদ আসতেন (চিঠিপত্রের উত্তর দিয়ে বহু বছর আমাদের ধন্য করে গেছে, তিনটা গ্রেফতার হওরার পর থেকে এন টিভিতে আর আসে না, তার আগেও আসতো)। আর এদের মহান বাণীর টার্গেট অডিয়েন্স ছিল গৃহবধুরা। এবং এই ব্যাপারে তারা অনেকাংশেই সফল। লক্ষ্য করতাম, কোন আড্ডায় বা গেট টুগেদারে যারা দেখে তারা বাকিদেরও দেখের জন্য ইনফ্লুয়েন্স করছে। এবং অনেকেই ইনফ্লুয়েন্সড হয়ে দেখাও শুরু করে। কালের বিবর্তনে সেই প্যাচাঁল দেখা কমে ঠিকই কিন্তু প্রভাবটা বহাল তবিয়তে রয়ে যায়। 
এত বছর পর আমি যখন আমার আম্মাকে সাঈদী আর আজাদের কুকাজের কথা বলি, আম্মা শকড হয় ঠিকই, আতঙ্কও প্রকাশ করে, কিন্তু তারপরও পুরোপুরি বিশ্বাস করতে পারেনা। একটু অবাক ভাব থেকেই যায়। হাজার হোক এত এত বছর ইসলাম নিয়ে ভালো ভালো কথা বলে গেছে! এইরকম যে আরো কত আম্মা ভুল ধারণা নিয়ে আছে  ।
আশার কথা, আমার আম্মা এখন আর এইসব প্রোগ্রাম দেখে না। কিন্তু যুদ্ধ অপরাধীদের বিচার নিয়ে কথা প্রসঙ্গে যখন আমারই এক ক্লাসমেট সিরিয়াস টোনে বলে যে এইটা একটা বিতর্কিত বিষয় আর বাকিরা সাথে সাথে তাল মিলায় তখন হতবাক হয়ে যাই। আমার সেই ক্লাসমেটকে অনেক দিন ধরেই চিনি। পলিটিক্সের চেয়ে সাজ-গোজে যার অসীম আগ্রহ তার মাথায় বিতর্কের কনসেপ্ট কিভাবে আসলো সেই কনসেপ্ট আমার মাথায় ঢুকে না। 
পরের সেমিস্টারেই কনসেপ্ট কিভাবে আমাদের মত স্কুল-কলেজ-ইউনিভার্সিটি পড়ুয়া ছেলে-মেয়েদের মাথায় ঢুকানো হয় সেটা দেখার সৌভাগ্য হয়ে যায়। একটা কোর্স ছিল যেখানে বেশ কয়েকটা টপিকের সাথে একটা টপিক ছিল ইসলাম এন্ড দ্যা ওয়েস্ট। যখন টপিকটা পড়ানোর সময় আসে তখন আমাদের কোর্স ইন্সট্রাক্টর ওনার একটা জরুরী কাজের জন্য থাকতে পারেন না। ওনার বদলে আরেকজনকে (খান সাহেব) দিয়ে যান। টপিকটা মূলত ছিল ইসলামকে যে ওয়েস্ট এর মিডিয়া কিভাবে রিপ্রেজেন্ট করে, ইরাক যুদ্ধ এইসব নিয়ে। নতুন ইন্সট্রাকটরের আসার কথা আমি জানতাম না। বন্ধু-বান্ধবীদের কাছে যা শুনলাম সে নাকি এক ডুড। দেখতে বড়ই সৌন্দর্য্য!
পরের ক্লাসটা যখন অ্যাটেন্ড করলাম, প্রথমে কিছুক্ষণ ডকুমেন্টারি (আমাদের টপিকের উপর বেসড ডকুমেন্টারি দেখায়) নিয়ে কথা বললো। তারপর কথা বলতে বলতে একসময় সে দেখি মুক্তিযুদ্ধের প্রসঙ্গে চলে আসছে (ক্যামনে কি!) যা বললো সেটা নিজের কানে শুনেও বিশ্বাস করা কঠিন! সে যেটা করে, বলে যে আমি এখন একটা উদাহরণ দিব কিন্তু কিছু বললেইতো মানুষের প্রবণতা, যে বলে তাকে রাজাকার বানিয়ে দেয়া (আমি রাজাকারদের সাফাই গাইবো কিন্তু সংবিধিবদ্ধ সতীর্কিকরণঃ আমি রাজাকার না)। তো ছেলে-মেয়েরা বলে যে না স্যার আপনি বলেন (আগেইতো মুগ্ধ হয়ে আছে)। 
তো সে বলে যে যুদ্ধ এমন একটা জিনিস সেটার জন্য সবাইকে ব্লেম দেয়া ঠিক না। পশ্চিম পাকিস্তানের বেশিরভাগ মানুষ ৭১ এর সময় জানতো ও না যে পূর্ব পাকিস্তানে কি হচ্ছে! ওরা শুধু শুনতো যে এইখানে গণ্ডগোল হচ্ছে। ঠিক যেমন কিছুদিন আগেও আমারা জানতাম না, চট্টগ্রাম হিল ট্র্যাক্টসে কি হচ্ছে! আমারা শুধু শুনতাম যে গন্ডগোল হচ্ছে! পাকিস্তান যদি আমাদের চোখে খারাপ হয় তাহলে আমরা নিজেওরাও খুব ভালো মানুষ না! সবাইতো হ্যাঁ হ্যাঁ শুরু করে দিয়েছে, তাইতো, কথায়তো অনেক যুক্তি আছে!(খেয়াল করেন, পাকিস্তানকে ভালো বানিয়ে দিল সবার কাছে!)
তারপর আসলো তার আসল বোমা! বললো, আমরা সবাই গোলাম আযমকে রাজাকার বলি, কিন্তু একবারও কি ভেবে দেখি যে, সে যা করেছে সেটা তো তার দেশ প্রেম থেকে করেছে। সেতো তার দেশকে ভালোবাসতো সে কেন রাজাকার হবে, তার পয়েন্ট থেকে একবার চিন্তা করে দেখেন!!!!!!!!!!!!!     রুমের মধ্যে সত্যিকারের বোমা পড়লেও আমার আফসোস থাকতো না! আমি আমার পাশের ফ্রেন্ডকে বলি, এইগুলা কি বলে! এইটা কাকে দিয়ে গেসে পড়াতে! আমার ফ্রেন্ড বলে আগের ক্লাসেও এইরকম কথাই বলেছে! আশে-পাশে দেখি মানুষজন গভীর চিন্তায় পড়ে গেসে! সবাই গোলাম আযমের দেশ প্রেমের পয়েন্ট অফ ভিউ নিয়ে ভাবা শুরু করে দিয়েছে! এইসব চিন্তা মাথায় ঢুকিয়ে বলে, আসেন আমরা আমাদের পড়ায় ফিরে যাই!! 
পরের ক্লাসে সে ওসামা বিন লাদেনের উকিল সেজে আসে। তার কথা হচ্ছে, ওসামা বিন লাদেন যে টুইন টাওয়ার উড়িয়ে দিয়েছে সেটার কি প্রমাণ আছে!! একটা ভিডিও দেখে লাদেন যদি বলে ভালো হয়েছে তার মানে এই না যে সে ওইটার পেছনে কল-কাঠি নেড়েছে! ধরেন এখন যদি আমিও ভিডিও দেখে বলি, ভালো হয়েছে, তার মানে কি এই যে, আমি ওইটার পেছনে ছিলাম, আমিও সন্ত্রাসী (মনে মনে বলি, আপনিতো পুরাই আন্তর্জাতিক মানের রাজাকার)। আরো বলে যে আমেরিকার মত একটা দেশে কেউ এইরকম হামলা করবে আর আমেরিকা কিছু জানবে না এইটা কি আপনারা বিশ্বাস করেন! টুইন টাওয়ার এত সুন্দর করে সোজাভাবে কিভাবে পড়লো (এই পর্যায়ে ওনার ছাগলামি সব যুক্তি শুনে হাসি চেপে রাখতে কষ্ট হচ্ছিল)। তারপর দেখি সে এক গল্প শুরু করেছে, আলী আর আয়েশার নামে। প্রথমে বুঝি নাই কাদের কথা বলছে! পরে দেখি সে হযরত আলী আর হযরত আয়েশাকে নিয়ে এক কাহিনী বলা শুরু করে দিয়েছে (কোথা থেকে কই চলে গেসে!) তারপর তো আরেক বোমা বিস্ফোরণ! আরবীতে সে কোরান শরীফের কি কি সব আয়াত মুখস্ত বলছে! আর কি পারফেক্ট উচ্চারণ! ওইদিনের পর তার ক্লাস অ্যাটেন্ড করার ইচ্ছা আমার আর ছিল না, করিও নাই।
এই লোকটার কথা হয়ত আমার বন্ধু-বান্ধবীরা ভুলে যাবে। কিন্তু  সে যে একটা করে সন্দেহ মাথায় ঢুকিয়ে দিয়ে গেছে সেটা ঠিকই থাকবে। ডাল-পালা মেলে বড় হবে। আমার মত স্কুল-কলেজ-ইউনিভার্সিটি পড়ুয়া ছেলে-মেয়ে যারা আছেন, তাদের প্রতি একটাই অনুরোধ, কেউ যখন রাজাকারদের হয়ে প্রীচিং করতে আসে তখন একটু চোখ খুলে মানুষটাকে দেখেন। বোঝার চেষ্টা করেন, তার স্বার্থটা কোথায় যে সে আপনাকে এইরকম জঘন্য লোকদের পক্ষে যুক্তি দেখাচ্ছে। সে দেখতে ভালো, অনেক পড়া-শোনা জানা, উচুঁ পদে চাকরী করে তার মানে এই না যে সে সাধু পুরুষ। এদের মূল টার্গেট এখন আমরা। আমাদের মগজ ধোলাই করে যদি একবার সহানুভূতি পেতে পারে তাহলে আর এদের কি লাগে। আশে-পাশে কোনটা যে কোথায় ঘাপটি মেরে আছে, চোখ-কান খোলা না রাখলে একদিন আমাদেরই পস্তাতে হবে।      
ছাগতাড়ুয়া।


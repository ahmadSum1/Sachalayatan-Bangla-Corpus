আশ্চর্য কল



"এক দেবদূত একদা এক নগরীর উপর দিয়া উড়িয়া যাইতেছিলেন। সহসা কি কারনে জানি তাহার মনে গভীর দয়ার উদ্রেক হইল। তিনি নামিয়া আসিয়া সেই নগরীর মাথাগণের নিকট জিজ্ঞাসা করিলেন "বাপু, তোমরা আমার নিকট কিছু একটা চাহিতে পারো"। নগরীর মাথাগন গভীর ভাবে ভাবিতে লাগিলেন কি চাওয়া যাইতে পারে, এমন সুযোগ তো আর প্রত্যহ মিলিবে না। অনেক ভাবিয়া তাহারা একটি বিশেষ ধরনের মানুষ তৈরির কল চাহিলেন।  সেই মানুষরা হইবেন মেধাবী, জ্ঞান চর্চা আর বিকাশে সদা সচেষ্ট। তাহারা হইবেন জাগতিক সকল মোহ-মায়া মুক্ত, জাতির উত্তরসূরিদের জীবন গড়িয়া দেয়াই হইবে তাহাদের এক ও একমাত্র লক্ষ্য। শুধু তাহাই নহে, দয়া করিয়া তাহাদের যে সম্মানি এবং সম্মান দেয়া হইবে তাহাই বিনা প্রশ্নে তাঁহারা মাথা পাতিয়া লইতে প্রস্তুত থাকিবেন। দরদী দেবদূত সেই কল উপহার দিয়া চলিয়া গেলেন। আর নগরীর মাথাগন মহানন্দে সেই কল দিয়া সেই বিশেষ শ্রেণীর মানুষ বানাইতে লাগিলেন।"
এইটুকু লিখিয়া কামাল সাহেব পুরাতন টাইপরাইটার খানা সরাইয়া রাখিলেন। এক্ষুনি পলাশী হইতে বাজারটা সারিয়া আসিতে হইবে। নাইলে আজ রাতের আমন্ত্রিত অতিথিদের আপ্যায়িত করিবার মত ঘরে বিশেষ কিছু নাই। তিনি ফুলার রোডের শিক্ষক আবাসন হইতে বাহির হইয়া একখানা রিকশা থামাইলেন। শ্রেণীর সবচাইতে উজ্জ্বল ছাত্রটির আবাসনে আজ যেকজন পুরাতন সহপাঠীরা আসিতেছেন তাঁহারা সব গন্যমান্য,  ধনী ব্যক্তি। তাঁহাদের উপযুক্ত আদর, আপ্যায়নে তাহার মাসিক বেতনের কতটা উড়িয়া যাইবে ভাবিতে গিয়া তাহার মুখখানি একেবারে আঁধার হইয়া আসিল।


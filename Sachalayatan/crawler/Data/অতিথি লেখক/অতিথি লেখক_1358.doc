সম্প্রতি বুয়েটে ঘটে যাওয়া ঘটনা




বুয়েটের আহসানউল্লাহ হলে সম্প্রতি রুম নিয়ে অনেক ঘটনা হল। ভার্সিটি বন্ধ করে হল ভ্যাকেন্ট করে দেয়ারও একটা সম্ভাবনা ছিল। কিন্তু পত্রপত্রিকা ব্লগে ঘটনাটা সেভাবে আসেনি, যা এসেছে তাও ভুল তথ্যতে ভরা। অন্য হলের ছাত্র হওয়ার কারণে পুরো ঘটনা মাত্র আজকে জানতে পেরেছি এবং দেরীতে হলেও তা সবাইকে জানাতে চাই।
ঘটনার শুরু এরকম ০৯ ব্যাচের রাতুল ফেসবুকে ছাত্র লীগের বিরুদ্ধে স্ট্যাটাস দেয়। তখন বুয়েট সদ্য বিলুপ্ত ছাত্রলীগের কমিটির আঠার জন সহসভাপতির সতের নাম্বার জন ০৭ ব্যাচের দেবাশীষ সাহা তাকে ডেকে থ্রেট দেয়। পরে রাতুল থ্রেট দেয়ার ঘটনা ব্লগে বেনামে প্রকাশ করে। দেবাশীষ তখন থেকে রাতুলের ওপর রাগ পুষে রাখে।
পরে রাতুল আর ০৯ ব্যাচের আরও দুজন ছেলে ৪৫১ নাম্বার রুমে অ্যালটমেন্ট পায়। পাঁচ তারিখ রাতে তারা প্রভোস্টের অনুমতি নিয়ে ওই রুমে ওঠে। কিন্তু দেবাশীষ রাত ১০টার দিকে এসে তাদেরকে রুম থেকে বের হয়ে যেতে বলে। সেই সময় ওই ফ্লোরের ০৯ ব্যাচের সবাই রাতুল আর বাকি দুজন ছেলের পক্ষ নিয়ে কথা বলে। এসময় ০৯ ব্যাচের শাওনের সাথে দেবাশীষের কথা কাটাকাটি হয়। এখানে উল্লেখযোগ্য যে, দেবাশীষ বিলুপ্ত কমিটির সাধারণ সম্পাদক তন্ময় আহমেদের পক্ষের হয়ে আর শাওন সভাপতি মিশু বিশ্বাসের পক্ষের হয়ে রাজনীতি করত। কথা কাটাকাটির সময় মিশু বিশ্বাস ওই জায়গায় উপস্থিত হয়ে সবাইকে রুমে যেতে বলে। সেই সময় যে যার রুমে চলে গেলে মিশু বিশ্বাসও হলের বাইরে চলে যায়। দেবাশীষ তখন অন্য হল থেকে নিজের গ্রুপের ছেলেদের ডেকে আনে। তারা হলের মাঠে চাপাতি, স্টাম্প আর হকিস্টিক নিয়ে অবস্থান নেয়। আর এক ঘন্টার মধ্যে ৪৫১ নাম্বার রুম খালি না করলে শাওনকে দেখে নেয়ার হুমকি দেয়। এসময় মিশু বিশ্বাসের পক্ষের ছেলেরা চলে আসলে হলের বাইরে দুপক্ষের সংঘর্ষ হয়। সংঘর্ষে দুপক্ষের বেশ কয়েকজন আহত হয়। ওইদিন গভীর রাতেও এঘটনা নিয়ে বিভিন্ন রুমে ভাংচুর চলে।
পরবর্তীতে এঘটনার শেষ হয় বুয়েট ছাত্রলীগের কমিটি বিলুপ্তকরণের মাধ্যমে। দেবাশীষ আর আহসানউল্লাহ হলের ০৭ ব্যাচের উজ্জ্বল হলের অন্য রুমের সিট নিয়েও বাণিজ্য চালিয়েছে বলে শোনা গেছে। বুয়েটে রাজনীতিটা সাম্প্রতিক সময়ে এত প্রকট ছিল না। কিন্তু এসব রুম নিয়ে বাণিজ্য আর কোন্দল সত্যিই নিন্দার যোগ্য।
নাম প্রকাশে অনিচ্ছুক


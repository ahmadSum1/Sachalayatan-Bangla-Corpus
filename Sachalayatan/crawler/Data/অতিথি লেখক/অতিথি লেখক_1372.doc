একটি অলস কর্পোরেট দুপুর, অতঃপর... (শেষ পর্ব) - এভাবেই পাল্টায় সুখের ধরন




এই লেখাটা শুরু করেছিলাম ২২শে নভেম্বর ২০১১ তে। আজ ৯ই জুন ২০১২। কত তাড়াতাড়ি সময় বয়ে যায়। হঠাৎ ল্যাপটপের “হাউস কিপিং” করতে গিয়ে অসম্পূর্ণ লেখাটা পেলাম। এরই মধ্যে চাকরীটা পাল্টেছি, মেঘাও বেশ বড় হয়ে গেছে।
অফিসের সব চাইতে বিরক্তিকর সময়টা হচ্ছে যখন খুব একটা কাজ না থাকা সত্তেও, রাত ৮-৯টা পর্যন্ত বসে থাকতে হয়। সেরকমই একটা পরিস্থিতি হচ্ছে এজেন্সির সাবমিশন এর জন্য অপেক্ষা করা। অফিস আউটলুক নামক বিদিকিচ্ছিরি এক প্রোগ্রাম সামনে নিয়ে তীর্থের কাকের মত অপেক্ষা। মেইল আসবে। সেই একই মেইল টা বস কে ফরওয়ার্ড করে আবারও অপেক্ষা করতে হয়। কখন তিনি “This layout is OK and approved.” লিখে ফিরতি মেইল পাঠাবেন। ততক্ষণে এজেন্সির ছেলেটা কম করে হলেও দশবার ফোন করে, “দাদা, আর কতক্ষণ বসায় রাখবেন?” খুব চিন্তা করে দেখলাম, এই সময়টাই ব্লগ পড়া আর লেখার জন্য সর্বোত্তম।
শহিদ ফ্লোর-এর লাইট গুলো একে একে নিভিয়ে দিয়ে খুবই অনুনয় ভরা আকুতি নিয়ে অফিস ত্যাগ করার অনুরোধ করে যায়। মুখে কিছু না বললেও, বেশ বুঝতে পারি সে খুবই বিরক্ত। আজ তো আমাদের মুশতাক ভাইও বাসায় চলে গেছেন, তাও প্রায় ঘণ্টা খানেক আগে। আমি নিরুপায়। মাঝে মাঝে মনে হয়, রাস্তার পাশে বেশ্যাদেরও নিজের ইচ্ছে বলতে একটা কিছু আছে। আমার মত কর্পোরেট গোলামদের তাও নেই। 
গত বেশ কয়েকটা দিন ধরে খুব ব্যস্ত সময় কেটেছে। অবশ্য এখন এটা নিস্তরঙ্গ রুটিনে পরিণত হয়েছে। সারাদিন PowerPoint আর Excel নিয়ে এত ব্যস্ত থাকি যে নিজের ভাললাগা কিংবা প্রয়োজন গুলোর দিকে তাকিয়ে দেখার ফুরসত হয়না। আবার কাজ করতে করতেই এক একটা সময় আসে যখন “থট প্রসেস” পুরো আটকে যায়। মাথার ভেতর কেমন যেন একটা শূন্যতা তৈরি হয়। টুকরো টুকরো চিন্তা আসে কিন্তু সেগুলো গোছাতে গেলেই তিন আর নয় বারি খায়।  সকাল থেকে রাত পর্যন্ত নাম্বার ক্রাঞ্চিং করতে করতে ঘুমের মধ্যেও দেখি নাম্বার ছোটাছুটি করছে – কখনও ৭ তাড়া করছে ৫ কে আবার কখনও ৩ তেড়ে যাচ্ছে ৯ এর দিকে । অফিস থেকে বাসায় ফেরার পরও মাথার ভেতর সংখ্যাগুলোর এই কুজকাওয়াজ চলতেই থাকে।
ক্লান্তির কাছে হার মেনে নিয়ে আমার চোখের পাতা যখন ঘুমের আদর মাখা চাদর মুড়ে বুজে আসে, তখনই মেঘার আহ্লাদ করার খায়েশ জাগে। কখনও সে “ক-অ-ম” দিয়ে আমার হাতে পায়ে আঁকিবুঁকি করে, “বা-বা, ত্যাতু” (ট্যাট্টু)। আবার কখনও নিজের শিল্পকর্মে মুগ্ধ হয়ে খুশিতে আত্মহারা মেঘা আমার ঘাড়ে কিংবা গলায় কামড় বসায়। রাগ করার কিংবা বিরক্তি প্রকাশ করার সেখানে কোন অবকাশ নেই। আমি কিছুটা নিরুপায়, ঘুম ঘুম চোখ নিয়ে মেয়ের অবুঝ ভালোবাসা মাখা এসব খুনসুটিতে ডুবে যাই। বন্ধ চোখের ভেতরে তখনও সংখ্যাতত্তের হিজিবিজি স্ক্রিনসেভারটা চলতে থাকে।
সেখানেও বিপত্তি। আমার চোখের পাতা এক হলেই হয়ত মেঘার মনে হয় আমি তার প্রতি যথেষ্ট মনোযোগ দিচ্ছি না। “ক-অ-ম”-এর খোঁচা গুলো আস্তে আস্তে বেয়নেট-এর আঘাতের মত তীক্ষ্ণ থেকে তীক্ষ্ণতর হতে থাকে। “বা-আ-বা”, “এই বা-বা-আ”। চেখ না খুলে উপায় নেই। অগত্যা উঠে বসি, মেঘা কিছুটা অনুযোগের সুরে আমার বুকে মাথা রাখে, অনেক কিছু বলতে চায়। তার অস্পষ্ট শব্দ চয়নের মর্মার্থ উদ্ধার করা আমার পক্ষে সম্ভব হয় না। বোকার মত মেয়ের দিকে কিছুক্ষন তাকিয়ে থেকে বলি, “বাবা, চকলেট খাবে?”।  
তার দুষ্টুমিতে অস্থির আমি এক পর্যায়ে তার দিকে একটু রেগে তাকাতেই সে মুচকি হেসে উল্টো প্রশ্ন করল, “বাবা, রাগ করশে? অ্যাঁ, বাবা রাগ করশে?” তারপর পাশ থেকে আমার ফোনটা তুলে নিয়ে কাকে যেন ফোন করে অনুযোগের সুরে বলতে থাকে, “বাবা রা-গ করশে না-আ? এখন কথা বোব্বনা।” আজকাল বাচ্চারা অনেক বুদ্ধিমান। ভাবলে অবাক লাগে এই বয়সে আমি ফোন কি জিনিস তাই চিনতামই না।
মেয়েকে জিজ্ঞেস করি, “মেঘা কার সাথে কথা বলে?”
“মনি’র সা-থে” [আমার বড় বোনকে মেঘা মনি ডাকে] 
“মনিকে কি বললে?”
“বাবা, রাগ করশে।”
“কেন? বাবা রাগ করব না?”
“না-আ।”
“মেঘা বাবাকে ভালোবাসে?”
“ভাল-বাশি।”
এ পর্যায়ে মেঘা’র মা ঘরে ঢুকে, “মেঘা, মাকে ভালোবাসেনা?”
“মা-কে ভাল-বাশি।”
খুব কৌতূহল থেকে মেয়েকে জিজ্ঞেস করি, “মেঘা কাকে বেশি ভালোবাসে?”
একটু বিচলিত হয়ে, নিজেকে সামলে নিয়ে মুচকি হেসে উত্তর দেয়, “দা-দ্দা কে”। 
মেয়ের কাণ্ড দেখে আমরা দুজন হেসে উঠি। আর মেঘা লাজুক একটা হাসি দিয়ে আমাদের গায়ের ওপর ঝাপ দিয়ে পরে। অনেক আহ্লাদের “হুম্পি”র বর্ষণ হতে থাকে।
অফিসের ডেস্ক এ বসে বারবার এ কথোপকথন মনে করি। ক্লান্তি জাতীয় শব্দ গুলো হারিয়ে যায়, আমার চোখগুলো জ্বলে ওঠে। নিজের অজান্তেই হাসতে থাকি আমি। সত্যিই, এভাবেই পাল্টায় সুখের ধরন।
অচেনা আগন্তুক
এ সিরিজের আগের লেখা গুলোঃ
১। একটি অলস কর্পোরেট দুপুর, অতঃপর...
২। একটি অলস কর্পোরেট দুপুর, অতঃপর... (দ্বিতীয় পর্ব)


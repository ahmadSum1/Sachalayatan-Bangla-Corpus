রাজশাহীর রিক্সার ছবি



রিক্সার ছবি নিয়ে আমার উৎসাহ অনেক দিনের। ডিজিটাল অটোম্যাটিক ক্যামেরার সহজলভ্যতার আগের দিন গুলোর জন্য আমার আফশোস হয় কেন আমার ক্যামেরা ছিলনা আর সেই পুরনো রিক্সার ছবি গুলো তুলে রাখতে পারিনি। কিন্তু সেটা পুষিয়ে নিতেই যেদিন থেকে একটা ডিজিটাল অটোম্যাটিক ক্যামেরা পেয়েছি সেদিন থেকেই রিক্সার পেছনের টিন শিটটায় আঁকা ছবি গুলো ক্যামেরা বন্দী করতে শুরু করে দিই। ছবি গুলো আদৌ কোন নান্দনিক সূত্রে পড়ে কিনা জানিনা, জানিনা এধরনের শিল্পকে ফোক আর্টইবা বলা যায় কিনা। মাঝে কিছুদিন যাবত রিক্সার ছবি আঁকানোতে একটা ভাটার টান এসেছিল। এমনও মনে হচ্ছিল বুঝি রিক্সার ছবি আঁকানো উঠেই গেল একরকম। কিন্তু রাজশাহীতে কয়েক বছর যাবত দেখছি আবার রিক্সা গুলোয় নতুন করে ছবি আঁকানো শুরু হয়ে গেছে। এত বিচিত্র ছবি এর আগে কখনও দেখিনি। জানিনা অন্য শহরের রিক্সা গুলোয় আবার নতুন করে ছবি আঁকানো হচ্ছে কিনা। এক সময় শুনতাম রিক্সার অলঙ্করনে ঢাকার রিক্সার পরই আসতো রাজশাহীর রিক্সার কথা। সেই ঐতিহ্যটা ঢাকায় এখন কি অবস্থায় আছে জানিনা, তবে রাজশাহী সেই ঐতিহ্যকে মনে হয় বিস্মৃতির গর্ভ থেকে আবার টেনে তোলার চেষ্টা করছে। রিচার্জেবল ব্যাটারী আর মোটর সংযুক্ত রিক্সার প্রচলন থেকেই এই নতুন করে রিক্সার অলঙ্করনের শুরু। রিক্সার ছবি নিয়ে কথা না বাড়িয়ে শ্রেফ কয়েকটা ছবি তুলে ধরছি সবার জন্য, রাজশাহীর রিক্সার ছবি।
লিখেছেন : সোহেল ইমাম
















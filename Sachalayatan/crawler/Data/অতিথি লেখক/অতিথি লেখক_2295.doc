মুখো



মুখো
        চলো, আমরা মুখোশ বানাই সবাই মিলে একজোটে ---
        মুখ-মুখোশের ভীড় জমে
আর   কারখানাতে চাঁদ নামে
ঐ      রাত্রি গভীর তিন যামে।
       ঐ দেখা যায় কর্পোরেটের...
না    কারখানার বন্ধ গেটের
                                       স্বয়ম্বরা ফাঁক,---
(চিমনি থেকে চমকিয়ে চোখ মারলো দাঁড়কাক)
হাড়হারামির লেবেল সেঁটে
চল্‌ সব্বাই মুখোশ বানাই একজোটে।
মুখোশ গড়ায় মৃত্তিকা চাই খুব দামি
দেখতে হবে কোন রাস্তায় বদনামী
খুঁড়বো মাটি গড়ব ঘটি খানদানী
(সব ভিখিরির বাচ্চারা আজ একটু বেশীই পান্তা নিক)
কাঁচা ঘটির পলকা কানা        (প্রেম দেবনা) হলদেটে
ঐ চেয়ে দেখ যৌথখামার       আবারও সেই বন্ধ গেটের
কোত্থাও নেই ফাঁক
(দাঁড়কাকটা উড়ে যাচ্ছে,যাক)
হাড়হারামির লেবেল সেঁটে
চল্‌ তবে চল্‌ মুখোশ বানাই একজোটে।
এই মুখোশের কারবারেতে লাভ বেশী
মাটির মুখোশ বিক্রী করি,কেনে ওপাড়ার রাক্ষসী
মুখোশ বেচায় ঝামেলা কম,খরচও কম,লাভ বেশী।
যদিও এখন কদর বেশী প্লাস্টিকের---
আমরা তবু মাটির বেচি,মুখোশপিছু পাঁচ সিকে
তাই দক্ষিণা চাই,---ঘুড়ি-লাটাই
বিনামূল্যে নিয়ে যান ভাই,দিন ওপাড়ার ক্লাস থ্রি কে।
খুঁড়তে খুঁড়তে মাটিও যায় খুব নেমে;
কালো রঙের কয়লা বেরোয়,ময়লা ওঠে,খুব ঘেমে
যাই। হাত চলেনা,বুক চলেনা----
----একদিন তো সব যন্ত্রই যায় থেমে।
বৃত্তি থামায়,মৃত্যু জমায়,মৃত্তিকা যায় খুব নেমে।
এখন আছি চুপটি করে,গড়ছি মুখোশ ঘরের কোণে একমনে
রাত্রি হলে কাঁকড়া খাবো, বাপ ব্যাটা আর ব্রহ্মদৈত্য তিন জনে
তিন জনাতে শোর মচাবো
হাল্লা থেকে শুন্ডী যাবো
রাত্রি হলে বাদুড় চুষে একলা বসে চুপটি খাবো তিন জনে।
মুখোশ গড়ার ব্যাবসা করা সহজ না।
আজকে হঠাৎ দুপুরবেলা
বিষ্ঠা নিয়ে করছি খেলা
এমন সময় বুঝলাম যে যেখান দিয়ে ভাবছি এসব
                                          -----সেটা আমার মগজ না !
 সৌরভ দে
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%73%6f%75%72%61%76%61%6d%70%69%72%65%40%67%6d%61%69%6c%2e%63%6f%6d%22%3e%73%6f%75%72%61%76%61%6d%70%69%72%65%40%67%6d%61%69%6c%2e%63%6f%6d%3c%2f%61%3e%27%29%3b'))


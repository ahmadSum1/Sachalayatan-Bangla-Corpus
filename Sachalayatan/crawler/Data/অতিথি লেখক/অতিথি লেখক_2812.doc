অবশেষে গ্যাসও আমদানী করতে যাচ্ছে সরকার!



বৈশাখী টেলিভিশনে এই মাত্র দেখলাম খবরটা। বাংলাদেশ গ্যাস আমদানী করতে যাচ্ছে মধ্যপ্রাচ্যের দেশ কাতার থেকে। পেট্রোবাংলার চেয়ারম্যান জানালেন তাদের সিগ্ধান্তের কথা। তারা কাতার থেকে তরলিকৃত গ্যাস আমদানী করবেন। সেই তরলকে বায়বিয় আকারে রূপান্তর করে ছাড়া হবে পাইপলাইনে, যেখান থেকে সবার চুলায় পৌঁছে যাবে সেই গ্যাস। বলতেই হয় সময়োপযোগী সিগ্ধান্ত।
আমাদের গ্যাস নাকি শেষ হয়ে যাচ্ছে ২০১২ সালে। নতুন গ্যাস অনুসন্ধানে নানান জটিলতা। তার উপর সাগরে থাকা গ্যাস নিয়ে মায়ানমার এবং ভারতের সাথে আমাদের যে ঝগড়া চলছে, তা সমাধান হতে কম করে হলেও অন্তত ৪ বছর সময় লাগবে। গ্যাসের অভাবে বিদ্যুৎ উৎপাদন কম হচ্ছে ৬০০ মেগাওয়াট। তার উপর সরবরাহ করতে না পারার কারনে বন্ধ রাখতে হচ্ছে কারখানা। আমাদের গিন্নীরা সময় মত রান্না করতে পারছেন না গ্যাস না থাকার কারনে, সেটা না হয় বাদই দেয়া গেলো। তাই নাকি সরকারকে বাধ্য হতে হলো গ্যাস আমদানী করার সিগ্ধান্ত নিতে।
দেশের খবর খুব একটা রাখা হয় না কিছুটা ব্যস্ততার কারনে, কিছুটা সব-কিছু-গোল্লায়-যাবে-সেটাই-স্বাভাবিক-ভেবে-কি-হবে ধরনের মনোভাবের কারনে। তার পরেও যতদূর মনে পরে, কিছু দিন আগেও খুব লাফালাফি হচ্ছিল গ্যাস রপ্তানী হবে বলে। আমার প্রশ্ন হচ্ছে, আমাদের যদি এত পরিমান গ্যাসই মজুদ থাকে যা দিয়ে আমরা নিজেদের প্রয়োজন মিটিয়ে বিদেশেও রপ্তানী করতে পারি, তাহলে এত তারাতারি সেই গ্যাস গেলো কোথায়? তাহলে কি আমাদের আদৌ সেই পরিমান গ্যাস মজুদ ছিলো না? যদি তা নাই থাকে, তাহলে কোন সাহসে এই দেশের সরকার নিজেদের আভ্যন্তরিন প্রয়োজনের কথা বাদ দিয়ে বিদেশে গ্যাস রপ্তানী করার কথা ভাবতে পারে? কি ছিলো সেই চিন্তার পেছনে তাদের স্বার্থ? শুধুই ব্যক্তিগত পকেট ভারী করা? এদেশের ষোল কোটি মানুষের চিন্তাও তাদের পকেটের চিন্তার কাছে কোন বিষয় নয়?
আর আমাদের বিপুল পরিমান যে গ্যাসের মজুদ ছিল, সেই গ্যাস এত জলদি শেষ হয়ে যাওয়ার পেছনে কারন কি? 
আমার মনে হয়, আমরা নিজেরাই এর সবচেয়ে বড় কারন। সামান্য একটা ম্যাচের কাঠি বাঁচানোর জন্য আমরা সারারাত জ্বালিয়ে রাখি আমাদের রান্নার চুলা। আর কাজটা করি প্রায় বিনামূল্যে এই গ্যাস পাই বলেই। অথচ যেই কাতার থেকে গ্যাস আমদানী করার সিগ্ধান্ত নেয়া হয়েছে, সেই দেশে থাকার বদৌলতে জানি, সেখানকার গ্যাস কোন পাইপলাইনের মাধ্যমে ঘরে ঘরে সরবরাহ করা হয় না। সবাইকে গ্যাসের সিলিণ্ডার কিনে নিয়ে গ্যাস ব্যবহার করতে হয়। শুধু কাতার কেনো, পৃথিবীর কোন দেশেই পাইপলাইন বসিয়ে আনলিমিটেড গ্যাস সরবরাহ করার মত অপচয়ি পদ্ধতি আছে বলে আমার মনে হয় না।
সরকার যদি গ্যাস আমদানী করার সিগ্ধান্তই নিয়ে থাকে, আমার মনে হয় সবার আগে তাদের উচিত পাইপলাইনে গ্যাস সরবরাহ বন্ধ করে দিয়ে সবাইকে সিলিণ্ডারের মাধ্যমে গ্যাস সরবরাহ করা। কাজটা হয়ত এখনই করা যাবে না, তার জন্য জনগনকে প্রস্তুতি নেয়ার সময় দিতে হবে। কিন্তু যত দ্রুত সম্ভব তাদের উচিত এই পাইপলাইন সিস্টেম বাদ দেয়া। আমার মনে হয় সময় এসেছে জনগনকে বুঝতে দেয়ার, তাদের অফুরন্ত গ্যাসের ভাণ্ডার শেষ হয়েছে তাদেরই অবিবেচক অপচয়ের কারনে। তা না হলে এক দিকে উচ্চমূল্যে গ্যাস কিনে এনে পাইপলাইনে ঢালবে, আর মানুষ ৩৫০ টাকা মাসে বিল দিয়ে অকারনে ২৪ ঘণ্টা জ্বালিয়ে রাখবে তাদের চুলা। ভর্তুকি দিয়ে কয়দিন চালাবে সরকার?
আর দ্বিতীয় যে কাজটি করা উচিত, সেটা হলো বড়লোকের দামী গাড়িগুলোতে বিনামূল্যের সিএনজি ঢালা বন্ধ করা। পাবলিক পরিবহনগুলোতে সিএনজি দেয়া যেতে পারে, জনগনের উপকার হচ্ছে। কিন্তু বড়লোকের এই লেটেস্ট মডেলের দামী গাড়িগুলোতে বিনামূল্যে সিএনজি দেয়ার কি অর্থ হতে পারে? এত টাকা দিয়ে যারা গাড়ি কিনতে পারে, তারা সেই গাড়ি চালানোর জন্য পকেটের টাকা খরচ করে পেট্রোল কিনতে পারবে না? যদি নাই পারে, গাড়িগুলো গ্যারেজে রেখে দিয়ে পাবলিক বাসে টিকেট কেটে যাতায়াত করুক। রাস্তার উপর গাড়ির চাপ কমবে। জানজট করবে। সাধারন মানুষ রাস্তায় বের হলে স্বস্তির নিঃস্বাস ফেলতে পারবে।
নিতান্তই আবেগের বশে লেখা অর্থহীন এই লেখাটি কোন কিছুই পরিবর্তন করতে পারবে না জানি। তারপরেও লিখলাম দেশের প্রতি মমত্ববোধের কারনে। এত দূরে বসে নিজ দেশের শুধুই পেছনে যাওয়া দেখতে আর ভালো লাগে না।


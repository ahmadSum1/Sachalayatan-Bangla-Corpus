অস্থিরতা ও অজানা আশঙ্কা 



একদিন দেখি জাফর ভাইয়া উৎভ্রান্তের মত রাস্তার মাঝখানে দাঁড়িয়ে আছে। ভাইয়া আমাদের হাসপাতালের শল্য বিভাগের রেজিস্টার। যে সময়ের কথা বলছি তখন আমরা ইন্টার্নী ডাক্তার। ভাইয়া আমাদের সাথে সবসময় বন্ধুর মত মিশতেন, কখনও তাকে রাগ করতে দেখতামনা। আগে আমাদের সাথে গল্প করার সময় তার পাঁচ বছরের ছেলেটা কি কি মজার কথা বলে তা শোনাত, ভাবির কথাও বলত। সে হঠাৎ করে এমন হয়ে গেল কেন বুঝতে পারছিলাম না। বহিঃবিভাগে তাকে আর আগের মত দেখা যায়না, অপরেশন থিয়েটারেও আগের সেই হাসি-খুশি ভাইয়া আর নেই। আমাদের ওয়ার্ডে ঠিক সময় মত না আসার জন্য কাউকে বকাও দেয় না, ডিউটি ভাগ করে দেয় না, আমাদের সাথে থেকেও যেন তিনি নেই। আমরা সবাই তা লক্ষ্য করি, ভাবি হয়ত পারিবারিক ঝামেলার জন্য তার এই বেহাল দশা। 
ভাইয়ার একটা কথা আমার খুব মনে পড়ে, ক্যাম্পাসে ছাত্র রাজনীতি নেই বলে আমাদেরকে আনেক ভাগ্যবান বলতেন তার নিজের তুলনায়। তিনি মেডিকেল কলেজের ভর্তি হবার পর পার্টি না করার কারনে তার সব বই নাকি কোন এক দলের ছাত্রনেতা ড্রেনে ফেলে  দিয়েছিলেন, বইগুলো তার বাবার অনেক কষ্টের উপার্জনের পয়সা দিয়ে কেনা ছিল। এতকিছুর পরেও তিনি কোন দলে যোগ না দিয়ে এমবিবিএস পাস করেন। অনেকটা আর্থিক কষ্টের মধ্যে বেড়ে উঠা জীবনের পরের সময়গুলো বেশ সাচ্ছন্দে চলে যাচ্ছিল তার, প্রেমিকা কে জীবনসঙ্গী করা, পরিবারে সচ্ছলতা আনা এই সবকিছু। ভাবী এফসিপিএস পাস করেন, আর ভাইয়াও একটি মেডিকেল কলেজের রেজিস্টার হন। সব কিছু নিয়ে ভাইয়া কে খুব সুখি দেখতাম সবসময়। তার এতটা পরিবর্তন দেখে আমরা বিস্মিত হতাম কিন্তু কিছু জিজ্ঞেস করা হয় নাই কখনো। একদিন হঠাৎ করে শুনি ভাইয়া চাকুরি ছেড়ে চলে যাচ্ছেন। আন্দাজ করলাম কারো সাথে কিছু একটা হয়েছে কারন খুব বড় কিছু না হলে তার এই সিদ্ধান্ত নেবার কথা না। 
ভাইয়া চলে যাবার বেশ কিছুদিন পরের কথা, আমাদের হাসপাতালের আরেক ডাক্তার ভাইয়ার কাছে তার চলে যাবার কারন জানতে পারলাম। জাফর ভাই আমাদের হাসপাতালের কতৃপক্ষের একজন উচ্চপদস্থ কর্মকর্তার দাড়োয়ানের হাতের সিস্ট আপরেশন করতে যেয়ে হাতে সুইয়ের খোঁচা খান। পরে অন্যদের মাধ্যমে জানতে পারেন যে, লোকটি ঘাতক ব্যাধি এইডসে আক্রান্ত। এইডস সংক্রামনের অনেকগুলি উপায়ের মধ্যে একটি হচ্ছে রক্তসংবহনের মাধ্যমে। অপারেশনের সময় যেহেতু জাফর ভাইয়ের হাতে সুইয়ের খোঁচা লেগেছিল সেক্ষেত্রে লোকটির রক্ত ভাইয়ার ক্ষত স্থান দিয়ে তার নিজের দেহে প্রবেশ করার আশঙ্কা থাকে। সাধারনত আক্রান্ত হবার সাথে সাথেই এর উপসর্গ দেখা যায়না কিন্তু ভবিষ্যতে তার নিজের এইডস হবার সম্ভাবনা থেকেই যায়। এই মানসিক অস্থিরতা তাকে সবসময় তাড়িয়ে বেড়াত বিশেষ করে যদি তার কখনো এইডস হয় কি জবাব দেবে সে তার পরিবারের কাছে। বাংলাদেশে সাধারন মানুষ এইডস সংক্রমনের একটাই কারন মনে করে আর তা হলো অবাধ যৌনমিলন। এই অস্থিরতা তাকে আস্তে আস্তে অসুস্থ করে তুলে এবং একসময় সে চাকরী ছেড়ে চলে যায়।
আজ প্রায় দুই বছর হতে চলল, আমরা সেই ঘটনার পরে ভাইয়ার কোন খবর পাইনি, কোথায় আছে, কেমন আছেন, সুস্থ আছেন নাকি …। ঘটনাটি জানার পর আমরা সবাই এই জাতীয় বিষয় নিয়ে খুব অস্বস্তি বোধ করতাম, বিশেষ করে অপারেশন থিয়েটারে। কারন বহির্বিভাগের ছোট খাট অপারেশন গুলিতে  বিশেষ কোন সতর্কতা অবলম্বন করা হতোনা। সবচেয়ে বেশি অবাক হয়েছিলাম একথা জেনে, যে লোকটির অপারেশন করতে যেয়ে ভাইয়া এই ঝুঁকিতে পড়তে হয়েছিল সে লোকটির যে এইডস আছে তা কতৃপক্ষের অনেকেই জানতেন, কিন্তু সেই অপারশনে সেজন্য বিশেষ কোন সতর্কতা অবলম্বন করতে বলা হয়নি এমনকি যে তাকে অপারেশন করবেন সেই জাফর ভাইকেও এ বিষয়টি অবহিত করা হয়নি।আজকে বাংলাদেশে এইডস রোগীদেরকে সঠিক ভাবে যদি চিহ্নিত করে রাখা হতো সেক্ষেত্রে এই ঝুঁকি হয়ত অনেক কমে যেত। যদি কোন  না জানি এভাবে নিজের অজান্তেই ভাইয়ার মত আরো কতজন ভয়াবহ এই রোগটি বা অন্যান্ন সংক্রমন রোগে আক্রান্ত হবার ঝুকি নিয়ে নিরলস ভাবে মানুষের সেবায় ব্রত হয়েছেন। 
বিদ্রঃ ব্যাক্তিগত কারনে আমি প্রতিষ্ঠানের নামটি উহ্য রাখলাম এবং ভাইয়ার সঠিক নামটিও ব্যবহার করিনি।
=======================
মিতু
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%69%74%75%72%69%66%61%74%40%67%6d%61%69%6c%2e%63%6f%6d%22%3e%6d%69%74%75%72%69%66%61%74%40%67%6d%61%69%6c%2e%63%6f%6d%3c%2f%61%3e%27%29%3b'))
রিফাত জাহান মিতু 


প্রদীপ জ্বালাতে হবে.....



যুক্তির পিঠে অস্ত্র দিয়ে আঘাত চালায় যারা
ভালোই জানে, যুক্তি তাদের কতোটাই নড়বড়া।
তবু তাদেরই গুণ গায় যারা, সংখ্যায় বেশি তারাই
মানবতা শুনে, মুখ বুঁজে কাঁদে, পিশাচ-প্রেমীর বড়াই।
আর ঢাকে যারা ঘাতকের গ্লানি, কপোট অজুহাতে,
দার্শনিক আর মানবতাবাদি নেতা তারা বাংলাতে।
বাকি যারা আছি, চিৎকার করি বিচার চাইতে গিয়ে
আশেপাশে সবে, বিদ্রূপ করে, সেই আমাদের নিয়ে।
"মরেছে, মেরেছে, বেশ করেছে, এতো চেচামেচি কেনো?
আমরা তো ভাই, ঠিক আছি তাই, ক্যাচাল চাই না কোনো।"
সুবিধাবাদি মানসিকতায় ধামাচাপা পরে যায় সবই
যুক্তি-বুদ্ধি লোপ পায়, আর আঁধারে ছায় যে রবি।
আগ্রাসী সেই আঁধারে যখন সবকিছু যায় ঢেকে
মানুষ যারা, তাঁরাই কিন্তু পিদিম জ্বালিয়ে রাখে।
অন্ধকারের বন্দক, ওদের আলোতেই যতো ভয়
তাই ধরে ধরে, এক এক করে, পিদিম নেভাতে হয়।
আলো-আঁধারের এই লড়াইয়ে, আঁধারই কি জয়ী হবে?
হুশিয়ার হও, এখনই সময়, প্রদীপ জ্বালাতে হবে।
নয়তো এভাবে, সব নিভে যাবে, বাকি যতো শিখা আছে
তা্ই বলি আজ, কাল না আবার পস্তাতে হয় পাছে।
--- জাহিদ হোসেন


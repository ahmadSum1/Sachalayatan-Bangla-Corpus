স্মৃতিবন্দী/ মধুবন্তী



তোমাকে
আধো ছায়ায় তোমার দিকে চোখ পড়তেই কপালের ভাঁজ, চোখের তলে কালি। শীতের রোদ্দুরে কেমন যেন ক্ষয়ে যাওয়া সময়ের গন্ধ। আ-আ-হ্, এ তো ভাঁজ পড়ার সময় নয়, এখনও কপালে কালো টিপ শোভা পাবার কথা। করতলে এখনও রক্তাভা থাকার কথা। নেই তো!!
এই তুমি, কে বলেছে তোমায় আসতে, এলেই যখন, কে বলেছে এই অবেলায় আসতে। এখন আর তোমাকে দেব বলে সেই ভালোবাসা কই- আমার সব ভালোবাসা কেড়ে নিয়ে গেছে সে। এখন বড় ক্লান্তি দেখো কপাল জুড়ে বসে আছে। ওত পেতে আছে ভয়াল দুঃসময়, ফিরে যাও.......ফিরে যাও তুমি। বিরক্ত করো না।
তাকে[/i]
সেদিন কেন দূরে সরিয়েছিলে তুমি। ভালো কি বাসনি.... বিশ্বাস করি না। কেন তবে ক্লাসের ফাঁকে আমার জন্য আলাদা করে খাবার তুলে আনতে টিফিন কৌটোতে করে। কেন আমার অসুস্থতার দিনগুলোতে ক্লাস ছেড়ে আমার পাশে তুমি বসে কাটিয়েছ। দুটো বছর যে সৌরভ দিয়ে আমায় তুমি ঘিরে রেখেছিলে, তাকে আড়াল করার চেষ্টাও করেছ বারবার। পেরেছিলে কি....পারনি, পারনি বলেই তোমাকে এখনও আমি আমার পাশে পাই। তোমার করতলে মুখ ডুবিয়ে আমি সেই দিনগুলোকে অনায়াসে অনুভবে আনতে পারি।
তুমি যাবার আগে বলেছিলে তোমার সাথে কখনো যেন আর যোগাযোগ না করি। এই দেখো আজ ষোল বছর, আমি তোমার কোন খোঁজ করিনি। কিন্তু তোমার সাথে আমার নিত্য যোগাযোগ।
তোমাকে
আবার কেন এসেছ, আমি চাই না... চাই না তোমাকে। আমাকে একা থাকতে দাও। বেশ, তোমাকে আমি বলি শোন তার কথা- তাকে আমি ভুলিনি, তাকে আমি ভুলব না। এবার ফিরে যাও।
কেন আস বারবার, কেন কেন? কেন বুঝতে চাও না, বারবার বলার পরেও।
---------------------------------
আবার আজ এলে-
কেমন আছ তুমি?
---------------------------------
বেশ কদিন পর এলে যে,
কদিন তোমার খোঁজ পাইনি, ফোন ও করনি-
কেন ?
-----------------------
আজ অমন ক্লান্তির ভাঁজ কেন কপালে। চোখে অমন বিষণ্ণতার খেলা কেন? তোমার চোখ জুড়ে, কপাল জুড়ে এত কালো কালো ছায়া কেন। আমার ভয় করে। 
আমি

কত কতকাল ধরে আমি যত্ন করে স্মৃতিগুলো তুলে রেখেছি চন্দন কাঠের বাক্সে। দূরে চলে যাবার যে ধূসর রঙ তাকেও আমি সযত্নে ধারণ করেছি এই বাক্সে। জারুল গাছের পাতায় জমে থাকা বিন্দু বিন্দু জল তাকেও রেখেছি এই বাক্সে,শুধু তার জন্য। কখনো সে আসে মৃদু পায়ে, হাওয়ার মত পরশ বুলিয়ে ফিস ফিস করে বলে- কেমন আছ? 
ও কেন বারবার আসে, কি চায় সে। আমি কিছু দিতে পারি না যে।
সে আমাকে ছাড়ে না, স্মৃতিও আমাকে ছাড়ে না।
সে আর স্মৃতি, স্মৃতি আর সে- আমি কাকে নিয়ে থাকি....................
মধুবন্তী মেঘ


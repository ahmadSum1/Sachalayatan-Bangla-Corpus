বাংলাদেশের জন্য নতুন রাষ্ট্র ব্যবস্থার সন্ধানে



ড: খোন্দকার সিদ্দিক-ই-রব্বানী
অধ্যাপক ও চেয়ারপার্সন,
বায়োমেডিকেল ফিজিক্স এন্ড টেকনোলজি বিভাগ, ঢাকা বিশ্ববিদ্যালয়

 নিজস্ব প্রযুক্তি উন্নয়ন ছাড়া দেশের উন্নতি হবে না, আর এ কাজটি অন্যেরা এসে আমাদের জন্য করে দিতে পারবেনা, এ উপলব্ধি থেকে ১৯৭৮ সনে মাইক্রো-ইলেকট্রনিক্সে পিএইচডি শেষ করেই সরাসরি দেশে চলে আসি, বাইরে চাকুরীর ভাল সুযোগ থাকা সত্বেও।
ঢাকা বিশ্ববিদ্যালয়ের পদার্থ বিজ্ঞান বিভাগে সহকারী অধ্যাপক হিসেবে যোগ দিই।  বিষয় পরিবর্তন করে দেশের সাধারণ মানুষের কাজে লাগে এমন গবেষণায় নিয়োজিত হই। দীর্ঘ ৩২ বছরের গবেষণায় বেশ কিছু সফলতা এসেছে, বিদেশেও আমাদের উদ্ভাবন নিয়ে কাজ শুরু হয়েছে। বিশেষ করে আমাদের গবেষণার সফলতার প্রেক্ষিতে ঢাকা বিশ্ববিদ্যালয় নতুন একটি বিভাগ খোলার সুযোগ করে দিয়েছে, যার নামটি আছে উপরে আমার পরিচয়ের সাথে।   উপলব্ধি করি, গবেষণা ল্যাবরেটরীর চার দেয়ালেই আটকা পড়ে থাকবে, জনগণের কাজে আসবে না যদি না তার ফলাফলের বাণিজ্যিকীকরণ না হয়। কিন্তু নিজস্ব নতুন প্রযুক্তি নিয়ে মাঠে নামতে কোন ব্যবসায়ীই রাজী নন, তাই নিজেকেই শিক্ষকতার পাশাপাশি একজন উদ্যোক্তা হিসেবে দাঁড় করাতে হল। কিছু সফলতা এল।
 কিন্তু আরও এগুতে গিয়েই দেখলাম সরকারী নীতিমালার পাহাড় সমান বাধা। দেশের ক্ষুদ্র শিল্প যে সব পণ্য তৈরী করে, বিদেশ থেকে আমদানী করা পণ্যের সাথে যেন কোনভাবেই প্রতিযোগিতায় তা টিকতে না পারে তার জন্য কর-নীতিমালা সব তৈরী সেই বৃটিশ ঔপনিবেশিক সময় থেকেই, যা এখনও চলছে, মাঝে মাঝে একটু এদিক সেদিক করা ছাড়া। নীতিমালা পরিবর্তনের জন্য এককভাবে প্রচেষ্টা শুরু করলাম, সরকারের নিয়ামকদের সাথে সরাসরি মত আদান প্রদানের মাধ্যমে। কিছু পরিবর্তন আনতে পারলেও অল্প সময়ের মধ্যেই তা ফেরৎ চলে যায় আগের পর্যায়ে। দেশের নিজস্ব প্রযুক্তির সম্ভাবনাময় ইলেকট্রনিক্স শিল্পের ক্ষুদ্র উদ্যোক্তাদের সংগঠিত করে চেষ্টা করলাম। ফল সে একই।
নিজের চোখের সামনে দেখলাম কি ভাবে প্রবীন ও তরুণ উদ্যোক্তাদের শত চেষ্টা সত্ত্বেও নিজস্ব প্রযুক্তির সম্ভাবনাময় ইলেকট্রনিক্স শিল্প প্রায় ধ্বংস হয়ে গেছে। এ চেষ্টার মাধ্যমে অন্য ক্ষুদ্র উদ্যোক্তাদের সঙ্গে যোগাযোগ হল, তাদের কষ্টও বুঝতে শুরু করলাম। উপলব্ধি করলাম কেবল রপ্তানী, বৈদেশিক মুদ্রা আয়, বা বিশাল বিশাল শিল্প কারখানা এ দেশের সাধারণ জনগণের দারিদ্র দূর করতে পারবে না।
কেন্দ্রে পাহাড় সমান অর্থ আর খাদ্য জমা হয়ে থাকলেও দারিদ্র দূর হবে না, কারণ প্রান্তিক ব্যক্তির কাছে তা নিয়মিত পৌঁছাতে হলে তার চাই কর্ম-সংস্থান, অনুদান বা ভিক্ষায় তার দারিদ্র কখনোই দূর হবে না, বরঞ্চ তা চিরস্থায়ী হবে।
 এর একমাত্র সমাধান রয়েছে কৃষি, আর প্রকৌশল ও প্রযুক্তি ভিত্তিক ক্ষুদ্র শিল্প খাতে, আর এ খাতদুটিই পারে প্রতি বছর যোগ হওয়া ত্রিশ লক্ষ নতুন মানুষের কর্মসংস্থান করতে। কৃষককেও আমি একজন প্রযুক্তিবিদ হিসেবেই দেখি। এ দুয়েরই অমিত সম্ভাবনা আছে এদেশের মেধাবী আর নিরলস সাধারণ মানুষগুলোর মধ্যে। অতীতে নেয়া অনুকূল নীতিমালার ফলে কৃষিতে বেশ সফলতা এসেছে, বলতে হবে। কিন্তু ক্ষুদ্র শিল্পে নীতিমালা কখনই অনুকূল হতে পারছে না, কারণ এর বিরুদ্ধে রয়েছে বিদেশী পণ্যের আমদানীস্বার্থের বিশাল শক্তি, তার সঙ্গে কখনও যোগ হয় এদেশেরই কিছু বড় বড় শিল্পগোষ্ঠী বা প্রতিষ্ঠানের স্বার্থ। আমাদের শহুরে মানসিকতারও কিছু সমস্য রয়েছে। এ সবের ফলে ক্ষুদ্রশিল্প কখনই কোমর সোজা করে দাঁড়াতে পারছে না। এর প্রতিকার করতে পারে একমাত্র রাষ্ট্র ও রাষ্ট্রীয় নেতৃত্ব। কিন্তু সেখানে এসে ঠেকে গেলাম, এ যে রাষ্ট্র-পদ্ধতির এক বিশাল যন্ত্র দানব, যে এর ভেতর ঢোকে সেই পদ্ধতির সেবাদাস হয়ে যায়। ব্যক্তি-মানুষের যোগ্যতা, অভিজ্ঞতা সেখানে গৌণ। তাই রাষ্ট্র-পদ্ধতির দিকে দৃষ্টি নিবদ্ধ হল।   পদ্ধতির মধ্যে যে গণতন্ত্রের দিকে অনেক আশা নিয়ে আমরা তাকিয়ে ছিলাম, আশাভঙ্গ হল সেখানেই সবচেয়ে বেশী। গণতান্ত্রিক সরকারকে তার অস্তিত্ব টিকিয়ে রাখার জন্য অনেক কাছের মানুষ তৈরী করতে হয় সারা দেশে, গ্রামে গঞ্জে, শহরে। এ কাছের মানুষদের চাহিদার যোগান না দিতে পারলে তার নিজের অস্তিত্বই বিপন্ন। আর এর ফলে তৈরী হচ্ছে বিশাল সামাজিক বৈষম্য, অথচ এ বৈষম্য দূর করার অঙ্গীকার নিয়েই আমরা গণতন্ত্র চেয়েছিলাম। এ চাহিদার যোগান দিতে হয় সারা দেশের মানুষকে, বিশেষ করে গ্রামের মানুষকে। আমরা যারা শিক্ষিত ও শহরবাসী, তারাও কোন না কোন ভাবে সরকারের কাছের মানুষদের কাছাকাছি ভিড়তে পারি, সরকারের উপর প্রভাব ফেলে নিজেদের সুযোগ সুবিধা কিছুটা হলেও আদায় করে নিতে পারি, কিন্তু শহরের অশিক্ষিত বা স্বল্প শিক্ষিত মানুষকে আর গ্রামে বাস করা সিংহভাগ মানুষকে তার দাম দিতে হয়। বৈষম্যের শিকার তারাই সবচেয়ে বেশী।
 গণতান্ত্রিক সরকারের সময়ে গ্রাম জীবনে এমন সব কষ্ট ও বিড়ম্বনা তৈরী হয়েছে, যা অগণতান্ত্রিক সরকারের সময়ও ছিল না। এ ছাড়া নীতিবানের পক্ষে এ দেশে টিকে থাকাই হয়েছে বড় সমস্যা, অন্যদিকে নীতিহীনের হচ্ছে রমরমা উন্নতি। নীতিহীনতা চারদিক যেন ছেয়ে ফেলেছে, আর তার ছায়া কেবল বেড়েই চলেছে, কমছে না। পাশাপাশি বিশ্ববিদ্যালয়ে দেশের সবচেয়ে শিক্ষিত জনগোষ্ঠীকে খুব কাছে থেকে দেখে দু:খ পাচ্ছি কি ভাবে গণতন্ত্রের দানবীয় দিকটি দেশের সবচেয়ে মূল্যবান শিক্ষিত ব্যক্তিদেরকে তাদের আজীবনের শিক্ষা থেকে দূরে সরিয়ে দিচ্ছে। দেশের এ ক্রান্তিলগ্নে যাদের দিকে আমরা তাকাব, যাদের কাছ থেকে সমাধানের কোন নতুন পথ আশা করব, তারাই যখন দানবের সেবাদাস হয়ে পড়েন, তা দেশের জন্য নিদারুণ হতাশার খবর বৈকি। এ সব কিছু নিরন্তর ভাবায়। ভাবনার এক পর্যায়ে আবিষ্কার করি বাংলাদেশের মত তৃতীয় বিশ্বের আরও যারা গণতন্ত্রে পদচারণা করছে, কারও অবস্থাই তেমন ভাল নেই। 
আবিষ্কার করি পাশ্চাত্যের ধনী দেশগুলোর অনেকগুলিতেই এ আধুনিক যুগেও রাজতন্ত্র এখনও বেঁচে আছে, আগের মত সদর্পে না হলেও, আর তা সম্ভব হয়েছে দেশের মানুষকে গণতন্ত্রের নামে দলে দলে বিভক্ত করে, সেই বিখ্যাত ডিভাইড এন্ড রুল অনুসরণ করে। এই তো সেদিনই অষ্ট্রেলিয়া ভোট দিয়ে স্বাধীন হবার সুযোগ পেয়েও তা নেয় নি, বার হাজার মাইল দূরের রাজতন্ত্রের অধীনে থাকার পক্ষেই ভোট দিয়েছে। অথচ স্বাধীনতার আকাঙ্খা মানুষের স্বাভাবিক, এর জন্য লক্ষ লক্ষ মানুষ রক্ত দিয়েছে আমাদের এই বাংলাদেশে। উপলব্ধি করি, হাজার বছর ধরে শিখেছি, একতাই বল, বিভেদ করে দুর্বল; কিন্তু কার স্বার্থে দেশের মানুষকে দলে দলে ভাগ করার পদ্ধতি বেছে নিয়েছি? হাজার বছর ধরে শিখেছি, আপনারে বড় বলে বড় সে নয়, লোকে যারে বড় বলে বড় সেই হয়;, শিখেছি আমার মধ্যে মনুষ্যত্ব-পশুত্ব দুটিই বিরাজমান, মনুষ্যত্বের সমাজ তৈরী  করতে হলে নিজেকে অন্যের থেকে ছোট ভাবতে হয়, বিনয়ী হতে হয়।
কিন্তু এ কেমন পদ্ধতি বেছে নিয়েছি যেখানে গর্ব করে ঘোষণা দিতে হয়, আমাকে ভোট দাও, আমিই অন্যজনের থেকে বেশী যোগ্য? এ তো আমার ভিতরের পশুটিকেই উসকিয়ে দেয়। তাই দেশে আজ যা কিছু অপ্রিয় হচ্ছে, দুর্নীতি, সন্ত্রাস ; এ তো সব এ পশুত্বেরই স্বাভাবিক পরিণতি। হ্যাঁ, পাশ্চাত্যের কিছু ধনী দেশ এ গণতন্ত্র নিয়েই আপাত:দৃষ্টিতে ভাল চলছে, কিন্তু গভীরে ঢুকলে দেখা যাবে তাদের কিছু সাংস্কৃতিক উপাদান তাদের সমাজকে শক্তভাবে জুড়ে রেখেছে। প্রচলিত গণতন্ত্রের কারণে তার কিছুটা ক্ষয় হলেও সাংস্কৃতিক শক্তির প্রবলতা তাদেরকে এত তাড়াতাড়ি নীচে নিতে পারছে না। অবশ্য তাদের কোন কোন দেশে নীচে নেমে যাওয়ার প্রবণতা ইদানীং বেশ চোখে পড়ছে। তা ছাড়া নিজের দেশের জন্য আপাত:দৃষ্টিতে মোটামুটি ভাল হলেও অন্যদের জন্য তাদের কেউ কেউ পৃথিবীকে  অনাবাসযোগ্য করে তুলছে। পক্ষান্তরে আমাদের দেশের সাংস্কৃতিক শক্তির ধরণটি ভিন্ন, যেটি পাশ্চাত্য থেকে আমদানী করা প্রচলিত গণতন্ত্রের দানবীয় দিকটিকে সামাল দেয়ার জন্য কোনোভাবেই তৈরী নয়। এ জন্যই যত ব্যর্থতা, যত হতাশা। তাই আমাদের জন্য অন্য ব্যবস্থার কথা ভাবতে হবে, যা আমাদের সাংস্কৃতিক শক্তির উপযোগী।
 দু:খ, অন্ধভাবে পাশ্চাত্যের রাজনৈতিক, অর্থনৈতিক পদ্ধতির অনুকরণ করতে গিয়ে আমরা নিজেদের হাজারো বছরের শিক্ষাকে সম্পূর্ণ পিছনে ঠেলে রেখেছি। তাই নতুন করে ভাববার সময় হয়েছে। আর অন্ধ অনুকরণ নয়, আমাদেরকে যৌক্তিক বিশ্লেষণের মাধ্যমে দেশের সরকারের জন্য নতুন পদ্ধতির কথা ভাবতে হবে। ঈঙ্গিত নিতে হবে একটি ক্ষুদ্র সমাজ কিভাবে গড়ে ওঠে, কিভাবে নেতৃত্ব তৈরী হয়, এসবের উপলব্ধি থেকে।   বেশ কিছু বছর এভাবে ভাবনার পর বাংলাদেশের জন্য নতুন একটি রাষ্ট্র ব্যবস্থার রূপরেখা দাঁড় করিয়েছি, আশে পাশের ব্যক্তিদের সাথে আলাপের প্রেক্ষিতে এতে অনেক পরিবর্তনও এনেছি। এ নিয়ে একটি পুস্তিকা তৈরী করে এখন সচলায়তনের পাঠকদের সামনে উপস্থাপন করতে চাচ্ছি, তাদের মতামতের আলোকে এটিকে আরও উন্নত ও বাস্তব সম্মত করা যায় কিনা। কেউ হয়ত এটিকে সম্পূর্ণ অবাস্তবও ভাববেন। কিন্তু মতামত দেয়ার আগে একটু চোখ বন্ধ করে নিজের জীবনের সব অভিজ্ঞতা আর উপলব্ধি গুলোকে সম্মিলিত করে বিশ্লেষণ করতে অনুরাধ করব। পুস্তিকাটি ব্লগ হিসেবে আকারে বড় হয়ে  যাবে বিধায় পিডিএফ করে এখানে লিংক সংযুক্ত করে দিলাম।
 আগ্রহ ভরে আপনাদের মতামতের অপেক্ষা করছি।


পিএইচডিকাহন 



"যদি তুমি সফল হতে পারো, তাহলে ২০১৫ সালে এটা বাস্তবায়ন হবে", বলল ডেভিড। হাত মিলিয়ে যেতে যেতে বলল "আর মনে রেখো এটা কিন্তু টপ সিক্রেট। আমরা কাউকে জানতে দিতে চাই না যে আমরা এরকম কিছু নিয়ে কাজ করছি। বেস্ট অফ লাক। আশা করি তুমি সফল হতে পারবে"। আমার হার্ট বিট কি একটা মিস হলো? এত বছরের পরিশ্রম আর গবেষণা কি সফল হতে যাচ্ছে? 
কি কোনো রহস্য গল্পের ডায়লগ মনে হচ্ছে? আসলে এই কথাগুলি বলছিল আমার মেন্টর ডেভিড। ওর সাথে কাজ শুরু করেছি মাত্র কয়েকদিন হলো। বড় একটা কোম্পানির রিসার্চ ল্যাবে। আর কাজটা হলো নেক্সট জেনারেশন মাইক্রোপ্রসেসর ডিজাইন  করা। এত গোপনীয়তার কারণ হলো কোম্পানিগুলি হাড্ডাহাড্ডি লড়াই এ এগিয়ে থাকতে চায়। আমার গ্রুপ এ আছে ছয় সাত জন। সবাই পিএইচডি করা। এই রকম অনেক গুলি গ্রুপ  মিলে গবেষণা করে কিভাবে ভবিষ্যত প্রসেসরকে আরো দ্রুত করা যায়, কম তাপে কম খরচে। স্বাভাবিক ভাবেই চাকরির পূর্ব শর্ত হলো ডক্টরেট ডিগ্রী। আমি তিন মাসের জন্য কাজ করতে এসেছি ইন্টার্ন হিসাবে। আমার নিজের কোনো ডিজাইন ভবিষ্যত কোনো প্রসেসরে যেতে পারে এই চিন্তা করেই আমার হার্ট বিট মিস হবার যোগাড়। 
পিএইচডি যখন শুরু করেছিলাম তখন ঠিকমত জানতাম না পিএইচডি জিনিসটা কি। কিছু দিন পরেই বুঝলাম স্কুল, কলেজ, ভার্সিটি পার হয়ে এত দিনে মনের মত কিছু করার সুযোগ পেলাম। পিএইচডি একমাত্র জায়গা যেখানে যা খুশি পড়া যায়। পছন্দের বিষয় নিয়ে রাত দিন কাটায় দেয়া যায়। পড়ো, চিন্তা করো, নতুন কিছু করার চেষ্টা করো, এই হইলো কাজ। প্রচন্ড খারাপ এক স্কুলে পি এইচ ডি করি। কিন্তু ভাগ্য ভালো যে পেপার রিভিউ করার সময় কে কোন স্কুল এ পরে সেটা কোনো ব্যাপার  না, কাজটা কেমন সেটাই আসল।
তাই বলে যদি মনে হয় পিএইচডি স্বপ্নের মত একটা ব্যাপার, তাহলেও সেটা ভুল হবে। পি এইচ ডি মানে বছরের পর বছর আটকে থাকা। হতাশা, পরিশ্রম আর ব্যর্থত়ার মাঝে এক দুই ঝলক সাফল্য। অনেকে মনে করে পিএইচডি এক ধরনের চাকরি, যেটা প্রচন্ড রকমের ভুল ধারণা। পিএইচডি হলো ২৪/৭ জব। যখন কোনো কাজ করছি না , তখনও মাথার মধ্যে একটা ব্যাকগ্রাউন্ড থ্রেড কোনো প্রবলেম নিয়ে চিন্তা করে যায়। পিএইচডি ছাত্ররা সারা দিন রাত ল্যাবে বসে থাকে তাদের আর কিছু করার নেই এই জন্য না, বরং এই জন্য যে তারা নতুন কিছু  করতে চায়, তারা যা করছে সেটাকে তারা ভালবাসে।


আমাদের চলচিত্র : ভুত ও ভবিষ্যৎ




আমাদের বর্তমান সময়ের মুল ধারার বানিজ্যিক চলচিত্রের সবচেয়ে ব্যবসাসফল নায়কের নাম সাকিব খান!! এই বিষয়টা আমাকে কষ্ট দেয়, একি সাথে চোখে আঙ্গুল দিয়ে দেখিয়ে দেয়, জহির রায়হান, তারেক মাসুদের মত মেধাবী ফিল্ম পরিচালকের দেশের চলচিত্র আজ কোথায় গিয়ে নেমেছে!! সমস্যাটা আসলে সাকিব খান কে নিয়ে নয়, রবিন্দ্রনাথের কোন একটা উপন্যাস অবলম্বনে তৈরি ফিল্মে আমি সাকিব খানের অভিনয় দেখেছি, ছেলেটা ভালো অভিনয় ও করতে পারে...সমস্যাটা মুলত কেন সেই ভাল অভিনয় করা সাকিব খানের বদলে ‘এক কথায় রাবিশ’ কিছু ফিল্মের সাকিব খান আমাদের সবচেয়ে জনপ্রিয় নায়ক! 
প্রশ্নটা এই যায়গাতেই, কেন? 
এই দেশের ৪০ ভাগেরও বেশি মানুষ দরিদ্র সীমার নিচে বসবাস করে, প্রতিদিন খেটে খাওয়া এইসব মানুষ বিনোদনের জন্য সিনেমা হল এ যায়, আপনি কিংবা আমি কিন্তু এই সিনেমার দর্শক শ্রেনী নই!! এখন এই মানুষগুলো সারাদিন খাটা খাটনি করে, তাদের কে যদি আর্ট ফিল্ম ধরায়ে দেন, তারা তা দেখবে না, তারা পর্দায় ফ্যান্টাসি দেখতে চায়, তারা দেখতে চায় তাদের মত গরিব ঘরের একটা ছেলে পরীক্ষা দিলেই প্রথম হয়, ধনীর রাজকন্যা বাগায়ে আনে। বিষয়টা আসলে অনেকটাই আমাদের আর্থ সামাজিক অবস্থার কারনে...
সবসময়ই একটা কথা বলা হয়, “Poverty is photogenic”। প্রতি বছর যেইসব স্টিল পিকচার আন্তর্জাতিক পুরষ্কার পায়, একটু খেয়াল করলেই দেখা যায়, তার বেশির ভাগেরই বিষয়বস্তু থাকে দারিদ্র্য কিংবা যুদ্ধ। কিন্তু যার প্রতিটা দিনই যায়, জীবন সংগ্রাম আর দারিদ্র্যের সাথে যুদ্ধ করে, পয়সা খরচ করে সে তার নিজের জীবনের ভিডিওগ্রাফি দেখতে যাবে কেন? কারণ বিষয়টা অনেকটা আমাদের পহেলা বৈশাখ এ শখ করে শুকনা মরিচ, পেয়াজ দিয়ে পান্তা খাওয়ার মত। যে দারিদ্র্যের কারনে প্রতিদিনি পান্তা খায়, সে বরং একটা বিশেষ দিনে বিরিয়ানি খেতে চাইবে, পান্তা তার কাছে কোন বিশেষ দিনের বিশেষ তাৎপর্য বহন করে না। তাই আমাদের এই দরিদ্র্ প্রলেটারিয়েট শ্রেনী বিনোদন হিসেবে সেই সব সিনেমাই দেখতে চায় যাতে গরিব ঘরের মেধাবি এবং প্রতিবাদী নায়কের প্রেমে পড়বে সম্ভ্রান্ত ধনীর আদরের দুলালী, আর সেই নায়কের প্রেম যখন টাকা দিয়ে কিনতে চাইবে নায়িকার অহংকারি পিতা, তার অহংবোধে তীব্র কুঠারাঘাত করে নায়ক গর্জে উঠবে, “চৌধুরী সাহেব, আমরা গরিব, আমাদের টাকা না থাকতে পারে কিন্তু ভালোবাসার মন আছে আর সেই মন টাকা দিয়ে কেনা যায় না”। দিনশেষে যখন সকল প্রতিকূলতা পেরিয়ে চৌধুরী সাহেব স্বীকার করে নেবেন, “মিথ্যে প্রতিপত্তি আর সামাজিক মর্যাদার  অহংকারে আমি এতদিন অন্ধ হয়ে ছিলাম, তুমি আমার চোখ খুলে দিয়েছো” আর গরিব নায়ক আর ধনী কন্যার সুখে শান্তিতে বসবাস দিয়ে শেষ হবে সিনেমা, পুজিবাদি সমাজের যাতাকলে পিষ্ট, শোষিত নিগৃহীত প্রলেটারিয়েট শ্রেনী তখন সন্তুষ্টির হাসি হাসবে তার মাথার ঘাম পায়ে ফেলা টাকায় কেনা সিনেমা টিকেটে বুর্জোয়া শ্রেনীর বিরুদ্ধে শোষিত শ্রেনীর জয়জয়কার দেখে, তার আজীবন লালিত ইউটোপিয়ান সমাজের বাস্তবায়ন দেখে। আর যতই বলি “ Films are the best form of art”, দিনশেষে ফিল্মও অন্য দশটা ব্যবসার মতই, বেলা শেষের হিসাব কেবল, লগ্নি ছিল কত আর উঠে এসেছে কত! লগ্নিকারী প্রযোজকেরাও তাই দিনশেষে একটা হিসাবি করে, “ফিল্ম মার্কেট খাইছে তো?”! ফলাফল আমাদের বাংলা চলচিত্রের বর্তমান দৈন্যদশা!! 
এখন আসা যাক অন্য আরেকটা প্রসংগে, কেন আমাদের ফিল্ম ইন্ডাস্ট্রি আমার কিংবা আপনার রুচিবোধের কথা মাথায় না রেখে সিনেমা বানাচ্ছে, কেন অধিকাংশ ফিল্ম মেকারদের টারগেটেড মার্কেট আমরা নই?
উত্তরটা পেতে ফিরে যেতে হবে একটু অতীতের দিকে...
৫০ থেকে ৮০ এর দশক পর্যন্ত আমাদের দেশেই অনেক ভাল ফিল্ম হয়েছে। সুভাষ দত্ত, জহির রায়হান এর মত পরিচালকেরা আমাদের উপহার দিয়েছে অনন্য সুন্দর শিল্পমান সমৃদ্ধ অনেক ছবি যা একই সাথে ছিল ব্যবসাসফল। আমাদের চলচিত্রের নিম্নমুখী যাত্রাটা শুরু মূলত আশির দশক থেকে, ঠিক তখন থেকেই যখন আমাদের উচ্চ মধ্যবিত্ত, মধ্যবিত্ত শিক্ষিত শ্রেনী আমাদের দেশীয় চলচিত্র থেকে মুখ ফিরিয়ে নেয় আর চলচিত্রের এই নিম্নমুখী বিবর্তন প্রকট রুপ ধারন করে ৯০ এর দশকে গিয়ে। 
উচ্চ মধ্যবিত্ত, মধ্যবিত্ত শিক্ষিত শ্রেনী কেন সিনেমা হল বিমুখী হওয়া শুরু করলেন, তার একটা কারন মোটামুটি সবারি জানা, স্যাটেলাইট চ্যানেল এর আগমন, ভারতীয় চলচিত্র এর গ্ল্যামার এ মোহাবিষ্ট বাংলাদেশী দর্শকশ্রেনী, আর ফলাফল অবহেলিত দেশীয় চলচিত্রের দৈন্যদশার শুরু। আমাদের শিক্ষিত শ্রেনী যখন থেকে হল বিমুখী হওয়া শুরু করলেন, ঠিক তখন থেকেই সিনেমার সাথে সাথে হলগুলোর পরিবেশও খারাপ হওয়া শুরু করলো, অবস্থা এতটাই খারাপ হল, ভদ্র ঘরের কোন তরুন যদি সিনেমা হল এ যানও, আগে চারপাশটা ১০ বার ভাল করে দেখে নেন, কেউ আবার দেখে ফেল্লো না তো!!
এবার আসা যাক, আরও কিছু কারণ বিশ্লেষনে। আমরা মুখে যতই বলি, দেশটা রসাতলে যাচ্ছে, আগানোর পরিবর্তে ক্রমশ পিছিয়ে যাচ্ছে, আমাদের দেশীয় অর্থনীতির পরিসংখ্যান কিন্তু তা বলে না। ৬০ কিংবা ৭০ দশকের তুলনায় দেশের মাথাপিছু আয়, জিডিপি বেড়েছে কয়েক গুন। তাই ৬০ কিংবা ৭০ এর দশকে যখন একজন শ্রমজীবী মানুষের কেবল নিজের এবং পরিবারের জন্য দুমুঠো ভাত জোগাড় করাটাই ছিল কষ্টসাধ্য, জাতীয় অর্থনৈতিক অবস্থার উন্নতি, পরিবার পরিকল্পনার ফলে কমে যাওয়া পারিবারিক ব্যয়, সর্বপরি শ্রমের মূল্যবৃদ্ধি ৯০ এর দশকে এসে সেই একই শ্রমিককে পরিবারের খরচ মিটিয়ে আরো কিছু অর্থের সংস্থান দিচ্ছে, আর তখনি তার এই ‘ইকোনোমিক এফোরডেবিলিটি” তাকে পরিণত করেছে চলচিত্রের “কঞ্জিউমিং মার্কেট” হিসেবে। চলচিত্রের মার্কেটে দেশের শ্রমজীবী শ্রেণীর প্রবেশ, যারা এদেশের “মেজরিটি পপুলেশন” এবং এই “মেজরিটি পপুলেশন” এর “মেজরিটি কঞ্জিউমিং মার্কেট” হিসেবে আত্নপ্রকাশ এবং একই সাথে দেশের শিক্ষিত শ্রেনীর হল বিমুখতা দেশীয় ফিল্ম মেকারদের বাধ্য করে আমার কিংবা আপনার চলচিত্র রুচির কথা ভুলে গিয়ে দেশের ৫০ ভাগ মানুষের সমন্বয়ে গড়ে উঠা নব্য “মেজরিটি কঞ্জিউমিং মার্কেট” এর চলচিত্র রুচির সাথে সঙ্গতিপূর্ণ ফিল্ম তৈরি করতে, আর যার ফলাফল হিসেবে আমরা দেখতে পাই একের পর এক “চৌধুরী সাহেব” মার্কা ধনী-গরীব দন্দের ফ্যান্টাসী ফিল্ম, সাথে যুক্ত হয় রগরগে অশ্লীলতা। অবস্থা আরো বেশি খারাপ হওয়া শুরু করে যখন এই অশ্লীলতা ফিল্ম এর গন্ডি ছাড়িয়ে হলগুলোতেও বাস্তবরুপেই আসে, আর আমাদের সিনেমা হলগুলো পরিনত হয় রূপোজীবিনীদের রুপ উপভোগের অবাধ ক্ষেত্রে! আর সেই কারণেই শিক্ষিত মধ্যবিত্ত শ্রেণীর যে অল্প কিছু মানুষ তখনো হল এ গিয়েই ফিল্ম দেখত, তারাও বাধ্য হয় হল ত্যাগ করতে আর ফলাফল “খাইছি তোরে” কিংবা “টারজান কন্যা” এর মত ব্যবসা সফল চলচিত্র!!
এবার আসা যাক, তৃতীয় আরেকটা কারণ বিশ্লেষনে। 
আমি যখন ছোট ছিলাম, ৯০ সালের শুরুর দিককার কথা বলছি, তখন বেশির ভাগ মানুষের জন্যই চলচিত্র দেখার একমাত্র মাধ্যম ছিল বিটিভির শুক্রবারে বেলা ৩ টার পূর্ণ দীর্ঘ বাংলা ছায়াছবি। ব্যক্তিগতভাবে, আমার চলচিত্র দেখার শুরুটা ওইখান থেকেই। এর বাইরে ছিল, ভিসিপি কিংবা ভিসিয়ার এ ক্যাসেট ভাড়া করে সিনেমা দেখা। তাই ভাল আন্তজাতিক চলচিত্র সংগ্রহ করে দেখা বেশির ভাগ মানুষের জন্যই ছিল খুব কষ্টসাধ্য আর গ্রাম, মফস্বল কিংবা ছোট জেলা শহরগুলোতে বসবাস করা মানুষের জন্য বিষয়টা এক প্রকার অসম্ভবই ছিল। এইরকম একটা পরিস্থিতিতে স্যালেলাইটের আগমন বাংলার মানুষকে সুযোগ করে দেয় বিশ্বের অন্যান্য দেশের অসাধারন সব চলচিত্র সম্পর্কে জানতে। পরবর্তীতে ইন্টারনেট এর কল্যানে যখন পৃথিবীর যে কোন প্রান্ত থেকে ডাউনলোড করেই বিশ্ব সেরা সব চলচিত্র দেখার সুযোগ সৃষ্টি হয় আর সেই সুযোগকে কাজে লাগিয়ে যখন আপনি বার্গম্যান, ফেল্লিনির শিল্প কিংবা ক্যামেরন এর গ্ল্যামার যেটাই দেখুন না কেন, আপনার মুভি রুচির লেভেলটাই এখন পাল্টে গেছে। “সৎ আদর্শবান পিতার আদর্শ রক্ষায় ভিলেন এর হাতে খুন আর সেই সময় ছোট থাকা ছেলের বড় হয়ে সেই ভিলেন কন্যার সাথেই প্রেম আর পরিশেষে খালিহাতে নায়ক একাই যখন ৫০ জন অস্ত্রধারীদের ঘায়েল করে পিতৃ হত্যার প্রতিশোধ নিতে যাবে ঠিক তখনি পুলিশের আগমন, পে পে বাশি আর সেই ডাইলগ, আইন নিজের......”, এই কাহিনী এর ফিল্ম, সাথে ৪০ বছরের কলেজ ছাত্র নায়ক  আর ৩৮ বছরের চুলে দুই বিনী করা ড্যাডি বলে দৌড়ে লাফ দিয়ে বাপের বুকে ঝাপিয়ে পড়া ন্যাকা নায়িকার অভিনয় হজম করার অবস্থায় আপনি আর নেই!! তাই আপনার পক্ষেও হল এ গিয়ে অদ্ভুদ সব নামের একঘেয়ে বিরক্তিকর এইসব ফিল্ম দেখা আর সম্ভব হয়ে উঠেনা, ফলাফলে আমাদের দেশীয় চলচিত্র প্রযোজকদের টারগেটেড মার্কেট হিসেবে রয়ে যায় সেই প্রলেটারিয়েট শ্রেণী, আর ডিপজলের কুরুচিপূর্ণ গালিগালাজে ভরপুর ফিল্ম “কাল্লু মামা” এদেশে ব্যবসাসফল চলচিত্রের আখ্যা পায়!!
তবে বাংলাদেশের চলচিত্র সম্পর্কে এত নেতিবাচক সব কথা শুনে মুখ ভার করবেন না, কারন সময়টা পাল্টাচ্ছে। তারেক মাসুক, মোরশেদুল ইসলাম এর মত মেধাবী চলচিত্রকারের হাত ধরে এদেশে আবার ভালো চলচিত্র তৈরি শুরু হয়েছে, যার ফলশ্রুতিতে আমরা বিগত কয়েক বছরে পেয়েছি মাটির ময়না, মুক্তির গান, আহা এর মত অনেক শিল্পমান সমৃদ্ধ ভালো ভালো চলচিত্র। আর সুখের সংবাদ এই যে, ভালো চলচিত্র তৈরির এই ধারা অব্যাহত রেখেছে মোস্তফা ফারুকি, গিয়াসউদ্দীন সেলিম এর মত প্রতিভাবান তরুণ চলচিত্রকারেরা। আর তাই গত দুবছর ধরেই প্রায় প্রতি মাসেই মুক্তি পাচ্ছে অন্তত একটি ভালো সিনেমা।
স্বপ্নবাজ আমি তাই স্বপ্ন দেখি, সেই দিন আর খুব বেশি দূরে নেই, যখন আমাদের চলচিত্র মনোনীত হবে অস্কারের “বেষ্ট ফরেন ফিল্ম” কিংবা কান চলচিত্র উৎসবের “গোল্ডেন পাম” এর জন্য। নুরুল আলম আতিক কিংবা অনিমেষ আইচ এর মত প্রতিভাবান তরুন চলচিত্রকারদের হাত ধরে আমাদের চলচিত্র পৌছে যাবে বিশ্বমানে, জহির রায়হান এর এই দেশেই জন্ম হবে সত্যজিৎ রায় কিংবা আব্বাস খাইরুস্তামি এর মত পরিচালক, সেই দিন আর খুব দূরে নয়।
                              “ভোর হয়নি, আর হোলোনা... কাল হবে কিনা তাও জানি না
                               পরশু ভোর ঠিক আসবেই, এই আশাবাদ তুমি ছেড়োনা”
আশাবাদ আমি ছাড়িনি, সকল প্রতিবন্ধকাতার দ্বার পেরিয়ে লাল সূর্য উঠবেই...হয়তোবা কাল নয়, তবে পরশু সূর্য ঠিকি উঠবে। 
অপার সম্ভবনাময় এই দেশটির অসীম ঐশ্বর্যময় সেই দিনের প্রতীক্ষায়...............
লেখক পরিচিতিঃ The Shaikat Debnath


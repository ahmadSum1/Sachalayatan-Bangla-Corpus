স্মৃতিকাতরতা



দেশে থাকতে অনেক কিছু নিয়েই যথেষ্ট বিরক্ত ছিলাম। লোড শেডিং, জানযট, ঘিঞ্জি পরিবেশ, আর কত কিছু নিয়েই ক্ষোভ ছিল। অফিসে যাওয়ার সময় যখন ঘন্টার পর ঘন্টা জনাকীর্ণ বাসে দাড়িয়ে (কদাচিৎ বসে) মানুষের ঠেলাঠেলিতে অসহ্য গরমে ঘামাতাম, তখন মনে হত ঢাকা শহরে কেন আছি? কেন এ শহরের অস্বাভাবিক কষ্টের জীবন ছেড়ে দূরের কোন গ্রামে চলে যায় না?
কিন্তু পরক্ষণেই বাস্তবতা আমার ভাবনাকে উড়িয়ে দিত। ঢাকার বাইরে গেলে খাব কী? একারনে এবং আর কিছু উদ্দেশ্যে সবসময় দেশের বাইরে আসার একটা চিন্তা ছিল। এবং চলেও আসলাম। আজ প্রায় দুই মাস ধরে আমেরিকায় বসবাস করছি। একটা বিশ্ববিদ্যালয়ে পিএইচডি করছি আর মাসে মাসে কিছু টাকা পাচ্ছি যা দিয়ে দিব্যি চলে যাচ্ছে। এখানে আসার পর প্রথম প্রথম খাবার খেয়ে রীতিমত ভয় পেয়েছিলাম। খাবারে কোন মসলা নেই, আধাসেদ্ধ- এগুলো মানুষ খায়! সিনিয়র ভাইয়া আর আপুরা বলত এত বাছলে হবেনা, একসময় এগুলিই খেতে হবে। যাই হোক, আমার চিন্তা ছিল রান্না করেই খাব। এখন পর্যন্ত জেদ টিকে আছে- রান্না করেই খায়। এখানে সবকিছুই নিজেকে করতে হয়- বাজার, রান্না-বান্না, কাপড়ধোয়া, ইত্যাদি। আসার আগ পর্যন্ত একাজ গুলো করেছি বলে মনে হয়না। সব কিছুর সাথে আস্তে আস্তে মানিয়ে নিচ্ছি। শুধু একটাই ক্ষোভ- মনে হয় সুন্দর অনেক অনুভূতি হারিয়ে যাবে-মানষের ভীড়ে হেঁটে যাওয়া, রাস্তার পাশে ফুটপাতে দাড়িয়ে টং-য়ের চা খাওয়া, মাঝরাতে বন্ধুদের সাথে আড্ডা দেয়া, ঘুরতে যাওয়া, সবাই মিলে কোন এক বন্ধুকে পচানো, আর কত কী! এখানে জীবনে কোন বৈচিত্র নেই। প্রতিদিন সকালে উঠে মাইক্রোওয়েব ওভেনে খাবার গরম করে খেয়ে, কাঁধে ব্যাগ ঝুলিয়ে বেরিয়ে পড়তে হয়, সন্ধ্যায় বাসায় ফিরে রান্না করে খেয়ে খুব সকালে উঠার চিন্তা মাথায় নিয়ে ঘুমাতে যেতে হয়। পরেরদিন যথারীতিই চলে যায়। এভাবে চার-পাঁচ বছর পর হয়ত একটা ডিগ্রী পাব। তারপর চাকরি, পরিবার, দায়িত্বের বোঝা। শুধু গতদিনগুলোর সেই শান্তি আর ফিরে আসবেনা। সপ্তাহান্তে রাত জেগে মুভি দেখা, অতঃপর তা নিয়ে আলোচনা, তর্ক, কার্ডখেলা, সারারাত না ঘুমিয়ে  সকালবেলা খিচুড়ি-ডিম ভাজি খেয়ে বিছানায় গা এলিয়ে দুপুর ১ টায় ঘুম থেকে উঠে চোখ মুছতে মুছতে ডাইনিংয়ে গিয়ে খেয়ে আবার ঘুম- এর চেয়ে ভাল আর কী হতে পারে?
বাকী জীবন এসব স্মৃতিচারণ করে কাটাতে হবে- ভাবা যায়!!
-অরিত্র অরিত্র


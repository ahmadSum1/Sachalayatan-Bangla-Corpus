গণজাগরণ মঞ্চ, বর্তমান প্রেক্ষাপট ও একজন কর্মী হিসেবে আমার অবস্থান



শহীদ রুমী স্কোয়াডের উদ্যোগে আয়োজিত আমরণ অনশনে অংশ নেওয়া প্রতিটি মানুষের আবেগের প্রতি আমার অকুন্ঠ শ্রদ্ধা। শ্রদ্ধা জানাই এই আবেগী তরুণগুলোর প্রতি। কিন্তু আমি দৃঢভাবে বিশ্বাস করি একটি জাতীয় আন্দোলনে, একটি চেতনার যুদ্ধে আবেগ অন্যতম শক্তি হলেও তার সাথে প্রয়োজন বুদ্ধি-বিবেচনা-কৌশলের যথাযথ সমন্বয়।
প্রেক্ষাপট, ব্যপ্তি, অর্জন সবকিছু মিলিয়েই ’৭১ এর মুক্তিযুদ্ধ ’১৩ এর এই প্রজন্মযুদ্ধ থেকে যোজন যোজন এগিয়ে। তবু এই আন্দোলনে আমাদের চেতনার উৎসমুখ তো সেই একাত্তরই। তাই দৃষ্টান্ত টানতে গিয়ে দ্বারস্থ হচ্ছি সেই একাত্তরেরই। একাত্তরে ত্রিশলক্ষ শহীদ আর ৪ লক্ষ মা-বোনের সম্ভ্রমের বিনিময়ে এসেছে আমাদের স্বাধীনতা। এই আত্মদানকারী মানুষের অধিকাংশেরই কোনো প্রত্যক্ষ যোগাযোগ ছিল না যুদ্ধকৌশলের সাথে; তাদের অন্তর জুড়ে ছিল দেশের জন্য ভালোবাসা, আবেগ। আজ যেই শহীদ রুমী’র ৬১তম জন্মদিন, তিনিও বিদেশী স্কলারশীপের তোয়াক্কা না করে মুক্তিযুদ্ধে ঝাঁপিয়ে পড়েছিলেন নির্ভেজাল আবেগ থেকেই। কিন্তু তারপরেও মুক্তিযুদ্ধের সফলতার পিছনে আমরা কি অস্বীকার করতে পারি তাজউদ্দীন আহমেদ, ওসমানীদের মাস্টারব্রেইনকে, তাঁদের অবদানকে?
৫ফেব্রুয়ারী এই আন্দোলনের শুরু থেকে এই আন্দোলনের নীতিনির্ধারণী পর্যায়ে থাকার সৌভাগ্য আমার হয়েছিল। আর তাই খুব কাছ থেকেই জানি, কীভাবে এই আন্দোলনের একেকটি সিদ্ধান্ত গৃহীত হয়। একইসাথে এমনটাও হয়েছে যে অনেক সিদ্ধান্তই আমার মনঃপূত হয় নি এবং মিটিংয়ে ধারালো সমালোচনা করে এসেও মিডিয়ায় সিদ্ধান্তের স্বপক্ষেই কথা বলেছি। কারণ এটা গণজাগরণ মঞ্চের আন্দোলন, গণমানুষের আন্দোলন; এখানে গণমানুষের প্রতিনিধি হিসেবে আসা মানুষের মতামত, মিডিয়া সেলে ছোট্ট চিরকুটে লিখে দিয়ে যাওয়া কোনো এক বয়োবৃদ্ধ চাচার মতামত সবই সমানভাবে বিবেচ্য। এবং যেহেতু গণজাগরণ মঞ্চে কেউ নেতা নয়, সকলেই কর্মী; সেই জায়গা থেকে একজন কর্মী হিসেবে গণজাগরণ মঞ্চের গৃহীত সিদ্ধান্তের পক্ষেই আমার অবস্থান।
আবার ফিরে আসি একাত্তরের আশ্রয়ে। একাত্তরের মুক্তিযুদ্ধে নীতিনির্ধারণে যে ভুলগুলো আমায় খুব করে পোড়ায় তা হল, জিয়া এবং মোশতাকের ব্যাপারে তাৎক্ষণিক পদক্ষেপ নিতে না পারা; যেটা পরবর্তীতে স্বাধীন বাংলাদেশকে ভয়ংকরভাবে ভুগিয়েছে, এখনো ভোগাচ্ছে। এই আন্দোলনেও তাই শুরু থেকে এই ধরণের মানুষদের অনুপ্রবেশের ব্যাপারে কঠোর হতে মতামত দিয়েছিলাম আমি। 
সবাই নিশ্চয় অবগত আছেন যে, গত ৫ ফেব্রুয়ারী, ২০১৩ বেলা ৩টায় শাহবাগে ‘ব্লগার এণ্ড অনলাইন এক্টিভিস্ট নেটওয়ার্কে’র ডাকা ‘মানববন্ধন ও বিক্ষোভ মিছিল’ এর সাথে যোগ না দিয়ে ‘জাতীয় স্বার্থে ব্লগার অনলাইন এক্টিভিস্ট’ নামে ব্লগারদের আরেকটি সংগঠন প্রেসক্লাবে একই ইস্যুতে অন্য একটি প্রতিবাদ কর্মসূচী আহবান করে। দাবিগুলো প্রায় একই হওয়া সত্ত্বেও এবং ‘গণজাগরণ মঞ্চ’ নামকরণ হওয়ার পরেও ‘নির্দলীয় গণমঞ্চ’ নাম দিয়ে তারা বিচ্ছিন্নভাবে তাদের কর্মসূচী চালিয়ে যেতে থাকে। আর এই কর্মসূচীর হোতারা হচ্ছেন মাহবুব রশীদ, ফারুকওয়াসিফ প্রমুখ। এরা একই সময়ে নিজেদেরকে গণজাগরণ মঞ্চের সংগঠক দাবি করে মিডিয়ায় বিভ্রান্তিমূলক বক্তব্য-বিবৃতিও অব্যাহত রাখে। (মাহবুব রশীদ প্রথম আলো তে তার কলামে আন্দোলনকে টিএসসি বা সোহরাওয়ার্দী উদ্যানে সরিয়ে নিয়ে যাবার কথা বলেছিল, যেটা স্পষ্টতই বিভ্রান্তি সৃষ্টির অপচেষ্টা ছিল।) আর তাই আমি শুরু থেকেই এদের ব্যাপারে সতর্ক থাকতে মত দিয়েছিলাম।
যাই হোক, সেই মত যে সঠিকভাবে অনুদিত হয় নি, তার প্রমাণ আজকের এই বিশৃংখল অবস্থা। গত ২৬ মার্চ পরিবর্তন ডট কম এর মাহবুব রশীদ ও প্রথম আলোর ফারুক ওয়াসিফদের নেতৃত্বে তাদের সমমনা সংগঠনগুলো গণজাগরণ মঞ্চে গৃহীত সিদ্ধান্তের বিকল্প কর্মসূচি ঘোষণা করে। অন্যদিকে শহীদ রুমী স্কোয়াড ঘোষণা করে ‘আমরণ অনশন’। শুরুতেই বলেছি, আমরণ অনশণকারীদের আবেগের প্রতি আমার পূর্ণ শ্রদ্ধা আছে। কিন্তু আমি এখনই ‘আমরণ অনশন’ এর সঠিক সময় মনে করি না। মনে করি, সামনে এখনো অনেকটা পথ, অনেকটা ধৈর্য্যের পরীক্ষা দেয়া বাকি আছে। আমরা যুদ্ধাপরাধী রাজাকারদের ফাঁসি চাই। জামাতের সমূলে বিলুপ্তি চাই। আর এর জন্য অহিংস আন্দোলনের সর্বোচ্চ অস্ত্রটি এখনই ব্যবহার করে ফেলার বিপক্ষে আমার মত।
জয় বাংলা।
জনতার একজন, জনতার সাথে আছি, গণজাগরণ মঞ্চের সাথে আছি।
সুমিত সাহা, ব্লগার এণ্ড অনলাইন এক্টিভিস্ট
কর্মী, গণজাগরণ  মঞ্চ, প্রজন্ম চত্বর, বাংলাদেশ।


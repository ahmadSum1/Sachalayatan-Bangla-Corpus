আত্মহত্যা?




আত্মহত্যা?
১
পুশ সিং আর ক্রিস ম্যাককিনস্ট্রি, দুজনেই কাছাকাছি ধরনের লোক। দুজনেই কাজ করেছেন কৃত্রিম বুদ্ধিমত্তা নিয়ে, অনেকদূর। দুজনেই কৃত্রিম বুদ্ধিমত্তার জন্য দুটো আলাদা জগৎ বানিয়ে বসেছেন।
দুজনের মৃত্যুই প্রায় একই সাথে, প্রায় একই ভাবে।
২
মন্ট্রিয়লে জন্মগ্রহনকারী পুষ্পিন্দর সিং-এর বাবা মাহেন্দার সিং সন্তানকে বড় করেছিলেন সবকিছু ঢেলে দিয়ে। হাই স্কুলে থাকতেই পুষ্পিন্দর আমূলভাবে প্রভাবিত হয় মারভিন মিনস্কি-র 'সোসাইটি অফ মাইন্ড' বইটি দ্বারা।
মিনস্কির মূল বক্তব্য ছিল: একেকটা আলাদা মানসিক এজেন্ট হয়তো তেমন জটিল কিছু করে না। কিন্তু সবগুলিকে জোড়া লাগিয়ে দিলে সৃষ্টি হয় বুদ্ধিমত্তার একটি জগৎ। বুদ্ধিমত্তার এই জগৎই 'ট্রু ইনটেলিজেন্স'।
৩
ক্রিস ম্যাককিনস্ট্রির জন্ম টরন্টোতে, পুষ্পিন্দর-এর থেকে তিনশো মাইল দূরে। 
পুশ-এর মত আরামদায়ক শিশুকাল ভাগ্যে ছিল না ক্রিসের। একা মা তাকে বড় করেছেন। 
কিন্তু প্রতিভা দাবিয়ে রাখা কঠিন। বারো বছর বয়সে নিজে কোডিং শেখা ম্যাককিনস্ট্রি রেডিওশ্যাক টিআরএস মডেল-১ কম্পিউটারের জন্য একটি দাবা খেলা বানিয়ে বসে। সে ১৯৮১ সালের কথা।
৪
'কৃত্রিম বুদ্ধিমত্তা' নিয়ে আমাদের 'ভাঙ্গা-ভাঙ্গা' প্রচেষ্টার কারণে আমরা সফল হইনি, এটি ছিল মিনস্কি-প্রভাবিত পুশ এবং ক্রিস-এর ধারণা।
১৯৯৬ সালে তরুন এমআইটি ছাত্র পুশ সিং ইন্টারনেট-বিখ্যাত একটি পেপার লেখেন: "কেন কৃত্রিম বুদ্ধিমত্তা" ব্যর্থ হল"।
তরুন বিল গেটস জুন ৯, ১৯৯৬-এ এই পেপারের একটি গঠনমূলক উত্তরও দেন।
ধারণা করা হয়, গেটস পুশ-এর পেপার দ্বারা বেশ প্রভাবিত হয়েছিলেন।
৫
এদিকে এসময় ম্যাককিনস্ট্রি নানা ধরণের ইন্টারনেট নিউজগ্রুপ/ফোরামে অংশগ্রহনে ব্যস্ত।
কাকতালীয়ভাবে, ১৯৯৬ এর জুলাইতেই ম্যাককিনস্ট্রির ম্যানিফেস্টো: "ইন্টারনেট ওয়াইড এফোর্ট টু ক্রিয়েট এন আর্টিফিশিয়াল কনশাসনেস', চরম সমর্থন এবং প্রতিবাদের মুখোমুখি হয়।
ম্যাককিনস্ট্রির কৃত্রিম বুদ্ধিমত্তার প্রতি প্রচেষ্টা ছিল মিনস্কির বৃহদায়তনিক তত্ত্বমতে। এই একই প্রচেষ্টার ব্যবহারকারি পুশ সিং-ও ছিলেন বটে।
৬
দুই জিনিয়াস একই প্রচেষ্টায় বিশ্বাসী হলেও, দু'জনের ব্যবস্থা ছিল ভিন্ন। 
ম্যাককিনস্ট্রির ব্যবস্থার নাম 'মাইন্ডপিক্সেল'। পুশের 'ওপেন মাইন্ড কমন সেন্স'।
মাইন্ডপিক্সেল ব্যবহারকারী-মডারেটেড। 'ওপেন মাইন্ড কমন সেন্স'-এর কোন মডারেটর নেই।
একটা পর্যায়ে সম্ভাবনা ছিল, ক্ষীণ বললেও, দুটো ব্যবস্থার একীভূত হওয়ার। কিন্তু এই দুই প্রতিভার দ্বন্দ্বের কাহিনীও বড়ই আগ্রহজনক হলেও, সে আরেকদিনের গল্প।
৭
ম্যাককিনস্ট্রি ফোরামে পোস্ট করে, বলেকয়ে আত্মহত্যা করে।
ফোরামের নাম 'জোয়েল অন সফটওয়্যার'। টেকিদের আড্ডার, ঝগড়ার জায়গা। 
ফোরামে বলে-কয়ে, ঝগড়া করে ম্যাককিনস্ট্রি নিজের অ্যাপার্টমেন্টে ফেরৎ এসে স্টোভ থেকে গ্যাসের লাইন খুলে নিজের মাথার চারপাশে সিল করা ব্যাগের সাথে জোড়া লাগিয়ে দেয়।
মৃত্যুর আগে নিজের ব্লগে ম্যাককিনস্ট্রির পোস্টের একটা লাইন ছিল: "এই লুই ভুইতঁ, প্রাদা আর মঁ ব্লাঁ এর বাণিজ্যিক দুনিয়া আমার জন্য নয়"।
৮
সফল পুশ সিং পিএইচডি সমাপনের পর এমআইটি মিডিয়া ল্যাবে মিনস্কির সাথে কাজ করার সুযোগ পেয়েছিল। IEEE Intelligent Systems Advisory Board এর মতে পুশ ছিল কৃত্রিম বুদ্ধিমত্তা নিয়ে গবেষণা করা সেরা দশ গবেষকের একজন।
ম্যাককিনস্ট্রির মৃত্যুর ঠিক একমাস পরে ৩৩ বছর বয়সী পুশ সিং মাথায় সিলড ব্যাগের সাথে হিলিয়াম ট্যাংকের হোসপাইপ জোড়া লাগিয়ে আত্মহত্যা করে।
৯
পুশ এর ঘনিষ্ঠ বন্ধু রাওয়াত-এর মতে, এই দুই আত্মহত্যার সাথে টার্মিনেটর-২ এর মিল আছে।
"আমাকে খুব বেশি গুরুত্বের সাথে নিতে বলছি না, কিন্তু টি২ এর মাইলস ডাইসন-এর সাথে এই দু'জনের মিল আছে। ডাইসন এমন একটা নিউরাল নেটওয়ার্ক বানাচ্ছিল, যেটা কিনা শেষমেশ সেনটিয়েন্স অর্জন করে মানবজাতিকে ধ্বংস করে। সুতরাং ভবিষ্যত থেকে টারমিনেটের সাইবর্গ পাঠানো হয় মাইলসকে হত্যা করতে। যাহোক, তাদের কিছু করার আগে মাইলস নিজেই জেনেশুনে নিজের জীবন উৎসর্গ করে যাতে তার সৃষ্টি মানুষের ক্ষতি করতে না পারে।"
"কি জানি। পুশ আর ক্রিসকে কেউ কি এসে কিছু বলেছিল কিনা।" 
রিতা
rita.roktim@gmail.com



ডায়েরির পাতা থেকে



[মুক্ত বিহঙ্গ]
সোমবার
জানুয়ারি ২, ২০০৬
 আজ কেমন যেন লাগছে! অনুভূতিটা সম্পূর্ণ অন্যরকম। ভাষায় প্রকাশ করা কঠিন। যখন ও আজ ক্লাসে ঢুকছিলো, হঠাৎ করে লক্ষ্য করলাম আমার হৃৎস্পন্দনের গতি আর স্বাভাবিক নেই! মেয়েটার নাম জ্যোতি। ওর দিকে তাকালেই রবীন্দ্রনাথের উপন্যাসের নায়িকাদের কথা মনে পড়ে যায়! গত একমাস হল আমরা একসাথে ক্লাস করছি, কিন্তু আজকের এই আশ্চর্যকর অনুভূতি আজকেই প্রথম। আইনস্টাইনের রিলেটিভিটি পড়ানো হচ্ছিলো ক্লাসে; মাথায় কিছুই ঢোকেনি । ক্লাসের পিছনে বসে বেশিরভাগ সময় ওর দিকেই তাকিয়ে ছিলাম। ওর ঘন কালো লম্বা চুল গুলোতে হাত বুলিয়ে দিতে খুব ইচ্ছে করছিল!
বুধবার
জানুয়ারি ১১, ২০০৬
আজ আমাদের দু’জনের পোষাকের রঙ এক ছিল। জ্যোতি পড়ে এসেছিল হালকা নীল রঙের সালোয়ার কামিজ আর আমি একই রঙের টি-শার্ট। আমি ল্যাব ক্লাসে ওর সামনে দিয়ে বারবার ইচ্ছে করে হেঁটে গিয়েছি; একবারও তাকায়নি আমার দিকে!
বুধবার
জানুয়ারি ২৫, ২০০৬
আজকের ল্যাবে আমরা দু’জন একই গ্রুপে ছিলাম। এই প্রথম এতটা কাছাকাছি! কিন্তু জ্যোতি আরেক গ্রুপমেট পল্লবের সাথেই বেশি কথা বলছিল; সেটা কি পল্লব আমার চাইতে বেশি ভালো ছাত্র বলে? জ্যোতি একবারও বুঝতে পারেনি, ও যতবার পল্লবের সাথে হেসে হেসে কথা বলছিল, ততবারই আমি কী পরিমাণ কষ্ট পেয়েছি!
সোমবার
ফেব্রুয়ারি ৬, ২০০৬
আগামিকাল একটা ক্লাসটেস্ট আছে। কিচ্ছু পড়তে পারছিনা! মোবাইলে কয়েকবার জ্যোতির নাম্বার টাইপ করে রেখে দিয়েছি। আর ফোন দেবার সাহস হচ্ছেনা। ইতোমধ্যে দু’বার ফোন দিয়েছি কালকের ক্লাসটেস্টের সিলেবাস শুনবার জন্য। আমার ক্লাস লেকচারে কিচ্ছু নেই যে পড়বো; কয়েক পৃষ্ঠা যাবত শুধু জ্যোতির নাম লেখা! বিভিন্ন রঙের কলম দিয়ে লেখা, শুধুই জ্যোতির নাম।
শুক্রবার
ফেব্রুয়ারি ১০, ২০০৬
এখন রাত চারটা বাজে। বিছানায় শুয়েছি রাত একটায়; এখনো ঘুম আসেনি। বিছানায় শুধু এপাশ-ওপাশ করেছি গত তিন ঘন্টা যাবত। জ্যোতির সাথে কথা বলতে বড্ডো ইচ্ছে করছে। কিন্তু বুঝতে পারছি এতো রাতে ফোন দেয়া ঠিক হবে না। আর ফোন দিয়েই বা কি বলবো! সে তো এখনো জানেনা আমি তাকে কতটা ভালোবাসি!
সোমবার
ফেব্রুয়ারি ১৩, ২০০৬
আজকেও বলতে পারলাম না। মাত্র চারটি বর্ণের একটি শব্দ, ‘ভালোবাসি’; অথচ এই শব্দটা মুখে উচ্চারণ করতে যে এত কষ্ট, আগে বুঝিনি! জ্যোতির জন্য নিয়ে যাওয়া পাঁচটা লাল গোলাপ ব্যাগের মধ্যেই রয়ে গেল। আজ পহেলা ফাল্গুন উপলক্ষে ক্লাসের সব মেয়ে বাসন্তি রঙের শাড়ি পড়ে এসেছিল। শাড়িতে জ্যোতিকে আজ সাক্ষাৎ দেবীর মত মনে হচ্ছিল। বিশেষ করে ওর কপালের টিপটা যা সুন্দর মানিয়েছিল! একটা ক্লাসেও মন দিতে পারিনি। যথারীতি জ্যোতির নাম লিখে খাতা ভরিয়েছি। এখন আমি একটানে ‘জ্যোতি’ লিখতে পারি। আর একটু হলে শামিমের কাছে ধরা পড়ে গিয়েছিলাম! ক্লাসের মধ্যে হঠাৎ শামিম আমার কাছে লেকচার খাতা চাইলো; দুইটা ইকুয়েশন মিস্ করেছে বলে। আমি বললাম, আমিও ইকুয়েশন দু’টো লিখতে পারিনি।
আগামিকাল ১৪ই ফেব্রুয়ারি; ভ্যালেন্টাইন’স ডে। কাল জ্যোতিকে বলতেই হবে কথাটা। জানিনা কিভাবে বলবো। ওর চোখের দিকে তাকালেই আমার সমস্ত পৃথিবী স্তব্ধ হয়ে যায়, মুখে কোন কথা আসেনা। ভাবছি কাল এই ডায়রিটা দিয়ে দেব ওকে, সাথে একগুচ্ছ গোলাপ ফুল। হয়তো আমি জ্যোতির যোগ্য নই, তবুও। শুধু এইটুকু জানি, জ্যোতিকে আমার চাইতে বেশি আর কেউ কখনো ভালোবাসতে পারবেনা। 


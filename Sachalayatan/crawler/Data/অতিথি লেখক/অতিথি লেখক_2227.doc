বিনির্মাণের ভাষা, বাংলা ব্যাকরণের ভিন্নপাঠ



ডিসক্লেইমার : লেখাটাতে কাউন্টার ন্যারেটিভ কিছু গুঁজে দেওয়া হয়নি। ভাষা বা ব্যাকরণের সংজ্ঞা রি-কন্সট্রাকশনের প্রচেষ্টাও এতে যৌক্তিকভাবেই অনুপস্থিত। তাই, খুব খেয়াল কৈরা!  
কোনো সন্দেহ নেই, যে ‘ব্যাকরণ পাঠ’ শিক্ষার একটি গুরুত্বপূর্ণ অঙ্গ। অথচ আমাদের পাঠ্যপুস্তকে ব্যাকরণনাম্নীয় যে বটিকাটি সেবন করানো হয় আদতে তা নাকি ব্যাকরণই নয়।  অন্তত ভাষাতাত্ত্বিকরা একে ব্যাকরণ বলে স্বীকার করতে নারাজ। দুর্ভাগ্যবশত আমাদের পাঠ্যবইয়ে ব্যাকরণের যেসব নিয়ম শিক্ষা দেওয়া হয় তা বর্ণনামূলক (descriptive) হওয়ার বদলে, বিধানবাদী (prescriptive)। কৃত্রিম বা পরিকল্পিত ভাষা নির্মাণে অথবা বিদেশি ভাষা শিক্ষায় বিধানবাদী ব্যাকরণের প্রয়োজনীয়তা থাকতে পারে। কিন্তু প্রাকৃতজনের মুখের ভাষা বাংলা কৃত্রিম নয়, বরং একটি প্রাকৃতিক ভাষা। তাই অন্যান্য প্রাকৃতিক ভাষার মতোই বাংলাতেও ব্যাকরণের কাজ ভাষার নিয়ম বর্ণনা করা মাত্র। লেখক, পাঠক বা বক্তাকে নির্দেশনা দেওয়াটা তার কাজ নয়। মনে রাখতে হবে ব্যাকরণ ভাষা তৈরি করে না (কৃত্রিম ভাষার কথা ভিন্ন), বরং ভাষাকে অনুসরণ করেই ব্যাকরণ তৈরি হয়। 

ভাষাবিজ্ঞানের পরিভাষায় ব্যাকরণ (ইংরেজি ভাষায় : Grammar) বলতে সাধারণত ভাষার কাঠামোর, বিশেষ করে শব্দ ও বাক্যের কাঠামোর, গবেষণাকে বোঝায়। এ অর্থে ব্যাকরণ হল কোন ভাষার রূপমূলতত্ত্ব ও বাক্যতত্ত্বের আলোচনা। কখনও কখনও আধুনিক ভাষাবিজ্ঞানে ব্যাকরণ পরিভাষাটি দিয়ে কোন ভাষার কাঠামোর সমস্ত নিয়মকানুনের বর্ণনাকে বোঝানো হয়, এবং এই ব্যাপকতর সংজ্ঞার ভেতরে ঐ ভাষার ধ্বনিতত্ত্ব ও প্রয়োগতত্ত্বের আলোচনাও চলে আসে।
উপরে দেওয়া ব্যাকরণের সংজ্ঞাগুলি মূলত উচ্চতর ভাষাবিজ্ঞানী মহলে প্রচলিত এবং এ ধরনের ব্যাকরণকে বর্ণনামূলক ব্যাকরণও বলা হয়। অন্যদিকে স্কুল কলেজে পাঠ্য ব্যাকরণগুলিতে ভাষার সম্পূর্ণ নিরপেক্ষ বৈজ্ঞানিক বর্ণনা থাকে না, বরং এগুলিতে সাধারণত মান ভাষার কাঠামোর কিছু বিবরণের পাশাপাশি আদর্শ বা মান ভাষাতে লেখার বিভিন্ন উপদেশমূলক নিয়ম বিধিবদ্ধ করে দেওয়া থাকে। এগুলিকে বলা হয় বিধানবাদী ব্যাকরণ। সূত্র : উইকিপিডিয়া
আচ্ছা, আমরা কি কখনো ভেবে দেখেছি এই বিধানবাদী ব্যাকরণ আমাদের জীবনে কতটুকু প্রাসঙ্গিক? কতটুকু প্রয়োজনীয়? 
বোধ করি সকলেই জানেন, যে কোনো প্রাকৃতিক ভাষাতে প্রত্যেক বক্তার মাথায় (বা অবচেতন মনে) ওই ভাষাটি ব্যবহার করার নিয়মগুলো প্রাকৃতিকভাবেই তৈরি হয়। প্রকৃত প্রস্তাবে এটিই ব্যাকরণ, অন্তত মাতৃভাষার ক্ষেত্রে তো বটেই। অন্যদের কথা শুনতে শুনতে শৈশবেই আমাদের মাথায় ওইসব নিয়ম-কানুন স্বয়ংক্রিয়ভাবে তৈরি হয়। কোনো লিখিত বা মৌখিক নির্দেশনার, অর্থাৎ তথাকথিত বিধানবাদী ব্যাকরণের সাহায্য ছাড়াই আমরা এসব নিয়ম জেনে যাই। (প্রমাণ চাই? আমাদের দাদা বা পরদাদারা বা তাঁদের পূর্বপুরুষরা তো অতখানি শিক্ষিৎ ছিলেন না, কিন্তু তাই বলে তাঁদের ভাষাকে এক কথায় অশুদ্ধ বলে নাকচ করে দেওয়াটা কি ঠিক হবে?   ) এবং পুরো প্রক্রিয়াটি আমাদের অজান্তে বা অগোচরেই ঘটে। তবে হ্যাঁ, পরিণত বয়সে ভাষা শিখতে গেলে ব্যাকরণের প্রয়োজন পড়বে বৈকি (এখানে ব্যাকরণের জায়গায় "অসংখ্য লিখিত বা মৌখিক নির্দেশের সমষ্টি" পড়তে হবে)। তাই যে কোনো ভাষার (মান ভাষা/আঞ্চলিক ভাষা/উপভাষা ইত্যাকার ছানাপোনাসহ) নিয়মসমূহের লিপিবদ্ধ রূপ অবশ্যই দরকার আছে। তবে কিনা আমাদের মাতৃভাষা বাংলার ক্ষেত্রে ব্যাকরণটা হতে হবে বর্ণনামূলক, আর দ্বিতীয় ভাষা যেমন ইংরেজির ক্ষেত্রে- বিধানবাদী। বস্তুত শুদ্ধভাবে ভাষা শিক্ষার এটাই বোধ করি নিরাপদ ও সংক্ষিপ্ততর পদ্ধতি। কিন্তু বর্তমানে আমরা এর উলটোটাই করছি।   
হ্যাঁ, এ কথা ঠিক, যে লাতিন গ্রামারের প্রভাবে একসময় ইংল্যান্ড, আমেরিকাসহ বিশ্বের বিভিন্ন দেশে ব্যাকরণে কতগুলি সূত্র ও নিয়ম ধরে-বেঁধে দেওয়া হওয়া হতো। কিন্তু সেই ঔপনিবেশবাদী ভূত স্বাধীনতার এত বছর পরেও আমাদের ঘাড়ে সওয়ার আছে বলেই কি আমরা বিধানবাদী ব্যাকরণকে খুব বেশি গুরুত্ব দিচ্ছি, যেখানে বর্ণনামূলক ব্যাকরণেরই প্রায়োধিকার পাওয়ার কথা ছিল? অবশ্য কেউ কেউ এ পরিস্থিতির জন্য সংস্কৃতজ্ঞ পণ্ডিতদের দায়ী করতে পারেন। কিন্তু আপামর বাঙালি পণ্ডিতরাই বা কী করেছেন? এখন পর্যন্ত প্রকৃত বাংলা ব্যাকরণ কি আদৌ রচিত হয়েছে? আর এর জন্য দায়ী কি কেবলই সংস্কৃত-নির্ভরতা, নাকি অন্য কিছু? ভেবে দেখার সময় এসেছে।
ব্যাকরণ কী?
অভিধানের ভাষায় বলতে গেলে- কোনো ভাষার শব্দ ও পদবিন্যাসের স্বরূপ, কাঠামো, রীতি ও বিশ্লেষণ সম্পর্কিত বিদ্যা বা গ্রন্থই ব্যাকরণ। সেই সাথে, শব্দের ব্যুৎপত্তিবিষয়ক শাস্রও ব্যাকরণেরই অংশ। [১] 
ভাষাতত্ত্বে, ব্যাকরণ বলতে সেই সব নিয়মের সমষ্টিকে বোঝায়, যা কোনো প্রাকৃতিক ভাষাতে ব্যবহৃত বাক্য, পদ এবং শব্দের গঠনপ্রণালীকে নিয়ন্ত্রণ করে। এসব নিয়মের পাঠ, এবং রূপতত্ত্ব (ভাষার রূপমূলসমূহ কীভাবে সংযুক্ত হয়ে শব্দ গঠন করে, সে-সংক্রান্ত বিদ্যা), প্রত্যয়/বিভক্তি, এবং ধ্বনিবিজ্ঞানও ব্যাকরণের আওতাধীন বিষয় বলে বিবেচিত। উচ্চারণধ্বনি (phonetics), শব্দার্থবিজ্ঞান (semantics), এবং প্রয়োগসিদ্ধতাও (pragmatics) ব্যাকরণগত বিষয়। তবে ভাষাতাত্ত্বিকরা সাধারণত শুদ্ধ উচ্চারণের নিয়মকে ব্যাকরণের আওতা বহির্ভূত বিষয় বলে মনে করেন, যদিও ব্যাকরণের বইয়ে বানান এবং যতিচিহ্নের ব্যাপারেও নির্দেশনা দেওয়া হয়ে থাকে। [২]
ব্যাকরণ তৈরি হয় পৌনপুনিক ব্যবহারের মাধ্যমে, যা অঞ্চলভেদে কিছুটা ভিন্ন হয়ে পড়ে। যদিও লক্ষ করা যায়, যে লেখালেখির ক্ষেত্রে অনেকটা আনুষ্ঠানিক নিয়ম অনুসরণ করা হয়। এসব নিয়মের উৎপত্তি হয় লিখিত ভাষার পুনরাবৃত্ত প্যাটার্ন লক্ষ করে। নিয়মগুলো বিকশিত এবং প্রতিষ্ঠিত হতে শুরু করলে নির্দেশনামূলক ব্যাকরণ-শুদ্ধি (prescriptive grammatical correctness)-র প্রশ্ন মাথাচাড়া দিতে পারে। বলাই বাহুল্য, এই প্রক্রিয়ায় প্রায়শ প্রতিষ্ঠিত বা গৃহীত রূপের সাথে সমসাময়িক ব্যবহারের পার্থক্য বা দ্বন্দ্ব তৈরি হতে দেখা যায়। [৩]
বাংলা ভাষা কেমন ভাষা?
প্রাচীন হিব্রু, আরবি এগুলো হলো সংশ্লেষণমূলক বা পদক্রমিক ভাষা। সংস্কৃতসহ অন্যান্য প্রাচীন ইন্দো-ইউরোপীয় ভাষাগুলোও তা-ই। এই যেমন ল্যাটিন ভাষার কথাই ধরা যাক। ল্যাটিন ভাষায় শব্দের অনুক্রম অনেকটাই স্বাধীন-স্বেচ্ছাচারী। উদাহরণ হিসেবে বলা যায়, femina togam texuit এই অনুক্রমটিই প্রত্যাশিত যদিও texuit togam femina অথবা togam texuit femina এভাবেও বলা হতে পারে। অর্থাৎ শব্দের অবস্থান নয়, বরং শব্দের সাথে যুক্ত প্রত্যয়/বিভক্তিই (এক্ষেত্রে -a, -am এবং -uit) বাক্যগঠনের কাজটি সম্পন্ন করেছে। 
আধুনিক ইংরেজি, ফরাসি এগুলো হলো বিশ্লেষণমূলক ভাষা। বাংলা ভাষাও অনেকটা তা-ই, তবে বাংলা যে সম্পূর্ণভাবে বিশ্লেষণমূলক ভাষা তা মনে হয় না, বরং এতে পদক্রমিকতার প্রভাবও বেশ অনুভব করা যায়। যেমন- ‘আমি ভাত খাই’ বাক্যটিকে ‘আমি খাই ভাত’, ‘ভাত আমি খাই’, ‘ভাত খাই আমি’, ‘খাই ভাত আমি’, ‘খাই আমি ভাত’ এভাবে লিখলে অর্থের বিপর্যয় ঘটে না অথবা বাক্যগঠনেও তেমন ত্রুটি হয় না, কিন্তু ইংরেজিতে- I eat rice. একই অর্থ বজায় রেখে বাক্যটি eat I rice কিংবা eat rice I, rice eat I, rice I eat এভাবে লেখা অনুমোদিত নয়, এতে অর্থের ভিন্নতা ঘটে (বা দুর্বোধ্যতা তৈরি হয়)। বাংলায় বাক্যগঠনে কিন্তু এ ধরনের বিভ্রান্তি বা ব্যাকরণ বিচ্যুতি কম ক্ষেত্রেই হয়। এ থেকে ধারণা করা হয়, যে বাংলা ভাষায় আধুনিক বিশ্লেষণমূলকত্ব বা প্রাচীন পদক্রমিকতার প্রভাব পরস্পর মিলে মিশে আছে। [৪] তাই বাংলা যে একই অঙ্গে ঐতিহ্য আর আধুনিকতা উভয়েরই চিহ্ন বহন করে চলেছে বোধ করি তাতেও সন্দেহের বিশেষ কারণ নেই।
তথ্যসূত্র :
[১] বাংলা একাডেমী ব্যবহারিক বাংলা অভিধান
[২] এবং [৩] wikipedia
[৪] বাংলা বানান-- এক হউক, এক হউক, এক ...
পূর্ববর্তী পর্ব :
১. ই-কার বনাম ঈ-কার
২. ও কি এল, ও কি এল না 
৩. হ্রস্ব স্বর না দীর্ঘ স্বর
৪. 'অনুস্বার' বনাম 'ঙ', সাথে 'এ' বনাম 'অ্যা'
৫. দন্ত্য-ন বনাম মূর্ধন্য-ণ 
৬. বাংলার তিন 'শ'—দন্ত্য-স, মূর্ধন্য-ষ আর তালব্য-শ
৭. বাংলা হরফ বনাম রোমান হরফ—জ বনাম J, Z, G 
৮. পাঠ্যবইয়ে বাংলা একাডেমীর বানানরীতি মেনে চলতে হবে
৯. ব-য় শূন্য 'র' বনাম ড-য় শূন্য 'ড়'
১০. কখন কি লিখব, কখন কী লিখব
১১. সংস্কৃত বানানরীতি বনাম বাংলা বানানরীতি
১২. বাংলা ভাষার ব্যাকরণ কবে তৈরি হবে?
১৩. বাংলা ভাষায় বাঙালিয়ানা কতটুকু? 
১৪. বাংলা ভাষা এল কোথায় থেকে
কুটুমবাড়ি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%68%64%72%61%6b%69%62%40%79%61%68%6f%6f%2e%63%6f%6d%22%3e%6d%68%64%72%61%6b%69%62%40%79%61%68%6f%6f%2e%63%6f%6d%3c%2f%61%3e%27%29%3b'))


বসন্তে আমার রমনা অথবা "ঝরা পাতা গো"




ঢাকা শহরে আমার তিনবছর পূর্ণ হয়েছে। প্রথমদিকে রাস্তা পার হতে পারতামনা, সহায় হয়ে রাস্তার পাশে দাড়ঁইয়ে থাকতাম আর করুন চোখে ফুটওভার ব্রীজ খুঁজতাম। আর না পেলে এক দৌড়! একজন মন্তব্য করল, যদি তিনবছর সড়ক দূর্ঘটনায় না পড়ি, তাহলে এই শহরে এই কারনে আর মৃত্যু হবে না। এই শহরে এসে টের পেলাম, কতদিন পায়ের নিচেয় মাটি পড়েনা। কনক্রীট। তাই কাছের মাটি খুঁজতে যেয়ে দেখা হল রমনা পার্কের সাথে। আলাপ হল, কত মন খারাপের দিন, ঘন্টা আমি সোনালু গাছেটার নিচেয় কাটিয়েছি, গাছটার বোধকরি মনে নেই। এই শহরে বসন্তকে অনুভব করা যায় শুধু মেহেগনি ফুলের গন্ধে। কেমন যেন সবুজ সবুজ গন্ধ। তবে অনেক সবুজ গন্ধ পেয়েছিলাম বলধা গার্ডেনএ।
আমি (গত ৩ মাস বাদে) প্রায় প্রতিদিন সকালেই রমনা পার্কে হাটতে যাই। আমি গড় ওজনের মানুষ, ওজন কমাতে নয়, হাটাহাটি করি মনে আনন্দে। ২৪ ঘন্টার দিনে ঐ ৩০/৪০ মিনিট সময় শুধুই আমার। আমার হতাশা, আমার স্বপ্নগুলো আমার দুই হাত ধরে হাঁটে আমার সাথে। 
আপনি যদি আমার মত অরুনোদয় গেট দিয়ে ঢুকেন প্রথমেই দেখবেন লটকন গাছ। শীতে সব পাতা ঝরিয়ে সে তখন নতুন পাতার স্বপ্নে বিভোর। নিসর্গী মোকারম হোসেনের কাছ থেকে জেনেছি, লটকন গাছের পুরুষ এবং মেয়ে গাছগুলো আলাদা করে সনাক্ত করা যায়। রমনা পার্কে দুইটা বীথি আছে, বকুলের একটি আর একটি অশোকের। দুইপাশে গাছগুলি আর মাঝখানে প্রাতঃভ্রমনকারীদের চলার জন্য সিমেন্টের বড় বড় স্লাব। আমার খুব মেজাজ খারাপ লাগে। গাছগুলোর জন্য কষ্ট লাগে। ওদের শিকড়গুলো পর্যাপ্ত পানি পায়না। এই প্রবণতা পুরো শহরেরই। গাছগুলোর গোড়া বাধিঁয়ে দেওয়া। এতে যে গাছগুলো পর্যাপ্ত পুষ্টি পাচ্ছে না, এটা কারো মাথায়ই নেই।
গুস্তাভিয়া গাছের দেখা মিলবে পুরো পার্কেই। আমি ছবি দেয়েছি "কুসুম ছায়া" এর আশে পাশের গাছ থেকে বাছাই করে। এই ফুলটা আমাদের দেশি নয়। নতুন পৃথিবীর। কিন্তু ভাল লাগে এর রঙ, বিস্তার। বাগান বিলাসের এত রঙ, এত প্রাধান্য, আমি নিজেই অস্থির, কোনটা রেখে কোনটা দিব? শিল্পকলা একাডেমীর পাশে একজন কে দেখেছিলাম, পৃথিবীর সব রঙ নিয়ে সে প্রখর রৌদ্রে জ্বলছিল। হলুদ রঙ্গটা আমার খুব প্রিয়, তাই একটু পক্ষপাতিত্ব করলাম।
কনকচাঁপা গাছটিতে ফুলের সুবাসে আশেপাশের সব কিছু বুঁদ হয়ে আছে এই সময়। অরুনোদয় দিয়ে ঢুকে সোজা একদম পশ্চিমের দেয়ালের কাছে যেয়ে একটু ডান দিকে গেলেই, ছোট গাছটি। গন্ধেই পথিক তারে খুজেঁ পাবে। এমন হলুদ আর এমন সুবাস, মনে হয় সূর্য জ্বলছে গাছের শাখে শাখে।
কুসুম ছায়ার পাশেই পলাশ ফুলের গাছ, আমার ক্যামেরাতে ৪এক্স জুম, তাই গাছের উপরের ফুলগুলো দেখাতে পারছিনা, বাঘের নখ গড়নের অপূর্ব ফুল। খুলনায় নিরালা রাস্তার মোড়ে একট গাছে আছে, আমি ওই গাছটির নাম দিয়েছিলাম "আগুন লাগা বৃক্ষ" দূর থেকে দেখলে মনে হয় দাউ দাউ করে জ্বলছে। গাছটা দেখলে আমার এখনো অনুভূত হয়, মানুষ না হয়ে যদি পলাশ গাছ হতে পারতাম।
শিশু পার্কের পাশেই রুদ্র পলাশ। আফ্রিকান টিউলিপ। অসাধারন রঙ। অনেক উচুঁ গাছ, তাই পড়ে থাকা ফুল নিয়েই সন্তষ্ট থাকতে হয় আমার।
নাগলিঙ্গম গাছটি প্রথম দেখি বলধা গার্ডেনে। কনকচাঁপা দেখতে যখন সোজা যাবেন সেখানেই দেখতে পাবেন। আর শতায়ু অঙ্গন এর আশে পাশেও আছে কয়েকটি। 
অস্তাচল গেট দিয়ে ঢুকলে সোজা রাস্তার মাথায় বাম পাশে সোনালু গাছটি। আমার মন খারাপের গাছ। পুরো পার্কে অনেকগুলি সোনালু আছে, কিন্তু আমার একমাত্র চোখ শুধু তার জন্যই।
ছবিগুলো আপলোড করতে যেয়ে দেখি, ঝরা ফুলের ছবিই বেশি।
কিন্তু ছবির নিচেয় নিচেয় লিখব কিভাবে বুঝতে পারছি না। তাই দুঃখিত। পাঠক লেখা পড়ে আনন্দ পাবেন না হয়ত।

ছবি: 


 

 

 

 

 

 

 

 

 

 

 

 

 

 

 




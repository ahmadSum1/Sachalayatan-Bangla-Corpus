স্বপ্ন ছিল. স্বপ্ন



স্বপ্ন ছিল বুকের ভিতর
স্বপ্ন ছিল একা
চোখের জলে স্বপ্ন ছিল
হয় নি তারে লেখা।
স্বপ্ন ছিল ঘরের কোণে
ঘুরত পথে পথে
স্বপ্ন ছিল নীল আকাশের
সাদা মেঘের রথে।
স্বপ্ন ছিল সহজ-সরল
স্বপ্ন ছিল ভালো
যেমন ভালো রাতের আঁধার
এবং দিনের আলো।
স্বপ্ন ছিল চেনা আলোয়
অচেনা এক ছায়া
স্বপ্ন ছিল হাতের মুঠোয়
স্বপ্ন ছিল মায়া।
স্বপ্ন ছিল রাতের তারা
চাঁদের সাথে জাগে
স্বপ্ন ছিল স্বপ্ন মাখা
গোপন অনুরাগে।
স্বপ্ন ছিল মায়াপুরী
দূর পাহাড়ের বুকে
স্বপ্ন ছিল অচেনা এক
শঙ্খমালার মুখে।
স্বপ্ন ছিল উদাস দুপুর
স্বপ্ন কলমী লতা
স্বপ্ন ছিল স্বপ্নে দেখা
স্বপ্ন কথকতা।
স্বপ্ন ছিল ঝড়ের পাখি
স্বপ্ন মেঘে ঢাকা
স্বপ্ন ছিল সাতটি রঙে
রঙধনুতে আঁকা।
স্বপ্ন ছিল ছেঁড়া ছেঁড়া
স্বপ্ন দিশাহারা
স্বপ্ন পথের হাতছানিতে
স্বপ্ন পাগলপারা।
স্বপ্ন ছিল স্বপ্ন ছিল
স্বপ্ন ছিল﻿ কত
বোশেখ মাসের ঝড়ের দিনে
আম কুড়ানোর মতো।


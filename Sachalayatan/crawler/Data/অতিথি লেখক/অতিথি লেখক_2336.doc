বানানায়তন- ১০ | কখন কি লিখব, কখন কী লিখব |



... বানান ব্যক্তির সম্পত্তি নয়, তাই তা ব্যক্তির ইচ্ছাধীন ভৃত্যও নয়; বানান ভাষার সম্পত্তি, ব্যাকরণের নিয়ন্ত্রণাধীন। এই অধিকারের সীমানা সম্পর্কে ঔচিত্যজ্ঞান থাকলে বানানের ক্ষেত্রে নিয়মনিষ্ঠা প্রতিষ্ঠা করা যাবে, নইলে নয়।  –হায়াৎ মামুদ  
অর্থভেদে অভিন্ন বানানকে কার-এর সাহায্যে ভিন্ন বানান করার প্রবণতা প্রথম শুরু হয়েছিল রবীন্দ্রনাথের মাধ্যমে। তিনিই প্রথম কি শব্দের ভিন্ন ভিন্ন অর্থের দিকে সকলের দৃষ্টি আকর্ষণ করেন এবং কি ও কী-এর প্রস্তাব করেন। তারপর থেকেই এ-বিষয়ে নানা মুনির নানা মত চলে আসছে। যেমন :
কবিগুরু রবীন্দ্রনাথ ক’য়ে দীর্ঘ ঈকার দিয়া ‘কী’-এর প্রচলন করিয়াছেন- বর্ত্তমানে ইহা ভাষায় রীতিমত চলিয়া গিয়াছে। ‘কী’ স্থলে ‘কি’ লিখিলে কি অসুবিধা হইত জানিনা। আমরা বক্তৃতা, গান বা আবৃত্তি করিবার সময় অনেক সময় দীর্ঘ এবং অত্যন্ত দীর্ঘ উচ্চারণ করিয়া থাকি-তাহাতে যদি কোন অসুবিধা বোধ না হইয়া থাকে তাহা হইলে "ক"-কে দীর্ঘভাবে উচ্চারণ করিতে বাধা হইবে কেন? –সুধীর মিত্র (বাংলাভাষার বানান ও মুদ্রণ, ফাল্গুন ১৩৪০ সংখ্যা, বিচিত্রা)
দু একটি নিয়ম আপাততঃ বাঞ্ছনীয় মনে হইলেও প্রকৃতপক্ষে অনাবশ্যক। যেমন ‘কী (কোন জিনিস) খাবে?’ এখানে কী’র দীর্ঘ উচ্চারণের দৈর্ঘ্য নির্দ্দেশ করিতেছে। এতদনুসারে ‘কী আশ্চর্য।’ ‘কী, এত বড় কথা।’ এরূপ লেখা উচিত। এরূপ স্থলে গাণিতিক সঙ্কেত অবলম্বন করিয়া কী ১, কী ২, কী ৩, ইত্যাদি লেখা যাইতে পারে। বক্তা তোৎলা হইলে কী ২০ পর্য্যন্ত আবশ্যক হওয়া অসম্ভব নহে। ‘হাঁ’ শব্দটি উচ্চারণের সময়ে সকলের মুখ সকল সময়ে সমপরিমাণে ব্যাপ্ত হয় না। সুতরাং মুখব্যাদানের পরিমাণ নির্দ্দেশের জন্য হাঁ ১, হাঁ ২ প্রভৃতি লেখা যাইতে পারে। এইরূপ লিখনরীতি আপাততঃ মনোহর মনে হইলেও নিতান্তই অনাবশ্যক। কারণ সাধারণ লেখা গানের স্বরলিপির ন্যায় না হইলেও ক্ষতি নাই। –অধ্যাপক জ্যোতির্ম্ময় ঘোষ (বাংলা বানান সমস্যা, ২৪শে ফাল্গুন ১৩৪২ সংখ্যা, আনন্দবাজার পত্রিকা)     
শুরুর দিকটাতে এমনই কত না ব্যঙ্গ-বিদ্রুপ সইতে হয়েছে "কী"-কে! একই শব্দের একাধিক অর্থ সব ভাষাতেই আছে এমন যুক্তিও দেখিয়েছেন অনেকে। এটা সত্যিই যে, বাংলা ভাষাতেও এমন আরও অনেক শব্দের উদাহরণ পাওয়া যায়, এবং অনেক ক্ষেত্রে অর্থভেদ থাকলেও বানানভেদ করা সম্ভব নয়। কিন্তু কি-এর ক্ষেত্রে অর্থপার্থক্যে বানানভেদ করা সম্ভব -কার চিহ্ন পরিবর্তন করে। আশ্চর্যের বিষয় এই যে, আজও অনেকেই এ সুবিধা গ্রহণে দ্বিধান্বিত। প্রশ্ন হচ্ছে, কেন? বিষয়টি কি এতই জটিল যে, আজও অব্দি আমরা কি/কী ব্যবহারে পারঙ্গমতা অর্জন করতে পারিনি? নাকি আমাদের অন্তস্থিত প্রতিক্রিয়াশীলতাই এর পেছনে দায়ী? ভেবে দেখলে, অনেকে এ-বিষয়ে বিতর্কে যতটা সময় ব্যয় করেছেন, তার চেয়েও কম সময় বিনিয়োগ করে নিয়মটি আত্মস্থ করে নিতে পারেন। কিন্তু তা না-করার পেছনে শুধুমাত্র ব্যাকরণভীতিই নয়, বরং কিছুটা পশ্চাদমুখীনতাও কি দায়ী নয়? বস্তুত কি/কী-র ব্যবহার ভাষার যেসব নিয়মের সাথে জড়িত সেগুলো এতটাই প্রাথমিক স্তরের (এবং সহজ) নিয়ম যে সকলেরই তা জানা থাকা উচিত। 
আপনি কি পড়ছেন? সাদাসিধে প্রশ্ন : এ মুহূর্তে পড়ার কাজটা চলছে কি না? উত্তর হবে হ্যাঁ/না। এখানে কি-এর কাজ প্রশ্ন করা, প্রশ্নবাচক অব্যয়। আবার আপনি কী পড়ছেন (কোন বইটি বা কোন লেখাটি পড়ছেন)? উত্তর হ্যাঁ/না দিয়ে দেওয়া সম্ভব নয়। এখানে কী-এর কাজ সর্বনামের। অব্যয়-এর ক্ষেত্রে স্বরাঘাত পড়ে ক্রিয়ার ওপর, আর সর্বনামের (এবং বিশেষণেরও) ক্ষেত্রে কী-এর ওপর। লেখায় প্রশ্নসূচক চিহ্ন বলে দেবে এটি প্রশ্ন, কথায় (ধ্বনিতত্ত্বের ভাষায়) সাধারণ আরোহী স্বরাঘাতের দরকার পড়বে, অর্থাৎ শেষের অক্ষর প্রথমটির চেয়ে জোরালো উচ্চারিত হবে। ‘কি’ হলো প্রশ্ন, বিস্ময় বা সংশয়বোধক; আর ‘কী’ হলো সর্বনামবাচক, বিশেষণ বা বিশেষণের বিশেষণ যেমন, ক্রিয়া বিশেষণ। 
সংক্ষেপে :
কি - প্রশ্নবোধক, সমতাবিধায়ক, সংশয়সূচক এবং বিস্ময়বোধক অব্যয়
কী - প্রশ্নবোধক সর্বনাম, বিশেষণ ও ক্রিয়া-বিশেষণ
ব্যুৎপত্তি : সংস্কৃত কিম্‌ (किम्) থেকে প্রাকৃত কিং হয়ে বাংলায় কি। সংস্কৃত কীদৃক্‌ (कीदृक्) এর সাথে বাংলার কী তুলনীয়, যার অর্থ কী প্রকার, কেমন বা কী রকম। তবে প্রাকৃতে ‘কি’ এবং ‘কী’ নির্বিশেষে ব্যবহৃত হয়, আর এ কারণেই বোধ করি বাংলায় কী-এর প্রচলন হতে এতটা দেরি হয়েছে।  
অব্যয় শব্দ ‘কি’ এবং সর্বনাম শব্দ ‘কী’ এই দুইটি শব্দের সার্থকতা সম্পূর্ণ স্বতন্ত্র। তাদের ভিন্ন বানান না থাকলে অনেক স্থলেই অর্থ বুঝতে বাধা ঘটে। এমন-কি, প্রসঙ্গ বিচার করেও বাধা দূর হয় না। ‘তুমি কি জানো সে আমার কত প্রিয়’ আর ‘তুমি কী জানো সে আমার কত প্রিয়’, এই দুই বাক্যের একটাতে জানা সম্বন্ধে প্রশ্ন করা হচ্ছে আর একটাতে সন্দেহ প্রকাশ করা হচ্ছে জানার প্রকৃতি বা পরিমাণ সম্বন্ধে, এখানে বানানের তফাত না থাকলে ভাবের তফাত নিশ্চিতরূপে আন্দাজ করা যায় না। –রবীন্দ্রনাথ ঠাকুর। [১]
জানি অনেকেই রবি ঠাকুরের এ-কথায় আপত্তি তুলবেন। প্রশ্ন উঠবে বিরাম চিহ্ন পালটে দিলেই তো হয়! যেমন :
তুমি কি জানো সে আমার কত প্রিয়! (সংশয়সূচক বক্তব্য)
তুমি কি জানো সে আমার কত প্রিয়? (প্রশ্নসূচক বক্তব্য)
হ্যাঁ, এ উদাহরণটিতে বিরাম চিহ্ন পালটে দিলেই বাক্যের অন্তস্থিত ভাব বুঝে নেওয়া যায়। তবে ভুলে গেলে চলবে না, এ নিয়মে বাক্যের অর্থ অনুধাবনে পাঠকের ভ্রান্তি বা বিলম্ব ঘটার অবকাশও থেকে যায়। কথ্য ভাষায় শ্রোতা তাৎক্ষণিকভাবে কী বলা হচ্ছে তা ধরে ফেলতে পারলেও লেখ্য ভাষায় তা নাও ঘটতে পারে। সেক্ষেত্রে পাঠকের বিরক্তি বোধের সম্ভাবনা উড়িয়ে দেওয়া যায় না। তা ছাড়া বিরাম চিহ্ন পরিবর্তনের সুযোগ সব সময় নেইও। যেমন, 
এটা কি ছবি?–জানতে চাওয়া হচ্ছে এটা কোনো ছবি কি না।
এটা কি ছবি?–জানতে চাওয়া হচ্ছে এটা কোন ছবি। 
দুটো বক্তব্যই প্রশ্নবাচক হওয়ায় এখানে বিরাম চিহ্ন পরিবর্তনের কোনো সুযোগই নেই। আর তাই সময়ের প্রয়োজনে কী-এর শরণাগত হওয়া। এখন "কী" বাংলা ভাষায় এতটাই জায়গা জুড়ে বসেছে যে তাকে আর সহজে অস্বীকার করার উপায় নেই! নইলে অন্যদের চেয়ে পিছিয়ে পড়ব যে! অন্যদিকে যত্রতত্র "কী" ব্যবহারও সঙ্গত নয়, তাতে পাণ্ডিত্য ফাঁস হয়ে যাওয়ার (সাথে পাঠকের বিরক্তি উৎপাদনেরও) ভয়। তাই আর গড়িমসি না-করে আসুন দেখে নেই কি/কী শুদ্ধভাবে ব্যবহার করার কী কী উপায় বা নিয়ম রয়েছে। 
দুটি সহজ সূত্র 
প্রথমেই কি/কী নিয়ে দুটি সহজ নিয়ম বা সূত্রের সন্ধান দেই। এ দুটি সূত্র মনে রাখলে শতকরা প্রায় নব্বই ভাগ ক্ষেত্রেই (আমার ধারণা) শুদ্ধভাবে কি/কী ব্যবহার করা সম্ভব :
১. যদি প্রশ্নের উত্তর হয় 'হ্যা/না' দিয়ে অর্থাৎ উত্তর যদি হ্রস্ব হয়, তাহলে ক-এ হ্রস্ব ই-কার='কি'। যেমন,
-তুমি কি খাচ্ছ?
-হ্যাঁ।
আর যদি উত্তর হয় অন্য কোনো শব্দ দিয়ে অর্থাৎ উত্তর যদি দীর্ঘ হয়, তাহলে ক-এ দীর্ঘ ঈ-কার='কী'। যেমন,
-তুমি কী খাচ্ছ?
-ভাত।
 ২. "কি" বাক্যের মধ্যে বা শুরুতে বসলে এবং বাক্যের শেষে বিস্ময়সূচক চিহ্ন থাকলে "কী" হবে (অন্যদিকে বাক্যের শেষে বসলে সাধারণত "কি" হয়)।
কিন্তু এ হচ্ছে প্রাথমিক পাঠ, ঠেকা কাজ চালানোর জন্য। যাঁরা লেখালেখির সাথে জড়িত আছেন বা হতে চান তাঁদের আরেকটু উচ্চতর পাঠের দরকার হবে। সে উদ্দেশ্যেই আজকের বানানাসর উৎসর্গ করা হলো।
কি লেখা হবে
অব্যয় পদরূপে ব্যবহৃত হলে। 
অব্যয় কী? আক্ষরিক অর্থে অব্যয় বলতে যার ব্যয় নেই অর্থাৎ ক্ষয় বা পরিবর্তন নেই এমন কিছু বা নিত্যকে বোঝায় (আমি অজর অমর অক্ষয়; আমি অব্যয়–নই)। ব্যাকরণে অব্যয়ের অধিষ্ঠান বিশেষ্য পদ হিসেবে। লিঙ্গ বচন কারক বা বিভক্তিভেদে যে শব্দের কোনো পরিবর্তন ঘটে না তা-ই ব্যাকরণের পরিভাষায় অব্যয়।
‘কি’ যেখানে অব্যয় সেখানে প্রশ্নের সংকেত। ঊহ্য বিশেষ্যের সহযোগে বিশেষণে ওর প্রয়োগ আছে। –রবীন্দ্রনাথ ঠাকুর [২]
কিছু উদাহরণ :
১. তুমিও কি যাবে? (প্রশ্নবোধক, উত্তর হবে হ্যাঁ/না বোধক)
২. সে কি আসলেই আসবে? (সংশয়সূচক, উত্তর হবে হ্যাঁ/না বোধক)
৩. কি বাংলা কি ইংরেজি উভয় ভাষায় তিনি পারদর্শী। (সমতাবিধায়ক, বাংলা অথবা ইংরেজি উভয় ভাষায় তিনি পারদর্শী)
৪. কি শীত কি গ্রীষ্ম তার সর্দি লেগেই থাকে (সমতাবিধায়ক, শীত কিংবা গ্রীষ্ম তার সর্দি লেগেই থাকে)
৫. কি রাম কি শ্যাম কাউকেই বাদ দেওয়া যায় না (বিকল্প বোঝাতে, রাম কিংবা শ্যাম কাউকেই বাদ দেওয়া যায় না)। 
লক্ষণীয় : ১-২ নং বাক্যে কি-এর উত্তর হবে হ্যাঁ/না বোধক। হ্যাঁ এবং না অব্যয় পদ। ৩-৫ নং বাক্যে কি অথবা/কিংবা বোঝাতে ব্যবহৃত হয়েছে। অথবা/কিংবা অব্যয় পদ। 
বলতে কি (অব্যয়) বলতে কি, ভুত আমিও ভয় পাই। (সত্য বলতে হলে)
কত কি (অব্যয়) কত কি দেখব কালে কালে! (বহু কিছু বা নানা কিছু অর্থে)
বল কি (অব্যয়) বল কি! তার এ কাজ? (বিস্ময় প্রকাশক উক্তি)
আর কি (অব্যয়) বেটা নবাব আর কি! (প্রায় তদ্রূপ অর্থে)
কিরে (অব্যয়) প্রশ্ন বা সম্বোধনসূচক শব্দ (কিরে, আছিস কেমন?)
কিসে (অব্যয়) কী থেকে; কী জন্য; কোন (কিসে কী হলো)। কোন উপায়ে; কেমন করে (কিসে দুটো ভাত জুটে)। কোনো বিষয়ে বা বস্তুতে (কিসে পণ্ডিত)। কার মধ্যে; কোন বস্তুর মধ্যে (সুখ কিসে)।
কিবা (অব্যয়) অথবা; কিংবা। কেমন; কী মনোহর (কিবা সুরে পাখি গাইছে)। অধিক কী; কী আর (কিবা বলার আছে)। না জানি কী (কিবা তোমার লীলা; কিবা রাত কিবা দিন)।
কিরূপ (বিশেষণ) কী প্রকার; কী রকম; কেমন। 
এমনকি (অব্যয়) অধিকন্তু বা আরও অর্থে। যেমন : এমনকি তুমিও এসেছিলে।
কি ভাবে ("কি" অব্যয় এবং "ভাবে" ক্রিয়াপদ) তারা কি ভাবে? (তারা ভাবে কি?)
লক্ষণীয় : একটি বহুল প্রচলিত ভুল বানান "কিভাবে" [এর জন্য একদিকে দায়ী এনসিটিবির ভুলে ভরা বানানরীতি, যার ফলে পাঠ্যবইয়ে "কিভাবে" বানান ছাপা হয়ে আসছিল এত দিন (সম্প্রতি সরকার বানানরীতিটি বাতিল ঘোষণা করেছে) এবং বাংলা একাডেমীর ভুলে ভরা "বানান অভিধান" (অভিধানটির বিরুদ্ধে প্রমিত বানানরীতি নানাভাবে লঙ্ঘনের অভিযোগ রয়েছে]।
কি না/ কিনা/ কি-না
কি এবং না  দুটি আলাদা শব্দ হলেও একত্রিত হয়ে একটি স্বতন্ত্র পদ হিসেবে বাক্যে ব্যবহৃত হতে পারে। লক্ষ করুন, কি এবং না দুটিই অব্যয় পদ। তাই তারা একত্রিত হয়ে একটি অব্যয় পদ হিসেবে আত্মপ্রকাশে অসুবিধা নেই। 
কি-না 
অশুদ্ধ। ব্যবহার করা যাবে না।
কি না 
ক. সন্দেহসূচক অর্থে ব্যবহৃত হয়। যেমন : টাকা দেবে কি না জানি না।
খ. বিতর্কসূচক অর্থে ব্যবহৃত হয়। যেমন- আমার লেখায় কোনো ভুল আছে কি না বলো?
গ. প্রশ্নবোধক অর্থে ব্যবহৃত হয়। যেমন : তুমি যাবে কি না?
কিনা ক. এই কারণে বা যেহেতু অর্থে ব্যবহৃত হয়। যেমন : জ্বর হয়েছে কিনা তাই আসেনি।
খ. অর্থাৎ বোঝাতে ব্যবহৃত হয়। যেমন : হ্রী কিনা লজ্জা।
গ. বাক্যালঙ্কার (বাক্যে যা না থাকলেও অর্থ পরিবর্তন হয় না) হিসেবে ব্যবহৃত হয়। যেমন : আর মা কিনা ঘরের ভেতর গিয়ে বসে আছে (এখানে কিনা শব্দটি ছাড়াও বাক্যের অর্থ একই থাকে)।
কী লেখা হবে
সর্বনাম, বিশেষণ ও ক্রিয়া-বিশেষণ রূপে স্বতন্ত্র পদ হিসেবে ব্যবহৃত হলে। 
প্রশ্নসূচক কি শব্দের অনুরূপ আর-একটি ‘কি’ আছে, তাকে দীর্ঘস্বর দিয়ে লেখাই কর্তব্য। এ অব্যয় নয়, এ সর্বনাম। এ তার প্রকৃত অর্থের প্রয়োজন সেরে মাঝে মাঝে খোঁচা দেবার কাজে লাগে, যেমন : কী তোমার ছিরি, কী যে তোমার বুদ্ধি। বক্রোক্তির কাজেও ‘ই’কে লাগানো হয়েছে : কী কাণ্ডই করলে, কী বাঁদরামিই শিখেছে। ‘কী শোভাই হয়েছে’ ভালোভাবে বলা চলে, কিন্তু মন্দাভাবে বলা আরও চলে। এর সঙ্গে ‘টা’ জুড়ে দিলে তীক্ষ্মতা আরও বাড়ে, যেমন : কী ঠকানটাই ঠকিয়েছে। আমরা সোজা ভাষায় প্রশংসা করে থাকি : কী চমৎকার, কী সুন্দর। ওর সঙ্গে একটু-আধটু ভঙ্গিমা জুড়ে দিলেই হয়ে দাঁড়ায় বিদ্রূপ।
‘কেন’ শব্দটা সর্বনাম। এর অর্থ প্রশ্নবাচক, এর রূপটা করণকারকের। ঘটনা ঘটল কেন : অর্থাৎ ঘটল কী কারণের দ্বারা। ‘কেন’র সঙ্গে ‘যে’ যোগ করলে পরিতাপ বা তিরস্কারের ভঙ্গি আসে। ‘কী করতে’ শব্দটারও ওই-রকম ঝোঁক, অর্থাৎ তাতে আছে ব্যর্থতার ক্ষোভ।
শুধু ‘কী’ শব্দের মধ্যেও এই রকমের ভঙ্গী। এই কাজে ওর সঙ্গে যোগ দেয় ই অব্যয় : কী চেহারাই করেছ, কী কবিতাই লিখেছেন, কী সাধুগিরিই শিখেছ। ই-র সহযোগিতা বাদ দিলে ‘কী’ বিশুদ্ধ বিস্ময় প্রকাশের কাজে লাগে : কী সুন্দর তার মুখ।
ঊহ্য বিশেষ্যের সহযোগে বিশেষণে এর প্রয়োগ আছে। তুমি কী করছ : অর্থাৎ ‘কী কাজ’ করছ। আর-একটা প্রয়োগ বিস্ময় বোঝাতে, যেমন : কী সুন্দর। পূর্বেই বলেছি তীক্ষ্মধার স্বরবর্ণ ই সঙ্গে না থাকলে এর সৌজন্য বজায় থাকে। বিশেষণ-প্রয়োগে ‘কী’, যথা : কী কাজে লাগবে জানি না। ‘কী’ বিশেষণ শব্দে অচেতন বা নির্বস্তুক বা অনির্দিষ্ট বোঝায় : ওর কী দশা হবে, কী হতে কী হল। ‘কোন’ বিশেষণ জড় চেতন দুইয়েই লাগে। 
‘কী’ শব্দের করণকারকের রূপ : কিসে, কিসে করে, কী দিয়ে, কিসের দ্বারা। অধিকরণণেরও রূপ ‘কিসে’, যথা : এ লেখাটা কিসে আছে। এ-সমস্তই একবচনের ও অজীববাচকের দৃষ্টান্ত, এরা বহুবচনে হবে : এগুলোকে দিয়ে, সেগুলোকে দিয়ে, কোন্‌গুলোকে দিয়ে। অসম্মানে মানুষের বেলা হয়, নচেৎ হয় : এদের দিয়ে, তাদের দিয়ে, ওদের দিয়ে।
‘তুমি কি যাবে’ এই বাক্যে ‘কি’ অব্যয়ে সুস্পষ্ট প্রশ্ন। কিন্তু ‘তুমি বুঝি যাবে’ এই প্রশ্নে যাবে কি না সন্দেহ করা হচ্ছে। 
‘গো’ শব্দের প্রয়োগ সম্বোধনে ‘তুমি’ বর্গের মানুষ সম্বন্ধে, ‘তুই’, বা ‘আপনি’ বর্গের নয় : কেন গো, মশায় গো, কী গো, ওগো শুনে যাও, হাঁ গো তোমার হল কী। ‘কী গো’ কেন গো’ শব্দে বিদ্রূপ চলে : কেন গো, এত রাগ কেন; কেন গো, তোমার যে দেখি গাছে কাঁঠাল গোঁফে তেল; কী গো, এত রাগ কেন গো মশায়; কী গো, হল কী তোমার। ভয় বা দুঃখ-প্রকাশে মেয়েদের মুখে ‘কী হবে গো’, কিংবা অনুনয়ে ‘একা ফেলে যেয়ো না গো’। 
শুধু ‘হে’ শব্দ আহ্বান অর্থে সাহিত্যেই আছে। মুখের কথায় চলে ‘ওহে’। কিংবা প্রশ্নের ভাবে : কে হে, কেন হে, কী হে। মাননীয়দের সম্বন্ধে এই ‘ওহে’র ব্যবহার নেই। ‘তুমি’ ‘তোমার’ সঙ্গেই এর চল, ‘আপনি’ বা ‘তুই’ শব্দের সঙ্গে নয়। –রবীন্দ্রনাথ ঠাকুর। [৩]
সর্বনাম, বিশেষণ ও ক্রিয়া-বিশেষণ রূপে স্বতন্ত্র পদ হিসেবে কী ব্যবহারের কিছু উদাহরণ :
কী পড়? (কোন বইটি পড়)—সর্বনাম
কী খাবে? (কোন খাবারটি খাবে)—সর্বনাম
কী আর বলব? (আর কোন কথাটি বলব)—সর্বনাম
কী জানি? (কোন বিষয়টি জানি)—সর্বনাম
এটা কী বই? (এটা কোন রকমের বা কোন বিষয়ের বই)—সর্বনাম
পরীক্ষায় সাফল্যের উপায় কী? (পরীক্ষায় সাফল্যের কোন কোন উপায় আছে)—সর্বনাম
কী আনন্দ! (কত আনন্দ)—বিশেষণ
কী বুদ্ধি নিয়ে এসেছিলে? (কেমন বুদ্ধি নিয়ে এসেছিলে)—বিশেষণ
ছবিটা কী রকম লাগল? (ছবিটা কেমন লাগল)—ক্রিয়া-বিশেষণ
কী করে এ কথা বললে! (কেমন করে এ কথা বললে)—ক্রিয়া-বিশেষণ 
আর কী আর কী চাইবার আছে তোমার? (আর কোন জিনিসটা চাইবার আছে তোমার)—সর্বনাম
কীনা অব্যয় পদে কোনোভাবেই কী-র ব্যবহার সঙ্গত নয়, এবং একক পদ হিসেবে কখনোই কীনা-র ব্যবহার শুদ্ধ হবে না। তাই এটি একটি অশুদ্ধ প্রয়োগ এবং বর্জনীয়। 
কী না অনেক সময় কী এবং না এই শব্দ দুটি পাশাপাশি বসে বাক্য তৈরি করতে পারে, তবে তা কোনো একক পদ নয় বরং আলাদা দুটি পদ হিসেবে ব্যবহৃত হবে। যেমন,
আমি তোমার জন্য কী না করেছি (আমি তোমার জন্য কত কিছুই না করেছি)!
বলো তো, বাতাসে কী না থাকলে মানুষের বেঁচে থাকা অসম্ভব হতো? 
লক্ষণীয় : প্রথম বাক্যটিতে কী ক্রিয়া-বিশেষণ পদ হিসেবে এবং দ্বিতীয় বাক্যটিতে কী বিশেষণ পদ হিসেবে ব্যবহৃত হয়েছে। আর দু জায়গাতেই কী-এর পরে না বসে গেছে অব্যয় পদ হিসেবে। 
কী না কী বলল কিছুই মনে নেই (কোনটি না কোনটি বলল কিছুই মনে নেই)।
লক্ষণীয় : এখানে কী দু বার উল্লেখ করা হয়েছে দুটি আলাদা বিশেষণ পদ হিসেবে। এই আলাদা পদ দুটিকে জোড়া লাগিয়েছে মাঝখানের না শব্দটি, যা নিজেই একটি স্বয়ংসম্পূর্ণ এবং স্বতন্ত্র অব্যয় পদ হিসেবে ব্যবহৃত হয়েছে। 
এমন কী সর্বনাম, বিশেষণ ও ক্রিয়া-বিশেষণ রূপে স্বতন্ত্র পদ হিসেবে ব্যবহৃত হয়। যেমন : এমন কী ক্ষতি হয়েছে তোমার! (কতখানিই বা ক্ষতি হয়েছে তোমার)
লক্ষণীয় : এমন কী মাঝখানে ফাঁক রেখে বসলেও দুয়ে মিলে একটিই পদ, ব্যবহৃত হয় বিশেষণ হিসেবে। 
কীভাবে 
অনেকেই জানতে চান যেভাবে কিরে, কিসে, কিরূপ লিখি ঠিক সেভাবেই "কিভাবে" না লিখে "কীভাবে" লিখতে হবে কেন? লক্ষ করুন, যেভাবে (সর্বনাম+ভাবে) ভালোভাবে (বিশেষণ+ভাবে), নানাভাবে (বিশেষণ+ভাবে) লিখি ঠিক সেভাবে (সর্বনাম+ভাবে)-ই "কী" (সর্বনাম ও বিশেষণ)-এর পরে "ভাবে" সংযুক্ত হয়ে "কীভাবে"। যেমন, কীভাবে এলে? (কোন ভাবে অর্থাৎ কোন উপায়ে)–সর্বনাম 
------------------------------------------------------------------------------------
কী আশ্চর্য, তাই না? কিন্তু, সত্যিই আশ্চর্য কি? এত কিছু বলার পরেও কি বলবেন, "কেম্নে কী?"  নিশ্চয়ই না? নিন, তাহলে লিখতে থাকুন হাত-পা খুলে। আপনার পাশেই থাকবে বানানায়তন।
তথ্যসূত্র : [১] রবীন্দ্র-রচনাবলী
[২-৩] রবীন্দ্রনাথ ঠাকুর (বাংলাভাষা-পরিচয়)
বিশেষ কৃতজ্ঞতা : বাংলা একাডেমী ব্যবহারিক বাংলা অভিধান
------------------------------------------------------------------------------------
বানানায়তন- ৯ | ব-য় শূন্য 'র' বনাম ড-য় শূন্য 'ড়'|
বানানায়তন- ৮ | পাঠ্যবইয়ে বাংলা একাডেমীর বানানরীতি মেনে চলতে হবে |
বানানায়তন- ৭ | বাংলা হরফ বনাম রোমান হরফ—জ বনাম J, Z, G |
বানানায়তন- ৬ | বাংলার তিন 'শ'—দন্ত্য-স, মূর্ধন্য-ষ আর তালব্য-শ| 
বানানায়তন- ৫ | দন্ত্য-ন বনাম মূর্ধন্য-ণ |
বানানায়তন- ৪ | 'অনুস্বার' বনাম 'ঙ', সাথে 'এ' বনাম 'অ্যা' |
বানানায়তন-৩ | হ্রস্ব স্বর না দীর্ঘ স্বর |
বানানায়তন- ২ | ও কি এল, ও কি এল না | 
বানানায়তন ১ | ই-কার বনাম ঈ-কার |
------------------------------------------------------------------------------------
---------------------------
কুটুমবাড়ি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%68%64%72%61%6b%69%62%40%67%6d%61%69%6c%2e%63%6f%6d%22%3e%6d%68%64%72%61%6b%69%62%40%67%6d%61%69%6c%2e%63%6f%6d%3c%2f%61%3e%27%29%3b'))
---------------------------


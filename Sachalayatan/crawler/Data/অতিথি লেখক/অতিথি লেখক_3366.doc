বাংলাদেশের সংখ্যালঘু নারী : পার্বত্য চট্টগ্রাম



তন্দ্রা চাকমা
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%74%61%6e%64%72%61%63%68%61%6b%6d%61%39%39%40%67%6d%61%69%6c%2e%63%6f%6d%22%3e%74%61%6e%64%72%61%63%68%61%6b%6d%61%39%39%40%67%6d%61%69%6c%2e%63%6f%6d%3c%2f%61%3e%27%29%3b'))
..........................................................
বাংলাদেশে সমতল ও পাহাড়ি এলাকায় ৪৫টি আদিবাসীর বসবাস। তার মধ্যে ১১টি ভাষাভাষী আদিবাসী বসবাস করে পার্বত্য চট্টগ্রামের ৩ জেলায়। ১৯৯১ সালের আদমশুমারী অনুযায়ী পার্বত্য চট্টগ্রামের আদিবাসী জনসংখ্যা প্রায় ৫,০১,১১৪ জন। এর প্রায় অর্ধেক হচ্ছে নারী। পার্বত্য চট্টগ্রামের ১১টি ভাষাভাষীর প্রত্যেকটি আদিবাসী সমাজ পিতৃতান্ত্রিক। এখানে নারীরা আপাত দৃষ্টিতে চলাফেরার ক্ষেত্রে অবাধ হলেও সিদ্ধান্ত গ্রহণ, নেতৃত্ব, মতামত দান ইত্যাদি ক্ষেত্রে বাংলাদেশের অন্যান্য নারীদের সমতুল্য। আমি আমার এ লেখায় নারীদের অবস্থান বিভিন্ন পর্যায়ে ব্যাখ্যা করব। এ আলোচনার পর্যায়গুলোতে আমি ব্যাখ্যা করার চেষ্টা করবো কিভাবে তারা পিছিয়ে আছেন। 
আমার বিশেষণের প্রথম পর্যায় হচ্ছে পারিবারিক ক্ষেত্র। এখানে প্রধান মতামত দানকারীর ভূমিকায় পুরুষকে দেখা যায়। পুরুষের নির্দেশেই পরিবার পরিচালিত হয়। ২০০১ সালে কেয়ার বাংলাদেশ কর্তৃক পরিচালিত এক জরীপে দেখা যায় আয়মূলক কাজে ও চলাফেরায় নারীরা যথেষ্ট স্বাধীন। যদিও আয়মূলক কর্মকান্ডে নারীরা মূখ্য ভূমিকা পালনকারী, কিন্তু নিজের পিনন তৈরির সুতা কেনা, সন্তানকে স্কুলে পাঠানো- এ সমস্ত ক্ষেত্রে টাকার জন্য তার স্বামীর কাছে হাত পাততে হয়। কারণ আদিবাসী নারীরা তাদের সমস্ত টাকা স্বামীর হাতে দেন। এই সার্ভে ৩ পার্বত্য জেলায় পরিচালিত হয়। এখানে আমি উদাহরণ হিসেবে রাঙামাটি জেলার বিলাইছড়ি উপজেলার তক্তানানা গ্রামের এক তংচঙ্গ্যা নারীর কথা বলব। তিনি বলেন, “আমার আয়ের টাকা যদি আমি ইচ্ছামত খরচ করতে পারতাম তাহলে পিনন বুনে বিক্রি করতাম ও ঐ টাকায় ছেলেমেয়েদের পড়াতাম এবং আপদ বিপদের জন্য কিছু জমা করে রাখতাম।” এই জরীপে ১১ ভাষাভাষীর প্রত্যেক নারীই একই ধরণের ইচ্ছে ব্যক্ত করেছেন। উপরের উক্তি থেকে এটা প্রমাণ হয়-পরিবারে নারীর স্থান পুরুষের পরে। 
সামাজিক পর্যায়ে পার্বত্য চট্টগ্রামের নারীদের নেতৃত্বের ভূমিকায় দেখা যায় না। এখানে পুরুষের নেতৃত্বই দৃশ্যমান। যেমন- কোন ধর্মীয় অনুষ্ঠানের জন্য যে কমিটি করা হয়, সেখানে সিদ্ধান্ত গ্রহণ ও নেতৃত্ব দানে নারীরা নেই। এক্ষেত্রে নারীর ভূমিকা হচ্ছে সেবামূলক। 
পার্বত্য চট্টগ্রামের আদিবাসী জুম নির্ভর অর্থনীতিতে সম্পত্তির অধিকার মূলত পুরুষের। আর পার্বত্য চট্টগ্রামের ১১টি আদিবাসীদের যে প্রথাগত আইনসমূহ আছে তাতে নারীর আধিকারের কথা একেবারেই নেই। যদিও বর্তমান তথ্য প্রযুক্তি নির্ভর সমাজের পরিপ্রেক্ষিতে এই প্রথাগত আইনসমূহ নিয়ে নতুনভাবে ভাবার সুযোগ আছে। চাকমা সমাজের মেয়েরা বাবার সম্পত্তি পায় না। মারমা সমাজের কেবল বান্দরবানের মারমা মেয়েরা কিছুটা পিতার সম্পত্তি পায়। পার্বত্য চট্টগ্রামে নারীরা সামাজিক এবং রাজনৈতিকভাবে প্রান্তিকতার সীমায় উপনীত। বর্তমানে কিছু কিছু নের্তৃস্থানীয় শিক্ষিত আদিবাসী নারী এসব প্রথাগত আইনসমূহ সংশোধন করে সম্পত্তিতে তাদের অধিকার প্রতিষ্ঠায় সোচ্চার হচ্ছেন। কিন্তু তাও সীমিত আকারে। এক্ষেত্রে সমাজের সর্বস্তরে, সব শ্রেণীতে এডভোকেসী ও সচেতনতামূলক কর্মকান্ড জরুরী। ৩ পার্বত্য জেলায় এই কর্মযজ্ঞ করতে হবে। তা না হলে আসলে বাংলাদেশে সিডো সনদের পূর্ণ বাস্তবায়ন হবে না। 
এ তো গেল সমাজের কথা। এখন আমি অর্থনীতির কথা বলব। পার্বত্য চট্টগ্রামে জুম নির্ভর অর্থনীতির মূল চালিকা শক্তি হচ্ছে নারীরা। অর্থকরী ফসল উৎপাদন থেকে শুরু করে মদ তৈরি এবং বিক্রি করে অর্থ উপার্জন- এর প্রত্যেকটিতেই নারী গুরুত্বপূর্ণ ভূমিকা পালনকারী। রাঙামাটির বনরূপা বাজারে গেলেই দেখা যায় সেখানে যারা সবজি, কাঁকড়া ও মাছ বিক্রী করতে আসেন তারা বেশিরভাগই নারী। এই ধরনের একজনকে একবার কৌতুহলবশত প্রশ্ন করেছিলাম, “আপনি আখ, বাঁশ কোড়ল বিক্রী করলেন, এ টাকা কি আপনি আপনার ইচ্ছেমত খরচ করতে পারবেন?” উনি বলেছিলেন, “আমি এ টাকা থেকে চাল ও ছিদল কিনব, এসব না নিয়ে গেলে আমার স্বামী রাগ করবেন।” তার মানে হচ্ছে তার ব্যক্তিগত জিনিস সে কিনতে পারবে না। অথচ সে অর্থনৈতিক উৎপাদনমূলক কাজ করেই যাচ্ছে। টাকা আয় করে তা কোন না কোন ভাবে স্বামীর হাতে তুলে দিচ্ছে। বর্তমানে এ বিষয়গুলো নিয়ে এনজিও’রা ভাবতে পারে। 
এবার যদি শিক্ষার দিকে তাকাই তাহলেও একই চিত্র। শিক্ষাক্ষেত্রে নারীদের অবস্থা আরও করুণ। পরিবারে কোন স্কুলগামী বা বিশ্ববিদ্যালয়গামী সন্তান থাকলে এক্ষেত্রে ছেলে সন্তান অগ্রাধিকার পায় উচ্চ শিক্ষায়। আর কন্যার ক্ষেত্রে দেখা যায়, হয়তো ঘরের কাজ করে বাড়ির কাছের কলেজে বিএ পাশের পর বিয়ে। আর তা না হলে পড়াশুনা বন্ধ। 
রাজনৈতিক ভূমিকা বা নেতৃত্ব দানে নারী নেতৃত্ব একেবারেই নেই। পার্বত্য চট্টগ্রামের ৩ পার্বত্য জেলার ৩০০ মৌজায় মাত্র হাতে গোনা কয়েকজন নারী হেডম্যান আছেন। কিন্তু তারা হেডম্যান হয়েছেন মৃত স্বামীর উত্তরাধিকার ধরে রাখার জন্য। ২ডিসেম্বর, ১৯৯৭- এ পার্বত্য শান্তি চুক্তির পর সৃষ্ট ‘পার্বত্য চট্টগ্রাম আঞ্চলিক পরিষদ’- এ নারী আসন শূন্যের কোঠায়। জেলা পরিষদে যদিও ৯টি আসন, প্রতি জেলায় ৩টি করে বরাদ্দ আছে। কিন্তু বাস্তবে এসব আসনে নারী দেখা যায় না। পার্বত্য চট্টগ্রামের উন্নয়ন কর্মকান্ডের মূল সমন্বয়কারীর বড় ভূমিকা হচ্ছে জেলা পরিষদের। এখানে যদি নারী প্রতিনিধি না থাকে, তাহলে উন্নয়ন কর্মকান্ডে নারীর অংশগ্রহণ আসবে কোত্থেকে? 
যদিও এটা সত্য যে, সামাজিক প্রথাগত বিষয়ে পার্বত্য চট্টগ্রামের নারীরা বাংলাদেশের অন্য প্রান্তের নারীদের তুলনায় অনেক সুবিধা ভোগ করে। তার মানে এই নয় যে, এখানে বৈষম্য নেই। উপরে বর্ণিত চিত্রই এর প্রমাণ। এই নারীদের ক্ষমতায়ন করার জন্য ইউনিয়ন জেলা ও আঞ্চলিক পরিষদে নারী উপস্থিতি বিশেষ অবস্থয়ি বাড়ানো হলে এই পথ কিছুটা সুগম হতো। নারীরাও ক্ষমতায়নের সুযোগ পেতো। নারীরা সবসময় প্রাকৃতিক সম্পদ সুরক্ষার মূল কারিগর হয়েও নেতৃত্ব দানে পিছিয়ে আছে। সংস্কৃতি ধরে রাখার জন্য তাদের অবদান অনস্বীকার্য। 
পরিশেষে এই এলাকার আদিবাসী নারীদের সিদ্ধান্ত গ্রহণ, নেতৃত বিকাশ, নেতৃত্ব দান- এ সমস্ত ভূমিকায় দেখতে চাইলে, সমাজের বিভিন্নস্তরে ও পর্যায়ে যেখানে সুযোগ আসে সেখানে বিশেষ ব্যবস্থায় নারীদের এগিয়ে নিয়ে আসতে হবে। এক্ষেত্রে সরকার, সরকারী ও বেসরকারী সংস্থার মাধ্যমে সমন্বয় করে নারীর অংশগ্রহণ বাড়াতে হবে ও বিভিন্ন কর্মসূচী নিতে হবে। সিডো এবং নারী উন্নয়ন নীতি বাস্তবায়ন করতে হলে এ ছাড়া আর কোন বিকল্প নেই।
তথ্যসূত্র:
১.Customary Land Rights in the Chittagong Hill Tracts: Raja Devasish Roy, 2008.|
২. Defending Diversity


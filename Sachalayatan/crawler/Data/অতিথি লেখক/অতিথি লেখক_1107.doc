তুই রাজা( কার) নেংটু 



দেশপ্রেম এর এক লেবাস পড়ে ছিলেন রাজা বেশ, 
নতুন লেবাস দিতে হবে গায় এখন সময় শেষ।
এখনি সময়, পাল্টাতে হবে নাহলে যে আছে ভয়, 
পাছে লোকে সব দেখে ফেলে, আর তুই রাজা(কার) কয়।
কোথায়  পাব এমন পোশাক যা কিনা মানাবে গায়, 
সবার গায়ে মলিন পোশাক, আমাকে কি শোভা পায়। 
চেয়ে দেখি আজ আশে পাশে যারা পরে  আছে সাধারণ, 
দেশপ্রেমের এক পুরাতন পোশাক , যত আম জনগণ। 
রাজা সেজে আমি , আমি খুবই দামী, রাজার পোশাক চাই, 
যত লোক হাবা, দেবে মারহাবা,আহা এর জুড়ি নাই। 
হঠাত  মাথায় এলো আইডিয়া সেই পুরাতন বর্ম, 
নতুন মোড়কে পরে যাই যদি, পোশাকের নাম 'ধর্ম'।
পোশাকের গায়ে শত জোড়াতালি , গায়ের থেকে পড়ে যায় খালি 
                                এ দিয়ে হবেনা কাজ, 
জনগণ  যদি দেখে ফেলে দেহ, ধর্মাবতার ভাবিবে না কেহ 
                               ঢাকিবে না তব লাজ। 
একদা সকালে, উঠে দেখি ভালে,কি বড় সুসংবাদ, 
নতুন পোশাক পেয়ে গেছি, আর সমস্ত কিছু বাদ। 
এপোশাক টা ভারী আধুনিক আর কতনা তুলনাহীন, 
পরতে পরতে পঙতি'র মত জুরিয়াছি মসলিন। 
সুষ্ঠু বিচার,আইনের শাসন, মনটা আমার করে চনমন, 
পোশাকের গায়, জুড়ে দিয়ে তায়,ভাবে মসলিন যেন শোভা পায়, 
                             দেখতে  হয়েছে বেশ। 
আরো কত জাদু আছে এই বেশে, গনতন্ত্র তার সাথে মেশে, 
যুদ্ধাপরাধ এই সব বাদ, অতীতের ভুল বড় বিস্বাদ, 
                  মসলিন এর নাই কোনো শেষ। 
এপোশাক দেখে ভুলে যাবে সব,থেমে যাবে সব জনকলরব, 
আশেপাশে যত হয়ে যাবে হাবা, সব ভুতে তাই দেবে মারহাবা, 
একই সুরে সব গেয়ে যাবে গান, হয়েছে এটাই  আন্তর্জাতিক মান, 
                       আর কেউ দেখবে না কুত্সিত বক্ষদেশ।
খুবই মসৃন পোশাকের সুতো, দেবে না ভাবনার কোনো কাতুকুতু, 
অবশ্য, তবে,কিন্তু আর যদি, সুতোগুলো যেন ফল্গুর নদী, 
                  নিখুত পোশাক, মলিনতার নাই লেশ।
নতুন পোশাক পড়ে তাই রাজা বাহির হলেন পথে, 
সভাসদ সব করে কলরব , বলে যায় একমতে।
পোশাকের গুন, কতনা দারুন,আজব পোশাক ভারী,
ভাবে পাবলিক, দেখছে কি ঠিক? তুব গুনগান গায় তারই।
এমন সময়, শিশু দেখে কয়, রাজার পোশাক কোথায়?
তুই রাজা(কার) ,বলে ওঠে তাই, নেংটু তো দেখা যায়।
হাসির বন্যা বয়ে গেল, এই শুনে চারিদিক,
রাজা(কার) বলে, বলে সক্কলে, দিয়ে যায় শত ধিক।
ভাবে রাজা শেষে, এই রাজা(কার) বেশে , চলবে না আর ঠিক,
 মতুন পোশাক বুনতেই হবে, বুঝবে না আর পাবলিক।
ভেবে ভেবে সারা, পায়না কিনারা, সময় পেরিয়ে যায়,
জনগণ জাগে, নতুনের ডাকে, রাজাদের কি আসে যায়।
কন্ঠস্বর


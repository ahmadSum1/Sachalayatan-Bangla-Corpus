বাংলা উইকিপিডিয়ায় লেখালেখি: পর্ব ২



বাংলা উইকিপিডিয়ায় লেখালেখি (পর্ব ১)
বাংলা উইকিপিডিয়ায় লেখালেখি করার আহ্বান জানিয়ে গত নিবন্ধের মন্তব্যগুলোর সূত্র ধরে এই নিবন্ধটি রাখছি। কেউ কেউ দেখলাম ব্লগে লিখতে রাজি হলেও উইকিপিডিয়াকে ভয় পান। সেই ভয়টা দেখা যাক দূর করা যায় কিনা। দেখা যাক কিভাবে "আমি" বাংলা উইকিপিডিয়ায় লেখালেখি শুরু করে দিতে পারি:
প্রথম কথা হচ্ছে আমাকে ইউনিকোডে বাংলা টাইপ করতে জানতে হবে। বিজয় কীবোর্ড যারা ব্যবহার করতে পারেন, তাদের জন্যতো বটেই, যারা কোনো রকমে ইংরেজি টাইপ করতে পারেন তাদের জন্যও সুখবর হলো একটা বিনামূল্যের সফ্টওয়্যার "অভ্র", যা দিয়ে আপনি ইংরেজিতে Amar লেখার মাধ্যমে বাংলায় "আমার" লিখে ফেলতে পারবেন। যারা বিজয় জানেন, তাদের জন্য ঐ সফ্টওয়্যারটিতেই UniBijoy নামে একটা আলাদা কীবোর্ড লেআউট আছে, তা দিয়ে অনায়াসে আপনি বিজয়ের মতো করে বাংলা টাইপ করতে পারবেন। আর সবচেয়ে বড় কথা আপনার লেখার আউটপুটটা আসবে ইউনিকোডে, তাই আপনি যেকোনো কম্পিউটারে ফন্ট ইন্সটল না করেই লেখাগুলো পড়তে পারবেন। এটাই ইউনিকোডের মজার দিক।
সফ্টওয়্যারটি বিনামূল্যে পাওয়া যায় www.omicronlab.com ওয়েবসাইটে।
এবারে যখন আপনি বাংলায় লেখালেখি করতে শিখে গেলেন, তখন আপনাকে যেতে হবে http://bn.wikipedia.org/ ঠিকানায়। সেখানে গিয়ে আপনি আপনার নামে একটি নতুন এ্যাকাউন্ট খুলতেও পারেন, অথবা কোনো এ্যাকাউন্ট না খুলেও নিবন্ধগুলো সম্পাদনা করতে পারেন।
এপর্যায়ে সবার প্রথমে যে কথাটা মাথায় চলে আসে, সেটা হলো: যে কেউ যদি উইকিপিডিয়ায় লেখালেখি করতে পারে আর যে কেউ অন্যের লেখা মুছে ফেলতে পারে, তাহলে মনের খেয়াল খুশিমতো যা-ইচ্ছা সব মুছে-টুছে একাকার করে দিয়ে পালিয়ে যাবো...। আপনাকে হতাশ করে বলতে হচ্ছে, উইকিপিডিয়ায় আপনি সাড়ে-সব্বোনাশ ঘটিয়ে দিয়ে এলেও XP'র Restore পদ্ধতির মতো তা আবার আগের রূপে ফিরিয়ে আনা যাবে। তাই মাঝখানে আপনার কাজটাই পণ্ডশ্রম হবে। তাই যে নিবন্ধেই হাত দিই না কেন, সেখানে গঠনমূলক কিছু উপহার দেবার জন্যই হাত দিবো।
উইকিপিডিয়ায় আপনি যখন লেখালেখি শুরুর জন্য প্রস্তুত, তখন আপনার যেই বিষয়ে ইচ্ছা আপনি সেই বিষয়ে লিখতে পারেন। তবে সবচেয়ে ভালো হয় নতুন নিবন্ধ শুরু না করে আগে থেকে যেসব নিবন্ধ আছে, সেগুলোর মান বাড়ানোতে লেগে গেলে। কারণ বাংলা উইকিপিডিয়ায় মানুষজন কম আর তাই তাঁরা তাঁদের সাধ্যমতো নিবন্ধকে যতটুকু নিয়ে যাওয়া যায়, তাঁরা নিচ্ছেন। কিন্তু কত আর? তাই তাঁদের ফাঁকটুকু পুরণে আপনি নামলে সেটা হবে দারুণ কাজ।
লেখালেখি করার জন্য উইকিপিডিয়া বেশ সহজ, যদিও অনেকের কাছে সেটা বেশ কঠিন। যারা কঠিন বলে এখনও দূরে রয়েছেন, তাদের অবগতির জন্য জানাচ্ছি যে, উইকিপিডিয়ায় এখন বেটা ভার্ষণ রয়েছে; আপনি যখনই বেটা চালু করে নিবেন, তখন দেখবেন যেকোনো ব্লগ সাইটে লেখালেখির মতোই সহজ হয়ে গেছে আপনার লেখালেখি। কয়েকটা উদাহরণ দিই: যারা সচলায়তনে লিখছেন, তারা জানেন, যে লেখাটাকে বাঁকা করে লেখার দরকার পড়ে সেই লেখাটাকে সিলেক্ট করে উপরের i লিখাটিতে ক্লিক করলেই তাঁর লেখার দু পাশে বন্ধনির মধ্যে i দিয়ে লেখায় একটা নতুন চেহারা আসে, সেটা দেখতে মোটেও আকর্ষণীয় না হলেও যখনই আপনি লেখাটার প্রিভিউ দেখেন, তখন আশ্চর্য হয়ে দেখেন সেই বিদঘুটে i আর দেখা যাচ্ছে না, বরং আপনার ইচ্ছামতোই ঐ অংশের লেখাটুকু বাঁকা হয়ে দেখা যাচ্ছে। উইকিপিডিয়ার লেখালেখির ক্ষেত্রেও সেটা এরকম, তবে স্থানভেদে যেমন মানুষের চেহারা পাল্টে যায়, তেমনি কিম্ভুত কিমাকার ক্যারেক্টারগুলোও স্থানভেদে একটু ব্যতিক্রম, এছাড়া বাকি ব্যাপারটা পুরোটাই এক। যেমন: সচলায়তনে বাঁকা লেখার জন্য i দিতে হলেও উইকিপিডিয়ায় আপনাকে বাঁকা করে লেখার জন্য উর্ধ্ব কমা দিতে হবে দু পাশে দুটো করে এভাবে ''বাঁকা'', তাহলে তা বাঁকা হয়ে দেখা দিবে।
মজার ব্যাপার হলো ব্লগে লেখালেখি সম্পূর্ণ নিজের জগত, নিজেকেই নিজের জোয়াল বয়ে নিয়ে যেতে হয়। কিন্তু উইকিপিডিয়ায় আপনার সাথে আর যে যে উইকিপিডিয়ান লেখালেখি করছেন, তারা সবাই আপনাকে সাধ্যমতো সহায়তা করা জন্য মুখিয়ে আছে। কোনো কাজে আটকে গেলেন, ব্যাস, নিজের আলাপ পাতায় সমস্যাটা তুলে ধরেন, দেখেন কী হারে মুহুর্মুহু সমাধান আসতে থাকে। কাজ করতে গিয়ে ভুল করে বসলেন, সেটা শুধরে দেবার পথ বাতলে দিবে কেউ, কেউবা আবার নিজেই যেচেপড়ে ভুলটা শুধরে দিবে। যেন কাজটা "আমার"।
তাহলে আর ভয় কোথায়?
থামলে চলবে না। "ডারকে আগে জিৎ হ্যায়।"
অন্তত বাংলা ব্লগে লেখালেখি যারা করছি, তাদের বাংলা উইকিপিডিয়ায় জড়িত না হওয়ার কোনো কারণই আমি দেখি না।
আপনি, ইতোমধ্যে প্রতিষ্ঠিত কোনো নিবন্ধে তথ্য যোগ করতে ভয় পাচ্ছেন? ভয় পাচ্ছেন: "আরে, এখনও কিছুই জানি না, কাজটা করতে গিয়ে না জানি কী ভচকে দিই, তারচেয়ে বরং হাত না দেয়াই ভালো"। দুঃখিত, আমি বলবো, আপনি শুরু করে দিন। তারপরও আপনার নিজের সম্বন্ধে যদি সত্যিই সন্দিহান হোন, তাহলে উইকিপিডিয়ায় খেলাঘর আছে। আপনি সেখানে ইচ্ছামতো যা ইচ্ছা লিখে একাকার করে ফেলুন। তা কেমন হচ্ছে দেখুন। তারপর যখন নিজের উপর আস্থা পাবেন, নেমে পড়ুন কাজে। কে আর ঠেকাবে আপনাকে?
আচ্ছা, এবারে যদি প্রশ্ন করি: সচলায়তনে লেখালেখির সময় কি আপনি যা ইচ্ছা তা-ই লিখতে পারেন? পারেন না। একেবারে স-ব লিখতে পারেন না। এর কারণ হলো প্রত্যেকটা প্লাটফর্মের একটা নিয়ম-কানুন আছে। আপনাকে সেই নিয়ম-কানুনের মধ্য দিয়ে যেতে হয়। আপনি লেখালেখি চর্চা শুরু করে দিন। বাংলা উইকিপিডিয়ার খেলাঘরে মনের মতো করে প্রশিক্ষণ নিন। নিয়ম-কানুনের মূল কথাগুলো আগামি পর্বে তুলে ধরার আশা থাকলো।
উল্লেখ্য, আমি উইকিপিডিয়ার নবীন একজন অবদানকারী। তাই আমার লেখার ভুলগুলো শুধরে দেবার জন্য অগ্রজ উইকিপিডিয়ানদের প্রতি আহ্বান থাকলো।
মঈনুল ইসলাম
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%77%7a%2e%69%73%6c%61%6d%40%67%6d%61%69%6c%2e%63%6f%6d%22%3e%77%7a%2e%69%73%6c%61%6d%40%67%6d%61%69%6c%2e%63%6f%6d%3c%2f%61%3e%27%29%3b'))


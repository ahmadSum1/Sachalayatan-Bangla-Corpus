গাছগুলি মোর: অশোক



[১৪৪০ মিনিটে এক দিন হয়। সে অনেক অনেক মিনিট আগের কথা। সচলায়তনে এই অধমের একটা লেখা প্রকাশিত হয়েছিল- ‘গাছগুলি মোর’ শিরোনামে। লেখার শেষে ভেবেছিলাম, এই নামে একটা ধারাবাহিক লিখব আমার ভাবনার গাছগুলো নিয়ে। সাথে থাকবে আমার প্রিয় কিছু গাছের ছবি- আমার নিজের তোলা। নানা কারনে কারনে সেই ভাবনা আর বাস্তবায়ন করা হয়নি। প্রধান কারন আমার ব্যক্তিগত উৎসাহের অভাব।
আজ আবার মনে হলো, কী আছে জীবনে- লিখে ফেলি, তাই শুরু করলাম সেই ধারাবাহিকতায়:]
প্রথম অশোক গাছ দেখি ঢাকা শহরে এসে। খুলনাতে অশোক গাছ আছে কিনা আমি জানিনা। সরকারী অফিসারদের কোয়ার্টার আছে সার্কিট হাউজ রোডে সেই কোয়ার্টারগুলোতে অনেক প্রাচীন আর ছায়াময় গাছ ছিল। ভেতরে ঢুকতে পারলে নিশ্চিত হতে পারতাম। সে সুযোগ কখনো ঘটেনি তাই খুলনা শহরে অশোক গাছ আছে কিনা আমার জানা নেই। ২০০৮ সালের ১৫ ফেব্রুয়ারী আমি প্রথম অশোক গাছ দেখি নিজের চোখে।মিরপুরে জাতীয় উদ্ভিদ উদ্যানে। 
ঢাকায় এসেছিলাম চাকরীর পরীক্ষা দিতে, পরীক্ষা দিয়ে ছোটমামাকে বললাম যে অশোক গাছের কথা পড়েছি, দেখিনি| এখন বসন্তকাল; জাতীয় উদ্ভিদ উদ্যানে এই গাছে ফুল ফুটেছে, খবরের কাগজে পড়েছি। যেতে চাই। ছোটমামা নিজে না যেয়ে উনার এক জুনিয়র (আমার ও জুনিয়র কিন্তু মামার সহকর্মী সূত্রে মামা ডাকি) কে সাথে দিলেন। অতপর আমি, রেহেনা খালামনি আর সেই মামা> মিশন: অশোক গাছ। আলাপে বের হলো তারা দুজনে কেউই অশোক গাছ দেখেননি বা ফুল দেখেননি।উদ্যানে প্রবেশ করার পর দ্বিতীয় যে ফটক পার হতে হয় তার দুইপাশেই অশোক আলো জ্বেলে ছিল ফুল ফুটিয়ে। কিন্তু সমস্যা বাধল নাম ফলক নেই দেখে। আমি বইয়ের লেখা  মিলিয়ে নিশ্চিত যে এই আমার অশোক আর অশোকের ফুল। তবে আর কিছুদূর যেয়ে যেখান থেকে আর্ন্তজাতিক উদ্যানের সাইনবোর্ড ছিল, সেখানে কিছু গাছে নাম ফলক আবিস্কার করলাম। অশোক- সারাসা ইন্ডিকা (বর্তমানে এর নাম সারাসা অশোকা)
এ্যলিসের যে অবস্থা হয়েছিল ওয়ান্ডারল্যান্ডে যেয়ে আমার তারচেয়ে খারাপ অবস্থা হল জাতীয় উদ্ভিদ উদ্যানে যেয়ে। অনেক অনেক গাছ। ফুল, ফুলের সুরভী কিন্তু অধিকাংশ গাছেরই নাম ফলক নেই। তাই অনেক গাছের ছবি মনের মুকুরে তোলা থাকলেও নাম জানা নেই তাদের। ইশ! গাছগুলি যদি কথা বলতে পারত! একজন ফুলের সুরভী ছড়িয়ে ডাল নেড়ে বলত, ‘আমি উদাল, শুধু ফুল দেখে মুগ্ধ হয়ো না, আমার ফল আরও সুন্দর, পলাশের ফুলের মতন সুন্দর আমার ফল’! আর একজন পাতা ঝিরিঝিরি করে বলত, ‘আমি কইনার’ (কইনার হলুদ রঙের এক সুগন্ধি ফুল, রোদ যেমন হলুদ হয় তেমন হলুদ রঙ তার) অন্য প্রসঙ্গে চলে যাচ্ছি। জাতীয় উদ্ভিদ উদ্যানে ভ্রমণের অনুভূতি নিয়ে পৃথক পোস্ট দিব আশা করি।
যাই হোক ঘুরতে ঘুরতে আমরা এক অশোক বীথিতে গিয়ে পড়লাম।চারিদিকে শুধু অশোক আর অশোক। নানা রঙ, সুগন্ধ। সে যেন হঠাৎ হাওয়ায় ভেসে আসা ধন, তাই পরে অনেকবার চেষ্টা করেও জাতীয় উদ্ভিদ উদ্যানে আর খুজেঁ পাইনি সে অশোক বীথি। ৭২/৭৩ টা গাছের সারি। যুথবদ্ধ । অশোকের ফুল বেশিদিন থাকে না। 10-15 দিন। সব অশোক গাছের এক যোগে পূর্ণ প্রস্ফুটন থাকে 5/7 দিন। বিশ্ববিদ্যালয় জীবনে দেখেছি ক্লাসে কিছু জনগন থাকেই অগ্রীম পড়া করে আসে আর কিছু জনগন থাকে চিরকালের পিছিয়ে থাকার তালিকায়। এখানেও দেখেছি কিছু অশোক গাছ পড়িমড়ি করে বসন্তের শেষে ফুল ফোটানো শুরু করে বৈশাখেও হাসতে থাকে আর কেউ কেউ শীতের শেষেই ফুল ফুটিয়ে ফেরে বীর দর্পে। তবে সব গাছে একযোগে ফুল আসলে আপনার মনে হবে আপনি নন্দন কাননে আছেন। আপনার প্রচন্ড মন খারাপ কিন্তু সে ভরা প্রস্ফুটনে কখন যে আপনার মন খারাপের মেঘ ভেসে যাবে, টেরই পাবেন না।
রমনা পার্কে, আমার প্রিয় রমনা পার্কে অশোকের একটা বীথি আছে, ওয়াক ওয়ে। মোট 13 টি গাছ রাস্তার দুই পাশে। রাস্তাটি প্রাত:ভ্রমণকারীদের জন্য বিশেষ ভাবে করা, পাথর এবং কংক্রিটের স্লাব দেয়া। সকাল বিকাল প্রাত:ভ্রমণকারীরা হুম-হাম করে হাটেঁন সেখানে। আমিও যাই কিন্তু হাটতে নয়, অশোক ফুল দেখতে। একদিন কৌতুহলবশে গুনে দেখেছিলাম, শতকরা 5 জন মানুষও মাথা তুলে অশোকের ফুল দেখেন না, তারা স্বাস্থ্য নিয়েই বেশি সচেতন।ঝরে পড়া অশোকের সৌন্দর্য অন্যরকম সুন্দর।পায়ের দিকেও চেয়ে দেখন না কিংবা জানিনা, হয়ত দেখেন, প্রকাশ করেন না, মনের মুকুরেই রেখে দেন সেই অনুভূতি।
পুরো রমনা পার্ক জুড়েই টুকটাক অশোক গাছ পাবেন আপনি। কিন্তু বীথি আছে একটাই। বর্তমানে ডাকা বিশ্ববিদ্যালয় এলাকাতেও বেশ কিছু গাছ চোখে পড়ে আমার। ধানমন্ডি আবাসিকের পথগুলিতে হাটঁতে গেলেও কিছু চোখে পড়তে পারে।
শেষ করি আমার অশোক গাছ রোপন নিয়ে, সেবার ঢাকা থেকে ফিরে পরিচিত নাসারী কে 300 টাকা দিয়েছিলাম চারা আনতে, তিনি এনেওছিলেন কিন্তু সেই বেচারা অশোক চারা মাত্র 5টি পাতা সমেত অকালে প্রাণপাত করেন, আমার শত যত্নেও তিনি মুখ তুলে দেখেননি সূর্যের আহবান।
অশোকের ফল দেখতে অনেকটা শিমের মতন। নতুন পাতা গাছে আসলে মনে হবে ডাল ভেঙ্গে নুইয়ে আছে, কিন্তু কিছুদিন পরেই দেখবেন ঝকঝকে চকচকে পাতায় ভরে আছে।
[যাদের মাইগ্রেনের সমস্যা আছে তাদেরকে আগেই সাবধান করে দিচ্ছি, অশোক ফুলের গন্ধের মৃদু কিন্তু দীর্ঘস্থায়ী প্রভাব আছে। আমার প্রিয় দুইজন মানুষকে অশোকের ফুল দেখাতে রমনা পার্কে নিয়ে গিয়েছিলাম। তারা সেখানেই মাইগ্রেনের ব্যাথায় আক্রান্ত হয়ে পড়েছিল। এর কোনো বৈজ্ঞানিক ভিত্তি আছে কিনা জানিনা, তবে তীব্র সুগন্ধে মাইগ্রেনের ব্যাথা হয় এটা জানি।]
-ব্যাঙের ছাতা

ছবি: 


 

 

 

 

 




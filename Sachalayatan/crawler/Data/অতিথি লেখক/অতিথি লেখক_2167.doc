লাভ অ্যাট ফার্স্ট সাইট



মনের কোন এক কোণায় একটা নকশীকাটা সিন্দুকে জমানো এই শহরকে ঘিরে রাজ্যের স্মৃতি। একটা ভীষণ ঝড়ো দুপুরে প্রথম এই শহরকে দেখা। সাথে এক মামা ছিলেন, বাবা-মা অন্য বাহনে। মফ:স্বলের একটা শহর থেকে লঞ্চে করে সদরঘাটে নেমে এসে শাপলার চত্বর, দোয়েলের চত্বর, মতিঝিলের সেই একমাত্র উঁচু বাড়িটা, সব অবাক হয়ে দেখতে দেখতে কখন সব কালো করে কালিগোলা মেঘেরা নেমে এসেছিলো। বছর চারেকের আমার মাথায় এসেছিলো ভীষণ কালচে ওই মেঘগুলাকে নিশ্চয়ই সেই উঁচু বাড়িটার ছাদে উঠলে পরে ঠিক ছুঁতে পারা যাবে। আর ওই বয়েসে যা হয় মেঘ ডাকা দুপুরে ভীষণ মায়ের কাছে যেতে ইচ্ছে করে, তাই আমার ফুঁপিয়ে কান্না শুরু। রিকশায় মালপত্তর আর আমাকে সামলাতে এমনিতে মামা হিমশিম খাচ্ছিলেন, কান্নায় আরো ভ্যাবাচ্যাকা খেয়ে গিয়েছিলেন বোধহয়। তারমধ্যে কিছুক্ষণ পরেই শুরু হলো প্রবল কালবোশেখী, সেকি তাণ্ডব! কেমনকরে যেন তারই মধ্যে পথ ঘুরে ঘুরে পথ হারিয়ে আমি আর মামা হাজির হয়েছিলাম কমলাপুর রেলস্টেশানে। রিকশাওয়ালা সেই প্রবল ঝড়ে কিছুতেই আর কোথাও যেতে রাজি হচ্ছিলোনা। স্টেশানে নেমে বিস্মিত আমার কান্না থেমে গিয়েছিলো, সেই বিশাল উঁচু উঁচু খিলান আর তাদের ঝুলন্ত ক্যানোপি মনে হয় আমার দেখা প্রথম কোন স্থাপত্য যা মনের ভেতরে গেঁথে গিয়েছিলো অন্যরকম আবেদনে। এ্যাতো বছর পরে খুব স্পষ্ট করে কিছু মনে পড়েনা। কিছুটা নিজের স্মৃতি আর কিছুটা মা-বাবার গল্পে যা মনে পড়ে সে হলো ঝড়ের দাপট কমলে পরে বাবার বন্ধু (যার বাড়িতে গিয়েছিলাম বেড়াতে) আর বাবা মিলে ভড়কে গিয়ে মামা আর আমাকে খুঁজতে স্টেশানেই এসেছিলেন শেষমেষ। আমার সদ্য মেট্রিকুলেশান পাস মামা নাকি সিঁড়ির কোণায় বসে কাঁদছিলেন ভয়ে আর আমি আপনমনে এক ম্যাগাজিনওয়ালার সাথে বন্ধুত্ব পাতিয়ে বিস্কিট খাচ্ছিলাম। প্রথম দেখার স্মৃতি এর চে বেশী আর কিছু মনে পড়েনা। আরো বছর খানেক বাদে সেই চেনা মফ:স্বলের গলি ছেড়ে এই শহরের রাজপথে এসে উঠেছিলাম বাবা-মায়ের সাথেই। কিন্তু সে অন্য গল্প।


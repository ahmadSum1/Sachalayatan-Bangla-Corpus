স্যূইসাইড্ খামু !!



আমাদের বন্ধু-বান্ধবীদের মাঝে একটি কথা বেশ প্রচলিত। পড়াশোনার চাপ,প্রজেক্ট সাব্‌মিশন্‌,ল্যাব টেস্ট; হায়রে হায় করে মরিয়া হয়ে আমরা বলি “কেউ আমারে এক ছটাক স্যূইসাইড্ দে রে,আমি স্যূইসাইড্ খামু”। বিশ্ববিদ্যালয় জীবনের ছয়টি ষন্মাস কাটালাম আমরা এইভাবে স্যূইসাইড খেয়েই। কিন্তু আমরা কেউ মরি নি।মরেছে সে।
সকাল ছয়টায় হঠাৎ ঘুম ভেঙ্গে শুনি বিশ্ববিদ্যালয়ে আমাদের ডিপার্টমেন্টের এক মেয়ে বাথরুমের ঝাঁঝরিতে ওড়না ঝুলিয়ে ফাঁস খেয়েছে আগের রাতে। নাম শুনেই মেয়েটির চেহারা মনে করতে না পারলেও সেই মূহুর্তে কেমন যেন একটা ধাক্কা খেলাম। সবাই তড়িঘড়ি করে হাসপাতালের দিকে ছুটলাম। রিক্সায় বসে বসে স্মৃতির পাতায় হাতড়াচ্ছিলাম এবং শেষে চেনা অচেনা অনেক মুখের ভিড় ঠেলে খুঁজে বের করলাম মেয়েটিকে।
ফেব্রুয়ারী মাস। বিশ্ববিদ্যালয়ে নতুন মুখের আগমন। নতুন ব্যাচে এসেছে কত সুন্দরী পরীরা। তারি মাঝে ছোট্ট এক পরী। মুখে সবসময় হাসি,চোখে সে কি মায়া,ভ্রুর উপর একটা কালো তিল; যেন বলে উঠে “কুনজর লাগিয়ো না কিন্তু”। নতুন ব্যাচের ওরিএন্টেইশন্ প্রোগ্রামে প্রথম দেখেছিলাম সেই পিচ্চিকে গানে আর অভিনয়ে। এরপর হাঁটিহাঁটি পা পা করে বিশ্ববিদ্যালয়ে তার বয়স বাড়ছিল। শুরুতেই পড়াশোনার চাপ থাকে না তাই বন্ধুবান্ধবের সাথে হরদম ছুটোছুটি করতে দেখতাম। মনে পড়ে একদিন দেখেছিলাম ল্যাব এর সামনে এক গাদা নতুন পোলাপাইনের ভিড়ে কোনো এক বন্ধুকে জিহ্বা দেখিয়ে ভেংচি কাটছিল। আরেকদিন দেখেছিলাম মহাজ্ঞানীর মত নিজের এক সহপাঠীকে জীবনজয়ী উপদেশ দিচ্ছিল। কিন্তু বিশ্ববিদ্যালয়ে কী এমন বয়স হল তার! মাত্র দুই মাস তের দিন। “স্যূইসাইড খামু” এই কথা বলার বয়স ও তো তখনও হয়নি তার।তবে কেন?
হাসপাতালের মড়িঘরে নিথর হয়ে পড়ে আছে প্রাণচঞ্চল মেয়েটির মরদেহ। গলায় ওড়না পেঁচানোর কালো দাগ। আজও সে জিহ্বা দেখিয়ে ছিল,তবে কাউকে ভেংচি কাটতে নয়। তার হাসিখুশি কচি মুখটি ফুলে কালচে বর্ণের হয়ে গিয়েছিল। খুব জানতে ইচ্ছে হয়েছিল “কার উপর এত রাগ করে গাল ফুলিয়ে রেখেছিস রে পিচ্চি?”। হাসপাতালের এক কোণায় একটি চেয়ারে বসে ছিল তার বাবা। না,সেখানে বসে বসে তিনি মেয়ের শোকে কান্নায় ভেঙ্গে পড়ছিলেন না। স্থির দৃষ্টিতে তাকিয়ে তিনি আমাদের কাছে জীবনের যোগ-বিয়োগ অংকের হিসেব মিলিয়ে দেয়ার চেষ্টা করছিলেন, “আমার তো বয়স হয়েছে। আমার তো যেকোনো কষ্ট সহ্য করার ক্ষমতা আছে। আমার মেয়ের তো বয়স কম। সে কষ্ট সহ্য করতে পারবে না এটাই স্বাভাবিক। সে আমাকে একটাবার সমস্যাটা খুলে বলত। আমি না হয় কষ্ট পেয়ে একটু বকা দিতাম। পরে তো কষ্ট সহ্য করে ওর ইচ্ছায় মেনে নিতাম। তাই না? তোমরা কি জানো আমার মেয়ে কিন্তু বেশ বুদ্ধিমতি। অনেক ব্যাপারেই সে আমাকে বেশ ভালো উপদেশ দিত। তবে কেন এটা আলোচনা করল না! ঠিক মেলাতে পারছিনা।”
“স্যূইসাইড”->আত্মহনন।শব্দটি নিয়ে এর আগে কখনো ভাবিনি বোধহয়। কিন্তু আজ এই শব্দটি এত ভয়ঙ্কর ও কষ্টদায়ক মনে হচ্ছে যা বলে বোঝানো বোধহয় সম্ভব নয়।যেই মেয়ের জীবন্ত হাস্যোজ্জ্বল চেহারা আমাকে স্মৃতি হাতড়িয়ে খুঁজে বের করতে হয়েছিল,তার মৃত বিবর্ণ চেহারা আজ আমার মস্তিষ্কে তার শেষ স্মৃতি। নিজেকে হত্যা করার সিদ্ধান্ত নেয়ার আগে একটাবার কেন মেয়েটি বুঝল না যে তার বাবার শেষ জীবনের হিসেব কষে মিলিয়ে দেয়ার জন্যে হলেও তাকে বাঁচতে হবে। আত্মহননের মত কাজ করে মেয়েটি খুবি খারাপ করেছে।তবুও মেয়েটির আত্মার শান্তি কামনা করি কেননা সে তো অবুঝ শিশু। যদি বুঝত তবে বোধ হয় এমন নির্মমভাবে নিজেকে কষ্ট দিয়ে হত্যা করত না।  
tasrivasikandar@gmail.com


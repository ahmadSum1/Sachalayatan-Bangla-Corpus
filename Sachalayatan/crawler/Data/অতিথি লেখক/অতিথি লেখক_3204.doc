জিহীর্ষা ব্রত যার/তমিজ উদদীন লোদী



যে হাত ছুরিকা চেনে সেই হাতে ফুল তুলে দিলে
দীর্ঘ কবিতার খাতা তুলে দিলে আোকবির হাতে
যে হাত উপ্ত হয়ে আছে বৃথা রক্তপাতে
সেই হাতে প্রণোদনা,প্রেম তুলে দিলে।
যে হৃদয় জীবনান্ত তার কাছে জিজীবিষা চাও
আত্মায় ধরেছে ঘুণ যে হৃদয় উত্থানরহিত
তার কাছে হিতাহিত
জ্ঞান চাও?অহেতুক নিজেকে কাঁদাও।
জিহীর্ষা ব্রত যার তার কাছে নিরাপত্তা নিলে
ধর্মান্ধকে ধর্মাত্মার তকমা পরালে?
যে হাত অভ্যস্ত হাত,জেনেছে রক্তের স্বাদ
তাকে তুমি তুলে দিলে সমস্ত সুস্বাদ।
যে মানুষ হত্যা চেনে তার কাছে আর কী কী চাও
অর্বাচীন হে সারথী-তাকে এখনই থামাও।


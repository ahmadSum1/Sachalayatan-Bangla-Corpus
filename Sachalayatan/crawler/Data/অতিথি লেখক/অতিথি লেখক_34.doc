রামপাল বিদ্যুৎকেন্দ্রঃ একটি ঝুঁকিপূর্ণ এবং ভর্তুকিবহুল শ্বেতহস্তী!



(এই পোস্টে উদ্ধৃত সকল তথ্য, উপাত্ত ও বিশ্লেষণ 'Institute for Energy Economics and Financial Analysis' থেকে প্রকাশিত 'Risky and Over-Subsidised: A Financial Analysis of the Rampal Power Plant' নিবন্ধটি থেকে নেওয়া। এই লেখাটি মূলত ঐ নিবন্ধটির কিছু উল্লেখযোগ্য অংশের অনুবাদ। আগ্রহী পাঠক যারা আরও বিস্তারিত জানতে এবং মূল নিবন্ধটি পেতে আগ্রহী তারা এই লিঙ্ক থেকে এটি সংগ্রহ করতে পারেনঃ 
http://ieefa.org/wp-content/uploads/2016/06/Risky-and-Over-Subsidised-A-Financial-Analysis-of-the-Rampal-Power-Plant-_June-2016.pdf) 
রামপাল বিদ্যুৎকেন্দ্র, যেটি 'মৈত্রী সুপার তাপবিদ্যুৎ প্রকল্প' নামে পরিচিত সেটি বাংলাদেশের বিদ্যুৎ উন্নয়ন বোর্ডের (BPDB) অধীনে পরিকল্পিত এগারটি কয়লাভিত্তিক বিদ্যুৎকেন্দ্র প্রকল্পের অন্যতম।  প্রস্তাবিত এই আমদানিকৃত কয়লাভিত্তিক বিদ্যুৎকেন্দ্রটি BPDB এবং ভারতের বৃহত্তম বিদ্যুৎ উৎপাদনকারী সংস্থা NTPC লিমিটেডের যৌথ উদ্যোগে, 'বাংলাদেশ-ভারত মৈত্রী বিদ্যুৎ কোম্পানি লিমিটেড' (BIFPCL) নামে পরিচালিত হবে। এ প্রকল্পটি বাংলাদেশের দক্ষিণ-পশ্চিম অঞ্চলে পশুর নদীর অববাহিকায় প্রায় ১৮৩৪ একর জায়গা জুড়ে পরিকল্পনা করা হয়েছে যেটি কিনা পৃথিবীর সবচেয়ে বড় ম্যানগ্রোভ বনাঞ্চল সুন্দরবন থেকে ১৪ কিলোমিটার দূরে অবস্থিত। উল্লেখ্য সুন্দরবন বাংলাদেশের একটি জাতীয় সংরক্ষিত বনাঞ্চল। এছাড়া এটি রামসার কনভেনশন মনোনীত জলাভূমি এবং ইউনেস্কোর ওয়ার্ল্ড নেটওয়ার্ক অফ বায়োস্ফিয়ার রিজার্ভের একটি অংশ। সুন্দরবনের ইউনেস্কো ওয়ার্ল্ড হেরিটেজ সাইটের বাংলাদেশী অংশে দুটি পৃথক বন্যপ্রাণী অভয়ারণ্য ও ভারতীয় অংশে একটি অভয়ারণ্য রয়েছে। বাংলাদেশ সরকারের পরিবেশ সমীক্ষায়ও রামপাল প্রকল্পটির উত্তরের অংশে পরিবেশগত সংবেদনশীল এলাকা রয়েছে বলে উল্লেখ করা হয়েছে। সুন্দরবন প্রাণবৈচিত্রে অত্যন্ত সমৃদ্ধ এবং বাঘ ও ইরাবতী ডলফিনের আবাসস্থল। এসব কিছু মিলিয়ে এটি সুস্পষ্ট যে এটি পরিবেশগতভাবে অত্যন্ত গুরুত্বপূর্ণ ও সংবেদনশীল একটি এলাকা। 
বাংলাদেশ সরকারের পরিবেশগত সমীক্ষায় রামপাল প্রকল্পটি “Wind risk zone” এর অন্তর্গত বলা হয়েছে। গত ২৫ বছরে এলাকাটি ১৬টি বড় ঘূর্ণিঝড়ের সম্মুখীন হয়েছে। বাংলাদেশ আবহাওয়া দপ্তরের তথ্য অনুযায়ী ২০০৭ সালের নভেম্বরের ঘূর্ণিঝড়ে জলোচ্ছ্বাস ১০ মিটার উচ্চতা পর্যন্ত পৌঁছেছিল। অথচ প্রস্তাবিত এলাকাটি সমুদ্রপৃষ্ঠ থেকে মাত্র ০.৮৭৫২ মিটার উচ্চতায় অবস্থিত। বন্যায় কিম্বা জলোচ্ছ্বাসে এ কেন্দ্রটি প্লাবিত হলে 'অ্যাশ স্ল্যারি পন্ড' থেকে বিষাক্ত বর্জ্য ছাই আশেপাশের এলাকায় ছড়িয়ে পড়ে ভয়াবহ পরিবেশগত বিপর্যয় ঘটাতে পারে। (২০০৮'এ যুক্তরাষ্ট্রের টেন্যাসি অঙ্গরাজ্যের কিংস্টোনের একটি কয়লা বিদ্যুৎকেন্দ্র থেকে এরকম একটি দুর্ঘটনায় ৪২ লাখ ঘনমিটার ছাই আশেপাশের এলাকায় ছড়িয়ে পড়ে কল্পনাতীত দূষণ ঘটায় যার মাশুল যুক্তরাষ্ট্র আজো দিয়ে যাচ্ছে। আগ্রহীরা এই সূত্রগুলি অনুসন্ধান করে দেখতে পারেনঃ 
সূত্র ১: http://www.ncbi.nlm.nih.gov/pubmed/23249246
সূত্র ২: http://www.scientificamerican.com/article/tennessee-coal-ash-spill)
বাংলাদেশ সরকারের পরিবেশগত সমীক্ষায় জলোচ্ছ্বাসের ঝুঁকির কথা স্বীকার করা হলেও এ প্রকল্পটির জন্য 'সর্ব্বোচ্চ  ঐতিহাসিক জলোচ্ছ্বাস' ৫.৫ মিটার (যেটি বাংলাদেশ আবহাওয়া দপ্তরের তথ্যের ব্যতিক্রম) উল্লেখ করে প্রকল্প এলাকাটির উচ্চতা ৫.৫ বাড়াতে বলা হয় । পরে NTPC এটাকে আরো কমিয়ে ৫ মিটারে নামিয়ে নিয়ে আসে। এখানে উল্লেখ্য যে, বৈশ্বিক উষ্ণায়ন এবং সাগরের তাপমাত্রা ও উচ্চতা বৃদ্ধির পটভূমিতে নিকট ভবিষ্যতে প্রাকৃতিক দুর্যোগঃ বন্যা, ঘূর্ণিঝড় এবং জলোচ্ছ্বাসের সংখ্যা এবং ভয়াবহতার মাত্রা দুটোই উল্লেখযোগ্য হারে বৃদ্ধি পাবে। এরকম যে কোন একটি দুর্যোগ থেকে বিষাক্ত বর্জ্য ছাই আশেপাশের এলাকায় ছড়িয়ে পড়ার ঝুঁকি অত্যন্ত উচ্চ বলে এই নিবন্ধে আশঙ্কা করা হয়েছে। এর সাথে প্রকল্পটির অবস্থানগত দুর্গমতা এই ঝুঁকিটাকে আরো বহুগুণ বাড়িয়ে দিয়েছে। বাংলাদেশ সরকারের পরিবেশ সমীক্ষায় বলা  হয়েছে,  "the area is remotely accessible due to poor road and communication network. Pedestrian access through some rural earthen roads, which easily become muddy and damaged due to rain, is the modest mode of communication.” যে কোন দুর্যোগ পরবর্তী ব্যবস্থাপনায় এই দুর্গমতাকে সমীক্ষায় গভীর উদ্বেগের বিষয় বলে উল্লেখ করা হয়েছে। 
কয়লা পরিববন এবং নদী খননের পরিবেশগত ঝুঁকিঃ
২০১৬ সালের মে মাসে প্রকাশিত এক রিপোর্টে বলা হয় এ বিদ্যুৎ কেন্দ্রটি চালাতে চীন, ইন্দোনেশিয়া এবং ভারত থেকে কয়লা আমদানি করা হবে। উল্লেখ্য এই কয়লার, শক্তি উৎপাদনের ক্ষমতা কম (~৪,৭০০ কিলক্যালরি/কেজি), বর্জ্য ছাই এর পরিমাণ বেশি, এবং প্রস্তাবিত ৮০% প্ল্যান্ট লোড ফ্যাক্টরে চালাতে বছরে প্রায় ৬ মিলিয়ন টন কয়লার দরকার পড়বে। এই কয়লা আমদানি করা হবে সমুদ্রগামী জাহাজে যেগুলি নোঙর করবে আকরাম পয়েন্টে (যা কিনা সুন্দরবনের ভিতরে)। সেখান থেকে ছোট বার্জে করে সুন্দরবনের ভিতর থেকে পশুর নদী দিয়ে রামপালের বিদ্যুৎকেন্দ্রে সেই কয়লা আনা হবে। এই নিবন্ধে এই পরিবহনের প্রক্রিয়ায় পানি ও পরিবেশ দূষণের ঝুঁকি বহুমাত্রিক এবং অতি উচ্চ বলে আশঙ্কা প্রকাশ করা হয়েছে। 
আকরাম পয়েন্ট থেকে কয়লা পরিবহনের জন্য এবং নদীর নাব্যতা বজায় রাখার জন্য 'আউটার বার' থেকে মোংলা বন্দরে ৩০ মিলিয়ন ঘনমিটার এবং মোংলা বন্দর থেকে প্রকল্প এলাকা পর্যন্ত ২.১ মিলিয়ন ঘনমিটার পলি উত্তলন করতে হবে। এছাড়া নাব্যতা বজায় রাখার জন্য প্রতি বছরই খনন কাজ চালিয়ে যেতে হবে। 'আউটার বার' থেকে মোংলা বন্দর পর্যন্ত বার্ষিক খননের ব্যয়ভার বাংলাদেশ সরকার বহন করবে যার পরিমাণ ২৬ মিলিয়ন মার্কিন ডলার। এর ফলে এ প্রকল্পের জীবনকালে বাংলাদেশ সরকারকে প্রায় ২ বিলিয়ন মার্কিন ডলার (বাংলাদেশি মুদ্রায় প্রায় ১৫০০০ কোটি টাকা) ভর্তুকি প্রদান করতে হবে। এছাড়া প্ল্যান্ট কর্তৃপক্ষ প্রতি বছর মোংলা বন্দর থেকে প্রকল্প এলাকা পর্যন্ত খনন কাজের জন্য বার্ষিক ৪ মিলিয়ন আমেরিকান ডলার প্রদান করবে। এই খননের ফলে নদীর তলদেশ থেকে অপসারিত পলি পাড়ে জমা রাখা হবে। এর ফলে পলিতে যুগ যুগ ধরে সঞ্চিত বিষাক্ত বর্জ্য পদার্থ এবং মিথাইল মারকারি, আর্সেনিক, সীসা, ক্যাডমিয়ামসহ অন্যান্য ভারী ধাতু খাদ্যশৃঙ্খলে ঢুকে পড়বে। এর ফলে ইতিমধ্যে হুমকির মধ্যে থাকা ম্যানগ্রোভ বনাঞ্চল এবং এর সাথে সংশ্লিষ্ট জলজ জীবন ও এর উপর নির্ভরশীল মানুষের জীবন বিপন্ন হওয়ার শঙ্কা রয়েছে। (যাদের Fate and Transport of Pollutant নিয়ে সম্যক ধারণা নেই, তাদের জ্ঞাতার্থেঃ উপকূলীয় অঞ্চলের পলি অত্যন্ত বিপজ্জনক দূষকের আধার (sink)। বছরের পর বছর ধরে উজান থেকে পানি যত দূষক বয়ে নিয়ে আসে সেগুলো নদীর তলদেশে পলিতে সঞ্চিত হতে থাকে। পলির রাসায়ানিক ধর্মের কারণে এতে সঞ্চিত দূষকের পরিমাণ উপরিভাগের পানির তুলনায় শত সহস্র গুণ বেশি। খনন কাজের ফলে এই ঘনীভূত দূষিত পদার্থ পানিতে এবং আশেপাশের এলাকায় খাদ্য শৃ্ঙ্খলে চলে আসে। খাদ্যশৃঙ্খলের Bio-accumulation এবং Bio-concentration'র কারণে যা আরো অনেকগুণ প্রবর্ধিত হয়ে মানুষের শরীরে প্রবেশ করে। এ কারণে উপকূলীয় অঞ্চল কিম্বা দূষিত কোন অঞ্চলে খনন কাজ যথাসম্ভব এড়িয়ে চলা হয়।)
পরিবেশগত সমীক্ষা নিয়ে প্রশ্নঃ 
এ প্রকল্পটির পরিবেশগত সমীক্ষা করার দায়িত্ব BPDB দেয় বাংলাদেশের সরকারের পানি সম্পদ মন্ত্রণালয়ের অধীনে Center for Environmental and Geographic Information Services (CEGIS).  নরওয়ে সরকারের অর্থায়নে পরিচালিত একটি সংস্থা Council of Ethics এ পরিবেশগত সমীক্ষাটি পর্যালোচনা করে কিছু গুরুতর বিষয়ে অপ্রতুলতা তুলে ধরেছে। যার মধ্যে রয়েছেঃ 
     • কয়লাবাহী জাহাজ দুর্ঘটনার শিকার হলে পরিস্থিতি কিভাবে সামলান হবে
     • এ ধরনের দুর্ঘটনায় কোন কোন পক্ষের কি কি দায়িত্ব থাকবে
     • ম্যানগ্রোভ বেল্টের মধ্যে দুর্ঘটনা মোকাবেলার জন্য প্রস্তুতি এবং পরিকল্পনা; এবং 
     • ঝুঁকি মূল্যায়ন এবং দুর্যোগ পরবর্তী পরিস্থিতি মোকাবেলা করা
কাউন্সিল তাদের পর্যালোচনায় আরো উল্লেখ করে যে, সাধারণত পরিবেশগত সমীক্ষা ডেভলপারের অর্থায়নে বাইরের পরামর্শদাতাদের দিয়ে করিয়ে থাকে। কর্তৃপক্ষ এই রিপোর্ট ব্যবহার করে ডেভলপারের উপর বিধি-নিষেধ কিম্বা শর্ত আরোপ করে। কিন্তু এই সমীক্ষাটা করা হয়েছে সরকারের অধীনের একটি প্রতিষ্ঠানের মাধ্যমে যেখানে NTPC কিম্বা BIFPCL'র প্রভাব প্রশ্নসাপেক্ষ। কাউন্সিলের মতে, this lack of clarity undermines confidence in the assertion “that the EIA provides an objective, comprehensive analysis.”  এছাড়া এই কাউন্সিল তাদের পর্যালেচনায় সুন্দরবনের পরিবেশগত সংবেদনশীল এলাকা থেকে এপ্রকল্পের ভৌগলিক দূরত্ব নিয়েও গভীর উদ্বেগ প্রকাশ করেছে। যদিও বাংলাদেশের আইন অনুযায়ী এরকম কোন শিল্প কোন সংরক্ষিত বনাঞ্চলের ১০ কিলোমিটারের মধ্যে গড়া যায় না। কিন্তু ভারতের আইন অনুযায়ী এ ধরনের কোন শিল্প অনুমোদন পায় না, কেননা সেখানে পরিবেশগত সংবেদনশীল বনাঞ্চলের ২৫ কিলোমিটারের মধো এধরনের শিল্প নিষিদ্ধ। এ নিবন্ধে আইনের এ ফাঁকটি ব্যবহার করে শিল্পটির অনুমোদন পাওয়ার জন্য রামপালকে বেছে নেওয়া হয়েছে বলে সন্দেহ প্রকাশ করা হয়েছে। 
এই নিবন্ধে রামপাল প্রকল্পটির যে ১০ টি প্রধান দুর্বলতার কথা উল্লেখ করা হয়েছে সেগুলো হলঃ
এ প্রকল্পের প্রকৃত খরচ তিনটি বড় ভর্তুকির আড়ালে ঢাকা পড়ে গেছে যার মোট পরিমাণ ৩ বিলিয়ন মার্কিন ডলারেরও বেশি। এ ভর্তুকি আসছেঃ
নদী খননে ও নৌপথ রক্ষণাবেক্ষণে ভর্তুকিঃ নদী খনন ও নাব্যতা বজায় রাখার জন্য বাংলাদেশ সরকারকে এ প্রকল্পের জীবনকালে প্রায় ১.৯ বিলিয়ন মার্কিন ডলার খরচ করতে হবে।
আয়কর রেয়াতঃ এ বিদ্যুৎকেন্দ্রের আয়ের উপর বাংলাদেশ কর বিভাগ ১৫ বছর কর রেয়াত দিচ্ছে। সব মিলিয়ে এ প্রকল্পের জীবনকালে বাংলাদেশ ছাড় দিচ্ছে প্রায় ৯৩৬ মিলিয়ন মার্কিন ডলার। এছাড়াও Bharat Heavy Electricals Limited (BHEL) এবং BIFPCL মূল্য সংযোজন কর ছাড় পাবে। তবে এই মূল্য সংযোজন করের ছাড় এই হিসাবে গণনা করা হয়নি। 
সুদ ছাড়ঃ ভারতের EXIM Bank এ প্রকল্পে সুদে ছাড় দিচ্ছে, যার পরিমাণ প্রায় ৯৬৬ মিলিয়ন মার্কিন ডলার। 
এই প্রকল্প বাংলাদেশের বিদ্যুৎের দামের উপর উর্ধ্বমুখী চাপ ফেলবেঃ 
এ তিনটি বড় ভর্তুকির পরেও এ প্রকল্পে বিদ্যুৎ উৎপাদনের খরচ বাংলাদেশের গড় বিদ্যুৎের দামের থেকে ৩২% বেশী (ভর্তুকি বাদ দিলে প্রকৃতপক্ষে ৬২% বেশী)। এ প্রকল্প থেকে উৎপাদিত প্রতি ইউনিট বিদ্যুৎের খরচ ভর্তুকি সহ ৭.৭৮ টাকা এবং ভর্তুকি বাদে ৯.৫ টাকা। এ বাড়তি দাম পোষাতে বাংলাদেশ সরকারকে হয় বিদ্যুৎের দাম বাড়াতে হবে নয়তো আরো ভর্তুকি দিয়ে সেই খরচ মেটাতে হবে। তবে এর যেটাই করা হোক না কেন তা অর্থনীতির উপর নেতিবাচক প্রভাব ফেলবে। 
স্থানীয় প্রতিরোধঃ 
এ প্রকল্পটি ইতিমধ্যেই নানা বিতর্কের জন্ম দিয়েছে এবং শুরু থেকেই স্থানীয় জনগণের জোরালো প্রতিরোধের মুখে পড়েছে। এ প্রকল্পের জমি অধিগ্রহণ ও পুর্নবাসন নিয়ে স্থানীয় জনগণের মধ্যে ক্ষোভ রয়েছে। আক্রান্ত জমির মালিকদের অভিযোগ এ এলাকার প্রতি একর জমির দাম ৬ লাখ টাকা; কিন্তু সরকার তাদেরকে দিয়েছে এর অর্ধেকেরও কম, একর প্রতি ২.৭ লাখ টাকা। এছাড়া এ প্রকল্পটি থেকে দূষণের কারণে স্বাস্থ্য ঝুঁকি, এবং কৃষি ও মৎস্যজীবি মানুষের কর্মসংস্থান হারানোর শঙ্কাও প্রতিরোধের অন্যতম কারণ। 
বাস্তবায়নের দীর্ঘসূত্রিতায় ব্যয় বৃদ্ধিঃ
বড় আকারের কয়লাচালিত বিদ্যুৎপ্রকল্প পরিকল্পনা থেকে বাস্তবায়নে যেতে প্রায় এক দশক সময় লাগে। এপ্রকল্পটিও এর ব্যতিক্রম নয়। বিভিন্ন কারণে এ প্রকল্প বাস্তবায়নের কাজ ইতিমধ্যে বেশ কয়েক দফা পিছিয়েছে যার ফলে এ প্রকল্পের প্রাক্কলিত ব্যয়ভার বেশ কয়েক দফা বেড়েছে। এই ব্যয়ভার যতই বাড়বে ততই এখান থেকে উৎপাদিত বিদ্যুৎের খরচও বাড়তে থাকবে।
উচ্চাভিলাষী ৮০-৮৫% প্ল্যান্ট লোড ফ্যাক্টর (PLF):
রামপাল বিদ্যুৎকেন্দ্রটি ৮০-৮৫% প্ল্যান্ট লোড ফ্যাক্টরে (PLF) চলবে বলে হিসাবে দেখানো হয়েছে। অথচ ২০১৫ সালে চীনের কয়লা বিদ্যুৎকেন্দ্রগুরির গড় PLF ছিল ৫০% ও নীচে; ২০১৩ সাল থেকে যেটা সব সময় ৬০% এর নীচে রয়ে গেছে। যুক্তরাষ্ট্রের কয়লা বিদ্যুৎকেন্দ্রের গড় PLF ৫৫% এবং ভারতে সাম্প্রতিক কালে এটা ৫৮%। রামপাল বিদ্যুৎকেন্দ্রটি কিভাবে চলতিধারা অতিক্রম করে এই উচ্চাভিলাষী লক্ষ্য অর্জন করবে তা ব্যাখ্যা দেওয়া হয়নি। 
আমদানিকৃত কয়লার আন্তর্জাতিক বাজারদর পরিবর্তনের ঝুঁকিঃ
যদিও আন্তর্জাতিক বাজারে কয়লার দাম গত কয়েক বছরে স্থিতিশীল রয়েছে এবং নিকট ভবিষ্যতে এটা খুব বেশী তারতম্য হওয়ার সম্ভাবনা নেই, তারপরও আমদানিকৃত জ্বালানী নির্ভর প্রকল্প সব সময় বড় ধরনের ঝুঁকির মধ্যে থাকে। কোন কারণে আন্তর্জাতিক জ্বালানী বাজারের অস্থিতিশীলতা, মুদ্রার দরপতন কিম্বা আন্তর্জাতিক কার্বন নীতির পরিবর্তনের কারণে আরোপিত করের কারণে এ দর পরিবর্তন হতে পারে। অপ্রত্যাশিতভাবে বাংলাদেশ তার দেশীয় উৎপাদিত কয়লায় নির্ভরশীলতা গড়ে তুলতে খুব বেশী আগ্রহ দেখায়নি। 
ঘূর্ণিঝড় ও জলোচ্ছ্বাস প্রবণ এলাকায় প্রকল্পটির অবস্থানঃ 
বিদ্যুৎকেন্দ্রটি একটি দুর্যোগ প্রবণ এলাকায় স্থাপন করা হচ্ছে, যেখান থেকে আবকাঠামোগত ও পরিবেশগত ক্ষয়ক্ষতির কারণে বড় ধরনের আর্থিক ও পরিবেশগত ক্ষতির অতি উচ্চ ঝুঁকি রয়েছে।
জরুরী পরিস্থিতি ও দুর্যোগ মোকাবিলার সামর্থ্য ও পরিকল্পনার অনুপস্থিতিঃ 
এ প্রকল্পটি একটি দুর্যোগপূর্ণ, পরিবেশগত সংবেদনশীল এবং যোগাযোগে দুর্গম একটি এলাকায় স্থাপিত হলেও আপদকালীন এবং দুর্ঘটনার কারণে সৃষ্ট জরুরী পরিস্থিতির উদ্ভব হলে সেটা কিভাবে সামলান হবে কিম্বা তার জন্য কার কি দায়িত্ব থাকবে তার কোন নির্দেশনা নেই। 
ভারতের এক্সিম ব্যাংক অর্থনৈতিক ঝুঁকিঃ 
এ প্রকল্পে অর্থায়ন করে ভারতের এক্সিম ব্যাংক অর্থনৈতিক ঝুঁকির মুখে পড়বে। রামপাল প্রকল্পটি এক্সিম ব্যাংকের মোট প্রদত্ত ঋণের একটা বড় অংশ দখল করে রাখবে। এর ফলে ব্যাংকটির আন্তর্জাতিক বাজারে থেকে তহবিল সংগ্রহের সামর্থ্য বড় ধরনের ঝুঁকির মুখে থাকবে। তাছাড়া কয়লা ভিত্তিক প্রকল্পগুলিতে সব সময় পুনঃ বিনিয়োগের ঝুঁকি থাকে। 
বাংলাদেশের বিদ্যুৎ বিতরণ ব্যবস্থার লোকসান আরও বাড়বেঃ 
বাংলাদেশের বিদ্যুৎ বিতরণ ব্যবস্থা প্র্রতিবছর প্রায় ১ বিলিয়ন মার্কিন ডলার লোকসান দেয়। রামপাল প্রকল্পে উৎপাদিত বিদ্যুৎের অতিরিক্ত খরচ সামাল দিতে এটি আরো নাজুক অবস্থার মধ্যে পড়বে। এই বাড়তি খরচের বোঝা বাংলাদেশ সরকারকে আরো বড় বাজেট ঘাটতির মধ্যে ফেলবে এবং ভোক্তার উপর আরো বেশী খরচের বোঝা চাপিয়ে দেবে। 
রামপাল প্রকল্পটি অর্থনৈতিক এবং পরিবেশগত অগ্রহণযোগ্য মাত্রার উচ্চ ঝুঁকিতে পূর্ণ। বাংলাদেশের পাওয়ার সিস্টেম মাস্টার প্ল্যানের (PSMP) ৫ টি প্রধান লক্ষ্যের ৩ টির সাথে এ প্রকল্পটি সাংঘর্ষিক। এ প্রকল্পটি বাস্তবায়নে যে কয়েক হাজার কোটি টাকার ভর্তুকি দিতে হবে এবং তার সাথে যে আনুষাঙ্গিক ঝুঁকি জড়িত তাতে গ্রহণযোগ্য খরচে গ্রাহকের কাছে বিদ্যুৎ পৌঁছে দেওয়া সম্ভব হবে না। আর আর্থিক লোকসানের ঝুঁকির সাথে বাস্তবায়নের সময়কার মূল্যস্ফীতি যোগ করলে বলা যায় এ প্রকল্পটি বাংলাদেশ সরকারের PSMP'র লক্ষ্য পূরণ করতে ব্যর্থ হবে। বাংলাদেশের উচিৎ হবে আমদানিকৃত কয়লা নির্ভর শিল্প না গড়ে বরং ভারতের দ্রুত বর্ধনশীল সৌরশক্তি থেকে উৎপাদিত বিদ্যুৎ উৎপাদনের অভিজ্ঞতাকে কাজে লাগানো। সকল ঝুঁকি এবং অর্থনৈতিক লোকসান বিবেচনা করে রামপাল প্রকল্পটি বাতিল করা উচিৎ।
_________________________________________________
সৈকত


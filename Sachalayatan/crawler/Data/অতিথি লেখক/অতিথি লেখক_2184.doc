আমাদের বিজয় দিবস



কে যেন জড়িয়ে ধরলো শক্ত করে। চিনি কি তাকে ? নাতো। বিজয়ের আনন্দ কি আপন পর ভেদাভেদ ভুলিয়ে দেয় ? আলিঙ্গন যন্ত্রণা থেকে মুক্ত হতেই ভুভুজেলার আওয়াজে কান ঝালাপালা। আর ঢাকের শব্দে উন্মাতাল জনসমুদ্র। "আমরা জিতে গেছি ভাই।" কান ফাটিয়ে চিল্লায় পাশের জন। জানি তো। এতক্ষনতো পাশে বসেই খেলা দেখলাম। মানুষকি পাগল হয়ে গেছে? এরাই কি সেই জনতা যারা পুরা দলকে একসাথে গালাগালি করেছে বিপর্যস্ত হতাশায়? পাশের জন তার প্ল্যাকার্ড ছুড়ে ফেলে বলেছিলো কিচ্ছু বদলায়নি। কিচ্ছু হবে না এদেশের। তবে সে কেন আমাকে এমন জড়িয়ে ধরলো। যেন আমি তার ভাই। এমনিতেই বাংলাদেশ ভেঙ্গে পড়লো, সবাই হতাশার কাদুঁনি গাচ্ছিলো, আমারো কান্না পাচ্ছিলো খুব। আর এক পুলিশ এসে ঝামেলা শুরু করলো, এটা না ওটা। মেজাজ খারাপ জনতা ধরে দিছিলো একটু হইলেই। সেই পুলিশ যে খেলা দেখেনি একটুও, সারাটা দিন উল্টা ঘুরে তাকিয়েছিলো আমাদের দিকে, তাকেও দেখলাম থেকে থেকে নাঁচছে। খুব ইচ্ছা করছিলো তাকে জড়িয়ে ধরে চিত্কার করে বলি "আমরা জিতে গেছি ভাই"। আহা, কি গৌরব আমরা জিতে গেছি, নারী পুরুষ একাকার মিছিলে। যে মেয়েটি তার ঢলঢল লাবণ্য সাথে করে এসেছিলো মাঠে, স্বভাব দোষে খুব উত্কণ্ঠিত ছিলাম, এই মশলা সামনে রেখে কতটা মনোষোগী হওয়া যাবে মাঠে, মানুষের গৌরব
মিছিলে সে মেয়েটি কেমন করে শুধু আমার বোন হয়ে যায় , শুধু আমার দেশের মানুষ হয়ে যায়, বড় বেশি স্বপক্ষ হয়ে যায়। ফ্লাড লাইটের আলোয় কত মায়াময় ঐ মাঠ। কী আবেগ , তা কেবল যারা গ্যালারিতে ছিলো তারা জানে। ঐ এগারোজন আমার ভাই , ওরা জিতছে, ওদের সব ভুল মাফ হয়ে যায়। অথচ সকালে তো জিততেই গেছিলাম। তবু কেন এত আনন্দ? এদেশের প্রাণের গভীরে এত আবেগ, এত উন্মাদনা, এত ভালবাসা, এদের আটকায়া রাখবে কে? যারা ঐ ম্যাচ সরাসরি দেখেছে তারা সাক্ষী হয়ে থাকলো, দর্শকরাও কখনো কখনো ম্যাচ জেতাতে পারে....
যখন ফিরে আসছি, মিরপুর তখন জনোচ্ছাসে ভাসছে, মানুষ বড় বড় পতাকা নিয়ে এসেছে, শিশু পুত্রকে কাঁধে নিয়ে এসেছে, লুঙ্গি আর খালি গায়ে আধপাগলের মত এসেছে , স্থুলস্বাস্থের মাঝবয়সী দম্পতিরা চোখে শিশুর বিশ্ময়
নিয়ে এসেছে, থালা বাসন ঢাক ঢোল নিয়ে নাচতে নাচতে এসেছে। আমাদের গায়ে জাতীয় দলের পোশাক, হাতে লাল সবুজ পতাকা। লোকজন এসে জড়িয়ে ধরছে আমাদের, হ্যান্ডশ্যাক করছে, আমাদের দেখামাত্র উল্লাসে জয়ধ্বনি দিচ্ছে। যেন আমরাই মাত্র ম্যাচ জিতে ফিরেছি-

বাসায় আসার আগমুহুর্ত পর্যন্তও যেখানেই মানুষের জটলা সেখানেই আমাদের জন্য উচ্ছাস ছিলো। কেবল বিজয়ের সাক্ষী হওয়ার কারনে আজ এই বীরের বেশে ফেরা। তাই ফিরতে ফিরতে একটাই চাপা কষ্ট ছিল বুকে। সাকিবরাতো সত্যিই পেরেছে, পুরা জাতিকে উত্সবে মাতার সুযোগ করে দিয়েছে। একদিন যদি আমিও পারতাম, সত্যিকার বিজয়ীর বেশে ফিরতে, দেশের জন্য গৌরব বয়ে নিয়ে আসতে। নিজের কাজটাই যদি ঠিকঠাক করে যেতাম....
-রাখাল বালক


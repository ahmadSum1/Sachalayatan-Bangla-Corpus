সঞ্জিব চৌধুরী জন্মদিনে তোমাকে স্মরি



অফিস থেকে বাসায় ফিরে চিন্তা করছিলাম কি করবো কাল বড়দিন কিন্তু অফিসে যেতে হবে, বাস পাবোনা, ট্রেন বন্ধ, অফিস থেকে যদি গাড়ি না পাঠায় যাবো কি ভাবে? অফিস নিয়ে এসব ভাবতেই স্কাই ৮১৪ টিউন করলাম। প্রথমেই টিভি পর্দায় দেখলাম বন্ধু রনির চেহারা। উপস্থাপনা করছে।
তারপরই দেখলাম বাপ্পা মজুমদারকে, বাপ্পা দা'র চেহারা দেখার সাথে অবচেতন মন আরেকজনকে চাইছিলো...সে আমার আমাদের সঞ্জিব দা।
অনেক্ষন গানের অনুষ্ঠান টি দেখলাম। বাপ্পা দা দর্শকদের অনুরোধে গান গাইছে। প্রতিটি গানে আর প্রতিটি সুরে অনুভব করছিলাম সঞ্জিব দা'কে। খুব ইচ্ছে হচ্ছিল অনুষ্ঠানে একটা ফোন করে কথা বলি বাপ্পা দা'র সাথে জানাই মনের কথাটা। এই অনুষ্ঠানে দর্শকদের ফোন গ্রহন করা হয় সরাসরি। কিন্তু নিজে ঐ চ্যানেলের একজন হওয়ায় সংকোচ লাগছিলো ফোন করতে।
কিন্তু অনুষ্ঠানটি যত দেখছি আর সঞ্জিব দা'র অনুপস্থিতি অনুভব করছি গানে, কথায় ততই স্থির থাকতে পারছিনা।
অতঃপর ফোন করেই ফেল্লাম সরাসরি অনুষ্ঠানে। বাপ্পা দাকে জানালাম মনের কথা। যা বলতে চেয়েছিলাম তা বলতে পারিনি শুধু বলেছি সঞ্জিব দা'কে স্মরণ করতে। বাপ্পা দা' খুব আবেগ তাড়িত হয়ে কথা বলছিলো। যাই হোক। এরপরই জানতে পারলাম আজ ২৫ ডিসেম্বর তার জন্মদিন।
ফোনে যখন কথা হয় বাপ্পা দা'র সাথে তখন ২৫ শে ডিসেম্বর এর প্রথম প্রহর।
আজ বড়দিনে আমি স্মরণ করছি বড়মানুষ সঞ্জিব দা'কে। দাদা তুমি যেখানেই আছো....আমাদের জন্য আশীর্বাদ করো যেনো মানুষ হই। শুভ জন্মদিন সঞ্জিব দা, শুভ জন্মদিন।


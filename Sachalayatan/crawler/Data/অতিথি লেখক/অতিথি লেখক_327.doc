আত্মকথা 



একদিন খবর পেলাম ছোট ফুপা মৌলবাদী হয়ে গেছেন। খবরটা শুনে হাসব না কাঁদব বুঝতে পারলাম না। কারণ আমার সেই সুদূর অতীতের কথা মনে পড়ে গেল। 
তখন আমি ছোট। ক্লাস সেভেনে পড়ি। ছোট মানুষের ছোট ছোট স্বপ্ন, ছোট ছোট সুখ-দুঃখ। দুনিয়ার বড় বড় বিষয়গুলো সম্পর্কে তখনো ধারণ হয় নি। আমার বাবা খুবই আত্মীয়পরায়ণ মানুষ, আত্মীয়স্বজন ছাড়া থাকতেই পারেন না। তাই মোটামুটি আধুনিক জয়েন্ট ফ্যামিলিতে মানুষ আমরা। আধুনিক বলার কারণ, আমাদের বিল্ডিং এর এক এক ফ্ল্যাটে এক এক আত্মীয়স্বজন। এক ফ্ল্যাটে থাকেন আমার ছোট ফুপু। তখন তার একটা মেয়ে আছে, এক-দেড়বছর বয়সী হবে। ছোট বাচ্চা আমার খুব ভাল লাগে তাই আমি দিনরাত ফুপির বাসায় বসে থাকি। বাবা-মা দুজনেই ডাক্তার হওয়ায় কেউই আমাকে বেশি সময় দিতে পারতেন না, তাই আমি ফুপির বাসায় থাকলে তারা আমাকে নিয়ে দুশ্চিন্তামুক্ত থাকতেন। ফুপা বড়ই আমুদে মানুষ। সবসময় হাসি-ঠাট্টা নিয়ে ব্যস্ত থাকতেন। ফুপিকে বিভিন্ন কায়দায় রাগিয়ে মজা পেতেন, কান্ডকারবার দেখে আমিও মজা পেতাম। অবসর সময়ে টিভিতে হিন্দি চ্যানেল দেখে খ্যাক খ্যাক করে হাসতেন। আমাকে মজার মজার গল্প শোনাতেন বলে আমি তাকে বড়ই পছন্দ করতাম। 
যেহেতু আমি সারাদিন ফুপির বাসায়ই বসে থাকি, সেহেতু আম্মু ফুপাকে বললেন আমাকে যেন বিজ্ঞান পড়ান (ফুপা খুব ভাল ছাত্র ছিলেন বলে পরিবারে সুনাম ছিল)। তাই এরপর থেকে সন্ধ্যায় একটা আলাদা রুমে ফুপা আমাকে পড়াতে শুরু করলেন। যে দুঘন্টা পড়াতেন, আমার হাত ধরে বসে থাকতেন। আমাকে কোলে বসিয়ে কোমড়ে ও নিতম্বে হাত দিতেন। গালসহ শরীরের বিভিন্ন জায়গায় চুমু খেতে চেষ্টা করতেন। আমার তখন দুনিয়ার এসব নোংরামি সম্পর্কে কোন ধারণাই ছিল না। তবু সহজাত প্রবৃত্তিতেই হয়তো বিষয়টা ভাল লাগত না। তাই বাধা দেয়ার চেষ্টা করতাম। তবু তিনি আমাকে রীতিমত জোর করেই কোলে দিয়ে "আদর" করার চেষ্টা করতেন। তাই একসময় আমি তাকে ভয় পেয়ে শুরু করি, এবং এড়িয়ে চলতে শুরু করি। পড়তে যাওয়াও বন্ধ করে দিলাম, মাকে বললাম ফুপা পড়াতে পারেন না। বিন্দুমাত্র যৌনশিক্ষা না থাকায় এসব যে কাউকে বলতে হবে বা প্রতিবাদ করতে হবে এই কথাটিও আমার মাথায় আসে নি। 
মাস ছয়েক পরের কথা। ঈদের সময় আমরা সবাই মিলে গ্রামের বাড়ি যাই। ফুপির শ্বশুরবাড়ি একই গ্রামে। তাই সেই ঈদে ফুপি আমাদের তার শ্বশুর বাড়িতে থাকার দাওয়াত করলো। গেলাম সবাই মিলে। রাতে আমার থাকার ব্যবস্থা হল ফুপির রুমের একটা আলাদা খাটে। জানি না কোন এক অজানা ভয়ে আমার মন কেঁপে উঠল। কিন্তু তবু কাউকে কিছু বলতে পারলাম না। ঘুমুতে গেলাম এবং একসময় ঘুমিয়েও পড়লাম। রাতে হঠাৎ ঘুম ভেঙে গেল। টের পেলাম আমার ঠোট ভিজে উঠছে। বুকের উপর কারো হাত চেপে বসেছে। অন্ধকারে কিছু দেখতে পাচ্ছিলাম না। ভয়ে কাঠ হয়ে পড়ে রইলাম খাটে, চিৎকার করার বা বাধা দেয়ারও সাহস ছিল না। হয়তো কিছু সেকেন্ড পর, কিন্তু আমার মনে হয় অনন্তকাল পর আমার ঠোট ভিজে যাওয়া বন্ধ হল, বুকের উপর থেকে হাত সরে গেল। তার কিছুক্ষণ পর দেখি কেউ দরজা খুলল, আলো-আধারিতে বোঝা গেল ফুপি ঘরে ঢুকছেন। অর্থাৎ ফুপি হয়তো কিছুক্ষণের জন্য বাথরুম গিয়েছিলেন, ওই সময়টুকুতে আমার আপন ফুপা, ছোট্ট একটি মেয়েকে যৌন হয়রানি করেছেন। 
যখন আস্তে আস্তে বুঝতে শিখলাম , এই মানুষটাকে ঘৃণা করতে শুরু করলাম। আজ পর্যন্ত কাউকে বলিনি এই ঘটনা। হ্যাঁ, বলার সাহস হয়নি। তাছাড়া ফুপির এখন দুই মেয়ে এক ছেলে, সুখের সংসার। কাকে বলব? কি হবে বলে? 
সেই ফুপা এখন মৌলবাদি হয়েছেন। সেই ফুপা এখন পত্রিকায় অভিজিৎ হত্যার ছবি দেখিয়ে বলেন, খুব ভাল হয়েছে মেরেছে। সেই ফুপা এখন নিজের পাঁচবছরের মেয়েকে বোরকা পড়াতে চান ! সেই ফুপা এখন পাঁচ ওয়াক্ত নামায পড়েন। দিনরাত বিধর্মী নাস্তিকদের গালি দিয়ে পয়েন্ট সংগ্রহ করে বেহেশতের বাহাত্তুর হুর পাওয়ার পথ সুগম করেন। সেই ফুপা, যার বিন্দুমাত্র দ্বিধা হয়নি ক্লাস সেভেনে পড়ুয়া তের বছরের ভাস্তিকে যৌন হয়রানি করতে। সেই ফুপা, যিনি একজন অসুস্থ বিকৃতমনস্ক শুয়োরের বাচ্চা। 
সত্যবাদী নারী


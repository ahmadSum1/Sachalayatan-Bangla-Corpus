শেষ বেলার গল্প



পদার্থ‌বিজ্ঞানে নিঊটন যে গতি সম্পর্কি‌ত তৃতীয় সূত্রটি দিয়েছেন সেটা মানুষের মনের উপরও ক্রিয়া করে কিনা এ ব্যাপারে গবেষণা প্রয়োজন । এই যেমন আমার জীবনে আমি বহুক্ষেত্রে এটার প্রমাণ পেয়েছি । হয়তো কোন বিজ্ঞানী এই ব্যাপারে ভবিষ্যতে এই ব্যাপারে আমাদেরকে জানাবেন কিন্তু আমি এটা অনুভব করতেসি প্রতিনিয়ত । 
এই যেমন ছোটবেলায় ফুটবল খেলাটা আমি একদমই পছন্দ করতাম না কিন্তু এখন অন্যকোন খেলার চেয়ে ফুটবলই আমার পছন্দের খেলা । আমাদের কোন গাড়ী ছিল না তাই গাড়ী একদমই সহ্য করতে পারতাম না অথচ এখন নতুন কোন মডেলের গাড়ী দেখলেই বুকটা আনচান করে উঠে ।
নারী সঙ্গ আমি কোন দিনই পাই নাই , ভীতুর ডিম হওয়ার কারণে মেয়ে মানুষ দেখলে সাড়ে তিন হাত সর্ব‌নিম্ন দূরত্ব বজায় রাখতাম । এমনকি মেয়েদের সাথে একই ব্যাচে পড়ালেখা করতেও আমার সমস্যা হতো । সেই আমি    পরবর্তী‌তে মেয়ে মানুষের পিছনে ছুটে হয়রান হয়েছি ।
মানুষের মনের উপর নিউটন ব্যাটার এই সূত্রটার সর্ব‌শেষ প্রয়োগ দেখলাম গতকাল রাতে । চারটা বছর ধরে যে আমি এই বিশ্ববিদ্যালয়ের নাম শুনলে ভুরু কুঁচকে থাকতাম সেই আমার কি হলো আজ ? যান্ত্রিকতাময় এই বিদ্যাপীঠের প্রতিটি দিন আমার কাছে অসহ্য লাগতো । সবাই ব্যস্ত , কারো ফুসরতের কোন অবসর নাই । এখানে সবাই চলে ঘড়ির কাঁটা মেনে ।  ল্যাব , ক্লাস , ক্লাস টেস্ট , এসাইনমেন্ট - এই শব্দগূলো ছাড়া এখানকার মানুষগূলোর মুখে কোন কথাই যেন নাই । আমার অস্হি‌র লাগতো , মনে হতো কবে বের হবো এই জেলখানা থেকে ? মনে -প্রাণে চাইতাম এই জায়গাটা ছেড়ে চলে যেতে । আসলে যে পেয়েছি এখান থেকে সেটা সম্পর্কে‌ হয়তো আমি অসচেতন ছিলাম । কিন্তু আমার এই অন্যায় ব্যবহার ভেঙ্গে গেলো গতকাল রাতে । মোস্তাকিম কালই ফেসবুকে খুলে ফেললো RAG 2011(CANVAS 06) নামের একটা গ্রুপ । আমাকে এড করার পর থেকেই আমার মনের পর্দা‌য় একে একে ভেসে উঠতে শুরু করলো গত চার বছরের সব স্মৃতিগুলো । আমাকে দিশেহারা করে দিল একেবারে । মনটা খারাপ হয়ে গেল এটা ভেবে যে এই জায়গাটা এখন সত্যিই ছেড়ে চলে যেতে হবে । না চাইলেও চলে যেতে হবে । গত চারটা বছর এই ক্যাম্পাসের প্রতিটি কোণে অজস্র স্মৃতিগাঁথা আমার হৃদয় মন্দিরে নাড়া দিয়ে গেল । আমি বুঝতে পারলাম যে হাজারো অভিমান , হাজারো অভিযোগের আড়ালে  আসলে আমি এই জায়গাটাকে অনেক ভালোবেসে ফেলেছি । এখন বেলা ফুরিয়েছে , চলে যাবার সময় এসে গেছে প্রায় । এই শেষবেলায় এটুকুই বুঝতেসি যে বুয়েটিয়ান হওয়াটা অনেক ভাগ্যের ব্যাপার যে আগে বুঝি নাই । এই প্রতিষ্ঠানটার জন্য আমার ভালোবাসা ফুরোবে না কখনো । আমার মনের অবচেতনায় নিউটন আমার মনের উপর তার সুত্রটি নিয়ে খেলায় মেতে উঠলো যেন !!!
                                            --- জাতির বিবেক


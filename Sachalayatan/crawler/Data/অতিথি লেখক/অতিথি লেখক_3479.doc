বাংলাদেশ ব্যাংক থেকে আইএমএফ বিদায় হোক



আইএমএফ। আন্তর্জাতিক মুদ্রা তহবিল। মার্কিন মুল্লুকে সদর দপ্তর। কোন দেশ আর্থিক অনটনে পড়লে দাঁড়িয়ে আছেন গৌরিসেন, শেষ ভরসা হিসেবে। টাকা এম্নি এম্নি দেয় না, নানারকম শর্ত থাকে তার সাথে। কনসালটেন্ট নাও, সংস্কার কর, ধমক খাও। আর অবশ্যই টাকা সুদসমেত ফেরত দিতে ভুলোনা যেন। এর মূল কাজ যদিও মুদ্রা বিনিময় হার এবং লেনদেনের ভারসাম্যের ওপর নজর রাখা, তবু এর বাইরেও ম্যাক্রো অর্থনীতির নানান বিষয়ে 'গবেষণা' আর 'পরামর্শ'দেয়াও এর প্রধান কাজ হয়ে দাঁড়িয়েছে। 
আইএমএফ-এর হিসেব-নিকেশের মূল অনুসিদ্ধান্তগুলো মূলত উন্নত দেশের অর্থবাজার আর বাণিজ্যিক সূত্রের ওপর ভর করে থাকে। তাই এর পরামর্শগুলোও হয় পশ্চিমা ধাঁচের, যেগুলো প্রায়ই বাংলাদেশের মত অনুন্নত দেশে প্রয়োগের অনুপযোগী। বিশ্বব্যাঙ্ক-আইএমএফ যমজ প্রতিষ্ঠানের খপ্পরে পড়ে এশিয়া-আফ্রিকা-ল্যাটিন আমেরিকার বহু দেশকে চড়া মূল্য দিতে হয়েছে। এশিয়াতে এডিবি তৈরি হলেও এটা দিনকানা, বিশ্বব্যাঙ্ক-আইএমএফ-এর পিছু পিছু সাদা ছড়ি নিয়ে চলাই এর কাজ।
আফ্রিকা আর ল্যাটিন আমেরিকাতে নিজস্ব উন্নয়ন ব্যাংক হয়েছে। এর পাশাপাশি শ্যাভেজ আর তার ল্যাটিন মিত্ররা মিলে আইএমএফ-এর বিকল্প 'ব্যাংক অব দ্য সাউথ' বা ব্যাঙ্কোসুর প্রতিষ্ঠার চেষ্টা-তদবির চালিয়ে যাচ্ছেন। 
হালে বিশ্ব অর্থনৈতিক মন্দা নিয়ে নানান নেতিবাচক কথাবার্তা বললেও কিভাবে এর থেকে রেহাই পাওয়া যাবে তা কিন্তু আইএমএফ বলছেনা। মাঝখান থেকে দেশে দেশে 'সাপ্লাই সাইড ইকনমি' আর 'ইনফ্লেশন টার্গেটিং'-এর ঝাঁড়ফুঁক দিয়ে চলেছে। বাংলাদেশে তত্ত্বাবধায়ক সরকার আসার পর দেশজুড়ে যখন দামবৃদ্ধি শুরু হল তখন সে 'ইনফ্লেশন টার্গেটিং'-এর পরামর্শ দিল বাংলাদেশ ব্যাংককে। আর ব্যাংকও 'জ্বি হুজুর' বলে 'টাকা ঠেকাও' টাইপের মুদ্রানীতি দিল। বলাই বাহুল্য, সে মুদ্রানীতিতে দেশজুড়ে 'স্টাগফ্লেশন'-এর লক্ষণ দেখা দিল। বাংলাদেশ ব্যাংক ভুল বুঝতে পেরে টাকা ঠেকানো নীতি থেকে সরে এলো পরের জানুয়ারিতে।
দেশে এই অথর্ব প্রতিষ্ঠানটি ঢুকে আছে দেশের কেন্দ্রীয় ব্যাঙ্কের পেটের ভেতর। অফিস বাংলাদেশ ব্যাংকের 'মেইন বিল্ডিং'। আশ্চর্য ঘটনা! আর এর পরামর্শকরা বাংলাদেশ ব্যাংকের তথা দেশের অর্থনীতির সুখ ও সমৃদ্ধির জন্য যেসব 'গবেষণাপত্র' তৈরি করছেন তা নিম্নমানের। ওগুলো একটি মাঝারি মানের বিশ্ববিদ্যালয়ে এম.এ.-র টার্ম পেপার হবার মতও নয়। অখাদ্য-কুখাদ্য পেটে ঢুকলে বদহজম না হয়ে উপায় আছে? 
আইএমএফ'কে যত দ্রুত সম্ভব বাংলাদেশ ব্যাংক থেকে বিদায় করা হোক। ব্যবসা করার জন্য দেশে ভাড়া দেবার মত আরো জায়গা আছে।
প্রফাইল
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%64%68%72%75%62%6f%69%6d%74%69%61%7a%40%67%6d%61%69%6c%2e%63%6f%6d%22%3e%64%68%72%75%62%6f%69%6d%74%69%61%7a%40%67%6d%61%69%6c%2e%63%6f%6d%3c%2f%61%3e%27%29%3b'))
....................................................................................................................
এভাবেই স্থবির ঘর একদিন উড়ে যাবে
উড়ে উড়ে যাবে  


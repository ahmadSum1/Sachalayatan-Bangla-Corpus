পানির উপর কয়েক মিনিটের আতংক ( রাঙামাটি পর্ব -৫) 



রাঙামাটি ভ্রমণের এই সময়টাতে অজানা অনেক কিছু দেখবার যেমন আনন্দ ছিল তেমনি ছিল  কোন এক বিকেলের কিছু সময়ের দুঃখ মাখা স্মৃতি। সুখের মুহূর্ত মানুষ ভুলে যাই কিন্ত দুঃখবহ স্মৃতি কেবলই তাড়া করে ফেরে।  সেবারের এই স্মৃতি কটু যাত্রায় আমার সাথে ছিল আমার সাড়ে তিন বছরের ছেলে, স্ত্রী আর দু একজন নিকটজন। আমাদের গন্তব্য শুভলং ঝর্ণার সাথে কিছুক্ষণ দেখা করা তারপর তার বুক চিরে বের হওয়া পানি গায়ে ছিটিয়ে ফিরে আসা। 
সেদিনের ওই বিকেলটা ছিল বেশ পরিষ্কার অনেকটাই মেঘমুক্ত। দুপুরে খাবার পরই আমরা আর দেরী না করেই তাই রওনা দিলাম ঝর্ণার কাছে । সবাই বেশ আনন্দের সাথেই রওনা হল কারণ এই ঝর্ণার কথা আমরা শুনেছি অনেক। তাই খুব বেশী দেরী না করে বেশ আগ্রহ ভরে ছুটে যাওয়া। কিন্তু কাছে গিয়ে আমরা সবাই হতাশ। অনেক প্রত্যাশার পরে প্রাপ্তি কমে গেলে  তখন যেমন হতাশা ভর করে আমাদের ক্ষেত্রেও ঘটলো তাই। ঝর্ণা আছে, চারপাশ জুড়ে ভিড় করা দর্শনার্থীরাও কম না শুধু কমে গেছে ওই ঝর্ণার পানি। 
অক্টোবরের মাঝামাঝিতে বৃষ্টি এখানে অনেকটা কমে আসে আর তাই  ঝর্ণার পানির এই কৃচ্ছতা সাধন। সবার মাঝেই একটা দীর্ঘশ্বাস কারণ এর পানিতে ছুঁয়ে যাবার ইচ্ছা সবারই প্রবল। অনন্যোপায় হয়ে সবাই কিছু সময় খরচ করে কয়েকটা নানান ভঙ্গির পোজ দিয়ে ছবি তুলে তৎক্ষণাৎ ফিরে আসার প্রস্তুতি নিয়ে স্পীড বোটে রওনা দিলাম। বিকাল তখন গড়িয়ে অনেকটা গোধূলির দিকে ধাবমান। বোটে চালক সহ আমরা ছজন। খালের চারপাশ অনেকটা শান্ত, আকাশে খানিকটা মেঘের আনাগোনা। শুভলং থেকে রাঙামাটি যাবার সময় এই দৃশ্য বেশ পরিচিত। এই মেঘ আবার কিছুক্ষণ পরই রোদের হাসি। 
তবে সেদিন আর রোদ হাসেনি শুধু একটু বাতাসে সামান্য ঢেউ দোলা দিয়ে আবার চলে যাচ্ছে। আমরা সেই ঢেউ খেয়ে অনেকটাই আন্দোলিত ও পুলকিত বোধ করছি। আমার ছোট্ট ছেলেটি পানি দেখলেই বলে ‘এখানে গোসল করবা’ -সেই সাথে একটা ছোট্ট টান দিয়ে তার আবদার শেষ করে। এবারও তার ব্যতিক্রম হলনা তবে বরাবরের মতই একটা নেতিবাচক উত্তর দিয়ে তাকে শান্ত করা হল। আমাদের বোট বেশ ভালোভাবেই চলছে। চালকের সাথে দুইটা প্লাস্টিকের কৌটা ভর্তি অকটেন যার একটি রাঙামাটি ঘাটে এসেই শেষ হবার কথা। 
আমরা বিশাল প্রকৃতি, পাহাড়ে ঘেরা বিশাল খালের পাড় হঠাৎ শুরু হওয়া গুড়ি গুড়ি বৃষ্টি উপভোগ করছি। ক্যামেরাই ছবি তোলা চলছে সেই সাথে ছোট ছোট ঢেউয়ের ছিটকে পড়া পানিতে চলছে অনাকাঙ্ক্ষিত জলকেলি। ঢেউয়ের প্রথম দু চার ঝাঁপটাই আমরা এটাকে বেশ আনন্দের সাথেই নিয়েছি কারণ পাহাড়ের মাঝ দিয়ে যেতে যেতে ছবি তোলার সেই ব্যস্ততায় এর অপেক্ষমাণ পরবর্তী বিশালতা তখনও অতটা আঁচ করতে পারিনি। কিছুদূর যেতেই আমাদের চারপাশের পাহাড় সরে গিয়ে দেখতে পেলাম বিশাল জলাশয়ের উপস্থিতি। চারপাশে শুধু পানি আর পানি। 
বৃষ্টি বাড়ছে, আছে বাতাসের চাপ সেই সাথে বাড়ছে দানবীয় সব ঢেউ। মুহূর্তেই আমাদের সবার মুখের রং যেন পরিবর্তন হয়ে গেল, আনন্দের মাঝখানে কেমন জানি বিষাদের মাত্রা আর হঠাৎ এমন পরিস্থিতিতে একটা অজানা আতঙ্ক সবাইকে গ্রাস করে ফেললো। চারপাশে তাকিয়ে নৌকা আর ট্রলারের উপস্থিতি আশঙ্কাজনক ভাবেই হ্রাস পেতে দেখলাম। নৌকা দেখা না গেলেও রাঙামাটি শহর খুব ক্ষীণভাবে তখনও দৃশ্যমান। বোঝা যাচ্ছে তীরে উঠতে আরও মিনিট বিশেকের মত পথ এখনও পাড়ি দেয়া বাকী।
ঢেউ ক্রমেই বাড়ছে, বাড়ছে উৎকণ্ঠা। আমার একবার পদ্মার বুকের লঞ্চে এই অভিজ্ঞতা কিছুটা হলেও বাকী সবাই এই পরিস্থিতিতে নতুন। আর অজানা পরিস্থিতি নতুনভাবে মোকাবেলা করা আসলেই বেশ কঠিন। এই কঠিন সময়ে আমার সামনের চেয়ারে আমার স্ত্রী তার কোলে আমার ছোট্ট ছেলে পাশেই আমার ছোট ভাই ও বোন। আমি সবাইকে খুব শক্ত করে স্থির হয়ে বসে থাকতে বললাম। ঢেউ কখনো সামনে দিয়ে কখনো পাশ দিয়ে যেন ঠেলে আমাদের সবাইকে ছিটকে ফেলে দিতে চাই। একবার ডানে একবার বামে আমরা যেন বোট নিয়ে উল্টে যাচ্ছি। 
এমন সময় বোট চালক বলল যে তার এক বোতল তেল প্রায় শেষের দিকে খুব দ্রুত তেল না ভরলে স্টার্ট বন্ধ হয়ে যাবে। খুব আশ্চর্য হলাম কারণ তেল একেবারে শেষ গন্তব্যে শেষ হবার কথা। যাহোক এবার তেল পরিবর্তনের পালা। হেল্পার নেই তাই আমাকেই করতে হবে এ কাজ। কিন্তু অকটেনের ওপর বোতলের ছিপি বৃষ্টিতে বেশ পিচ্ছিল হয়ে গেছে তাই কিছুতেই খুলছে না। এদিকে তেল প্রায় শেষ। আমার ধ্যান এখন স্টার্ট আর তেল পরিবর্তনের দিকে। আমার সামনের আতঙ্কিত মানুষদের আমি কয়েক মুহূর্তের জন্য যেন ভুলে গেলাম। 
অনেক চেষ্টার পর ছিপি খুলে আমি তেলের পাইপ প্লাস্টিকের ভেতরে প্রবেশ করালাম। অকটেন বাহিত ইঞ্জিন প্রাণ হারিয়েও আবার যেন সতেজ হয়ে উঠলো। কিন্তু আমাদের প্রাণ তখনও নিস্তেজ। আমার স্ত্রী ছেলেটিকে কোলে নিয়ে নীরবে অশ্রু বিসর্জন দিয়ে চলেছে আর বোটে থাকা অপর প্রাণীরাও আতংকে যেন শেষ মুহূর্তের প্রার্থনায় রত। কেন জানিনা কোন এক সময় মনে হচ্ছিল সত্যি বুঝি তলিয়ে যাবো এই সাগর সম খালের বুকে। সাতরে ওপারে উঠতে পারবো কিনা জানিনা তবে আমার ছেলে আর ছোট ভাইটির জন্য বেশ চিন্তা হচ্ছিল। এরা দুজনই কেবল সাতার জানেনা। বাকীরা হয়তো পারবে তবে এই দুজনের কি হবে সেটাই আমার সেই মুহূর্তের জন্য একমাত্র চিন্তা হয়ে দাঁড়ালো।আমি ওদের দিকে খুব একটা তাকাতে পারছিলাম না কারণ তেলের পাইপটি আমি নিজ হাত দিয়ে পাহারা দিচ্ছি পাছে আবার খুলে গিয়ে স্টার্ট বন্ধ হয়। তখন আমার লক্ষ্য একটাই আর তা হল স্টার্ট চালু রাখা কারণ বন্ধ হলেই তখন বোটের নিয়ন্ত্রণ চলে যাবে ঢেউয়ের হাতে। আর সেটা হলেই ডুবে যাবো আমরা সবাই। 
যাহোক স্টার্ট আর বন্ধ হয়নি তবে বন্ধ হবার উপক্রম হয়েছে আমাদের নিঃশ্বাস। ওই সময় আমার পায়ের জুতা খোলার চেষ্টা করেও পারিনি কারণ আমার দু হাত তখন তেলের বোতলের ওপর পাইপ আটকে রেখেছে। অনেকবার মনে হয়েছে এই বুঝি ডুবে যাবো। কখনো আবার পাড়ে ভিড়িয়ে পরে যাবার পরিকল্পনাও করেছি যদিও সে আশা তখন কেবলই স্বপ্ন কারণ পাড় যেন অদৃশ্য তখন। তবে একাগ্র চিত্তে তখন একটাই কামনা যেন এর মাঝেও তীরে ভিড়ি । অন্তত এই যাত্রায় বাঁচতে পারি আমরা সবাই। কিন্তু তীর যেন সহস্র মাইল দূরে তখন। ভয় আরও বাড়ল যখন পাশ থেকে একটা ট্রলারকে মনে হচ্ছিল এই বুঝি ডুবে যাই। আমি সবাইকে লাইভ সেভিং জ্যাকেট পরতে বললাম যদিও এর সংখ্যা ছিল অপ্রতুল। 
বৃষ্টি কমেনি সেদিন সেটা ক্রমেই বেড়েছে, ঢেউ থামেনি বরং আমাদের বোট তার সংগ্রামে জয়ী হয়ে ঢেউকে হার মানিয়ে তীরে ঠিকই পৌঁছেছে। আমরাও ছেড়েছি শেষ সময়ে একটা স্বস্তির নিঃশ্বাস। কিন্তু রাঙামাটির এই খালের ওপরে আমাদের রেখে যাওয়া  কিছু সময়ের স্মৃতি এক দুঃসহ কয়েক শত ঘণ্টার দুর্বিষহ মুহূর্ত হয়ে থেকে যাবে। এরপর আমি চড়েছি বোটে ঘুরেছি রাঙামাটির অনেক খানেই। কিন্তু পানিপথে এই লাল পাহাড়ে যাত্রা আমার পরিবারের কাছে যেন এখনও এক মূর্তিমান আতংক। জানিনা এই খালে তারা আর কখনো যেতে চাইবে কিনা !
নৌপথে যাবার সময় দু একটি পরামর্শ যা আমি আরও দু একজন ভুক্তভোগীর কাছ থেকে শুনেছি । আমার এই ঘটনার পর আমি পরামর্শ গুলো এখনও মেনে চলিঃ
১। লঞ্চে বা স্পীড বোটে চলার সময় লাইভ সেভিং জ্যাকেট পরে তারপর রওনা দেয়া। অনেক সময় জ্যাকেট থাকলেও আমরা তা পরিনা যেটা নেহাত বোকামি ছাড়া কিছু না।
২। যাত্রার সময় সু এবং মোজা খুলে তারপর ওঠা। ডুবে যাবার পর এগুলো ভারী হয়ে যাই তখন ভেসে ওঠা খুব কঠিন হয়ে পড়ে।
৩। এই ধরনের ঢেউ বা স্রোতের মুখোমুখি হলে যখন মনে হবে নৌকা বা ট্রলার উল্টে যাবে তখন গায়ের কাপড় সম্ভব হলে খুলে ফেলে তারপর পানিতে ঝাপ দেয়া। 
অমি_বন্যা 
রাঙামাটি নিয়ে অন্যান্য লেখা
১। http://www.sachalayatan.com/guest_writer/50537#comment-613011
২। http://www.sachalayatan.com/guest_writer/50616#comment-614617
৩। http://www.sachalayatan.com/guest_writer/50843
৪। http://www.sachalayatan.com/guest_writer/51014
আইভরি কোস্ট নিয়ে আমার লেখা
১। http://www.sachalayatan.com/taxonomy/term/15449
২। http://www.sachalayatan.com/guest_writer/46302
৩। http://www.sachalayatan.com/guest_writer/47462
৪। http://www.sachalayatan.com/guest_writer/45337
৫। http://www.sachalayatan.com/guest_writer/46795
৬। http://www.sachalayatan.com/guest_writer/45569
৭। http://www.sachalayatan.com/guest_writer/45222
৮। http://www.sachalayatan.com/guest_writer/45698
৯। http://www.sachalayatan.com/guest_writer/47017
১০। http://www.sachalayatan.com/guest_writer/47388
ঘানা নিয়ে আমার লেখা
১। http://www.sachalayatan.com/guest_writer/48508
২। http://www.sachalayatan.com/guest_writer/49020


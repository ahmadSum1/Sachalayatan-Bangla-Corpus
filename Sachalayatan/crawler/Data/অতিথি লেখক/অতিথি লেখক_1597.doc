ঈশানের ভাঙ্গা হাত-পা : ছাত্রলীগের দায় কোথায়?  




বেপরোয়া হয়ে উঠেছে ছাত্রলীগ।  বুয়েট, কুয়েট হয়ে সর্বশেষ জাহাঙ্গীরনগর বিশ্ববিদ্যালয়ের ক্যাম্পাস উত্তপ্ত হয়েছে তাদের ধ্বংসলীলার আগুনে। বিগত রাজনৈতিক সরকারের আমলে শিবিরের রগকাটা রাজনীতি আর ছাত্রদলের নৃশংসতাকে ছাপিয়ে চারদিকে এখন কেবলই ছাত্রলীগের বর্বরতার সাতকাহন। কিন্তু কেন? যে সংগঠনের সাথে জড়িয়ে আছে দেশের স্বাধীনতার ইতিহাস, অনেক মহান নেতার উঠে আসার গল্প, সেই সংগঠন কেন আজ পরিচিতি লাভ করছে কুত্তালীগ নামে, খাইখাইলীগ নামে, সর্বোপরি একটি সন্ত্রাসী সংগঠন হিসেবে??
স্নাতক শেষ করে স্নাতকোত্তর ধাপটাও বুয়েটেই করছি। আর অনেকটা সেইসূত্রেই বুয়েটের রাজনীতিকে দেখা হয়েছে অনেকদিন ধরে। দেখেছি গৌতমের উপর সেই পাশবিক অত্যাচার, দুই দুই শুধুমাত্র বিশ্বকাপ ফুটবলের মতো ইস্যুকে কেন্দ্র করে দেশসেরা শিক্ষাপ্রতিষ্ঠান বন্ধ হয়ে যেতে আর সর্বশেষ দেখেছি ঈশান নামের একটি নির্ঝঞ্ঝাট মেধাবী ছেলেকে ভাঙ্গা হাত-পা নিয়ে হাসপাতালের বেডে শুয়ে থাকতে। যেই ছেলে তার সৃষ্টিশীল প্রোগ্রামিং দিয়ে দেশের মুখ উজ্জ্বল করবে, দেশনেত্রীর স্বপ্নের ডিজিটাল বাংলাদেশ গড়বে, সেই ছেলেরই হাড় গুড়িয়ে দিয়েছে দেশনেত্রীর সোনার ছেলেরা।
কমবেশী প্রতি পাঁচবছর অন্তর অন্তর এদেশের রাজনীতিতে পালাবদল ঘটাটা প্রায় নিয়মেই পরিণত হয়েছে। একবার আওয়ামী লীগ তো পরেরবার বি,এন,পি। আর জাতীয় রাজনীতির সাথে সাথে ক্যাম্পাসের ছাত্রসংগঠনগুলোর আধিপত্যেও আসে পরিবর্তন। এরই মাঝে কিছু কিছু থাকে যারা সকল দলের, সকল সময়ের সুবিধাভোগী। এরা দলের আদর্শ নয়, মেনে চলে নিজের স্বার্থগত প্রয়োজনীয়তাকে। বুয়েটের ছাত্ররাজনীতিও তার ব্যতিক্রম নয়।
রনক হাসান। বুয়েট ছাত্রলীগের ত্যাগী ও সংগ্রামী নেতা! বর্তমানে বাংলাদেশ ছাত্রলীগের কেন্দ্রীয় ছাত্রসংসদের উপ-তথ্য ও প্রযুক্তি সম্পাদক হিসেবে নিয়োজিত আছেন। ’০৪ ব্যাচের এই সোনার ছেলে নির্বাচনী পালাবদলের আগে পর্যন্তও ছিলো ছাত্রদলের একনিষ্ঠ কর্মী(অনেকের মতে নেতা!)। বুয়েট ক্যাম্পাসে এই রনকের বহুল আলোচিত একটি উক্তি আছে। আর সৌভাগ্য কিংবা দুর্ভাগ্যক্রমেই হোক, আমার সুযোগ হয়েছিলো সেই বক্তব্যের সরাসরি শ্রোতা হওয়ার। সেদিন দৃপ্ত কণ্ঠে রনকের উচ্চারণ ছিলো, “শরীরে একবিন্দু রক্ত থাকতে এই রনক কোনোদিন ছাত্রদলের সাথে বেইমানী করবে না।” আর সাথে সাথে সবাই হাততালি দিয়েছিলো, বাহবা দিয়েছিলো। বলেছিলো, এই না হলে রাজনীতিক! এই না হলে নেতা!
এর কিছুদিন পরই রনক ছাত্রলীগে যোগদান করে। আচ্ছা, রনকের শরীরে এখন কি সবই পানি? না, তা নয়। বরং রনকের শরীরে রক্তের ঘনত্ব আরো বেড়েছে। আর সেই রক্তের তেজে রনক তার কালোহাতে বুয়েট ক্যাম্পাসকে ক্রমাগত কলঙ্কিত করে গেছে। রনক ছাত্রদলের সাথে বেইমানী করেনি। ছাত্রলীগে যোগদান করে সে একে একে শায়েস্তা করেছে পুরনো ছাত্রলীগারদেরকে, ছাত্রফ্রন্টকে; বুয়েট ছাত্রলীগকে পরিণত করেছে ক্যাডারের আখড়ায়।
বুয়েটের যেকোন সচেতন ছাত্রমাত্রই জানে যে, গৌতমকে কে মেরেছে, কারা মেরেছে, আর কে এর মূল হোতা। এর মূল হোতা ঐ রনক হাসান, আর তাকে সহযোগীতা করেছে মোকাম্মেল-লিমন গং। হ্যাঁ, ছাত্রলীগের বুয়েট শাখার ভিপি মোকাম্মেল, যে কিনা একসময় সক্রিয় শিবির করতো, যার বাবা জামায়াতে শিবির উচ্চপর্যায়ের একজন নেতা। এই সেই  মোকাম্মেল যার নামে হলের গেস্ট রুমে জোরপূর্বক বাইরের মেয়ে নিয়ে আসার অভিযোগ রয়েছে। অভিযোগ রয়েছে আরো একাধিক নারীসংক্রান্ত কেলেঙ্ককারির।
আরেকজন হচ্ছে ’০৭ ব্যাচের লিমন। এই লিমনেরও ছাত্ররাজনীতির শুরুটা হয়েছিলো ছাত্রশিবিরের ছায়াতলে। এখন সেই লিমনই নাকি ছাত্রশিবিরকর্মীকে মারধর করে হলছাড়া করে। সেই লিমন এখন বাংলাদেশ ছাত্রলীগের কেন্দ্রীয় ছাত্রসংসদের উপ-বিজ্ঞান বিষয়ক সম্পাদক। সম্প্রতি ঈশানের উপর ঘটে যাওয়া বর্বরোচিত হামলার মূলহোতাও যে এই লিমন, সেটা ঈশানের বক্তব্যের ভিডিও ফুটেজ থেকেই বোঝা যায়। অথচ বিশ্ববিদ্যালয় কর্তৃপক্ষ সুজিত ও মিঠুনকে শাস্তি দিলেও লিমনের ব্যাপারে ছিলো একেবারেই নীরব। তাই না বলে পারছি না যে, যতদিন লিমনের মতো ছেলেরা ক্যাম্পাসে উপস্থিত থাকবে, ততদিন একের পর এক সুজিত-মিঠুনেরা জন্ম নিবে, হাত-পা ভাংবে ঈশানদের, ক্যাম্পাসছাড়া হবে গৌতমেরা আর কলঙ্কিত হতে থাকবে বুয়েট ক্যাম্পাস।
বুয়েট ক্যাম্পাসের আরেক আলোচিত চরিত্র ’০৬ ব্যাচের ফাইরুজ চৌধুরী। ক্যাম্পাস সংশ্লিষ্ট কারোরই অজানা নয় যে, বুয়েট ক্যাম্পাসের বেশির ভাগ অস্থিরতার পেছনেই অবদান থাকে এই সোনার ছেলের। কিন্তু বিশ্বকাপ ইস্যুসহ বিভিন্ন ঘটনায় একাধিকবার তদন্ত কমিটি গঠন ও শোকজ করেও বুয়েট কর্তৃপক্ষ কিছুই করতে পারেনি এই সোনার চাঁন পিতলা ঘুঘুর। এখানে উল্লেখ্য যে, রশীদ হলে ঘটে যাওয়া এক বিশৃংখল ঘটনার জের ধরে এই ফাইরুজ তার সুযোগ্য বন্ধু ম্যাকসহ বহিষ্কৃত হয়েছিলো ছাত্রদল থেকে। আর তারপরই ছাত্রলীগের বুয়েটশাখার সুযোগ্য নেতৃত্ব তাদের আধিপত্য বিস্তারের তাগিদে দলে ভিড়িয়ে নেয় এই সোনার ছেলেকে।
শিরোনামের প্রশ্নটি করেছিলো আমার এক সংগ্রামী ছাত্রলীগার সহপাঠী। কিন্তু তার রুদ্রমূর্তির সামনে সাহস হয়নি এ প্রশ্নের উত্তর দেয়ার। তাই উত্তর দিচ্ছি এখানেই। ছাত্রলীগের দায় এখানেই যে তারা আধিপত্যের নেশায় মত্ত হয়ে তারা আশ্রয় দিয়েছে এই সব ক্যাডারদের, দলীয় সিদ্ধান্তের দোহাই দিয়ে মৌন কিংবা সরব সমর্থন দিয়েছে এদের অপরাধকর্মকে, আর সময়ে সময়ে ক্যাডারসঙ্গে নিজেরাও পরিণত হয়েছে একেকটা ক্যাডারে। 
শুধু বুয়েটের কথা জানি। ওটুকুই বললাম। রনক-মোকাম্মেল-লিমনদের হয়তো আরো অনেকেই এভাবে ছড়িয়ে আছে ক্ষমতার শীর্ষে। সময় এসেছে এদের বিরুদ্ধে ঘুরে দাঁড়ানোর। সচেতন হতে হবে প্রকৃত রাজনীতিকদের, ঘুরে দাঁড়াতে আমাদের তথা সাধারণ ছাত্রছাত্রীদেরকে। বুয়েটে আমাদের সাথে আছে সফলতার নিকট অতীত। তবুও কি আমরা এগিয়ে আসবো না শিক্ষাঙ্গণ থেকে সন্ত্রাস বিতারণের এই লড়াইয়ে? প্রশ্নটা রইলো বিবেকের কাছে---
(ভালো লিখতে পারি না। তবু সত্য শেয়ার করার তাগিদেই লিখলাম। ধৈর্য্য ধরে পড়ার জন্য ধন্যবাদ।)
অমিত ফাগুন
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%6d%69%74%5f%66%61%67%75%6e%40%79%61%68%6f%6f%2e%63%6f%6d%22%3e%61%6d%69%74%5f%66%61%67%75%6e%40%79%61%68%6f%6f%2e%63%6f%6d%3c%2f%61%3e%27%29%3b'))
_______________________________________
“নিঃশেষে প্রাণ, যে করিবে দান, ক্ষয় নাই, তার ক্ষয় নাই...”


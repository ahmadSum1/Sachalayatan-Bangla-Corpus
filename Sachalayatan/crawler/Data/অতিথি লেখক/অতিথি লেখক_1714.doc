'অকুপাই বাংলাদেশ' এবং আমরা



'অকুপাই ওয়ালস্ট্রিট' আন্দোলনে সোচ্চার হয়ে উঠেছে 'আমরাই ৯৯%' এর ব্যানার। হাজার হাজার মানুষ ওয়ালস্ট্রিটে অবস্থান নিয়েছে কর্পোরেট তন্ত্রের প্রতিবাদে। আজ শনিবার ঢাকায় টিএসসিতে সেই আন্দোলনের সাথে সংহতি জানিয়ে একত্রিত হয়েছিলেন কয়েকশ উচ্চকন্ঠ মানুষ। তাঁদের অনেকেই বামপন্থী আন্দোলনের সাথে যুক্ত। কিন্তু অবশ্যই সবাই নন। আমি তাদেরই একজন, যারা বাম ধারার সাথে কোনওভাবে যুক্ত না থেকেও এই সংহতি আন্দোলন 'অকুপাই বাংলাদেশ'এ অকুন্ঠ সমর্থন জানান।
আমরা কারা? আমরা এমন কিছু মানুষ, যারা রাজনৈতিক আন্দোলনের বর্তমান স্রোতের সাথে পা মিলিয়ে চলতে অপারগ; সে ডান পাশই হোক, কী বাম পাশই হোক। কিন্তু অরাজনৈতিক চরিত্র হবার পরেও, রাজনীতি নিয়ে আমরা যথাসাধ্য সচেতন হবার চেষ্টা রাখি। দেশের কী হচ্ছে, বিদেশে কী ঘটছে, এইসব কিছু নিয়ে আমরা নিজেদের মধ্যে কথা বলি, আলোচনা করি। এই আলোচনাগুলো চায়ের দোকানে দাঁড়িয়ে "এই দেশের কিচ্ছু হৈব না" জাতীয় কথাবার্তা না। হ্যাঁ, আজকে এই দেশর কিছু হয় নাই, আগামিকাল বা পরশু হবে এমন উজ্জ্বল সম্ভাবনাও দেখতে পাচ্ছি না। তবে এটাও ঠিক, পরশুর পরদিন যদি দেশের কিছু হয়, তাহলে সেটা আপনাআপনি হয়ে যাবে না। তারেক আর জয় এসে আমাদের হাতে পরিবর্তন তুলে দেবে না। পরিবর্তন আনতে আমাদের রাস্তায় বেরোতে হবে। আর রাস্তায় বেরিয়ে আসার পর আমরা সমমনা যাদেরকে দেখবো, তাদের পতাকাতলে গিয়ে না দাঁড়াতে পারি, তাদের পাশে অবশ্যই দাঁড়াতে পারবো।
আমাদের দেশের তেল আর গ্যাস, উপযুক্ত দেশীয় প্রতিষ্ঠান থাকার পরেও, বিদেশী কোম্পানির হাতে তুলে দেবার প্রতিবাদে আমরা রাস্তায় নেমেছিলাম। সেই ইস্যু এখনও শেষ হয় নাই; এমনকী সমাপ্তির কাছাকাছিও পৌঁছায় নাই। সেই আন্দোলনে রাস্তায় নেমেও আমরা বামপন্থীদের দেখেছিলাম। তাদের পাশেই দাঁড়িয়েছি। তাদের সাথে গলা মিলিয়েছি স্লোগানে,

রক্ত দেবো জীবন দেবো, তেল-গ্যাস দেবো না।

 এই স্লোগান দুনিয়ার মজদুরদের এক হবার চিরাচরিত স্লোগান না। এই স্লোগান দেশের জন্য। যে মানুষটা "দেশের কিছু হৈব না" বলে মুখ বাঁকিয়ে চলে যায়, তার জন্য; আমাদের আগামি প্রজন্মটা যাতে এই গ্যাসটা ব্যবহার করতে পারে, যাতে তাদেরকে প্রাকৃতিক সম্পদের অভাবে ভাবীকালে ধুঁকতে না হয়, সেই জন্য।
বাংলাদেশ তো শতভাগ কর্পোরেট নয়। বাংলাদেশে তো পরিপূর্ণ মুক্তবাজার অর্থনীতি কাজ করে না। তাহলে এদেশে কেন আমরা কর্পোরেটতন্ত্রের একচ্ছত্র আধিপত্যের বিরুদ্ধের আন্দোলনে সংহতি জানাবো? একথা ঠিক, বাংলাদেশে সাংবিধানিকভাবে মুক্তবাজার অর্থনীতি নাই। কিন্তু বাস্তবতা আসলে কেমন? আমরা কি কর্পোরেটতন্ত্রের অধীনস্থ না? আমাদের সিদ্ধান্তগুলো কি তারা পরোক্ষ নিয়ন্ত্রণে রাখে নাই?
রাষ্ট্রীয় মোবাইল ফোন টেলিটকের সার্ভিস যথেষ্ট ভালো, চাহিদা এতো কম কেন? কেন শ্যামল ত্বকের মানুষদেরকে প্রাণপণে রঙ ফর্সার ক্রিম মাখতে হবে? কেন মেয়েরা এদেশের মিডিয়ায় শুধু পণ্য হিসেবে বিবেচিত হবে? কেন এতো হাল ফ্যাশান হতে হবে আমাদের, না হলে কী হয়?
কর্পোরেট সিস্টেম আমাদেরকে নিয়ন্ত্রণ করে চলেছে আমাদেরই অজানিতে। প্রচলিত মিডিয়া আমাদেরকে যা করতে বলে, আমরা তাই করে চলি প্রতিনিয়ত। আমরা কনসার্টের টিকেট নিয়ে ধাক্কাধাক্কি করে মাথা ফাটাই, ফুটবল আর ক্রিকেটের উপভোগ্যতাকে বদলে দিয়ে সেখানে যুদ্ধ যুদ্ধ ভাব করি, 'স্টার' হবার উদগ্র অসম্ভব ইচ্ছায় গা ভাসিয়ে চোখ বন্ধ করে স্রোতে গা ভাসাই। এই নিয়ন্ত্রণে নিয়ন্ত্রিত অধিকাংশ মানুষ। 
তারপরেও, সবাই না। 
এবং এটাই আশা।
আজ বামধারার রাজনীতিকরা এই প্রতিবাদের সামনের সারিতে আছেন। কিন্তু এই জায়গাটা এমনকি তাদেরও না। এই জায়গাটা আমাদের। আমরা যারা বিকল্প ধারার মিডিয়াতে- ব্লগে, ফেসবুকে সচেতন হয়ে উঠছি ক্রমশ, সেই আমাদের। বাম মানুষগুলোর সাথে, তাদের পুরো দৃষ্টিভঙ্গির সাথে সহমত না হবার পরেও, সেই সচেতনতার ছাপ তাদের মধ্যে দেখতে পেয়ে, আজ আমরা 'অকুপাই বাংলাদেশ' এর সাথে সংহতি জানাচ্ছি।
এই প্রতিবাদগুলো, এই স্লোগান আর মিছিল সফল হবে কী হবে না আমার জানা নাই। ফেসবুকের ওয়ালপোস্টে আর ব্লগিঙে গতি পেতে থাকা এই নতুন প্রজন্মের আন্দোলন আগামিকাল বা পরশু সাফল্য নিয়ে আসবে কি না জানা নাই। কিন্তু একটা বিশ্বাস আছে। একদিন, ঘুমিয়ে থাকা মানুষেরা জেগে উঠবে। একদিন সবাই রাস্তায় নেমে আসবে। একদিন ১% মানুষের হাতের পুতুল হবার বদলে, ৯৯% মানুষ নিজেদের মতে চলবে। সেই দিন জেগে উঠে তারা দেখবে, তাদের আগে আমরা ছিলাম। আমাদের উপর দায়িত্ব, তারা জেগে ওঠা পর্যন্ত এই প্রতিবাদ সামনে এগিয়ে নিয়ে যাওয়া।
আমি এবং আমরা, গতকাল এখানে ছিলাম না। আজ এসেছি। আগামিকাল আরও দশজন সচেতন মানুষ নিশ্চিন্ত নিষ্ক্রিয় জীবনটা একটু থামিয়ে রেখে রাজপথে নেমে আসবে। পরিবর্তনটা আসবে এভাবেই। কাল বা পরশু না-ই হোল; তার পরদিন যে হবে, এটা নিশ্চিত।
_____
অন্যকেউ


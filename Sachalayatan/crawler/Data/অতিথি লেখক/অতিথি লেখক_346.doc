আরো একজন চাকরিপ্রার্থী - ১



পোস্টাপিস
চাকরি কি আর ছেলের হাতের মোয়া- কথাটা কে বলেছিলো যেন? 
এজন্যই চাকরি এসেও আসেনা, হয়েও হয়না বেকারদের। এখন তো ছেলেরা মোয়া খায় না। লেবেনচুস চোসে। ললিপপ চোসে। তাই চাকরি রকম সকম গেছে উল্টে পাল্টে। কিন্তু আসমানীদের তো সরকারি চাকরির খায়েশ মেটেনা। 
আসমানীর সঙ্গে পরিচয় ঘুরতে ঘুরতেই। চাকরিপ্রার্থী হিসেবে তাঁর অভিজ্ঞতার যেন অন্ত নেই। কথা বলার ধরণও বেশ অদ্ভুদ। পাঠকের ভাল লাগবেই। তাই এই সিরিজের নায়ক হিসেবে আসমানীকেই বেছে নিলাম। ও যখন গল্প শুরু করবে, আমার অস্তিত্ব ততক্ষনে গায়েব। তাই উত্তম পুরুষের সব বয়ান আসমানীর। 
‘বাবা বলেছিল, সরকারি চাকরি লাগবেই লাগবে। মা সবসময়ই বলে আমি বাবা নেওটা। তাই বাবার কথা বেদবাক্য। 
অফিসে অফিসে হন্যে হয়ে ঘোরা, পত্রিকায় চাকরির বিজ্ঞাপন তণ্য তণ্য করে দেখায় আমার প্রতিদিনের রুটিন। 
এই সোমবার একটা দৈনিকে চাকরির বিজ্ঞাপনে চোখ আটকে গেল। গ্রেডের দিক থেকে দ্বিতীয়। তাই সই। 
সরকারি চাকরির নিয়োগ প্রক্রিয়ার প্যারা শুরু হয় সূচনা থেকেই। তাই প্রতিষ্ঠানটির ওয়েবসাইটে গিয়ে আবেদনপত্রটি ডাউনলোড করলাম। কিন্তু প্রিন্ট তো ঠিকমতো হয় না! নীলক্ষেত্রে নিয়ে গেলাম পেন ডাইভে করে। ওরা বলল, লিগ্যাল সাইজে করতে হবে। দুই কপি দশ টাকা। 
রাতে সবাই যখন গভীর ঘুমে মত্ত তখনি, ফরম পূরণ শুরু। একটা ফরমে কাটা ছেঁড়া হলো। দ্বিতীয়টায়ও একটু ভুল! কি করি, কি করি! একটা সাদা কালির কলম ছিল বাড়িতে। প্রায় গুদামমত জায়গা থেকে সেটা উদ্ধার হলো। পরদিন সার্টিফিকেট, ছবি, চারিত্রিকসনদ সত্যায়িত করলাম। সেখানেও বিরাট ও লম্বা গল্প। সেটা না হয় থাকুক! 
এর দু দিন পরে অগ্রনী ব্যাংক, কারওয়ানবাজার শাখায় গেলাম। ১০০ টাকার পে অর্ডার করাবো। ১২৩ টাকা রাখলো কমিশনসহ। পাশেই পোস্ট অফিস। অনেক বুদ্ধি করে এই পোস্ট অফিসে এসেছি। কারণ যে প্রতিষ্ঠানে দরখাস্ত করছি, সেটি পোস্টঅফিসের দুই বিল্ডিং পরেই। চিঠি তো উড়ে উড়ে যাবে। সময় আছে তিন দিন। কোনোই ঘটনা না, এরম একটা ভঙ্গি করে পোস্টাপিসে যে ছেলেটা ছিল, তাঁকে বললাম এটা ওজন দাও! দেখো কত টাকা লাগবে! 
ও বললো ২৬ টাকা। আচ্ছা ঠিক আছে। তা, কখন পৌছবে? ছেলেটির অদ্ভুদ পাল্টা প্রশ্ন- কবে পৌছাইবো, তা আমি জানি কি! 
মানে বুঝলাম না। বুঝিয়ে বললাম, ভাই যেখানে চিঠিটা পৌছাবে, সেখানে যেতে আপনার লাগবে তিন মিনিট!’ কথায় কোন কাজ হলো না। 
পাশ থেকে আরেকজন বলে উঠল, ‘আপা ওদের কোনো ঠিক নাই। আমাকে বলেছিল চিঠি পাঁচদিনে যাইবো। সাত দিনেও চিঠি যায় না। একই এলাকার মধ্যে। সেই অফিসে আবেদনই করতে পারলাম না পোস্ট অফিসের জন্য।’ 
দাঁড়িয়ে ভাবছি। কি ভাবছি আল্লাই মালুম। আমাকে জিজ্ঞেস করবেন না প্লিজ। আমার তথৈবচ অবস্থা দেখে পেছনে বসে থাকা পোস্টমাস্টার ইশারায় ডাকলেন। ‘চিঠি পৌছানোর শেষ তারিখ কবে?’ বললাম, ‘তিন দিনের মধ্যে পৌছতে হবে।’ 
তিনি আমার ফোনটি নিয়ে কোথায় যেন কল করলেন। তারপর কি যেন সব বললেন। ফোনালাপ শেষ করে আমার দিকে ফিরে বললেন, ‘আপু এখানে আমরা গেরান্টি দিতে পারি না। কারণ চিঠি এখান থেকে তেজগাঁও যায়। সেখান থেকে কমলাপুর। বাছাই হয়ে আবার তেজগাঁও। সেখান থেকে আমাদের কাছে। তাপর ঠিকানামতো পৌছনোর কাজ আমাদের। এজন্য দেরী হবেই। আপনি তেজগাঁও পোস্টঅফিসে চলে যান। ওদেরকে বলবেন চিঠিটা যেন কমলাপুর না পাঠিয়ে আমাদের কাছে সরাসরি পাঠিয়ে দেয়। আর যে কাজটা করবে তাকে খুশি হয়ে পাঁচ- দশ টাকা দিয়েন।’ 
আশ্চর্য আর কারে কয়- ভাবতে ভাবতে রিক্সায় তেজগাঁও পোস্টাপিস। ঘটনা শুনে অপোস্ট অফিসের এক কর্মচারী বললো, ‘হুম! কিছু খরচা লাগবো!’ 
আমি কড়া গলায় বললাম, ‘কেন?’ 
কি হলো কে জানে, বললো, দ্যান চিঠি দ্যান।’ 
আমার পাশেই একজন বয়স্ক এসে দাড়ালো, চিঠি পাঠাবে কোথাও। 
আমার সমস্যা শুনে বললো, আপনিও জিইপি করান। আমিও তো করাবো। জিইও মানে গেরান্টেড এক্সপ্রেস পোস্টাল। একদিনে যেতে বাধ্য। 
অফিস কর্মচারী বললো, ‘আপনার এত কথার কি! আপনারটা আপনে করান।’ 
আমি বললাম, ‘এখানে জিইপি হয়?’ কোনো কথা নাই মুখে ওর। চোখের পাতাও নড়ে না। বিরক্তিটা লাগে কি না বলেন? 
দেবদূতের মতো লোকটি বললো, এখানে তো অবশ্যই হবে। সব সাব পোস্ট অফিসেই এই ব্যবস্থা আছে। 
অফিস কর্মচারী আমার খামটি নিল। ওজন দিয়ে বললো, ষোল টাকা দেন! দিলাম। ষোল টাকার স্ট্যাম দিল। আঠা লাগালাম। রিসিট দিল। দেবদূত বললেন, ‘এ্যাই রেজিস্ট্রির রশিদ দিস ক্যান। রেজিস্ট্রি তো এক দিনে যাবে না।’ ওর প্রতিউত্তর রশিদ নাই জিইপি’র। দ্যান সিল মাইর‌্যা দেই!’ 
দিল। দেবদূতকে ধন্যবাদ দিয়ে বাইরে এলাম। রিক্সায় ফিরতে ফিরতে পোস্টাপিসের চোদ্দগুষ্টি উদ্ধারকার্য মোটামুটি শেষ করে ফেললাম। এখন চাকরিটায় ডাক পেলে হয়! 
সুচিত্রা সরকার


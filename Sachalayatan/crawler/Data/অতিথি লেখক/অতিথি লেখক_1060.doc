কবে ঘুম ভাঙবে আমাদের? 



৪২ বছরেও আমাদের ঘুম ভাঙেনি। অনেক হয়েছে এবার আমরা ভোর দেখতে চাই। প্রসঙ্গতই আমার এই লেখাটা যুদ্ধাপরাধী আর জামাত-শিবির নিয়ে। ব্যক্তিগত ভাবে জামাত-শিবির আমার খুবই অপছন্দের। মুক্তিযুদ্ধ পরবর্তী সময়ে জামাতে ইসলামের রাজনীতি বাংলাদেশে নিষিদ্ধ ছিল। কিন্তু পরবর্তীতে এই নিষেধাজ্ঞা উঠিয়ে দেয়া হয় আর ধীরে ধীরে বিভিন্ন কলাকৌশল অবলম্বন করে তারা আজ বাংলাদেশের শীর্ষস্থানীয় রাজনৈতিক দলের একটি। ২০০১ সালের সালের মন্ত্রিসভায় জামাতে ইসলামের দুইজন মন্ত্রীও ছিলেন। ২০০৯ নির্বাচনে সুবিধা করতে না পারলেও এক্কা-দুক্কা করে এখন তাদের সমর্থক অনেক। এখন শত জোর-জবরদস্তি, আইন করেও এদের একেবারে নিশ্চিহ্ন করে দেয়া সহজ কাজ নয়। 
এখানে চিন্তার বিষয় যেই দলটা একাত্তরে বাংলাদেশকেই চায় নি, সেই দলটাই বাংলাদেশেই কিভাবে এত সমর্থক  তৈরি করল? ভুলিয়ে-ভালিয়ে হোক, ধর্মের দোহাই দিয়েই হোক ভাল ভাল মেধাবী ছেলেপেলের তাদের দলে ভিড়িয়েছে। বিভিন্ন বিশ্ববিদ্যালয়ের প্রথম সারির ছাত্ররাই এদের সমর্থন করছে। এরা এখন বিশ্ববিদ্যালয় পর্যায়েই থেমে নেই দেশের নামকরা স্কুলগুলোতেও নাকি এদের কার্যক্রম ছড়িয়ে পড়েছে। সময় হয়েছে এই সমস্যার মূল কারণ (Root Cause) খুঁজে বের করার। বারবার বলা হচ্ছে শিবির ভাল ছাত্রদের ব্রেইনওয়াশ করে ওদের দলে ভেড়ায়। এখন প্রশ্ন হচ্ছে, এই মেধাবী ছেলেগুলো কেনই বা ব্রেইন ওয়াশড হবে, কোথায় গলদ? 
আমার কাছে যেটা মনে হয়, সেটা হচ্ছে বাংলাদেশ জন্মের ইতিহাস। ১৯৪৭ সাল পর্যন্ত আমাদের ইতিহাস নিয়ে আমাদের খুব একটা দ্বিমত নেই, কিন্তু এরপরের ইতিহাস শুধুই ধোঁয়াশা। প্রতি পাঁচ বছর পরপর বদলে যায় বাংলাদেশের জন্মের কাহিনী। আওয়ামী লীগ যখন ক্ষমতায় আসে, তখন বাংলাদেশের ইতিহাস শুধু ওয়ান ম্যান শো, শুধুই বঙ্গবন্ধু শেখ মুজিবুর রহমান। আবার যখন বি এন পি আসে, তখন আমরা জানি শহীদ প্রেসিডেন্ট জিয়াউর রহমান ই সব। 
ধরুন আওয়ামী লীগ শাসনামল, একটা ছেলে ক্লাস সেভেনে জানল যে, জাতির জনক বঙ্গবন্ধু শেখ মুজিবুর রহমান বাংলাদেশের স্বাধীনতার ঘোষণা দেন। ঊনার পক্ষ থেকে এম এ হান্নান প্রথম রেডিও থেকে ওই ঘোষণা পাঠ করে। আর জিয়াউর রহমান একজন ছিলেন অর্ডিনারি মুক্তিযুদ্ধা(!)। এরপর ধরুন পরের বছর ইলেকশনে জিতল বি এন পি আর ওই ছেলেটাও ক্লাস এইটে উঠল। এইবার ছেলেটা যে বই পেল, ওটা তে লেখা আছে বাংলাদেশের স্বাধীনতার ঘোষক শহীদ প্রেসিডেন্ট জিয়াউর রহমান। তখন শেখ মুজিবুর রহমান নামের একজন নেতা ছিলেন, উনি মূলত আওয়ামী লীগএর প্রধান আর মুক্তিযুদ্ধের নয় মাস কারাগোপনে ছিলেন(!)। ছেলেটা এটা পড়া মাত্র বাবাকে জিজ্ঞেস করবে, ব্যস্ত বাবা কিছু একটা বুঝিয়ে দিয়ে ওকে বিদায় করে দেবে। পরে যাবে, মায়ের কাছে, মা বলবে, যা আছে ওটাই তোকে মুখস্থ করতে হবে, তোকে কিন্তু এবার ক্লাসে প্রথম হতেই হবে। এভাবে ছেলেটা বিকৃত ইতিহাস জেনেই বড় হয়। পরবর্তীতে সে যখন বুঝতে শিখে, বিশ্লেষণ করতে শেখে, তখন তার কাছে দেশপ্রেম, দেশের জন্য ভালবাসা এই বিষয়গুলো খুব নগন্য বিষয় হয়ে দাঁড়ায়। আর এইসব ছেলেদের মধুমিশ্রিত চুটকিতেই যেকোন দলে ভিড়ানো যায়। সুতরাং এই সব ছেলেদের দোষারোপ করে কোন লাভ নেই। 
আমাদের যাদের জন্ম ৭১ এর পর, আমরা বড় অভাগা, এখন পর্যন্ত আমাদের মাতৃভূমির ইতিহাস সঠিকভাবে জানিনা। ইতিহাস বিকৃতির কারণেই আমার দেশের মেধাবী ছেলেগুলো খুব সহজেই জামাত-শিবিরের ফাঁদে পা দিচ্ছে। বাংলাদেশের ১ম শ্রেণী থেকে দশম শ্রেণী পর্যন্ত বাংলাদেশের ইতিহাস পড়ানো হয়। আর আমাদের চিন্তা শক্তির ভিত গড়ে দেয় এই দশ বছরের পড়াশুনা। প্রতি পাঁচ বছর পর পর কোটি কোটি টাকা নষ্ট করে ইতিহাস না বদলিয়ে একটা কমন প্লাটফর্ম কি গঠন কি করা যায়না? যেখানে ইতিহাসবিদরা থাকবেন, বুদ্ধিজীবীরা থাকবেন, মুক্তিযোদ্ধারা থাকবেন এবং অবশ্যই দলমত নির্বিশেষে থাকবে এদের উপস্থিতি। এদের কাজ হবে সবাই একমত বাংলাদেশের সঠিক ইতিহাস লিপিবিদ্ধ করা যেন পাঁচ বছর পর পর যেন ইতিহাস বদলাতে না পারে। ছেলেমেয়েরা যখন সঠিক ইতিহাস জানবে তখন নিশ্চয় ভুলিয়ে ভালিয়ে শিবিরে ঢোকানো যাবেনা। এভাবেই ধীরে ধীরে বিলীন হয়ে যাবে এই দলটি।


তবুও আছি, কাছাকাছি



ভাবছিলাম ফেসবুকের কোন বাংলা এখনো চালু হয়েছে কিনা। যেমন ওভারব্রিজ এর বাংলা করা হয়েছে পদচারী সেতু, আর ফ্লাইওভারের বাংলা হল উড়ালসড়ক! ফেসবুকের জন্য “মুখপুস্তক” নামটা শুরু করা যেতে পারে সেক্ষেত্রে। সারা পৃথিবীই এখন এই মুহুর্তে খুব ভয়াবহ রকমের সোশাল মিডিয়া জ্বরে কাতর! বাংলাদেশে মানুষ এখনো ফেসবুকটাই সবচেয়ে বেশি ব্যবহার করছে। টুইটার, হাই ফাইভ বা অন্যান্য সাইটগুলো হয়ত বাংলাদেশের মানুষকে ঠিক ততটা প্রভাবিত করে না। এটা একেবারেই আমজনতাকে চিন্তা করে করা মন্তব্য, কিছু ব্যতিক্রম অবশ্যই আছে। বাংলাদেশ এখনও ইন্টারনেট ব্যবহার করেন এমন মানুষের সংখ্যাই তুলনামূলকভাবে অনেক কম। সোশাল মিডিয়ার জ্বরের এই জীবানু এখনো পর্যন্ত বহুলাংশেই শহুরে জীবনের প্রতিচ্ছবি!
ফেসবুক ব্যাবহার করা শুরু করেছি বছর আটেক আগে থেকে, তখন থেকে এখন পর্যন্ত নিজেকে এর থেকে বের করে আনতে পারি নি পুরোপুরি কখনই। শুরুর দিকে পরীক্ষার সময়গুলোতে খুব অপরাধবোধ হত, কেন এত সময় নষ্ট করছি তা ভেবে! ভাবনা গুলো যখন থেকে গড়তে শুরু হয়েছে তখন থেকেই দেখছি মানুষের সব কিছুতেই কেমন যেন একটা লোকদেখানোর প্রবণতা। আগে ডায়েরী লিখতাম কেউ দেখতে পেত না কি লিখছি! আর এখন কিছু লিখলেই মনে হয় সবাই পড়ুক যা লিখলাম! বিষয়টা লেখা থেকে শুরু করে এখন ব্যক্তিগত জীবনের প্রত্যেকটা জিনিসের জন্যই সত্যি। কয়েকদিন আগে একটা কারণে খুব মন খারাপ ছিল, কাছের এক বন্ধুকে বলেছিলাম কারণটা। সে পরামর্শ দিল, নতুন একটা প্রোফাইল ফটো দেবার! মানুষ ওই ছবিতে ভাল ভাল কথা লিখতে থাকলে এমনিতেই মন ভাল হয়ে যাবে! হাস্যকর হলেও সত্যি যে পরবর্তীতে হয়েছিলও তাই!
কাউকে উদ্দেশ্য করে কিছু বলছি না, আমাদের মধ্যে এমন মানুষ খুব কমই আছে যাদের কখনও না কখনও অন্যের লেখা বা ছবি দেখে বিরক্তি ধরেনি। কিন্তু দিন শেষে আমরা সবাই কেবল সবাই হয়ে যাই। কারও হয়ত কফি খেতে গিয়ে সবাইকে জানাতে ইচ্ছা করে, তেমনি হয়ত কারও বেডরুমের একান্ত কোন গোপন মুহুর্ত! আমি লিখতে খুব পছন্দ করি, আমার মনেহয় লিখতে লিখতে এক ধরণের মানসিক চাপমুক্তি হয় যেটা আর কিছুর মধ্যে হয় না। কারণ আমি যা বলতে চাই, তা মাঝপথে থামানোর কেউ নাই, কেউ পড়ার আগ পর্যন্ত কোন মন্তব্য করতে পারবে না আমার চিন্তাগুলো নিয়ে! কিন্তু মাঝে মাঝে মনেই হয় লেখালেখিটাও কেমন যেন লোক দেখানো! কিন্তু হঠাত যখন কেউ শুধু ছোট একটা ইনবক্স করে, বা ছোট করে লিখে, আপু, আপনার লেখা পড়তে ভাল লাগে্,‌ তখন আবার নতুন করে কিছু লিখতে ইচ্ছা করে, এই অল্প কিছু মানুষের জন্য! অবশ্য বন্ধুদের কাছে “পঁচা টমেটো” টাইপ কথাও শুনতে হয়েছে অনেকবার!
সে যাইহোক, লিখতে শুরু করেছিলাম অন্য একটা কারণে। কিছুদিন আগে “Disconnect to connect” নামে একটা ভিডিও খুব ভাইরাল হয়েছিল। বাংলা করলে দাঁড়ায়, সংযোগের জন্য বিচ্ছিন্নতা! কাছের মানুষের আসে পাশে থেকেও আমরা একেকজন এলিয়েনেটেড! জীবনের এক একটা পর্যায় পার হয়ে আরেকটা জায়গায় গেলে আগের বন্ধুগুলো কেমন যেন টুক করে মুঠোফোন আর ফেসবুকের মধ্যেই ঢুকে যায়! একটু বেশি কাছের হলে হয়ত ইনবক্সে কিছু কথা হয়ে থাকে যোগাযোগটা, আর তা নাহলে শুধু লাইক বা কমেন্ট! আমরা আমাদের বাবা মার যুগ থেকে আসলে সরে এসেছি অনেক আগেই, এখন বাস্তবটা আসলেই এই সোশাল মিডিয়া নির্ভর জীবন! কিন্তু গবেষণা সব সময়ই বলছে, এই যোগাযোগটা শুধু মানুষের মধ্যে শূণ্যতাকেই বাড়াচ্ছে। সবাই কাছে, শুধু এক সেকেন্ডের দুরত্বে, কিন্তু ঘোরটা কেটে গেলেই সব শূণ্য! কয়েকদিন আগেই একটা প্রতিবেদনে পড়ছিলাম, ফেসবুকের প্রতিটা জিনিস খুবই স্বনিয়ন্ত্রিত! একটা মানুষ নিজেকে ঠিক যেভাবে দেখাতে চায়, সেভাবেই দেখাচ্ছে, অথচ বাস্তবে হয়ত সে সম্পূর্ণ আলাদাই এক মানুষ! কোন দিকে মুখটা একটু বাঁকা করলে নিজেকে ভাল দেখাবে এটাও এখন সবার জানা! আরেক জায়গায় পড়েছিলাম "ঘুমিয়ে আছে সেলিব্রিটি ভাব, সব ফেসবুকারের অন্তরে"! কথাটা খুবই সত্যি! এই জায়গাটা মানুষের মধ্যে প্রবলভাবে তৈরী করছে নার্সিসিজম বা আত্মপ্রেম! কিন্তু কারোই আসলে খুব বেশি কিছু এসে যায় না তোমার সাফল্য, ব্যর্থতা বা বিষণ্ণতায়, শুধু ইনফরমেশনটা জানা হয় হয়ত! মনটা খুব খারাপ! ফিলিং এলোন! বা ইটিং রাইস উইথ হাবি, জাতীয় স্ট্যাটাস আমাদের দিতে হয়ত ভাল লাগে, কিন্তু দেয়ার আগে বোধহয় একটু চিন্তা করা ভাল বিষয়টা অনেক বেশি পাবলিক! এমন কি মানুষ হজ্বে গিয়ে সেলফি তুলে চেক-ইন দিচ্ছে, এট হজ্ব! সেদিন একজন কে দেখলাম নিজের বিয়ের ছবি পোস্ট করতে, আর নিচে লেখা “ডিভোর্স হয়ে গিয়েছে, কিন্তু ছবিটাতো সুন্দর”! এসব দেখে মানুষের স্বাভাবিক প্রবণতা থেকেই পেছনে অনেক কথা বলে যেটা হয়ত আমাদের কান পর্যন্ত পৌছায় না!  
আগে মানুষ দূরে চলে গেলে কষ্টটা হত বেশি, আবার ফেরত আসলে খুশিটাও হত অনেক বেশি! কারণ মাঝের ব্যবধাণটা আসলেই একটা ব্যবধাণ ছিল। যখন কাছের একজনের জীবনটা সত্যি সত্যি অনেক দূরে চলে যেত! আর এখন মানুষ দূরে চলে গেলেও মনেহয়, থাক সমস্যা কি, ফেসবুকে তো থাকবেই, সব খবরই পাওয়া যাবে। ওরা যখন অনেকদিন পর ফিরে আসে তখন আগের মত দেখা করা উতসাহটাও থাকে না, দু একটা ব্যতিক্রম ছাড়া। এই জিনিসটা অনেকটাই দুঃখজনক। আমরা খুব বেশি কাছে থাকতে থাকতে এতটাই দূরে চলে যাচ্ছি যে কাছে ফিরে আসার ইচ্ছাটাও আর থাকছে না!
পৃথিবী তো সময় সময় বদলাতেই থাকে, আমরা এই সোশাল মিডিয়ার বন্দীত্ব থেকে হয়ত বের হতে পারব কিছুদিন বা বেশি হলে কয়েক বছর পর। হয়ত টেকনলজী আমাদের তখন অন্য কিছু দিয়ে বেঁধে রাখবে। অনেকবার চেষ্টা করেছি বের হয়ে আসার। কিন্তু দিন কয়েক যেতে না যেতেই আবার ফিরে আসতে হয়েছে অভ্যাসের টানে! ধূমপান আর এই আসক্তিটা আসলে খুব আলাদা কিছু না। কিন্তু আবার এটাও ঠিক এই জিনিসটার কল্যাণে অনেক মানুষ অনেক কিছু করতে পেরেছে আর কারো কোন সাহায্য না নিয়ে। লিখতে ভাল লাগলে লিখেছে, মানুষ পড়েছে, কোন প্রকাশকের পিছনে ঘুরে মরতে হয়নি। এখান থেকেই তৈরী হয়েছে অনেক এফ-উদ্যোক্তার! অনেক “Good cause activity” র খবর খুব দ্রুত ছড়িয়ে পড়ছে মানুষের কাছে। অনেকের হয়ত কখনও কোন খবরই পাওয়া যেত না, ফেবুর কল্যাণে ছোট করে নামটা চোখের সামনে এসে পড়ে সেই মানুষটারও। ভাল খারাপ দিক সব কিছুরই আছে, এই ভাল টুকু আছে বলেই হয়ত আমরা বের হতে পারি না অন্তর্জালের এই অন্তরাল থেকে!
আনীকা


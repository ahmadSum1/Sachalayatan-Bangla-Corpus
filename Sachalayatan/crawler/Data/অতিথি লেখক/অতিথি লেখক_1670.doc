আমার কিছু ভাবনা, প্রসঙ্গঃ জাগো, শিক্ষামাধ্যম ও মুহম্মদ জাফর ইকবাল




জাগো প্রসঙ্গঃ
বেশ কয়েকবছর আগে একবার নানাবাড়ীতে গিয়েছিলাম। একেবারে অজপাড়া গাঁ। আধুনিকতার ছোঁয়া তখনো এর গায়ে খুব একটা লাগে নি। একদিন ভোরে ঘুম থেকে উঠেই পাশের বাড়ীর হইছই শুনতে পাই। ফ্রেশ হয়ে ভীড় ঠেলে গিয়ে দেখি বাড়ির কর্তা কপাল চাপড়াচ্ছেন। ঘটনা কি? ঘটনা হচ্ছে সিঁদ কেটে এক রাত্তিরেই ঘর ফাঁকা করে দিয়েছে সিঁদেল চোরের দল। হটাৎ পিছনে ধাক্কাধাক্কি অনুভব করলাম। ভীড় ঠেলে গা গলিয়ে দিলেন আর একজন। চুকচুক শব্দ করে বলতে লাগলেন, “আহারে! চোরটার আক্কেল দেখেছো? কিছুই বাকী রাখেনি দেখছি। হতভাগাটার কি হালটাই না করেছে।” শুনে আমিও খানিক চুকচুক করে দুঃখ প্রকাশ করলাম এবং তার সাথে সহমত পোষণ করে চলে এলাম। কিন্তু বাড়ী এসে যা শুনলাম, তাতে তো আমার ভিরমি খাওয়ার যোগাড়। ঐ লোকটা নাকি মদনচোরার ছেলে, চুরি ঘটনাতে যার দিকেই কিনা সবার সন্দেহের আঙ্গুল। কিছুদিন পরে জেনেছিলাম যে, এই সন্দেহ নাকি সত্যি বলে প্রমাণিতও হয়েছিলো।
এখন ভাবুন তো, আপনি যদি ঐ গৃহকর্তা হতেন, তাহলে চোরের পুতের এই সহানুভূতির বাণী আপনার কানে কেমন লাগতো?
তত্ত্বাবধায়ক সরকার আর নির্বাচন নিয়ে চারদিক তখন উত্তপ্ত। বিশেষত কাস্তে মিছিল আর লগি-বৈঠার আন্দোলনে সাধারণ মানুষ দিশেহারা। তখন কতিপয় রাজনৈতিক কর্মী কোনো এক হরতালের আগের রাতে আগুন ধরিয়ে দেয় এক হতভাগ্য সিএনজি চালকের গাড়িতে। অগ্নিদগ্ধ সিএনজি চালক হাসপাতালের বেডে শুয়ে যন্ত্রণায় কাতরাতে থাকেন। আওয়ামী লীগ সভানেত্রী এবং বিএনপি চেয়ারপার্সন দু’জনই তাকে দেখতে হাসপাতালে যান এবং সমবেদনা জানান। কিন্তু গ্রেফতার হয় নি দায়ীদের কেউ, এমনকি তাদের পরিচয়ও উদঘাটিত হয় নি, জানা যায় নি তারা প্রকৃতপক্ষে কোন দলের কর্মী এবং কার ইশারায় এত বড় অমানবিক একটা কাজ করতে তাদের হাত কাঁপলো না।(লিঙ্ক দিতে পারছি না। কিন্তু এ ঘটনা তখন পত্রিকা ও টিভিমাধ্যমে বেশ সমালোচনার ঝড় তুলেছিলো। তাই অনেকেরই মনে থাকার কথা।)
এখন, নেত্রীদের ঐ সান্ত্বনাবাণী ক্ষতিগ্রস্ত সিএনজি-চালক এবং তার পরিবারের কাছে কতটুকু সান্ত্বনার? সেটা নিশ্চয়ই ভাবনার অবকাশ রাখে?
গার্মেন্টস, শিল্পকল-কারখানাগুলোতে বেতন-বোনাস নিয়ে আন্দোলনের ঘটনাটা বাংলাদেশে এখন আর নতুন কিছু নয়। গত কয়েকবছরে এটা বেশ সাধারণ একটা ব্যাপারেই পরিণত হয়েছে। অনেকসময় রুটিরুজির এই আন্দোলন করতে গিয়ে অনেক মেহনতি মানুষ জীবন পর্যন্ত দিতে হয়। আমরা যাদের টোকাই বলি, তাদের অনেকেরই হয়তো জন্মপরিচয় পর্যন্ত নেই। আবার একটা অংশ আছে, যাদের জন্মপরিচয় আছে, কিন্তু জন্মদাতা-জন্মদাত্রীর সাধ্য নেই ভরণপোষণের। তাই তাদেরকে হাটতে শেখার সাথে সাথেই শিখতে হয় রুটিরুজির সংগ্রামও। এদের অনেকেই সমাজের বঞ্চিত মেহনতি শ্রমিকশ্রেণীর মানুষের সন্তান। আর যারা এই গার্মেন্টস, শিল্পকল-কারখানাগুলোর মালিক, তাদের সন্তান কারা? তাদের সন্তান হলো ঐ যে দামী গাড়িতে চড়া, দামী স্কুলে পড়া, ফটাফট ইংরেজীবলা ‘বেবিডল’গুলো।
যাদের বাবাদের অর্থলিপ্সার কারণে, শোষণের কারণে রাস্তার মোড়ে দাঁড়িয়ে ফুল বিক্রি করে পেট চালাতে হয় ফুলবানুদের, তাদের সাথে বন্ধুতা? কেমনে সম্ভব? যারা চিরকাল গাড়ীর কাচ দিয়ে ওদের দেখেছে আর নাক কুঁচকে বলেছে, “ডার্টি বিচ!”, আজ তাদের এই বুকে জড়িয়ে নেয়ার প্রবণতা দেখে কি সন্দেহের উদ্রেক হতে পারে না? যে কিনা নিজের শিল্পপতি বাবাকে রাজী করাতে পারেনি তার কারখানার শ্রমিকদের ন্যায্য বেতন-বোনাস দেয়ার জন্য, সে আজ রাস্তার মোড়ে দাঁড়িয়ে অন্যের গাড়িতে নক করছে টোকাইদের জন্য সাহায্য চেয়ে! এ ও সম্ভব! হুম, সম্ভব। কারণ এটা করলে সে একটা সার্টিফিকেট পাবে। যেটা দিয়ে সে খুব সহজেই এই নোংরা দেশ ছেড়ে পাড়ি জমাতে পারবে তার স্বপ্নের দেশে। এই হলুদ গেঞ্জি, এই আইডি, এই রোদে ছোটাছুটি তার কাছে একটা এডভেঞ্চার, একটা পিকনিক ছাড়া আর কিছুই নয়। তাই একে মায়াকান্না ছাড়া আর কিই বা বলা যেতে পারে? আর তাই এটা কখনোই সহানুভূতি নয়, এটা উপহাস।
মুক্তিযুদ্ধে জামায়াতে ইসলামীর ভূমিকা কি ছিলো সেটা সম্পর্কে আমরা সবাইই কমবেশী জানি। সেই জামায়াতে ইসলামী এখন মুক্তিযোদ্ধাদের পুরষ্কৃত করার জন্য অনুষ্ঠান আয়োজন করে। আর তাতে পুরষ্কার নেওয়ার যোগদান করে আল-মাহমুদ সহ আরো অনেক তথাকথিত মুক্তিযোদ্ধারাও। তাছাড়া মুক্তিযুদ্ধকালীন কাজগুলোকে একটা রাজনৈতিক ভুল হিসেবে আখ্যা দিয়ে তারা এখন তাদের বর্তমানকে জাস্টিফায়েড করতে চাচ্ছে। সুযোগ পেলেই নিজেদেরকে দেশপ্রেমিক বলে জাহির পর্যন্ত করছে। এখন ধরা যাক, জামায়াতে যত যুদ্ধাপরাধী আছে, তাদের শাস্তির আওতায় আনা হলো। ফলে, দলের দায়িত্বে এলো নতুন কিছু মুখ যাদের বিরুদ্ধে যুদ্ধাপরাধের অভিযোগ বা প্রমাণ নেই কিংবা যারা মূলতঃ যুদ্ধ পরবর্তী প্রজন্মের। এখন এই প্রজন্ম যদি হটাৎ করে মুক্তিযুদ্ধের স্বপক্ষে কথা বলা শুরু করে, আপনার কি একটু হলেও সন্দেহ জাগবে না? একবারও কি মনের মধ্যে কোনো কিন্তু খেলা করবে না? সেই সন্দেহ সত্য কিংবা মিথ্যা সেটা না হয় পরেই প্রমাণিত হবে, কিন্তু সন্দেহ তো হবে, নাকি?
তাই প্রশ্নটা আসে এভাবে, “রক্তচোষা শিল্পপতির ছেলেপুলেদের গরীবপ্রীতি আর নিজামী-মুজাহিদের উত্তরপুরুষদের মুক্তিযুদ্ধের স্বপক্ষে কথা বলার মধ্যে কি খুব বেশি পার্থক্য?”
জাগো’র ব্যাপারে ঠিক এরকমই একটা ‘সন্দেহ’ কিংবা ‘কিন্তু’ জন্ম নিয়েছে মানুষের মনে। আর এর পিছনে জাগোর ভলান্টিয়ারদের ভূমিকাও অস্বীকার করা যায় না। তারা মানুষের কৌতুহল-সন্দেহ দূর করার পরিবর্তে গলাবাজি, গালাগালি করেই পার পেতে চেয়েছে, এমনকি স্বয়ং ফাউণ্ডার নিজে আইনী ব্যবস্থা নেয়ার হুমকিও দিয়েছেন। আর যার ফলে অভিযোগের আঙ্গুল সংখ্যায় বৃদ্ধিই পেয়েছে, কমে নি। জাগো’র অবশ্যই অনুধাবন করা উচিত যে, তারা সমাজের এমন একটি অংশকে তাদের কাজে যুক্ত করছে, যাদের সহানুভূতিশীল ভাবমূর্তি সাধারণের কাছে সবসময়ই প্রশ্নবিদ্ধ। সেহেতু, তাদের উদ্দেশ্য যদি যথার্থই মহৎ হয়ে থাকে তবে তাদেরকে অবশ্যই বিতর্কে না জড়িয়ে বরং গ্রহণযোগ্য উপায়ে একে এগিয়ে নিয়ে যাবার উদ্যোগ নিতে হবে। আর বাংলাদেশের জনগণ অবশ্যই তাদের কাছে জবাবদিহিতা চাওয়ার অধিকার রাখে, এটাও তাদের বুঝতে হবে।
শেষে এসে আরো একটা দিক নিয়ে কিছু কথা বলি। জাগোর উদ্যোক্তা করভি রুখসাদ ধ্রুব ২০০৭ সালে এর সূচনা করলেও মূলত এ বছরই এটা সবচেয়ে বেশি আলোড়ন তোলে। এই প্রতিষ্ঠান নিয়ে ধ্রুব’র অনেক আত্মত্যাগের পাশাপাশি বিদেশী দূতাবাস বিশেষত আমেরিকান হাইকমিশন এ ব্যাপারে তাঁকে বেশ সহায়তা করে। ধ্রুব ইতিমধ্যে বেশকিছু পুরষ্কার ও লাভ করেছে এই কাজের জন্য। এখন এই সেবাকাজে কাজের চেয়ে তার ঢাকঢোল পেটানো আয়োজনের আধিক্য দেখে স্বাভাবিকভাবেই প্রশ্ন জাগে, তার ভলান্টিয়ারদের মতো তিনিও এওয়ার্ডের জন্যই এসব করছেন না তো? বিশেষত, তার সাথে যখন আমেরিকানরা আছেন, তখন অদূর ভবিষ্যতে একখানা নুবেল না হোক অন্তত ম্যাগসেসাই তো তিনি আশা করতেই পারেন, নাকি? তাতে যদি আমেরিকা ইউনুসের দ্বারা সফল না হওয়া উদ্দেশ্যকে সাফল্যের মুখ দেখাতে পারে। কেননা, গত এক দশকে নোবেল পুরষ্কারটা তো একরকম আমেরিকার ইচ্ছাধীন বিষয়েই পরিণত হয়েছে। বারাক ওবামা স্পিচ দিয়ে পান, অর্থনীতির ইউনুসও হয়ে যান শান্তির অবতার; চীনকে চাপে রাখার স্বার্থে দালাইলামাকে, আর হামাস কে ঠেকাতে ইয়াসির আরাফাতকে দেয়া হয় নুবেল পুরষ্কার। বলছি না তাঁরা যোগ্য নয়, বলছি এখানে যোগ্যতাটাই শেষকথা নয়। সবকিছুই তো ঘটছে আমেরিকার ইন্টারেস্ট রক্ষা করেই। তাই, ম্যাডাম বাদ না সাধলে বাঙ্গালী নিশ্চিত ভাবেই আরো একটা নুবেল পাওয়ার আশা তো করতেই পারে, তাই নয় কি?
সবশেষে তাই ‘জাগো’ সম্পর্কে আমার অভিমত এক ফেবুফ্রেণ্ডের এই স্ট্যাটাসের মতো্ই,
দেখিনি একুশ, দেখিনি একাত্তর;
পেয়েছি স্বদেশ স্বাধীনতা-উত্তর।
ইতিহাসের পাতা জুড়ে মিছে কুয়াশা,
'জাগো' ডাকে হবে দূর এই হত আশা?!?
মনে হয় না! এখনো অব্দি একে কেবলই ফক্কিকার বিনে তো কিছু মনে হচ্ছে না!! খুব করে চাই এ আশংকা ভুল প্রমাণিত হোক; কিন্তু হবে কি?
শিক্ষামাধ্যম প্রসঙ্গঃ
ইংলিশ-মিডিয়াম ভার্সেস/বনাম বাংলা-মাধ্যম। মূলত জাগো প্রসঙ্গের হাত ধরেই এই বিতর্কের আগমন। এই বিতর্কে যাওয়ার আগে আমি কয়েকটি প্রশ্নের অবতারণা করতে চাই। যে দেশের মাতৃভাষা আন্দোলনের দিন সারা বিশ্বে আন্তর্জাতিক মাতৃভাষা দিবস হিসেবে পালিত হয়, সে দেশে কেন মাতৃভাষাবর্জিত ইংলিশ মিডিয়াম শিক্ষাব্যবস্থার প্রয়োজন হয়? ধর্মনিরপেক্ষতা যে দেশের সংবিধানে একটি স্তম্ভ হিসাবে পরিগণিত হয়, সে দেশে কীভাবে কওমী ও মাদ্রাসা শিক্ষার মতো একটি কুসংস্কারাচ্ছন্ন, জঙ্গীঘেঁষা শিক্ষাব্যবস্থা টিকে থাকে? ভাষা আন্দোলনের ৫৯ বছরে এসেও কেন আমরা আমাদের ভাষায় স্বয়ংসম্পূর্ণতা অর্জন করতে পারি নি?
কওমী মাদ্রাসাগুলো কাদের অর্থায়নে চলছে, তাদের সেক্টর অব ইন্টারেস্ট কি, কারা কি ধরণের শিক্ষা(নাকি ট্রেনিং!) নিয়ে এখান থেকে বের হচ্ছে, সেটা জানার জন্য মনে হয় না খুব বেশি গবেষণার দরকার আছে। উপরমহল এতো কিছু জানে আরে এদের জানে না? সব জেনেবুঝেও চুপ করে থাকা হচ্ছে কোন অদৃশ্য চাপে? সরকারকে এসব নিয়ে ভাবতে হবে যত শীঘ্র সম্ভব। আর তা না হলে যতদিন দেশে এইসব প্রতিষ্ঠান থাকবে ততোদিন জঙ্গীবাদ থেকে আমাদের মুক্তির স্বপ্ন, স্বপ্নই থেকে যাবে।
কওমী মাদ্রাসাগুলো আমাদের দেশে জন্ম দিচ্ছে, লালন করছে মধ্যপ্রাচ্যীয় ধর্মান্ধগোষ্ঠীর। আর ইংলিশ মিডিয়াম? ইংলিশ মিডিয়াম স্কুলগুলো তৈরি করছে একটা “ওয়েস্টার্ণ কালচার ব্লাইণ্ড” প্রজন্ম। যারা নিজেদের সংস্কৃতি সম্পর্কে জানে না। বাঙ্গালী ঐতিহ্য-সংস্কৃতির জন্য এদের কোনো ভালোবাসা তো নেইই, বরং অপসংস্কৃতির চর্চা করে প্রতিনিয়ত এর ক্ষতিসাধন করছে। আমরা যদি হিন্দি সিরিয়ালপ্রিয়দের সমালোচনা করি, তাহলে পশ্চিমা ফ্রাসট্রেটেড লাইফের এই সমঝদারদের কেন ছাড় দেবো?
আর তাই, শিক্ষার মাধ্যম হওয়া উচিত একটাই। সেটা আমাদের মাতৃভাষা বাংলা। আর সেখানে শিক্ষামানের ব্যাপারটাও নিতান্তই অবান্তর।
ড. মুহম্মদ জাফর ইকবাল প্রসঙ্গঃ
কলেজে মিজানুর রহমান ভূঁইয়া নামে একজন স্যার আমাদের জীববিজ্ঞান ক্লাস নিতো। হটাৎ একদিন ক্লাসে তিনি কথা প্রসঙ্গে বলে বসেন যে, হুমায়ুন আহমেদ, জাফর ইকবাল আর আহসান হাবীব- এই তিনটা হইলো বাংলামায়ের তিন কুলাঙ্গার! আমি সেদিন নিজের কানকেও প্রথমে বিশ্বাস করতে পারিনি। কিন্তু না, তিনি ‘কুলাঙ্গার’ শব্দটাই ব্যবহার করেছিলেন। হুমায়ুন আহমেদ তখন শাওনকে বিয়ে করে চারদিকে বেশ বিতর্কিত, তাছাড়া তার বইও তখনো আমার খুব একটা পড়া হয়ে উঠে নি। আহসান হাবীবকে চিনতাম না, কেননা ‘উন্মাদ’ এর সাথেও সাক্ষাৎ হয় নি। তাই খটকা লেগেছিলো শুধু একটি নাম নিয়েই। জাফর ইকবাল। আমার প্রিয় লেখক জাফর ইকবাল স্যার সম্পর্কে এমন কথা! পুরো ক্লাসে সেদিন শুধুমাত্র এই আমি দাঁড়িয়ে গিয়ে তার কথার রিপিট করেছিলাম, “স্যার, কথাটা কি মুহম্মদ জাফর ইকবাল সম্পর্কেও সত্য?” স্যার আমাকে ঝাড়ি দিয়ে বসিয়ে দিলেন। তারপর অবতারণা করতে লাগলেন তার ছাগুটাইপ অদ্ভূত যত যুক্তির। সেগুলো যারা ব্লগ পড়েন, তারা প্রায় সবাই কমবেশী জানেন। তাই সেগুলো সম্পর্কে নাইবা বললাম।
জাফর ইকবাল স্যারকে নিয়ে আজ পক্ষে-বিপক্ষে অনেক আলোচনা। কেউ তার সমালোচনায় মুখর তো কেউ তার স্তুতিতে। আমি তার লেখার ও অন্যান্য অনেক কাজেরই গুণমুগ্ধ, কিন্তু তবু স্তুতি করতে চাই না। আমি চাই তার সমালোচনা তথা গঠনমূলক সমালোচনা করতে, শুনতে। আমি তাকে দেবতা নয়, মানুষ ভাবতে চাই, উত্তম মানুষ। কিন্তু উত্তম মানুষেরাও ভুল করেন। গান্ধীজী ভুল করেছিলেন সুভাষ আর নেহেরুর মধ্যে উত্তরসূরী বাছতে গিয়ে, শেখ মুজিব ভুল করেছিলেন তাজউদ্দিন আহমেদের মূল্যায়ন করতে গিয়ে, ভূপেন হাজারিকা ভুল করেছিলেন বিজেপি তে যোগ দিয়ে। কিন্তু জাফর ইকবাল স্যারের ভুল করা চলবে না। কারণ, আজকের বাংলাদেশে তাঁর মতো মানুষের খুব অভাব। আর তাই, আমি চাই তিনি যেন ভুলত্রুটি এড়িয়ে চলতে পারেন, তিনি যেন পথভ্রষ্ট না হোন।
তাই ব্লগারদের প্রতি আহবান থাকবে, তাকে কুরুচিপূর্ণ, অযৌক্তিক সমালোচনায় বিদ্ধ করা থেকে বিরত থাকুন। দরকার নেই অহেতুক স্তুতিগানেরও। যদি পারেন তো, যৌক্তিক সমালোচনা দিয়ে তাকে সঠিক পথে থাকতে সহায়তা করুন। মনে রাখবেন, ওনার মতো মানুষদের অগ্রযাত্রাতে সবচেয়ে বেশি লাভবান হবে এই বাংলাদেশ আর বাংলাদেশীরাই।
(এই লেখাটা নিয়ে অনেকদিন থেকেই ভাবছিলাম। কিন্তু লেখা হয়ে উঠে নি। এরই মধ্যে এই প্রসঙ্গগুলো নিয়ে অনেক নদী-সাগর তোলপাড় হয়ে গেছে। তবু দেরিতে হলেও নিজের ভাবনাগুলো শেয়ার না করে পারলাম না। মেটাব্লগিং সম্পর্কে এখনো ভালো বুঝে উঠতে পারিনি। তাছাড়া লেখাটাও বড় হয়ে গিয়েছে। কোন পোস্টে দিবো সেটাও বুঝতে পারছিলাম না। তাই আলাদা পোস্ট হিসেবেই দিলাম। ব্লগীয় নীতিগত কোনপ্রকার দোষে দুষ্ট হলে, ক্ষমাসুন্দর দৃষ্টিতে দেখার অনুরোধ রইলো। সেইসাথে যদি ভুল কিংবা দোষগুলো সম্পর্কে অভিহিত করা হয়, তবে বিশেষ উপকৃত হবো।)
--বাংলামায়ের ছেলে


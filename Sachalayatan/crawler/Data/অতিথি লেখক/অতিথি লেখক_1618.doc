রানওয়ে



স্মৃতির পালক ঠোটে উড়ে গেল একটা পরিযায়ী পাখি
আমাদের দেখার চোখ নেই
ঘুঘুর কাব্য রোজকার আর্তনাদ হয়ে বাতাসে মিলালো
শ্রবণের ভেতর প্রতিদিন ঢুকে পড়ে একটা রেলগাড়ী
স্মূতির ভেতর তার সাইরেন
একদিন আমি পৌছালাম তার আগেই

আমাদের যা নেই
তাই নিয়ে ডেকে গেল একটা লাজুক ঘুঘু
তার ডাকের ভেতর তৈরি হয়েছিলো কতগুলো মহাকাব্য?
দৃশ্যের ভেতর যা নেই
তার ইতিহাস তৈরি হয় অচিন অক্ষরে
আমরা নই সেই ভূবনের বাসিন্দা

স্মৃতির পালক ঠোটে উড়ে গেল একটা পরিযায়ী পাখি
আমাদের দেখার চোখ নেই
ঘুঘুর কাব্য রোজকার আর্তনাদ হয়ে বাতাসে মিলালো

শ্রবণের ভেতর প্রতিদিন ঢুকে পড়ে একটা রেলগাড়ী
স্মূতির ভেতর তার সাইরেন
একদিন আমি পৌছালাম তার আগেই
শীষ বাজাতে বাজাতে রোদের ডানায় উড়ে গেল ট্রেন

তারপর হঠাৎ ডানা গজাল সবার
আর আমি ছাড়া সবাই খুঁজে পেল নিজস্ব উড়াল পথ
যেন আমাদের সকলের সম্মিলিত ইতিহাস
রানওয়ে হয়ে বাতাসে ভাসছিলো

প্রেমিকার স্তনবৃন্ত থেকে খসে পড়ে গেল প্রেমিক
আর তার অন্তর্বাস গুলো মুহুর্তেই হলো প্রজাপতি
বাতাসে ভর দিয়ে কিছুক্ষন দাড়িয়েছিলো সবাই
তারপর পূর্ব বা পশ্চিমে যার যেখানে ইচ্ছা উড়ে চলে গেল

আমার দেখার চোখ উড়ে গেছে সেই ঝড়ে
বিশাল অশোক গাছের মত তার নগ্ন শরীর ভেঙ্গে পড়লো যেদিন

                                                                    -রাখাল বালক




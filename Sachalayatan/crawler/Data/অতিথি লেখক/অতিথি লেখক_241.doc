মানচিত্রের সন্ধানে ২



রেনেল পুনরায় কাজ শুরু করলেন। ৬৭-র গোড়ায় সুখবর এলো,কোম্পানি সার্ভেয়র জেনারেল অব বেঙ্গল পদ সৃষ্টি করে তাঁকে নিযুক্তি দিয়েছে। রেনেলের বয়েস তখন পঁচিশ। মাইনে বাড়লো,তার সঙ্গে পাওয়া গেল চারজন সহকারী সার্ভেয়ার। ভগ্নস্বাস্থ্যের দরুন অসুবিধা হচ্ছিল,ডায়েরি থেকে দেখা যায়,পরিশ্রমসাধ্য কাজগুলির জন্য তিনি সহকারী রিচার্ডসের ওপর ক্রমশ বেশি ভরসা করছেন। ১৭৭১-এ ফিল্ডসার্ভে শেষ হলো,হাজার হাজার স্কেচম্যাপ নিয়ে রেনেল ঢাকায় গুছিয়ে বসলেন তাদের প্রকাশযোগ্য রূপ দিতে। 
   এখানে একটি কথা বলে রাখা দরকার,রেনেল তাঁর এটলাসে যেসব ম্যাপ প্রকাশ করেছেন তাদের মাপ গড়ে ৫৫X৩৫ সেমি,অতটুকু পরিসরে প্রধান প্রধান শহর ও গ্রামই শুধু দেখানো যায়,কিন্তু যে মাস্টার ম্যাপ থেকে তৈরি,তার সাইজ গড়ে ৮০X৬৫ সেমি,এবং তা অনেক বেশি ডিটেইলড। দুই,তাঁর ম্যাপে সর্বাধিক গুরুত্ব দেওয়া হয়েছে জল ও স্থলপথকে,প্রাথমিক আদেশ তাই ছিল,ফলে বড়-ছোট নদী তো বটেই খাঁড়ি,কাটাখাল নিখুঁতভাবে উপস্থাপিত। তিন,তাঁর ম্যাপে 0 লঙ্গিচ্যুড কিন্তু গ্রীনিচ নয়,কলকাতা,যার অবস্থান Lat North 22.35 ও  Long East 88.23। ফলে আধুনিক কালের হিসাবে পাল্টে নেওয়া বেশ কঠিন।চার,রেনেলের ম্যাপ সেক্সট্যান্ট রিডিং ও চেন সার্ভে নির্ভর ফলে আধুনিক ম্যাপের ওপর সুপার-ইমপোজ করা যায় না।
   ১৭৭২এর অক্টোবরে কলকাতায় এসে বিয়ে করলেন জেন থ্যাকারেকে,এবং সস্ত্রীক ঢাকায় ফিরে গেলেন। সুখী দম্পতি ছিলেন তাঁরা,১৭৭৩এ একটি মেয়ে জন্মেছিল,তার নামও জেন,এক বছর বয়েসেই তার মৃত্যু হয়। ঢাকাতেই তার কবর,মায়ের খুব প্রিয় ছিল শিশুটি,ঢাকা ছেড়ে চলে যাওয়ার সময় সমাধিফলকটির রূপার ছাঁচ তৈরি করিয়ে ইংল্যাণ্ডে নিয়ে যান,এখনো আছে। দ্রুত কাজ শেষ করতে চাইছিলেন তিনি,ভগ্নস্বাস্থ্যে এদেশের আবহাওয়া যে বেশিদিন সহ্য হবে না,বুঝতে পারছিলেন। ১৭৭২এর মার্চেই লিখছেন,কাজের অগ্রগতি বেশ ভালো,আগামী বারো মাসের মধ্যে কাজ সম্পূর্ণ শেষ করতে পারব আশা করছি। তবু ঐ বিশাল কাজ শেষ করতে ১৭৭৬ হয়ে গেল। রেনেল তার কিছু অংশ লণ্ডনে পাঠিয়ে দিয়েছিলেন,তিনি ভারতে থাকতে থাকতেই সেই বছরেই লণ্ডন থেকে প্রকাশিত হলো এদেশের প্রথম জরিপ করা মানচিত্র,An Actual Survey on the Provinces of Bengal, Bahar &c., স্কেল ১ইঞ্চি=১২মাইল,দু’পাতায়,মোট সাইজ 150X98 সেমি। ১৭৭৭এর মার্চে কলকাতা থেকে চিরদিনের মতো ভারত ছাড়লেন রেনেল পরিবার,সম্বল বছরে ৬০০ পাউণ্ড পেনশন আর কোম্পানির উপদেষ্টা পদ।
  রেনেলের গুরুত্বপূর্ণ প্রকাশনাগুলি,সবই হয়েছে তাঁর দেশে ফিরে যাওয়ার পর,তাঁর তত্ত্বাবধানে মুদ্রিত। যেমন,A Description of Roads in Bengal and Bahar(১৭৭৮),A Bengal Atlas (১৭৮০),তেরোটি  প্লেটসহ, ইত্যাদি।এছাড়া একটি স্মৃতিকথা লিখেছিলেন,Memoir of a Map of Hindoostan or the Mogul’s Empire (১৭৮৩)।
   ১৭৬৭তে রেনেলকে সার্ভেয়ার-জেনারেল নিযুক্তিকেই ‘সার্ভে অব ইণ্ডিয়া’ স্থাপনের বছর ধরা হয়। রেনেলের হাতে যার গোড়াপত্তন,সেকাজ চলতে লাগলো অব্যাহত। হিন্দুস্তানের হালচাল ততদিনে ইংরেজরা বুঝে ফেলেছে,তাদের বিজয়রথ আপাতত থামছে না। নতুন নতুন অঞ্চল দখলে আসছে,মানচিত্রেরও প্রয়োজন বাড়ছে পাল্লা দিয়ে। এদিকে জরিপের কারিগরী উন্নতি আরো হয়েছে। সব মিলিয়ে কোম্পানী অতিশয় উচ্চাশামূলক এক সিদ্ধান্ত নিয়ে ফেলল,সারা ভারতের ট্রিগনোমেট্রিক্যাল সার্ভে করার,যা ইতিহাসে ‘দ্য গ্রেট ট্রিগনোমেট্রিক্যাল সার্ভে’ নামে পরিচিত।এইখানে বলে রাখা ভালো তখন দুটি শাখায় কাজ হতো,টপোগ্রাফিক্যাল সার্ভে (যা রেনেল করতেন)ও রেভেনিউ সার্ভে। ট্রিগনোমেট্রিক্যাল হলো নতুন তৃতীয় শাখা।
   কাজ শুরু হলো ১৮০২ সালে দক্ষিণ ভারত থেকে,প্রথমে ধরা হয়েছিল সময় লাগবে পাঁচ বছর।বাড়তে বাড়তে আরো সত্তর বছর পেরিয়ে গেল।ইতিমধ্যে সিপাহি-বিদ্রোহ ঘটে গেছে,এমনকি ১৮৫৮য় কোম্পানী শাসনের অবসান ঘটিয়ে মহারাণী ভিক্টোরিয়া নিজের হাতে শাসনভার নিয়েছেন,সার্ভে কিন্তু থামেনি। সার্ভেয়ররা আক্ষরিক অর্থে হিমালয়ের পর্বত-কন্দর থেকে সেন্ট্রাল প্রভিন্সের ব্যাঘ্রঅধ্যুষিত গভীর জঙ্গল বা উত্তর-পশ্চিমের ভয়ানক বিপজ্জনক উপজাতি এলাকা—পায়ে হেঁটে ঘুরেছেন ভারতের একটি নিখুঁত মানচিত্রের সন্ধানে। একে বলা হয় পৃথিবীর বুকে ঘটা সর্ববৃহৎ ও দীর্ঘ জরিপ।
   জিটিএস,যে নামে এটি অধিকতর পরিচিত,আমরা তার খবর রাখি,কারণ,এই সার্ভেতেই হিমালয়ের নামজাদা শৃঙ্গদের উচ্চতা নির্ধারিত হয়,এভারেস্ট,কে-টু বা কাঞ্চনজঙ্ঘা।কতদূর চলে এলাম আমরা,রেনেল হিমালয় নামটাই জানতেন না,লিখতেন টার্টারিয়ান মাউন্টেনস। 
   রেভেনিউ সার্ভের কথা বাদ দিলে,কারণ,এর কাজ মূলত বিভিন্ন মালিকানাধীন জমির সীমা নির্ধারণ,সার্ভে অব ইণ্ডিয়ার কাজ টপোগ্রাফিক্যাল শীট,সংক্ষেপে টোপো শীট ও জেলা ম্যাপ প্রকাশ। প্রথমটির স্কেল ১ইঞ্চি=১মাইল,দ্বিতীয়টির ১ইঞ্চি=৪মাইল। এইগুলি নির্দিষ্ট সময়ের ব্যবধানে সংশোধিত হয়ে থাকে। এই পদ্ধতি এখনো চলমান।

মানচিত্র ১.রেনেলের ‘বেঙ্গল এটলাস’ থেকে নেওয়া,অংশবিশেষ।  মূল শিরোনাম,Plan of the Environs of the City of Dacca,স্কেল ১ইঞ্চি=২মাইল,আমার ধারণা এটিই ঢাকা শহরের প্রথম জরিপকৃত ম্যাপ। রেনেল কতগুলি স্থান নম্বর দিয়ে নির্দেশ করেছিলেন,বোঝা যাবেনা বিধায় আবার লিখে দিয়েছি। রেনেলকৃত এর তালিকাটিও দিচ্ছি, 1. English Factory, 2. French D, 3. Dutch D, 4. Kella, 5. Lolbaug, 6. Octagon, 7. Burying Ground, 8. Manickchun’s Garden, 9. Becon’s D, 10. Nabobgunge, 11. Dewanbazar , ম্যাপের ডানদিকে দোলাই খাল,এখন বুজিয়ে রাস্তা ও বাঁদিকের উপরের কোণে মীরপুর লক্ষণীয়।

মানচিত্র ২.ডিস্ট্রিক্ট ম্যাপের নমুনা,ঢাকা,সার্ভে ১৮৫৭-৬০,প্রকাশ ১৮৮৫,আংশিক,স্কেল ১ইঞ্চি=৪মাইল।

মানচিত্র ৩. ঢাকা ১৯২৪,যে বই থেকে নেওয়া তার প্রকাশ ১৯৩৭। তাতে বলা হয়েছে,’At Kurmitola,10m.  distant by road, a forest begins, which stretches N. for over 100m. to Tangail. Leopards may frequently be had within 10m. of Dacca, and tigers a little further off. Duck are plentiful in parts, but snipe are very scarce’.

মানচিত্র ৪. রেনেলের ‘বেঙ্গল এটলাস’ থেকে নেওয়া,অংশবিশেষ।  মূল শিরোনাম,The Low Countries Beyond the Ganges/From the Mauldah River to Sylhet, স্কেল ১ইঞ্চি=১২মাইল,সাইজ ৬১.৫X২৯সেমি।

মানচিত্র ৫. ডিস্ট্রিক্ট ম্যাপের নমুনা,রাজসাহী,সার্ভে ১৯১০-১৬,সংশোধন ১৯২৮,১৯৪০ । আংশিক,স্কেল ১ইঞ্চি=৪মাইল।
 
পাঠ্য তালিকা-Andrew S. Cook,  Major James Rennell and a BENGAL Atlas (1780 and 1781), 1976.
Reginald H. Phillimore,  Historical Records of the Survey of India, 5 Vols. 1945-1968.
John Keye,  The Great Arc: The Dramatic Tale of How India was Mapped and Everest was Named, 2000.
বুড়া
bura4819@rediffmail.com


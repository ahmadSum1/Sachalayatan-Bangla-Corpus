আমিও মানুষ



শারমিন,
তোমার চোখের তিক্ততাগুলো
একবার ভালোবাসায় বদলে দেবে?
আমি আধুনিক কালের এক রোমান্টিক যুবক
তবুও তো ঘর ছেড়েছি,
তবুও তো ঝাঁপ দিয়েছি জীবন যমুনায়।
শারমিন, তোমার চোখের ভাষা বুঝতে
তাজিনডং থেকে বঙ্গোপসাগরের অতলে
লক্ষ-কোটি নির্জনতাকে পাশ কাটিয়ে
খুঁজে গেছি অন্ধকার প্রহরেও;
---খুঁজে পাইনি---
তোমার কপালে ফুঁটে ওঠা
বিরক্তির সুস্পষ্ট ভাঁজগুলো
একবার অদৃশ্য করে তাকাবে?
শারমিন,
প্রখর রৌদ্রে দৃপ্ত স্লোগান শেষে
মিছিলের পাশে বসে সিগারেটের ধোঁয়া
আর ঘাম জবজবে শার্টখানি হাতে নিয়ে
কতবার হারিয়েছি তোমার স্মৃতির ধাঁধাঁয়!
আমি কোমল মনের এক সবুজ তরুণ
তবুও তো পেরিয়েছি পাথর সময়।
একবার তোমার বরফশীতল চাহনিটাকে
কোমল রৌদ্রের উষ্ণতায় পাল্টে দিয়ে দেখ
আমিও মানুষ।
সাঈদ আজিজ(sayedbinaziz@yahoo.com)


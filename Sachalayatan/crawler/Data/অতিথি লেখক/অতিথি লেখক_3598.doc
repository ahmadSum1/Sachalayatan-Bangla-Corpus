সংক্রান্তি



পাথরের উপর পাথর রেখে তুমি পৃথিবীর কোমলতম বিন্যাস গড়ে তোল আর আমি তোমার কানের কাছে ফিসফিস করে বলি সেই আহাম্মক কৃষকের গল্প যে কিনা সরল পাপে ঈশ্বরের কাছে চিঠি লেখে; তুমি হেসে ওঠ- যাবতীয় বিষাদ ও বেদনার মাঝে টেনে ধর একটি সরলরেখা, যদিও তোমার কান পর্যন্ত আমার কণ্ঠস্বর পৌঁছায় না, তার আগেই ভেঙে টুকরো টুকরো হয়ে সময়ের মেঝেতে ছড়িয়ে পড়ে আর তুমি কথার কণিকা কুড়াও, জোড়া দিতে চাও একটার সঙ্গে আরেকটা- যেন জিগ স পাজল; তোমার অলক্ষ্যে ঊষা হয় আফ্রোদিতির ডানাছেঁড়া দিন, রৌদ্রপর্দা ধরে ঝুলে থাকে প্রেম, পাপ আর রক্ত- সারা দিনমান। এইসব গল্পের গভীরে আমাদের চোখ শুধু গড়িয়ে দেওয়া একজোড়া মার্বেল পাথর- স্বর্গের বাতাস তার গায়ে লেগে থাকা জল অথবা বিভ্রম উড়িয়ে নিয়েছে সাময়িক। তবু ঠিক জেনো একদিন আমার হৃদয় আর্দ্র হবে জন্মাবার পর গত একুশ বছরে আমি একবারও মৃত্যুবরণ করি নি এই কথা মনে করে। এই গ্লানি, এই অপচয় নীল রঙ হয়ে সমুদ্রভ্রমণ শেষে আকাশে ছড়িয়ে যাবে, ফের লাফিয়ে নামবে তোমার উঠানে, আর তারপর তুমি জানতে চাইতে পারো- ফুলের অলিন্দ থেকে শুষে নিলে যাবতীয় ঘ্রাণ কিভাবে লোপাট হয় একে একে জলসিঁড়ি, ঝিঁঝিঁ পোকা এবং কবিতা? 


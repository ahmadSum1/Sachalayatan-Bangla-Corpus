শিরোনামহীন



শেষ বার কবে যেন দেখেছি
মনে আমার নাইবা এলো।
আধো আধো মনে আছে
তোমার বসে থাকাটা,
ঢাকাই রিক্সায় ঋজু শালবন বসে থাকাটা। 
কপালে ঘাম-বিন্দু-রেখা
না হয় বাদ দেয়া গেলো ।
তাই বলে তোমার শুকিয়ে যাওয়া কীর্তিনাশা হাসিখানি
চরে ঝাঁক ঝাঁক কাশবন হাসিটুকু,
নাচুরে ফিঙ্গের চটুল চোখের মণিদুটো
কি আমার কখনো চোখ এড়িয়ে গেছে?
তোমার ঠোঁটে কালো তিল আর চড়াই উৎরাই
না হয় কালিদাস অথবা তোমার বরের জন্য রেখে দিলেম।
তাই বলে মুখ বাঁকিয়ে টিপ্পনী কাঁটার ভঙ্গিখানি
আমার জন্য রেখো।
তোমার পাশে বসা হবু বরকে বাদ দিলে
তুমি ঠিক আগের তুমিটিই আছো।
তাই না গো-- 
কৃষ্ণ কানহাইয়া 


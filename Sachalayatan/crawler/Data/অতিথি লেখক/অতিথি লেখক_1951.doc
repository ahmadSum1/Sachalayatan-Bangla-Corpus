প্রধানমন্ত্রীর নিকট একজন বালকের খোলা চিঠি...



প্রিয় প্রধানমন্ত্রী,
আমি একজন সাধারন পরিবারের সন্তান। আমি জানি, আমার এই খোলা চিঠি কোনদিন আপনার দরবার পর্যন্ত পৌছাবে না। কিন্তু তারপরও চিঠি লিখছি। বরং বলা উচিত, লিখতে বাধ্য হচ্ছি।
আমি খুব সাধারন একজন বালক। আমার বয়স এখনও ১৮ হয়নি। ১৮ বছর হলে নাকি দেশের নাগরিক হওয়া যায়। তার আগে নাকি দেশের নাগরিক হওয়া যায় না। নাগরিক হওয়ার পর নাকি ভোটও দেয়া যায়। এসব কথা নাকি আমাদের পাঠ্য বইতে লেখা আছে। কিন্তু যে বইতে স্বাধীনতার ইতিহাস ৫ বছর পর পর পরিবর্তন করা হয় সেসব বই আমি পড়ি না।
আমার কয়েকজন বন্ধু আমাকে বললো যে আপনি কি একটা কোম্পানির সাথে একটা চুক্তি করেছেন। তাতে দেশের সব তেল গ্যাস তুলে ফেলা হবে। আমাদের দেশের জন্য নাকি মাত্র ২০ শতাংশ তেল গ্যাস পাওয়া যাবে। ওরা কি কি সব হিসাব দেখালো। আমি কিছুই বুঝলাম না হিসাবের। ওরা অংকে সবসময় ৯৯-১০০ পায়। কিন্তু আমার জন্য পাশ করা সত্যি কঠিন। গত দ্বিতীয় সাময়িক পরিক্ষায় অংকে মাত্র ২২ পেয়েছিলাম। কিন্তু ঐকিক নিয়মটা খুব ভালো বুঝি। ২০ শতাংশ মানে ১০০ভাগের ২০ ভাগ, তার মানে ১০ ভাগের ২ ভাগ, তার মানে ৫ভাগের ১ভাগ।
প্রিয় প্রধানমন্ত্রী,
আমরা অংকে কাঁচা হতে পারি হিসাব কষা হয়ত আমাদের জন্য সত্যিই কঠিন। হিসাবের এক পর্যায়ে হয়ত আমরা সব কিছু তালগোল পাকিয়ে ফেলি। কিন্তু আপনি জেনে রাখুন, দেশের হিসাবে আমরা কোন গরমিল করবো না। আপনি যে একটা অসম চুক্তি করেছেন এটা বোঝার জন্য অংকে পাকা হওয়া লাগে না।
প্রিয় প্রধানমন্ত্রী,
আজ বিদেশী কিছু ধর্ষক আমাদের মাকে ধর্ষন করতে ছুটে আসছে। কিন্তু এই মা-টার ১৬ কোটি সন্তান রয়েছে। কোন মায়ের সন্তান তার মাকে কখন ই ধর্ষিতা হতে দেবে না। ১৬ কোটি সন্তানের চিৎকারে আজ বাতাস কাঁপছে। এই সন্তানেরা তার মাকে কোনভাবেই ধর্ষিতা হতে দেবে না। কিন্তু আপনি প্রধানমন্ত্রী হয়ে কি করছেন? ধর্ষকদের মদদ যুগাচ্ছেন নাকি এই মা-টাকে রক্ষা করার চেষ্টা করছেন?
আমাদের গ্রামে একজন পাগল আছে। তার নাম রহমত। ১৯৭১ সালে সে যুদ্ধ করেছে। বাবা-মা। ভাই-বোন সবই হারিয়েছে যুদ্ধে। সে কিন্তু তার বাবা মাকে হারিয়েছে একটি সার্টিফিকেট এর জন্য না, দেশের জন্য। ভাই-বোনের স্নেহ মমতা থেকে বঞ্চিত হচ্ছে সার্টিফিকেটের জন্য না, দেশের জন্য। সেই পাগলটা এখন কি বলে জানেন? আপনি কিভাবে জানবেন? কিন্তু জেনে রাখুন সে এখন বলে "এই দেশটাকে কিসের জন্য স্বাধীন করলাম? আমরা কি এই দেশের স্বপ্ন দেখেছিলাম"। হ্যাঁ প্রধানমন্ত্রী। আজ থেকে ৩০ বছর পর দেখবেন বাংলাদেশে গুটিকয়েক সুস্থ মানুষ পাবেন । আর বাকি সবাই হবে "পাগল"। কারণ এই ১৬ কোটি মানুষের কেউ আশা করেনা আগামি ৩০ বছরের মধ্যে আমাদের দেশে আর কোন তেল গ্যাস থাকবেনা।
প্রিয় প্রধানমন্ত্রী,
আমরা টোকাই। আপনাদের ফেলে দেওয়া খাদ্য থেকে যেটুকু পারি সেটুকুই খাই। কিন্তু আমাদের দেশটাকে আমাদের পৃথীবির সামনে টোকাই হতে দেব না। ১৬ কোটি মানুষের আর্ত চিৎকারে আকাশ পাতাল কাঁপবে কিন্তু আমাদের তেল গ্যাস আমাদের দেশেই থাকবে।
"মারো, বাঁধো, কিন্তু আমাকে তো বাঁধতে পারবে না, আমার তো মৃত্যু নেই। আমি যে আবার আসব"।


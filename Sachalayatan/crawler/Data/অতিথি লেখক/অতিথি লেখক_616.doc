দুপুরের গল্প 



'সিরাজুদ্দৌলা' রোলটা ছেড়ে দেয়ার চাপা কষ্ট শীত শীত দুপুর টা উপভোগ করতে দিলোনা ! 
মাতব্বরের ছেলের কথায় উচ্চবাচ্চ করে কি করে ! 
এমনিতেই পানুর দিকে চোখ ছোকরার ।
করুক সিরাজ । 
ডোবাবে , ডোবাক ! 
আমার কি ! 
বাড়ির সামনে অলস সময়ে একটা ফিলযফিক্যাল  স্বান্তনা খুঁজে রফিক ! 
পাশের বাড়ির বেড়ার ওপাশে পানুর নড়াচড়া  টের পায় ! 
এত ভীর ভাট্টা , এত মুহুর্মুহু শব্দ , জল , শিশির , পাতা ঝরা , ভাঙ্গা রাস্তার চেচামেচি , এত মানুষ , ধান কাটাকাটি , ঝগড়া ঝাটি , হাইওয়ের এক্কা দোক্কা গাড়ি , সব কিছু ছাপিয়ে পানুর পলকা পায়ের আওয়াজ ঠিক ভেসে আসে কানে !
পানু এখন এঘর , ওঘর করবে কিছুক্ষন। 
বার তিনেক তাকাবে কাঁচা শোলার বেড়ার নিশ্ছিদ্র বাধায় ! 
একপাশের বেণি করা চুল হালকা করে ধরে লাফ দিয়ে ডিঙ্গাবে ঘরের চৌকাঠ ! 
পরতে পরতে সামলে নিবে । 
তারপর নিজের মত করে লজ্জার হাসি হেসে উঠে যাবে নিজের ঘরে ! 
দক্ষিনের জানালা খুলে গুন গুন করে উঠবে পানু । 
পুকুরে তখন একশটা জলপোকা  সরসর  করে সরে যাবে বুড়ো আমগাছটার জল ছুঁই ছুঁই হাজারটা শেকড়ের ফাঁক ফোকরে । 
তখন একটা ভুলোমন বাতাস পানুর গোসলের আগের লালচে নরম চুলগুলো নেড়ে দিয়ে যাবে ! 
আর একখণ্ড সোনা রঙ রোদ এসে গেথে যাবে পানুর অমন নিষ্পাপ ছোট্ট কপাল , অমন ডাগর চোখ , আর মসৃণ শ্যামল মুখটাতে ! 
আমগাছটার আড়ালে তখন,  
আব্দুল লতিফ এর বড় ছেলে রফিক হুরমুর করে মরে যাবে ভালোবাসায় ! 
হৃৎপিণ্ড থেমে যাবে তার অনেক্ষন! 
কেবল পানু জানে এসব ! 
                                                    ০ 
কি শরমের কথা ! 
এই গ্রামে আগে কেউ এই সব শুনছে কখনো ! 
মাগরিবের নামাজ পরে বের হয়ে পানুর বাবার কথা শুনে মর্মে মরে যান আব্দুল লতিফ ! 
থিয়েটার ই মাথা খাইছে ছোকরার ! লজ্জায় মাটিতে মিশে যেতে ইচ্ছা করে তার ! 
পানুর বাবা বুদ্ধিমান মানুষ ।
রফিক ছেলে খারাপ না । 
কি দরকার ঝামেলার ! বিয়ে পরিয়ে দেই চলেন । 
থাকবে তো দুই জন , আমরা আর কত দিন ! ভালো থাকলেই তো হইলো ! 
মাগরিবের নামাজ শেষের অন্ধকারে বাড়ি ফিরতে ফিরতে দিন ক্ষন পাকাপাকি করে ফেলেন দুই জন ! 
                                                   ০ 
পানুর ছায়া ভেঙ্গে ভেঙ্গে যায় পুকুরের নরম ঢেউ এ ! 
রফিকের হঠাত ভিষন লজ্জা লাগে ! 
কি কি সব বলতে ডেকে নিয়ে এসে নিজেই চুপ করে বুড়ো আমগাছটায় হেলান দিয়ে পুকুরের দিকে তাকিয়ে থাকে রফিক ! 
পানু গালে এক বিন্দু টোল ফেলে মিটিমিটি হাসে ! 
শোন , ঢাকা থেকে যে শাড়ি কিনবা , দোকান চিনো তুমি ! 
থিয়েটারের ঘষেটি বেগমের কস্টিয়ুম নিয়া আসবা নাতো আবার !  
রফিক চুপ করে থাকে ! 
ঢেউ আর রোদ , রোদ আর ঢেউ আর সমস্ত জলপোকার অস্থির নড়াচড়া , বুড়ো গাছটার শ্যাওলা ধরা শীকর , নুইয়ে থাকা পানুদের নারকেল গাছ এই সব দেখে ! 
বলনবানা কিছু ? 
লজ্জায় রফিক কথাই বলেনা আর ! 
যাওয়ার সময় হয়ে আসে । 
আমি একটা নীল শাড়ি যদি কিনি ? 
বিয়েতে কেউ নীল শাড়ি পরে ! 
লালা শাড়ি না পরলে বউ বউ লাগবে ! 
রফিক হঠাত কেমন এলোমেলো হয়ে যায় অস্বস্তিতে ! 
কিছু বলে না আর ! পুকুরের ধার ধরে বাড়ি ফিরে আসে দ্রুত ! 
                                                    ০
কেনা কাটা শেষ হতে হতে অন্ধকার হয়ে আসে ।
আজ আর ফেরা হলো না । ঢাকার অবস্থাও ভালো না । মিছিলে , মিটিঙে , কার্ফিউএ থম ধরে আছে শহরটা ! উর্দু আর বাংলা নিয়ে টানাপড়েনে টানটান অবস্থা ! 
পৃথিবীটাই মাতুব্বরদের জায়গা ! 
যেমন খুশি চাপিয়ে দেয়া কেবল ! 
ক্ষমতাহীন , সাধারণের কোন দাম নাই কোথাও ! 
সকালে হাটতে হাটতে ঢাকা মেডিক্যেল এর দিকে আসতেই মিছিলটা চোখে পরে রফিকের । 
একটা বাঁধ ভাঙ্গা মিছিল !উষ্কখুষ্ক উজ্জ্বল চেহারার ছেলেমেয়ে গুলো বসন্তের রোদে ঝিক মিক করে ! 
সিরাজুদ্দোউলার কথা মনে পরে রফিকের ! কত ছার দেবে আর ! পরে পরে মরে যাবে আর কত ! 
ছেরে দিতে দিতে কোণঠাসা হয়ে বেঁচে থেকে নিজেকে মানুষই মনে হয় না কত কাল ! এইবারে নিজের মত কথাটাও বলতে দিবেনা ! নিজের ভাষাটাও কেড়ে নেবে মুখ থেকে ! 
কি একটা হয় রফিকের । একটা প্রবল ঝড় বইতে থাকে শরীর জুড়ে ! একটা বোবা রাগে সমস্ত শরীর টা কাঁপে । হাত শক্ত করে মুঠো করে খোলস ভেঙ্গে সাই করে মিছিলে ঢুকে পরে রফিক ! 
অন্য হাত তবু ধরে রাখে বিয়ের সমস্ত মেয়েলি সদাই !  
                                                  ০
তারপর আর কেউ কিছু জানে না ! 
কেবল একটা সোনালী রঙের চ্যাপ্টা বুলেট জানে বাকি ইতিহাস! 
জানে কি করে এক ঝাক রোদ্দুরে আকাশের দিকে উড়ে চলে গেলো এক খন্ড কোরটি !
জানে কতটা ভালোবাসা ভরা থাকে এফোঁড় ওফোঁড় হয়ে যাওয়া সদ্য স্থির হৃৎপিণ্ডেও ! 
আর জানে কি অবলীলায় ঝকঝকে  কালো পীচের মাঝখানে গাড় নীল শাড়িটা বুকের সমস্ত রক্তে নিমিষে লাল হয়ে যায় ! 
পানুর তখন দক্ষিনের জানালা খোলা । 
আর শত শত জল পোকা স্থির বসে আছে স্বচ্ছ স্ফটিক জলের আয়নায়।
                                                                                    ইমরান কায়েস।


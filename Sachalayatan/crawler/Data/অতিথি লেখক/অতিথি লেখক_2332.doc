হাইফেনেটেড প্রজন্ম 



আমার একটা পোষা ভোঁদড় ছানা আছে। তিন বছর আগে আমার বড় বোনের সুবাদে প্রাপ্ত। বাসার বাইরে সে নিতান্তই ভাল মানুষ, কিন্তু ঘরের ভিতরে তাকে এক জায়গায় এক মুহূর্তের বেশি থাকতে দেখা যায় না। তার উপর যত্রতত্র জিনিষ ফেলা আর অনর্গল কথা তো আছেই। তার কথা বলার মাধ্যম আবার একটা দুইটা নয়, পাঁচ পাঁচটা ভাষা।  প্রথম ভাষাটা তার নিজেরই উদ্ভাবিত, দ্বিতীয়টি অবশ্যই পারিবারিক সূত্রে শেখা বাংলা, শেষ তিনটি ভাষার তালিম সে পেয়েছে ডে কেয়ার থেকে। এই তিন ভাষার মধ্যে ইংলিশ টা বুঝতে পারি, ফ্রেঞ্চ-এ 'bonjour' ছাড়া আর কিছু বুঝি না, স্প্যানিশ-এ একেবারেই লবডঙ্কা। দিনের ৮ থেকে ৯ ঘণ্টা বাইরে কাটানোর ফলে বাচ্চাটা ইংলিশ-এ কথা বলতেই বেশি স্বাচ্ছন্দ্য বোধ করে বুঝতে পারি। যদিও বাসার নিয়ম অনুযায়ী ঘরে ঢোকার পর শুধু বাংলা বলতে হয়। বাংলা শব্দ বললে কি হবে, উচ্চারণ ভঙ্গি যে একেবারেই আমেরিকান। তারপরেও কচি মুখের কথায় মন ভরে যায়, একইসাথে আবার প্রচণ্ড ভাবে ভাবায়, ও কি কখনো শখ করে পাগলা দাশু পড়বে? ফেলুদা, তিন গোয়েন্দা, কিংবা ননটে-ফন্টে? আমার ছোট্ট ভোঁদড় ছানাটা কি কখনও বাংলাদেশকে ভালবাসবে? সম্ভবত না। 
একটা পরিবারের সব চিন্তা ভাবনা মনে হয় নতুন প্রজন্মকে ঘিরেই আবর্তিত হয়। সেই চিন্তায় প্রাধান্য পায় খাদ্য, চিকিৎসা, শিক্ষার মত মৌলিক চাহিদাগুলো। এই যুগে সামাজিক নিরাপত্তাকেও এর আওতায় আনা যেতে পারে। একটা উন্নত দেশে বাবা মায়ের মোটামুটি ভাল আয় থাকলে এই চাহিদাগুলো খুব সহজেই পূরণ করা সম্ভব হয়। যেমন আমেরিকায় ভেজাল বেছে খেতে হয়না। এখানে তেল, লবণ, চিনি, মশলাতে কখন ভেজাল পাওয়া গেছে বলে শুনিনি। ম্যাড কাউ বা আন্থ্রাক্স আক্রান্ত মাংস কিংবা ফর্মালিন দেওয়া মাছ দোকানে পাওয়া যাবে না। আর শিশুদের খাবারের ব্যাপারে তো অতিরিক্ত আয়োজন। একটা ন্যাদান্যাদা বাচ্চার (infant) জন্য যেই খাবার, চার পাঁচ মাস গড়ালেই (supported sitter) তাকে অন্য জাতের খাবার দেয়া হবে। দেড় বছরের মধ্যে খাবারের আরও দুই তিন ধাপ পার করা যায়। এতো গেলো খাবারের কথা, মানে সিরিয়াল আর বিভিন্ন সব্জি/ফলের খাবার, এর পাশাপাশি দুধ আর বিভিন্ন স্ন্যাক্স তো আছেই। এক দুধেরই যে কত বাহার থাকতে পারে তা না দেখলে বিশ্বাস করা কঠিন। যাই হোক, এইসব ভিটামিন যুক্ত এবং ভেজালমুক্ত খাবার খেয়ে আমাদের বাছারা বেড়ে উঠুক, সেটা সবারই কাম্য। ওদের সুস্বাস্থ্য নিশ্চিত করতে চার কি ছয় মাস পরপর ডাক্তারের কাছে নিয়মিত নিতে হয়। ডাক্তার লম্বা মাপে, ওজন মাপে, মাথার পরিধির মাপে, চোখ, কান, নাক, গলা সব দেখে। বাচ্চা কয় ধরণের শব্দ করে, লাফ দেয় না ঝাপ দেয় এইসব হিসাব নেয়। এই সব ভিজিট অবশ্য প্রথম দুই বছরের মধ্যেই সীমাবদ্ধ। 
আমার ভাগ্নির মত এখানকার বেশির ভাগ বাচ্চার শিক্ষার হাতেখড়ি হয় ডে কেয়ারে। এত টুকটুক বাচ্চাদের জন্য তায়ে-কোয়ানডো, কম্পিউটার, ব্যালে, গানের ক্লাস। বিভিন্ন ভাষা শেখার কথা তো আগেই বলেছি। এত আনন্দের ভিতর দিয়ে প্রথম কয়েক বছর যাবে, পাঁচ পেরুলেই বাসার সবচেয়ে কাছের স্কুলে ভর্তি হতে হবে, কোন পরীক্ষা বা ডোনেশানের প্রয়োজন নেই। এদের রংচঙে বই আর ক্লাসে পড়ানোর স্টাইল দেখলে রবি ঠাকুরও তাঁর মত পালটাতেন। বাচ্চারা একটু একটু করে বড় হয়, তাদের শিক্ষার প্রাঙ্গণ ঘর, স্কুল পেরিয়ে বন্ধু মহল আর টিভি শোতে যেয়ে পৌছায়। ঠিক সেই সময় থেকেই হয়ত বাংলাদেশী কালচারটাকে একটু একটু করে পানসে লাগা  শুরু করে, আমেরিকান ঝলমলে রঙ্গিন জীবন ব্যবস্থাটা টানে বেশি (এটা অবশ্য একেবারেই আমার নিজস্ব মত আশেপাশের কিছু বাঙালি ছেলেমেয়েদের দেখে। অনেকে বিরূপ মত পোষণ করতেই পারেন)। এটা হওয়াটাই মনে হয় স্বাভাবিক। হ্যানা মনট্যানা আর iCarly-র মাঝেই তো ওরা নিজেদের প্রতিচ্ছবি দেখতে চাইবে। কিন্তু আমার ইচ্ছা করে আমার সোনামণিটা একসময় আবোল তাবোলের ছড়া কাটবে, দাশুর ক্ষ্যাপামি বা নতুন ছেলে নটবরের কীর্তি দেখে হাসতে হাসতে সোফা থেকে পড়ে যাবে। আমি মেনে নিতে পারি না যে আমার পরের প্রজন্ম নিজেকে বাংলাদেশি মনে করবে না, লীগ আর দলের মারামারি দেখে বিরক্ত হবে না, রাজাকার আর অন্য সব দেশের ওয়ার ক্রিমিনালদের একি কাতারে দাঁড় করাবে। এই কষ্টটা আমি এখনো পুরোপুরি পাইনি, কিন্তু যারা পেয়ে গেছেন তারা কি একটু জানাবেন এটা কত বড় বা কতটুকু কষ্ট। 
-রু


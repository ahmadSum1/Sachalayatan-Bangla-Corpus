ঢাকা মেট্রোরেল- MRT 6 এবং ঢাকা বিশ্ববিদ্যালয়।




যানজটে নাকাল ঢাকাবাসীর জন্য দারুণ এক খবর হলো মেট্রোরেল। আশা করা যাচ্ছে আগামী তিন চার বছরের মধ্যেই ব্যস্ত পৃথিবীর অন্য অনেক শহরের মত ঢাকা শহরেও নিরাপদ, দ্রুত এবং নিম্নদুষণের পরিবহন মাধ্যম হিসেবে মেট্রোরেল খুব সমাদৃত হবে।ঢাকা বিশ্ববিদ্যালয়ের সাথে জড়িত থাকার সুবাদে ঢাকাবাসী হিসেবে শহরের এই নতুন সংযোজন নিয়ে আমিও উদ্বেলিত।নানান চড়াই উতরাই পেরিয়ে অবশেষে উত্তরা থেকে ফার্মগেট হয়ে মতিঝিল যাওয়া MRT-6 লাইনটি চুড়ান্ত হয়েছে। তবে এই লাইনটির ঢাকা বিশ্ববিদ্যালয়ের মধ্য দিয়ে যাওয়া অংশটুকু নিয়ে বেশ আলোচনা সমালোচনা হচ্ছে।এই আলোচনায় মোটামুটিভাবে তিনটা গ্রুপ দেখা যাচ্ছে। এক গ্রুপে আছে ঢাকা বিশ্ববিদ্যালয়ের শিক্ষার্থীরা যারা বলছে মেট্রোরেল এর ঢাকা বিশ্ববিদ্যালয় হয়ে যাওয়া অংশটুকু শিক্ষার পরিবেশ এবং অত্র অঞ্চলে থাকা পুরাতাত্ত্বিক বিভিন্ন নিদর্শনের ক্ষতি করবে। দ্বিতীয় গ্রুপে আছে মূলত কড়া সরকার সমর্থকরা যারা এই মেট্রোরেল এর সবকিছুতেই ভালো দেখছে। তৃতীয় অংশে আছেন বিশ্বের বিভিন্ন দেশে মেট্রোরেল এ চড়ার অভিজ্ঞতাসম্পন্ন একদল ব্যক্তিবর্গ, যারা নিয়মিত সবক দিয়ে যাচ্ছেন এবং মেট্রোরেল নিয়ে দেশবাসীর চিন্তাচেতনা যে কতটা নিম্নমানের তার বয়ান দিয়ে যাচ্ছেন।
যাহোক নিজের কথায় আসি। এই প্রকল্পের প্রায় তিনশ পাতার EOI রিপোর্ট এর সারসংক্ষেপ বোঝার চেষ্টা করলাম। যেটা বুঝলাম তা বলার চেষ্টা করি। তবে তার আগে কিছু বিষয় পরিষ্কার করে নেওয়া ভালোঃ
১) ঢাকার মেট্রোটি মাটির তলদেশ দিয়ে যাবে না। উত্তরা অংশের ৩.৯ কিমি যাবে মাটির সমতলে আর বাকি ১৬.২ কিমি যাবে উড়াল পথের মত মাথার উপর দিয়ে।
২) EOI রিপোর্ট অনুযায়ী viaduct অর্থাৎ সহজ অর্থে পিলার গুলো থাকবে গণপরিবহনের কাজে ব্যবহৃত রাস্তার উপরে। মোট ১৬ টি স্টেশন থাকবে। স্টেশন গুলো হবে দৈর্ঘ্যে ১৮০ মিটার আর প্রস্থে জায়গাভেদে ২০-২৬ মিটার।রিপোর্টে যেমনটা বলা আছেঃ


৩) রিপোর্টে দেখতে পাচ্ছি শাহবাগ এর পর টিএসসি এবং এরপর প্রেসক্লাব এর সামনে হবে মেট্রো স্টেশন।  


৪) রিপোর্টে মেট্রোরেল স্থাপন এবং পরবর্তিতে কার্যক্রম চলাকালীন সময়ে উৎপন্ন শব্দ এবং কম্পন নিয়ে বিশদ আলোচনা করা হয়েছে। আন্তর্জাতিক নিয়ম অনুযায়ী শব্দ ও কম্পন সৃষ্ট দূষণের প্রভাব কতদূর পর্যন্ত যাবে সেটিও বলা হয়েছে। রিপোর্ট অনুযায়ী দেখা যাচ্ছে সবচেয়ে নিকটবর্তী হিসেবে চিহ্নিত হয়েছে দোয়েল চত্বরে অবস্থিত মোঘল আমলের ঢাকা গেট, টিএসসির গ্রীক মনুমেন্ট, সোহরাওয়ার্দী উদ্যান এর তিন নেতার মাজার আর মিরপুর DOHS এর নিকটবর্তী হিন্দু মন্দির। বিশেষ করে উল্লেখ করা হয়েছে ঢাকা গেইট এর কথা।  


এবার আসি পক্ষ বিপক্ষের বিভিন্ন বক্তব্য নিয়ে।
ঢাবির শিক্ষার্থীদের আশংকা হচ্ছে যেহেতু রিপোর্টে বলা হয়েছে রাস্তার উপর দিয়ে যাবে এই মেট্রোরেল কাজেই টিএসসি চত্বরের রাজু ভাস্কর্যের ক্ষতি হবে। আমার মতে এই আশংকা অত্যন্ত যৌক্তিক। তবে উপায় হতে পারে টিএসসির মোড়ে লাইনটিকে রাস্তার একপাশ বরাবর নিয়ে যাওয়া অর্থাৎ সোহরাওয়ার্দী উদ্যানের বর্তমান গেইট এর উপর দিয়ে। সবচেয়ে বেশি আশংকা হচ্ছে দোয়েল চত্বর নিয়ে যেহেতু ঢাকা গেইট, তিন নেতার মাজার, বিজ্ঞান লাইব্রেরি, সমন্বিত বৈজ্ঞানিক গবেষণাগার এগুলো দোয়েল চত্বরের খুব নিকটবর্তী ।কাজেই শব্দ ও কম্পন দূষণ হবেই বলা চলে। তবে শব্দ প্রতিরোধক ব্যবহার করে এবং সতর্কতার সাথে ধীর গতিতে চালিয়ে এই ক্ষতি হয়তো কমানো যাবে। নিচের ছবিটি, যেটি নেওয়া হয়েছে মেট্রোরেল কর্তৃপক্ষের প্রচারিত animation থেকে,  আসলেই উদ্বেগজনক যেখানে দেখা যাচ্ছে ঢাকা গেইট এর অংশবিশেষ এর উপর দিয়ে যাচ্ছে মেট্রোরেল। 


শিক্ষার্থীদের বাকি উদ্বেগ সমূহ- মঙ্গল শোভাযাত্রা, বইমেলা, চারুকলার দেওয়াল ভাংগা একটু আবেগতাড়িত বলেই মনে হচ্ছে।কারণ মেট্রোরেল এর লাইন যদি সোহরাওয়ার্দী উদ্যানের একটু ভেতর দিয়ে যায় তবে  এই সমস্যাগুলো হবে না বলেই ধারণা করছি। জনসমাগম সংক্রান্ত আর একটি উদ্বেগ আছে শিক্ষার্থীদের, সেটিও অত্যন্ত যৌক্তিক। তবে তা বিশদভাবে পরে আলাপ করবো যখন আমরা বিদেশে মেট্রোরেল চড়া অভিজ্ঞদের নিয়ে কথা বলবো।
দ্বিতীয়পক্ষের সরকার সমর্থকরা দেখতে পেয়েছেন শিক্ষার্থীদের এই আন্দোলনে বামমনা কিছু শিক্ষক জড়িত হয়েছেন। কাজেই তারা ধরে নিচ্ছেন এই আন্দোলন যথাবিধি সরকার বিরোধী। তাদের এই ধারণার পালে আরো বেশি হাওয়া লাগে যখন সেইসব শিক্ষকেরা পুরানো আমলের মত গাছ ধরে কান্নাকাটি করা টাইপ কথা বলেন। তাই সমর্থকেরা চাইছেন ঘরে ঘরে চাকুরী দেওয়ার মত করে মেট্রোরেল যেনো দুয়ারে দুয়ারে গিয়ে তার সিটি বাজিয়ে যায় তেমন ব্যবস্থা সরকার নিক। তাদের এই  অন্ধ অবস্থানটা নিয়ে আর বেশি কিছু বলার প্রয়োজন মনে করছি না। তবে তারা একটা কাজের কথা বলছে সেটি হলো শাহবাগ থেকে মৎস্য ভবনের দিকে লাইন ঘুরিয়ে নিতে গেলে দুটো প্রায় ৯০ ডিগ্রীর বাঁক নিতে হবে যেটি অনেক ঝামেলার। তবে বিজয় সরণি থেকে ফার্মগেট গামী অংশটিতেও প্রায় একই মানের বাঁক আছে বলে রিপোর্ট থেকে নেওয়া ২নং চিত্রে দেখতে পাচ্ছি। 
এবার তৃতীয় দলের কথায় আসি। এরা হচ্ছে ঢাকা বিশ্ববিদ্যালয়ের শিক্ষক বাসের সেইসব শিক্ষকের মত যারা কোন কিছু পেলেই বলা শুরু করে, “1968 এ আমি যখন ডারহাম (বা অন্য কোন জায়গা) এ পিএইচডি করছিলাম...।” যাহোক এই গোত্রভুক্তরা বলতে চাইছেন ইউরোপ,আমেরিকার লোকজন মেট্রোতে বসে বই পড়তে পারলে ঢাবির শিক্ষার্থীরা কেন দশ হাত দূরে লাইব্রেরীতে পারবে না। এরা আসলে মেট্রোর ভেতরে বসে বই পড়া আর মেট্রোর বাইরে দাঁড়িয়ে বই পড়া এক করে ফেলছেন। যদিও সাধারণ জ্ঞান বলে দুটো সম্পূর্ণ আলাদা বিষয়। নিজের অভিজ্ঞতা এখানে এসে একটু বয়ান করি। যেটা জনসমাগম সংক্রান্ত শিক্ষার্থীদের উদ্বেগ নিয়েও আলোকপাত করবে। স্টকহোম, ব্রাসেলস, প্যারিস আর লন্ডনে মেট্রো, সাবওয়ে, টিবানা নানান নামে এই দ্রুতগতির বাহনটি চড়ার সুযোগ আমার হয়েছে। স্টকহোম বাদে বাকি তিন শহরের ক্ষেত্রে বলা চলে মেট্রোর স্টেশনগুলো এক অর্থে অত্যন্ত চিত্তাকর্ষক এবং আর এক অর্থে সুন্দর শহরগুলোর মাঝে সবচেয়ে নোংরা জায়গা। বিশেষত প্যারিস এর কথা মনে পড়ছে। স্টেশনগুলোর নামকরণে যেমন ইতিহাস উঠে এসেছে তেমনি দেয়ালে দেয়ালে চিত্রকর্ম আর পথজুড়ে গিটার, বেহালা কিংবা একর্ডিয়ন এর সুরধ্বনি। তবে চোখ আর কানের এই বিলাস নাকের ক্ষেত্রে জোটেনি। কারণ প্রায় ৮০ ভাগ স্টেশনই মনুষ্য কিংবা সঙ্গে থাকা প্রাণিজ মুত্রের দুর্গন্ধে ভরপুর ছিল। 
এবার নিজের সিদ্ধান্তের কথায় আসি। বিমান বাহিনী এই প্রকল্পের খরচ বেড়ে যাওয়া নিয়ে না ভাবলেও আমি ভাবতে চাইছি। ঢাকা বিশ্ববিদ্যালয় সময়মত তার বিরোধিতার কথা বলেনি এই অভিযোগ মাথা পেতে নিচ্ছি। তবে আমার জানার কোন উপায় নাই আদৌ ঢাকা বিশ্ববিদ্যালয়কে এই ব্যাপারে জানানো হয়েছিল কিনা বা জানালেও কতদূর। কারণ রিপোর্টটি জনসম্মুখে প্রকাশিত হওয়ার তারিখ নভেম্বর ২০১৫। সেই সাথে আমি মনে করছি কিছু কার্যকরী ব্যবস্থা এবং শিক্ষার্থীদের কাছে পরিষ্কার তথ্য নিয়ে হাজির হলে মেট্রোরেল এর বর্তমান রুটটিই যথেষ্ট আশার সঞ্চার করতে পারে।
কেমন হতে পারে সেইসব কার্যকরী ব্যবস্থা? হতে পারে এমন-
১) দোয়েল চত্বরে কিংবা টিএসসি তে কোন স্টেশন না রাখা। শুধুমাত্র শাহবাগের স্টেশনই যথেষ্ট।
২) শাহবাগ হতে হাইকোর্ট পর্যন্ত অংশে শব্দপ্রতিরোধক ব্যবহার করা, সেই সাথে কম্পন কমানোর জন্য ধীরগতি নিশ্চিতকরণ এবং কম কম্পন সৃষ্টকারী ট্র্যাক ব্যবহার করা যেমনটা রিপোর্টে বলা হয়েছে।
৩) শাহবাগ থেকে হাইকোর্ট পর্যন্ত অংশে সোহরাওয়ার্দী উদ্যান এর একটু ভেতর দিয়ে লাইন নিয়ে যাওয়া।
সর্বশেষ কিছু স্বপ্নের কথা বলি।
১) শিক্ষার্থীদের জন্য মেট্রোরেল এর টিকেট হবে অর্ধেক মূল্যের। যদি একটি স্মার্টকার্ড দেওয়া হয় টিকেট হিসেবে তবে সেটি একইসাথে শিক্ষার্থীদের শিক্ষায়তনের আইডি কার্ড হিসেবেও ব্যবহার করা যেতে পারে। এতে করে ঢাকার সকল শিক্ষার্থীদের একটা ডাটাবেজও হয়ে যাবে।
২) শাহবাগের স্টেশন এবং হাইকোর্ট স্টেশন এর পাশে থাকবে একটি করে সাইকেল স্ট্যান্ড। যেখানকার সাইকেলগুলো শুধুমাত্র শিক্ষার্থীরা তাদের স্মার্টকার্ড ব্যবহার করে তালামুক্ত করতে পারবে।পরবর্তিতে অন্য ষ্টেশনগুলোকেও এই আওতায় আনা যেতে পারে। সেই সাথে ঢাকা বিশ্ববিদ্যালয়,বুয়েট, ঢাকা মেডিক্যাল, ঢাকা কলেজ, সিটি কলেজকে নিয়ে সাইকেল চালানোর ট্র্যাক গড়ে তোলা। এতদঞ্চলের প্রশস্ত ফুটপাতকেই একাজে ব্যবহার করা যেতে পারে। এতে করে ফুটপাতে মোটর সাইকেল উঠিয়ে দেওয়া অসভ্য লোকগুলোকে যেমন বিরত রাখা যাবে তেমনি শৌচাগার হওয়া থেকেও বাঁচানো যাবে ফুটপাতগুলোকে।   
৩) সকাল সাতটা হতে আটটা পর্যন্ত এবং বিকেল চারটা হতে পাঁচটা পর্যন্ত মেট্রোরেলগুলোতে শুধুমাত্র শিক্ষার্থীরা চড়তে পারবে। এতে করে গ্রামীন ফোন আর বিআরটিসির উদ্যোগে চালিত নীল স্কুল বাসগুলোর (এখন নিশ্চয় বন্ধ হয়ে গেছে)মুগ্ধতা যেমন ফিরে আসবে তেমনি রংরুটে চলা লাল বাসের বিড়ম্বনাও কমবে।সেই সাথে শিক্ষায়তনের বাসগুলোর গায়ে “অমুক প্রধানমন্ত্রীর উপহার” নামক উদ্ভট ব্যাপারটাও কম চোখে পড়বে।
৪) সকাল আটটা হতে নয়টা এবং পরে পাঁচটা হতে ছয়টা পর্যন্ত মেট্রোরেল গুলো সচিবালয় এর জন্য বরাদ্দ রাখা। সেই সাথে উক্ত সময়ে ঢাকা বিশ্ববিদ্যালয়ের মধ্য দিয়ে সচিবালয় এর যেকোন গাড়ি প্রবেশ বন্ধ রাখা।এতে করে ঢাকা বিশ্ববিদ্যালয় এর অভ্যন্তরে যানজট একেবারেই কমে যাবে। 
৫) ঢাকা গেটটিকে স্বচ্ছ শব্দ প্রতিরোধক দিয়ে মুড়ে দেওয়া এবং দর্শনীয় করে তোলা।এখন পর্যন্ত হলুদ রঙ করা ছাড়া ঢাকা গেট এর আর কোন যত্ন নেওয়া হয় বলে মনে হচ্ছে না। সেই সাথে নিকটবর্তী বিজ্ঞান লাইব্রেরী এবং অন্যান্য ভবনে শব্দনিরোধন নিশ্চিত করা। প্রধানমন্ত্রী এটি করবেন বলেছেন, আশা করি হেডফোনে গান না শুনে শিক্ষার্থীরা শ্রেণিকক্ষে বসে শিক্ষকের কথা শুনতে পারবে।
আজ এতোটুকুই।
-সুব্রত দাশ
ঢাকা বিশ্ববিদ্যালয়   
 




ছবি: 


 

 

 

 




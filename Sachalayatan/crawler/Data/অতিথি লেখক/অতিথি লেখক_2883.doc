বোকার গল্প ৩. ০৬



১.
বুধবার দিনটা আমার একরকম ঘোরের মাঝে গেছে ।
ঘুম থেকে উঠে দেখি সচলায়তনে আমার প্রথম লেখা বোকার গল্প ৩.০৫ প্রকাশিত হয়েছে। রাতে লেখাটা জমা দেওয়ার পর থেকেই দুশ্চিন্তা - মোবাইল দিয়ে লিখলাম, জায়গামত পৌছেছে তো?? লেখাটা কি আসমানি সবুজ কালো মডুরা কি পাশ মার্ক দিবেন?? লেখায় অনেক ভুল আর টাইপো থাকে যদি?? সকালে সব চিন্তা দুর হয়ে গেল। লেখাটা নীড়পাতাতে প্রকাশ পেয়েছে, ৬/৭ টা কমেন্ট আর ৩.৫ টা তারা। সিরাত ভাইয়ের অসাধারন সব কল্পবিজ্ঞানের পাশে সচলায়তনের কোন এক কোণায় আমার লেখাও আছে। বাহ্!
সেদিন একটু পরপর সচলে ঢুকেছি কতবার পড়া হল আর নতুন কোন মন্তব্য এসেছে কিনা দেখতে । সারদিন ভেবেছি এর পরে কি লেখা দেওয়া যায়, সেদিন ইন্টারনেট সংযোগ বিচ্ছিন্ন না ধাকলে একটা বোধহয় একটা দিয়েও দিতাম!! ফেসবুকে সব বন্ধুদের সাথে লিংক শেয়ার করেছি আর জোর করে পড়িয়েছি। কয়েকজন আমার উৎসাহ দেখে ব্লগার মহালেখক ইত্যাদি বলে খেপিয়েছে, উপরে উপরে অনেক প্রতিবাদ করলেও আসলে শুনতে তেমন খারাপ লাগেনি!!
সাধে কি আর লোকে আমাকে বোকা বলে?? 
২.
গুগলে কখনো “mojahid liberation war Bangladesh” লিখে সার্চ দিয়েছেন?? একবার একটু দিন।
জামাতের সেক্রেটারি আলী আহসান মুহাম্মদ মুজাহিদ সম্পর্ক অনেক লিংক দেখবেন। 
উইকিতে তার সংক্ষিপ্ত জীবনীর লিংক দেখবেন, তার বরাহপনা নিয়ে অনেক লেখা আপনার চোখের সামনে আসবে, গত কয়েকবছরে তাকে নিয়ে প্রকাশিত অসংখ্য খবর পড়তে পারবেন।
কিন্তু মুক্তিযুদ্ধে অংশ নেওয়া আধা-সামরিক বাহিনী মোজাহিদ নিয়ে কোন লিংক বোধহয় পাবেন না।
মোজাহিদ বাহিনী কিভাবে গঠিত হয়েছে, কারা এতে ছিলেন, এই বাহিনীর কর্মকান্ড কি ছিল এ নিয়ে কোন লেখা আমি  অনেক খুঁজেছি, পাইনি। উইকিতে তাঁদের নিয়ে কোন আর্টিকেল নেই। মুজাহিদের যুদ্ধাপরাধ নিয়ে লেখা আছে, কিন্তু মোজাহিদ বাহিনীর সদস্য বীর বিক্রম শহীদ নুরুল ইসলাম, বীর বিক্রম শহীদ ক্যাপ্টেন তমিজুদ্দীনদের নিয়ে বীরত্বগাথা নিয়ে কিছু নেই। বন্ধু, সহপাঠি, বড় ভাইরা মুজাহিদকে চেনে কিন্তু মোজাহিদদের নাম শুনেনি কখনো। আমার কাছেও মোজাহিদ শব্দটি বরাহপনার সমার্থক হয়ে থাকত যদি জাতী্য় জাদুঘরের বীর বিক্রমদের তালিকার পাশে ছোট্ট ফুটনোটটা চোখে না পড়ত ।
একে কি বলব? Irony??
নহক
গ্রীন রোড, ঢাকা ।
০২.০৪.২০১০


ইতিহাসপাঠ



ইতিহাস বইয়ের একটা ডিসক্রেডিট হলো এই যে, ওতে প্রায়শই অলংকারের বাড়বাড়ন্ত থাকে, যেমন অতিশয়োক্তি, ইতিহাসবিদেরা ইতিহাস রেখে কাব্যচর্চা করলে ইমাজিনেশনের নতুন নতুন দুয়ার খুলে গিয়ে কাব্যের সংকট কিছুটা ঘুচত, বলা যায়
আমাদের ইতিহাস বইগুলো উপুড় করলে তা থেকে ঝরে পড়তে থাকে রাশি রাশি বানানো হাত-পা, বানোয়াট মহিমা ও গৌরব,ক্ষমতাসীনের--- এই ধারণা আমি যেদিন লাভ করি সেটি ছিল ইতিহাসের আওতার বাইরের একটি অনৈতিহাসিক দিন, শুয়ে শুয়ে দু'হাতে চোখের উপর ধরে আমি পড়ছিলাম সমাজেতিহাস, হঠাৎই টের পাই চুইয়ে পড়া বহুকালের ভেজাল তথ্যপাতির গন্ধে আমার দমবন্ধ হয়ে আসছে, লাগাতার গোঁ গোঁ আওয়াজ শুনে পাশের ঘর থেকে নায়কোচিত লম্ফনশৈলী প্রয়োগ করে এসে খপ করে বই কেড়ে নিয়ে সে যাত্রা বউই আমাকে প্রাণে রক্ষা করে
বউদের নিন্দামন্দ করবার অজস্র ধরন আমি দেখেছি পুরুষমহলে, ওসবেও বস্তুতপক্ষে হয় অলংকারেরই খেলা, অথচ এতদবিষয়ে নিরলংকার বচনের গতিমুখ তাক করা তো থাকার কথা কৃতজ্ঞতারই দিকে
উদ্ধারের পর সে বাণী দিল, কার্যকারণ সহযোগে মানুষের পরম্পরা ধরে পিছন দিকে চিন্তাকে চালিত করা গেলে ইতিহাস নামধারী যত বই আবর্জনা মনে হয়, তোমাকে সাহায্য করতে পারে মানুষের বলিরেখা, চিত্রকর্মের রঙ, আলোকচিত্রের ফ্রেম, চলচ্চিত্রের আলো ও সাহিত্যের রঙবেরঙের যত রহস্যকলা
ওইদিন মনে হচ্ছিল সম্ভবত আমি নতুন একটা চোখ পেতে যাচ্ছি বিরাজিত ঐতিহাসিক অন্ধকারে
মুজিব মেহদী


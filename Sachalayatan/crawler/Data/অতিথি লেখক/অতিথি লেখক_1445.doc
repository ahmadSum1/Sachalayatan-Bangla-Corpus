তদন্ত কমিটির কোন সুপারিশ ছাড়াই ছাত্রদের ফলাফল স্থগিত করেন উপাচার্য




বুয়েট’০৬ ব্যাচের ছাত্রদের রেজাল্ট স্থগিত সংক্রান্ত একটি  চিঠি পাওয়া গেছে। চিঠির তারিখ ৪/৪/২০১২ আর ঘটনা ঘটেছিল ৩১/১২/২০১১ তারিখে ।  এই চিঠিতে তদন্ত কাজ সুবিধার জন্য কিছু ছাত্রের নাম,ছবি , ঠিকানা , ফোন নম্বর সরবারহ করার জন্য উপাচার্যের প্রতি অনুরোধ জানানো হয়েছে। ঘটনার চার মাস পর তদন্তের জন্য ছাত্রদেরকে ডাকা আসলেই কি বিস্ময়কর নয় ? দুঃখজনক হলেও এটা সত্য যে স্পষ্টতই ঐ সময় উপাচার্য মহোদয়ের অবস্থান কিছুটা হলেও সাধারন ছাত্রদের বিরুদ্ধে ছিল, তা নাহলে এই ধরনের তদন্ত কমিটি গঠনেরই প্রয়োজন পরত না ।   আরো লক্ষ্যনীয় যে এইসব ছাত্রদের পরিচয়, ঠিকানা বা ফোন নম্বর জানবার দরকার হলে চিঠিটি ছাত্রকল্যাণ অধিদপ্তরে পাঠানোর কথা অথচ তদন্ত কমিটি প্রধান চিঠিটি উপাচার্য বরাবর পাঠিয়েছেন ।  এই চিঠিটি এমন এক সময়ে প্রেরণ করা হয় যখন ০৬ ব্যাচের পরীক্ষাও শেষ। সাধারন তদন্তের স্বার্থে যে নামগুলো উল্লেখ করা হয়েছিল, সেই তথ্যের অপব্যবহার হয়েছে এইভাবে।চিঠিতে ১২ জনের নাম আছে এবং বেশিরভাগই ডাক নাম ।এই চিঠি থেকে এটাও স্পষ্ট হয়ে যায় কার নির্দেশে এদের ফলাফল আটকানো হয়েছে । চিঠিতে এদের ফলাফল আটকানোর কোন নির্দেশনা/সুপারিশ না থাকলেও উপাচার্য স্বতঃপ্রণোদিত হয়ে এদের ফলাফল স্থগিত করার নির্দেশ দিয়েছেন। মজার বিষয় ছাত্রকল্যাণ পরিচালক দপ্তর থেকে আলাদা চিঠি না যেয়ে এই চিঠিতেই পরীক্ষা নিয়ন্ত্রককে ফলাফল স্থগিতের ব্যবস্থা নিতে বলা হয়েছে। শিক্ষকদের কর্মবিরতি শুরুর ঠিক আগে আগেই কেন এই পদক্ষেপটি নেয়া হল? এই প্রশ্ন ওঠাই স্বাভাবিক যে  - শিক্ষকদের আন্দোলন বিষয়ে ছাত্রদেরকে চুপ করিয়ে রাখার জন্যেই কি প্রশাসন এই পদক্ষেপ টি নিয়েছে ? 


ছবি: 


 




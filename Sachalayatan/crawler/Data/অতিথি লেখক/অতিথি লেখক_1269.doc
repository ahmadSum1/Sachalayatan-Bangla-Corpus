ইয়োলোস্টোন পর্ব ২- গাইজারের দেশে




[পর্ব 1]

উত্তর আমেরিকা  আসার পর অনেকগুলো অসাধারন সুন্দর  জাতীয় উদ্যান দেখা হয়েছে, কিন্তু ইয়োলোস্টোনের মত সম্পূর্ন   ভিন্ন ধরনের জীবন্ত ভূপ্রাকৃতিক কার্যকলাপ পর্যবেক্ষন করে আমি সত্যিই অভিভূত ।  এযেন সম্পূর্ন ভিন্ন এক জগৎ। পুরো ইয়োলোস্টোন এলাকাটা  উত্তর আমেরিকার সর্ববৃহৎ সুপ্ত আগ্নেয়গিরি  ইয়োলোস্টোন ক্যালডেরা অঞ্চলের উপর অবস্থিত। ইয়োলোস্টোন ক্যালডেরা অঞ্চলে  অতীতে বেশ কয়েকবার  ভয়াবাহ অগ্নুৎপাত ঘটেছে এবং অদূর ভবিষ্যতে কোন সময় এটা আবারও বিস্ফোরিত হবে বলে ভূবিজ্ঞানীরা ভবিষ্যদ্বাণী করেছেন।

ইয়োলোস্টোনের বিচিত্র ভূপ্রকৃতির মধ্যে রয়েছে  ভূবন বিখ্যাত অসংখ্য গাইজার । তাবত পৃথিবীর হাজার খানেক গাইজারের প্রায় অর্ধেকই ইয়োলোস্টোন জাতীয় উদ্যানে অবস্থিত। গাইজার সাধারনত ভূপৃষ্ঠের  জীবন্ত/সুপ্ত আগ্নেয়গিরি প্রবন অঞ্চলে দেখা যায়। প্রাকৃতিক গাইজার কিভাবে সৃষ্টি হয় সেটা নিচের ভিডিওটাতে সুন্দরভাবে বিস্তারিত ব্যখ্যা করা হয়েছে।

ওল্ড ফেইথফুল গাইজার
ইয়োলোস্টোনের অসংখ্য গাইজারের মধ্যে সবচাইতে বিখ্যাত গাইজার হচ্ছে ওল্ড ফেইথফুল গাইজার। ওল্ড ফেইথফুলই হচ্ছে ইয়োলোস্টোনের প্রথম গাইজার যাকে প্রথম অফিশিয়ালি নাম দেয়া হয়।  ফেইথফুল নাম দেয়ার কারন হচ্ছে এটা ইয়োলোস্টোন জাতীয় উদ্যানের বিশ্বস্ত গাইজার গুলির একটি যেটা প্রতিদিন নির্দিষ্ট সময় পরপর জলোৎপাত ঘটায় (প্রায় ৯১ মিনিট)। 
[২] ওল্ড ফেইথফুল গাইজার

সব গাইজার নির্দিষ্ট সময় মেনে জলোৎপাত ঘটায় না, এটা অনেকটাই  র‍্যান্ডম। কোন গাইজার কখন জলোৎপাত করবে সেটা বছরের পর বছর সংগ্রহ করা ডাটা থেকে ভবিষ্যদ্বাণী  করা হয়। এই ডাটাগুলো যারা সংগ্রহ করেন তারা গাইজার গেজার নামে অত্র এলাকায় সুপরিচিত। 
আমার অনেকদিনের ইচ্ছে  ছিল ওল্ড ফেইথফুলের জলোৎপাত খুব কাছে থেকে পর্যবেক্ষন করার। আমরা যখন ওল্ড ফেইথফুল পৌছালাম তখন ক্ষনিক আগেই একটা জলোৎপাত হয়ে গেছে। পরবর্তী জলোৎপাত দেখার জন্য প্রায় ৯০ মিনিট অপেক্ষা করতে হবে। আমাদের গ্রুপের অনেকেই এই সময়টা মধ্যাহ্ন ভোজ করতে চলে গেল। আমিও প্রায় ফাঁকা ময়দান দেখে ক্যামেরা আর ট্রাইপড নিয়ে ওল্ড ফেইথফুলের জলোৎপাতের সবচেয়ে ভালো দৃশ্য দেখা যায় সেরকম একটা জায়গায় সামনের সারির একটা বেঞ্ছে বসে পড়লাম।
[৩] ক্যামেরা আর ট্রাইপড নিয়ে প্রতীক্ষার প্রহর

এবার দীর্ঘ প্রতীক্ষার পালা। বসে বসে ওল্ড ফেইথফুল নিয়ে পড়া নিবন্ধগুলো একে একে মাথাচাড়া দিতে লাগল। ওল্ড ফেইথফুলকে একসময় এলাকাবাসী বস্ত্র ধৌত করার কাজে নিয়মিত ব্যবহার করত। তারা কাপড় চোপড় গুলি গাইজারের জলোৎপাতের প্রবেশপথের উপর রেখে দিত। যখন জলোৎপাত ঘটত তখন প্রচন্ড বেগে বের হওয়া ফুটন্ত জল এবং জলের সাথে মিশে থাকা বিভিন্ন রাসায়নিক পদার্থের বিক্রিয়ায় কাপর চোপড় গুলি ধবধবে পরিস্কার হয়ে যেত! মাঝে মাঝে অবশ্য পানির প্রচন্ড বেগের জন্য কাপড় ছিড়ে ফালা ফালাও হয়ে যেত। আমারও ইচ্ছে করছিল ইয়োলোস্টোন থেকে কেনা টিশার্টটা ওল্ড ফেইথফুলের পানিতে ভিজিয়ে নিতে, কিন্তু এখন কাছে যাওয়া নিষিদ্ধ :(। 
কারন হিসবে উদ্যান কর্তৃপক্ষ বলল অনেকসময় ট্যুরিস্টরা পাথর ফেলে গাইজারের ক্ষুদ্র উন্মুখপথ বাধাগ্রস্থ করে ফেলে, যা গাইজারের জলোৎপাতের বিঘ্ন ঘটাতে পারে।
[৪]ওল্ড ফেইথফুলের  জলোৎপাত দেখতে আসা ট্যুরিস্টদের একাংশ

প্রতীক্ষার পালা শেষ হওয়ার বেশ আগেই আকস্মিক জলোৎপাত! না না ওল্ড ফেইথফুল নয়, ওল্ড ফেইথফুলের  নিকটে অবস্থিত আরেকটি গাইজারের জলোৎপাতের মনোমুগ্ধকর দৃশ্য!
[৫] ওল্ড ফেইথফুলের  নিকটে অবস্থিত আরেকটি গাইজারের জলোৎপাত

ওল্ড ফেইথফুলের এক একটি জলোৎপাতে প্রায় ১৪০০০ থেকে ৩২০০০ লিটার পানি , ৩২ মিটার থেকে ৫৬ মিটার পর্যন্ত উচ্চতায় প্রবল বেগে প্রবাহিত হয়। সম্পুর্ন জলোৎপাতে প্রক্রিয়াটি দেড় থেকে মাঝে মাঝে পাঁচ মিনিট পর্যন্ত স্থায়ী হয়।
অবশেষে প্রতীক্ষার প্রহর শেষ হল। ঘুম থেকে জেগে উঠল ওল্ড ফেইথফুল। প্রাণভরে উপভোগ করলাম ওল্ড ফেইথফুলের অসাধারন সুন্দর  ইরাপসনের দৃশ্য!.
[৫] পিছনে ওল্ড ফেইথফুল  গাইজার

আমার ক্যামেরায় ধারন করা  ওল্ড ফেইথফুলের জলোৎপাতের ভিডিও।




শুভেচ্ছা, কৃতজ্ঞতা এবং কিছু কাসুন্দিকর্ষণ



আমাদের স্কুলের মাঠের এক পাশে বেশ কিছু ডাবগাছ ছিলো। সকালবেলা কিছু পিচ্চি সাইজের ঝরে পড়া ডাব গাছের নিচে পড়ে থাকত, আর আমি স্কুলে ঢোকার সময় সেগুলোরই কয়েকটা হাতে নিয়ে ক্লাসের দিকে হেঁটে যেতাম। এমনই এক ডাবকুড়ানো দুপুরে ক্লাসে ঢুকে এক নতুন ছেলের দেখা পাই। হ্যাংলামতো ভালোমানুষ চেহারার শ্যামলা এই ছেলেটাকে প্রথমদিন তেমন আহামরি কিছু মনে হয়নি। কিন্তু দিন যত যায়, তত এই ছেলের তেলেসমতি বাড়ে। ধুলোভরা খেলার মাঠে পুরো ক্লাসের সব ছাত্র যখন একটা টেনিস বলে শুধু কোনভাবে লাথি কষানোর পায়তারা করত, তখন সে উল্টোদিকের গোলপোস্টের সামনে দাঁড়িয়ে বলের অপেক্ষা করে, কখনো আবার টিপসও দিত, ফ্রিতে! সেই ছেলেই আবার ক্লাসের ফাঁকে কুইজের উত্তর দিয়ে এগিয়ে দিত টীমকে! এসবের পাশাপাশি, ক্লাসে ফার্স্ট-সেকেণ্ড হয়ে আমাদের ফেলে দিত ধন্দে (হুঁহুঁ পোলা ভালোই তালেবর)। ফাজলামোতেও সে ছিলো ওস্তাদ। স্কুল জীবনে নিকনেম হিসেবে ‘ক্যাবলা’ নামের প্রাপ্তিতো ওরই বদান্যতায়!
কোন এক বোরিং ক্লাসের মাঝখানে যখন সবাই হাই তোলায় ব্যস্ত, তখন তার নতুন এক গুণ আমাদের সামনে উন্মোচিত হয়। দারুন গল্প বলতে পারত সে। টেনিদার হাসির গল্প থেকে মুহাম্মদ জাফর ইকবালের সায়েন্স ফিকশন, কাজী আনোয়ার হোসেনের ‘কুয়াশা’ থেকে শুরু করে হুমায়ুন আহমেদের ‘বোতল ভুত’; আমাদের সম্মিলিত অনুরোধে শোনাতে থাকে একের পর এক। বোরিং ক্লাসগুলোর পড়াশোনা লাটে তুলে আমরা বিমুগ্ধ হয়ে শুনতে থাকতাম। ওর বাচনভংগী আর উপস্থাপন এতই প্রাণবন্ত ছিলো যে স্যাররাও আমাদের আবদার ফেলতেন না ওর গল্প শোনার লোভে। সেসময় ওর অনুপ্রেরণাতেই শুরু করি নানা রকম বই পড়া, বই কেনা। 
দিন যায়, স্কুলে ক্লাস সেভেনের বৈতরণী পার হতেই সে পাড়ি জমায় পাশেরই এক স্কুলে। যোগাযোগ কমে যায়, তবে খবর পেতাম। ওই স্কুলে ব্যপক পরিচিতি লাভ করে সে কুইজার হিসেবে, বেশ কিছু প্রতিযোগীতায় অংশ নিয়ে বেশ সাড়াও ফেলে দিয়েছিল সে। স্কুলের গন্ডি পেরিয়ে ও ভর্তি হয়েছিলো নটরডেমে। তখন থেকে ওর সাথে বিচ্ছিন্ন হয়ে পড়ি বেশ কয়েকবছরের জন্য। 
গতবছরের শুরুর দিকে, খোমাখাতায় হুট করে পেয়ে যাই কৈশরের এই প্রিয় বন্ধুকে। ততদিনে বন্ধু আমার হাঁতুড়ি শাবল নিয়ে সাহিত্যের প্রাসাদে খুটখাট শুরু করে দিয়েছে। ফেসবুকে নোটসে আসতে থাকে তার গল্প। ভালো লাগে, কমেন্ট করি আর উৎসাহ দেবার চেষ্টা করি। 
এরপর একদিন কথা প্রসংগে ফেসবুকে মেসেজে সে আমায় পাঠায় হিমু ভাইয়ের ‘গোয়েন্দা ঝাকানাকা’র লিঙ্ক। সচলে আমার অনুপ্রবেশও ঘটে ওর হাত ধরেই। প্রথমদিকে খেয়াল না করলেও, একদিন নীড়পাতায় একটা লেখার নিচে দেখি বন্ধুটির নাম। পড়ে বুঝলাম, বন্ধু আমার তালেবর হয়ে গেছে। কৌতুহুলী হয়ে লেখা অনুসরণ করতেই চক্ষু চড়কগাছ! অনন্য সাধারণ লেখা গুলো পড়ার পাশাপাশি উপভোগ করলাম ওর প্রতি সচলের সব নামী ব্লগারের বিস্ময়মিশ্রিত মুগ্ধতা। যার স্বিকৃতিও সে পেয়েছে সচলের সব সিনিয়রদের স্নেহেও ভালোবাসায়। 
যন্ত্রপ্রোকৌশলের ছাত্র আমার এই বন্ধুটির সম্ভবত সবচেয়ে কনিষ্ঠতম জনপ্রিয় ব্লগার যার লেখা পড়ার জন্য মুখিয়ে থাকেন সচলের গুরুরাও। ব্রাজিলের পাঁড় সমর্থক, মেসি ভক্ত এই ব্লগারের আজ জন্মদিন!
আজ সুহান রিজওয়ানের জন্মদিন।
শুভ জন্মদিন সুহান! নান্দনিকতার নকশা বুনে তুই এগিয়ে যা সৃজনশীলতাকে সম্বল করে। জন্মদিনে অনেক অনেক শুভেচ্ছা।
---- মনজুর এলাহী ----


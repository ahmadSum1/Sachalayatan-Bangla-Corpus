এবার তোরা মানুষ হ



খুব সম্ভব তোদেরকে উদ্দেশ্য করেই শ্রদ্ধেয় খান আতা এককালে বলেছিলেন, আবার তোরা মানুষ হ। তোরা মানুষ হসনি। আটত্রিশ বছরেও তোরা মানুষ হতে পারলি না। চেঙ্গিস খানের মত গায়ের জোরে দিকদিগন্ত ছারখার করে তোরা এবার এসেছিস বুয়েট জয় করতে। তোরা ভেবেছিলি, আসবি, দেখবি আর জয় করবি। হলে হলে চাঁদাবাজি করবি, কেউ তোদের কিচ্ছুটি বলবে না। ভিন্নমতের মানুষদের মত প্রকাশের অধিকারের মুখে ছুরি চালাবি, কেউ কিচ্ছুটি বলবে না। কেনো বলবে? এখানে সবাই এসেছে পড়াশোনা করে ইঞ্জিনিয়ার হতে। সপ্তাজুড়ে ক্লাস, ল্যাব রিপোর্ট আর একগাদা প্রজেক্টের ঝামেলার মধ্যে কে তোদের নিয়ে মাথা ঘামাবে? সবাই তো যার যার উজ্জ্বল ভবিষ্যৎ নিয়ে ব্যস্ত। 
তোদের ক্যালকুলাসে কী একটা গরমিল ছিল। তোরা বুঝিসনি, এই যন্ত্র অরণ্যের মাঝেও আমরা সবাই বোবা পশু হয়ে যাইনি, যে গ্রেডক্ষুধা নিবারণ হলেই আমাদের চলে যায়। তোদের দুর্ভাগ্য, এখনো আমাদের বিবেক বলে একটা বস্তুর অল্পবিস্তর অবশেষ রয়ে গেছে। তাই তোদের এই চাঁদাবাজি আর নাৎসীবাদের বিরুদ্ধে আমাদেরই কেউ একজন গৌতমদার রূপ ধরে প্রতিবাদে ঝলসে ওঠে। আমরা দু-চারটা বেকুব অবসরে ল্যাব রিপোর্টের তোয়াক্কা না করে পোস্টারে প্রতিবাদে শাণিত হয়ে উঠি। অযথাই মানববন্ধন করি, মনে ক্ষীণ আশা যে এইসব দেখে কোন এক শুভক্ষণে নিশ্চয়ই তোদের বিবেক জেগে উঠবে। আমরা জানি, ভয়ভীতি দেখিয়ে, অস্ত্রের ঝনঝনানি শুনিয়ে জনতার মুখ কিছুক্ষণের জন্য হয়তো বন্ধ করা যায়, কিন্তু স্তব্ধ করা যায় না। 
তোদের আর এসব শুনিয়ে লাভ কী? তোরা তো ঠিকই গৌতমদার মত বিবেকবান মানুষদের ক্যাফেতে সবার সামনে লাঞ্ছিত করবি, ভিন্নমতের মানবতার বাসা-বাড়ি জ্বালাও-পোড়াও করবি, বইপত্তর পুড়িয়ে, কম্পুখাতাকে দাহ করে ক্যাম্পাসে অশ্লীল বিজয় মিছিল করবি। স্যারেরা এসে পশুর হাত থেকে মানবতার অপমান কিছুক্ষণের জন্য রুখবেন, সে আর কতক্ষণ? তোরা জানিস, স্যারেরাও সব ছাপোষা মানুষ। তাদেরও পরিবার-পরিজন আছে, হারানোর ভয় আছে। স্যারেরা চলে যাওয়ামাত্রই তোরা তাই আবারও চড়াও হবি মানবতার ওপর। কেননা তোরা জানিস, সাধারণ ছাত্রদের মধ্য থেকে কেউ বাধা দিতে আসবে না। মানে মানে বুয়েট থেকে বের হতে পারলেই তো সব সীমান্ত পার। থুথু ফেলতেও তো কেউ আর এদেশে আসবে না। কী দরকার তোদের এই 'ইন্ট্যারনাল ব্যাপারে' নাক গলিয়ে? আপন ভালো তো পাগলেও বোঝে।
কেউ কেউ অবশ্য চিরকালই একটু বোকা থেকে যাবে। তারা জানে, তোদের সাথে তারা পেরে উঠবে না। তবু যতদিন অন্যায়-অনাচার চলবে, ততদিন তারা নিয়মতান্ত্রিক উপায়ে এর প্রতিবাদ করে যাবে। মার খাবে, আইসিইউ তে গিয়ে ভর্তি হবে, যন্ত্রণায় কাতরাবে। আমরা কিন্তু তাদের জন্য চোখের জল ফেলবো না। শূণ্যস্থানে নতুন কেউ এসে প্রতিবাদের মশাল হাতে দাঁড়িয়ে পড়বো। সে দলকেও তোরা ভয়ভীতি দেখাবি, আইসিইউতে ভর্তির সমস্ত আয়োজন সম্পন্ন করবি। এরপর আরেক দল। এরপর আরেক দল। এভাবে কজনকে তোরা হাসপাতালে পাঠাবি? কজনকে? গোটা ব্যাচ? গোটা ডিপার্টমেন্ট? না গোটা বুয়েট? 
আমরা যারা আজো গুডি বয় রয়ে গেছি, মিছিলে কিংবা মানববন্ধনে যেতে আমাদের ভয় হয়, তারা হয়তো ব্লগে কিংবা ফেসবুকে তোদের অন্যায়ের ইতিহাস লিখে যাবো। যারা আরো ভীতু, তারা সামান্য স্ট্যাটাস দিয়ে এই আন্দোলনে সামিল হব। যারা আরো একটু ভীতু, তারা ভয়ে ভয়ে সেইসব অন্যায়বিরোধী স্ট্যাটাসে একটা-আধটা লাইক দিয়ে যাবো। আর যারা একেবারেও অথর্ব, তারা হ্‌দয়ের গভীরে একরাশ ঘ্‌ণা পুষে রাখবো তোদের জন্য। কে জানে, হয়তো এই বিন্দু বিন্দু ঘ্‌ণার মহাসাগরেই তোরা এককালে ডুবে মরবি। ঈশ্বর তোদের শুভবুদ্ধি দিক।
  নাম প্রকাশে ভীত
বুয়েটেরই এক হতভাগা


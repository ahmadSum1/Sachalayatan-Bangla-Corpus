বিজ্ঞাপনঃ বন্ধু, আড্ডা গান- এখানেই হারিয়ে যাও



-রেনেসাঁ
আমার পাঁচ বছরের ছেলে গত কয়েকদিন যাবত বায়না ধরেছে কমপ্ল্যান খাবে। টিভিতে বিজ্ঞাপন দেখে ওর বদ্ধমুল ধারণা হয়েছে কমপ্ল্যান খেলেই রাতারাতি বড় হয়ে যাবে। ওর ব্যক্তিগত চিকিৎসকের পরামর্শেই আমরা কখনই  কমপ্ল্যান বা হরলিক্সের মত খাবারগুলো দিইনা। তাই প্রথমে দুই একদিন আবদারটা কানে না নিলেও একসময় একমাত্র পুত্রের আবদারের কাছে নতি স্বীকার করলাম। কমপ্ল্যান এর ডিব্বা হাতে পেয়েই খুললো ঢাকনা, রাতেই খেল কয়েকবার এবং সঙ্গে সঙ্গে নিজের উচ্চতা বেড়েছে কিনা তা যাচাই করতে লাগলো। রাতে আর সে ঘুমাবে না। ঘুরে ফিরে উচ্চতা মাপছে। তার মাকে বারবার বলছে-আমি কমপ্ল্যান খেয়েছি, এখনই বাবার সমান হয়ে যাব তারপর ঘুমাবো। 
সকালে ঘুম থেকে উঠেই আবার উচ্চতা মাপা শুরু করলো। উচ্চতা কত মিটার বাড়লো জানিনা তবে পেটটা একটু নরম হল। শুরু করতে হল কাঁচা কলা থেরাপি। কমপ্ল্যানের এই উদ্ভট বিজ্ঞাপনের একটা গল্প মনে পড়ে। বিশ্ববিদ্যালয়ের বাসে প্রচন্ড ভিড়। বাসের হাতল ধরে ঝুলছে  কয়েকজন । হঠাৎ একটা ছেলে বলল-ভাইয়া আমি ঝুলছি, প্লিজ একটু ভিতরে চাপুন,  আমি ঝুলছি, প্লিজ একটু চাপুন..। বাসের ভিতর থেকে একজন রসিকতা করে বলে উঠলো-শুধু ঝুলে থাকলেই চলবে, মামনি কে বল কমপ্ল্যান খাওয়াতে!
একটি বিজ্ঞাপনের ছবি ও ভাষা শিশু মনের উপর ব্যাপক প্রভাব বিস্তার করে। একসময় আমার ছেলের মাথা আওলাইছিলো ইভা রহমান। এই ভুত নামাতে সময় লেগেছিল দুই বছর । এই সময় সে যতক্ষন জেগে থাকতো ততক্ষনই ইভা রহমানের গান দেখতো। বাসায় এটিএন বাংলা ছাড়া অন্যকোন টিভি চ্যানেল দেখতে পারতাম না। বাজারে ইভা রহমানের সিডি আদৌ বিক্রি হয় কি না জানিনা, তবে ছেলের কারণে তার তিনটা কিনতে বাধ্য হয়েছিলাম।  
এদেশে বিজ্ঞাপন প্রচারের সুনিদিষ্ট কোন নীতিমালা নেই। বিশেষকরে বিজ্ঞাপনে নারী ও শিশুদের ব্যবহার, জেন্ডার সংবেদনশীল ও সাম্প্রদায়িক শব্দের ব্যবহার এবং সর্বোপরি এর সামাজিক প্রভাব নিয়ে কোন নীতিমালা নেই। ফলে শিশু, কিশোর ও যুব সম্প্রদায়ের মধ্যে পড়ে এর বিরুপ প্রভাব। নারী অবমূল্যায়িত হয় সমাজের চোখে। শিশুর মেধা বিকাশের ক্ষেত্রে গনমাধ্যম একটা বড় ভুমিকা পালন করে। একবার দুইবার কোন জিনিস তেমন কোন প্রভাব না ফেললেও ক্রমাগত একটি জিনিস দেখার ফলে ঐ জিনিস সম্পর্কে তার মনের মধ্যে একটি স্থায়ী বিশ্বাসের জন্ম হয় যা পরবর্তীতে তার ব্যক্তিত্ব বিকাশের ক্ষেত্রে অন্তরায় হয়ে দাঁড়ায়। শিশু বেড়ে উঠবে মুক্ত মনের অধিকারী হয়ে। আরোপিত কোন কোন ভ্রান্ত বিষয় যদি শিশু কিশোরদের একবার বিশ্বাসে পরিণত হয় সেই ভুল ভাঙ্গাতে অনেক সময় লেগে যায় আবার কখনও কখনও আদৌ সম্ভব হয়না। গনমাধ্যমগুলোও এব্যাপারে উদাসিন, অন্নদাতা বলে কথা। ফলে কোম্পানীগুলো সস্তায় বাজার ধরার জন্য বিভিন্ন রকম কৌশলের আশ্রয় নিচ্ছে । আর বহুজাতিক কোম্পানী হলে তো কথাই নেই। তাদের অবস্থা দেখলে মনে হয় এদেশে ব্যবসা করতে এসে তারা আমাদের ধন্য করেছেন। মোবাইল ফোন কোম্পানীগুলো আরও এককাঠি সরস। এখন তাদের বিজ্ঞাপনের একটাই ভাষা, কিভাবে মানুষকে অকারণে বেশী কথা বলানো যায়। 
গ্রামীণ ফোন মুখে সামাজিক দায়বদ্ধতার কথা বললেও বাস্তবে এর তেমন প্রমান মেলেনা। অনেক আপত্তিকর বিজ্ঞাপনের মাঝে একটি বিজ্ঞাপন যতবার দেখি ততবারই হতবাক হয়ে যাই। বিজ্ঞাপনের ভাষা বন্ধু, আড্ডা গান- এখানেই হারিয়ে যাও। ডিজুসের এই বিজ্ঞাপনের টার্গেট গ্রুপ কিশোর এবং যুব সম্প্রদায়।  এদেরকে গ্রামীণ ফোন বিভিন্ন সময়ে বিভিন্ন রকম লোভনীয় অফার দিয়ে ফোন আড্ডায় ব্যস্ত রাখতে চায়। চিন্তা করতে পারেন, একজন মানূষ রাত বারটা পর্যন্ত জেগে থাকে শুধু কমরেটে ফোনে কথা বলার জন্য। এই আলাপচারিতা বেশীরভাগক্ষেত্রেই অপ্রয়োজনীয় এবং অনুৎপাদনশীল। তার মাথার একটি অংশ ব্যস্ত থাকে রাত বারোটা বাজার চিন্তায়। আর রাত বারোটা বাজার জন্য অপেক্ষা করতে গিয়ে নিজের অজান্তেই তার বারোটা বাজাচ্ছে।
বন্ধু, আড্ডা গান- এখানেই হারিয়ে যাও, এই শ্লোগান দিয়ে গ্রামীণ ফোন জাতির সবচেয়ে সম্ভাবনাময় অংশের মাঝে বপন করছে অনুর্বর চিন্তার বীজ। জাতির ভবিষ্যত নষ্ট করবার জন্য এর চেয়ে আর কি মহত উদ্যোগ হতে পারে! 
রেনেসাঁ
২৫ সেপ্টেম্বর ২০০৯


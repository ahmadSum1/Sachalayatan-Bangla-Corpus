পারকি সমুদ্র সৈকতে একদিন




বেশ কিছুদিন যাবৎ ব্লগে লেখালিখির বিষয়টি মাথায় চেপে বসেছে। বাংলা ব্লগের জগতে আমার সবচেয়ে পছন্দের সাইট "সচলায়তন"। তাই "সচলায়তন" দিয়েই আমার ব্লগিং জীবন শুরু করছি। বাঘা বাঘা ব্লগার আর ফটোগ্রাফারদের সামনে লেখালিখি করাটাও একটা ভয়ের ব্যাপার। তবুও নিজের ইচ্ছেটাকে আটকে রাখা সম্ভব হচ্ছে না। তাই লিখতে বসে পড়লাম। ভুল ত্রুটিগুলোর জন্য ক্ষমা সমালোচনা দুইই করতে পারেন আপত্তি নেই।
আজ লিখছি পারকি সমুদ্র সৈকত নিয়ে। গেল মে মাসে যাবার সুযোগ হয়েছিল সেখানে। সম্প্রতি সৈকতটি কিছুটা পরিচিতি পেলেও অনেকের কাছে এটি এখনো অজানা রয়ে গেছে। চট্টগ্রামের আনোয়ারায় এ মনোরম সমুদ্র সৈকতটির অবস্থান। স্থানীয়রা যাকে পারকির চর নামে চেনে। তাহলে হলে চলুন ঘুরে আসা যাক পারকি সমুদ্র সৈকত থেকে।
গুগল ম্যাপ আর অন্য কিছু সাইট ঘেটেঘুটে যাওয়ার রাস্তাটি একটু ঝালাই করে নিলাম। তারপর সকাল ৯ টায় দুই কাজিনসহ বেরিয়ে পড়লাম আমি। পাক্কা দেড় ঘন্টা ভ্রমণ শেষে পৌছে গেলাম পারকি সমুদ্র সৈকতে। এক কথায় বিচটা অসাধারণ। সৌন্দর্যের দিক থেকে এটি কোনো অংশেই কম নয়। মানুষের আধিক্য কম। সুন্দর সারিবদ্ধ ঝাউ গাছ দিয়ে প্রায় পুরো বিচটি বেষ্টিত। যা পারকি বিচের সৌন্দর্য অনন্য করে তুলেছে। প্রথমে বিচটির দক্ষিণ দিকে সমুদ্রের পানিতে পা ভিজিয়ে এগিয়ে যেতে থাকলাম আমরা। মাথার উপর দিগন্তজোড়া নীল আকাশ, একপাশে সুন্দর সারিবদ্ধ ঝাউ গাছ অন্যপাশে বঙ্গোপসাগরের বিশাল জলরাশি, দূরে গভীর সমুদ্রে নোঙর করা ছোট-বড় জাহাজ, জেলেদের মাছ ধরার দৃশ্য ও তাদের বিচিত্র জীবনযাপন, বালুচরে লাল কাঁকড়ার ছুটাছুটি মুগ্ধতা জাগায়। এভাবে বেশ কিছুটা সময় হেটে যাত্রার ইতি টানলাম।




তখন ভর দুপুর। পেট পূজোর জন্য ফিরে আসতো হলো মূল বিচে। স্থানীয় হোটেলে খাবার ব্যবস্থা হলো। এদিকে সময় বাড়ার সাথে সাথে গরমও তার সাথে পাল্লা দিয়ে বাড়ছে। তাই এ সময়টিতে ঝাউ বনের শীতল হাওয়ায় চলল বিশ্রাম, আড্ডা আর সমুদ্রের মনোরম সৌন্দর্য উপভোগ। যা মনকে আনন্দে পরিপূর্ণ করে দেয় নিমেষেই।



বিকালে হাটা শুরু করলাম বিচটির উত্তর দিকে। এদিকেই বিচটির মূল সৌন্দর্য। একেবারে পরিস্কার পরিচ্ছন্ন আর জনমানবহীন। এখানে লোকজন বলতে শুধু আমরা তিনজনই। কদাচিৎ দু একজনের দেখা মেলে। বেশ কিছুক্ষণ পর্যন্ত আমরা হাটলাম। হাটতে হাটতে বিচের শেষ প্রান্ত পর্যন্ত গেলাম। যেখান থেকে দেখা মেলে বঙ্গোপসাগর ও কর্ণফুলি নদীর মোহনা আর হাজারো পাখির ঝাঁক।



পড়ন্ত বিকালে আবার ফিরে এলাম মূল বিচে। বিকালের সঙ্গে সঙ্গে বেড়েছে জন সমাগম, বড়েছে কোলাহল। সেই সঙ্গে অশান্ত করে তুলেছে স্পীড-বোট আর সী-বাইকের যান্ত্রিক শব্দ। আর কয়েক মিনিটের মধ্যে সূর্য অস্ত যাবে। কিন্তু এখনি রওনা হতে হচ্ছে আমাদের ফিরতি পথে সিএনজি না পাওয়ার আশংকায়। সিএনজি থেকে যখন সমুদ্রে সূর্য ডোবার দৃশ্যটি দেখলাম তখন আফসোসের সীমা রইল না 


hasibbd



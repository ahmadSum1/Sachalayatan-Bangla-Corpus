বিলুর ডায়েরি



আঠারো তারিখ, শনিবারঃ
আমি বিলু।
আমার নাম আসলে অনেকগুলো। বিলু,বাপী,বাবন। আর কয়েকদিন পর আমার অবশ্যি কোন নামই থাকবে না। আমি তখন রাস্তায় রাস্তায় ঘুরব, কাগজ টুকাবো। কাগজ টুকানি ছেলেকে কি কেউ বিলুমণি বলে ডাকে? আদর করে মাথায় হাত বুলিয়ে দেয়?
রাস্তায় কারা থাকে? যাদের মা নেই, বাপ নেই, তারা। আমার অবশ্যি সবাই আছে। তাও আমি রাস্তায় থাকবো। কারণ আমার মা আর বাবার মধ্যে শিগগিরি ডিভোর্স হয়ে যাবে। 
কেউ বলেনি, তবু আমি জানি। আজ তিনদিন হয়ে গেল তাদের মধ্যে কথা বন্ধ। ডিভোর্সের আগে নিশ্চয়ই এমনটা করে মানুষ।
একুশ তারিখ, মঙ্গলবারঃ
দিনগুলি সব কেমন যেন ওলটপালট হয়ে যাচ্ছে আমার। আগে নাশতার টেবিলে আমি, বাবা, মা কত যে হাসি ঠাট্টা করতাম! বাবা তো গল্পের রাজা। এক একটা গল্প বলে, আর নিজেই ঘর কাঁপিয়ে হাসতে থাকে।
অথচ এখন? বাবা তো খায়ই না বাসায়। খাবার টেবিলে বসে মায়ের মুখের দিকে তাকাতেও খুউব ভয় হয় আমার। মায়ের অমন বিষণ্ন গম্ভীর মুখ আমি কোনদিনও দেখিনি।
ইস্কুলে টিফিনটা ঠিকমত খেয়েছি কিনা, সেটাও মা জিজ্ঞেস করল না আজ। আমি তাহলে সত্যি সত্যি একটা ছন্নছাড়া মানুষ হয়ে গেছি?
তেইশ তারিখ, বৃহস্পতিবারঃ
আজকে বাদল স্যার ক্লাসে অনেককে বেত দিয়ে সপাং সপাং করে মেরেছে। অংক পারেনি তো তাই। আমিও তো আরেকটু হলে অংক ভুল করতে যাচ্ছিলাম। ভাগ্যিস বিনুর খাতা দেখে ঠিক করে ফেলেছি।
এমনিতে বিনু মেয়েটাকে অবশ্যি আমি দুইচোখে দেখতে পারি না। কোন বদমাশ যেন একদিন বোর্ডে বড় বড় করে লিখে রেখেছিল - "বিলু+বিনু"। সেই থেকে বিনুর সাথে আমার জন্মের রেষারেষি। ক্লাসে একজন পড়া না পারলে আরেকজন দাঁত বের করে হাসি। হাসি না পেলেও জোর করে হাসি।
কিন্তু এম্নি করে বিনু কয়দিন আর আমাকে বাঁচাবে? আমি তো আর ভালো ছাত্র থাকবো না। আমি এখন থেকে খারাপ হয়ে যাবো। খুব খারাপ। টুনুর মত খারাপ। লাস্ট বেঞ্চিতে বসবো, হলুদ দাঁত নিয়ে ঘুরব, বড় ক্লাসের ছেলেদের সাথে মারামারি করবো।
এখন থেকে আমি যে একটা ব্রোকেন ফ্যামিলির ছেলে!
চব্বিশ তারিখ, শুক্রবারঃ
প্রতিটা দিন আমার কাছে এখন দম বন্ধ করা অসহ্য মনে হয়। পড়ার টেবিলে একটুও মন বসাতে পারিনা। ইংরেজি বইয়ের একটা পাতা খুলে ঝাপসা চোখে তাকিয়ে থাকি, আর কান খাড়া করে শোনার চেষ্টা করি, বাবা-মায়ের মধ্যে কোন মান ভাঙানি কথা হয় কিনা।
কত রকম কথাই তো বলার আছে। আজকে ভ্যাপসা গরম, কিংবা রাহেলাবুয়ার তরকারিতে লবণ বেশি, কিংবা দেশটা যাচ্ছে কোথায় -- এইসব হাবিজাবি। 
মা, শোন, বাবা তুমিও শোন, তোমাদের মধ্যে কি নিয়ে ঝগড়া হয়েছে আমি জানতে চাইনা, দুজনের মধ্যে কার দোষ বেশি সেটাও শুনতে চাই না, শুধু চাই তোমরা একটু কথা বলো।
আমার এইটুকু চাওয়া কি খুব বেশি মনে হচ্ছে তোমাদের কাছে?
সাতাশ তারিখ, সোমবারঃ
দুনিয়াটা এত নিষ্ঠুর কেন? মা নিষ্ঠুর, বাবা নিষ্ঠুর, স্যার নিষ্ঠুর, এই পৃথিবীর সব নিষ্ঠুর।
আঠাশ তারিখ, মঙ্গলবারঃ
খুব কঠিন একটা সিদ্ধান্ত নিয়েছি আমি। আত্মহত্যা করব। অনেকগুলা ঘুমের ট্যাবলেট পানিতে গুলে ......। মায়ের ড্রয়ার খুলে ট্যাবলেট যোগাড় করেছি। পাঁচটা। কিন্তু এগুলো ঘুমের ওষুধ কিনা তাও তো বুঝতে পারছি না। মনে হচ্ছে ট্যাবলেট বুদ্ধি কাজে দিবে না। অন্য বুদ্ধি লাগবে।
মৃত্যুর আগে আরেকটা কাজ করতে হবে অবশ্য। বাবার কোটের পকেটে চুপি চুপি একটা কাগজ গুজে দিতে হবে। কাগজে লিখা থাকবে --"নাফিস, আমি তোমাকে অনেক অনেক ভালোবাসি -- ইতি শারমীন"।
আমি ছাত্র ভালো হলেও হাতের লিখা একেবারে যাচ্ছেতাই। মায়ের মত গোটা গোটা অক্ষরে কি আমি লিখতে পারবো?
একটা অতি লজ্জার কথাঃ
আত্মহত্যার কথা অমন হা-বিতং করে লিখার পরও দিব্যি বেঁচে আছি -- এইটাই যথেষ্ট লজ্জার ব্যাপার। তার উপর কেউ যদি জানতে পারে যে, কিভাবে আমি এত্তবড় ধ্যাড়ধ্যাড়ে একটা ছেলে হয়েও বিকেল বেলায় বাবার কোলে উঠে কাঁদতে কাঁদতে আত্মহত্যার সমস্ত প্ল্যান ফাঁস করে দিলাম, তারপর কিভাবে বাবা আমার গালে একটা ইয়াব্বড় করে চুমু দিল, তারপর মাকে জড়িয়ে ধরে মায়ের গালে (থাক এইটা লিখবো না), তারপর কিভাবে আমরা হাত ধরাধরি করে (আমি মায়ের হাত, মা বাবার হাত) পিৎজাহাটে খেতে গেলাম, তাহলে আমার মান-সম্মান-ইজ্জত-মর্যাদা-প্রেস্টিজ সব মাটিতে মিশে গুড়োগুড়ো হয়ে যাবে।
আরেকটা সামান্য লজ্জার কথাঃ
আমি সিদ্ধান্ত নিয়েছি, বড় হয়ে আমি যখন বাবা হব, তখন কখনো বড়দের মত রাগ করে থাকবো না। খালি হাসবো। ঘর কাঁপিয়ে হাসবো।
বিনুর দিক থেকে ব্যাপারটা কি হবে, আমি অবশ্যি বলতে পারছি না। মেয়েটা যা পাজীর পাজী !
সাত্যকি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6a%6f%79%2e%73%6f%75%6d%69%74%72%61%40%67%6d%61%69%6c%2e%63%6f%6d%22%3e%6a%6f%79%2e%73%6f%75%6d%69%74%72%61%40%67%6d%61%69%6c%2e%63%6f%6d%3c%2f%61%3e%27%29%3b'))


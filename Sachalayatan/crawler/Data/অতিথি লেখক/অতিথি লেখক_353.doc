IELTS এর খুঁটিনাটি



IELTS নিয়ে আমাদের সবার মাঝেই কমবেশি প্রশ্ন আছে । IELTS পরীক্ষাটির ব্যাপ্তি এবং তাৎপর্য এতো বিশাল যে, এতো কম সময়ে বর্ণনা করে শেষ করা যাবে না । IELTS এর মহিমা কোন অংশেই অনার্স বা মাস্টার্স ডিগ্রী থেকে কম নয় । যাই হোক, আজ কিছু পূর্ব অভিজ্ঞতা থেকে IELTS পরীক্ষার অন্যতম গুরুত্বপূর্ণ বিষয় বিভাগসমূহ নিয়ে আলোচনা করব । 
ইংরেজি ভাষায় দক্ষতা নির্ণয়ের জন্যই মূলত IELTS পরীক্ষার প্রচলন করা হয় । এর পূর্ণ রূপ International English Language Testing System । আপনারা যারা পৃথিবীর বিভিন্ন দেশে ক্যারিয়ার গড়তে চান বা পড়াশুনা করতে যেতে চান, IELTS এর মাধ্যমে আপনি ইংরেজি ভাষার উপর দক্ষতার প্রমাণ রাখতে পারেন । 
পরীক্ষা প্রণালী 
Academic এবং General Training, এই দুটো মডিউলে পরীক্ষা দেয়া যায় । উন্নত দেশে স্নাতক, স্নাতকোত্তর, পিএইচডি ডিগ্রী সম্পন্ন চাইলে Academic মডিউলে পরীক্ষা দিতে হবে । আর যারা ইমিগ্রেশন করতে চান, বা কারিগরি প্রশিক্ষণে ভর্তি হতে চান, কিংবা দেশের বাইরে ভালো ক্যারিয়ার গড়তে চান, তাদের জন্য General Training মডিউল । ২ ধরণের পরীক্ষাতেই মূলত চারটি বিভাগ বা অংশ থাকে এবং সেগুলো হলোঃ Listening, Writing, Reading & Speaking। এগুলোর বিস্তারিত বিবরণ নিম্নে আলোচনা করা হলো । 
Listening
এই বিভাগে আপনার ইংরেজিতে শুনে বুঝতে পারার দক্ষতা যাচাই করা হয় । শিক্ষার্থীদের সিডির মাধ্যমে এই অংশে বিভিন্ন কথোপকথন বাজিয়ে শুনানো হয় । এই বিভাগে ৪০টি প্রশ্নের উত্তর দিতে হয় ৪টি অংশে । আপনাকে যেকোন বিষয়ের উপর তৈরী করা অডিও সিডি শোনান হবে এবং এখান থেকে শুনে নির্ধারিত উত্তরপত্রে প্রশ্নের উত্তর লিখতে হবে । ৩০ মিনিট ধরে পরীক্ষা হয় এবং অতিরিক্ত ১০ মিনিট দেয়া হয় উত্তরপত্রে উত্তর লেখার জন্য । একটি বিষয়ের উপর একবারের বেশি বাজিয়ে শোনান হয় না, আর সেখানে নানান সংক্ষিপ্ত বাক্য পূরণ, সঠিক উত্তর লেখা, ইত্যাদি ধরণের প্রশ্ন থাকে ।
Reading
এই অংশটি একটু কঠিন Listening এর তুলনায় । এখানেও তিনটি বিভাগ থাকবে । আপনাকে মোট ১ ঘণ্টা সময় দেয়া হবে এবং এই সময়ে ৪০টির মত প্রশ্নের উত্তর দিতে হবে । দেখা যা আপনাকে বিভিন্ন বই, জার্নাল, ম্যাগাজিন, সংবাদপত্র থেকে অল্প কিছু অংশ তুলে দেয়া হবে এবং এখান থেকে পড়ে সঠিক উত্তর খুঁজে বের করা, বাক্যপূরণ করতে হবে । তাই আপনি সেগুলো পড়ার সময় গুরুত্বপূর্ণ লাইনগুলো দাগাতে অবশ্যই ভুলে যাবেন না ।
Writing
এই অংশটির জন্য শিক্ষার্থীদের ইংরেজিতে ব্যকরণে স্বক্ষমতা থাকতে হবে । এই বিভাগেও আপনার হাতে সময় থাকবে ১ ঘণ্টা এবং দুটো প্রশ্নের উত্তর দিতে হবে । যেহেতু ২য় প্রশ্নে ১ম প্রশ্ন অপেক্ষা নম্বর বেশি থাকে, তাই প্রথম প্রশ্নটিতে ২০ মিনিট এর বেশি সময় না নেয়াই শ্রেয় । কমপক্ষে ১৫০ শব্দ থাকতে হবে প্রথম প্রশ্নের উত্তরে আর দ্বিতীয় প্রশ্নের উত্তর ২৫০ শব্দে লিখতে হবে । কোন ক্ষেত্রেই এর কমে হলে চলবে না । প্রথম প্রশ্নের উত্তর হবে বিশ্লেষণধর্মী আর দ্বিতীয় প্রশ্নটিতে সাধারণত কোনো বিষয়ের পক্ষে নিজস্ব মত বা যুক্তি উপস্থাপন করতে হয় ।
Speaking
এই অংশটি আমার সবচেয়ে প্রিয় । এখানে তিনটি বিভাগে আপনাকে ১০-১৫ মিনিটের পরীক্ষা দিতে হয় । প্রথম অংশে আপনাকে সাধারণ প্রশ্ন করা হবে যেমনঃ আপনার পরিবার, কাজ, বন্ধু ইত্যাদি বিষয়ে । দ্বিতীয় অংশে একটি নির্দিষ্ট বিষয়ে বলার জন্য ২ মিনিট সময় দেয়া হবে এবং প্রস্তুতির জন্য ১ মিনিট । আর সর্বশেষে পরীক্ষকের সাথে ৪-৫ মিনিটের কথোপকথন । 
স্কোরিং
চারটি বিভাগে আলাদা করে নাম্বারিং করা হয় এবং এদের গড় করে ১ থেকে ৯ এর মধ্যে IELTS এর স্কোরিং করা হয় । এখানে পাস বা ফেল বলে কিছু নেই । তবে ৬.৫-৭.৫ হলো ভালো স্কোর এবং ভালো বিশ্ববিদ্যালয়ে ভর্তি হতে চাইলে এই রেঞ্জে স্কোর থাকতে হবে । সম্পূর্ণ স্কোর যত ভালোই হোক না কেন, একটি বিভাগে স্কোর কমে গেলে ভর্তির সুযোগ নাও পেতে পারেন । 
একটি মজার ব্যাপার বলে নেই । তা হলো, IELTS পরীক্ষায় অংশগ্রহন এর জন্য কোনরূপ শিক্ষাগত যোগ্যতা এবং বয়সের সীমাবদ্ধতা নেই । তাই আপনারা যারা IELTS নিয়ে আফসোস করছিলেন, এখন নিশ্চিন্তে প্রস্ততি গ্রহন শুরু করুন ।
ধন্যবাদ ।


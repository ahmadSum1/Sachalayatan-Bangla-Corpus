লালটিপ দর্শন




লাল টিপ ছবির ব্যাপক প্রচার প্রচারনায় উদ্বুদ্ধ হয়ে এবং দেশীয় চলচিত্রের উন্নতি সাধনের মহান ব্রত নিয়ে বলাকা সিনেমা হলে দেখে আসলাম লাল টিপ। আধা প্যারিস আধা ঢাকা-ধামরাই এ ধারনকৃত লাল টিপ ছবি দেখে যা মনে হল তা বলার ভাষা নেই!  ছবি দেখে যে টিপের কথা মনে হল সেটাই কার্টুনে আঁকাবার চেষ্টা করলাম! 
তবে কিছু কথা না বললেই নয়-আমি লালটিপ দেখতে যেয়ে আশা করিনি আমি একটা রানওয়ে-জয়যাত্রা দেখব। বানিজ্যিক একটা ছবি দেখতে যাচ্ছি এই মানসিকতা নিয়েই গিয়েছিলাম। কিন্তু এতটাই খাম খেয়ালি ধরনের কিছু আশা করিনি। খুবই ক্লিশে-সাদা মাটা কাহিনী- এই সামান্য কাহিনীটাকেও পর্দায় তুলে না ধরতে পারার কোন অজুহাত হতে পারেনা। যিনি ছবি বানিয়েছেন তার নিজের ছবির প্রতি কোন মায়া দয়া আছে বলে মনে হলনা-প্যারিস ফ্রান্স ঘুরে এসেছেন-আসার আগে জোড়া তালি দিয়ে কিছু একটা দাঁড় করিয়ে আনলেন। কাহিনী-চিত্রনাট্য-সংলাপ খুবই দুর্বল ছিল। কাহিনীর ভিতরে যোগসূত্র ও খুঁজে পাইনি। কুসুম শিকদার বা ঈমনের দোষ দিতে চাইনা-আমার কাছে মনে হয়েছে তারা দুই জনেই বানিজ্যিক ছবির জন্য যথেষ্ট উপযুক্ত ছিলেন কিন্তু তাদের কাছ থেকে কাজটা আদায় করে নেবার কাজটা যার ছিল তিনি ই ভন্ডুল করলেন। চিত্রগ্রাহক-নৃত্য পরিচালক দুই জনের কাজই অত্যন্ত নিম্নমানের-যিনি সম্পাদনা করেছেন তার কাজ ও বলিহারি। সব মিলিয়ে হাস্যকর এক ছবি বানাবার প্রচেষ্টা মনে হল। 
আমি চিত্র পরিচালক নই-সমালোচক ও নই। আমি সাধারন দর্শক-দেশে ভালো ছবি একদিনে হবেনা বেশ-কিন্তু অন্তত প্রাথমিক ব্যাকরণ সম্মত ছবি তো আশা করতে পারি না কি? এমন হতাশাজনক ছবি চাই না।
-ইঁদুর


ছবি: 


 




তুমি তো মা কল্পতরু...



সারারাত জার্নি করে হিথ্রো বিমান বন্দরে যখন নামলাম স্থানীয় সময় ভোর পাঁচটা।
আমার এমনই কপাল সব সফরেই ঘটনা- দুর্ঘটনা দু'একটা লেগেই থাকে। এই ট্রিপেও তার কোন ব্যতিক্রম হলনা। অর্ডার দিয়েছিলাম মুসলিম মিল ,কিন্তু অজ্ঞাত কোন এক আমলাতান্ত্রিক জটিলয়তায় অতি উন্নত ব্রিটিশ এয়ার ওয়েজের সিস্টেম থেকে সেই অনুরোধ নাই হয়ে গেল, কেবিন ক্রু ভেটকি মেরে জানালো এই অনুরোধ সম্পক্কে তাদের বিন্দু মাত্র জানা নাই, সম্ভবত আমার বেআক্কেল ট্রাভেল এজেন্ট কোন পেচগি লাগাইয়াছে। মানতে পারলাম না , কারন আমার ই-টিকেটেও  MOML  ছাপ্পা দেয়া আছে। গরীব দেশের  বাদাইম্যা মানুষ, খানা পিনা নিয়া বেশী চেতাচেতি করলে আবার আশ পাশের ভদ্র সহযাত্রীরা মাইন্ড খাইতে পারে তাই ইন্সট্যান্ট নুডলস আর ব্রেড রোল সহযোগে উদরের কিয়দংশ পুর্ন করিয়া খাটো কম্বলে নিজেকে ঢাকিয়া নিদ্রা যাইবার অভিপ্রায় করিলাম।  ঘন্টা আধেক পরেই কানের কাছে সুন্দরী হোস্টেসের সুমধুর আওয়াজে মর্তে ফিরিতে বাধ্য হইলাম..." উড ইউ লাইক সাম ওয়াইন স্যার? অর এনি আদার ড্রিঙ্ক?।" কাচা ঘুম ভেঙ্গে যাওয়ায় এমনিতেই বিরক্ত আর গেলোবার মায়ের কাছে ওয়াদা করে এসেছি কোনদিন রঙ্গীন পানি ছুইয়াও দেখবনা, বিদেশ বিভুঁয়ে যা মেনে চলা অনেক সময়ই কঠিন, আমার মত দুর্বল ইমানের লোকদের জন্য তো আরো কঠিন। মনে মনে ভাবলাম শালার হালাল খানা দিবানা আবার মদ খাওয়াইয়া মাতাল করার ধান্ধা...এই রকম জাত মারার চক্রান্তের প্রাতিবাদেই সিপাহী বিপ্লবের সুচনা...নিজের মধ্যে সিপাহী জোশ জেগে উঠল। উদরের অধিকাংশ এখনো অশান্ত আর এর মধ্যেই এমন অপচেষ্টা। চেতিয়া উঠিয়া শীতল গলায় তীব্র প্রতিবাদ জানাইলাম..." দেখ নাই মুসলিম খানা চাহিয়াও পাই নাই...এখন আবার মদ্য সাধিতেছ কেন? " । জবাবে ভদ্রমহিলা তার কন্টস্বর মাইনাস পঞ্চাশে নিয়া যা বলল তার খাস বাংলা করলে এই দাড়ায়...
" আরে মিয়া আমারে হাইকোর্ট দেখাইয়েন না...কত দেখছি মুসমিল মিল খাইয়া ঢেকুড় দিয়া উঠিয়াই মিত্যু সঞ্জিবনীর জন্য চিল্লা চিল্লি শুরু করে ...গত ট্রিপেই তো এক আরবী প্যাসেঞ্জার মাল খাইয়া এমন টাল হইয়া গেল যে তারে হুইল চেয়ারে করিয়া হাওয়াই জাহাজ হইতে জমিনে নাজেল করিতে হইল।"
আমি চোখে মুখে কঠিন থাবড়া খাইয়া ডেগচির মত চেহারা করিয়া  সরি বলিয়া মুখ উলটা দিকে ঘুরাইয়া পুনরায় নিদ্রা যাইবার চেষ্টায় রত হইলাম।
 কিন্ত ক্ষুধা পেটে ঘুম কি আর আসে। যাই হোক এপাশ ওপাশ করতে করতে আর লন্ডনে দেশী খাবারের মাস্তির কথা ভাবতে ভাবতে নৌকা ঘাটে ভিড়ল। এইবার আরেক যন্ত্রনা...ইমিগ্রেশন। পাস্পোর্টে পাঁচ বছরের মাল্টিপল এন্ট্রি বিজনেস ভিসা থাকলেও প্রতিবারই তারা দুই একটা খোঁচা মারা ( কখনো অপমান জনক- যেমন তোমার কাছে ক্যাশ কত আছে বা আমাগো সোনার দেশ থিকা কবে ভাগবা?) প্রশ্ন করিয়া মেজাজ খিঁচড়াইয়া দেয় আর আমিও বেল্লিকের মত ফান্দে পা দিয়া ত্যাড়া জবাব সহযোগে নিজের কপালে নিত্য নতুন দুর্ভোগের অবতারনা করি। একবার তো বুয়েনেস আইরেস এয়ার পোর্টে অপমানিত আমার তেড়া জবাবে খেপিয়া গিয়া আমারে প্রায় ঘন্টা তিনেক নাইজেরিয়ান ড্রাগ ডীলারদের সাথে এয়ার পোর্টের মধ্যেই বন্দি করে রাখল , সাংবাদিক টাংবাদিক এসে এক্কেবারে কেলেংকারী ( সে প্রসঙ্গে অন্য একদিন যাব)।
এবার খাস নিয়ত করে এসেছি যে যাই হোক কোন ঝগড়ায় যাবোনা, এমনকি ইমগ্রেশন অফিসার  কাপড় খুলিয়া পশ্চাতদেশে হেরোইন লুকাইয়া আনিয়াছি কিনা পরীক্ষা করিয়া দেখিতে চাইলেও হাস্য মুখে তাহা মানিয়া লইব। অনেকদিন আগে লেখা এক বাঙ্গালী কবির রঙ্গাত্বক বিলাত তোষামদের একটা কবিতাও ইংরাজীতে ট্রান্সলেট করিয়া এ ফোর কাগজে ছাপাইয়া রীতিমত লেমিনেট করিয়া সঙ্গে আনিয়াছি, প্রয়োজনে গলায় ঝুলাইয়া লাইনে দাড়াবো-
"তুমি তো মা কল্পতরু
আমরা সবাই পোষা গরু
ভুষি পেলেই খুশী হব
ঘুষি খেলে মরেই যাব ।"
মনে হয় আমার হিয়ার মাঝে বিলাত প্রেমের সুগন্ধ অনুভব করেই কেউ কোন ঝামেলা করলনা। তিন মিনিটে ইমিগ্রেশন শেষ করে শীস দিয়ে ' গড শেভ দ্য কুইন' গাইতে গাইতে লাগেজের খোজে গেলাম। মোবাইল অন করতেই জানলাম যে কোম্পানীর দাওয়াতে আসছি তার এম ডি নিজেই পাঁচ নম্বর টার্মিনালের গেটে আমারে নিতে আসবে। কিছুটা নিরাপদ বোধ করলাম। একেই খুব ভোর আর বাইরে হাড় কাঁপানো ঠান্ডা। আগেরবার ভদ্রতা করে বলছিলাম... আরে না না এত ভোরে কষ্ট করে কেন আসবেন ...আমি একটা ট্যাক্সি নিয়ে হোটেলে চলে যাব, পরে এসে ওখান থেকে অফিসে নিয়ে যাবেন। ট্যাক্সি নিতে গিয়ে পড়লাম এক বুইড়া ইংরেজ বাটপারের খপ্পরে। আমারে ছাপানো একটা ভাড়ার লিস্ট দেখাইল, হিথ্রো থেকে হার্টফোর্ডশায়ার যেতে লাগবে বিরাশী পাউন্ড। আমিও মুরুব্বি ড্রাইভার এক পাও কবরে ...সে কি আর মিছে বলবে এই জাতীয় সরল বিশ্বাসে রাজী হয়ে গেলাম। পরে দেখলাম বুড়া রাস্তা ঘাট ই চিনেনা...এক ওকে জিজ্ঞাস করে চল্লিশ মিনিটের রাস্তা দেড় ঘন্টায় গেল। ভাড়া মিটিয়ে দেয়ার পরে জানলাম ন্যায্য কেরায়া হল মাত্র পঁচিশ থেকে ত্রিশ পাউন্ড। নিজের চুল ছিড়তে চাইলাম কিন্তু তাতে কোন লাভ হবেনা ভেবে খান্ত হলাম।
লাগেজ নিয়ে বাইরে আসতেই বিলাতী সাহেব হাত ধরে কড়া ঝাকুনি দিয়ে গাঁক গাঁক করে ওয়েল্কাম জানাল, যা বলল তার কিছু বুঝলাম কিছু হিব্রু মনে হল। অত বোঝার কাম নাই...ঠান্ডা থেকে বাঁচতে হুড়মুড়িয়ে তার গাড়িতে উঠে বসলাম।  একেবারে লেটেস্ট মডেলের মার্সিডিজ, খুব পশ। আরামদায়ক সীটে গা ডাবিয়ে দিতে দিতে ভাবলাম...শালা আমাগোরে চাইর আনা বেশী দাম দিতে চাওনা.....কথায় কথায় প্রচ্ছন্ন হুমকি দেও দাম বাড়ালেই অর্ডার চায়নায় নিয়া যাইবা...আর প্রতি বছরই গাড়ীর মডেল পাল্টাও। আমাদের ফ্যাক্টরীর শ্রমিকেরা উদয়াস্ত পরিশ্রম করে সামান্য মজুরীতে আর তুমি বোরা বোরায় পুরা ফ্যামিলি নিয়া এক মাস ছুটি কাটাও...ন তুন নতুন প্রপার্টি কেন...আমরা আর কত কাল তোমাদের দাস হয়ে থাকব?
গাড়ী হাইওয়েতে উঠল। খাতির জমানোর জন্য সাহেব খাজুইরা আলাপ করতে লাগল। আমি হু হা দিয়ে কাজ সারতে লাগলাম। ইঊরোপে আসলেই আমার মন খারাপ হয়ে যায়...কোন ব্যাখ্যা ছাড়াই। কেউ ঠাইসা ধরে কারন জিজ্ঞাস করলে বলি ডিপ্রেসিং আবহাওয়ার কথা। এত কাজ হয়।
হঠাত সাহেব প্রসংগ পাল্টিয়ে বলল..." জানো কিছুদিন আগে বিবিসিতে একটা ডকুমেন্টারী দেখলাম...বাংলাদেশের বন্যা কবলিত মানুষের দুর্দশার উপর। তোমাদের দেশের মানুষ এত গরীব তা আমার ধারনায় ও ছিলনা (চেহারায় জোর করে আনা   সহমর্মিতা)। এক পর্যায়ে দেখালাম কিছু ছেলে পেলে ক্ষুধার জ্বালায় কাগজ খাচ্ছে      ( শালার বানানো কথা)। তুমি নিশ্চয়ই ঐ দেশের খুবই আপার ক্লাসের লোক।"
আমার একটা জন্মদোষ নিজের দেশের বদনামের কথা শুনলেই মাথায় রক্ত চড়ে যায়। আসার আগে নিজেরে যা শিখাইয়া পড়াইয়া আনছিলাম সব টেমস নদীতে বিসর্জন গেল। নিজে স্বার্থপর প্রবাসী হতে পারি কিন্তু আমার দেশের মানুষ সারা দুনিয়ার সেরা। এরা গরীব হউক বা মাটি খাইয়া থাকুক তাদের প্রতি তুচ্ছ তাচ্ছিল্য করলেই তোমারে খাইছি ---সে তুমি যেই হও। আবাল সাহেব তো আর আমার মেক শিফট এই দেশ
প্রেমের কথা জানেনা...সে গিয়া পড়ল বাঘের খাচায়। আজ কে শালারে একটা শিক্ষা দিয়া দিমু...চুলায় যাক ব্যবসা বানিজ্য...আমার রাগের পারদ চড়তে লাগল।
তার দিকে তাকিয়ে ঠান্ডা গলায় বললাম..." একটু ভালো করে লক্ষ্য করলে দেখতে  পেতে যে ওই গরীব মানুষদের কারো হাতেই রক্ত লেগে নেই।"
যেন খুব মজার একটা কথা বলছি , মেকী হেসে সে বলল " এর মানে কি?"
এবার আমার পালা...উত্তেজিত ভংগীতে বলতে লাগলাম..." তুমি যদি পৃথিবীর সব চেয়ে ধনী দেশগুলোর দিকে তাকাও...যেমন আম্রিকা, কানাডা, জার্মানী, ফ্রান্স, ইতালী, জাপান,ইংল্যান্ড, অস্ট্রেলিয়া...দেখবে এদের সবার হাতেই নিরপরাধ মানুষের রক্ত লেগে আছে।"
থতমত ভংগীতে সে জানতে চাইল " তা কিভাবে?"
জ্বালাময়ী কন্ঠে আমার বক্তৃতা চলতে লাগল..." ইতিহাসের দিকে তাকালে দেখবে ইংল্যান্ড, ফ্রান্স, জার্মানী, ইতালী , জাপান এর সবাই জর জবর দস্তি করে অন্য দেশ দখল করে কলোনী বানিয়ে অমানবিক লুটপাট করেছে। আর সেই লুটপাটের টাকায় নিজ দেশের উন্নতি করেছে। কলোনাইজড দেশ গুলোর মানুষ কে মানুষের মর্যাদা দেয় নাই। প্রথম এক জোড়া কালো মানুষ  সভ্য লন্ডনে এসেছিল খাচায় বন্দী জানোয়ারের মত, লোকজন পয়সা দিয়ে তাদের দেখতে গেছে। পরে মেডিক্যাল শাস্ত্রের গবেষনার নামে শত শত কালো মানুষকে গিনিপিগের মত ছিড়ে খুড়ে দেখে পরীক্ষা শেষে তাদের কুকুরের মত মেরে গন কবর দিয়েছে। কঙ্গোতে বিদেশী শক্তির দখলের পঁচিশ বছরের মধ্যে দেশটির জনসংখ্যা অর্ধেক নাই হয়ে গিয়েছিল। বেনামে পশ্চিমা দেশগুলোর আফ্রিকা লুন্ঠন আজো চলছে।
আর আম্রিকা, কানাডা, অস্ট্রেলিয়ার কাহিনী তো আরো খারাপ, তারা কলোনী না বানিয়ে পুরা দেশটাকেই চর দখলেও মত জোর করে চির দিনের জন্য দখল করে নিয়েছে। আম্রিকা , কানাডায় রেড ইন্ডিয়ান আর অস্ট্রেলিয়া নিউজিল্যান্ডে এবরিজিনালদের পোকা মাকড়ের মত ধ্বংস করা হয়েছে। প্রতি রোববার গীর্জায় প্রার্থনার পর দল বেধে বন্দী আদিবাসীদের পিটিয়ে, ছুরি দিয়ে খুচিয়ে বা গুলি  করে মারা হত। এই সব অত্যাচার আর লুট তরাজের জারজ সন্তান হল আজকের ধনী, সভ্য, কালচারড পশ্চিমা বিশ্ব। এই ধন-সম্পদ নিয়ে তোমাদের গর্ব করার কিছু নাই। গ র্ব করতে পারে আমার দেশের গরীব মানুষ যাদের পুর্ব পুরুষেরা কোন দিন অন্যের দেশ দখল করতে যায়নি বা অন্যের সম্পদ কুক্ষীগত করার জন্য ঘৃন্য ষড়যন্ত্র করেনি। তারা গরীব হতে পারে কিন্তু তাদের হাতে কোন র ক্ত লেগে নেই, তারা দু'বেলা দু'মুঠো খেয়ে রাতে শান্তিতে ঘুমাতে যেতে পারে।"
এ পর্যন্ত বলে একটু দম নিলাম , আবারো বয়ান শুরু করব এ অবস্থায় আমাকে থামিয়ে দিয়ে সে বলল..." গুডনেস মি মেট...ইউ টেক থিংস টু সিরিয়াসলি। আমিত ভালো উদ্দেশ্যি তোমার দেশের প্রসং তুললাম...আমি কিছু ডোনেশন দিতে চাই। তার আগে বল দেখি ব্রিটিশেরা কি তোমাদের দেশে ভালো কিছুই করেনি?"
আমি জবাব দিলাম..." ক রেছে। আমাদের চা খাওয়া শিখিয়েছে। চলোতো কোথাও থেমে একটু চা খেয়ে নেই...আমার মাথা ধরেছে ...ক্যাফেইন দরকার।"
বেচারা শুকনা মুখে একটা পেট্রোল পাম্পে গাড়ী থামিয়ে চা কিনতে গেল আর আমি গাড়ী থেকে নেমে একটু হেটে বাইরে গিয়ে একটা বিড়ি ধরালাম। মনে মনে ভাবছি আবেগের জন্যই বাংগালীর কিছু হলনা, দিলাম তো কাস্টোমাররে খ্যাপাইয়া, নিজের পায়ে কেউ শটগান দিয়া এভাবে গুল্লি করে?
ভেতো বাংগালী আর কবে ধুরন্ধর হয়ে মনের কথা পরের জানার বাইরে রাখতে শিখবে?
---------------------------------------
মামুন হক
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%61%6d%75%6e%5f%74%77%40%68%6f%74%6d%61%69%6c%2e%63%6f%6d%22%3e%6d%61%6d%75%6e%5f%74%77%40%68%6f%74%6d%61%69%6c%2e%63%6f%6d%3c%2f%61%3e%27%29%3b'))


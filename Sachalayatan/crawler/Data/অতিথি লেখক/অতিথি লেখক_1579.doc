আই.ইউ.টি. নিয়ে কিছু কথা




বাংলাদেশে বিজ্ঞান বিষয়ে লেখাপড়া করা অধিকাংশ শিক্ষার্থীর লক্ষ্য এখনও একজন ডাক্তার বা প্রকৌশলী হওয়া। এদেশে উচ্চশিক্ষা অর্জনের জন্য যে প্রতিষ্ঠান গুলো রয়েছে, তার মধ্য বেশ সম্মানের সাথে উচ্চারিত হয় মেডিকেল কলেজ ও প্রকৌশল বিশ্ববিদ্যালয়গুলোর নাম। দেশে চারটি পাবলিক ইঞ্জিনিয়ারিং ইউনিভার্সিটি রয়েছে, বুয়েট, কুয়েট, রুয়েট ও চুয়েট এর নাম দেশের প্রথম সারির বিশ্ববিদ্যালয় হিসেবেই উচ্চারিত হয়। এ চারটি বিশ্ববিদ্যালয় বাদেও আরো অনেক বিশ্ববিদ্যালয়ে ইঞ্জিনিয়ারিং পড়ান হয়, পাশাপাশি এদেশে ইঞ্জিনিয়ারিং পড়ার আদর্শ ক্ষেত্র হিসেবে আরও একটি প্রতিষ্ঠান সুনাম অর্জন করেছে। এ প্রতিষ্ঠানটির নাম ইসলামিক ইউনিভার্সিটি অব টেকনোলজি (আই.ইউ.টি.)। ও.আই.সি. কর্তৃক প্রতিষ্ঠিত, সেশন জট বিহীন শিক্ষা কার্যক্রম, আন্তর্জাতিকমানের শিক্ষাদান, সর্বোপরি অসাধারণ 'পরিবেশ' এর কারণে বিশ্ববিদ্যালয়টি খ্যাতি লাভ করেছে। তবে এই বিশ্ববিদ্যালয়টির কিছু কিছু জিনিস আমার দৃষ্টি আকর্ষণ করেছে। যেগুলো এই প্রতিষ্ঠানটিকে কাঠগড়ায় দাঁড় করাতে যথেষ্ট বলেও আমার কাছে মনে হয়েছে। যেমনঃ
১. আই.ইউ.টি কি সাম্প্রদায়িকতার উন্মেষ ঘটায় না? এখানে মুসলমান বাদে আর কোনও ধর্মাবলম্বীর শিক্ষার্থী ভর্তি হতে পারে না। সুতরাং একজন শিক্ষার্থীর জীবনকে চেনার প্রকৃত সময়, বিশ্ববিদ্যালয় জীবনে সে সবার সাথে মেশার সুযোগ পায় না। এতে করে কি ধীরে ধীরে সাম্প্রদায়িকতার বীজ পুতে দেওয়া হচ্ছে না? একজন শিক্ষার্থী মনে করতেই পারে, তার পাশের বাড়ির হিন্দু ছেলেটির চেয়ে যোগ্যতর, তাই সে আই.ইউ.টি তে পড়তে পারে, হিন্দু ছেলেটা পারে না! বিষয়টা কি গ্রহণযোগ্য? আমার কাছে মনে হয়নি!
২. আই.ইউ.টি তে মেয়েরা পড়তে পারে না। খুব ভালো কথা, দেশে নাকি ও.আই.সি প্রতিষ্ঠিত আরেকটি মহিলা বিশ্ববিদ্যালয় আছে (আমি শুনেছি, নিশ্চিত নই)। তো একবিংশ শতাব্দীতে এসে ছেলে-মেয়ের আলাদা বিশ্ববিদ্যালয়- ধারণাটা কতোটা যুক্তিযুক্ত? আমার কাছে তো চিন্তাধারাটা মধ্যযুগীয় ঠেকেছে! 
৩. আই.ইউ.টির টিউশন ফি। এটা নাকি খুব 'বেশী' নয়, আমি সঠিক এমাউন্ট জানি না, তবে সব দেশের স্ট্যান্ডার্ড ঠিক রাখতে গিয়ে নাকি বাংলাদেশী টাকায় একটু বেশী হয়ে যায়! কিন্তু আমি অবাক হই, যখন দেখি আমার পাশের বাসার বন্ধুটা আই.ইউ.টি তে চান্স পাওয়ার পরও খুলনা বিশ্ববিদ্যালয়ে ভর্তি হয়, কারণ তার বাবার আই.ইউ.টির খরচ জোগানোর সামর্থ্য নেই!  
তো এসব বিষয় নিয়ে আই.ইউ.টি পড়ুয়া আমার এক বন্ধুর সাথে আলাপ করতে গেলাম। মেয়েরা পড়তে পারে না এটা নিয়ে সে খুবই হতাশ, আমায় জানালো নাকি সীমিত সংখ্যক মেয়ে ভর্তির নিয়ম করা হবে আই.ইউ.টিতে। যদি আসলেই তা হয়ে থাকে, তাহলে আমার কথা হল মেয়েদের সুযোগ দিতে হলে পুরোপুরিই দিতে হবে। আই.ইউ.টি তে নাকি কোনও নারী টিচার নেই, আমি নারী টিচার এর দাবিও করছি না এই মুহূর্তে। বলতে চাই, ভবিষ্যতে যাতে নারীরা আই.ইউ.টি তে শিক্ষক হিসেবে যোগ দিতে পারেন, সে রাস্তা খুলে দিতে হবে। ছেলে-মেয়ে সম্পূর্ণ ফেয়ার পদ্ধতিতে ভর্তি পরীক্ষায় অংশ নিয়ে আই.ইউ.টি তে ভর্তি হবে। যেমনটা দেশের আর দশটা বিশ্ববিদ্যালয়ে হয়ে থাকে। মেয়েদের জন্য সীমিতসংখ্যক আসন রাখা হবে, এটা কেমন কথা? 
এবার আসা যাক ধর্ম প্রসঙ্গে। এই বিষয়টিই সবচেয়ে স্পর্শকাতর। আমার বন্ধুর অভিমত, আই.ইউ.টি মুসলিম দেশের জন্য ও.আই.সি কর্তৃক প্রতিষ্ঠিত, তাই এখানে অন্য ধর্মের শিক্ষার্থীদের শিক্ষালাভের সুযোগ পাওয়ার কথাই আসে না! আমার কথা হল, ও.আই.সি আসলে কি চায়? সারা বিশ্বের মুসলিমদের উন্নতি নাকি তথাকথিত মুসলিম 'রাষ্ট্র' গুলোর উন্নতি? মুসলমানদের উন্নতি চাইলে কেন মুসলিম দেশের বাইরে তাদের কার্যক্রম নেই? আর মুসলিম দেশের উন্নতি চাইলে সে দেশের একটা বিরাট অংশ কেন তাদের প্রতিষ্ঠানে ঢুকতে পারবে না? ভারত ও.আই.সির সদস্য নয়, কিন্তু সেদেশে পৃথিবীর মুসলিম জনগোষ্ঠীর প্রায় দশ শতাংশ বাস করে! মাত্র সাতান্নটি দেশ নিয়ে মুসলিম ভ্রাতৃত্ববোধের কথা বলে প্রতিষ্ঠিত সংগঠনের উদ্দেশ্য এখনও আমার কাছে পরিষ্কার নয়। আর একটি ধর্মাবলম্বীর মানুষের জন্য বিশেষ একটি নামে একটা রাষ্ট্র পরিচিত হবে, এটাই বা কেমন কথা হল? আর অমুসলিম জনগোষ্ঠীর দ্বারা যদি তথাকথিত মুসলিম দেশের উন্নতি হয়, তাহলে সমস্যা কি? কেন অমুসলিমদের একটি আন্তর্জাতিকমানের প্রতিষ্ঠানে শিক্ষালাভের সুযোগ থেকে বঞ্চিত করা হবে? 
আরো কিছু কথা আছে। আই.ইউ.টি তে যে বিষয়গুলো পড়ানো হয়, সবগুলোই অ্যাপ্লাইড বিষয়। তো এই অ্যাপ্লাইড বিষয় পড়ানোর জন্য কেন ও.আই.সি এরকম একটি বিশ্ববিদ্যালয় স্থাপন করল যেখানে নিম্নবিত্ত বা নিম্ন-মধ্যবিত্তরা পড়ার খরচ জোগাতে পারে না? মুসলিম দেশগুলোর টেকনোলজির উন্নতি সাধনের জন্য কেন এরকম একটি বিশ্ববিদ্যালয় করা প্রয়োজন যেখানে কেবল 'মুসলমান' 'উচ্চবিত্ত' ঘরের 'ছেলেরাই' পড়তে পারবে? আর মুসলিম সংখ্যাগরিষ্ঠ রাষ্ট্রে মুসলমানদের জন্য আলাদা কোনও শিক্ষা প্রতিষ্ঠানের দরকার আছে কি? এসব রাষ্ট্রে তো মুসলিমরাই অধিক সুবিধাভোগী! 
আই.ইউ.টি কে অনেকে মাদ্রাসা, জেলখানা বলে থাকেন। আমি এটাকে বিশ্ববিদ্যালয়ই বলব, কিন্তু এই বিশ্ববিদ্যালয়টি নিজের চরিত্র রাখতে পারেনি। বিশ্ববিদ্যালয় বলে আমি কেবল গ্র্যাজুয়েট বের করার কারখানা মনে করি না, আমার কাছে এর অর্থ আরও ব্যাপক! আর আই.ইউ.টিকে আমার এদিক থেকেই ব্যর্থ বলে মনে হচ্ছে। যা বছর বছর ভালো ভালো ইঞ্জিনিয়ার বের করছে, কিন্তু আরও অনেক কাজই করছে না, যা একটা বিশ্ববিদ্যালয় করতে পারে। আই.ইউ.টির ভেতরের পরিবেশ সম্পর্কে আমি খুব বেশী অবগত নই। যারা পড়ে তারা বলে খুব ভালো, আবার অনেকের কাছে শুনি সেখানে ধর্ম পালনে বাধ্যবাধকতার কথা। এটা নিয়েও আমার কথা আছে, আমার মতে ধর্মকে যার যার ব্যক্তিগত পর্যায়ে ছেড়ে দেওয়াই শ্রেয়। আর আই.ইউ.টি নিয়ে খুব বেশী খবর কেন যেন বাইরে আসে না, আমরা যারা ওখানে পড়ি না, তাদের কাছে ওটা কেন যেন কুয়াশাচ্ছন্ন স্থান হিসেবেই রয়েছে। আই.ইউ.টিতে রাজনীতি নিষিদ্ধ, এটুকু জানি। কোনও রকম সংগঠনও নাকি করা যায় না। কিন্তু পাশাপাশি প্রায়ই শোনা যায় শিবিরের ইন্টারনাল কার্যক্রম এর কথা। আই.ইউ.টির ছাত্রকে অতীতে জঙ্গিবাদের সাথেও জড়িয়ে পড়তে দেখা গেছে। 
যে কথাগুলো বললাম, এর সবগুলোই আমার ব্যক্তিগত অভিমত। নিজের মতের সাথে মিলে যাওয়া মানুষও যে পাইনি তা নয়, আবার অনেকে আমার কথা উড়িয়ে দিয়েছেন। আমি আই.ইউ.টির ছাত্র নই, কিন্তু এই প্রতিষ্ঠানটির কিছু কিছু বিষয় আমায় পীড়া দেয়। আমি একটি অসম্প্রদায়িক বাংলাদেশের স্বপ্ন দেখি, কেন যেন এরকম একটি প্রতিষ্ঠানকে আমার অসম্প্রদায়িকতার সামনে বাঁধা বলে মনে হয়। আই.ইউ.টি তে যারা পড়ছেন ও যারা ওখান থেকে বেরিয়েছেন, তাদের যোগ্যতা নিয়ে আমার মনে কোনও প্রশ্ন নেই। কিন্তু এই সুন্দর প্রতিষ্ঠানটি এই বড় বড় অসঙ্গতিগুলো যদি ছুড়ে ফেলতে পারত, তাহলে কি তা আরও ফলপ্রসূ হত না? উত্তর কি সময়ই দেবে? 
আশফিক অনিক


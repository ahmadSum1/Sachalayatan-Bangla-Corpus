আদ্রতা ও সান্দ্রতা 



বনানী বাসস্ট্যান্ড 
দুপুর একটা চার
আপনি কি শুধু এস. এস. সি পাশ? ঘরে বসে কিংবা চাকুরী/ব্যবসা করে পেতে পারেন এইচ. এস. সি সার্টফিকেট। আজই যোগাযোগ করুন।
বছরে ২০ দিন। শুধুমাত্র শুক্রবার।
বছরে যে শুক্রবার ২০ দিন এই প্রথমবারের মতো জানলাম! ইন্টারেস্টিং! প্রথমে তো ভেবেছিলাম ঘরে বসেই চাকুরি ব্যবসা একটা কিছু দিয়ে দেবে। দ্বিতীয়বার, পড়ে ধরতে পারলাম, নাহ! আসলে পড়াশুনার কথা হচ্ছে।
তবে আজ শুক্রবার না। রোববার। গ্লুমি সান ডে।
Sunday is gloomy
The hours are slumberless
dearest the shadows
I live with are numberless
Little white flowers
will never awaken you,
not where the dark coach
of sorrow has taken you
Angels have no thought
of ever returning you
would they be angry
if I thought of joining you?

খুব জোরে ছুটে গিয়ে সামনে’র কোন গাছের সাথে ধাক্কা খেয়ে মাথাটা ফাটিয়ে ফেললে কেমন হয়? F = ma  বল এ গিয়ে ধাক্কা দিলাম? আমি শুকনা শাকনা মানুষ m দিয়ে খুব একটা কাজ হবে না... ‘a’ টাই বাড়াতে হবে। আমি অবশ্য বেশ ভালোই ছুটতে পারতাম, স্কুলে থাকতে একবার দৌড় প্রতিযোগিতায় থার্ড  হয়েছিলাম। এখন আর পারি কি না জানি না। অবশ্য এখানে শুধু  ma  চিন্তা করলেই হবে না, ইমপ্যাক্ট ফোর্সটাও মাথায় রাখতে হবে। ধাক্কা খেয়ে কতদূরে ছিট্‌কে পরে স্হির হলাম সেটাও জানতে হবে। ওয়ার্ক-এনার্জি প্রিন্সিপাল অনুযায়ী,
W = (final 0.5mv^2 - initial 0.5mv^2) …  ইমপ্যাক্ট ফোর্সটা হবে f = (∆ 0.5 mv^2 / x )
x টা হলো ছিটকে পড়া দূরত্ব।
'শালার যেখানে মাথাটাই ফাটিয়ে ফেলছি, সেখানে ইমপ্যাক্ট ফোর্স মাথায় রাখা'! 
হাহ হাহ হা... মাথা ফেটে ভিতর থেকে কার্টুনের মতো  Id = Is^(Vd⁄nVT)- Is ...  Tb = .05π   φzI (P/A)….    I = ImaxcosѲ  …. শাই ফাই....এই সব সমীকরণ গুলো এদিক ওদিক বের হয়ে পড়ছে কল্পনা করেই কেমন হাসি পেয়ে গেল।
মাথা ফাটিয়ে পড়ে থাকলেও মনে হয় না এখানে খুব বেশি একটা ‘ইমপ্যাক্ট’ হবে আশেপাশে। সবাই এখানে বাস দৌড়ে ব্যস্ত। বাসও দৌড়াচ্ছে 'বাসুরে'রাও  দৌড়াচ্ছে। কৌতুহলী চোখে তাকিয়ে ‘কি হলো কি হলো’ বোঝার চেষ্টা করতে করতেই বাসে উঠে যাবে। তারপর কোন মতে সিটে বসতে পারলেই,
কান মে হেডফোন, মু ম্যা জান...লড়কে লেঙ্গে গুলিস্তান!
সবচেয়ে বেশি টেনশনে পড়ে যাবে চা’য়ের দোকানের মহিলাটা, একটু আগেই যার কাছ থেকে টাকা বাড়িয়ে দেবার কথা বলে, চা’য়ের মধ্যে কফিগুড়া একটু বেশি করে চেয়ে নিয়েছি। অবশ্য আমার সাথে যে ব্যাগটা আছে তার মধ্যে ক্যানন এর একটা ‘পয়েন্ট এন্ড শুট’ ক্যামেরাও আছে। মাথা ফাটানোর সাথে সাথেই ব্যাগটাও নিশ্চই চিচিং ফাক হয়ে যাবে।
আবারো হাসি পেয়ে গেলো। সম্ভবত একটু জোড়েই হেসে উঠলাম। হাহ হা হা। 
হাসির দমকে হাত থেকে পড়ে জ্বলন্ত সিগেরেট টা 
টুপ করে নিভে গেল।
আকাশ জুড়ে মেঘবালিকার একে অপরের গা ঢলাঢলি করে এগিয়ে আসছে,  আরো ঘন থেকে ঘন হয়ে উত্সুক মুখে ভীড় করে এই মধ্যদুপুর কে বানিয়ে দিচ্ছে এক বিষন্ন বিকেলের মতো, কি এক নতুন যাত্রাপালার শেষাঙ্কের দৃশ্য উন্মোচন হতে যাচ্ছে কিছুক্ষনের মধ্যেই।
[বৃষ্টির জলে থকথকে কালো রক্ত গুলো ধুয়ে যাচ্ছে তার শরীর থেকে। পরম যত্নে কেউ যেন ধুইয়ে দিচ্ছে তাকে গভীর আবেগে। অতটুকু লেখাই পেয়েছিলাম লোকটির পাশে ভিজে যাওয়া পাতাটায়, নাম পরিচয় এখনো অজ্ঞাত।]


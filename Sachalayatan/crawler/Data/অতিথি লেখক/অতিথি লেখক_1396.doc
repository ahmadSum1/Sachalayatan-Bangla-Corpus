সন্তানের জন্য একজন মায়ের অনুভূতি




আমার জীবনের এক বিরল অনুভুতির কথা আজ বলছি।আমি মা হয়েছি সেই অনুভুতির কথা।বিয়ের আগে শুনতাম নিজে মা না হলে এই অনুভুতি বোঝা যায় না।তখন এসব নিয়ে এত গভীর ভাবে কখনও ভাবিনি।কিন্তু আজ বুঝতে পারছি।
              আমি যখন প্রথম বুঝতে পেলাম একটা জীবন আমার মাঝে দিন দিন বেড়ে উঠছে তখন প্রথমে বিশ্বাস হতে চাইতনা,এটা কি সত্যি? যখন প্রথম ও আমার পেটে লাথি মারল আমি ওকে স্পর্শ করতাম আমার হাত দিয়ে আর বলতাম তুই আমার সন্তান।মাঝে মধ্যে এত জোড়ে লাথি দিত যে চোখ দিয়ে পানি চলে আসত তারপরও শান্তি পেতাম এটা ভেবে যে আমার সন্তান সুস্থ আছে।
              দেখতে দেখতে ১৩জুলাই চলে এল।অপারেশনের মাধ্যমে আমার সন্তান এই দুনিয়ার  মূখ দেখল।অপারেশন থিয়েটারে ওর কান্নার আওয়াজ কানে সুমধুর শব্দ মনে হচ্ছিল।কোন এক নার্স বাবুকে আমার মুখের পাশে স্পর্শ করিয়ে বলল আপনার ছেলে হয়েছে।সারা শরীর অবশ থাকার কারনে আমি না পারছিলাম কথা বলতে না একটু ধরতে।খুব ইচ্ছা করছিল ছেলেকে একটা চুমু খেতে,বুঝতে পারছিলাম আমার দু চোখ বেয়ে পানি পড়ছে যাকে বলে আনন্দের কান্না।
                সামনের ১৩ জুলাই ওর দুই বছর পূর্ণ হবে।ছেলেটা রাতে একদমই ঘুমায় না।ওর এই পোণে দুই বছরে বলতে পারবনা যে আমি একটানা দুই ঘণ্টা ঘুমিয়েছি কবে?তারপরও কোন ক্লান্তি লাগেনা।না অনুভব করি সামান্যতম বিরক্তি।রাতে বরং দেড় ঘন্টার বেশি ঘূমালে চিন্তা হয়- আজ এত কেন ঘূমাচ্ছে? কোন সমস্যা হয়নিতো?? 
সন্তানের জন্য কেমন চিন্তা হয় এটা কেবল কোন মা ই অনুভব করতে পারে। 
               এখন ও কথা বলতে শিখেছে।সব শব্দ এখনও ঠিক মত বলতে পারে না। ল,র এই দুই অক্ষরকে ও ন উচ্চারণ করে।এত পাকা পাকা কথা বলে কী আর বলব।ভাঙ্গা ভাঙ্গা উচ্চারন করে কবিতা বলে।আমি যদি কখনও কোন কারণে মন খারাপ করি বা একটু চুপ করে বসে থাকি ছেলে আমার কাছে এসে বলে -
               আম্মূ  নাগ(রাগ) কৈনোনা,মন খানাপ কইনোনা, আন দুষ্টামি কনবনা।
 ওর ধারণা হয়ত ওর কোন কারনে আমি মন খারাপ করেছি। এই কথা শুনলে কোন মায়ের মন ভালো হবে না। আমি হেসে দেই। মনে মনে ভাবি আমার ছেলেটা দেখতে দেখতে কত বড় হয়ে গেছে।আজ ও আমার মন ভালো করার চেষ্টা করছে।একটা অব্যক্ত শান্তীতে মন ভরে যায়।
                              আমার সুখের জায়গা আমার সংসার
                     		     	যেথা ভালবাসা দোলা দিয়ে যায় বারবার।
	                     		      ক্লান্ত আমায় করে না এখানে ক্লান্তি
	                    	       	আমার ঘরে আছে অনাবিল শান্তি। 
	                           		সুখের হরিণের খোঁজে যারা
	                           		বনের পানে ভাগো, 
                          		 	নিজের সংসারেই তাকিয়ে দেখো
                              লুকিয়ে আছে আজও। 
              আমাদের বাড়িতে ভালো কোন মাছ বা মাংস রান্না হলে আমার মাকে কখনও দেখিনি ভালো এক টুকরা মাছ বা মাংস খেতে।আমাদের তিন ভাই বোনের প্লেটে বেশি এবং ভালোটা সব সময় মা দিয়েছে।মাকে অনেক রাগ করেছি এর জন্য কিন্তু কে শোনে কার কথা সে শুধু বলে তোরা খেলে আমার পেট ভরে যায়।আগে অবাক লাগত এটা কিভাবে সম্ভব?? কিন্তু আজ বুঝি।আজ আমার ছেলে যখন মুরগির এক টুকরো রান তার ছোট ছোট দাত দিয়ে কুটুস কুটুস করে আমার সামনে বসে খায় আর বলে-
 "আম্মু মজা নাগে(লাগে)"  
তখন মনে হয় এর থেকে ভালো লাগার কথা আর কি হতে পারে?আজ আমার আর ইচ্ছা করে না ভালো কোন কিছু খেতে মনে হয় এটা আমার সন্তান খাক ও খেলেই আমার পেট ভরে যাবে।এখন আমি বুঝতে পারি সন্তানের জন্য মায়ের অনুভুতি কেমন?
ছেলেটা কোন কারনে অসুস্ত হলে আল্লাহকে বলি ওর সব অসুখ আমাকে দিয়ে দাও এর বদলে আমার সন্তাকে সুস্থ করে দাও। 
আজ আমার স্বপ্ন, চিন্তা ভাবনার কেন্দ্রবিন্দু একমাত্র আমার সন্তান আমার ছেলে।
সবাই ওর জন্য দোয়া করবেন।। 
কানিজ ফাতেমা


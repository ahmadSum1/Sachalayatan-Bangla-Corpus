গেরিলা: আবেগ, স্বপ্ন, সম্ভাবনা, অতঃপর…



শুরুতে দুটো ফেসবুক স্ট্যাটাস তুলে দিলাম, আলোচনার সঙ্গে যা প্রাসঙ্গিক। সেই সঙ্গে একটি স্ট্যাটাসের নিচে করা আমার মন্তব্য, যা অপর স্ট্যাটাসটির প্রতিক্রিয়া হিসেবে এসেছিল।
১. ফাহমিদুল হক/১৩ এপ্রিল:  'মেহেরজান'বিরোধীরা দলে দলে 'আমার বন্ধু রাশেদ' আর 'গেরিলা' দেখছেন তো?
কয়েকটি প্রতিক্রিয়ার জবাবে তিনি এরপর বলেন: আমি মনে করি যারা মেহেরজানবিরোধীদের জন্য রাশেদ বা গেরিলা দেখা ফরজ। আজ হোক, বা কালে হোক, সৎ উদ্যোগে সমর্থন লাগবে কিন্তু!
২. আবু শাহেদ ইমন/১৫ এপ্রিল: "গেরিলা" সিনেমাটি একটা পূর্ণাংগ (Complete) সিনেমা...অসম্ভব ভালো লেগেছে আমার। প্লিজ প্লিজ ...সবাই হলে গিয়ে ছবিটি দলে দলে দেখুন এবং আপনার ভাললাগাটাকে ছড়িয়ে দিন সবার মাঝে। কেবলমাত্র যুদ্ধাপরাধী, রাজাকারের চর, জোচ্চর, হিংসুক, কালোবাজারি আর পাকিস্তানের সাপোর্টারদের ছবিটি ভালো নাও লাগতে পারে। এদের জন্য সিনেমাটি নিষিদ্ধ!!!
আমার প্রতিক্রিয়া ছিল:  ভাই, সম্প্রতি দেশের একজন বিশিষ্ট চলচ্চিত্র তাত্বিক, গবেষক এবং সমালোচক- যারা মেহেরজানের বিরোধিতা করেছে, তাদের জন্য আমার বন্ধু রাশেদ আর গেরিলা দলে দলে দেখতে যাওয়া 'ফরয'- এই বলে 'ফতোয়া' দিয়েছেন। আমরা এধরণের বালখিল্যতা না করি। সবাই দেখুক...যুদ্ধাপরাধীরাও। গাত্রদাহ নিয়ে বাসায় ফিরুক। আর বুঝে নিক 'রিকনসিলিয়েশন' নামের যে ঘোড়ার ডিমে তারা বসে বসে তা দিচ্ছিল, তা পিঁপড়েয় খেয়ে গেছে।
প্রসঙ্গত: ১.ফাহমিদুল হক তখনও গেরিলা দেখেননি, কোনো একজনের মন্ত্যব্যের প্রেক্ষিতে জানিয়েছিলেন, যেহেতু ‘গেরিলারা’ তাকে চেনেননা এবং প্রিমিয়ারে ডাকেননি-তাই তখন পর্যন্ত ছবিটি তার দেখা হয়নি। তবে শিগগিরই দেখবেন বলে আশ্বস্ত করেছিলেন।
২. আবু শাহেদ ইমনের স্ট্যাটাসে মন্তব্যটা করার সময় আমিও ‘গেরিলা’-দেখা-হয়-নাই-দলে ছিলাম।বন্ধুদের নিয়ে দেখবার তারিখ-সময় ঠিক করছিলাম।
আবেগ.
আজ অফিসের ছুটির দিনের বিকেলটায় বলাকা হলে নাসিরউদ্দিন ইউসুফের ‘গেরিলা’ দেখা হ’ল। দেখতে দেখতে যতবার গত কয়েকদিনের রিভ্যু এবং পরিচিতজনদের প্রতিক্রিয়াগুলো মনে করছিলাম, ততবারই মনে পড়ছিল অন্য কোনো এক প্রসঙ্গে বলা এক বন্ধুর একটা কথা - সমর্থন ব্যাপারটা প্রায় সবসময়ই আবেগজাত, যুক্তিসিদ্ধ নয়।
কিন্তু মুক্তিযুদ্ধ ছিল একই সঙ্গে প্রচন্ডভাবে যুক্তিপরম্পরাজাত এবং প্রবলভাবে আবেগী একটি অধ্যায়। আমি বিশ্বাস করি, যে বীর যোদ্ধারা দেশ স্বাধীন করার জন্য অস্ত্র ধরেছিলেন, তাদের প্রত্যেকের মধ্যেই একটি বিশুদ্ধ আবেগ কাজ করেছিল, যা যুক্তির অনেক উর্দ্ধে মহত্তম কোনো স্থান দাবি করে। এবং আমরা যারা, মুক্তিযুদ্ধের অন্তত একযুগ পরে জন্মে বইয়ের পাতা, ভিডিও ফুটেজ আর সিনেমায় মুক্তিযুদ্ধকে জেনেছি, তারা কোনোদিনই এই আবেগকে পুরোপুরি উপলব্ধি করে উঠতে পারবোনা। করা যায়না।
কিন্তু তারপরেও কোনো কোনো বই পড়তে গিয়ে আমরা শিউরে উঠি, কোনো কোনো সিনেমা ভেতরে কোথাও মোচড় দেয়, গুড়গুড় করে বাজতে থাকে একটা চেতনার প্রতিধ্বনি - দেশটাকে ভালবাসি। দাঁড়িয়ে যাই ঐ বিশুদ্ধ, মহৎ আবেগের মুখোমুখি। 
গেরিলা’র থেকে প্রত্যাশা ঠিক তাই ছিল। প্রত্যাশা বেড়ে গিয়েছিল যখন ফিল্ম সোসাইটির অনেক বন্ধু, ছোট এবং বড় ভাইদের কাছ থেকে ঐধরণের প্রতিক্রিয়াই পাচ্ছিলাম। এসবের পর আমিও ছবিটা দেখতে বসেছিলাম স্রেফ ঐ আবেগের মিছিলটায় সামিল হতে। 
কিন্তু গেরিলা আমাকে পুরো পর্দা এবং পুরোটা সময় জুড়ে ভুলিয়ে রাখতে পারলো না- আমি আদতে একটি ছবিই দেখছি।
স্বপ্ন.
আমরা যারা বিভিন্ন সময় ফিল্ম সোসাইটি করেছি, প্রায় সবাই স্বপ্ন দেখেছি কখনো না কখনো ফিল্ম বানাবো। সেক্ষেত্রে বিষয়টা যদি হয় মুক্তিযুদ্ধ, তাহলে ব্যক্তিগতভাবে আমার ভাবনাটি ছিল, আমি ঠিক মুক্তিযুদ্ধের সময়কালটার পটভূমি বেছে নেবোনা। কারণ একটাই, সেকেন্ডারি অভিজ্ঞতায় আমি কোনো না কোনোভাবে বিষয়টার প্রতি অবিচার করে ফেলবো, শত গবেষনার পরও সে সম্ভাবনা থেকে যায়। বরং ঐ চেতনাটাকে ধরে সমসাময়িক ইস্যুর সঙ্গে মিলিয়ে গল্প দাঁড় করানো আমার কাছে সৎ হবে বলে মনে হয়েছে। যা নতুন প্রজন্মকে অবক্ষয়ের বিপরীতে দাঁড় করিয়ে একটা ঝাঁকুনি দেবে। উস্কে দেবে ঐ অদ্ভুত আবেগটাকে। এটা নিতান্তই আমার অভিমত, আমারই জন্য। 
কিন্তু নাসির উদ্দিন ইউসুফের ক্ষেত্রে? 
নাসিরউদ্দিন ইউসুফ মুক্তিযোদ্ধা ছিলেন আমরা সবাই জানি। '৭১ এ তাঁর অভিজ্ঞতাগুলো নিশ্চয় অমূল্য। তাঁর নিজের কাছে তো বটেই, আমরা যারা পরবর্তী প্রজন্ম তাদের জন্যও। সেগুলো ভাগাভাগি করার একটা সুযোগ হিসেবে ‘গেরিলা’ তাঁর স্বপ্নের ছবি ছিল। মিডিয়া মারফত জেনেছি। খুবই সঙ্গত স্বপ্ন। আমাদের কাছেও ছিল তাই প্রত্যাশিত ছবি । কিন্তু পরিচালকের স্বপ্ন গেরিলা কদ্দুর পূরণ করতে পেরেছে জানা নেই, আমার প্রত্যাশা একটা হোঁচট খেয়েছে। একই সঙ্গে ব্যথিত করেছে এর ‘অথেনটিক’ হয়ে ওঠার সম্ভাবনাগুলোর অপমৃত্যু।
সম্ভাবনা.
সম্ভাবনা আসে ছবিটার ট্যাগলাইনের সাথেই- সৈয়দ শামসুল হকের ‘নিষিদ্ধ লোবান’ ও একজন মুক্তিযোদ্ধার প্রত্যক্ষ অভিজ্ঞতা অবলম্বনে নির্মিত। নিষিদ্ধ লোবান নিয়ে নতুন করে কিছু বলার নেই। সেদিকে যাবও না। বরং আগ্রহের জায়গা বিশেষভাবে ছিল ‘একজন মুক্তিযোদ্ধার প্রত্যক্ষ অভিজ্ঞতা’র অংশটি। এই মুক্তিযোদ্ধা, নাসিরউদ্দিন ইউসুফ বাচ্চু স্বয়ং। তাই সম্ভাবনার বেশিরভাগ ভার গিয়ে পড়ে এই প্রত্যক্ষ অভিজ্ঞতার সেলুলয়েডীয় পুণনির্র্মাণেই।অন্তত আমার কাছে। পুরো প্রথমার্ধ জুড়েই ছড়িয়ে আছে এই অভিজ্ঞতার সম্ভাবনাগুলো। মাঝে মাঝেই যা চমক লাগায়। বিলকিসদের পাড়ার শান্তি কমিটির লোকগুলোর তৎপরতা, আলতাফ মাহমুদ প্রসঙ্গ, শম্পা রেজার করা চরিত্রটির আত্মদানের ঘটনা,- সবকিছুতেই প্রত্যক্ষ অভিজ্ঞতার ‘অথেনটিসিটি’ আঁচ করা গেছে। মুক্তিযোদ্ধাদের বিভিন্ন তৎপরতার দৃশ্যগুলো নির্মাণেও এই টাটকা অভিজ্ঞতা রসদ জুগিয়েছে ঠিকঠাক।শিল্পনির্দেশনায় অনিমেষ আইচের কাজের নেপথ্যেও নিশ্চই ইউসুফের অভিজ্ঞতার যোগান ছিল।
অতঃপর.
কিন্তু যা হ’লনা তা হ’ল- সবটাকে একটা অভিন্ন সুতোয় গাঁথা। গেরিলা স্পষ্টতই দুটো ভাগে বিভক্ত হয়ে গেছে- বিরতির আগে এবং পরে। অথবা অভিজ্ঞতা এবং নিষিদ্ধ লোবান। বিরতির আগে ছবির যে মুড, টোন, গতি এবং ভাষা- বিরতির পরের দ্বিতীয়ার্ধে তা সম্পূর্ণই বদলে যায়। দুই অংশ যেন বা দুটো ছবি হতে পারতো। অখন্ড কিছু নয়। 
প্রথম অংশে চরিত্র এবং ঘটনার ঘনঘটা। বিলকিস, তার ভাসুর, শাশুড়ি, স্বামী, আলতাফ, বিলকিসের সহযোগী মেয়েটি (রিতু সাত্তার?), মিসেস খান, শাহাদত, সহযোগী ছেলেটি, পাড়ার কিছুটা বিভ্রান্ত শান্তি কমিটি সদস্য আযাদ আবুল কালাম, কাজের মেয়ে…ছোটখাটো আরো কিছু চরিত্র। চরিত্রগুলোর অনেকগুলোই আখ্যানকে এগিয়ে নিতে কোনো অপরিহার্য উপাদান হয়ে আসেনি। কোনো কোনোটির নেই কোনো যৌক্তিক বিকাশ বা পরিণতি। আযাদ আবুল কালামের চরিত্রটির সাথে প্রণয়ের সম্পর্ক ছিল যে কাজের মেয়েটির, তাকে ধর্ষনের (এবং সম্ভবত হত্যা, স্পষ্ট নয়)পর আযাদের কোনো প্রতিক্রিয়া বা পরিবর্তন নেই। যেন পরিচালকের সাথে সাথে চলচ্চিত্রের চরিত্রগুলোও বেমালুম ভুলে বসলো একটা মানুষের হঠাৎ অনুপস্থিতি। বিলকিসের সহকর্মী মেয়েটি ঠিক কী কারণে আখ্যানে উপস্থিত হয় এবং পরবর্তীতে একেবারেই অনুপস্থিতির তালিকায় যোগ হয়, তারও কোন ব্যাখ্যা নেই। বিলকিসই বা ঠিক কিভাবে মুক্তিযুদ্ধের সঙ্গে জড়িয়ে পড়লো তার কোনো বিশ্বাসযোগ্য নির্মাণ নেই। আলতাফ মাহমুদের চরিত্রটিও কাহিনীর সঙ্গে ঠিক স্বাভাবিকভাবে মেশেনি। বাকি যে চরিত্রগুলোকে প্রাসঙ্গিক করে আনার চেষ্টা করা হয়েছে তাদের বেশিরভাগকেও বস্তুত গল্পে ঠিকভাবে প্রতিষ্ঠিত করা হয়নি। চরিত্র তৈরির সবটাতেই তাড়াহুড়ো চোখে পড়ার মতো।   
এলোমেলো দৃশ্য পরম্পরা। বিচ্ছিন্ন যুদ্ধ দৃশ্যের হঠাৎ হঠাৎ ঢুকে পড়া গল্পের মুড তৈরির ধারাবহিক প্রক্রিয়াটিকে ভীষনভাবে বাধাগ্রস্ত করেছে। গল্প এগিয়ে নেয়ার এবং ক্রমশ টেনশন তৈরির বিষয়টি ছিল বেশ অগোছালো, অসফল। প্রথমভাগে কাহিনী কোথাও জমাট বাঁধেনি। শুধু মিসেস খানের সঙ্গে অফিসার্স ক্লাবের সিকোয়েন্সটিতে বিচ্ছিন্নভাবে আবারও গল্পের সম্ভাবনা তৈরি হয়। যার অস্বস্তিকর সমাপ্তি ঘটে ধ্ংসস্তুপের মধ্য থেকে মিসেস খানের উঠে আসার দৃশ্যে (ঠিক কী বুঝিয়েছেন স্পষ্ট নয়-মিসেস খান বেঁচে গেলেন, নাকি অর্ধমৃতের শেষ উথ্থান?)।এই দৃশ্য পর্যায়টির একটি ভালো সম্ভাবনা ছিল দর্শকের ভেতর পর্যন্ত আলোড়িত করার। কিন্তু শেষপর্যন্ত তা হয়ে ওঠেনা অপটু দৃশ্য নির্মাণের কারণে। যেমন সম্ভাবনা ছিল দুধওয়ালা হিন্দু লোকটির পরিচয় বিলকিসের ভাবির কাছে বেরিয়ে পড়া এবং পরবর্তীতে রাজাকারদের হাতে তার নিগৃহিত হওয়ার ঘটনাগুলো। প্রসঙ্গত. দুধওয়ালার ক্যামিওটি ছবির সবচেয়ে সাবলীল চরিত্রায়ন ছিল বলে আমার কাছে মনে হয়েছে। একইভাবে আসে আযাদ আবুল কালামের হাতে এটিএম শামসুজ্জামানের জবাই হওয়ার দৃশ্যটি। এটির মর্মান্তিক দিকটিও সেভাবে আলোড়িত করতে সমর্থ হয়না শুধুমাত্র শক্তিশালী ভিত্তি তৈরি না করে ওঠার জন্য। 
এই পুরো বিষয়টি আসলে ছবিটির চিত্রনাট্যের দুর্বলতাকে চিহ্নিত করে।
দ্বিতীয়ভাগে এসে যেন ছবিটি একটা পথ খুঁজে নেয়। পরিচালকের অভিজ্ঞতার সবটুকুকে ঢেলে দেয়ার অপরিমিতি থেকে বেরিয়ে অবশেষে একটা নির্দিষ্ট ছন্দে এগুতো থাকে। নিষিদ্ধ লোবান এখানে সম্বল হয়। ছবির চমৎকার কিছু খুঁটিনাটি এভাগেই বেরিয়ে আসতে থাকে। চোখে লাগা মেকআপ সংযত হয়ে আসে। ক্যামেরা নিসর্গগুণেই কথা বলতে শুরু করে। নৌকায় যেতে যেতে লাশ দেখে বিলকিসের বমি করা, পাশাপাশি মাঝির সঙ্গের ছোট ছেলেটির নির্বিকার হয়ে খাবার খাওয়া-যেন তার কাছে এসব ততদিনে চোখ সওয়া, মৃত খোকনের মুখে হাত বুলিয়ে আদর করতে করতে মুঠোয় একটা শালিক উঠে আসা-চমৎকার দৃশ্য নির্মাণের দৃষ্টান্ত। খোকনের জবাই হওয়ার ঘোষণা শোনার পরপর লাটিম হাতে ছোট খোকনের আবির্ভাবও ভালো প্রয়োগ ছিল, কিন্তু দৃশ্যটিকে দীর্ঘায়িত করা আবারো পরিমিতিবোধের অভাবজাত সর্বনাশটা ঘটিয়ে দেয়। পরমুহূর্তেই কোমল এই ইমেজ নিষ্ঠুরভাবে ভেঙে এর অভিঘাত হতে পারতো, অল কোয়ায়েট অন দ্য ওয়েস্টার্ন ফ্রন্টের সবুজ মাঠে বিশ্রাম করা যোদ্ধার হেলমেটে এস বসা প্রজাপতির দৃশ্যটির মতো। কিন্তু গেরিলার দৃশ্য নির্মাণ এবং দৃশ্যান্তরে এগিয়ে যাওয়া, এডিটিং পুরো ছবিতে কোনোভাবেই এই ছন্দটা ধরতে পারেনি। 
সংলাপের ক্ষেত্রেও সঙ্গতি ছিলনা। কোথাও কোথাও বেশ যুৎসই, কোথাও খাপছাড়া। 
অভিনয় মোটের ওপর ভালো ছিল। জয়া তার নিয়মিত অভিনয় দক্ষতাতেই থেকেছেন। বাকিরাও চরিত্রের দাবি মিটিয়েছেন কমবেশি।
বিপর্যয় ছিল, ছবির সঙ্গিত পরিচালনায়। মুক্তিযুদ্ধের পটভূমিতে ছবি হলে তাতে প্রাযুক্তিক এবং বাজেট সীমাবদ্ধতায় অনেক কিছুই সম্ভব হবেনা, এটা মাথায় রেখেই দেখতে বসা গেরিলার অনেক ছোটখাটো ত্রুটি যখন পাশ কাটিয়ে যাচ্ছি, ঠিক তখনই ‘তেপান্তরের মাঠে…’ গানের আলটপকা প্রবেশ আমার প্রথম দীর্ঘশ্বাসটা বের করে নিল। বাকি ছবিতেও শিমুল ইউসুফ সাধ্যমতো ক্ষতি করে গেছেন।
ভালো লেগেছে ছবিটি যেখানে শেষ হয়। সত্যি বলতে এইখানে এসে আরেকবার আক্ষেপটা জেগে ওঠে-ছবিটা তার সম্ভাবনাগুলোকে কাজে লাগিয়ে বাংলাদেশের মুক্তিযুদ্ধের চলচ্চিত্রের ইতিহাসে একটা নতুন অধ্যায় লিখতে ব্যর্থ হ’ল। 
গেরিলায় নাসিরউদ্দিন ইউসুফ মুক্তযুদ্ধের স্মৃতি, অভিজ্ঞতা, আবেগ হয়তো পুরোমাত্রায়, শতভাগ সততার সঙ্গেই ঢেলে দিতে চেয়েছেন। কিন্তু একজন বীর মুক্তিযোদ্ধার সঙ্গে একজন নির্মাতার দ্বৈরথ অপরিহার্য মাত্রায় সমন্বিত হয়নি। অথবা হওয়াটা যে জরুরী নয়, বরং পরিচালক এবং মূল চিন্তকের ভুমিকায় ব্যাক্তিভিন্নতাও যে সম্ভাবনার একটা দিক হতে পারে-ভাবতে ইচ্ছে করে এই উপলব্ধি ‘গেরিলা’কে হয়তো একটা অনন্য উচ্চতায় নিয়ে যেতে পারতো। 
* সারওয়ার রেজা

ছবি: 


 




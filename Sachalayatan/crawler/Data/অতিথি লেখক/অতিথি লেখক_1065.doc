নর্থ সাউথ বিশ্ববিদ্যালয়ের সকল শিক্ষার্থী এবং তাদের অভিভাবকদের দৃষ্টি আকর্ষণ করছি



ব্লগার থাবাবাবার হত্যায় নর্থ সাউথ বিশ্ববিদ্যালয়ের ৫ ছাত্রের সরাসরি জড়িত থাকার খবর মিডিয়াতে বেশ আলোড়ন তুলেছে। বিভিন্ন সংবাদমাধ্যমে আর বাংলা ব্লগে গুরুত্ব সহকারে ফলোআপ রিপোর্ট বেরুচ্ছে প্রতিদিন। সচলায়তনে নিয়াজ মোর্শেদ চৌধুরীর বিশ্ববিদ্যালয় কর্তৃপক্ষের দৃষ্টি আকর্ষণমূলক লেখাটিও ছিল তথ্যবহুল। মুক্তমনার প্রতিষ্ঠাতা সম্পাদক অভিজিৎ রায়ের কলামে শিক্ষাঙ্গনে জঙ্গিবাদের ব্যাপারে অনেক বিশ্লেষণ উঠে এসেছে যদিও তথ্যগত অনেক ভুল ছিল নর্থ সাউথ বিশ্ববিদ্যালয়ের প্রশাসনিক ইতিহাস বর্ণনায়। বাংলাদেশের প্রথম বেসরকারি বিশ্ববিদ্যালয় হিসেবে নর্থ সাউথের আজকের অবস্থান একদিনে গড়ে উঠেনি। একটা সময় ছিল মানসম্মত প্রাইভেট ইউনিভার্সিটি বলতে নর্থ সাউথকেই বোঝাত। নর্থ সাউথ বিশ্ববিদ্যালয়ের পথ অনুসরণ করেই আজ উঠে এসেছে আরও কিছু মানসম্মত বেসরকারি বিশ্ববিদ্যালয়।
যুক্তরাষ্ট্রে সন্ত্রাসী কার্যক্রমে আটক নাফিসের নামের সাথে যখন নর্থ সাউথের নাম উঠে আসে তখন ভেবেছিলাম এ এক বিছিন্ন ঘটনা। নাফিস কিন্তু একজন অনিয়মিত ছাত্র ছিল। গত সপ্তাহের পত্রিকায় ৫ হত্যাকারীর ছবি দেখে বড় এক ধাক্কা খেলাম। বিশ্বাস করতে খুব কষ্ট হচ্ছিল যে এরা নর্থ সাউথের ছাত্র। আমি বারবার ওদের ছবির দিকে তাকাই, ওই বয়সে আমিও তো ছিলাম একই বিশ্ববিদ্যালয়ের ছাত্র। বনানীর ক্যাম্পাসে কাটিয়েছি জীবনের আনন্দময় চারটি বছর। আদমজী স্কুলের সেই সুবিশাল ক্যাম্পাস আর নটরডেম কলেজের সেই ছায়াঘেরা পরিবেশে বেড়ে উঠা আমিতো ধীরে ধীরে ঠিকই আপন করে নিয়েছিলাম নর্থ সাউথের বনানীর অস্থায়ী ক্যাম্পাস।
এক যুগ আগে ফেলে আসা আমার প্রিয় বিশ্ববিদ্যালয়ের নতুন স্থায়ি ক্যাম্পাস দেখার সুযোগ এখনও মিলেনি। পত্রিকায় পড়লাম এখন নাকি ১৫ হাজার শিক্ষার্থী পড়ে ওখানে। মনে পড়ে ছাত্রাবস্থায় প্রতি সেমিস্টারে টিউশন ফিসের সাথে জমা দিতাম নতুন ক্যাম্পাসের জন্য অনুদান। আজ হবে কাল হবে করতে করতেই বনানীর অস্থায়ী ক্যাম্পাসে বিশ্ববিদ্যালয় জীবন শেষ হয়ে যায়। তারপর প্রবাস জীবনের জালে আটকে ফেরা হয়নি স্বদেশ। আর আজ অনলাইনে পড়তে হচ্ছে ৫ জ্বিহাদীর বর্বরতা। আমি ভেবে পাচ্ছি কিভাবে ৫ টি ছেলের চরিত্রগত পরিবর্তনে তাদের সহপাঠী আর পরিবার কিছুই আঁচ করতে পারল না। বিশ্ববিদ্যালয় প্রশাসনের দিকে শুধু আঙ্গুল তুললে হবে না, বাংলাদেশের প্রেক্ষাপটে ১৯/২০ বছরের সন্তানের চিন্তাভাবনা মনমানসিকতার দায় তার অভিভাবক/পিতামাতার উপরও বর্তায়। ছেলেগুলো প্রথম সেমিস্টারের ছাত্র হলেও পত্রিকায় শিরোনামের হেরফের হতো না, “নর্থ সাউথের শীতাতপ নিয়ন্ত্রিত শ্রেণীকক্ষে গড়ে উঠছে জঙ্গি”। ধর্মান্ধতা যে ছেলেকে ধীরে ধীরে গ্রাস করছে সেতো শুধু বিশ্ববিদ্যালয়ের নামায কক্ষেই পড়ে থাকবে না, সাপ্তাহিক ছুটির দিনে আর সেমিস্টার শেষের ছুটিতে সে কি করছে, কোথায় যাচ্ছে তার দিকে বাবা-মার লক্ষ্য থাকা উচিত। বাংলাদেশের শিক্ষাঙ্গনে ধর্মীয় মৌলবাদী সংগঠনগুলির গোপন কার্যক্রমের বিরুদ্ধে সংশ্লিষ্ট প্রশাসনের সাথে অভিভাবক মহলের যৌথ উদ্যোগ নিতে হবে।
পত্রিকার রিপোর্টে শিক্ষকের ভুমিকার কথা এসেছে। আমার ছাত্রাবস্থায় কোর্সগুলি পড়াতে আসতো অন্য পাবলিক বিশ্ববিদ্যালয় থেকে পার্টটাইম শিক্ষকেরা। তাদের সময় বা সুযোগ কোনটাই ছিলনা ছাত্রদের সাথে কোর্সবহির্ভূত অন্য বিষয়ে আলোচনা করার। ফুলটাইম শিক্ষকদের দেখেনি কোনও রাজনৈতিক বা ধর্মীয় মতাদর্শ প্রচারণায়। পাঁচ ওয়াক্ত পরা নামাজি সহপাঠী আর হিযাব পরা সহপাঠিনী ছিল খুব সাধারণ এক দৃশ্য। কখনই তো সমস্যা হয়ে দেখা দেয়নি বন্ধুদের মাঝে দৃষ্টিভঙ্গির পার্থক্য। নর্থ সাউথ বিশ্ববিদ্যালয়ের ক্লাবগুলির কার্যক্রমেও মুক্ত চিন্তাধারার বিকাশ হতে দেখেছি সবসময়। সহপাঠীর চারিত্রিক পরিবর্তনকে আর হাল্কা ভাবে না নিয়ে স্টুডেন্ট এডভাইসারের কাছে রিপোর্ট করতে হবে। কোর্সমেটরা একসাথে আলোচনা করে সন্দেহভাজন শিক্ষার্থীর গতিবিধির ওপর লক্ষ্য রাখতে পারে।
উচ্চ শিক্ষার প্রসারে নর্থ সাউথ বিশ্ববিদ্যালয়ের আজকের এই সম্মানজনক অবস্থানের পিছনে প্রতিষ্ঠাকালীন সময় থেকে পরবর্তী প্রতিটি ব্যাচ থেকে পাশ করে বেরিয়ে আসা শিক্ষার্থীর অবদান রয়েছে। কিছু বিবেকবর্জিত ছাত্রের অপরাধের কালিমায় আমাদের প্রিয় বিশ্ববিদ্যালয় আজ কলঙ্কিত। বিশ্ববিদ্যালয় প্রশাসন, সকল শিক্ষার্থী এবং তাদের অভিভাবক মহলের সম্মিলিত প্রচেষ্টায় নর্থ সাউথ হয়ে উঠুক দেশের সর্বোত্তম বিদ্যাপীঠ।
......জিপসি


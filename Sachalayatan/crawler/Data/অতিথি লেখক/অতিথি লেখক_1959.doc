গান



অমিতাভ দেব চৌধুরী
অনেকখানি সুদূর  যখন একটুখানি নিকটের কাছে এসে বসে থাকে
তখনই,গানের জন্ম হয় ৷
তোমার মনে হবে,যেন ইরান থেকে আফগান সীমানা পেরিয়ে
অসংখ্য কাটাকুটির বলিরেখা- ছাওয়া বৃদ্ধ কাঁটাতার সাঁতরে
ওই গান,পাক-প্রহরীর ঘুমচোখ এড়িয়ে
দাঁড়িয়ে পড়েছে তোমার এই 
শ্যামল নদীতীরের পারে মাঝির লোমহর্ষে ।
অনেকখানি গান যখন একটুখানি পাথরের কাছে এসে বসে থাকে
তখনই,ঝর্নার জন্ম হয় ।
তোমার মনে হবে,গলায় সুর থাক আর নাই থাক,
ওই গান গাইতে না পারলে তোমার
বুকের পাথর কিছুতেই সরবে না ।
অনেকখানি ঝর্না যখন অল্প একটু বালির কাছে এসে বসে থাকে
তখনই,মরুভূমির জন্ম হয় ।
তোমার মনে হবে,বালি,তোমার ধুলোবালিরই
জয় ঘোষিত হলো শেষপর্যন্ত !
বালির স্বেচ্ছাচারে,বালির বন্যায়
তোমাকে ভীষণ মরুভূমি বলে মনে হয় ।


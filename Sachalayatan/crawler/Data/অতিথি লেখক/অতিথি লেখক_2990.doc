মাছ রান্নার যন্ত্রণা



ছোটবেলায় মাছ মোটেই পছন্দ করতাম না |একেতো মাছের স্বাদ তখনো appreciate করতে শিখিনি | রুই, কাতলা, মৃগেল সব একই রকম লাগতো |মনে পড়ে Enemy of the State এর নায়ক Will Smith "How is the fish" এর উত্তরে বলেছিলো "tastes like fish" | আমার অবস্থাও ছিলো একই রকম , হয়তবা আরো গুরুতর |সব মাছই আমার কাছে মাছ-মাছ লাগতো | তার চেয়েও বড় সমস্যা ছিলো অন্য জায়গায় |মাছেরাও আমাকে মোটেই দেখতে পারতনা | তার প্রমান, খেতে বসলেই মাছের কাঁটা গলায় বিঁধে যেত |খাওয়ার পরে আধা ঘন্টা ধরে সাদা ভাত আর মুড়ি গেলার পরেও যখন কাজ হতনা তখন দৌড়াতে হত হোমিওপ্যাথীর দোকানে |এমন অনেক দুপুর আমার (আমার সাথে আমার বাবা এবং ভাই এর) কেটেছে হোমিওপ্যাথীর দোকানে |
একটা সমাধান ছিলো |রান্নার আগে মাছটা ভেজে নিলে আর সচরাচর গলায় আটকাত না | কাজেই সব সময় মা কে বলতাম মাছ হয় ভেজে দিতে, নয়তো ভেজে রান্না করতে | আমার মা কে সারাদিন দৌড়াতে হত আমাদের দুই ভাই এর পিছনে | সংসারের সাত কাজ সামলিয়ে আমাদের মানুষ করাটা যে কতটা কঠিন ছিলো তা আজ হয়তো  কিছুটা বুঝি আমার প্রথম ছেলে হওয়ার পর থেকে | কাজের চাপে কখনো কখনো আমার মা মাছটা ভাজতে ভুলে গেলেই আমি মুখ কালো করতাম |মনে হত কেউ আমার ভালো চায় না |
আজ এখন বিদেশ বিভুঁয়ে থাকি | স্ত্রী গর্ভধারণের পর থেকে রান্নাবান্না আমিই সামলাই |এখনো মাছটা ভেজেই রান্না করতে হয়, তবে তার কারণ অন্য | সময়ে আমি মাছ ভালই খেতে শিখেছি | বিশাল মাছের টুকরা মুখের ভিতরে ঢুকিয়ে দিলেও মাছ, কাঁটা সুন্দর আলাদা হয়ে যার যার জায়গায় চলে যায় | এবং বেশির ভাগ মাছ আমি রান্নার সময়ের গন্ধেই চিনতে পারি | কিন্তু দেশী মাছ যা এখানে কিনতে পাওয়া যায়, তা সবই frozen |ফলে ভেজে না নিলে প্রচন্ড গন্ধে খাবার জো থাকে না |সমস্যা হলো, মাছ ভাজা আমার দুই চোখের বিষ | গরম তেলে মশলা মাখানো মাছ দেয়ার পর চারদিকে যে তেল ছেটে তাতে আমার মেজাজ অত্যন্ত খারাপ হয়ে যায় | তাছাড়া এভাবে মাছ রান্না করতে গোস্ত রান্নার চেয়ে অন্তত তিনগুন সময় বেশি লাগে |তাই পারতপক্ষে আমি মাছ রান্না করিনা | গোস্ত দিয়ে চালাই | কিন্তু এভাবে আর কয়দিন? এক সময় বিরক্ত হয়ে আবার মাছ রান্না করি | আর প্রতিবার মাছ ভাজার সময় আমার মা কে মনে পড়ে | মনে পড়ে কতটা যন্ত্রণা দিয়েছি | মনে হয় আবার যদি শৈশবে ফিরতে পারতাম তাহলে কতটা লক্ষী ছেলে হয়ে থাকতাম |কিন্তু তা আর হবার নয় |
-আতিউর
atiurrs from the gmail.com


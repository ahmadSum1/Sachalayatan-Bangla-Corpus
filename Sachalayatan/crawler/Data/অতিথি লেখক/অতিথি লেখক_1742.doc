অসুর নিধনে এসো হে জননী…




অসুরগুলোর বড্ডো বাড় বেড়েছে। যা নয়, তাই করে বেড়াচ্ছে। জগতের হেন অশুভ কম্ম নেই যা তারা করছে না। চুরি-ডাকাতি, রাহাজানি, সন্ত্রাস, ধর্ষণ ইত্যাদি যত ধরণের অনাচার-ব্যাভিচার আছে তার কোনোটাই তাদের কাজের তালিকা থেকে বাদ যাচ্ছে না। নাহ! এবার এর একটা বিহিত করতেই হবে।
এইতো সেদিন, লম্পট-দুশ্চরিত্র অসুরটা পরিমল রূপ ধরে নিষ্পাপ মেয়েটার কি দুর্দশাই না করলো। তারপর যেই নিরীহ মেয়েটা বিচার চাইতে গেলো অমনি পুতনা রাক্ষসীটা এসে ভর করলো ম্যাডামের মাথায়। ‘মিউচুয়াল সেক্স’ না কীসব ছাঁইপাশ তত্ত্ব জাহির করাতে লাগলো তাকে দিয়ে। সেই সাথে উপরতলায় ঘাঁপটি মেরে থাকা অসুরগুলোও সক্রিয় হয়ে উঠলো তাদের দোসরকে বাঁচাতে। নাহ! এতো অনাচার আর সহ্য হয় না!!
তারপর সেই যে কালোটাকার মালিকগুলো, ওদের মাথায় ভর করতেও ভুল করলো না দস্যিগুলো। তারপর সবগুলো জোট বেঁধে হামলে পড়লো শেয়ার বাজারে! বিশাল এক ধ্বস নামিয়ে গরীব মানুষগুলোর আশা-ভরসার বারোটা বাজিয়ে দিলো। কারো ঈদ, কারো পূজা, কারো বা দৈনন্দিন জীবনও মাটি হয়ে গেলো। অসহায় মানুষগুলো হতাশায় মাথা খুটতে লাগলো। সেইসাথে তাদের কন্ঠ থেকে বেরিয়ে এলো প্রবল আর্তনাদ, “ও খোদা, এ তুমি কি করলা…কেন করলা…” খোদা কি শুনতে পাচ্ছেন ওদের সেই আহাজারি…???
অসুরগুলো শুধুমাত্র একজন দুইজন নয়, ছড়িয়ে পড়েছে হাজার হাজার, লাখো লাখো মানুষের মাঝে। আর সেই অসুরের শক্তিতে বলীয়ান হয়ে কী অবলীলাতেই না ছয় ছয়টা সতেজ-তরুণ দেহকে মৃত্যুশীতল-নিস্তেজ করে দিলো একদল গ্রামবাসী। সেই শক্তির বলেই অবলীলাতে জন্মদাতা বাবা কিংবা মা মেরে ফেলেন তার নিজের সন্তানকে। কখনো কখনো আবার দেবসেনার(আইনের রক্ষক!) বেশ ধরে ওরা হামলে পড়ে লিমন, মিলন, কাদের, নাহিয়ানদের উপরে।
ওরা রাস্তার মোড়ে, স্কুল কিংবা কলেজের সামনে দাঁড়িয়ে কুৎসিত ইঙ্গিত করে সরস্বতীর মেয়েদের(বিদ্যার্থী) দিকে। ওদেরকে আসুরিক প্রলোভনে জড়িয়ে পথ বিচ্যুত করতে চায়। কখনো বা হামলে পড়ে হিংস্র হায়েনার মতো। ওরা গরল ছুঁড়ে ঝলসে দিতে চায় বিধাতার হাতে গড়া সুন্দরকে। ওদের হায়েনার ন্যায় ধারালো দাঁতের ফাঁক দিয়ে ঝরে পড়ে কামনার লোল। ওদের লোভাতুর চোখের সামনে আমার ভগিণীরা যেন আজ তীরের নিশানায় থাকা পাখির মতোই।
ওরা তোমার বাণীকে বিকৃত করে মানুষকে করে বিভ্রান্ত। মানুষে মানুষে জন্ম দেয় বিভেদ আর হানাহানির। মৌলবাদীর শরীরে প্রবেশ করে ওরা ধর্মের উদার আকাশে ওড়ায় হিংসার বিষবাষ্প। ওরা এই পৃথিবীর মঙ্গল চায় না। ওরা চায় মহাতাণ্ডবে মেতে পৃথিবীকে ধ্বংস করে দিতে…আর…বিভৎস অট্টহাসিতে হো হো করে মেতে উঠতে……
তাই এসো হে ভগবতীমাতা; তোমাকে যে আজ আসতেই হবে। তুমি সেজে আসো তোমার ত্রিনয়না, দশভূজা, রণরঙ্গিনী রূপে। তোমার খড়গের প্রতি কোপে ছিন্ন হোক শত শত অসুরের পাপচর্চিত মস্তক। তোমার ত্রিশুল চিরে দিক যত অশুভ কামনার বুক। তোমার পদতলে পিষ্ট হোক অনাচারী দুর্বিত্তেরা। জয় হোক তোমার শুভশক্তির। 
(সবাইকে শারদীয় দূর্গাপূজার শুভেচ্ছা জানাই…)
--বাংলামায়ের ছেলে
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%62%61%6e%67%6c%61%6d%61%79%65%72%63%68%68%65%6c%65%40%79%61%68%6f%6f%2e%63%6f%6d%22%3e%62%61%6e%67%6c%61%6d%61%79%65%72%63%68%68%65%6c%65%40%79%61%68%6f%6f%2e%63%6f%6d%3c%2f%61%3e%27%29%3b'))

ছবি: 


 




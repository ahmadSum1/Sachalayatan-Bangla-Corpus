একা আছি, শূন্যতায়



নভেম্বর মাস শেষ হয়ে ডিসেম্বর এলেই কিরকম যেন উচাটন লাগে। মনে হয় বেরিয়ে পড়তে হবে। ঘরে বসে থাকতে ভালো লাগে না, অফিসে যেতে মেজাজ খারাপ হয়,বরের সাথে নিত্যদিন খিটিমিটি লাগে। বর বেচারা মাঝে মাঝে ঘুরতে যেতে রাজী হয়, মাঝে মাঝে বাঘের মত গর্জন করে ওঠে, এই গর্জনের পিছনের কথাটি হল তার টাকা নেই। নিয়ে যেতে না পারার অক্ষমতা থেকে ব্যাঘ্র-গর্জনে ঘর-বাড়ি কেঁপে ওঠে। কিন্তু আমি নির্বিকার। এর আগের দু-দুটো বছর আমি এই ঘোরাঘুরির ধাক্কা সামলেছি। নিজের গ্যাটেঁর টাকা খরচ করে ঘুরতে  বেরিয়ে বরকে বলতে শুনেছি এর ওর কাছে,-হে হে হে, বউকে ঘুরাইয়া আনলাম। খুব ভালো হোটেলে রাখসিলাম। এবার তাই আমি চুপ কিন্তু পরিকল্পনা চলছে জোর এবং তা একা একা মনে মনেই। ডিসেম্বর যাই যাই করছে।
অফিসে আসি,যাই। যাই-আসি, কাজের কাজ কতটা করি! এইরকম মন কেমন করা রোগ কবে থেকে হল আমার, ধ্যাততেরিকা, বিরক্ত লাগে।ম্যালা কাজ করেছি জীবন ভর, এখন কদিন আমার ভাব এসেছে, কাজ কম, ভাবনা বেশী। বসের রক্তরাঙা চোখ!দেখব না, চোখ কদিন বন্ধ করে রাখব। কলিগের পিএনপিসি, অসহ্য লাগছে আজকাল। ফেসবুকে একটা প্রোফাইল আছে, জীবনে ঢুকতে ইচ্ছে করে না। ফেসবুকে লোকে কি পায় কে জানে। আমার কাছে অরকুট ভালো। অরকুট অনেক সহজ-সরল। অরকুটেও ঢুকে দেখি আমারে কেউ স্ক্র্যাপ করে না,। আবার রাগ হয় মনে মনে। থাক তার থেকে বরং ভাবি।
সেদিন একজনে বললেন, ইংরেজী সাহিত্য না জানলে নাকি লেখালিখি করা যায় না। কি জানি সত্যি কি না। আমি ইংরেজী কেন, বাংলা সাহিত্যেরই বা কি জানি! জানি না সেভাবে কিছুই। লেখালিখি করার খুব সাধ হয়, কিন্তু ওই যে জানি না কিছুই, তাই আমার দ্বারা লেখালিখি হবে না, ধরেই নিয়েছি। মধ্যযুগের ইউরোপীয় সাহিত্য বাঙালীর কাছে কিভাবে সমাদৃত সেইটা নিয়ে একটা লেখা দেখলাম সেদিন, তাতে অনেক কঠিন কঠিন কথা। আমি অর্ধেক বুঝি, অর্ধেক বুঝি না, কিন্তু ভাবি আস্তে আস্তে এগুলো জানতে হবে। 
মধ্যযুগের ইংরেজী সাহিত্য আগে পড়ব না বাংলা সাহিত্য? বাংলা সাহিত্যের মধ্যযুগের কথা তো কিছুই জানি না। অথচ আমি বাঙালী, অথচ আমি লিখতে চাই। টানাপোড়েনে কোনটাই ধরা হয় না।
আজকাল সম্পর্করক্ষায় আধুনিক এবং জরুরী বিষয় স্পেস[/i] । তাই ভুল করে যদি বর ল্যাপু ছেড়ে লগ আউট না করে  উঠে যায়, খবরদার সেসবের দিকে তাকানো যাবে না। বরের পার্সোনাল এরিয়াতে ঢোকা ঠিক না। কিম্বা, আত্মীয়ের বাড়ি বেড়াতে গিয়ে বরের কানে সেলফোন আঠার মত জুড়ে থাকলেও সেদিকে নজর দেওয়া যাবে না। এমনকি কুড়ি বছর আগের প্রেমিকা ‘বনলতা সেন’ বর্তমানের প্রবাসী, যদি অন্তর্জালের সহায়তায় পুরোনো প্রেমিক অর্থাৎ বর্তমানে আমার বরকে খুঁজে বের করে দুজনেই আলাদা আইডি বানিয়ে মেলামেলি শুরু করে, সেটি যদি ধরাও পড়ে যায় সহসা, কিছু ভাবা যাবে না। এমন হতেই পারে।
নাহ্,এসব চিন্তাভাবনা থাক। আমি বরং মনে মনে সাগরতীরে যাই।ঝিনুক কুড়োব না, চুপ করে বসে থাকব, যদি সে আসে, যদি পাশে বসে। যদি সে বলে-
তুমি বললে, রৌদ্রে যাও, রৌদ্রে তো গেলাম
তুমি বললে, অগ্নিকুন্ড জ্বালো, জ্বালালাম।
সমস্ত জমানো সুখ-তুমি বললে বেঁচে দেওয়া ভালো
ডেকেছি নীলাম।
তবু আমি একা।

যদি সে এমন করে বলেই, সব ফেলে চলে যাব তার কাছে। আমারও স্পেস চাই। 
মধুবন্তী মেঘ
অতিথি লেখক
[পংক্তি:পূর্ণেন্দু পত্রী]


উড়ে যায় পংখী তার পড়ে থাকে ছায়া



ঘরের পাশেই, লেকের ধারে
তেলতেলে হাঁস, উফ! আহারে!
ঘুরছে ফিরছে, কাটছে সাঁতার 
এক দুটো নয়, কাতার কাতার 
ইচ্ছে করে, চুপটি করে 
একটারে তার আনবো ধরে- 
রেন্ধে কষে, রশুন ঘষে
আসন গেঁড়ে তক্তপোষে
হাপুস হুপুস খাই।
কিন্তু আমার, মন্দ বরাত 
যতই করি, সুড়ুৎ সড়াৎ 
এই দেশে ভাই, জঙ্গুলে আইন 
পড়লে ধরা, গোলমেলে ফাইন
পাঁচশ ডলার মানে মানে 
শোধ না হলে লাল দালানে 
রাত কাটানো চাই।
এ হাঁস গুলোই ডিসেম্বরে 
বাংলাদেশে যাচ্ছে উড়ে
আমার পাখি আনবাড়ি যায়
মসলা পিষে ঝোল করে খায় 
আমার বন্ধুরাই!!!!!
মওলা তোমার এই দুনিয়ায় 
কেউ খাবেনা কেউ খাবে হায়- 
ন্যায্য বিচার নাই।


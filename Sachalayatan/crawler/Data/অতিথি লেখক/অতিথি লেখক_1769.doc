রবীন্দ্রসঙ্গীতে কুম্ভিলবৃত্তি



অনেকেই সঙ্গীত ব্যাপারটাকে একটা নেহাতই তামাশা বলে ঠাউরান। নইলে অন্য যেকোন বিষয়ে অনধিকারীগণ অনভিপ্রেত মন্তব্য করলে বিদগ্ধ-সমাজ তেড়ে মারতে যান; কিন্তু গান-বাজনার ব্যাপারে দেখি এক আশ্চর্য গা সওয়া ভাব। এ ব্যাপারে যে কেউ তার বালখিল্য মতামত সুধীসমাজে পেশ করবার অধিকারী! সাত সুর নিয়ে বিন্দুমাত্র অনুভূতি না থাকলেও অনেকেই সুর নিয়ে অসুরসুলভ কারবারে মেতে ওঠেন। রবীন্দ্রনাথের অনেক সমালোচনাই যৌক্তিকভাবে করা সম্ভব। কিন্তু অনেকেই তা না করে রবীন্দ্রসমালোচনাকে একটা ফ্যাশনে পরিণত করেছেন। সম্প্রতি আশ্চর্য একটা রবীন্দ্রসমালোচনা লক্ষ্য করলাম যার একটা বড় অংশ খরচ হয়েছে রবীন্দ্রনাথের বহু গানের ওপর কুম্ভিলবৃত্তির অভিযোগ প্রমাণের চেষ্টায়। মূল অভিযোগ রবীন্দ্রনাথের “আমার সোনার বাংলা” গানটি নিয়ে গানটির মূল সুর যে গগন হরকরার তা জানিয়ে নাকি এক অভূতপূর্ব গণসচেতনতার গোলক গড়িয়ে দেয়া হয়েছে! 
বাংলা তথা ভারতীয় সঙ্গীতের ধারা ও বিকাশ সম্পর্কে বিন্দুমাত্র ধারণা থাকলে কেউ এ জাতীয় স্থূল অকর্ষিত মন্তব্য করতে পারেন না। সঙ্গীতের অ,আ,ক,খ জানলে কারো মনে এহেন বিটকেল তর্কে প্রবৃত্ত হবার রুচি থাকে না। যে চমকপ্রদভাবে গগন হরকরার “আমি কোথায় পাবো তারে” গানটির সুরে “আমার সোনার বাংলা” গানটি রচনার তথ্য দেয়া হয়েছে, তা কলম্বাসের আমেরিকা আবিষ্কারের তূল্য মনে হয়েছে। বোঝাই যাচ্ছে অত্যন্ত জোলো শ্রোতাদের উদ্দেশ্য করেই এ জাতীয় আলোচনার আরম্ভ। কারণ বাংলা গানের মননশীল শ্রোতামাত্রই জানেন “আমার সোনার বাংলা” গানটির সুরসংগ্রহের কথা এবং মূল গানটি তাদের কাছে অতি পরিচিত এবং বহুল-শ্রূত। 
ভারতীয় সঙ্গীত নিয়ে যারা বিন্দুমাত্র চর্চা করেছেন তারা সবাই এর সুরবৈশিষ্ট্য ও পাশ্চাত্য সঙ্গীতের সঙ্গে এর পার্থক্যের কথা জানেন। পাশ্চাত্যের সঙ্গীত যে অর্থে Composed আমাদের গান-বাজনা কিন্তু সেরকম নয়। রক বা পপ গানও আবহমানকালের বাংলা গানের চেয়ে অনেক বেশি কড়া নিয়মে বাঁধা, মূল গায়ক ছাড়া অন্য কেউ ওতে একেবারে ভিন্ন গোত্রীয় কোন সুর দেওয়ার অধিকারী নন এবং পাশ্চাত্যের গানের ১২ টি স্ট্যাটিক সুরে আমাদের ২২ শ্রুতির বৈচিত্র্য অকল্পনীয়। বাংলা গানের সুরের ধারা সম্পর্কে জ্ঞান থাকলে প্রীতম বা অনু মালিকের সুর চুরির সাথে রবীন্দ্রনাথের সুরের আত্তিকরণকে এক করে দেখা যায় না। রবীন্দ্রনাথ এবং নজরুলের আগে বাংলা গানের সুরের দীনতা সম্পর্কে আগ্রহী শ্রোতা ও পাঠকমাত্রই জানেন। অত্যন্ত সীমিত ও নির্দিষ্ট কিছু সুরেই সমস্ত গান ও পদাবলী রচিত হত। লোকসঙ্গীত, রাগসঙ্গীত ও পাশ্চাত্যসঙ্গীত থেকে সুর আত্তিকরণ না করলে বাংলা গানের কোন অগ্রগতি হত না। রামপ্রসাদের প্রায় সব গান গোটা কতক সুরে এবং রামপ্রসাদী সুরে অজস্র গান পরবর্তীতে অনেকেই রচনা করেছেন। কিন্তু গগন হরকরার সুরে লালনের বাউল গানের সুরের ধাঁচের সাথে এমন কোন পার্থক্য নেই যার জন্য একে গগনের নামের সীলমোহর মারা যেতে পারে। রাগসঙ্গীতে একই রাগে অজস্র বন্দিশ আছে যাদের চলনে বলনে গায়নে খুব একটা তফাত নেই। কাজেই কুম্ভিলবৃত্তির প্রশ্নে গোটা ভারতীয় সঙ্গীতই লোপাট হয়ে যায়। ইমন রাগে গান বাঁধা হলেই সেটার সুরকার কি আমির খসরু হয়ে যান? নাকি তোড়ি বা দরবারীতে গান বাঁধলেই সেটার সুরকার তানসেনকে মানতে হবে?
বাংলাগানের কাব্য ও ভাবসম্পদ অত্যন্ত গুরুত্বপূর্ণ। প্রাচীনকাল থেকেই শুধু কাব্যগুণেই একই সুরের গান বা পদাবলি ভিন্ন সৃষ্টির মর্যাদা পেয়ে এসেছে। গগন মণ্ডল ছিলেন লালনের শিষ্য, তার গানের সুর লালন ফকিরের গানের ধাঁচের এবং ভাবসম্পদ পুরোপুরি লালনের। এটা বাংলা গানের পরম্পরা থেকে বিচ্ছিন্ন কোন নতুন গোত্রের সৃষ্টি নয় যে তাকে বাউল সুর না বলে গগনের সুর বলতে হবে। সারি গানের সুর নিয়ে রবীন্দ্রনাথ যে গান লিখেছেন তার সুরকার হিসেবে রবীন্দ্রনাথের নাম লেখা হয় না বরং সুরনির্দেশে সারিগানই লেখা থাকে। 
এ ধরণের আলোচনা দেখলেই বোঝা যায় সঙ্গীতের একেবারে গোড়ার ধারণাই এই গোত্রের সমালোচকদের নেই। শার্ঙ্গদেবের সঙ্গীতরত্নাকর গ্রন্থে স্বরের যাবতীয় মীড়খণ্ড তথা বিন্যাস ও সমাবেশ দেয়া আছে। সে হিসেবে শার্ঙ্গদেবই উপমহাদেশের একমাত্র মৌলিক সুরকারের কৃতিত্ব দাবী করতে পারেন! তানসেন-সদারঙ্গ-অদারঙ্গ থেকে চৌর্যবৃত্তির অভিযোগে তাহলে পণ্ডিত জ্ঞানপ্রকাশ ঘোষের তাবত সঙ্গীত-সৃষ্টিকে নস্যাত করতে হয়। নজরুলের রাগপ্রধান ও বাংলা খেয়ালগুলোকেও চুরি বলতে হয়। মান্না দে বা মানবেন্দ্রর সব সুরকেই চুরি বলতে হয়। ভাঙা গান শব্দটির তাৎপর্যই যারা বোঝেন না তারা আসেন সঙ্গীত নিয়ে জ্ঞানগর্ভ আলোচনা করতে! এরা কি এটা জানেন যে খোদ রাগসঙ্গীত বা উচ্চাংসঙ্গীত বস্তুটিও লোকসঙ্গীতের সন্তান বা এদের ভাষায় লোকসঙ্গীত থেকে বৈজু, রাজা মানসিংহ বা তানসেনের চৌর্যবৃত্তি! রবীন্দ্রনাথের মৌলিক কোন গানের সুর হুবহু নিয়ে  আপনি-আমি কোন গান লিখে ঋণ স্বীকার না করলে সেটা চৌর্যবৃত্তি। কিন্তু যদি আপনি আমি রবীন্দ্রনাথের “বাজে বাজে রম্যবীণা” বা “বাণী তব ধায়” এর সুরে গান লিখে সেটাকে যথাক্রমে ইমনকল্যাণ ও আড়ানা সুরে রচিত বলি সেটা মোটেও চৌর্যবৃত্তি নয়। ঠিক একইভাবে গগন হরকরার রচিত বাউল সুরের গানকে বাউল সুর হিসেবে স্বীকার করে সম্পূর্ণ নতুন কাব্যিক ব্যঞ্জনা দেয়া মোটেই দরিদ্র ডাকহরকরার মানস-সম্পদের নির্দয় চুরি নয়। আরও উল্লেখ্য বাউল গানের প্রামাণ্য সুরের সন্ধান আর সোনার হরিণের সন্ধান একই কথা। অমর পালের গাওয়া গানই গগন হরকরার মূল সুরের গান সেটা ভাবা ঠিক নয়। ঠিক যেমনটি ঠিক নয় সুচিত্রা মিত্রের গাওয়া সুরটিকেই “আমার সোনার বাংলা”র মূল সুর ধরে নেওয়া। কিন্তু পঠন পাঠন থেকে এটা প্রমাণ হয় যে গানটা গগন হরকরার রচিত বাউল গানের সুরে রচিত। কাজেই রবীন্দ্রনাথের সমালোচনার নামে প্রদর্শনসর্বস্ব গিমিকের প্রচারের কোন মানে হয় না। এমনিতেই আরো অনেক সমালোচনা করা যেতে পারে।


পেসিমিস্ট রাশি 



জ্যোতিষবিদ্যা কে আপনারা কে কিভাবে মূল্যায়ন করেন জানিনা , তবে এ বিদ্যার উপর  আমার আস্থা বা ভক্তি নেই আদৌ । তাই রাশিফল , জীবনে গ্রহ-নক্ষত্র ও  চন্দ্র –সূর্যের প্রভাব , রত্ন পাথরের ব্যবহার এসবকে সবসময় বুজরকি মনে হয় । কিন্তু একবিংশ শতাব্দীর তথ্য প্রযুক্তির এ যুগে জ্যোতিষীরাও পিছিয়ে নেই। ইদানীং জ্যোতিষ শাস্ত্র ও হয়ে গেছে ডিজিটাল । আজ দিন কেমন যাবে ;  যাত্রা,   লেন দেন কিংবা প্রণয় শুভ কিনা এই সব হাবিজাবি এক নিমিষেই বলে দেয় অনলাইন জ্যোতিষী । বিশ্বাস করিনা এসব , কিন্তু পড়তেও মন্দ লাগেনা । তবে মাঝে মধ্যে কাকতালীয় ভাবে কিছু মিলে গেলে একটু আধটু কনফিউশানে পড়ে যাই। তখন আনমনে ভাবি , এ নিশ্চয়ই  ঝড়ে বক মরা আর ফকিরের কেরামতি দেখানো বৈ অন্য  কিছু নয় । আমার মধ্যে প্রচলিত কোন সংস্কার নেই , নেই অন্ধবিশ্বাস ও । তবে ‘ পেসিমিজম’ আমার জীবনের সাথে গেঁথে আছে বিনি সূতার মালার মতন । এ জীবনে আমি  যতবার  স্বপ্নের জাল বুনেছি আর প্রাণপণে তার আরাধনা করেছি , অধরাই থেকে গেছে স্বপ্ন । আর হতাশ মন নিয়ে সব কিছু ছেড়ে ছুঁড়ে দিয়ে যেই না ভেবেছি – “ ধুত্তরিকা  , আমার দ্বারা  কিচ্ছু হবেনা ওসব”   ; তখন ঘটেছে ঠিক উল্টোটা ! আমাকে নিয়ে  কেন পেসিমিজমের এই  টম এন্ড জেরির দোলাচল তার মর্মার্থ উদ্বার করতে পারিনি আজও । মাঝে মাঝে তাই মনে হয় , জ্যোতিষ শাস্ত্রে  কোন ব্যাখা এর আছে কি ?  
      শুনেছি জন্মের পর আমার হৃদযন্ত্র নাকি সচল ছিলনা । সবাই মৃত ভেবে যখন আমার সৎকার নিয়ে ব্যস্ত হয়ে উঠেছিলেন  ঠিক তখনই পাড়ার এক দাদী –নানী টাইপের  মুরুব্বী বলে উঠলেন , “  আরে বাচ্চাটা তো মরা নয় , হার্ট চালু করতে হবে জলদি” ।  এরপর ওই মহিলা কি সব কায়দা কানুন করে আমার দেহে অক্সিজেনের যোগান দিয়ে হার্ট সচল করলেন  , আর  আমার লাইফও  রিস্টার্ট হয়ে গেল ।সেই থেকেই তো  পেসিমিস্ট রাশির জাতক হিসাবে আমার বেড়ে উঠা । 
      ছোট বেলায় দেখতে বেশ লিকলিকে ছিলাম – ঠিক যেন তালপাতার সেপাই । আমায়  দেখে নাকি  অনেকের সুকান্তের কবিতার কথা মনে হত । তারা সুর করে বলত – “ হে সূর্য শীতের সূর্য , কিংবা পূর্ণিমার চাঁদ যেন ঝলসানো রুটি “। আমি এসবের এক বর্ণ না বুঝেও অনেক কান্নাকাটি করতাম।
      বয়স যখন পাঁচ কি ছয় তখন আমাকে স্কুলে ভর্তি করিয়ে দেন পিতৃ দেব । পঞ্চম শ্রেণীতে উঠার পর একটু একটু করে আমার প্রতিভা প্রকাশ পেতে শুরু করে । বৃত্তি পেয়ে মেধাবীদের খাতায় নাম ও  উঠল । এরপর প্রাইমারীর পাট চুকিয়ে মাধ্যমিক পর্বে উঠলাম । ততদিনে প্রতিভাবান হিসাবে চারিদিকে আমার জয়জয়কার । ক্লাস এইটের বৃত্তি পরীক্ষায় তো রীতিমত বাজিমাত । ট্যালেন্ট পুলে বৃত্তি সহ সমগ্র জেলায় ফার্স্ট হলাম । পিতৃদেব তো আনন্দে আত্মহারা । বাড়িতে এসে আমায় কোলে তুলে নিয়ে তিনি বাঁদর নাচ নাচতে নাচতে বললেন – “ জাদু আমার মুখ উজ্জ্বল করেছে” । লজ্জায় চোখ মুখ লাল করে বাবার কোল থেকে নেমে আমি দিলাম ভোঁ দৌড় ।  সেবার মিষ্টির বন্যা বয়ে গিয়েছিল বাড়িতে । মূলত এ ঘটনার পর হতেই আমাকে নিয়ে সবার স্বপ্নের জাল বোনা শুরু । আমিও ভাবতে থাকি – একদিন নিশ্চয় বড় জজ , ব্যারিস্টার , ডাক্তার কিংবা পাইলট হবো  ! দেখতে দেখতে এস এস সি পরীক্ষাও দিয়ে ফেললাম । সবার আশা ছিল আমি বোর্ড স্ট্যান্ড করবো ; কিন্তু হায়রে আমার পাসিমিস্ট রাশি ! সবাইকে হতাশ করে অল্পের জন্য কাঙ্ক্ষিত ফল লাভে ব্যর্থ  হলাম । মনে হল সৌরজগৎ এর  কক্ষ চ্যুত নক্ষত্র আমি । উল্কাপাতে যেভাবে বিদীর্ণ হয় ধরণী বক্ষ ,একই ভাবে  আমার আত্মবিশ্বাস ও হল চূর্ণ বিচূর্ণ । 
        ইন্টারে ঢাকার ভাল কোন কলেজে থিতু হতে না পেরে ফিরে এলাম নিজ বাসভূমে । ভর্তি হলাম স্থানীয় সরকারী কলেজে । গায়ে আমার তখনও ভাল ছাত্রের তকমা । সে সুবাদে কলেজের নারী মহলের সুদৃষ্টি পেলাম । হিমি নামে এক জল পরির সাথে আমার ভাবটা ও বেশ জমে গেল ।কিন্তু ভাল লাগাটা চূড়ান্ত পরিণতির দিকে গড়ায়নি ।কারন হৃদয় ঘটিত  ব্যাপারে আমি আবার ভীষণ আনাড়ি আর ভয়ানক  ভীতু ছিলাম । অনেকটা  কাপুরুষ ও বলতে পারেন ।  এক পলকে কিভাবে কেটে গেল কলেজের দুই দুইটি বছর , টের পাইনি মোটেও । এইচ এস সি পরীক্ষা যখন দরজায় এসে কড়া নাড়ল , মাথায় যেন আকাশ ভেঙ্গে পড়ল  ।  আর চোখে দেখলাম রাশি রাশি  সর্ষে ফুল । টি -২০ স্টাইলে পড়াশোনা চালিয়ে কোনক্রমে ক্যারিয়ারের ধ্বসটা  ঠেকানো গেল । কিন্তু  মিলি সহ কয়েকজন দুর্দান্ত রেজাল্ট করে বুয়েট , মেডিক্যালে চান্স পেয়ে গেল । আমি তখনও অথৈ সাগরে হাবুডুবু খাচ্ছি । মিলি আমাকে সান্ত্বনা দিল – “ চিন্তা করনা , তোমার ভার্সিটি তে ভাল সাবজেক্টে চান্স হবে” । আমি বললাম -  দেখা যাক । সেই ছিল মিলির সাথে আমার শেষ দেখা । 
      এরপর আমার আত্মবিশ্বাস  গিয়ে ঠেকল শুন্যের কোঠায় । ঢাকা কিংবা  জাহাঙ্গীরনগর বিশ্ববিদ্যালয়ে  পছন্দসই বিষয় পেলাম না । অগত্যা খড়কুটো  ধরে বাঁচার শেষ চেষ্টা হিসাবে ভর্তি পরীক্ষা দিলাম বাংলাদেশ কৃষি বিশ্ববিদ্যালয়ে । শুনেছি  এখানে যে কোন বিষয়ে পড়লেই নাকি সরকারী চাকুরী সুনিশ্চিত । আমি তো তখন ঘর পোড়া গরু , তাই কৃষি বিশ্ববিদ্যালয়ে চান্স পাওয়াটা আমার কাছে  মনে হচ্ছিল রক্তিম  সিঁদুরে মেঘ । কিন্তু ভর্তি পরীক্ষার রেজাল্ট দেখে চোখ ডললাম -  ভুল দেখছিনা তো ? নাহ , ভুল নয় , সবচেয়ে ভাল সাবজেক্ট টিতেই চান্স পেয়েছি ! মনের মধ্যে আশার প্রদীপ একটু একটু করে জ্বলে উঠলো আবার । কিন্তু হায়রে আমার  বিশ্বাসঘাতক পেসিমিস্ট রাশি  ! আশার প্রদীপ দপ করে নিভিয়ে দিতে একটুও দ্বিধা করলনা । মনে মনে নিজেকে ধিক্কার জানালাম অনার্স চূড়ান্ত পরীক্ষার রেজাল্ট হাতে পাওয়ার পর । আবার অল্পের জন্য ফসকে গেল কাঙ্ক্ষিত ফল । আমার চোখের জলের কাছে ব্রহ্মপুত্র নদ তখন নস্যি । 
      এরপর থেকে অবচেতন পেসিমিস্ট সত্বা আমাকে সতর্ক করেছে বার বার আশাবাদী না হতে । ফলে আর পিছনে তাকাতে হয়নি। হতাশার ভেলায় চড়ে একটা দারুন চাকুরীও জোগাড় করে ফেললাম এ আকালের যুগে । তবে দীর্ঘ আপসোস আমার , যেদিন নিয়োগ পত্র হাতে পেলাম সেদিন পিতৃদেব আমার পরপারের ডাকে মুমূর্ষু অবস্থায় শয্যাশায়ী । খবর পেয়ে ছুটে গেলাম বাড়িতে । কিন্তু সুখবরটা তিনি শুনে যেতে পারেন নি । মন কে প্রবোধ দিলাম – পেসিমিস্টের অত শখ পূরণ হতে নেই । 
এখন আমি বেশ আছি । জীবন নিয়ে তেমন টেনশান নেই । কোন কিছু পেতেই হবে এমন  অদম্য কোন স্পৃহা নেই । “ পেলে ভালো , না পেলেও ক্ষতি নেই” – এটাই এখন আমার জীবনের মূল মন্ত্র  । 
“ সংসার সুখ দুঃখ তরঙ্গের খেলা 
হতাশা মোর একমাত্র ভেলা” 
তাই আজকাল  ভাবি -  হতাশা ই যদি হয় সাফল্যের চাবিকাঠি , তবে মন্দ কি ? জানিনা আমার এ ব্যক্তিগত প্যাঁচাল সচলের মানদণ্ড  উৎরে যাবে কিনা । উৎরাতে যদি নাও পারে ক্ষতি নেই তাতে । নিজেকে  ভালো করে চেনা তো হল আরেকবার । কারন গ্রীক দার্শনিক এরিস্টটল তো আর খামোখাই বলেন নি –    “KNOW THYSELF” . 
উতপাখির হৃদয়


[ কবিতার অপমৃত্যু ]



প্রতি রাতে একটি করে কবিতা আত্মহত্যা করে আমার বারান্দায় । 
আমার ভাবনা গুলোকে যখন আমি 
কবিতার খাতায় বন্দী করতে পারিনা, 
তখন ভাবনাগুলো আমার অজান্তে 
সুসজ্জিত হয়ে কবিতায় রুপ নেয় । 
তারপর আমার বারান্দায় ফুলগাছটির ডালে ঝুলে আত্মহত্যা করে । 
আমি ঘুম থেকে উঠে দেখি, 
কবিতার মৃতদেহ পড়ে আছে আমার বারান্দায় । 
বিকৃত অবস্থায় । 
সে কবিতার চেহারা আমি মনে করতে পারিনা 
শুধু মনে হয় এ কবিতাটি আমার বহুদিনের চেনা 
এভাবে প্রতি রাতে এক একটি কবিতা 
হারিয়ে যায় আমার জীবন থেকে 
আমি ঘুম ভেঙ্গে শুধু তাদের মৃতদেহ দেখি । 
একবার আমার খুব প্রিয় একটি কবিতার মৃত্যু হয়েছিল বাসের চাকায় প্রিষ্ঠ হয়ে । 
সেরাতে আমি প্রচন্ড নেশাসক্ত ছিলাম । 
আমার অবহেলায় কবিতাটি যখন এদিক ওদিক ছোটাছুটি করছিল 
ঠিক তখনি একটি বাস তাকে হত্যা করে । 
এরপর কতদিন আমি তাকে খুঁজেছি । 
আর কখনও ফিরে পাইনি । 
আমি আজও সে কবিতার পুনজন্মের আশায় নেশা করি। 
প্রতিবার নেশাগ্রস্থ হওয়ার সময় ভাবি, 
সে কবিতাটি আবার আমার কাছে ফিরে আসবে । 
একগাদা কাগজ কলম আর নেশার পাত্র নিয়ে 
আমি অপেক্ষার প্রহর গুনতে গুনতে একসময় ঘুমিয়ে পড়ি। 
অভিমানী কবিতাটি আর ফিরে আসেনা । 
© একটি কাল্পনিক চরিত্র

ছবি: 


 




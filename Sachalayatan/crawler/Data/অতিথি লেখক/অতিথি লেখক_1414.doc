স্বপ্ন যাবে বাড়ি...




যখনি আমার মন খুব খারাপ থাকে, তখনি মনে মনে কল্পনা করি ট্রেন এ উঠছি, বাড়ি যাবো...বাড়ি যাওয়ার সময় আমি কখনোই ট্রেনে ঘুমাই না...কিছু অপেক্ষার প্রহর প্রচন্ড আনন্দ দেয়, এটা তেমনি...
ট্রেনে উঠেই জানালাটা খুলে দিয়ে বাইরে তাকাই...
একটু পরেই ব্রাম্মনবাড়িয়া...তারপর কুমিল্লা ফেলে ফেণী...আরেকটু গেলেই যখন পাহাড় দেখা যায়, বুঝি সীতাকুন্ডে এসে পড়েছি...জানালা দিয়ে যখন ইন্ডাস্ট্রি দেখি, বুঝি আর মাত্র ৩০ মিনিট...তাড়াতাড়ি সব গুছিয়ে ব্যাগটা হাতে নিয়ে দরজায় গিয়ে দাড়াই...মায়ের মুখটা চোখে ভাসে...আর মনে মনে বলি, আমি জানি মা, তুমিও আমার জন্য দরজার সামনেই বসে আছো...কখন কলিং বেলটা বাজবে...দরজাটা খুলে দিয়েই আমায় জড়িয়ে বলবে, একদম শুকিয়ে গেছিস, নিশ্চয় খাওয়া দাওয়া একদমি করিস না!!
একটু দূরে বাবা দাঁড়িয়ে থাকবে...বাবা কখনোই আবেগ দেখায় না...ভাবখানা এমন ছেলে বাড়ি আসবে এতে এত আদিখ্যেতা দেখানোর কি আছে, আর ছেলে তো এখন আর ছোট না, সরকারি প্রথম শ্রেনীর কর্মকর্তা!!! কিন্তু আমি তো জানি ডাইবেটিস এর রোগী আমার বাবা সকালের মর্নিং ওয়াক বাদ দিয়ে কেনো ঘরে বসে আছে...বাবারা মনে হয় এরকমি!! প্রথম কথাতেই জিজ্ঞেস করবে না আমি কেমন আছি, জিজ্ঞেস করবে, মনযোগ দিয়ে চাকরি করছো তো!!
ছোট ভাইটা এসে বলবে, দারুন কিছু ফিল্ম নামায়ে রাখছি, তুই নাই তো তাই দেখা হচ্ছে না, তুই ফ্রেশ হয়ে নে, এখনি একটা নিয়ে বসি!! মা আবার চিল্লাবে...ছেলেটা সারা রাত জার্নি করে আসছে...এখন কোন সিনেমা হবে না, আগে নাস্তা করে ঘুমা, তারপর সব...দেখতো চেহারার কি হাল হয়েছে!! 
পাহাড়তলি চলে এসেছি...আর মাত্র কয়েকটা মিনিট...সময়টা যায় না কেনো? মিনিটে তো ৬০ সেকেন্ড জানতাম, এখন তো মনে হচ্ছে, ১২০ সেকেন্ডেও ১ মিনিট যায় না!
ছোট বেলায় দুর্গা পূজার আগে দিন গুনতাম ... প্রতিদিন কয়েকবার নতুন কাপড় বের করে দেখতাম আর হিসেব করতাম কবে পূজা আসবে, নতুন কাপড় পড়ে প্রতিমা দেখতে যাবো...
কিছু আনন্দের অনুভুতি বোধ হয় এরকমি, কখনোই পালটায় না, সময়ের সাথে ঘুনে ধরে যায় না...কিছু অপেক্ষার প্রহর সবসময়েই খুব বেশি আনন্দের...
ওই যে রেল স্টেশন দেখা যাচ্ছে...আর মাত্র অল্প কয়েকটা মুহূর্ত...তারপর ট্রেন থেকে নেমেই রিক্সা...নিউ মারকেট এর উল্টা দিক এর ছোট গলি দিয়ে রিক্সা ঢুকে গেল...ওই যে আমার ঘর দেখা যাচ্ছে ......কলিং বেল দিলেই মা এসে দরজা খুলবে.........
লেখক পরিচিতিঃ  The Shaikat Debnath


সঙ্গীত, সাম্প্রতিক পরিস্থিতি ও একটি ভাবনা 




বিনোদনের সবচেয়ে বড়, সবচেয়ে গুরুত্বপূর্ণ মাধ্যম হল সঙ্গীত। একটা সময় সমাজের কতগুলো নির্দিষ্ট শ্রেণীতে সীমিত ভাবে আবদ্ধ থাকলেও প্রযুক্তির কল্যাণে বর্তমান সময়ে সঙ্গীত হয়ে উঠেছে সব বয়সী সব শ্রেণীর মানুষের বিনোদনের প্রথম ও প্রধান মাধ্যম। সঙ্গীতের গঠন, যন্ত্রব্যবহার, প্রকাশ ও উপস্থাপনরীতি দেশ, কাল এবং ভাষা ভেদে ভিন্ন হলেও সঙ্গীতের ভাব ও আবেগ মানুষের হৃদয়কোণে অনুপ্রবেশ করতে পারে খুব সহজেই। আর তাই শিক্ষিত, অর্ধশিক্ষিত ও অশিক্ষিত (প্রথাগত শিক্ষারীতি অনুযায়ী যাদেরকে অশিক্ষিত বলে আখ্যান দেয়া হয় !!) সব শ্রেণীর মানুষের সব সময়ের প্রাণের ভাষা এবং নিত্য বিনোদনের প্রধান মাধ্যম হল সঙ্গীত। কবি'র কাব্যের ঝঙ্কার, লেখকের সুতীক্ষ্ণ লেখনী কিংবা শিল্পীর তুলির আঁচর যেখানে দাগ কাটতে পারে না, শুধুই প্রতিধ্বনিত হয়ে নির্বাক চেয়ে থাকে; সেখানে সঙ্গীতই একমাত্র রাজ্যের নিস্তব্ধতা ভেঙ্গে সুরের ঝঙ্কারে দাগ কেটে যায় দুর্গম হৃদয়কোণে। 
আজকাল ক্লাসের ফাঁকে কিংবা ছোট্ট অবসরে অন্যসব বিনোদন মাধ্যমের চেয়ে একমাত্র সঙ্গীতই দখল করে আছে ঈর্ষণীয় স্থান। এর প্রমাণ মেলে ঘর থেকে বের হলেই। চায়ের টঙ থেকে শুরু করে ব্যস্ত রাস্তায়, বাসে, ট্রেনে কিংবা রিক্সায় অজস্র কিশোর-কিশোরী, তরুণ-তরুণী, যুবক-যুবতী থেকে শুরু করে নানা বয়সী নানা মানুষের কানে হেডফোনে ক্রমাগতই বেজে চলছে এই সঙ্গীত। কেউ কেউ আবার নিজে একা একা গান শুনে আনন্দ পাবার চেয়ে অন্যদের গান শুনিয়ে আনন্দ পান বেশী। আর তাই মাঝে মাঝে ব্যস্ত বাসে, ট্রেনে কিংবা চায়ের আড্ডায় লাউড-স্পিকারে গান শুনতে দেখা যায় কাউকে কাউকে। 
প্রস্তরযুগের এ.এম রেডিও বিলুপ্তির ফলে এবং বর্তমান সময়ে এফ.এম রেডিও-র ক্রমবর্ধমান বিকাশ সঙ্গীতকে কোটি কোটি মানুষের কাছে পৌছে দিচ্ছে এক নিমিষেই। বর্তমান সময়ের প্রায় সব মোবাইল ফোনেই এফ.এম রিসিভার থাকায় প্রায় প্রতিটি এফ.এম রেডিও চ্যানেল তৈরী করেছে সঙ্গীত ভক্ত এক বিশাল শ্রোতা গোষ্ঠী এবং বিনোদন জগতে এর প্রকট প্রভাব সর্বত্রই দৃশ্যমান (উচ্চারণগত ভাষা বিভ্রাট সহ নানা অভিযোগ থাকলেও এফ.এম রেডিও সঙ্গীত পিপাসু অগণিত শ্রোতার প্রত্যাশা পূরণের কেন্দ্রবিন্দুতে পরিণত হয়েছে)। 
সঙ্গীতের এই জয়-জয়কারে এফ.এম রেডিও-র পাশাপাশি টেলিকম কোম্পানী এবং স্যাটেলাইট টিভির ভূমিকা ও অবদান অবশ্যই গুরুত্বপূর্ণ এবং অনস্বীকার্য। প্রতিদিন পেপারে টেলিকম কোম্পানীর অজস্র বিজ্ঞাপনের মাঝে রিংটোন, ওয়েলকাম টিউন কিংবা কলার টিউনের বিজ্ঞাপন সঙ্গীত জোয়ারের কিছুটা স্বাক্ষর বহন করে। এছাড়াও সাম্প্রতিককালে মুঠোফোনে অডিও সিডি রিলিজ শুরু হয়েছে (যদিও এই ইভেন্টটিতে শ্রোতা হিসেবে আমার যথাযথা অনীহা কিন্তু শিল্পীদেরও হয়ত এছাড়া আর করার কিছুই নেই ! ! !) সেই সাথে স্যাটেলাইট টিভি গুলোতে সঙ্গীতের লাইভ প্রোগ্রামগুলোও এনেছে ভিন্ন মাত্রার গতি (অবশ্য কতগুলো লাইভ মিউজিক্যাল প্রোগ্রাম গ্রহণযোগ্য ও মানসম্মত তা প্রশ্নবিদ্ধ)। 
অন্যদিকে, এক একটি অ্যালবাম তৈরীতে থাকে শিল্পী, গীতিকার, সুরকার ও যন্ত্রশিল্পীদের  অনেক প্রত্যাশা ও যত্নের ছোঁয়া। সেই সাথে দীর্ঘদিনের ত্যাগ-তিতিক্ষার কষ্টে লালিত অনেক স্বপ্ন। শুধু তাই নয়, প্রায় সব শিল্পীই সঙ্গীতকে বেছে নেন একমাত্র জীবিকা হিসেবে। অ্যালবাম তৈরী হয়, প্রযোজনা প্রতিষ্ঠান এগিয়ে এসে সেই অ্যালবাম বাজারজাত করেন। অ্যালবাম তৈরী থেকে শুরু করে সারা দেশের প্রায় প্রতিটি সিডির দোকানগুলোতে পৌছাতে খরচ হয় প্রচুর অর্থ। অথচ সেই অ্যালবাম প্রকাশের সাথে সাথেই চলে আসে ইন্টারনেটে। বাংলা মিউজিকের সব সাইটেই অ্যালবাম প্রকাশের কয়েক ঘণ্টার মধ্যেই পাওয়া যায় সেইসব অ্যালবাম।  কোটি কোটি শ্রোতাদের ভিড়ে গুটিকয়েক(!!) ছাড়া কেউ অডিও সিডি কেনার প্রয়োজনীয়তা অনুভব করে না। অনেক সময় প্রযোজনা প্রতিষ্ঠানের  পক্ষে মূলধন তোলাটাই কষ্ট সাধ্য হয়ে উঠে। এটি যেমন অডিও প্রযোজনা প্রতিষ্ঠানকে হুমকির মুখে ঠেলে দেয় তেমনি প্রযোজনা প্রতিষ্ঠানও  অনেক শিল্পীদের অ্যালবাম বাজারজাত করতে নিরুৎসাহিত বোধ করেন। 
একটি অ্যালবাম তৈরীতে গীত রচনা থেকে শুরু করে প্যাকেটজাত সিডিটি সারাদেশে শ্রোতাদের হাতের নাগালে পৌছে দেয়া পর্যন্ত যেই বিশাল অংকের অর্থ খরচ হয়, সেটা শিল্পীর নিজের পক্ষে করা কোন ভাবেই সম্ভব নয়। তাই অ্যালবামটি শ্রোতাদের কাছে পৌছে দিতে প্রযোজনা প্রতিষ্ঠানের বিকল্প কিছুই নেই। এখন যদি এমনটি ঘটতেই থাকে যে, অ্যালবাম বাজারজাত করে মুনাফা-তো দূরের কথা, মূলধন উঠে আসা-টাই অনিশ্চিত হয়ে দাঁড়ায় তবে সঙ্গীতের জোয়ার অচিরেই থেমে গিয়ে সেখানে গুণপোকাদের সঙ্গীতে রাজ্যের স্থবিরতা নেমে আসবে সঙ্গীতের ভুবনে। 
হয়ত অনেকেই প্রশ্ন করবেনঃ তাহলে শত শত অ্যালবাম কিনে শোনা কি সম্ভব?
আমি বলব, অবশ্যই না। আপনার একার পক্ষে সকল শিল্পীদের অ্যালবাম কিনে শোনা একেবারের অসম্ভব (আপনি যদি সমর্থ হয়ে থাকেন তবুও হয়ত আপনি সব কটি অ্যালবাম কিনবেন না)। তাছাড়া সব শিল্পীদের গান আপনার কাছে ভাল লাগবে এমনটি ভাবারও কোন কারণ নেই। 
তবে আমি মনে করি, যেহেতু আপনি সঙ্গীত পিয়াসী একজন মানুষ এবং নিয়মিত গান শোনেন, তাই ধরেই নিচ্ছি গুটিকয়েক শিল্পী আছেন যাদেরকে আপনি খুবই পছন্দ করেন। যাদের গান আপনার চিত্তকে বিনোদিত করে নিত্য নিয়ত। আপনি শুধু তাদের সিডিগুলোই কিনুন। মাঝে মাঝে একটি দুটি বিশেষ গান আপনার মনকে ছুঁয়ে গেলে, চেষ্টা করুন ঐ অ্যালবামটি কিনে অরিজিনাল রিপ (Original Rip/Best Sound Quality) শুনতে। আমি নিশ্চিত হাইয়েস্ট বিট রেট (Highest Bit Rate) এ রিপ করে নিলে চমৎকার সাউন্ড কোয়ালিটি আপনার মুগ্ধতা বাড়িয়ে দেবে দ্বিগুন। তাড়াছা ওয়েবসাইটে যেসব গান পাওয়া যায় তাদের প্রায় ৯০% ভাগই অতি নিম্ন মানের সাউন্ড কোয়ালিটি (Low Bit Rate) সম্পন্ন। তাই প্রতিটি গানেই যন্ত্রসঙ্গীতের যে অতি সূক্ষ্ণ কারুকার্য থাকে তা নিম্ন মানের সাউন্ড কোয়ালিটির জন্য অপ্রকাশ্যই থেকে যায়। 
এছাড়াও সিডি কিনলে আপনার প্রিয় শিল্পীর চমৎকার সব গানের গীতিকার ও সুরকারের নাম জানার মাধ্যমে শিল্পীর পাশাপাশি গীতিকার ও সুরকারের প্রতিও শ্রদ্ধা নিবেদিত হয়। প্রতিটি গান তৈরীতে শিল্পীর পাশাপাশি গীতিকার ও সুরকারের অবদান অনস্বীকার্য।  
অডিও ক্যাসেটের যুগে যারা গান শুনতো তাদের প্রায় সবাই ক্যাসেট কিনে শুনতো। ক্যাসেটের ফিতায় লেগে থাকতো অসীম ভালবাসার প্রলেপ। ক্যাসেটের কাভারজুড়ে থাকতো ভালবাসার গাঁথুনি। প্রতিটি অ্যালবামের পেছনে গীতিকার, সুরকার, যন্ত্রশিল্পীদের খোঁজ কম বেশী সবাই রাখত। শিল্পীর পাশাপাশি গীতিকার ও সুরকারকে চেনার মাধ্যমে তাদের প্রতি সন্মান প্রদর্শিত হত। সময়ের বিবর্তন এবং আধুনিক প্রযুক্তির উচ্চ ব্যবহার সঙ্গীতকে সহজলভ্য বিনোদনে পরিণত করেছে ঠিকই কিন্তু সঠিক মূল্যায়ন, ব্যবস্থাপনা ও সচেতনতার অভাবে প্রতিভাবান জনপ্রিয় অনেক শিল্পীই কালের গর্ভে হারিয়ে গেছেন। 
এফ.এম রেডিও, স্যাটেলাইট টিভি, টেলিকম কোম্পানী, কম্পিউটার এবং মোবাইল ফোন ও ইন্টারনেট সহ অন্যন্য প্রযুক্তিপণ্য সঙ্গীতের অগ্রগতিকে ত্বরাণিত করেছে ঠিকই কিন্তু সঙ্গীত শিল্পীদের প্রতি শ্রোতাদের দায়বদ্ধতা, কর্তব্য ও করণীয় অন্যান্য দায়িত্ববোধের সচেতনতা তৈরীতে পুরোপুরি ব্যর্থ হয়েছে।
মোখলেছুর রহমান সজল


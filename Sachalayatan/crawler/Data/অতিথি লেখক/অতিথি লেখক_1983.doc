"সমাজ"-তুমি বদলাও



রুমানা মনজুরকে চিনলাম এক বিভীষিকাময় ঘটনার মাধ্যমে তবু অনুপ্রেরণা খুঁজে নিলাম যে সংসার করেও উচ্চশিক্ষার পথে হাঁটা যায়। জ্ঞানের প্রয়োজন ,অন্বেষণ ও অর্জন সেতো মৃত্যুর আগ পর্যন্ত। রুমানার মতো শিক্ষিত, সুন্দরী, মহা সহনশীল, ধৈযশীল, যোগ্য জীবনসঙ্গী পেয়েও অভাগা হাসান সাঈদ তার কদর বোঝেনি,এ তার ব্যর্থতা। তার দৃষ্টান্তমূলক শাস্তি হোক- তা আমি সারা দেশের মানুষের সাথে সুর মিলিয়ে বলবো । কিন্তুy অন্য একটা চিন্তা আমাকে খেয়ে যাচ্ছে। শুধুই  কি ভালোবাসা বা সন্তানের জন্য রুমানা চুপ করেছিলেন ? নাকি মূলত সমাজের ও সম্মান নষ্ট হবার ভয়ে ? কিন্তু একজন মানুষ যখন এমন মানসিক যন্ত্রণার ও শারীরিক নির্যাতনের মধ্যে দিয়ে যায় , নিজের ব্যক্তিত্ব , নিজের সত্তায় বারবার আঘাত পায় ;অর্থনৈতিক স্বাধীনতা সত্ত্বেও কেন চেপে যায় ?!? সমাজের জন্য !!! তাহলে কেমন এই সমাজ ???!! 
আমাদের সমাজ শুধু আঙ্গুল তুলতে জানে , নিন্দা করতে জানে , সমালোচনা করতে জানে । সান্ত্বনা দেয়া দূরে থাক নেতিবাচক কথা আর চিন্তা দিয়ে  দুর্দশাগ্রস্থ  মানুষকে আরও বিচলিত করতে জানে । ইতিবাচক কথা আর চিন্তার সাথে এই সমাজকে খুব বেশি লক্ষ্য করা যায় না। শুধু পাটি পেড়ে গল্প করার মত একটা খোরাক চাই ব্যস, রং -চং  লাগিয়ে , নিজের মনের মাধুরী মিশিয়ে সেই গল্পকে যথাসাধ্য বিকৃত করতে জানে। সফল মানুষের একটু খুঁত যদি চোখে পড়ে তো গল্প ফেঁদে নিজের  ব্যর্থতার দুঃখ যেন আড়াল করতে চায়। না জেনে শুধু অনুমান নির্ভর নোংরা কথা ও চিন্তাকে প্রশ্রয় দিতে জানে। আঙ্গুল তোলা,মুখ বাঁকানো,বাঁকা চোখে তাকানো, অসভ্য কিছু মন্তব্য ছাড়া সমাজের কাছে অসহায় মানুষ কি পায় ? তাইতো আমাদের দেশে চুপ করে থাকা ,আড়ালে করে রাখাকে শ্রেয় মনে করা হয় ।একজনের অত্যাচার সহ্য করে সমাজের অত্যাচার থেকে তো মুক্তি পাওয়া যায়। 
আমার বলতে কষ্ট হচ্ছে তবে সত্য এটাই আমাদের সমাজের এই রুপকে ,এই নোংরা মানসিকতাকে আমি ঘৃণা করি। এমন সমাজের অংশ অন্তত আমি নিজে মন থেকে হতে চাই না। সাঈদ যেমন অসুস্থ মানসিকতার তেমনি অসুস্থ মানসিকতা কি এই সমাজেরও নয়। আজ যদি সমাজ কটূক্তি না করে সহমর্মিতার ও প্রাজ্ঞতার পরিচয় দিতো তবে কি বহু আগেই এই ভয়াবহ অধ্যায় রুমানা এড়াতে পারতেন না ?
আমার বাড়ির মধ্যবয়সী বুয়া একসময় স্বামীর মার সহ্য করে সংসার করেছে সমাজের বদনামের ভয়ে। পরে বাধ্য হয়ে আলাদা থেকে কাজ করে খাচ্ছে। সহ্যের মাত্রা ছাড়িয়ে যাওয়ার মুহূর্তেই সে সমাজের বিপরীতে অবস্থান নেয়। যে যাই বলুক তাকে তো বাঁচতে হবে-এই চিন্তা থেকে সে ঘুরে দাঁড়ায়। 
কি অদ্ভুত সমাজের চিত্র- যা একই দেশে এক মূর্খ নারীকে আবার একজন উচ্চশিক্ষিত ,অর্থনৈতিকভাবে স্বাধীন নারীকেও ঘরোয়া নির্যাতন সহ্য করতে বাধ্য করছে! 
আসুন,আমরা একটু ভাবি। নিজেদের মুখ,জিহবা ও চিন্তাধারাকে সংযত করি, নিজেদের মানসিকতাকে উদার করি,নেতিবাচক সমালোচনা করা বন্ধ করে, কাটা ঘায়ে নুনের ছিটা না দিয়ে অপরের প্রতি সহমর্মিতা  প্রদর্শন করি। অন্যের কষ্টকে লাঘব করার সামর্থ্য যদি আপনার না থাকে  অন্তত নিজের  অসমর্থ মুখের কথা আর চিন্তাকে লাগাম দিন যাতে সেই মানুষটির কষ্ট না বাড়ে। এমন সামাজিক মানসিকতা যদি কোন মানুষকে আরও বিপর্যয়ের পথে ঠেলে দেয় তবে সেই সমাজ কি অপরাধী হয়ে যায় না ? আমার -আপনার মতো মানুষকে নিয়েই তো এই সমাজ। আর আমি কোন অপরাধী সমাজের অংশ হতে রাজি নই।

ছবি: 


 




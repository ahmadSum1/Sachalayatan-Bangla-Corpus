বিড়ালের গলায় ঘণ্টা বাঁধবেন কে?



ঢাকার মিরপুর এলাকার একটি  শিক্ষা প্রতিষ্ঠানের কথা বলছি।  এখানে প্রথম শ্রেণী থেকে দশম শ্রেণী পর্যন্ত পড়াশোনার বাবস্থা আছে।  স্কুলের পরিচালনায় যারা আছেন তাঁদের লক্ষ্য হচ্ছে  এস এস সি পরীক্ষায় স্কুলের কলেজের একটা ভালো ফলাফলের জন্য ছাত্রছাত্রীদের  প্রয়োজনীয় পড়াশোনার ব্যাপারটা নিশ্চিত করা। স্কুলের আশে পাশেই আছে বেশ কিছু কোচিং সেন্টার। স্কুলের বেশীর ভাগ শিক্ষক – পরিচালকরাই কোন না কোন কোচিং সেন্টারের মালিক।   	
এস এস সি পরীক্ষা সমাগত, দশম শ্রেণীর শিক্ষার্থীরা জানে যে এই পরীক্ষা তাদের জীবনের গতিপথ নির্ধারণ করে দেবে। এস এস সি তে ভালো করা মানেই উচ্চ মাধ্যমিক পর্যায়ে একটা ভাল কলেজে সুযোগ পেয়ে নিজের ভবিষ্যতের দিকে আরেক ধাপ আগানো।
এই সময় স্কুলের প্রভাবশালী একদল শিক্ষক – পরিচালক এক বিচিত্র দাবী নিয়ে আসলেন । তাদের বক্তব্য হচ্ছে যেসব স্কুলের প্রাক্তন যেসব  মেধাবী ছাত্র ছাত্রী এখন কলেজে লেখাপড়া করছে তাদেরকে আবার স্কুলের হয়ে এস এস সি পরীক্ষায় বসতে হবে, তা না হলে তারা ক্লাস বন্ধ করে দেবেন, স্কুল থেকে এই বছর কেউই এস এস সি পরীক্ষা দিবে না। তাদের “যুক্তি” হচ্ছে তারা বহু কষ্ট করে ক্লাসে পড়ান, ভাল ছাত্র ছাত্রীরা না থাকলে তাদের এই কষ্ট মাঠে মারা যাবে, এস এস সি পরীক্ষায় স্কুলের ফলাফল খারাপ হবে, তাদের কোচিং সেন্টারের ব্যাবসা পড়ে যাবে, এই জন্য ইতিমধ্যে একবার এস এস সি পাশ করা হলেও অসুবিধা নেই, কৃতি ছাত্র ছাত্রীদের না পেলে তারা নড়বেন না। বিশেষ করে গত কয়েক বছরে যে ১৫ জন শিক্ষার্থী গোল্ডেন জি পি এ পেয়েছিল তাদের সবাইকে আবার স্কুলে ভর্তি হতে হবে। বর্তমানে  দশম শ্রেণীতে ভাল খারাপ মিলিয়ে যে প্রায় ২০০ শিক্ষার্থী অধীর আগ্রহে অপেক্ষায় আআছে কবে  এস এস সির রুটিন দিবে তাদের বলে দেয়া হয়েছে যে এই বছর নাকি পরীক্ষাই হবে না! 
ঘটনাটা রূপক হিসাবে বললাম, কিন্তু অবিশ্বাস্য এই ধরনেরই একটা ব্যাপার হচ্ছে বাংলাদেশ ক্রিকেট বোর্ডে, ঢাকা প্রিমিয়ার ক্রিকেট লীগ নিয়ে। মহাপ্রতাপশালী ক্লাব কর্মকর্তারা বলছেন জাতীয় দলের ক্রিকেটারদের না পাওয়া গেলে তারা লীগ হতে দেবেন না। বাংলাদেশের ঘরোয়া ক্রিকেট কাঠামো যথেষ্ট পরিমান নাজুক, একটা টেস্ট খেলা জাতি হিশেবে যে পরিমান পেশাদারী মনোভাব নিয়ে ক্রিকেট পরিচালনা করা উচিত তার কোন  প্রতিফলন বিসিবির কাজ কর্মে দেখা যায় না। তার উপর একই সঙ্গে প্রধানত ক্লাব কর্মকর্তা এবং সেই সুবাদে   পর্যায়ক্রমে বোর্ড পরিচালক এবং হয়ে দেশের ক্রিকেটের মালিক বনে যাওয়া এই মানুষগুলোর আবদারে বলি হচ্ছে দেশের উদীয়মান ক্রিকেটাররা।
৫০ ওভারের এই প্রিমিয়ার লীগ এখন পর্যন্ত বেশীরভাগ ক্রিকেটারদের কাছে দেশের সবচাইত গুরুত্বপূর্ণ টুর্নামেন্ট। যেহেতু দেশের অন্যান্য জেলায় নিয়মিত ভাবে লীগ হয়না, দেশের বিভিন্ন জায়গার উঠতি ক্রিকেটাররা ঢাকার প্রথম বিভাগ আর তারপর প্রিমিয়ার লীগ খেলেই পরিচিতি পায়। হবে হচ্ছি করে দেশের আঞ্চলিক  ক্রিকেট  কাঠামো এখন পর্যন্ত বাস্তবায়িত হয়নি। তাই অবাক হলেও সত্যি যে বিসিবি বিভিন্ন সময়ে অনূর্ধ্ব ১৯, জাতীয় লীগের বিভাগীয় দল ইত্যাদি যেসব দল ঘোষণা করে তা আসলে প্রিমিয়ার লীগের পারফরমেন্সের উপর ভিত্তি করেই তৈরি করা হয়।
এক সময় ঢাকার ক্লাব ক্রিকেটের যে আকর্ষণ ছিল তার অনেকটাই এখন বিবর্ণ। এর অনেক কারণের মধ্যে কয়েকটা হচ্ছে জাতীয় লীগ,  বিসিএল, বিপিএলের জন্য বিসিবির ক্যালেন্ডারে সময়ভাব। কিন্তু এই তিন টুর্নামেন্টতে খেলার সুযোগ পায় কেবল মোটামুটি প্রতিষ্ঠিত খেলোয়াড়রা। বেশীরভাগ  ক্রিকেটারাই রুটি-রুজি আর প্রতিষ্ঠার জন্য অপেক্ষা করে থাকে  প্রিমিয়ার লীগের জন্য।
কার্যত মনে হয় প্রিমিয়ার লীগের উপর বিসিবির কোন ধরনের নিয়ন্ত্রনই নেই। লীগ কবে শুরু হবে, কবে শেষ হবে  এই বিষয়ে সিদ্ধান্ত নেবার মালিক হচ্ছে টুর্নামেন্টতে অংশগ্রহণকারী দলগুলো। গত বছর লীগ প্রায়  দুই মাস বন্ধ ছিল পাকিস্তানী খেলোয়াড় মোহাম্মদ ইউসুফকে নিয়ে মোহামোডান–ভিক্টোরিয়া বিরোধের কারণে ! সরকার ঘনিষ্ঠ প্রভাবশালী এক পরিচালকের চাপে উনার অপছন্দের এক ক্লাবকে প্রথম বিভাগে রেলিগেটেড করা হয়, সেটাও গত লীগের ঘটনা । তবে এই মাস্তানি গুলি করে সাধারনত বড় ক্লাবগুলি, সব সময় একে অন্যের  সাথে বৈরী সম্পরক থাকলেও লীগ বন্ধ বা এই ধরনের অন্যায় আব্দারের সময় আবাহনী  মোহামোডানের মতো চির শত্রুদের একাট্টা হতে সময় লাগে না। মাঝারি আর ছোট ক্লাবগুলো চাইলেও রুই কাতলাদের ইচ্ছামত এবারের লীগ না হবার সম্ভবনাই তাই প্রবল।
হোয়াটমোর থাকাকালীন সময়ে এসব দেখে একবার বলেছিলেন, যেই লীগের কখন শুরু হবে কবে শেষ হবে সেটা কেউ বলতে পারেনা সেই লীগ হবার প্রয়োজনটা কোথায় ? কিন্তু বাংলাদেশের বাস্তবটায় সম্ভবত এই প্রিমিয়ার লিগই আমাদের জাতীয় দলের পাইপ লাইন। এই কথাটা বিসিবি অফিসের কর্তা ব্যক্তিরাও জানেন কিন্তু বিড়ালের গলায় ঘণ্টা বাঁধবেন কে?      
-পিয়াল
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%61%5f%70%69%61%6c%40%68%6f%74%6d%61%69%6c%2e%63%6f%6d%22%3e%61%61%5f%70%69%61%6c%40%68%6f%74%6d%61%69%6c%2e%63%6f%6d%3c%2f%61%3e%27%29%3b'))


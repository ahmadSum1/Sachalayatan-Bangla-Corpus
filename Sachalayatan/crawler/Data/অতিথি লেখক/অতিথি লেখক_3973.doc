ভাবছি ধরেই ফেলব- কী বলেন



২০০১: কী কন এদেশে আসছেন আর ম্যাকডোনাল্ড খাবেন না?
২০০৬: অসম্ভব, এই জুসে তো দেখি ফুড এসিড৩৩০ আছে, হারাম!
২০০৭: বাসে টিকেট করে কে, ট্রামে যাই টিকেট চেকার নাই, দেরী হইলেও নামাজের ওয়াক্ত থাকে।
২০০৮: রিজিকের মালিক আল্লাহ তালা (ডোলের জন্য ব্যাকপেইন দেখানোর কাজ ডাক্তার দাড়িওলার)।
||১||
অস্ট্রেলিয়ার এ শহরে তৃতীয় বার আসা। প্রথম বছর সাতেক আগে, বিয়ের পরপর। সে যাত্রা হানিমুনের মাস তিনেক কাটাই। তখন দেশী লোকজন তেমন একটা দেখা যেত না; দোকানবাজারে পথেঘাটে সাদা আর ভিয়েতনামিদের ছড়াছড়ি। ধারেকাছে একটামাত্র ইন্ডিয়ান  গ্রসারি যাতে ফ্রোজেন সেকশনই ছিলনা। বাংলা দোকান একটা ছিলো, শহরের আরেক পাশে। দ্বিতীয় দফায় এসে দেখি সবকিছু পাল্টে গেছে। আফ্রিকান আর ইন্ডিয়ানে চারদিক সয়লাব। বাসেট্রামে রাস্তায় আকছার বাংলায় কথা শোনা যায়, দেশী লোকজনের দেখা মেলে। ধারেকাছে দু'চার সাব-আর্বের মধ্যেই গোটা দশেক দেশী দোকান আর রেস্টুরেন্ট। মনে পড়ে প্রথমবার আমাদের বাংলায় কথা বলতে শুনে কেউ একজন রীতিমত ফলো করে বাসায় চলে গিয়েছিল, স্রেফ আলাপ করতে। এখন অবস্থা এমন যে পূর্বপরিচিতি ছাড়া কারো সঙ্গে নতুন পরিচয়ের ঝামেলায় যায় না কেউ। সবারই নিজস্ব দেশী সার্কেল আছে। 
তো এসে পুরনো চেনাজানাদের সঙ্গে যোগাযোগ হয়। তখনকার ব্যাচেলর বউ বাচ্চা নিয়ে এখন ঘোর সংসারী, খুপরি-ফ্ল্যাটবাসী পরিবার আস্ত বাড়ী কিনে ফেলেছে। সবাইকে দেখে ভাল  লাগে। কিন্তু কোথাও একটা পরিবর্তন দেখি বেশীরভাগের। বেশবাসে। প্র্যাকটিসে। ডিনারপার্টি হচ্ছে তবে ছেলেমেয়ে আলাদা বসছে। জমিয়ে গানকবিতা নেই। ছেলেদের আড্ডায় আদিরসের বাইরেও ঢুকে পড়ছে কাছে কোথায় মসজিদ হওয়া জরুরী। অমুক জায়গায় বাড়ী কিনলে ইসলামিক স্কুলটা কাছে হবে। মেয়েদের গল্পে শাড়ী-গয়না বাদ যায়নি, তবে যোগ হয়েছে কোথায় হিজাবের দোকান হয়েছে; পরবর্তী তালিমের আসর কোথায় বসছে। অনেকে এই পরিবর্তন  খুব জরুরী মনে করে হেজাব বা টুপি-দাড়ী ধরে ফেলেছে; নিজেদের দল বাড়ানোর জন্য অন্যদেরও প্রভাবিত করার চেষ্টা করছে। যারা পিছলে যাচ্ছে তাদের কপালে মহাউৎপাত।
||২||
আমাদের বাসাটা দোতলা, প্রতি তলায় তিনটা করে ছয়টা ফ্ল্যাট। আমরা থাকি নীচতলায়, ঠিক ওপরে আরেকটি দেশী পরিবার, সদ্য হেদায়েদপ্রাপ্ত। একার হেদায়েত দিয়ে হয় না, সাথে আমাদেরকেও দরকার। সপ্তাহে দু-তিন দিন  জোব্বধারী কয়েকজন দরজায় হাজির হয়। দরজায় ধাক্কা আর আসসলা..। সালামও কখনো এত ভয়ংকর শোনায়! কী জবাব দেব বুঝে ওঠার আগেই কয়েকজন জানালার কাঁচে শান্তির বজ্রপাত ঘটায়। জবাব না পেয়ে তারা যাবেনা। মুখের উপর মানা করে দিলেও, সময়-অসময় নেই, দিনের পর দিন একই ঘটনা। 
এর মধ্যে শুনলাম একতলার শেষ ফ্ল্যাটের বোতলে বুঁদ অস্ট্রেলিয়ান হিপি থাইল্যান্ডে গিয়ে বৌদ্ধ হয়েছে। তাকে ফেরানোর জন্য চার্চ থেকে আসা দল আমাদেরও টোকা দেয়। যন্ত্রণার উপর যন্ত্রণা। এদের দেওয়া একটা যীশুর ছবি দরজার বাইরে সেঁটে রাখি, যেন "অলরেডি ক্রিশ্চান" ভেবে আর না আসে। তারা আর আসেনি ঠিকই তবে বিপদ হল কিছুদিন পর, অন্যদিক থেকে। "কে বা কাহারা"  এক ভোরে যীশুর মুখাগ্নি করে দেয়। ঘরে আগুন লাগার একটা ভাল সম্ভাবনা ছিল। 
||৩||
কবছর ধরে আফ্রিকান রিফুজি আসছে। এদের মধ্যে ইথুপিয়ান/সোমালি মুসলিমই বেশী। একদিন পার্কে গিয়ে তেমনি এক মহিলার সাথে দেখা। পাঁচটা ছেলেমেয়েকে ছেড়ে দিয়ে বসে কোরান পড়ছে। ভাঙা আলাপে  বোঝা গেল, দশ বছর ধরে ডোল খায়, কোন কাজ করে না, গত বছর সপরিবারে তীর্থ ভ্রমণ করেছে। আমাকে বলে, ইউ মুসলিম? নো হেজাব, নো হজ, গো জাহান্নাম। বিধর্মীদের ট্যাক্সের টাকায় হজ করা কেমন হয়, জিজ্ঞেস করলে মুখ ফিরিয়ে বলে, মি নো ইংলিশ।
||৪||
স্বামী গেছে খোদার রাস্তায়। হার্টের ব্যথায় মরার ভয়; হেজাবি প্রতিবেশী আমার ঘরে এসে এম্বুলেন্স ডাকতে বলে। এম্বুলেন্স তাকে নিয়ে যায়, আমি তার দুই বছরের ছেলেকে দেখি। আমার কর্তা রাত দুটো পর্যন্ত অপেক্ষা করে তাকে হাসপাতাল থেকে নিয়ে আসে। পরের দিন হারামি বলে, পরপুরুষের সাথে একা গাড়ীতে ওঠার জন্য তার তওবা করা জরুরী। 
যে ঘটনাগুলোর কথা এতক্ষণ বললাম, এগুলো সত্যি।  হিজাবটা ধরেই ফেলি,  কী বলেন?
নুশেরা তাজরীন


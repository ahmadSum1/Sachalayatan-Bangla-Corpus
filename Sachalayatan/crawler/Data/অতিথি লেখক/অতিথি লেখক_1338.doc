ধীরে ধীরে সব পাল্টে যায়



এক.
 :"কীরে সজীব, ক্লাসে যাবি না।"
 :"মামা, আকাশের রং দেখছোস, "পুরা আকাশ কালো, মেঘ কালো"-অবস্থা। ঝুম বৃষ্টি নামবো। লহ্ বৃষ্টিতে ভিজি।
 :" আর ক্লাস করবো কে?
 : "ধুর ব্যাট্যা মফিজ। ক্লাস কইরা কী আর জজ-ব‌্যারিস্টার হবি।  হবি তো ঘুসখোর আমলা আর নাইলে বিদেশে ডি.সি। লহ্ ।"
দুই.
"দুস শালা! আবার বৃষ্টি নামলো।" সজীব মনে মনে ভাবে। ১০টায় অফিসে মিটিং। বাজে ৯.২০। বৃষ্টির জন্য কোন সি.এন.জি ও নাই। দেরি হলে কপালে বসের ঝাড়ি নিশ্চিত। বাসে কোনরকমে উঠে, টেনশন ভোলার জন্য মোবাইলে ফেসবুকিং শুরু করে দেয়।
"লোকজন আরামে আছে, বৃষ্টি নিয়া কত আল্লাদ..." ভাবতে ভাবতে চিন্তার মোড় ঘুরে চলে আসে ব্যাক্তিগত সুখ-স্বাচ্ছন্দ্যে, একটা গাড়ি থাকলে সেও বৃষ্টিটা উপভোগ করতে করতে অফিস যেতে পারতো।আর কিছুদিন, তার সবই হয়ে যাবে- ভাবতেই সুখীবোধ করে সজীব।  
তিন.
আজ ৯.০ টায় মিটিং। নতুন ছেলেটা কে মিটিং-এর প্রি-রিড গুলো রেডি করতে বলে গিয়েছিলো গতকাল। ৮.২০  ছেলেটার কোন খোজ নেই। টেনশনে মোবাইলটা খামখাই চাপাচাপি চলে কিছুক্ষন। মোবাইলটা হাতে থাকতেই টেক্সটা চলে আসে। "আহসান ভাই, বৃষ্টিতে আটকা পড়েছি। ৮.৪৫ এর মধ‌্যে চলে আসবো।"
"বৃষ্টি হচ্ছে নাকি!" ভাবে, ল্যাপটপে চোখ রেখে পুরোটা রাস্তা আসা, সৈয়দ আহসান যাকে আমাদের হিসেবে ৩০ সেকেন্ড আগে আমরা চিনতাম সজীব হিসেবে। আর ইতিমধ্যে সজীব পাড়ি দিয়েছে দুই-তৃতীয়াংশ জীবন।
_________________________
আইলসা


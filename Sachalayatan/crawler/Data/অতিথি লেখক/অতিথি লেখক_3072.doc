যতক্ষণ তুমি মাধবী.........../ শেখ নজরুল



যতক্ষণ তুমি কাঁদতে পারো
ততক্ষণ মাধবী.. তুমি
কান্না থেমে গেলে অন্য কোন নারী।
যতক্ষণ তুমি ফুল হাতে রাখো
ততক্ষণ মাধবী তুমি
ফুল দেয়া শেষে অন্য কোন নারী।
যতক্ষণ দরজায় টোকা দিতে থাকো
ততক্ষণ মাধবী তুমি
কাছাকাছি এলো অন্য কোন নারী।
যতক্ষণ তুমি অবনতমুখী
ততক্ষণ মাধবী তুমি
মুখ তুললেই, অন্য কোন নারী।
যতক্ষণ বুক কেঁপে ওঠে
ততক্ষণ মাধবীর মতো তুমি
কাঁপা থেমে গেলে অন্য কোন নারী।
যতক্ষণ খোঁপা বেধে রাখো
ততক্ষণ মাধবী মতো
এলো চুলে তুমি অন্য কোন নারী।
যতক্ষণ নখগুলো পরিপাটি
ততক্ষণ মাধবী তুমি
আঁচড় আঁকলে তাতে অন্য কোন নারী।
যতক্ষণ ঠোঁট থাকে আরক্ত
ততক্ষণ মাধবী তুমি
ফ্যাকাশে হলেই অন্য কোন নারী।
যতক্ষণ তুমি পাশে বসে থাকো
ততক্ষণ মাধবী তুমি
হেলে পড়লেই অন্য কোন নারী।


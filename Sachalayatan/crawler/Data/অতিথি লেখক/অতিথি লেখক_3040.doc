গল্পঃ "ফুলের মালা।"



সকালে বিলম্বে ঘুম থেকে উঠে রুটিন কাজ গুলি সম্পাদন করে বেড় হতে দেরি হয়ে যায় সোহানের। রাস্তার যে মোড়ে অফিসের গাড়ি ঠিক আটটা ত্রিশ মিনেটে এসে দাঁড়ায় সেখানে পৌছে ঘড়ির দিকে তাকিয়ে দেখে ৮:৩৫মিনিট। নিজের উপর নিজেই বিরক্ত হয়। ভাবে কেন যে প্রথম এলার্ম বাজার সাথে সাথে ঘুম থেকে উঠলাম না। অগত্যা কি আর করা সিএনজি স্কুটার বা ক্যাব ড্রাইভারের মন জয়ের জন্য সাত-সকালে আঁকুতি-মিনতি খেলা শুরু করে। এই রকম মাঝে মাঝে হয়। তখন কোন ড্রাইভার সদয় হলে নির্ধারিত মূল্যের চেয়ে দ্বিগুন ভাড়া হাঁকে, গোমড়া মুখে অফিসে ঢুকতে হয়। আজ সোহানের জন্য তেমন একটি দিন। বড় বিরক্তিকর এই কাজ। ড্রাইভারদের ভাব দেখলে মনে হয় আমাদের করুণা করছে, বিনে পয়সায় বহন করে চলছে। একটা ট্যাক্সি ক্যাব আসতেই সোহান এগিয়ে গেল। উইন্ডো দিয়ে মাথা দিয়ে ড্রাইভারকে বলল-"যাবেন গুলশান-২?" সোহানের কথার সুর যেন তার কাছে বেসুরে মনে হল। কোন কথা না বলে মাথা দু'দিকে ঝুলিয়ে জানিয়ে দিল যাবে না। প্রত্যাখান হয়ে সোহান আবার ফুটপাতর উঠে দাঁড়াল। 
ঘড়ির দিকে তাকিয়ে দেখে নয়টা বাজে। আজ নির্ঘাত ১ঘণ্টা বিলম্ব হবে, সেটাও আবার নির্ভর করে রাস্তার জ্যামের উপর। ১ঘণ্টা বেড়ে ২ঘণ্টা হলেও কিছু করার থাকবে না। কিন্তু বসের অনেক কিছু করার থাকবে, অনেক কিছু বলার থাকবে, যা নীরবে চোখ -কান বন্ধ করে সয্য করতে হবে। আরেকটা সিএনজি আসতে দেখে সোহান ফুটপাত থেকে নেমে এল, হাতের ইশারায় থামাল। ড্রাইভারকে জিজ্ঞেস করল-"ভাই গুলশান-২ যাবেন?" সিএনজি ড্রাইভার সোহানের দিকে একবার আপদমস্তক চেয়ে নিয়ে বলল-"যামু, তয় ১৫০টাকা লাগবো।" সোহান জানে ওখান থেকে সিএনজিতে তার অফিস যেতে সর্বোচ্চ ৮০টাকা লাগে, কিন্তু এখন দর দামের সময় নেই, সময় নেই তাকে কিছু বলার। অসহায়ের মত উঠে বসে। 
বিজয়স্মরণীর মোড়ে বিশাল ট্রাফিক জ্যাম। সারি সারি গাড়ি পঙ্গু হয়ে পড়ে আছে। যেন কেউ তুলে না দিলে যাওয়ার উপায় নেই। বিরক্তির চরম পর্যায়ে সোহান। এর মধ্যে পথ ভিক্ষুকদের উৎপাততো আছেই। আছে নানা জতীয় ভ্রাম্যমান হকারদের যন্ত্রণা। আট-নয় বছরের একটা মেয়ে কিছু সিউলি ফুলের মালা নিয়ে গাড়ি গাড়ি ঘুরছে। কেউ কিনছে না। মেয়েটা তার সিএনজির কাছে এসে মাথাটা সিএনজির ভেতর দিয়ে বলে-"স্যার একটা মালা নেন, আফা(আপা)রে দিয়েন। তাজা সিউলি মালা, আফা অনেক খুশি অইব।" সোহানের মেজাজটা অনেক উতপ্ত ছিল কিন্তু মেয়েটার মায়াভরা মুখ দেখে সে আর রাগ করতে পারল না। সে তাকিয়ে দেখল মেয়েটার বড় বড় মায়াভরা দুটি চোখ, যেখানে আছে দারিদ্যের নির্মম কষাঘাত। আছে বিস্ময়, আছে মানুষের প্রতি অবিশ্বাস। চিকন দুটি ঠোট শীতের আগমনী বাতাসে ফেটে চৌচির। নাতিদীর্ঘ চুল গুলি  পরিচর্যার অভাবে এলোমেলো। শরীরে ময়লা জামা। মৃদু শীতে শরীরে হালকা কাঁপন আছে। মেয়েটাকে দেখে সোহানের চিন্তা হঠাৎ মোড় খেল। অফিসের চিন্তা আর পথের জ্যামের যন্ত্রণা ভুলে মেয়েটার দিকে স্নেহভরা দৃষ্টি নিয়ে তাকাল। পকেট থেকে ওয়ালেট বের করে জিজ্ঞেস করল-"কয় টাকা করে? কয়টা আছে?" মেয়েটা হাত দিয়ে গুনে বলল-"পাঁচটা আছে, পাঁচ টাকা করে। সব গুলি নিলে কমায় দিমু।" সোহান বলল -"কমাতে হবে না, সব গুলি দে।" মেয়েটা মালা গুলি হাতে তুলে দিয়ে টাকা নিয়ে একটা তৃপ্তির হাসি দিল। মহাখুশিতে শাবক হরিণীর মত লাফাতে লাফাতে ফুটপাতে উঠে গিয়ে সোহানের দিকে চেয়ে রইল। 
দীর্ঘ বিশ মিনিট পর গাড়ি চলা শুরু করল। বিরক্তি এখন কমে এসেছে। সব কিছুর একটা সর্বোচ্চ পর্যায় থাকে যেখানে থেকে আবার কমতে থাকে। বিরক্তি জিনিসটাও তেমনি। হাতে পাঁচটা তাজা সিউলি ফুলের মালা। মালা দেবার মত তাঁর কেউ নেই। বিলম্বে অফিস গিয়ে বসকে মালা দিলে উল্টো ধোলাই দিবে। তাছাড়া আরেকটা ভাবনা মাথায় এল, ফুল নিয়ে অফিসে ঢুকলে সবাই অন্য কিছু ভাবতে পারে যেটা আরো বিরক্তিকর হবে। অন্যায় না করে সাজা ভোগের মত ব্যাপার হয়ে যাবে, যেটা আরো বেশি পীড়াদায়ক। মালা গুলি ভালো করে দেখল। নাকের সামনে ধরে ঘ্রাণ নিল। মেয়েটার কথা মনে পড়ল-"স্যার নিয়ে যান আফা(আপা)য় খুশি হবে।" সোহান একা একাই একটু হাসল। বাহিরের দিকে তাকাল। যান্ত্রিক বাহন গুলি বিরামহীন ভাবে ছুটে চলছে। সবার চোখে মুখে ঘুমের একটা অতৃপ্ত ছাপ। কেউ কেউ গাড়িতে চোখ বন্ধ করে অপূর্ণ ঘুমটাকে পূর্ণতা দেবার চেষ্টা করছে। 
সিএনজি যতই অফিসের কাছাকাছি আসতে শুরু করল, সোহানের মনের ভেতরে মালা নিয়ে কি করবে সেই ভাবনা ততই দানা বাঁধতে লাগল। কোন রকম চিন্তা না করে পাঁচটা মালা কিনাকে এখন নেহায়েত পাগলামি মনে হচ্ছে। আসলে মেয়েটার মায়াভরা চোখ দেখেই সাত-পাঁচ না ভেবে কেনা। আমরা অনেক কিছুই করি যার ভাবিষ্যত ভাবি না। আজকের মালা কিনার ব্যাপারটা সোহানের সেই রকম একটা কাজ। ভাবনা স্যাটেলাইটের মত মাথার ভেতর ঘুরপাক খাচ্ছে। কিছুতেই সমাধান খোঁজে পাচ্ছে না। গাড়ি ততক্ষণে গুলশান-১ এর সার্কেলে আবার জ্যামে আটকে গেল। ঘড়ির দিকে চেয়ে দেখে ৯:৫০মিনিট। তাঁর মনে হচ্ছে হাতের মালা গুলি তাঁর দিকে তাকিয়ে হাসছে। সে লজ্জা পেয়ে গেল। একটা নয়, পাঁচটা মালা। এই পাঁচটা মালা নিয়ে অফিসে ঢুকলে কি প্রতিক্রিয়া হতে পারে সেই ভাবনায় সে শংকিত। একেতো বিলম্ব তার উপর পাঁচ পাঁচটা তাজা সিউলি মালা! আর ভাবতে পারে না সোহান। সে যেন কলিগদের ঠাট্টা-মস্করা এখান থেকেই শুনতে পারছে। 
ঢাকা শহরের যেখানেই ট্রাফিক জ্যাম সেখানেই এখন ভ্রাম্যমাণ হকারদের উৎপাত। বই, পানি, ফুলের মালা, বাচ্চাদের প্লাস্টিকের খেলনা, বাদাম, নানা জিনিসের পসরা। ভ্রাম্যমান হকার ছুটে যায় গাড়িতে গাড়িতে সম্ভাব্য ক্রেতার কাছে। সোহান ফুলের মালা বিক্রি করে এমন কাউকে খুঁজছিল। মালাগুলি তার হাতে তুলে দিয়ে মুক্তির পথ খোঁজে পাওয়া আর কি।  কিন্তু সব সময় সব চাওয়া পূর্ণ হয় না। এখানে সব ধরনের হকার আছে কিন্তু কোন ফুলের মালা বিক্রেতা নেই। ট্রাফিক পুলিসের উপরে তুলে রাখা হাতটা নিচে নামতেই আবার গাড়ি গুলি সচল হয়, ছুটতে থাকে গন্তব্যের দিকে। মালা গুলি নিয়ে কি করবে সেই ভাবনায় সোহান রীতিমত ঘামছে। একবার ভাবে রাস্তায় ফেলে দিবে, আবার ভাবে ফুলকে এইভাবে রাস্তায় ছুরে মারা ঠিক হবে না। মানুষ এর বিপরীতটা ভাবতে পারে ভেবে থেমে যায়। 
মালা গুলিকে কোন ভাবে লুকিয়ে নিয়ে অফিসে ঢুকে। নিজের ডেস্কে গিয়ে বসে হাফ ছাড়ে। সাইড ডেস্কে মালা গুলি রেখে পানি পান করে। এদিক-ওদিক তাকায়। কেউ লক্ষ্য করেছে কিনা সেটা নিয়ে ভাবে। বসের রুমের দিকে তাকিয়ে দেখে রুম ফাঁকা। স্বস্থির নিঃশ্বাস ছাড়ে। ডেস্কটপটা অন করে আপেক্ষা করে। নিজের ডেস্কটা গুছিয়ে রিলেক্স হয়ে বসে। নিজের কিছু গুরুত্বপূর্ণ কাজ বাকিছিল সেই গুলি শেষ করার জন্য মনোনিবেশ করে। "ভাইয়া আসতে পারি?" একটা নারি কন্ঠ সোহানের কাজে ব্যাঘাত ঘটায়। মনিটর থেকে মুখ তুলে সামনের দিকে তাকায়। দেখে স্নিগ্ধা দাঁড়িয়ে। "আসুন" বলে অনুমতি দেয়। সোহানের ফুলের দিকে চোখ যায়। মনে খচখচানি কাজ করে। স্নিগ্ধা দেখলে কি ভাববে, সেটা  ভাবে। কিন্তু লুকাতে পারে না। কারণ স্নিগ্ধা সোজা তাঁর দিকে তাকিয়ে আছে। স্নিগ্ধা চেয়ারে বসতেই সাইড ডেস্কে রাখা সিউলি মালার দিকে চোখ যায়। আনন্দে নেচে উঠে, চেয়ার থেকে উঠে ঝুকে গিয়ে মালা গুলি হাতে নিয়ে বলে-"বাহ সুন্দরতো। কার জন্য এনেছেন?" সোহান কি বলবে বুঝতে পারে না। স্নিগ্ধা আবার বলে-"নিশ্চয়ই আমার জন্য? সোহান কোন কথা বলতে পারে না, নির্বাক হয়ে চেয়ে থাকে। স্নিগ্ধা মালা গুলি হাতে নিয়ে চেয়ারে বসে। কয়েকটা মালা তার চুলে গুজে নেয়, একটা মালা হাতে পেঁচিয়ে নাকের সামনে ধরে ঘ্রাণ নেয়। স্নিগ্ধার চোখে মুখে আনন্দের হিল্লোল খেলা করে। সোহান চেয়ে দেখে আর মেয়েটার কথা মনে করে-"স্যার একটা মালা নেন, আফা(আপা)রে দিয়েন। তাজা সিউলি মালা, আফা অনেক খুশি অইব।"
====
ডি‌, এম, কামরুজ্জামান। 


একটি দুপুরের গল্প



একটি দুপুর মগ্ন কিশোর দরজা খোলা
একটি দুপুর কেমন যেন আপন ভোলা
একটি দুপুর গুটি গুটি কাছে আসে
একটি দুপুর থমকে থাকে বুকের পাশে;
একটি দুপুর হঠাৎ করেই দমকা হাওয়া
একটি দুপুর নিঝুমপুরি ভূতে পাওয়া
একটি দুপুর চুপিচুপি একলা মাঠে
একটি দুপুর ঝিম মেরেছে পুকুর ঘাটে;
একটি দুপুর স্বপ্ন আনে বইয়ের পাতায়
একটি দুপুর আঁকছে ছবি ছেঁড়া খাতায়
একটি দুপুর ঘরের চালে কুমড়ো ফুলে
একটি দুপুর দুলছে শাখায় দুলে দুলে;
একটি দুপুর চমকে ওঠে ঘুঘুর ডাকে
একটি দুপুর যেতে যেতে একটু থাকে
একটি দুপুর ভাঙ্গছে শাসন ইচ্ছে মত
একটি দুপুর রক্ত ঝরা গভীর ক্ষত﻿;
একটি দুপুর ছাদের কোনে হাসাহাসি
একটি দুপুর যায় শুনিয়ে স্মৃতির বাঁশি
একটি দুপুর করছে হিসাব গোপন ব্যাথার
একটি দুপুর পায় না খুঁজে নিজেকে আর;
একটি দুপুর পোয়াচ্ছে রোদ গুটিশুটি
একটি দুপুর খিলখিলিয়ে লুটোপুটি
একটি দুপুর ঝিকিয়ে ওঠে হালের ফালে
একটি দুপুর ক্লান্ত কিষাণ জমির আলে;
একটি দুপুর রঙিন ফিতের চঞ্চলতা
একটি দুপুর তেপান্তরের কল্পকথা
একটি দুপুর পথে পথে ফেরিয়ালা
একটি দুপুর খুলেছে তার মনের ডালা;
একটি দুপুর কাটছে জাবর আপন মনে
একটি দুপুর ঘুমিয়ে থাকে ঘরের কোণে
একটি দুপুর ঢেকির তালে তুলছে তেহাই
একটি দুপুর ঘড়ির কাঁটা সময় যে নাই;
একটি দুপুর ঝাপসা চোখে ছবি আঁকে
একটি দুপুর হারিয়ে গেল পথের বাঁকে।﻿
--আরিফ বুলবুল
(bulbulj29@gmail.com)


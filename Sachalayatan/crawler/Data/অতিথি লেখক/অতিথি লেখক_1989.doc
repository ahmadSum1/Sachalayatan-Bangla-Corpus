একজন রুমানা মঞ্জুর এবং আমাদের ঘূণে ধরা সমাজ



আমাদের দেশের মানুষগুলো বড়ই অদ্ভূত প্রকৃতির। দেশের আনাচে-কানাচে, অলিতে-গলিতে নানা ধরণের অপরাধ সংগঠিত হয়, কোনটি ছোটখাট, কোনটি বা দেশকে নাড়িয়ে দেয়ার মত। যেসমস্ত অপরাধমূলক কর্মকান্ড দেশের সচেতন মহলের চিন্তাভাবনায় প্রবলভাবে নাড়া দেয়, সেইসব অপরাধের পেছনে দায়ী ব্যক্তি বা গোষ্ঠীদের পক্ষে প্রায়সময়ই দেখা যায় আমাদের দেশের মানুষেরা সচেতন বা অবচেতনভাবে পক্ষপাতিত্ব করে। এসমস্ত পক্ষপাতিত্ব মাঝে মাঝে নির্লজ্জ্বতার সীমা এমনভাবেই ছাড়িয়ে যায় যে, ঐসব মানুষের কাছে মনে হয় তারা যে নরকের কীটসদৃশ ঐসব দোষী ব্যক্তিদের পক্ষাবলম্বন করছে, সেটাই সঠিক, যুক্তি বিশ্লেষণ না করে বা ঘটনার পেছনের সত্য ঘটনা না জেনেই দোষী ব্যক্তিদের নির্লজ্জ্ব পক্ষাবলম্বন করাটাই তাদের কাছেই যুক্তিযুক্ত মনে হয়। 
বর্তমান সময়ের সবচেয়ে আলোচিত ঘটনা ঢাকা বিশ্ববিদ্যালয়ের শিক্ষক রুমানা মঞ্জুরের ওপর অমানবিক, নারকীয় অত্যাচারের ঘটনার পরও তেমনি কিছু লোক প্রত্যক্ষ বা পরোক্ষভাবে ঘটনার পেছনে দায়ী রুমানার স্বামী সাঈদের পক্ষাবলম্বন করে আসছে। সাঈদ ধরা পড়ার পর গোয়েন্দা পুলিশের উপস্থিতিতে সাংবাদিকদের সামনে নিজের পক্ষে সাফাই গাওয়ার সময় বলেছে যে রুমানা'র কানাডায় অবস্থানকালীন সময়ে কথিত ইরানী বন্ধু'র সাথে তাঁর অনৈতিক সম্পর্কের জের ধরে ধ্বস্তাধ্বস্তি তে রুমানা আহত হয়ে থাকতে পারে, আরও অনেকভাবে ঐদিন সে রুমানা মঞ্জুরের ঘাড়ে দোষ চাপিয়েছে। আর তার সেই বক্তব্যকে ধ্যান-জ্ঞান ভেবে সমাজের বহু মানুষ উদ্ভট সেই ফেসবুকীয় বন্ধু তত্ত্ব-কে পুঁজি করে ঘটনার পেছনে রুমানা-কেই মূল দায়ী করে আসছে। সাঈদের প্রথমদিনের বক্তব্যের পর তাকে রিমান্ডে নিয়ে জিজ্ঞাসাবাদের প্রথমদিন পুলিশের বক্তব্যে বেরিয়ে এসেছিল যে সাঈদ নিজের দোষ স্বীকার করেছে। তার এই স্বীকারোক্তিকেও অনেকেই বাঁকা চোখে দেখেছে। আমার অফিসের একজন সহকর্মী পুলিশের ঐ বক্তব্যের পর বললেন যে, পুলিশ নাকি সাঈদের প্রথমদিনের বক্তব্য পুরোপুরি পাল্টিয়ে দিয়ে নিজেদের ইচ্ছামত বক্তব্য সাজিয়ে নিয়েছে!!!
আমার সহকর্মীর উপরের ঐ বক্তব্য ছোট্ট একটি টুকরো ঘটনা মাত্র, এমন আরো ভুরি ভুরি উদাহরণ দেয়া যাবে যেখানে রুমানা'র কথিত সেই উদ্ভট ও বানোয়াট ফেসবুকীয় সম্পর্ককে বড় করে দেখিয়ে পুরো ঘটনার দায়ভার চাপিয়ে দিয়েছে আমাদের কথিত এই সুশীল সমাজ। সবচেয়ে আশ্চর্য্যের বিষয় এটাই যে, যারা রুমানার দোষকে বড় করে দেখছন, তাদের প্রায় সবাই উচ্চশিক্ষিত ও সমাজের উঁচুশ্রেণীর বাসিন্দা। তাদের মুখেই যখন এমন যুক্তিহীন ও অসত্য কথা বের হয়ে আসে, তখন সমাজ হিসেবে আমরা কতটা নিচে নেমে গিয়েছি সেটা সহজেই অনুমান করা যায়। সাঈদের ছোটবেলা থেকেই যে তার রেকর্ড ভাল না, সেটা একটু পড়াশুনা বা খোঁজখবর রাখলেই এতদিনে সবার জেনে যাওয়ার কথা। বাবা-মা'য়ের যৌন মিলনের দৃশ্য লুকিয়ে লুকিয়ে দেখে সেটা বন্ধুদের কাছে বর্ণনা যে করতে পারে, সে চারিত্রিকভাবে কতটা নোংরা -- সেটা আর বলার অপেক্ষা রাখেনা। বেকার ঘরজামাই হয়ে দিনের পর দিন শুশুরবাড়ীর অন্ন ধ্বংস করার পর হীনমন্যতায় ভুগতে ভুগতে অবশেষে এবং স্ত্রীর উত্তরোত্তর উন্নতি সহ্য করতে না পেরে স্ত্রীর জীবন ধ্বংস করার উদ্দ্যেশ্যে পাঁচ বছরের শিশুর উপস্থিতিতে যেই পশু তার স্ত্রীকে দুই চোখে হাত ঢুকিয়ে চোখ উপড়ে ফেলতে পারে, কামড়ে নাকের অংশিবিশেষ ছিঁড়ে নিয়ে আসতে পারে -- সেই পশুকে যারা নির্লজ্জের মত কোন সুচিন্তিত যুক্তি ছাড়া সমর্থন করতে পারে, তখন বুঝতে বাকি থাকেনা যে আমাদের সমাজ কতটা নিচে নেমে গেছে, সমাজের মানুষগুলো কতটা নিচে নামতে পারলে সাঈদের মত একটা পশুকে সমর্থন করতে পারে???
আমরা এখন একটি ঘূণে ধরা সমাজে বসবাস করছি -- একথা বলার আর অপেক্ষা রাখেনা।
উন্মাদ_নাঈম

ছবি: 


 




ক্ষুদ্রঋণ ও দারিদ্র্য-দূরীকরণ : ইউনূসের দাবি ও বাস্তবতা



ক্ষুদ্রঋণের সাফল্য : ইউনূসের দাবি ও বাস্তবতা
ড. ইউনূস দাবি করেছেন, ২০২৫ সালের মধ্যে শুধু বাংলাদেশ নয়, গোটা দুনিয়া থেকেই দারিদ্র্য-কে তারা জাদুঘরে পাঠিয়ে দেবেন। বাংলাদেশের সব দরিদ্র্ মানুষ এখনো এ খবর পায়নি। কারণ তারা অনেকেই রেডিও শোনে না, টিভি দেখে না, পত্রিকা পড়ে না। শুনলে তারা নি:সন্দেহে খুশিতে উল্লসিত হয়ে উঠত। তবে আমরা যারা একটু আধটু পত্র-পত্রিকায় চোখ বুলাই, দু-একটা বই-পত্র পড়ি, আমরা খুশি হওয়ার চেয়ে বরং কৌতূহলী হয়েছি। বলে কি? সত্যিই কি সম্ভব? বাংলাদেশের মধ্যবিত্ত এবং সুশীল সমাজের মধ্যে গ্রামীণ ব্যাংক এবং ড. ইউনূসকে নিয়ে অনেক রকম মত, অনেক রকম আশা, অনেক প্রত্যাশা। বিশেষত, গত ২০০৬ সালের অক্টোবরে গ্রামীণ ব্যাংক এবং ড. মুহাম্মদ ইউনূস যখন নোবেল শান্তি পুরস্কারে ভূষিত হল তখন ওই উচ্ছ্বাসের সীমা যেন ছাড়িয়ে গিয়েছিল। কিন্তু অল্প সময়ের মধ্যেই সে উচ্ছ্বাসের বেলুন চুপসে গিয়েছে। আবার কখন কবে যে তা ফুলে-ফেঁপে ওঠে বলা মুশকিল।
আমরা ড. ইউনূসের দাবি ও দেশের বাস্তব চিত্রটির দিকে একটু চোখ ফেরাই।
ড. ইউনূস ২০০৫ সালে 'সাপ্তাহিক ২০০০'-কে দেওয়া এক সাক্ষাৎকারে দাবি করলেন _ "বাংলাদেশে ক্ষুদ্রঋণ এত সম্প্রসারিত যে, বলা যায় ৮০/৯০ ভাগ দরিদ্র মানুষ ক্ষুদ্রঋণের আওতায় এসেছে। ... আগে একবেলা খেল এখন দুবেলা খায়। আগে ছেলেমেয়েদের স্কুলে পাঠাতোনা। এখন পাঠায় এটাই আমাদের সান্ত্বনা।" [২৯ জুলাই ২০০৫]
উনি বেশ সন্তুষ্ট। নোবেল পাওয়ার পর নিশ্চয়ই আরো সন্তুষ্ট।
কিন্তু দেশের পরিস্থিতি তো ভিন্ন কথা বলছে!
"দেশে ৪৪% অর্থাৎ ৬ কোটি ২০ লাখ মানুষ দরিদ্র। ... সমাজে উপরের ৫ ভাগ মানুষের আয় নীচের ৫ ভাগ মানুষের আয়ের চেয়ে ১৮ গুণ বেশি ছিল ১৯৯১-৯২ সালে, পরবর্তী ৫ বছরে ২৮ গুণ, তার পরবর্তী ৫ বছরে ৪৬ গুণ এবং ২০০৫ সালে হয়েছে ৮৪ গুণ।" এ তথ্য ছাপা হয়েছে ১৭ মে ২০০৬ দৈনিক যুগান্তরে - পরিসংখ্যান ব্যুরো, অর্থনীতি সমিতি, ইন্ড্রাস্ট্রিয়াল এন্ড বিজনেসম্যান ওয়েলফেয়ার ফাউন্ডেশন এবং সেন্টার ফর পলিসি ডায়ালগ (সিপিডি)-র পক্ষ থেকে প্রকাশিত তথ্যাবলীর সার-সংশ্লেষ হিসাবে। একই তথ্য ওইদিন অন্যান্য জাতীয় দৈনিকেও প্রকাশিত হয়েছে।
ইউনূস-প্রশস্তিকারী দৈনিক প্রথম আলোতে গত ৯ আক্টোবর ২০০৬ বিআইডিএস এবং ইউনিভার্সিটি অব ম্যানচেস্টারের ক্রনিক পোভার্টি রিসার্চ সেন্টার (সিপিআরসি)-এর যৌথ উদ্যোগে পরিচালিত গবেষণার উল্লেখ করে বলা হয়েছে _"... গ্রামের ১৯ শতাংশ পরিবারই তিন বেলা খেতে পায় না। বছরের কয়েকটি মাস ১০ শতাংশ পরিবারই দুই বেলার খাবার সংগ্রহ করতে পারে না। ... দেশে ২৮ শতাংশ মানুষ চরম দারিদ্র্য অবস্থার মধ্যে বাস করে। অর্থাৎ দেশের আড়াই থেকে তিন কোটি মানুষ চরম দরিদ্র।"
দৈনিক প্রথম আলোর আরেকটি খবর। ২ ডিসেম্বর ২০০৬ ঢাকায় সেন্টার ফর পলিসি ডায়ালগ (সিপিডি), সাউথ এশিয়ান সেন্টার ফর পলিসি স্টাডিজ (সাসেপস) ও নিজেরা করি আয়োজিত এক সেমিনারে বলা হল, "সরকারি হিসাবে বাংলাদেশে প্রতিবছর দারিদ্র্য বিমোচনের হার শুন্য দশমিক ৫২ শতাংশ। যদি এ হারেই দারিদ্র্য কমতে থাকে তাহলে দেশকে পুরোপুরি দারিদ্র্যমুক্ত করতে ৮১ বছর লাগবে। আর অর্ধেক কমিয়ে আনতে লাগবে ৪০ বছর।) [প্রথম আলো, ৩ ডিসে. '০৬]
এ হল ছোট বেলায় শো্না ধর্মীয় কল্পকাহিনীর মতো। অজুত-মাজুদ বলে নাকি একটি খুব ভয়ঙ্কর বর্বর জাতি আছে যারা পৃথিবীর দক্ষিণ দিকে থাকে। কোনো এক নবী তাদের হাত থেকে পৃথিবীকে এবং মানবজাতিকে রক্ষা করতে লোহার দেয়াল দিয়ে তাদের ঘিরে রেখেছে। ওরা প্রতিদিন জিব দিয়ে ওই দেয়াল চাটতে থাকে। চাটতে চাটতে দেয়াল এক সময় পাতলা হয়ে আসে, সামন্য ধাক্কা দিলেই ভেঙে পড়বে এমন। কিন্তু ততক্ষণে সন্ধ্যা হয়ে আসে। ওরাও ক্লান্ত হয়ে পড়ে। ভাবে আগামীকাল বাকিটুকু শেষ করবে। কিন্তু পরদিন সকালে এসে দেখে দেয়াল আগের মতোই মোটা হয়ে গেছে (আল্লাহর ইশারায়)। অগত্যা ওরাও নতুন করে দেয়াল চাটা শুরু করে। আমাদের ড. ইউনূসদের বেলায়ও সম্ভবত এমন কিছুই ঘটছে। তবে অজদু-মাজুরা নাকি রোজ কিয়ামতের আগে সে দুর্ভেদ্য দেয়াল ভেদ করে ঠিকই বেরিয়ে আসবে। ইউনূস সাহেবরা কবে দারিদ্র্যের দেয়াল ভেদ করতে সক্ষম হবেন খোদাই জানে। কিন্তু আমার কেন জানি মনে হয়, ইউনূসরা দারিদ্র্যকে জাদুঘরে পাঠাতে না পারলেও ভবিষ্যতের পৃথিবীর জাদুঘরে ওনারা ঠিকই ঠাঁই পাবেন _ মানুষ দেখবে, এরাই তাহলে সেই ক্ষুদ্রঋণ-ওয়ালা যারা দারিদ্র্যকে জাদুঘরে পাঠাতে চেয়েছিল!
ভ্যানগার্ড
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6e%61%79%65%65%6d%2e%6d%62%2e%37%36%40%67%6d%61%69%6c%2e%63%6f%6d%22%3e%6e%61%79%65%65%6d%2e%6d%62%2e%37%36%40%67%6d%61%69%6c%2e%63%6f%6d%3c%2f%61%3e%27%29%3b'))


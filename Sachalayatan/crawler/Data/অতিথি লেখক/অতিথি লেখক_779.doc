ভুলে যাওয়া নাম আর রাজাকার মোড়



রুটি-রুজির তাগিদে প্রায় প্রত্যেকদিন মোতালিব প্লাজা আর এর আশপাশের এলাকায় যাওন লাগে। আতকা মনে হইল এই এলাকার এত আসি, যেই রাস্তার খাড়ায়া চা-পান খাই তার নামটা কী? জিগাইলাম যাগো লগে কথা হয়, তো প্রায় বেবাক মানুষের উত্তর হইল রাস্তার আবার নাম কী? হাতিরপুল! কেউ কেউ কয় সোনারগাঁ রোড। কিন্তু একটা মানুষও পাইলামনা যে আমারে কইল বীরউত্তম সি আর দত্ত সড়ক!! যখন আমি তাদের কইলাম ভাইজান এই রাস্তার নাম হইল বীরউত্তম সি আর দত্ত সড়ক তখন প্রায় বেবাকেই কইয়া উঠে — অই মিয়া! এই নাম কোনহান থিকা পাইলা? জীবনেও এই নাম তো হুনি নাই! আবার কেউ কয় — হইতে পারে। আওয়ামী লীগ তো পারলে আমগো নামও নতুন কইরা আকীকা দিয়া রাখে! তো সে কে? মনে তো হয় মুক্তিযুদ্ধ করছে, তয় ঢাকায় করে নাই মনে হয়। করলে লিচ্চয়ই নাম জানতাম। তার এমুন একখান ভাব যে, সে সবজান্তা শমসের —  যা জিগামু তাই কইতে পারব! যা হউক এইডা মনে কইরা সান্ত্বনা পাইলাম যে এরা স্বল্পশিক্ষিত, ছোটখাটো ব্যবসাকরা মানুষ তাই দুনিয়াদারির এত খবর তাগো নাই। কিন্তু বিভিন্ন বড় বড় কোম্পানীতে চাকরীকরা শিক্ষিত মানুষের কাছেও একই উত্তর পাইলাম ক্যান?
চট্টগ্রামে সম্বন্ধ করসি তার লাইগা ঐখানের অনেক মানুষের লগে খায়খাতির আছে। তাগো অনেকরে জিগাইলাম ভাই ফজলুল কাদের রোড কোনটা? লগে লগে তারা অক্ষাংশ-দ্রাঘিমাংশসুদ্ধা এর অবস্থান কইয়া দিল। লগে না জানতে চাইলেও সে যে সাকা চৌধুরীর বাপ, পাকিস্তান আমলে মুসলিম লীগের রাজনীতি করতো, তাগো পেট্রোল পাম্পটার তেল কেমন — নানা বিত্তান্ত শোনায়া দিলো। একআধজন খালি কইল সে ১৯৭১ সালে সে পাকিস্তানরে সাপোট করছিলো। আবারো টাস্কি খাইলাম। যুদ্ধাপরাধীগো বিচার লইয়া এত তোলপাড় তাও ঐ এলাকার মানুষের এই অবস্থা! কী মনে কইরা আবার জিগাইলাম কুণ্ডেশ্বরী ঔষধালয়টা কই জানেন? কেউ ঠিক কইতে পারলো না। খালি কইলো — বাড়িতে মুরুব্বিগো কাছে নাম হুনছি, আসলে এহন কেউ বনাজী ওষুদ খায়না তো তাই কইতে পারলাম না। আমার আর নতুনচন্দ্র সিংহ’র কথা জিগাইতে সাহস হইলনা। 
এই হইল আমাগো অবস্থা — শাহবাগে গণজাগরণ মঞ্চ হইল আর হাতিরপুলের মানুষ সি আর দত্ত রে চিনে না। ফকা-সাকা’র গুষ্টির কাছে ৫০ বছর ধইরা ছেচা খাইয়াও তাগো আসল রূপ মানুষ ভুইল্লা যায়। কুণ্ডেশ্বরীর ঔষধ খাইয়া বাপ-দাদারা সুস্থ্য থাকছিল অথচ নতুনচন্দ্র সিংহরে চিনেনা।
মুক্তিযুদ্ধ ৪২ বছর আগে হইসে তাই যদি বীরউত্তম লেখা দেইখ্যা সি আর দত্তরে চিনন লাগে তাইলে ফজলুল কাদের চৌধুরীর নামের আগে রাজাকার লাগান দরকার, তাইলে বেবাকতে তারে ঠিকমত চিনব। আমার কথা কি আপনাগো কাছে আবোলতাবোল বইলা মনে হইল? তাইলে আপনেগো একটা জায়গার কথা কই। নাটোর বনপাড়া থেইক্কা গুরুদাসপুরের মাঝামাঝি এক জায়গা আছে তার নাম ‘রাজাকার মোড়’। ১৯৭১ সালে এইখানে মুক্তিযোদ্ধা আর গ্রামের সাধারন লোকজন মিল্লা ৬ জন রাজাকাররে খতম করছিল। তাই এই জায়গার নাম রাজাকার মোড়। 
ভাইরে! এই গহীন গেরামের মানুষ যা পারসে তা আমরা শহরের জ্ঞানীগুণীশিক্ষিত লোকজনরা পারি নাই। আসলে এইটা চিন্তা করনের সাহসই আমাগো নাই। কোটি কোটি টাকা খরচা কইরা এক জিনিসের নাম বারবার না রাইখা, অন্তত যদি ঢাকা শহরের যত পাবলিক টয়লেট আছে সেইগুলার নাম এইসব পিশাচের নামে রাখতে পারতাম তাইলেও একখান কামের কাম হইত। 
অভিমন্যু
________________________
সেই চক্রবুহ্যে আজও বন্দী হয়ে আছি


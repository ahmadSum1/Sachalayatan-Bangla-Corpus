তথাকথিত মধ্যযূগীয় বর্বরতা



তৃতীয় বিশ্বের একটি মুসলিম দেশে কি হচ্ছে তা নিয়ে অনেক বিদেশীদের তেমন একটা আগ্রহী না হলেও এত বড় আন্দোলন দেখে পুরোপুরি উপেক্ষাও করতে পারেনা। বিদেশের বিভিন্ন বিশ্ববিদ্যালয়ে সংহতি প্রকাশ, বিভিন্ন দুতাবাসের সামনে দেশপ্রেমিক বাংলাদেশীদের একতা এবং সংহতি দেখে অনেকেই প্রশ্ন করে কি হচ্ছে তোমাদের দেশে? আমার বিদেশী বন্ধুরাও এ প্রশ্ন করল। ঘটনা ব্যাখ্যা করার পর কিছুক্ষণ চুপ থাকে তারা। আমার আবেগের প্রতি সাথে সাথে অসম্মান তো আর দেখাতে পারেনা, তাই শান্ত স্বরে প্রশ্ন করে, যাবজ্জীবন কারাদন্ড হয়েছে, সেটাই কি যথেষ্ট না? তোমার কি মনে হয়না, মৃত্যদন্ড ব্যাপারটা একটু মধ্যযুগীয়?
অনেক প্রবাসী ভাই/বোনেরা হয়ত এই প্রশ্নের সম্মুখীন হচ্ছেন। অনেকে হয়ত দারুন উত্তরও দিয়েছেন। খুশী হব সেই উত্তর গুলো জানালে। তারপরও জানাচ্ছি আমরা কি উত্তর দিচ্ছিঃ
প্রথমত, আমাদের এই আন্দোলন আইন পরিবর্তনের জন্য নয়। বিশ্বের ৬৩ টি (যতদূর সম্ভব) দেশে এখনও সর্ব্বোচ্চ শাস্তি হিসেবে মৃত্যুদন্ড প্রচলিত আছে। আমাদের দাবি মানবতা বিরোধী অপরাধীদের সর্ব্বোচ্চ শাস্তি হওয়া প্রয়োজন। আর আমাদের দেশের আইন অনুযায়ী সর্ব্বোচ্চ শাস্তি হল মৃত্যুদন্ড।
পাল্টা প্রশ্ন আসে, ধর কাউকে খুনের শাস্তি যদি কোনো দেশের আইনে মৃত্যুদন্ড থাকে, তাহলেও কিন্তু সব খুনীই সেই শাস্তি পায়না। কারণ খুনীরও আইনের আওতায় অধিকার থাকে। সেও একজন আইনজীবী পায়। এবং ট্রায়ালে খুনের পিছের কারণ বের করা হয় এবং সেই অনুসারে শাস্তি প্রদান করা হয়। 
যাদের আসলেও জানার ইচ্ছা আছে অথবা এ ব্যাপারে আরও কথা বলার ইচ্ছা আছে, তাদের এই প্রশ্নের উত্তরে আমি যা বলি তা হলঃ
হ্যাঁ, আইন প্রতিষ্ঠা করা হয়েছে ন্যায়বিচার করার জন্য। কিন্তু তারপরও কিন্তু আইন সবসময় তা দিতে পারেনা। আইনের চোখে বাদী-বিবাদী দু’পক্ষই দোষ প্রমাণিত না হওয়া পর্যন্ত সমান। যেমনঃ ধর্ষক এবং ধর্ষিতা আইনের আওতায় একই সুযোগ পাবে ধর্ষন প্রমাণ না হওয়া পর্যন্ত। এই ধারণাটাই ধর্ষিতার জন্যে এক ধরণের পক্ষপাতিত্ব। কিন্তু তারপরও এটাই প্রতিষ্ঠিত নিয়ম। কারণ আইন সবসময় ন্যায়বিচার বয়ে না আনলেও, আইন সমতা নিশ্চিত করে। সমতাই আইনের চোখে সবচেয়ে বড় ব্যাপার। কাজেই কোনো খুনীর শাস্তি যদি ১৫ বছরের জেল হয় কোনো খুন করার জন্য এবং পরবর্তীতে একই পটভুমিতে অন্য একজন খুনী হিসেবে প্রমাণিত হয়, তাহলে দ্বিতীয় জনেরও ১৫ বছরের জেল-ই হওয়া উচিৎ - আইন তাই বলে।
বাংলাদেশ স্বাধীন হওয়ার পর থেকে খুন + ধর্ষন + লুটের শাস্তি হিসেবে মৃত্যুদন্ড প্রচলিত। আর যারা এই কাজগুলো করেছে এবং প্রমাণিত হয়েছে তাদের শাস্তি মৃত্যুদন্ড-ই হয়েছিল। তাহলে এদের কেন হবেনা? এদের বিরূদ্ধে এসব শাস্তি প্রমাণিত হয়েছে। তারা যাদের কে খুন করেছিল তাদের সন্তান বা আত্নীয় স্বজনরা এখনও বেঁচে আছেন। অনেকেই নিজ চোখে দেখেছেন সেই বর্বরতা। ধর্ষিতা বীরঙ্গনাদের অনেকেই এখনও জীবিত। তারা সাক্ষ্য দিচ্ছেন। প্রত্যেকের ৩০০/৪০০ খুনের আর অগণিত ধর্ষনের অভিযোগ প্রমাণিত। তাই আমরা সর্ব্বোচ্চ শাস্তি দাবি করছি।
পরিশেষে যুদ্ধ পরবর্তী রাজনীতির বিশদ ইতিহাস না বলে সংক্ষেপে অবশ্যই যোগ করা উচিত যে, এরা ইউ, এন, পাকিস্তান, নানা দেশের এবং আমাদের দেশের আর্মি শাসনামলে নানা ধরণের মদদ পেয়ে রাজনৈতিক দল প্রতিষ্ঠা করেছে। তারা আমাদের প্রধান বিরোধী দলের সাথে সম্পৃক্ত। পরবর্তীতে তারা ক্ষমতায় আসতে পারে,। যদিও বা তারা মুক্তি না-ও পায়, তারপরও রাজার হালে থাকবে জেলখানায়। আমাদের এই আন্দোলনের দুটো দাবি মাত্র। প্রমাণিত যুদ্ধাপরাধীদের সর্ব্বোচ্চ শাস্তি এবং সকল ধর্মভিত্তিক রাজনীতি নিষিদ্ধকরণ। ধর্মের নামে তারা এতদিন অনেক অনাচার করা ছাড়াও এই ধর্মকে পুঁজি করেই এতদিন টিকে ছিল। এবং প্রচুর ধর্মপ্রাণ মানুষকে বিপথে পরিচালিত করেছে। অন্য ধর্মের মানুষকে ঘৃণা করতে শিখিয়েছে ধর্মকে বিকৃত করে। কোনো সভ্য দেশে এমন ধর্মভিত্তিক রাজনীতি থাকা উচিৎ নয়।
[সিডনী আন্দোলনের কিছু ছবি যোগ করে দিলাম, যার পরে এই প্রশ্নগুলোর সম্মুখীন হয়েছি]

ছবি: 


 

 




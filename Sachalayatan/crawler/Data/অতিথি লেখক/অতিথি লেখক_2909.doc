হারিয়ে যাওয়া মুখ



লোহার গেটটা কিঁচকিঁচ শব্দ তুললো। ঠেলে বের হয়ে রাস্তায় পা দিলাম। দুপুরবেলার নির্জন রাস্তা। মাথার উপরে রেগে ওঠা একটা সূর্য ভীষণভাবে রোদ ছড়াচ্ছে।
 ঠিক তখন পিছন থেকে একটা চেনা অচেনা ছেলে গলা আমার নাম ধরে ডাকলো। ঘুরে দেখি শান্ত। কালো চেহারাটা রোদে পুড়ে আরো কালো দেখাচ্ছে, একইরকম নির্ভাজ শার্ট আর কাঁধে ব্যাগ । চেহারাটা  ক্লান্ত। জিজ্ঞেস করলো, কেমন আছো?
কেমন একটা আনন্দের পাখি উড়ে এসে আমাকে ভর করলো। আমি সব দাঁত বের করে হাসি দিলাম, "ভালো, তুমি কেমন আছো?"  উত্তরে অল্প হাসলো।
আমাদের কথা শেষ হয়ে গেলো। আমি আতিপাতি করে কথা খুঁজি। ইশারায় লাল বিল্ডিংটা দেখাই, "ওখানে প্লেসমেন্ট তোমার?"
-হুমম, আবারও ছোট্ট উত্তর।
আমরা হাটতে শুরু করি পাশাপাশি। ছোকড়া পিছন থেকে আমাকে চিনলো কিভাবে?  কামিজের রং দেখে?  উহু, নিশ্চয় চুল দেখে।
হাটতে হাটতে আড়চোখে তাকাই ওর মুখের দিকে। মাটির দিকে তাকিয়ে কি যেন চিন্তা করে।
-তুমি আর ফিরবে না? হঠাৎ প্রশ্ন করলো
"জানি না, এখনো কিছু ঠিক নাই।"
-কোথায় যাচ্ছো?
"এই তো কাছেই, বড় রাস্তায়" হাত দিয়ে ডান দিক দেখাই।
টুক করে রাস্তাটা শেষ হয়ে গেলো। শান্ত বাম আর আমি ডানের পথ ধরলাম। রোদটা আমাকে একা পেয়ে কেমন ঝাঁপিয়ে পড়লো। হাতের ফাইলটা দিয়ে মুখ ঢাকতে পায়ের উপর এসে পড়লো, স্যন্ডেলে বসানো পাথর থেকে পাথরে খেলা করতে থাকলো।
আচ্ছা ! ওকে দেখে অত হাসলাম কেনো আমি?!!  পাখিটা কোথা থেকে উড়ে আসলো?  অনেক দূরে চলে গেলে পরস্পরের ভালোবাসায় ধূলো পড়ে যায় জানি, তাই বলে আমার যত্ন করে জমানো ক্রোধেও এত ধূলো পড়বে। 


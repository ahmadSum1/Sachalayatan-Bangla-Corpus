আমিও মিজানুর হব 



০১
মিজানুর রহমান চলে গেছেন। আমি জানতাম তিনি চলে যাবেন। কারণ তিনি যে বড় অন্যায় করেছেন। তিনি এক অবলা জাতির প্রতি দরদ দেখিয়েছেন। আরে ওরা কি আমাদের মত নাকি। তাদের দিকে দূর থেকে ঢিল ছুড়তে হয়, ভেংচি কাটতে হয়। এতেও মজা না পেলে ধরে নিয়ে কিছু একটা কর, তোমার যা ইচ্ছে। কেও কিচ্ছু বলবেনা। বলবে কেন? ওরা যে মেয়ে। মিজানুর রহমান এটাই বুঝেননি। হয়ত বুঝেননি কারণ তারও ছোট্ট এক মেয়ে আছে। হুমম, মেয়ে। 
০২
বেশ কিছুদিন আগে লিখেছিলাম এই কবিতাটি। এর কোনো শিরোনাম নেই।
রহমান সাহেব যখন তার মেয়েকে নিয়ে বাসা থেকে বের হন
তখন আমিও তার সাথে সাথে যাই।
সাথে আরো অনেক গুলো আমার মত আমিই থাকে।
আমি আর আমার সেই অনেক গুলো আমি মিলে দলবেধে হেঁটে তাকে স্কুলে পৌছে দিই।
ফেরার পথেও আমরা তাদের সংগ দেই।
হয়ত তিনি এটা পছন্দ করেন না,
কিন্তু সেটা আমাদের জন্য বিবেচ্য নয়।
আমরা একে দায়িত্ব হিসেবে নিয়েছি।
আমরা তাকে আমাদের ভাষা শেখাবো।
হে মেয়ে কেঁদোনা,
অবহেললিত হতে হতে জানি তুমি ক্লান্ত
জানি তুমি পালাবার পথ খুজে খুজে হয়রান
কিন্তু জেনে রেখো আমরা তোমাকে অক্লান্ত ভাবে সংগ দিয়ে যাব
তোমাকে আমাদের ভাষা শেখানোর জন্য
যতদিন না তুমি উড়ে যাও ততদিন
তারপর হয়ত  শেখাবো নতুন কোনো পাখিকে।
হ্যা, পাখিকে।
তুমি হয়ত জাননা মানুষ শব্দটা আমাদের ভাষায় নেই।
০৩
এভাবে পাখিরা চলে যাচ্ছে, যাবে। এখন মিজানুর রহমানরাও যেতে শুরু করেছেন। তারপর? 
কিছু বেলা কিছু প্রলাপ উড়বে ফুলের গায়ে,
তারপর সব হারিয়ে যাবে প্রিয় হৃদয় মাঝে।
কিছু আশা কিছু স্বপ্ন ভাসবে নিলাকাশে,
তারপর সবই ভুলে যাবে কালো মেঘের ভাঝে। 
যাদের আজ পাশে দাঁড়ানোর কথা তারা আজ বড় ব্যস্ত। কারণ তাদের আঁখের গোছানো এখনো শেষ হয় নি।
তবে এভাবে যেতে যেতে কি অমানুষরাই থেকে যাবে? 
০৪
আমি শঙ্কিত নই, আমি ভীত নই। আমি ক্রুদ্ধ, আমি ক্ষুব্ধ। আমি সেই সব অমানুষদের বিচার চাই বজ্র কঠিন হাতে। তার আগে আমি ঘুমাবোনা। আমি আরেকটা মিজানুর হব কিন্তু আমি থামব না। হায়েনা না তাড়িয়ে, আমি উঠোন ছাড়ছি না।।
উৎসর্গঃ
যৌন হয়রানির শিকার হয়েছেন যে সকল নারীরা। একই সাথে বিনম্র শ্রদ্ধা মিজানুর রহমানের মত সাহসি বীরদের প্রতি।
পুনশ্চঃ
আমাদের দেশে নারীদের প্রতি যৌন হয়রানিকে ইভ টিজিং নামক শব্দ দিয়ে বোঝানো হয়। ইভ টিজিং শব্দটা অনেকটা রোমান্টিক ধাঁচের। এই শব্দের মাধ্যমে পুরো ব্যাপারটিকে একটা হালকা রসিকতার পর্যায়ে নিয়ে যাওয়া হয়েছে। পৃথিবীর কোথাও এই ধরনের রসিকতা করা হয় না। নারীদের প্রতি পুরুষ রূপি পশুরা যে আচরণ করে তা পুরোপুরি যৌন হয়রানি। একারণে আমি যৌন হয়রানি শব্দটি ব্যবহার করেছি।
===============
অনন্ত
অনন্ত অ্যাট ইয়াহু ডট কম


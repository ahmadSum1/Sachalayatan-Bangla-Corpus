সাইকোহিস্ট্রি : নারীরাই হেঁটেছে দীর্ঘতম পথ ।। আসিফ



সময় নদীর পাড়ে দাড়িয়ে অদ্ভতসব ভাবনা ঘিরে ধরে। কতো দীর্ঘ সময় মানুষেরা হেটেছে। সেই কেনিয়ার ওমা নদীর তীর থেকে ভারতের শিপ্রানদী হয়ে মেঘনার অববাহিকায়। প্রায় ২০ লাখ বছরের পরিভ্রমণ। এগুলো ভাবলে এক ধরনের আচ্ছন্নতা ঘিরে রাখে। সেই ঘোরে আমি শীতলক্ষ্যা হয়ে পদ্মামেঘনার সঙ্গমস্থলের দিকে যেতে থাকি। ক্রমশ এক বিস্তীর্ণ অঞ্চলে উপনীত হই। গভীরভাবে তাকানোর চেষ্টা করি জীবন ও জগতের দিকে।
কখনো কখনো কিছু তথ্য বা আবিষ্কার আমাদের অবাক করে। কিন্তু তা বৈজ্ঞানিক সত্য। একটু সূক্ষতা নিয়ে তাকলে তা স্পষ্টভাবে দেখতে পাই। ২০ লাখ বছরের সেই অভিযাত্রায় নারীরাই এগিয়ে – 
কেননা প্রচলিত আছে নারী আবদ্ধ থেকেছে রান্নাঘরে। আর পুরুষ চষে বেড়িয়েছে সারাবিশ্ব। কিন্তু জিনতত্ত্বের সাম্প্রতিক গবেষণা বলছে এর সম্পূর্ণ বিপরীত কথা। সুদীর্ঘ সময়ের ব্যাপ্তিতে দেখলে নারীরাই পুরুষের চেয়ে বেশি দূরত্ব অতিক্রম করেছে। হার্ভার্ড স্কুল অব পাবলিক হেলথের অধ্যাপক পপুলেশন জেনেটিসিস্ট মার্ক সিয়েলস্টাড বিভিন্ন জাতিগোষ্ঠীর ডিএনএ শৃঙ্খল পরীক্ষা করে এ সিদ্ধান্তে উপনীত হয়েছেন। মানবদেহে মা ও বাবার দিক থেকে আসা ক্রমোজমের শৃঙ্খল পরীক্ষা করেছেন তিনি। ছেলেসন্তানরা বাবার কাছ থেকে পায় ওয়াই ক্রমোজমটি। মায়ের দিক থেকে অবিকৃতভাবে সন্তানে প্রবাহিত হয় মাইটোকন্ড্রিয়ায় অবিস্থত ক্রমোজম। এখানে উল্লেখ করা যায়, দেহকোষে মাইটোকন্ড্রিয়ার রয়েছে নিজস্ব একগুচ্ছ ক্রমোজম। কিন্তু শুক্রাণু মাইটোকন্ড্রিয়া বহন করে না। ফলে নিষিক্ত জাইগোটে যেসব মাইটোকন্ড্রিয়ার ক্রমোজম থাকে, তা শুধু মায়ের দিক থেকেই আসে। বিশ্বময় নারী ও পুরুষের জিনবিন্যাস পরীক্ষায় নামলেন সিয়েলস্টাড। ইউরোপ, এশিয়া ও উত্তর আমেরিকার ৫৪ জাতির নারী-পুরুষের মাইটোকন্ড্রিয়াল এবং ওয়াই ক্রমোজমের জিনের বিন্যাস পরীক্ষা করে দেখতে লাগলেন। দেখা গেল মেয়েদের দিক থেকে প্রবাহিত জিনের বিন্যাস বিশ্বে প্রায় একই রকম। বোঝা গেল মেয়েরা বিশ্বে চলাফেরা করেছে। কিন্তু পুরুষদের থেকে আসা জিনের বিন্যাস পরীক্ষা করে পাওয়া গেল ভিন্ন চিত্র। মায়ের দিক থেকে আসা বিশ্বের দূর-দূরান্তের জাতিগোষ্ঠীগুলো একটি আরেকটির অনুরূপ প্রায় ৮০/৮৫ শতাংশ। কিন্তু পিতার দিক থেকে আসা ওয়াই ক্রমোজমের ব্যাপারটি ঠিক উল্টো ক্রমোজমের সম্ভাব্য বিন্যাসগুলোর মাত্র ৩৫ শতাংশ উপস্থিতি। নেচার জার্নালে একটি সঙখ্যায় প্রকাশিত গবেষণাটি স্পষ্টভাবে জানাচ্ছে, ইতিহাসজুড়ে নারীরা পুরুষের চেয়ে বেশি বিশ্বময় ঘুরেছে। কথাটি অবিশ্বাস্য শোনালেও সমাজতাত্ত্বিক দিক থেকে দেখলে খুব অসম্ভব মনে হবে না। এটাও সাইকোহিস্ট্রির একটা বিষয় হতে পারে। এ বিষয়ে পরে আবার আলোচনায় আসা যাবে।
আসিফ
বিজ্ঞান বক্তা
ডিসকাশন প্রজেক্ট


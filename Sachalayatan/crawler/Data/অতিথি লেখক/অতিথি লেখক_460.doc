ছোট্টো ফ্রি লাইব্রেরী



বাসা থেকে ভার্সিটি যাওয়ার জন্য সবসময় শাটল বাস সার্ভিসই ব্যবহার করা হয়। বেশি দূর না অবশ্য, হেঁটে যেতে ২৫ মিনিটের মত লাগে। কিন্তু বাস থাকলে ২৫ মিনিট হাঁটার হ্যাপা কে পোষায়? কিন্তু আজ হাঁটতে হলো।
ইউনিভার্সিটি লেভেলের ফুটবল আমেরিকাতে চরম জনপ্রিয়। যেদিন খেলা থাকে, সেইদিন ইউনিভার্সিটি আর মেলার মধ্যে পার্থক্য খুঁজে পাওয়া খুব দুষ্কর। নিজ ভার্সিটির বিশেষ রঙের জামা পড়ে সবাই বের হয় ঐদিন, খেলা শুরুর ঘণ্টা সাতেক আগেই। তাঁবু খাটিয়ে স্থান দখল করে গান-বাজনা করে। বার্গার, স্যান্ডউইচ, হট ডগ, ফ্রাইড চিকেন, সফট ড্রিংকস, বীয়ার এর ব্যাপক আয়োজন থাকে। কে আসছে, কে খাচ্ছে, এটাও অনেক সময় দেখা হয়না। সবাই এখানে স্বাগতম! এই উৎসবটার নাম, Tailgating. যেদিন খেলা থাকে, ঐদিন বাস চলে না। বেশ কিছু রাস্তা বন্ধ করে দেয়া হয়। বাকি রাস্তাগুলোতে গাড়ির এতো জ্যাম থাকে যে, ২৫ মিনিট হাঁটার আইডিয়াটা হঠাৎ করে অনেক বেশি গ্রহণযোগ্য মনে হয়। Tailgating শেষ করে হেঁটে হেঁটে বাসায় ফিরছিলাম। হঠাৎ করে, রাস্তার পাশে একটা কেইস আবিষ্কার করলাম।

কাছে গিয়ে দেখি, ভেতরে কিছু গল্পের বই রাখা! আর নিচে লেখা, Little Free Library.

কাগজের মধ্যে যা লেখা, সেটাকে সংক্ষেপে বাংলা করলে দাঁড়ায়, "এখান থেকে বই নিন। এখানেও ফেরত দিতে পারেন, আবার নিকটস্থ যে কোনো লাইব্রেরীতেও ফেরত দিতে পারেন।"
আমি ওখান থেকে দুটো বই নিলাম। নিয়ে নীরবে বাসার দিকে হাঁটা ধরলাম। কিন্তু মাথার ভেতরে শত শত চিন্তার ঝড় বয়ে যাচ্ছিলো। এমন কিছু আমি আর কখনো দেখিনি। এটার সবচেয়ে কাছাকাছি যে ঘটনাটা আমি দেখেছি, তা হলো - ডিপার্টমেন্টের লবি'তে রাখা টেবিল, যেখান থেকে ইচ্ছেমত নেয়া যায়, এমন বেশ কিছু বই রাখা থাকে। কিন্তু ওটা একটা বিদ্যা নিকেতন, এটা একদম রাস্তার পাশে। বাংলাদেশে আমরা অনেকে বই ধার দিতে চাইনা, কারণ অনেকের মধ্যে বই ফেরত দেয়ার অভ্যাস থাকেনা। কিন্তু, এখানে বই ফেরত দিলাম কি দিলাম না, সেটা নিয়ে মাথা ঘামানোর কেউ নেই। বই ছড়িয়ে দেয়ার এমন একটা প্রচেষ্টা দেখে মনটা কেমন যেন অদ্ভুত ভালো লাগায় ভরে গেলো।
কিন্তু সেই চিন্তাটা বেশিক্ষণ স্থায়ী হলোনা, কষ্টকর কিছু চিন্তা এসে মন দখল করে নিলো। বাংলাদেশে নতুন প্রজন্মের মধ্যে বই পড়ার অভ্যাস কমে গেছে - এটা বললে মনে হয়না খুব একটা ভুল বলা হবে। ফেসবুকে মুভি সংক্রান্ত গ্রুপগুলোতে ২৫/৩০ হাজারের ওপরে সদস্য থাকে, কিন্তু বইয়ের গ্রুপে এতো মেম্বার পাওয়া যায়না। মুভি দেখা খারাপ না মোটেই, আমি নিজেও প্রচুর মুভি দেখি। কিন্তু তাই বলে সেটা কি বইয়ের বিকল্প হতে পারে?
ডিভিডি, ব্লুরে, আর ইন্টারনেটে বুঁদ হয়ে থাকা নতুন এ প্রজন্ম কি বিনোদনের মাধ্যম হিসেবে এগুলোতে বইয়ের চেয়ে বেশি উপযোগ পাচ্ছে? হয়তো পাচ্ছে। আমার ছোটো ভাইটাকেই তো অনেক বলেকয়েও বই পড়ার অভ্যাসটা ধরাতে পারলাম না। কয়েকদিন আগে ফেসবুকে একটা খেলা শুরু হয়েছিলো। দশটা প্রিয় বইয়ের নাম বলে আরো দশজনকে একই কাজ করার জন্য ট্যাগ করতে হবে। ট্যাগ করতে গিয়ে দেখি, বই পড়ে এমন লোকজনের সংখ্যা তো তেমন বেশি নেই! বইয়ের প্রতি আমাদের পরবর্তী প্রজন্মকে আরো আগ্রহী করার জন্য কী করা যেতে পারে? Little Free Library এর টেকনিক বাংলাদেশে কাজে না আসার সম্ভাবনাই বেশি। কিন্তু যে লাইব্রেরীগুলো আছে, সেগুলোকে কি আরো বেশি কর্মক্ষম করে তোলা যায়না? স্কুলের বাচ্চাদের মধ্যে কি আরো বেশি বেশি বই পড়া প্রতিযোগিতার আয়োজন করা যায়না?
আমাদের পরবর্তী প্রজন্মের কতটুকু অংশ বই পড়ার অভ্যাস ধারণ করবে, সেটার দায়িত্ব আমাদের ওপরেও বর্তায়। নিজ নিজ জায়গা থেকে কিছুটা হলেও সেই দায়িত্ব পালন করলে লাভ আমাদেরই।
ফরহাদ হোসেন মাসুম
স্টুডেন্ট, লুইজিয়ানা স্টেট ইউনিভার্সিটি


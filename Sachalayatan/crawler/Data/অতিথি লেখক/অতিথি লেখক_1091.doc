রুদ্রের আকাশের ঠিকানায় একটি বকেয়া চিঠি'র উড়াল



শ্রদ্ধেয় শহীদ,                                                                                                                                                                      তারিখ: ২০ ফেব্রুয়ারী’১৩
                                                                                                                                                                                      সময়: বিকাল ৩টা ৫২ মিনিট
পত্রের শুরুতেই শ্রদ্ধা ও সালাম নিবেন। আশাকরি ভাল আছেন? এটা অনুমান না বিশ্বাস ! কারণ এই মূহুর্তে আমাদের এ নতুন প্রজন্মের গণজাগরণ তোমাদের আশাবাদি করেছে আমি নিশ্চিত। সেই ছোট্টবেলা থেকেই, বাবার মুখে তোমাদের গল্প শুনে শুনেই বড় হয়েছি আমি, আমরা। আমার মনে আছে, আমাদের দুই ভাইকে ঘুম পাড়ানোর জন্য বাবা, মায়ের কোন রূপকথার গল্প শোনাতে হতো না। হতো না কোন ওয়েস্টার্ণ ফিল্মের সুপারম্যানের কাহিনী শোনাতে। সব গল্পই তোমাদের বীর গাঁথা আর চমৎকার চমৎকার সব অভিযানের গল্প। তবে মজার বিষয়, সেই গল্পগুলো শুনে ঘুম আসা তো দূরে থাক, রীতিমতো ঘুম উবে যেত! আর প্রতিটা গল্পের প্রতিটা চরিত্র খুবই জ্যান্ত, জ্বলজ্বল করতো। কারণ, আমার বাবা নিজেও একজন মুক্তিযোদ্ধা। তাই তাঁর প্রতিটি গল্পে স্মৃতি হাঁতড়ে, তোমাদের মধ্য থেকে উঠে আসতে কেউ কেউ। আমাদের শিশুতোষ চোখের সামনে জীবন্ত হয়ে, নড়েচড়ে উঠতে তোমরা।  
নাম: নীল কান্ত সিনহা
মুক্তি নং: ০৫০১০৮০৬০৭
গেজেট নং: ১৬০৪
ভারতীয় তালিকা নং: ২৫৩১১ (বই নং-৩)
সেক্টর নং: ০৪
সেক্টর কমান্ডার : চিত্ত রঞ্জন দত্ত
ট্রেনিং: ভারতের আসাম রাজ্যের শিলচরের কুকিতল ক্যাম্প
যুদ্ধক্ষেত্র: মৌলভীবাজারের বড়লেখা থানার লাঠিটিলা সীমান্ত
বাবা’র যুদ্ধের ঠিকানাটা জুড়ে দিলাম! অনেকটা ইচ্ছে করেই! অনেকটা যুক্তির উর্ধ্বে উঠেই।  তোমাদের মধ্য থেকে যাঁরা আমার বাবা’র সঙ্গে যুদ্ধ করেছিলে, তাঁরা যদি বাবা’কে চিনতে পারো তাহলে অনেকটা পরাবাস্তব ভাবেই বিশ্বাস করে নেব, তোমরা দেখে খুশি হবে। বাবা ভাল আছেন। তোমাদের ভোলা তো দূরে থাক, কেউ একটু কটু কথা বললে এখনও বৃদ্ধ শরীরে হুঙ্কার দিয়ে ওঠেন । এবার তোমাদের আশার কথা শোনাই। না! কোন শান্ত্বনা নয়, আমাদের নতুন প্রজন্ম প্রচন্ড আত্মবিশ্বাস নিয়ে, তথ্য উপাত্ত আর ভালোবাসা নিয়ে যুদ্ধে নেমেছে সেই নরপশুদের ভবিষ্যৎ বংশধর, চ্যালা চামণ্ডাদের বিরুদ্ধে। তাই আজ আমরা প্রস্তুত, নতুন এই যুদ্ধে। প্রস্তুত রাজাকারদের ফাঁসি দিতে। প্রস্তুত ধর্মের নামে রাজনীতির মুখোশ খুলে দিতে। এবার তোমরা নিশ্চিন্তে ঘুমাতে পার।
ইতি
তোমাদেরই স্নেহের 
নিশীথ সূর্য
ঢাকা


জিনঃ প্রাণের বার্তাবাহক



জীবনে প্রথম জিন সম্পর্কে যে ধারণাটি পেয়েছিলাম তা ছিল নূরের তৈরী অতিপ্রাকৃতিক এক স্বত্তাবিশেষ যাহারা বিশেষ ক্ষমতার অধিকারী এবং প্রায়শই মানবজাতির উপর বিশেষ প্রভাব সৃষ্টি করে থাকে যাকে আমরা বলে থাকি জিনের আছর! তবে জীববিজ্ঞান বইতে যখন আরেকরকমের জিনের সন্ধান পেলাম, তা বেশ অভিভূত করেছিল আমাকে। কি করে এই জিনিস ধারণ করে সমগ্র জীবজগতের নীলনকশা। সেই থেকে জেনেটিক্স সম্পর্কিত বিষয়ে জানার আগ্রহ প্রকট। নিজের স্বল্প জ্ঞান থেকেই কিছু লিখার চেষ্টা করলাম।

জিন নিয়ে বলার আগে আমি চলে যাব পৃথিবীতে জীবনের শুরুটা কিভাবে হল সেই গল্পে। জীবনের প্রথম অণু বলা হয় অ্যামাইনো এসিডকে, যা হল প্রোটিনের গাঠনিক একক। এখন প্রশ্ন আসতে পারে ডিম আগে না মুরগী আগে। তাই বিষয়টা একটু খুলে বলি। আদিম পৃথিবীর বায়ুমণ্ডলীয় অবস্থা ছিল প্রচন্ড রুক্ষ এবং প্রতিকূল। বায়ুমণ্ডলের প্রধান উপাদান ছিল হাইড্রাইড, মিথেন, অ্যামোনিয়া এবং পানিবাষ্প। বজ্রপাত ও তেজস্ক্রিয় বিকিরণের প্রভাবে সর্বদাই বিভিন্ন অজৈব উপাদানের মাঝে ক্রিয়া-বিক্রিয়া চলত এবং ধারণা করা হয় এমনই কোন অবস্থায় হাইড্রাইড, মিথেন, অ্যামোনিয়া এবং পানিবাষ্পের মত উপাদানের মাঝে মিথস্ক্রিয়ার ফলে তৈরী হল প্রথম জৈব অণু অ্যামাইনো এসিড। অ্যামাইনো এসিড অণুটির কাঠামোতেও আমরা দেখতে পাই নাইট্রোজেন, হাইড্রোজেন, অক্সিজেন ও কার্বনের উপস্থিতি। জীবনের প্রথম অণুটি তো তৈরী হল, কিন্তু এদের সন্নিবেশিত করে প্রাণের রূপ দেয়ার পেছনে যার ভূমিকা ছিল প্রধান তা হল জিন।
জীবন তৈরীর সমস্ত বার্তাবহনকারী এই জিন হল ডিএনএ-এর একটি ক্ষুদ্র অংশ। জিনের মাঝে নিহিত এই বিশেষ বার্তাকে বলা হয় কোডন, যা যেকোন তিনটি নাইট্রোজেন বেইজ(অ্যাডেনিন, গুয়ানিন, থাইমিন ও সাইটসিন)-এর একটি অনুক্রমমাত্র। এক একটি কোডন এক একটি অ্যামাইনো এসিডকে নির্দেশ করে এবং তাদের ক্রম নির্দেশ করে কোন অ্যামাইনো এসিডের পর কোনটি বসবে। এভাবে তৈরী হয় বিভিন্ন ধরণের প্রোটিন। 

এখন প্রশ্ন আসতে পারে এসব প্রোটিন দিয়ে কি হবে? আসলে সবধরনের জৈবিক গঠন থেকে শুরু করে জৈবনিক সকল কর্যাবলি নিয়ন্ত্রিত হয় প্রোটিন দিয়ে। কোথায় নেই প্রোটিন- কোষের আবরণ থেকে শুরু করে হরমোন (দৈহিক কার্যাবলী নিয়ন্ত্রণকারী), এনজাইম (পরিপাককারী), অ্যান্টিবডি (রোগ প্রতিরোধকারী), রক্তের অ্যালবুমিন (পুষ্টিউপাদান সংরক্ষণকারী), ক্যারিয়ার প্রোটিন (বাহক) অর্থাৎ জিন কর্তৃক প্রদত্ত বার্তা বাস্তবায়নের মূলদায়িত্ব প্রোটিনের। তাই জিন থেকে শুরু করে জীব পর্যন্ত ধারাটি হল এরকম-

কি নির্ভুলভাবে জিন বার্তা বহন করে চলেছে এক জীব থেকে অন্য জীবে! মানুষ থেকে মানুষ, জিরাফ থেকে জিরাফ, হাতি থেকে হাতি, শিম্পাঞ্জি থেকে শিম্পাঞ্জি, পাখি থেকে পাখি জন্ম নিচ্ছে কোন ব্যতিক্রম নেই তার। মানুষ থেকে কখনও জিরাফ জন্ম নেয়না, পাখি থেকে ইঁদুর জন্ম নেয়না, হাতি থেকে শিম্পাঞ্জি জন্ম নেয়না! আবার একই প্রজাতির মাঝে প্রাকৃতিক পরিবেশের ভিন্নতা ও জীবনধারণের প্রয়োজনীয়তা অনুসারে এই জিনই ঘটিয়েছে নানা পরিবর্তন, ডারউইন আমাদের সেই বিবর্তনের জ্বলজ্যান্ত প্রমাণ দেখিয়েছেন। বিবর্তনের ইতিহাস আরেকদিন বলা যাবে, এখন লাইনে থাকার চেষ্টা করছি।
সন্তান জন্ম নেয়ার পর আমরা চেষ্টা করি বাবা-মার সাথে তার চেহারার মিল খুঁজে বের করতে। কি করে সন্তান বাবার মত নাক, মার মত চোখ, দাদার মত রঙ আর নানার মত চুল পায়? বংশে কারও কোন রোগ থাকলে তা কিভাবে বংশধরদের মাঝে চলে আসে? এসব প্রশ্নের উত্তর সেই জিনের মাঝেই থাকে। জিনই হল বংশগতির ধারক ও বাহক।

প্রতিটি মানুষের জিনগত স্বাতন্ত্র্য থাকে যাকে বলে জেনেটিক ফিঙ্গারপ্রিন্ট। এই জেনেটিক ফিঙ্গারপ্রিন্ট দিয়েই সন্তানের বাবা-মার পরিচয় থেকে শুরু করে অপরাধী পর্যন্ত শনাক্ত করা সম্ভব। একটিমাত্র চুল, নখ, লালা বা রক্তের নমুনা থেকে অজানা ব্যক্তির পরিচয় বের করা সম্ভব।
সেই দিন হয়ত আর বেশি দূরে নয় যখন মানুষ জিন সিকোয়েন্স-এর পরিবর্তন ঘটিয়ে অসাধ্য সাধন করতে সক্ষম হবে; হয়ত জটিল সব রোগের প্রতিকার বের করে ফেলবে; ত্রুটিপূর্ণ অঙ্গ ফেলে দিয়ে জীনপ্রযুক্তি ব্যবহার করে ল্যাবে তৈরী কৃত্তিম অঙ্গ ব্যবহার করবে; হয়ত প্রকৃতিতে টিকে থাকার সংগ্রামে অনেকদূর এগিয়ে যাবে মানুষ। হয়ত তার পছন্দসই বৈশিষ্ট্যসম্পন্ন উত্তরাধিকারের জন্ম দেবে মানুষ।

-----এপোলোনিয়া------
[এটি সচলায়তনে আমার প্রথম পোস্ট। পাঠকদের উৎসাহই হবে আমার প্রেরণা]
[ছবিসূত্র- ইন্টারনেট]

ছবি: 


 

 




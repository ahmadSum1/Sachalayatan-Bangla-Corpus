স্বপ্নের মৃত্যু চাই



দুর্গম পথ ধরে হেঁটে আসা স্বপ্নগুলো, কষ্টগুলোকে আঁকড়ে ধরে পৌছাতে চায়
ঘরের ঐ ছোট্ট বিছানায়, যেখানে অবিন্যস্তভাবে ছড়ানো তোমার এলোকেশী চুল;
সন্ত্রস্তভাবে তারা গুটি গুটি পায়ে আগানোর অব্যর্থ চেষ্টা চালায়, কিন্তু ব্যর্থ হয়।
ব্যর্থ তো হবেই, কারণ এখানে জড়িয়ে রয়েছে কত শত সহস্র ব্যথাতুর সব ভুল।
বৃষ্টিস্নাত চোখের পলকে ঝাপসা দৃষ্টিতে দেখেছিলাম আমাদের ভবিষ্যত, আকাশের
মেঘগুলো সরে পড়লেই আমরা ঘর বাঁধব, ঘর বেঁধেছি ঠিকই, কিন্তু কালো মেঘগুলো
রয়ে গেছে ধ্রুবরাশিমালার মত, সাথে করে নিয়ে এসেছে অজস্র নোনা বোবা অশ্রু।
জীবন যখন, তখন তেমন; এমনই ভাবতাম আমরা,
কিন্তু কেমন কেমন করে যে এমন হয়ে গেল, তা আমি
এখন, তখন কখনও ভাবিনি, হয়তো তুমিও না...
সাদা সাদা সাদাসিধে কথাগুলো কিভাবে যেন ধোঁয়ার মত পেঁচিয়ে,
রাবণের দশমাথা দিয়ে দীর্ণ বিদীর্ণ করে চিরে ফেলে চারিদিক।
হাসিগুলো আজ মুছে গেছে, উড়ে চলে গেছে স্বর্গোদ্যানে ফানুস হয়ে,
আর এখানে পড়ে আছি কাদামাটির আমরা, কাদা মাখামাখি করে বিদগ্ধ।
শুরুটা ছিল কী উচ্ছ্বাসমুখর ঘোর লাগা শান্তির স্বপ্ন পূরণের অদম্য প্রচেষ্টায়,
আজ সেই স্বপ্নগুলোই আমাকে তোমাকে কুঁড়ে কুড়ে ছিঁড়ে ছিঁড়ে খাচ্ছে,
যা যাওয়ার তা তো পুরোপুরি নিঃশেষ হয়ে একেবারে চিরতরে গেছে,
তারপরেও, স্বপ্নগুলোকে গলা টিপে মেরে আবার নতুন করে বেঁচে থাকা যায় না???
- হিমাগ্নি

ছবি: 


 




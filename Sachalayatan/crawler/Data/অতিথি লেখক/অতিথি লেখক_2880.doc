জীবনের খুব কাছ থেকে দেখা -১



আমার স্বল্প পেশাজীবনে চোখের সামনে ঘটে গিয়েছে বেশ কিছু ঘটনা, এর কিছু আমাকে অপার আনন্দ দিয়েছে আর কিছু দিয়েছে অপরিসীম কষ্ট। সেই সব অভিজ্ঞতা নিয়েই আমার এই সিরিজ ‘জীবনের খুব কাছ থেকে দেখা’।আমার এই অভিজ্ঞতাগুলো যদি পাঠকদের হৃদয়কে সামান্যও নাড়া দিতে পাবে তা হবে আমার সার্থকতা।
পর্ব-১
‘মেডিসিন মহিলা বিভাগে’ সেদিন আমার দুপুর দু’টো থেকে রাত নয়টা পর্যন্ত ডিউটি ছিল। ঠিক তিনটার সময় সিড়িতে প্রচন্ড কোলাহলের আওয়াজ শোনা যায়, কর্তব্যরত নার্স এসে খবর দেয় একজন মূমুর্ষু রোগী এসেছেন। একটু পড়ে স্ট্রেচারে করে রোগীকে নিয়ে আসা হয় ওয়ার্ডে। রোগীর কাছে এগিয়ে গিয়ে কি হয়েছে জানতে চাই। রোগীর সাথে আসা তার শ্বশুড় জানায় নতুন বউ, বিয়ে হয়েছে মাত্র দু’দিন, আজ সকাল থেকে হঠাৎ করে অজ্ঞান হয়ে গেছে। নতুন বউয়ের উপর নাকি খারাপ জিনিসের কুনজর বেশি পড়ে তাই জীন পরীর আছর পড়েছে ভেবে তিনি এর মধ্যে গ্রামের ওঝা ডেকে ঝাড়ফুঁক করিয়েছেন। এই পর্যন্ত বলেই বয়স্ক লোকটি শান্তির নিঃশ্বাষ ফেলেলেন, যেন খুব দ্বায়িত্ত্বের কাজ করেছেন। 
নতুন বউ বলাতে মেয়েটির দিকে নতুন ভাবে খেয়াল করি, লাল শাড়ি, গায়ে গয়না পড়া, দু’হাতের মেহেদি রঙ এখনো হালকা হয়নি। কত আর বয়স হবে বড়জোর বাইশ বা তেইশ, ফর্সা গায়ের রঙ, দীঘল কালো চুলগুলো এলোমেলো হয়ে আছে। আমি তার স্বামীকে ঝগড়া করেছেন কিনা বা রোগী কিছু খেয়েছেন কিনা জিজ্ঞেস করলে সে মাথা নেড়ে না করে। আমি মেয়েটির পূর্ব অসুখের ইতিহাস সম্পর্কে জিজ্ঞেস করলে তারা বলেন এবিষয়ে কিছুই জানেননা। রোগীর শারিরীক পরীক্ষা করার ফাঁকে তাদের সাথে এইসব নিয়ে কথা হচ্ছিল। রোগীর মুখের গন্ধ ও শ্বাস-প্রশ্বাসের ভঙ্গিটা আমার কাছে অস্বাভাবিক মনে হচ্ছিল। যাই হোক কিছু জরুরী পরীক্ষার নির্দেশ দেই এবং তাৎক্ষণিক প্রাথমিক জীবন রক্ষাকারী প্রয়োজনীয় ব্যবস্থা গ্রহণ করি, সেই সাথে আমার ওয়ার্ডে কর্তব্যরত উর্দ্ধতন ডাক্তারকে রোগী সম্পর্কে সবকিছু জানাই। আমার লেখা রোগীর রোগের বিবরন দেখে তিনি আমাকে জরুরী পরীক্ষার ফলাফল তাকে জানাতে বলেন।
কিছুক্ষণ পর জরুরী ভিত্তিতে পাঠানো পরীক্ষার ফলাফল আসে, সেখানে তার রক্তে গ্লুকোজের পরিমান স্বাভাবিকের থেকে কয়েকগুন বেশী দেখতে পাই এবং তার সেরাম ইলেক্টোলাইটসের অস্বাভাবাবিকতা (রক্তে সোডিয়াম, পটাশিয়াম ও বাইকার্বনেটের স্বাভাবিক মাত্রা থেকে কমে বা বেড়ে যাওয়া) ধরা পড়ে। আমরা নিশ্চিত হই যে রোগী ‘ডায়াবেটিক কিটোএসিডোসিস’ রোগে আক্রান্ত। এই রোগে ‘কিটোনবডি’ নামক একটি উপাদান সার্বক্ষনিক ( ২৪ ঘন্টা) পরিমাপ করতে হয় যার ব্যবস্থা আমাদের হাসপাতালে ছিলনা, ফলে প্রাথমিক চিকিৎসা দিয়ে আমরা তাকে অতিসত্তর ঢাকা মেডিকেল কলেজ হাসপাতালে নিয়ে যাবার জন্য বলি। তার শ্বশুড় এতে অসম্মতি জানায়, এবং এখানে যা সম্ভব তাই দিয়ে চিকিৎসা করাতে বলে। তার ভাষ্যমতে তার ছেলের বিয়েতে যথেষ্ট পরিমান অর্থের শ্রাদ্ধ হয়েছে এবং সে আর অনর্থক(!) খরচ করতে চাচ্ছেনা।এই সময় তার স্বামীকে নির্বাক দেখি। এক্ষেত্রে বলে রাখা ভাল একজন রোগীর কোথায় চিকিৎসা হবে তার সিদ্ধান্ত একান্তই তার অভিভাবকের এবং রোগী যেহেতু বিবাহিত এবং তার স্বামী সেখানে উপস্থিত ও পরিস্থিতি সম্পর্কে সম্পূর্ন ওয়াকেবহাল সেক্ষেত্রে আমাদের পরামর্শ দেয়া ছাড়া আর কিছুই করার থাকেনা। যাই হোক আমার ডিউটির সময় শেষ হয়ে আসছিল, আমি ওয়ার্ডের পরবর্তী দ্বায়িত্ত্ব পালনকারী ইন্টার্নী ডাক্তারকে সবকিছু বুঝিয়ে দিয়ে চলে আসি। চলে যাবার সময় মেয়েটির দিকে একবার তাকালাম তখনও সে অচেতন। সিড়ি দিয়ে নামার সময় মেয়েটির সুচিকিৎসা হচ্ছেনা ব্যাপারটা ভাবতেই খুব খারাপ লাগছিল, বিশেষ করে এরকম পরিস্থিতিতে রোগীর স্বামীর নির্লিপ্ততা আমাকে খুবই আহত করেছিল। 
সকালে ওয়ার্ডে এসে দেখি রোগীর বেডের কাছে একজন মাঝবয়সী পুরুষ দাড়িয়ে পাশে একজন মহিলা কান্নাকাটি করছেন, জিজ্ঞেস করে জানলান তারা রোগীর বাবা মা। তাদের কাছে বিস্তারিত শুনলাম যার সারমর্ম কিছুটা এরকম,
মেয়েটি দু’বছর যাবৎ ডায়াবেটিস রোগে ভুগছিল, প্রতিদিন ইনসুলিনের বেশ পরিমান টাকাপয়সা খরচ করতে হতো যা তাদের মত নিম্নবিত্ত পরিবারের জন্য খুবই কষ্টকর ছিল। এরমধ্যেই ডায়াবেটিসের কারনে মেয়েটির চোখের ছানির অপারেশন করাতে হয়েছে। গ্রাম বাংলার আর দশটি মেয়ের বাবা মায়ের মত তারাও শ্বশুড়বাড়ির কাছে মেয়ের রোগকে গোপন রেখেছিল। বিয়ের এই কয়েকদিনে ব্যস্ততার কারনে তার ইনসুলিন নেয়া হয়নি, সেই সাথে বিয়েবাড়ির স্বাভাবিক আচারে প্রচুর পরিমানে মিষ্টিজাতীয় খাবার দাবার তাকে খেতে হয়েছে কারন নতুন বউ হিসেবে তার করার কিছুই ছিলনা। একে ইনসুলিন না নেয়াতে তার শরীরে গ্লুকোজের পরিমান বেড়ে যাচ্ছিল সেই সাথে অধিক মিষ্টিজাতীয় খাবার তার এই প্রক্রিয়াকে আরো তড়ান্বিত করছিল, যা তাকে এই ভয়াবহ পরিনতির দিকে ঠেলে দিয়েছে।
আমি তার বাবা মাকে অনুরোধ করি তাকে ঢাকায় নিয়ে যেতে, কিন্তু নিম্নবিত্ত এই পরিবারটির সেই সাধ্য ছিলনা। এভাবে আরো একদিন কেটে যায়, এই সময়ের মধ্যে আমি কখনই মেয়েটিকে সজাগ দেখিনি অবশ্য সেই আশা করাটাও অমূলক ছিল এই অবস্থায়। পরদিন সকালে নিজের পরিবার, স্বামী-সংসার সবাইকে পরিত্রান দিয়ে, নিজের দুর্ভাগ্যকে মেনে নিয়ে মেয়েটি এই পৃথিবী ছেড়ে চলে যায় নিজের অজান্তেই। আমরা সবাই ছিলাম সেসময়, কিন্তু এই মৃত্যুকে মেনে নেয়া ছাড়া আমাদের কিছুই করার ছিলনা। কর্তব্যরত ইন্টার্নী ডাক্তার হিসেবে মেয়েটির ‘ডেথ সার্টিফিকেট’ লেখার দ্বায়িত্ত্ব আমারই ছিল এবং তা করতে যেয়ে যেটি মেনে নিতে পারছিলামনা তা হচ্ছে মেয়েটির স্বামীর আর্থিক সংগতি থাকা স্বত্ত্বেও শুধুমাত্র এ সমাজের নিছক বউ বলে হয়ত তাকে সুচিকিৎসার অভাবেই অকালে চলে যেতে হলো। 
==================
মিতু
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%69%74%75%72%69%66%61%74%40%67%6d%61%69%6c%2e%63%6f%6d%22%3e%6d%69%74%75%72%69%66%61%74%40%67%6d%61%69%6c%2e%63%6f%6d%3c%2f%61%3e%27%29%3b'))
রিফাত জাহান মিতু 


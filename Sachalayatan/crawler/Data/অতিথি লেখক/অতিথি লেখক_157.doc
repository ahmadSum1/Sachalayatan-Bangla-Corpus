ছদ্মবেশী বর্ণচোরা এম এ লতিফ




"আন্তর্জাতিক যুদ্ধাপরাধ গণবিচার" নামের সংগঠন ২৬ মার্চ সোহরাওয়ার্দী উদ্যানে ১৯৫ পাকিস্তানি সেনা সদস্যের 'প্রতীকী বিচার' করার ঘোষণা দিয়েছে। শুক্রবার (১৮ ডিসেম্বর ২০১৫) সংবাদ সম্মেলনে করে খবরটা জানানো হয়েছে। এজন্য বিভিন্ন শ্রেণি-পেশার ৫০১ জনকে নিয়ে একটি আহ্বায়ক কমিটি গঠন করা হয়েছে। সংবাদপত্রে লেখা হয়েছে কমিটির আহ্বায়ক হচ্ছেন নৌ-পরিবহনমন্ত্রী শাজাহান খান, যুগ্ম আহ্বায়ক সাংবাদিক আবেদ খানসহ নয়জন,  সদস্যসচিব বীর মুক্তিযোদ্ধা ওসমান আলী, সাংবাদিক অঞ্জন রায় ও কামাল পাশা চৌধুরী  এবং সহকারী সদস্যসচিব হচ্ছেন শমী কায়সার ও কামরুল আলম। 
বিডিনিউজে সংবাদ সম্মেলনের ছবি দেখে চমকে উঠলাম। সাংবাদিক আবেদ খানের পাশে বসে থাকা ব্যক্তিটির নাম এম এ লতিফ (প্রথম ছবিতে লাল বৃত্ত দেখুন)।  তিনি চট্টগ্রাম-১১ আসনের সাংসদ এবং বিদ্যুৎ-জ্বালানী ও খনিজ সম্পদ, নৌ-পরিবহন ও পার্বত্য চট্টগ্রাম বিষয়ক সংসদীয় স্থায়ী কমিটির সদস্য। অনেকের হয়ত নামটা মনে নাই।  দুটো ঘটনার কথা বলি। এম এ লতিফ ২০০৯ সালে চট্টগ্রাম বন্দরের একজন কর্মকর্তাকে ধমকে "ইউ শাট আপ, আই এম এ মেম্বার অব দ্য পার্লামেন্ট" বলে খবরের শিরোনাম হয়েছিলেন। এরকম ঘটনা আরও ঘটেছে। একই বছর বেসরকারি বিমান সংস্থার এক ফ্লাইটে পুলিশের অতিরিক্ত মহাপরিদর্শককে বলেন "আপনি জানেন, আমি সাংসদ, আমাকে সালাম দেননি কেন? আপনারা জনগণের সারভেন্ট, এটা মনে রাখবেন"। ২০০৯ সালের ৫ ফেব্রুয়ারির সবাদপত্রে খবরটা পাবেন। তবে এসব বিষয় নিয়ে এখন লিখছি কেন?  

এম এ লতিফ ২০০৮ সালের ২৯ ডিসেম্বর অনুষ্ঠিত জাতীয় সংসদ নির্বাচনের মাত্র ১৯ দিন আগে আওয়ামী লীগে যোগ দিয়ে নির্বাচন করেন। ঐ  নির্বাচনে  ২৩০ আসনে  বিজয়ী আওয়ামী লীগের  প্রার্থীদের মধ্যে এম এ লতিফ ছিলেন।  তবে নির্বাচনের আগে তিনি জামায়াতের লোক হিসেবে পরিচিত ছিলেন। ২০০৯ সালের ৩১ জানুয়ারি বিডিনিউজে সংবাদ ছিল  "জামায়াতের অনুষ্ঠানে 'যুদ্ধাপরাধীর' সঙ্গে আওয়ামী সাংসদ লতিফ"। খবরে লেখা আছে সে অনুষ্ঠানে উপস্থিত জামায়াত নেতা ইসলামী সমাজ কল্যাণ পরিষদের সভাপতি মাওলানা শামসুদ্দিনের বিরুদ্ধে যুদ্ধাপরাধের অভিযোগ রয়েছে। মুক্তিযুদ্ধে চট্টগ্রাম শহরের বিএলএফ কমান্ডার কাজী ইনামুল হক দানু এবং মুক্তিযুদ্ধ বিষয়ক গবেষণা গ্রন্থের প্রণেতা ডা. মাহফুজুর রহমান জানান, মুক্তিযুদ্ধের সময় মাওলানা শামসুদ্দিন পাকিস্তানি বাহিনীর কুখ্যাত নির্যাতন কেন্দ্র (টর্চার সেল) শহরের ডালিম হোটেলের অন্যতম নিয়ন্ত্রক ছিলেন। 
২০১১ সালের ৯ অক্টোবর চট্টগ্রামে ছাত্রশিবিরের নগর কার্যালয়ে অভিযান চালিয়ে একটি এলজি ও এক রাউন্ড তাজা কার্তুজ ছাড়াও একটি গুরুত্বপূর্ণ ডায়েরি উদ্ধার করে। ডায়েরিতে ছাত্রশিবিরের ৭৫ জন শুভাকাঙ্ক্ষীর নামের তালিকায় এম এ লতিফের নাম ছিল। এম এ লতিফের  নাম ছাত্রশিবিরের ওই তালিকায় থাকাকে স্বাভাবিক বলেছিলেন চট্টগ্রাম আওয়ামী লীগের তখনকার যুগ্ম সম্পাদক খোরশেদ আলম। তার বক্তব্যটা আমি সংবাদপত্র থেকে কোট করছি। খোরশেদ আলম বলেন, "এম এ লতিফ ২০০৮ সালে নির্বাচিত হওয়ার এক সপ্তাহের মধ্যেই জামায়াতের সংগঠন চাষিকল্যাণ সংস্থার সমাবেশে যান। সেখানে নিজের বিবাহিত ছেলের বিয়ের অনুষ্ঠান করেন দ্বিতীয়বারের মতো। ইতিপূর্বে আমি দাবি করেছিলাম লতিফ একজন জামায়াত, আওয়ামী লীগে তিনি ছদ্মবেশী বর্ণচোরা। এবার তা আরেকবার প্রমাণিত হলো"। 
এম এ লতিফ নামের এই লোকটা এখন আন্তর্জাতিক যুদ্ধাপরাধ গণবিচার কমিটির সদস্য! সে এখন ১৯৫ পাকিস্তানি সেনা সদস্যের বিচারে অংশ নিচ্ছে...!!!
সৌমিত্র পালিত


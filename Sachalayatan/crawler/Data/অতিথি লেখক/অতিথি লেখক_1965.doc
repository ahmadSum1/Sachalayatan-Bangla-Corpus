No one killed Jessica এবং আমাদের রুমানা মঞ্জুর



কিছুক্ষণ আগে No One Killed Jessica ছবিটা দেখা শেষ করলাম। ছবিটি যারা দেখেননি বা এর কাহিনী সম্পর্কে যারা জানেন না, তাদের জন্য বলছি - ছবিটিতে জেসিকা নামের একজন মেয়েকে হত্যার পরের কিছু ঘটনা দেখানো হয়েছে যেখানে হত্যার ঘটনার সময় চাক্ষুষ প্রমাণ থাকা সত্ত্বেও হত্যাকারীর বাবা একজন ক্ষমতাশালী এমপি হওয়ার কারণে অর্থ ও ক্ষমতার দাপটে ঘটনার চাক্ষুষ সকল সাক্ষী আদালতে মিথ্যা সাক্ষ্য দেয়, যার ফলে জেসিকার হত্যাকারী ছাড়া পেয়ে যায়। মিরা নামের এক সাংবাদিকের উদ্দ্যেগের ফলে পরে জেসিকার হত্যাকারীর শাস্তি নিশ্চিত হয়, তাও ঘটনার ছয় বছর পর।
ছবিটা দুটি ভাগে বিভক্ত। প্রথমভাগে দেখানো হয়েছে কিভাবে অর্থ ও ক্ষমতার কাছে কোন দেশের আইন-আদালত, আইন-শৃঙ্খলা বাহিনী নুব্জ হয়ে থাকে সবসময়। একজন প্রভাবশালী এমপির সন্তান হওয়ার কারণে ঘটনার চাক্ষুষ সাক্ষীদের অর্থের লোভ বা বিভিন্নভাবে ভয়-ভীতি দেখিয়ে কিনে নেয়া হয়, যার ফলে হত্যাকারী নিষ্কৃতি পেয়ে যায়। ছবির দ্বিতীয় ভাগ এর সম্পূর্ণ বিপরীত। এক অকুতোভয় সাংবাদিকের সাহসী উদ্দ্যেগের ফলে সারা দেশের মানুষের বিবেক জাগ্রত হয়, যার ফলশ্রুতিতে খুনী অবশেষে সাজা পায়।
ছবিটি দেখতে দেখতে কেন জানি আমাদের শ্রদ্ধেয় শিক্ষক রুমানা মঞ্জুর-এর কথা বারবার মনে পড়ছিল। রুমানা'র সাথে যা ঘটেছে , তার সাথে ছবির ঘটনার অনেকটা মিল খুঁজে পাওয়া যায়। যদিও ছবিতে জেসিকা মারা যায় আর বাস্তবে আমাদের রুমানা ম্যাডাম জীবিত আছেন। কিন্তু রুমানা জীবিত আছেন ঠিকই, যে পরিস্থিতিতে এখন তিনি আছেন, দুই চোখের দৃষ্টি চিরজীবনের জন্য হারিয়ে এবং মুখমন্ডলের বিকৃত অবস্থা নিয়ে, তিনি আদৌ বেঁচে থেকে ভাল আছেন - এ কথা কি আমরা বলতে পারি? ছবির কাহিনীর মতই এক্ষেত্রে রুমানার ওপর নারকীয় যজ্ঞ চালনাকারী কুখ্যাত সাঈদ শুধুমাত্র প্রতিমন্ত্রীর আত্মীয় হওয়ার কারণে ঘটনার এতদিন পার হওয়ার পরও এখনও বারবার শুধু তাকে রিমান্ডেই আনা হচ্ছে, তাও অনেকদিন পার হয়ে গেল - সংবাদমাধ্যমে ঐ ব্যাপারে আর কোন খবর খুঁজে পাওয়া যায়না। জেসিকার খুনীর মতই সাঈদও একসময় অর্থ ও ক্ষমতার দাপটে ছাড়া পেয়ে একসময় লোকচক্ষুর অন্তরালে চলে যাবে আর আমাদের কিছুই করার থাকবেনা - এ কথা কি আমরা এখন দিব্যদৃষ্টিতে দেখতে পাচ্ছিনা? ছবিটার দ্বিতীয়ভাগের কাহিনীর মত কি আমাদের দেশে ঠিক তেমনই জনমত গড়ে তোলা সম্ভব, যার কারণে আদালত বাধ্য হবে সাঈদ নামের ঐ নপুংসক কে সর্বোচ্চ শাস্তি দিতে? 
আমাদের দেশের বাস্তব অবস্থা চিন্তা করলে সেরকম জনমত গড়ে ওঠার আশাটা দিবাস্বপ্ন ছাড়া আর কিছু ভাবা নির্বুদ্ধিতারই নামান্তর। '৭১ এর স্বাধীনতা যুদ্ধের পর থেকেই নোংরা ও কলুষিত রাজনৈতিক ব্যবস্থা এখন এমন বিষফোঁড়া হয়ে দাঁড়িয়েছে যে, ফোঁড়াটি আমাদের সারাজীবনই দেহের একটি অংশ হিসেবে বয়ে বেড়াতে হবে, এর কোন উপশম নেই, হতে পারেনা। অর্থ ও ক্ষমতার দাপটে বড় বড় অপরাধীরা ধীরে ধীরে ছাড়া পেয়ে লোকচক্ষুর আড়ালে চলে যায় আর রুমানা মঞ্জুর -এর মত আরও শত শত নারী আমাদের দেশে নির্যাতিত-নিপীড়িত হয়ে হয় একসময় মৃত্যুর কোলে ঢলে পড়ে, নাহয় স্বাভাবিক মৃত্যু পর্যন্ত নির্যাতনের দুঃসহ স্মৃতি মাথায় নিয়ে বেঁচে থাকে।
এই বেঁচে থাকাটি কি আসলেই সত্যিকার অর্থে বেঁচে থাকা?
উন্মাদ_নাঈম


গেরিলা বাহিনী ও ১৯৭১



বন্ধুদের কাছে আমার সিভিক সেন্স রীতিমত প্রবাদতুল্য। আমার বাবা মা তাদের একমাত্র মেয়েকে সভ্য করতে কোনো কার্পণ্য করেন নি। এবং আমি প্রায় অচল পয়সার মতো সভ্য। রেগে গেলে আমি চুপ করে থাকি, অভিমান হলে কেঁদে ফেলি, চরম বিরক্তির বহিঃপ্রকাশ হিসেবে হয়তো কখনো সখনো উফফফফ করে উঠি। জীবনে এই প্রথম আমার ঘৃণা হচ্ছে। আমার খুব রাগ হচ্ছে, অসহায় লাগছে এবং একটা খুব বাজে গালি দিতে ইচ্ছে করছে। জীবনে প্রথমবারের মতো আমি বর্ণবাদী হয়ে উঠি- প্রচণ্ড ঘৃণায় দিশেহারা হয়ে মুখ ফসকে, খুব সচেতনভাবেই বলি – পাকি।  
এই সেমিস্টারে আমার ইন্টারন্যাশনাল সিকিউরিটির একটা কোর্স আছে। অন্য অনেক কিছুর সাথে এই কোর্সে যুদ্ধের কৌশলও শেখানো হচ্ছে। এখন শেখানো হচ্ছে গেরিলা বাহিনীকে দমনের সায়েন্টিফিক পদ্ধতি – ৭৫ ভাগ অমানুষিক হিংস্রতার (indiscriminate violence) সাথে ২৫ ভাগ হাল্কা ঢিসুম ঢিসুম (discriminate violence) ! “মাও সে তুং লিখেছেন- গেরিলা বাহিনী মানুষের মাঝে এমনভাবে মিশে থাকবে যেমন মাছেরা পানিতে থাকে।”  “এই ক্ষেত্রে গেরিলা বাহিনী ধ্বংস করার তিনটা উপায় আছে – (১)পানি এবং মাছ দুইটাই মেরে ফেলো (২) পানি আর মাছ আলাদা করে ফেলো (৩) আলাদা আলাদা করে বড়শি দিয়ে মাছ শিকার করো।” আমার লেকচারার, মেরোম, বলে যেতে থাকে আর আমি মনে মনে পাকিস্তানী সৈন্যদের নিপুণ রণকৌশলের তারিফ না করে পারি না !  
“প্রথম পদ্ধতিটা সবচেয়ে সোজা এবং সস্তা। সিভিলিয়ানদের উপর অমানুষিক অত্যাচার করে ওদের সমূলে ধ্বংস করে দাও। It’s the quickest way to wipe out insurgency and most cost effective.”  জেনোসাইড- আমার মাথায় শব্দটা ডুগডুগির মতো বাজতে থাকে। আমি খাতায় লিখি – ৩ মিলিয়ন !  মেরোম বলে যেতে থাকে – “এই পদ্ধতিকে আরো সূক্ষ্ম করতে যোগ করা যেতে পারে ভাষা ব্যান করা, ধর্ম ও জাতিবিভেদ তৈরি করা।” আমি ফিরে যাই, ১৯৫২ সালে কিংবা তারও আগে। এই প্রথমবারের মতো নিজেকে প্রশ্ন করি – যুদ্ধটা তাহলে কতদিনের ছিল? নয় মাস না, নয় মাসতো স্বাধীনতার লড়াই ছিল। এই প্রথমবারের মতো মাথামোটা পাকিস্তানীদের সাথে আমি শেয়ালের চেহারার মিল খুঁজে পাই।  
“দ্বিতীয় পদ্ধতিটাও কাছাকাছি – সিভিলিয়ান ও গেরিলা নির্বিশেষে কনসেন্ট্রেশন ক্যাম্পে রাখো। কিছু গেরিলা যদি বাইরে থেকেও যায়, তারা খাবার, ঔষধ এবং প্রয়োজনীয় জিনিসের অভাবে বেশিদিন টিকে থাকতে পারবে না।” আমার রুদ্রর কবিতা মনে পড়ে ।
“তাঁর চোখ বাঁধা হলো।
বুটের প্রথম লাথি রক্তাক্ত
করলো তার মুখ।
থ্যাতলানো ঠোঁটজোড়া লালা -
রক্তে একাকার হলো,
জিভ নাড়তেই দুটো ভাঙা দাঁত
ঝরে পড়লো কংক্রিটে।
মা…..মাগো….. চেঁচিয়ে উঠলো সে।”
শব্দগুলো আমার সামনে নাচতে থাকে। আমার মনে পড়ে বাবাকে কতোবার আমি বলেছি যুদ্ধের গল্প শোনাতে। বাবা প্রতিবারই বলেছে- “ওটা তো গল্প না।” শুধু এই কবিতাটা একদিন আমাকে চিৎকার করে পড়তে শুনে বলেছিল – “আরেকবার পড় তো!” আমি না বুঝেই শিশুসুলভ ভারিক্কি চালে পড়ে গিয়েছিলাম – 
“তার দুটো হাত-মুষ্টিবদ্ধ যে-হাত
মিছিলে পতাকার
মতো উড়েছে সক্রোধে,
যে-হাতে সে পোস্টার সেঁটেছে,
বিলিয়েছে লিফলেট,
লোহার হাতুড়ি দিয়ে সেই হাত
ভাঙা হলো।
সেই জীবন্ত হাত , জীবন্ত মানুষের
হাত।
তার দশটি আঙুল-
যে-আঙুলে ছুঁয়েছে সে মার মুখ,
ভায়ের শরীর,
প্রেয়সীর চিবুকের তিল।
যে -আঙুলে ছুঁয়েছে সে সাম্যমন্ত্রে দীক্ষিত
সাথীর হাত ,
স্বপ্নবান হাতিয়ার,
বাটখারা দিয়ে সে-আঙুল পেষা হলো।
সেই জীবন্ত আঙুল, মানুষের
জীবন্ত উপমা।”
আমি কি সেদিন বাবার মনের কুঠুরিগুলো খুলে দিয়েছিলাম? ভীষণ বেদনায় তালাবদ্ধ হয়ে যাওয়া স্মৃতিগুলো কি লোহার সিন্দুকের দরজা ভেঙে বেরিয়ে আসতে চেয়েছিল? আজকে এত দূরে, একটা লেকচারে বসে আমি কি আমার বাবাকে চিনতে শুরু করেছি? আমি কি নিজেকে চিনতে শুরু করেছি? 
আমি আবার মেরোমের ক্লাসে ফিরে আসি। মেরোম বলতে থাকে,  “তৃতীয় পদ্ধতিটা বেশ সময়সাপেক্ষ, ব্যয়বহুল এবং রিস্কি। এই পদ্ধতিতে যুদ্ধের হাতিয়ার, নীল নকশা ইত্যাদি খুঁজে ধ্বংস করে দিতে হবে। আর সব যুদ্ধেই কিছু traitor থাকে। তাই, অপর পক্ষের বিশ্বাসঘাতকদের চিহ্নিত করে নিজের দলে আনতে হবে।” আমার ব্রেনের উপর ট্রামপোলিনের মতো লাফাতে থাকে একটা শব্দ –“রাজাকার”।আচ্ছা, ওরা কি শুধু traitor? এই একটা মাত্র শব্দে কি ওদের ভয়াবহতা বোঝানো যায়? উত্তরটা আমার দাদুমনি জানতে পারেন - ওনার ছেলেকে যে তার “বন্ধুরা” ধরে নিয়ে গিয়েছিল। “যুদ্ধ জয়ের সবচেয়ে প্রয়োজনীয় পদক্ষেপ হচ্ছে ওই জাতির মেরুদণ্ড ভেঙে দেয়া। যেখান থেকে তাদের যুদ্ধের প্রেরণা আসে, যুদ্ধ জয়ের আশা আসে। সেটা হচ্ছে জাতির বুদ্ধিজীবী। In this Weberian era, domination comes through knowledge. Bring down the intellectuals and you have done half the job.” এবার আমি পাকিস্তানী সৈন্যদের উপর মুগ্ধ না হয়ে পারি না। কি করিৎকর্মা জাতি! মাত্র দুই রাতের অন্ধকারে একটা দেশের সব মাথা খুঁজে নিয়ে নামিয়ে দিতে পারে ! আমি আবার রুদ্রকে স্মরণ করি - 
“সে এখন মৃত।
তার শরীর ঘিরে 
থোকা থোকা কৃষ্ণচূড়ার মতো
ছড়িয়ে রয়েছে রক্ত ,
তাজা লাল রক্ত।
তার থ্যাতলানো একখানা হাত
পড়ে আছে এদেশের মানচিত্রের ওপর,
আর সে হাত থেকে ঝরে পড়ছে রক্তের
দুর্বিনীত লাভা ....”
মেরোম বলে চলে – “হিংস্রতা দিয়ে যুদ্ধ জয় করা যায় না। যুদ্ধ জয় খুব বৈজ্ঞানিক একটা ব্যাপার। এখানে হিংস্রতা এবং হাল্কা মারামারির প্রয়োজনীয় মিশ্রণ ঘটাতে হয়। অধিক হিংস্রতা কোনো কোনো জাতিকে ভীষণ ক্ষেপিয়ে তুলতে পারে। প্রত্যেক মানুষের সহ্য ক্ষমতা যেমন আলাদা, তেমনি প্রত্যেক জাতিরও সহ্যক্ষমতা ভিন্ন। Play smart, play subtle, because war is costly !” আমি ক্লাস থেকে বেরিয়ে ভাবতে শুরু করি, ঠিক কতটা হিংস্রতা ভেতো বাঙালিকে ভয়ংকর করে তুলতে পারে? 
আমার জন্ম মুক্তিযুদ্ধের বেশ পরে। মুক্তিযুদ্ধের সাথে আমার জানাশোনা স্কুলের বাংলা বইয়ের সাতজন বীরশ্রেষ্ঠ আর সমাজ বইয়েই সীমাবদ্ধ ছিল। এবং বলা বাহুল্য আমাদের সমাজ বই আমাদের সময়ে যুদ্ধের সত্যি ঘটনা নিয়ে বেশ indecisive ছিল। নতুন সরকার আসার সাথে সাথেই সমাজ বইয়ের ওই কয়েকটা পাতা বদলে যেত। কখনো শেখ মুজিবের গৌরব গাঁথা তো কখনো শহীদ জিয়ার। এর মাঝে মুক্তিযোদ্ধাদের নিয়ে আমার জানাশোনার দৌড়, “১৯৭১ সালে বাংলার কৃষক, শ্রমিক, ছাত্র এবং সর্বস্তরের মানুষ দলে দলে যুদ্ধে যোগ দিয়েছিল” পর্যন্তই। আরেকটা গল্পও আমার ছিল – আমাদের নিজের ! আমার ছোট নানাভাইকে আমি খুব ভালবাসি। ছোটবেলায় ওনার কাছে আমার নানা আবদার ছিল আর ওনার ছিল আমার জন্যে গল্পের ঝুলি। কিন্তু, আমার খুব রাগ লাগতো ওনার ফোকলা দাঁতের হাসি। সবগুলো দাঁত আছে কিন্তু, সামনের একটা দাঁত নেই। কতবার করে নানাভাইকে বললাম, “তোমাকে দেখতে হাস্যকর লাগে, একটা দাঁত লাগাও।” উনি শুধু হাসে আর বলে, “এটা আমার গর্ব !” গল্পটা এমন - আমার নানাবাড়ি ছিল বেশ নামকরা। ওই এলাকাতে এবং আশপাশের এলাকাতে যখন পাকিস্তানী সৈন্যরা আসে, তাদের আমার নানা ভাইয়ের (আম্মুর মামা)আপ্যায়ন করতে হতো। এদিকে, নানা ভাই কিন্তু আসলে মুক্তিযোদ্ধাদের সাহায্য করতো। একদিন মুক্তিযোদ্ধাদের একটা দল নানাবাড়িতে রাতের খাবার খেয়ে মাত্র বেরিয়েছে আর রাজাকার এসে নানাভাইকে বেদম মার। মারের কারণে নানাভাইয়ের সামনের একটা দাঁত পড়ে যায়।  যেহেতু, রাজাকাররা আশপাশের এলাকার মানুষ ছিল- ওরা অনেক খবর পেত, যেটা পাকিস্তানী সৈন্যরা জানতো না। তারপর তারা নানাভাইকে ধরে নিয়ে যাচ্ছিলো আর পথে পাকিস্তানী সৈন্যদলের সাথে দেখা। ওরা রাজাকারদের সাথে নানাভাইকে দেখে বলল – “আরে, উনি তো সম্মানিত মানুষ। সাচ্চা মুসলিম ! ছেড়ে দাও।” আমার নানা ভাই যুদ্ধের কথা এলেই- বুক ফুলিয়ে বলে, “যুদ্ধে আমার এই দাঁতটা শহীদ হয়েছে, এটা আমি কখনো লাগাবো না। এটা আমার গর্ব !” 
মুক্তিযুদ্ধের ইতিহাসে আরও এমন অনেক অনেক গল্প আছে। কিন্তু, সেগুলো কখনো আমাদের জানা হয়না। জানা হয়ে উঠে না আমার গৌরবগাঁথা পূর্বসূরিদের কথা। স্বাধীনতার ৪০ বছর পরও “স্বাধীনতার ঘোষক কে?” এই বিতর্কের মাঝে হারিয়ে যায় এই দেশের প্রায় প্রত্যেকটি পরিবারের স্বজন হারানোর গল্প। না গল্প না, ইতিহাস। আমার এক বন্ধু মেহেরজান প্রসঙ্গে বলেছিল – “কিসের deconstruction? স্বাধীনতা কদুর তেল না যে যখন ইচ্ছে মাথায় দিবে আর যখন ইচ্ছে হাতে নিয়ে মাস্টারবেট করবে। ইতিহাস সবসময় বিজয়ীদের হাতে লেখা হয়। আমরা এটা জিতেছি, এই গল্প আমরা আমাদের মতো লিখবো।” 
-জরি


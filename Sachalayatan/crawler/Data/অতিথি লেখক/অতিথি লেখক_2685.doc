এইখানে প্রয়োজন



এইখানে, এই তিন রাস্তার মধ্যমনিতে
খুবই প্রয়োজন ছিল একটি বটবৃক্ষের;
যেখানে রোজ বাজার মিলবে,
শনি, মঙ্গলবারে হাট বসবে,
চৈত্র সংক্রান্তিতে মেলা।
এইখানে, এই অন্ধকার রাস্তায়
খুবই প্রয়োজন ছিল একটি ল্যাম্পপোস্টের;
নিতুর বাবা মাসের বেতন নিয়ে বাজার করে
রিকসাযোগে ফিরবে নিশ্চিন্তে,
পথভোলা পথিক ল্যাম্পপোস্টের আলোয়
মেলে ধরবে আধঘন্টা ধরে না পাওয়া ঠিকানা,
নাসিরউদ্দিন খুঁজবে ঘরের কোনে হারানো পয়সাটিকে।
এইখানে, এই চাঁদের আলোয়
খুবই প্রয়োজন ছিল নবু মামার;
নৌকায় করে মাঝ গাঙে হাপুস-হুপুস খাবে জোছনা,
বিবস্ত্র হয়ে গলা পর্যন্ত ডুবে থাকবে মধুপুরের মাটিতে,
ফাঁস নেয়ার জন্য হিজল গাছে বাঁধবে দড়ি।
এইখানে, এই ধূ ধূ প্রান্তরে
খুবই প্রয়োজন ছিল হরিণগড়ের রাজবাড়ীর;
রাজা বাজার করে ফিরবে,
রাণী রাঁধবে আতপ চালের ভাত,
রাজকণ্যা, রাজপুত্র ভোর হতেই বের হবে শুকনো লাকড়ীর সন্ধানে।
এইখানে, এই কুঁড়ে ঘরের পাশে
খুবই প্রয়োজন ছিল একটি দীঘির;
রাজহংস-রাজহংসী পরমানন্দে করবে জলকেলী,
শ্রান্ত দুপুরে রাখাল বাইবে বড়শি,
রাতে চাঁদ উঠলে হেসে উঠবে শাপলা, পদ্ম।
এইখানে, এই পরিস্কার কাগজে
খুবই প্রয়োজন ছিল একটি অনবদ্য প্রেমের কবিতার;
পাকুড় গাছের নিচে, পার্কের বেঞ্চিতে প্রেমিক শোনাত প্রেমিকাকে,
ফোনের ও প্রান্ত থাকত মুগ্ধ শ্রোতা,
সুরকার হাতড়াতো নতুন সুর।
কিন্তু
তিন রাস্তার মাঝে দাড়িয়ে থাকে ট্রাফিক পুলিশ;
পৌরসভার কৃপায় অন্ধকার রাস্তার মাঝে হাঁ করে থাকে ম্যানহোল;
নবুমামা অপার্থিব চাঁদের আলোয় বড় বেশী বাস্তববাদী;
ধূ ধূ প্রান্তর নেই, রাজা আর রাজবাড়ী পড়ে থাকে গল্পের পাতায়;
কুঁড়ে ঘরের পাশে দীঘি ভরাট করা হয়, নতুন জমিতে ওঠে চালাঘর;
আর পরিস্কার কাগজে অপরিস্কার ময়লা হয়ে দুর্গন্ধ ছড়ায়
ব্যর্থ কবির বাজে কবিতা।।
অনন্ত আত্মা
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6f%6e%6e%61%6a%61%67%61%74%40%79%61%68%6f%6f%2e%63%6f%6d%22%3e%6f%6e%6e%61%6a%61%67%61%74%40%79%61%68%6f%6f%2e%63%6f%6d%3c%2f%61%3e%27%29%3b'))


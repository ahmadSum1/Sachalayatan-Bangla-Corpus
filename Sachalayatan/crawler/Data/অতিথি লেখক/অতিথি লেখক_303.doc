কর্মস্থলে নারীর অভিজ্ঞতা



এস এম মাহবুব মুর্শেদ এর এই লেখায় আমার নিজের,পরিবারের আর বন্ধুদের কিছু অভিজ্ঞতা তুলে ধরবো ভেবেছিলাম। কিন্তু মন্তব্যের আকার বড় হয়ে যাওয়ায় ভাবলাম নারী সপ্তাহের জন্য আলাদা পোস্ট দিয়ে দেই। এখানে শুধু নিজের কিংবা কাছের মানুষের অভিজ্ঞতাগুলোই দিচ্ছি।বাস্তবে নারীরা কর্মক্ষেত্রে এর থেকে বেশি যন্ত্রনার স্বীকার হন।
১) একজন সিংগল মায়ের অভিজ্ঞতা।
আমার বাবা নেই। আম্মা কাজ করেন একটা আধা সরকারী ব্যংকে। আমার মা বলে বলছিনা, উনি সত্যিই অনেক পরিশ্রমী মানুষ। সবসময় অনেকের তুলনায় অনেক বেশি কাজ করেছেন। কিন্তু সেই তুলনায় স্বীকৃতি মেলেনি। সমসাময়িক অনেকের তুলনায় অফিসে উনার অবস্থান অনেক নীচে।
ডিভোর্সি হবার কারণে কলিগ/ইন্সট্রাক্টর/ম্যানেজার অনেকেই বিভিন্নরকম বাজে ইঙ্গিত দিত। কেউ কেউ চাইতেন আম্মা তাদের সাথে ফোনে কথা বলুক কিংবা ঘুরতে যাক। এদের মধ্যে একজন একটা সাহায্যের বিনিময়ে আম্মাকে রীতিমতো পার্মানেন্ট মিস্ট্রেস হবার প্রস্তাব করেছিলেন। তার কথা ছিল এরকম, আপনি তো ডিভোর্সি। আমার বউয়ের সাথে সম্পর্ক ভালো না। আমরা একটা বোঝাপড়ায় আসি, তাহলে আপনার এখানকার সব ঝামেলা আমি দেখবো ...
উনি সম্ভবত ছিলেন সিবিআইয়ের নেতা।
আম্মা তার নৈতিকতা বিসর্জন দেননি। দুই বাচ্চা সামলে অনেক কষ্টে ব্যাংকিং প্রফেসনাল পরীক্ষা গুলো পাশ করেছেন। কিন্তু উপর লেভেল এ তোষামোদি না করায় তার প্রাপ্য প্রমোশন মেলেনি।
কখনো কাজের স্বীকৃতি পেলেও চারপাশে ফিসফিস করে কলিগেরা বলেছে আরে উনারতো হাসব্যান্ড নেই। সিনিয়রদের কীভাবে খুশি রাখতে হয় উনি জানেন।
২) আমার নিজের প্রথম কাজ
আমি শখের বশে একটা এয়ারলাইন এ কেবিন ক্রুর জন্য ট্রেইনিং নিয়েছিলাম। কথা ছিল ওখান থেকে যারা যোগ্য তাদের কেবিন ক্রুয়ের জন্য নেয়া হবে। প্রশিক্ষনের শুরু থেকে সবাই আমার ব্যাপারে খুব আশাবাদী ছিল। আমার আত্মবিশ্বাস, উপস্থাপনা সব নাকি ভাল। শুরু থেকেই আমি ভাল কাজ করতে পারবো।
কেবিন ক্রুদের জন্য প্রথমে একটা দল ঠিক করা হলো যারা একটা ছোট ট্রেইনিং এর জন্য সৌদি আরব যাবে। সেই দলে আমার নাম আসলোনা দেখে সবাই খুব অবাক হলো। কজন বললেন, কিছু টাকা ঢালো তাহলেই কাজ হবে। আমি বলে দিলাম ভাই আমিতো ঘুষ দিয়ে চাকরী করবোনা। পরে সেই ট্রেইনিং বাতিল হয়ে গিয়েছিল কিন্তু হজ্ব ফ্লাইট হয়েছিল যেখানে সব যোগ্যতা থাকার পরেও আমাকে নেয়া হয়নি।
আমার বুঝতে অনেক সময় লেগেছিল ওখানে কাজে ভালো করার প্রাথমিক শর্ত ছিল বসের সাথে কাজের বাইরেও ব্যক্তিগত সম্পর্ক রাখতে হবে। নারী-পুরুষ নির্বিশেষে বসের সাথে ব্যক্তিগত-পারিবারিক সম্পর্ক রাখতেন। ছেলেরা রাতে ফাইভ স্টার হোটেলে ড্রিংক এর পার্টনার ছিল, বসের গাড়িতে লিফট নিলে উনি খুশি হতেন। মেয়েরাও তার গাড়িতে লিফট নিত, শপিংয়ে যেত। পরে শুনেছি উনি কজনকে উনার সাথে হোটেলে থাকার জন্য বলেছিলেন।  
বলা উচিত আমার কিছু কলিগ ছেলে এবং মেয়ে উভয়েই আমার জন্য খুব যুদ্ধ করেছিলেন। এরকমও বলেছিলেন আমাকে না নেয়া হলে তারাও ফ্লাইটে যাবেন না। পরে একসময় আমি নিজেই কাজটা ছেড়ে দেই।

৩) ঢাকা বিশ্ববিদ্যালয়
এ বছর ঢাকা বিশ্ববিদ্যালয়ে পরীক্ষা দিলাম ক্লিনিক্যাল সাইকোলজিতে মাস্টার্স করবো বলে। প্রায় বিনা পড়াশোনাতেই যখন লিখিত পরীক্ষায় টিকে গেলাম তখন মনে হলো মৌখিকেও পারবো। 
ভাইবায় প্রথম পাঁচমিনিটের মতো ছিল কোর্সের সাথে সম্পর্কিত প্রশ্ন। মনে হলো আমার উত্তর উনাদের ভাল লেগেছে। আমার কিছু কর্মশালাও করা ছিল, যেটার কারণে আমার পক্ষে উত্তর দেয়াও ছিল সহজ।
এরপরই শুরু হলো ব্যক্তিগত প্রশ্ন। 
আপনি কি ম্যারিড?
- জি স্যার।
আপনি কি জানেন এই ডিপার্টমেন্ট এ কত পড়া?
-জি স্যার জানি। আমার স্বপ্ন এখানে পড়া। আমি প্রাণপণ চেষ্টা করবো।
আপনার শ্বশুরবাড়ি তে সমস্যা করবেনা? সন্ধ্যায় বাইরে থাকতে হবে, সারাদিন ল্যাব।
- স্যার তারা কেন কিছু বলবেন? এটা আমার জীবন।
তারপর আরো কিছু টুকটাক আলাপ। 
আমরা এই ডিপার্টমেন্ট এ আসার আগে বলি বয়ফ্রেন্ড থাকলেও ছেড়ে আসতে, আপনার তো হাসবেন্ড আছে। আমি কি শপিং করি? এই ডিপার্টমেন্ট এ ভর্তি হলে শপিং ভুলে যেতে হবে। পিজি তে রাত বিরাতে কাজ করতে হবে। বাসায় কী বলবে? হাসবেন্ড কী করে? ভবিষৎ এ বিদেশে যাওয়ার ইচ্ছা আছে কিনা কারন আজকাল সবাই বিদেশে যেতে চায়। বাংলা মিডিয়াম দিয়ে পড়ে ইংলিশ ভার্সন কাভার করতে পারব কি? ইত্যাদি।
বলা বাহুল্য আমার সেই সেই ভাইবায় পাশ করা হয়নি। সম্ভবত বিবাহিত হওয়াই ছিল আমার অপরাধ।
৩) সামরিক বাহিনীতে নারীদের অবস্থান
আমার এক কাছের বড় আপু আর্মিতে মেজর। উনি উনার কাজ নিয়ে খুব হতাশ। বলছিলেন আর চাকরী করবেন না।
মেজর হবার পর উনার পোস্টিং হবার কথা ইউনিটে। কিন্তু সেখানে অন্য পুরুষ অফিসারদের মতো উনাকে দায়িত্ব দেয়া হয়না। ছেলেরা লেফট্যানান্ট কর্নেল হবার পর থেকেই ইউনিটে কমান্ডিং অফিসার হিসেবে দায়িত্ব পালন করেন। নারী অফিসারের ক্ষেত্রে এটা আলাদা।
বেশিরভাগ ক্ষেত্রেই মেয়েদের দিয়ে করানো হয় অ্যাডমিনিস্ট্রেশনের কাজগুলো। গ্রাউন্ড লেভেল কাজে মেয়েদেরকে অন্তত দুজনের দলে পাঠাতে হয় বলে ঝামেলা মনে করা হয়। এছাড়াও মেয়েদের গ্রাউন্ড লেভেলের শুরুর কোর্স, যারা সামনে গিয়ে কোম্পানি কমান্ডার(2C) বা কমান্ডিং অফিসার হিসেবে কাজ করার কথা কিন্তু তাদের কে আদৌ 2C Rank দেয়া হবে কিনা এই ব্যাপারে সন্দেহ প্রকাশ করছেন অনেকে। তাছাড়া অনেক নারী অফিসার বলেন সৈনিকেরা তাদের ততটা সম্মান দেখান না কিংবা কমান্ড পালন করেন না যতটা পুরুষ কমান্ডারদের করেন।
৫) চেহারা দিয়ে যোগ্যতা বিচার
ঢাকা বিশ্ববিদ্যালয়ে আইন বিভাগে পড়ে আমার এক বন্ধু। একটা মৌখিক পরীক্ষার পর তাকে বলা হলো, তোমাকে দেখেই বুঝেছিলাম তুমি পারবে। তুমিতো দেখতে ভালো না, কালো মেয়েগুলো পড়াশোনা ভালো পারে। চেহারা সুন্দর মেয়েগুলো মাথা ফাঁকা।
এই কথাগুলো বলেছিলেন আইন বিভাগের একজন অধ্যাপক।
ওপরের অভিজ্ঞতাগুলো আসলে খুব বেশি কিছু না। কর্মস্থলে সব পর্যায়েই নারীরা এর থেকেও খারাপ অভিজ্ঞতার স্বীকার হয়। আশা করি নারীর জন্য নিরাপদ কর্মক্ষেত্র আন্দোলন নিয়ে সরকার এবং সাধারণ মানুষ সবাই এগিয়ে আসবে।
-----------
আফরোজ


সংশয়ে কামনা



সংশয়ে কামনা
              - প্রখর রোদ্দুর
রেবতী তোর মাতাল ঝড় এ
কালকে যতো ডাল ভেঙ্গেছি
পাখির বুকে শিমুল বীজে
বাধ মানেনি ব্যাধ পুড়েছে
আক্রমণের সংগোপনে
জবার আগুন তারায় ফুটে
বৃন্ত খোঁড়ার লেপ তোষকে
উষ্ণ আদর আঁচল পাকে
ঘুমিয়ে থাকা জন্তুটাকে
ডাকাত হওয়ার মন্ত্র দিলি।
সেই কাঙ্গালি নুলো হাতে
স্যাতলা ভেজা পাথর ফাঁকে
সাদা হাঁড়ের কপাট ভেঙ্গে
ধূসর পাড়ের দামাল ঘাড়ে
মহুয়া চোলাই নুনের গুড়োর
মিষ্টি হেসে রক্ত মাখা গন্ধ নিলি
সারেঙ্গ রে তুই জোয়ার ভাটায়
নৌকোডুবি ছলের ছুতোয়
পাড় ভাঙ্গানির খেল শোখালি।


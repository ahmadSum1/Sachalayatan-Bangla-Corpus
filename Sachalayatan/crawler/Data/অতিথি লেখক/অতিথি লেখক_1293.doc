একজন প্রিয় আইয়ুব বাচ্চু, আমার ছেলেবেলা এবং একটি পদক 



(বিনীত  অনুরোধ ঃ এটি সেই অর্থে কোনও লেখা নয়, নিজের বিচ্ছিন্ন কিছু ভাবনাকে প্রকাশের চেষ্টা মাত্র। মোডারেটর এর কাঁচি ফাঁকি দিয়ে যদি পাঠকের মুখ দেখে (যদিও আশা কম) দয়া করে সবধরনের ত্রুটি ক্ষমা সুন্দর দৃষ্টিতে দেখবেন )
 আমাদের দেশে বোধহয় না মরলে খেতাব টেতাব পাওয়া যায় না !!!!
না না, আমার কোন খেতাব পাওয়ার শখ হয়নি,  এতো আগে মরার তো নয়ই  ; খুব খুব প্রিয় আইয়ুব বাচ্চুকে নিয়ে বলছি। 
সূত্রপাত এভাবে; গত সপ্তাহের ছুটিতে বাবল র‍্যাপ দিয়ে জিনিস পত্র পেঁচিয়ে বাধা ছাদা করছিলাম। উদ্দেশ্য পরের সপ্তাহে জাহাজ যোগে কিছু  বাড়ি পাঠিয়ে দিব । না না করতে করতেও ৮ বছরে কম জিনিস জমেনি, ফেলতেও মায়া লাগে। এত্ত এত্ত স্মৃতি জিনিসগুলোর সাথে , ফেলতে বললে তো বউ মহাখাপ্পা। যদিও শিপিং কোম্পানি বলছে ১ মাস , ডিসেম্বর এ বাড়ি পোঁছে পেলেই আমি খুশি। শুধু আল্লাহ্‌ আল্লাহ্‌ করে বউকে ডাক্তার আটকে না দিলেই হয়। 
সিডিগুলো ঝাড়পোছ করতে গিয়ে চোখ পরল হঠাৎ ক্যাপসুল ৫০০ এমজি র উপর। অনেক দিন শোনা হয়নি, অবশ্য ক্ষতি নেই তাতে-এতবার শুনেছি যে ঝারা মুখস্থ হয়ে গেছে সবকটা গান। মুছে রেখে দিতে গিয়েও পারলাম না, মন বলল তো হয়ে যাক না আরেকবার!! এখনো স্মৃতিকাতর হয়ে যাই গান গুলো শুনলে।প্রথম শুনি এ্যালবাম টা তখন ক্লাস ৫/৬ এ পড়ি , থাকি হোস্টেল এ।বাবার একমাত্র ছেলে তাই খুব শখ করে মাদ্রাসায় ভর্তি করেছিলেন ৫ এর বৃত্তি  পরীক্ষার পর-আবার ক্লাস ৫ এই।বাবা তখন ফরিদপুরে আর আমি নরসিংদীতে । মাদ্রাসা হোস্টেলের কড়াকড়ির কথা তো বোঝানোর দরকার নেই,পান থেকে চুন খসলেই পিছনের চামড়ায় লাল নীল চিত্রাঙ্কন । তো এরি ভিতর নতুন জিগরি দোস্ত বলল এ্যালবাম টার কথা, কঠিন নাকি !!কিনেছে  আজকে। রাত মোটামুটি গভীর হওয়ার পর সদলবলে দেওয়াল টপকে পাশের ধানক্ষেত ।শেখানেই ক্ষেতের আইলে বসে প্রথম পরিচয় আইয়ুব বাচ্চুর শাথে(এবং অবশ্যই  সাথে জেমস)।
এরপরে ছুটিতে বাড়ি এলে আবার দেখা তার সাথে ।পরিস্থিতি এবার ভিন্ন। বড় আপা আর দুলাভাইর প্রেমের মাঝখানে হাইফেন হয়ে দাঁড়ানো  বাবা। আপার চোখের পানিতে বালিশ ভিজে শেষ আর ভেজা বালিশের পাশে কষ্ট  ।এর পরে আর অন্ন কারো  ভরসায় থাকিনি , নিজেই সবসময় দোকানে গিয়ে দেখা করেছি। গান কিনে শোনার সেই হাতেখড়ি। প্রথম বিদেশী গান ও আসে আমার কাছে তার হাত ধরে, এক সাক্ষাৎকারে পড়লাম তিনি নাকি পছন্দ করেন ঈগলস ,কার্লোস সান্তানা র মিউজিক। দোকান খুঁজে নিয়ে এলাম তাদের, মুগ্ধ হলাম।
শুধু যে আমাকেই তিনি তার জাদুতে সম্মোহিত করেছেন তাও নয় বিশ্বাস করি । শিক্ষিত , বয়স্ক শ্রেণী  থেকে শুরু করে তরুন সম্প্রদায় , সাধারণ রিকশাওয়ালা সবাই ই আছে তার ফ্যান বুক এ।  তাহলে দেশের মাথা মাথা মানুষদের কেন এত অনিহা তার নামে?
মিউজিক সংশ্লিষ্ট কিছু হলেই নাম শুনি শুধু ২ জন শিল্পীর , বড়োজোর আরও দুইএকজন সুরকার/গিতিকার এর ।সরকারী বা বেসরকারি , একই কাহিনী । বুঝি না তিনি কি দোষ করলেন। গান করলেন দেশের জন্য, মানুষের জন্য , একজন হকার কিংবা মাধবীর জন্য , রিটায়ার্ড বাবা অথবা শুধুমাত্র এক কাপ চায়ের জন্য । তারপরেও ??  
জানি তার শ্রেণীর লোকেরা পদকের আশায় কাজ করেন না  কিন্তু তার ভক্ত হিসাবে চাইতে দোষ কি? যেখানে প্রতি বছর কতো  কালে ভদ্রে শোনা নাম দেখি একুশে কিংবা স্বাধীনতা পদকের লিস্টে  যাদের অবদান কাগজ ছাড়া কোথাও দেখার জো নেই ।
তাহলে কি আমার আশঙ্কা ই সত্যি !!
না বাবা পদক লাগবে না ,আমাদের সাথেই থাকুন।
শুভকামনা আপনার জন্য । 
মুহাম্মাদ_আসাদুজ্জামান


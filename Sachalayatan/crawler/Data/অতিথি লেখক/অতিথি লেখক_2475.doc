বিহাইন্ড দ্যা সিন অফ অ্যা সেশনাল প্রজেক্ট



১.
তিতুমীর হল---রুম নাম্বার ৩১২।
রুমের বাইরে গোটা গোটা হরফে লেখা-"ভেতরে প্রজেক্টের কাজ চলিতেছে। বিরক্ত না করার জন্য অনুরোধ করা যাইতেছে।"
সতর্কবাণী লেখার আইডিয়াটা লুনারের। আমি বললাম, সাধু ভাষায় লেখার কী দরকার? লুনার বললো, সাধু ভাষায় লিখলে লেখার মধ্যে একটা weight আসে। তো আমরা এভাবে ব্যানার-পোস্টার টাঙ্গিয়ে, ঢাক-ঢোল পিটিয়ে আমাদের প্রজেক্টের কাজ করে যাচ্ছি। কাজ অবশ্য কিছুই এগোচ্ছে না। এক ধাপ এগোয় তো দুই ধাপ পিছাই। যে পয়েন্টে ৫ ভোল্ট পাওয়ার কথা সেখানে পাই না; যেখানে ভোল্টেজ থাকার কথা না সেখানে দেখি কোত্থেকে না কোত্থেকে ভল্টু মামা উড়ে এসে জুড়ে বসেছে। সমস্যা সমাধানের জন্য আমরা স্যার Resistor রহমানের কাসে যাই। স্যার বলেন, "জায়গায় জায়গায় ক্যাপাসিটর লাগাও। ক্যাপাসিটরের মধ্যেই সকল সমস্যার সমাধান নিহিত।" তো স্যারের কথামত আমরা জায়গায় জায়গায় ক্যাপাসিটর লাগাই। ফলশ্রুতিতে অবস্থা আরো খারাপ হয়। যে লেডটা জ্বলার কথা সেটা জ্বলে না, জ্বলে তার আত্নীয়-স্বজন, পাড়া-প্রতিবেশী। সবাই মিলে একসঙ্গে চোখে সরষে ফুল দেখা শুরু করি। এক কথায় ভয়াবহ অবস্থা। আদৌ প্রজেক্ট সাবমিট করতে পারবো কিনা সন্দেহ। অবশ্য পরাজয়ে ডরায় না বীর। চার চারজন বীরযোদ্ধা অত্যাধুনিক ব্রেডবোর্ড আর মাইক্রোকন্ট্রোলারকে সাথী নিয়ে বীর বিক্রমে যুদ্ধ করে যাচ্ছে। সে কী পরাজিত হবার জন্য? কাভি নেহি।
২.
এইখানে বলে রাখি। যে কোন প্রজেক্টেই মূল কাজটা কিন্তু করে একজনই। বড়জোর দু'জন। এটা আমার স্বল্পসময়ের অভিজ্ঞতায় বলে। আমাদের গ্রুপে সেই দায়িত্বটা নিয়েছে মহামতি লুনার আর খালিদ। খালিদ বেচারা দিনভর কোড করতে থাকে আর লুনার সেই কোড হার্ডওয়ারে ইম্পলিমেন্ট করে। তাহলে বাকি দু'জনের ভূমিকা কী? কোপা (হাসিব) সারাদিন এটা ওটা ঝালাই করে। এই ক'দিনে সে যে পরিমাণ ঝালাই করেছে তাতে তাকে নির্দ্বিধায় ঝালাই এর ওপর একখানা পিএইচডি দিয়ে দেয়া যায়। বুয়েট থেকে বেরিয়ে যদি সে চাকরি-বাকরি নাও পায়, কুছ পরোয়া নেহি। পরনো ঢাকাউ একখানা ঝালাইয়ের দোকান দিলেও তো দু'জন মানুষের অন্নের সংস্থান হয়ে যায়। বাকি থাকে আমি। আমি তো মামা চিরকালের ফাঁকিবাজ। সবাই কাজ করছে আর আমি এই ফাঁকে একটু ফেসবুক আর সচলায়তন গুঁতিয়ে আসি। খানিকটা সময় পেলে খড়কুটোয় ঢুঁ মারি। আরো একটু সময় পেলে goal.com এ গিয়ে দেখে আসি মেসির কি অবস্থা। ক'দিনের মধ্যে বেচারা সুস্থ হয়ে উঠবে। কিংবা ইব্রা ম্যাজিকে নিলানের কোন গতিক হল কিনা-এইসব। মরিনহো আঙ্কেল নতুন করে কোন বেফাঁস মন্তব্য করে বসলেন কিনা-এইসব।
৩.
এর মধ্যে এক জুনিয়র এসে গ্যাঞ্জাম শুরু করে। ওরও কি একটা প্রজেক্ট আছে। প্রজেক্টটা একটা জায়গায় এসে আটকে গেছে। আমাদের কাছে এসেছে সাহায্য চাইতে। নিজেদের কাজ তো কিছুই হচ্ছে না, ভাবলাম জুনিয়রটাকেই একটু হেল্প করে ইহকাল ও পরকালের অশেষ নেকী হাসিল করি। তো এক একজন এক এক পরামর্শ দিতে শুরু করলাম। কেউ বললাম এখানে একটা মাল্টিপ্লেক্সার ইউজ কর। আরেকজন বললাম, মাক্স ইউজ করা ঝামেলা। ফ্লিপ-ফ্লপ ইউজ করলেই পারো। এইখানে একটা ঝামেলা আসে। ফ্লিপ-ফ্লপ তো বাজারে এভাইলেবল না। আচ্ছা ঠিক আসে, মাক্সই ইউজ কর। জুনিয়র খুশি হয়ে যায়। আমাদেরও নিজেদের উপর খানিকটা কনফিডেন্স ফিরে আসে। আবারো নিজেদের প্রজেক্টের কাজে মনোযোগ দেই। বাইরে চাওয়ালা ছেলেটা অনেকক্ষণ ধরে ঘোরাফেরা করছে। আমি একটা হাঁক দেই, "এই পিচ্চি, এদিকে আসো তো"। পিচ্চি এসে খুব স্মার্টলি বলে, "আমার নাম পিচ্চি না। আমার নাম আবু।"
৪.
এবং দিনশেষে আবারো একরাশ হতাশা। কাজের কাজ তো কিছুই হয় নাই, বরং আরো কয়েকটা লেড পুড়েছে, আইসি জ্বলে গেছে এবং মাথার তারও দু-একটা মনে হয় ছিঁড়ে গেছে। বাসায় ফিরতে ফিরতে লুনারকে বলি,"বাদ দেও তো এইসব। শাকিবদের তো একই প্রজেক্ট। ওদেরটা কপি-পেস্ট করলেই তো হয়। এতো কষ্ট করে কী হবে?" লুনার হাসে। অর্থপূর্ণ হাসি। বলে, "দরকার হলে প্রজেক্ট সাবমিট করবো না, কিন্তু অন্যদেরটা কপি-পেস্ট করবো না।" দ্যাটস দ্যা স্পিরিট, ম্যান। ভাংবো, তবু মচকাবো না। হারবো কিন্তু পরাজিত হব না।
৫.
নেক্সট উইকে মনে হয় বিছানা-বালিশ নিয়ে হলে উঠে পড়তে হবে। লুনারের আদেশ। দিনরাত ২৪ ঘন্টা কাজ করে হলেও প্রজেক্টটা দাঁড় করাতে হবে। বেঁচে থাকলে হয়তো আবারো সচলে দেখা হবে। লেখা হবে।
---আশফাক আহমেদ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%73%68%66%61%71%5f%70%6f%6c%69%74%40%79%61%68%6f%6f%2e%63%6f%6d%22%3e%61%73%68%66%61%71%5f%70%6f%6c%69%74%40%79%61%68%6f%6f%2e%63%6f%6d%3c%2f%61%3e%27%29%3b'))


পাঠদান কর্মসূচীঃ ক্রিকেট




২০ মার্চ, ২০১২
আজ জিতলেই বাংলাদেশ নিশ্চিত ফাইনালে। তাই সকাল থেকেই বাসায় টানটান উত্তেজনা, জমজমাট পরিবেশ। আমি আর পরিষ্কার দুইজন যথেষ্ট, তারপরও চিল্লাফাল্লা যেন পাশের বাসা থেকে কোনভাবেই কম না হয় সেজন্য পরিষ্কার তিনজন দামড়া পোলা ধরে নিয়ে আসলো। কোথা থেকে নিয়ে আসলো কে জানে, কিন্তু আমাকে আশ্বস্ত করলো এরা গলা ফাটিয়ে চিল্লাবে – চিন্তা নেই নেই। চিন্তা আমি করি না, তবে আমার দলের খেলার দিন খুব টেনশনে থাকি – এই আর কি। ভাবছি, নিজের দলকে কতো ভালোভাবে সমর্থন করা যায় এটা আজকে পরিষ্কার ছোঁড়াকে শিখিয়েই ফেলবো। 
ভালোয় ভালোয় প্রথম ইনিংস শেষ হল, কিন্তু বৃষ্টি নামক রোমান্টিক জিনিসটা শুরু করলো বেঈমানি। আমাদের বুয়ার ত্রাহি ত্রাহি চিৎকার – আল্লাগো, তুমি দিলা তো দিলা মিরপুরেই বৃষ্টি দিলা। ছাকিপ ভাইগো ডরাইয়ো না, মাথা ঠাণ্ডা রাইখোগো ভাইডি ... ও আম্মা, খেলা শেষ না হওয়ার আগে আইজ কেউ খাইতে বইসেননা। পরিষ্কার কিছুক্ষণ মন দিয়ে বিলাপ শুনল, তারপর বলল – “খালা, দুয়া ধইরা লাভ নাই। ওইদিকে শ্রীলঙ্কা, ইন্ডিয়া দুইদিকের মানুষ দুয়া করতেছে। আমরা মানুষ কম”। বুয়া চোখের পানি মুছে বলল – তাইলে কি করুম? পরিষ্কারের উত্তর – দুয়া করো, খবরদার থামবা না। বড়দা পাশের বাসার দিদাকে হুমকি দিয়ে আসলো, খেলা শেষ হওয়ার আগে পূজা রেখে উঠাউঠি নেই। আম্মা আর দাদীতো আজ নফল রোযাই রাখছে। 
চরম অভিশাপের ঠেলায় বিরক্ত হয়েই মনে হয় বৃষ্টি অবশেষে থামল, খেলা শুরু হল নতুন টার্গেট নিয়ে। কিন্তু এদিকে যে মাঠটা ভিজিয়ে দিয়ে সর্বনাশ করে দিলো, বলতো গড়িয়ে গড়িয়ে চলবে। টেনশন এর উপর টেনশন। দেখতে দেখতে এক উইকেট চলে গেলো, বাবা আমার দিকে কটমট করে তাকিয়ে বলল – “তুই যে খেলা দেখছিস, ঘটনা কি? তুই থাকলেতো খালি উইকেট পরবে আর কোন বাউন্ডারী হবে না। তোর এতো বড় সাহস, তুই আজকে খেলা দেখতে বসছিস। আমি মিনমিন করে বললাম, বাবা এসব কুসংস্কার ...... কথা শেষ করার আগেই বুয়ার চিৎকার - সব্বনাশ, আপনে খেলা দেখতাছেন! আমরাতো হাইরা যামু। শেষ ভরসা পরিষ্কারের দিকে তাকালাম, কারণ সে সকল প্রকার কুসংস্কারের বিরুদ্ধে প্রতিবাদ করে। লাভ হল না। দাঁত খিঁচিয়ে পরিষ্কার বলল – “জানি এইডা কুসংস্কার, এই আলোচনা কাইল করুম নে। আইজ খেলা না জিতলে খবর আছে, আমি আইজ সব বিশ্বাস করি”। বিরস বদনে পাশের রুমে গিয়ে একটা তিন গোয়েন্দা নিয়ে বসলাম। যখনই বাউন্ডারী হয়, একটু ফালাফালি করে আবার রুমে ফিরে যাই। চিৎকার করতে করতে গলা শুকিয়ে ব্যথা হয়ে গেল, যায় যাক – এসব ক্ষুদ্র বিষয় নিয়ে চিন্তা করার জন্য পুরো বছর পড়ে আছে। তবে এতো সতর্ক থেকেও লাভ হল না। পানি খেতে এসে টিভির দিকে একটু বেশি মনোযোগ দিয়ে ফেলেছিলাম – ও হরি, টপ করে তামিম মাঠের বাইরে। পরিষ্কার আর তিনটা দামড়া পোলা মারমার-কাটকাট ভঙ্গিতে আমার দিকে ছুটে আসলো। আবার রুমে নির্বাসন।
বাধ্য হয়ে রেডিওতে খেলা শুনতে শুরু করলাম, তাহলে নিশ্চয় কুফা লাগবে না। কিসের কি, সাকিব আউট হতে হতে বেঁচে গিয়ে মরে গেলো। পরের বলেই আউট। মনের দুঃখে পা কামড়াতে ইচ্ছা করছিলো, কিন্তু মা আরেকটা বড় ছেঁচা দিয়ে গেলো। আমার মোবাইলটা কেড়ে নিলো, ল্যাপটপ সহ। আমি যেন কোনভাবেই খেলাতে মন দিতে না পারি। এক দামড়া পোলা হুংকার দিয়ে বলল – ব্লাডি হেল পরিষ্কার, এরকম কুফা একজনের সাথে আমগোরে খেলা দেখতে বসাইছ! পরে হিসাব নিমু।
যাই হোক, হিসাবটা শেষমেষ আর দিতে হয় নি। আমি গভীর মনোযোগ দিয়ে তিন গোয়েন্দা পড়েছি। আর বাংলাদেশ, আমার দেশ জিতে গেছে, আমরা সবাই জিতে গেছি। না জিতলে আমি মার খেতাম। 
আমার এবারের পাঠদান কর্মসূচীর সমাপ্তিটা নিশ্চয়ই বুঝতে পারছেন। একটা বাক্যও শেখাতে পারি উল্টা অনেক কিছু শিখেছি। তার মধ্যে সবচেয়ে গুরুত্বপূর্ণ হল বাংলাদেশের খেলার দিন সব কুসংস্কার বিশ্বাস করতে হয়, কুফা লোকদের ঘরে বন্দী করে হলেও খেলা জিততে হবে। আর আমরা, এই অসহায় কুফা সম্প্রদায় দরকার হলে খেলার সময় ঘুমায় যাব – তারপরও বাংলাদেশ যেন জিতে।
পাদটীকা : ত্যাঁদড় ছোঁড়া পরিষ্কার ফতোয়া দিয়েছে, ২২ তারিখ আমাকে খেলা দেখতেই হবে আর পাকিস্তানকে সমর্থন করতে হবে (ফরজ)। বাংলাদেশের জন্য সব করতে রাজি, কিন্তু এটা পারবো না। ভাবছি কিওক্রাডং পালিয়ে যাব। 
- বান্ধবী


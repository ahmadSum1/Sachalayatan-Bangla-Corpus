একটি প্রায় প্রেমের কবিতা!



জহিরুল ইসলাম নাদিম
আমার ভাবনাগুলো তোমাকে ঘিরেই আবর্তিত হয় সারাক্ষণ।
ব্যস্ততার সময়গুলো বাদ দিলে বাকি সময়ে তোমাকেই ভাবি।
প্রচন্ড যানজটে আটকে থেকে জীবনের ওপর ক্ষেপে ওঠার মুহূর্তে
তোমার চিন্তা অর্গানিক চায়ের মতো সজীবতা দেয়।
দুটি অন্য চিন্তার মাঝেও আমি তোমাকে ভেবে প্রসন্নতা বোধ করি।
প্রথম প্রেমের মতো উন্মাদনা অবশ্য এতে নেই। সেই বয়সও তো নেই
কিন্তু একটা প্রবল জোয়ারের মতো টান আমার অস্তিত্বকে হরহামেশাই
তোমার বরাবর টেনে নিতে চায় এবং যায়।
অথবা অন্য ভাবে দেখলে তোমার মাঝে বিলীন হবার আনন্দ থেকে
নিজেকে বঞ্চিত করতে চাই না বলেই মনের এই গতিবিধি।
যেভাবেই দেখ তাতে সত্য তো আর নড়ে যাবে না।
মোট কথা হলো আমি ভীষণ ভাবেই তোমার প্রতি আনত।
নিজের এই সর্বনাশ কিভাবে কখন হলো তার কোনো সঠিক
সুলুক-সন্ধান জানি না।
হঠাৎ ই আবিষ্কার করলাম যে
আমার ভাবনার বৃত্তটি তোমাকে কেন্দ্র করেই ঘুরছে।
যদি প্রশ্ন কর কেন এমন হচ্ছে তার কোনো সদুত্তর দিতে পারব না।
পৃথিবীতে কত রহস্যই তো অমীমাংসিত থেকে যায়।
এটাও না হয় তেমন একটি বিষয় হয়েই রইল।


স্বাধীন দেশ জীবিত গেরিলাদের চায় না.........



তারিখঃ ৮ জুন ২০১১
স্থানঃ মুক্তিযোদ্ধা কল্যাণ ট্রাস্ট, গুলিস্তান। সময়ঃ সকাল ১১টা
ঢোকার মুখেই help desk বাংলায় বেশ বড় করে লিখা সৎ পরামর্শ কেন্দ্র। অথচ সারাদিনেও সৎ তো দূরের কথা অন্তত কুপরামর্শ দেয়ার মতও কারো দেখা নেই। ভেতরে অসংখ্য বৃদ্ধ- বৃদ্ধার কোলাহল। এদের কেউ এসেছেন সুদূর পঞ্চগড় থেকে, কেউবা ভোলা, আবার কেউ পদ্মাপারের। এদের মধ্যে আছেন নাটোরের ছমির শেখ, হানাদারদের বাঙ্কারের কাছে গিয়ে গ্রেনেড চার্জ করতে যাঁর এতটুকু বুক কাপেনি, আজ তাঁর সারা শরীর কাঁপে। আছেন ভৈরবের যুদ্ধে পা হারানো আব্দুল মিয়া, আরও আছেন রহিমা বিবি, যুদ্ধ যার স্বামীকে কেড়েছে, আর নিয়তি কেড়েছে বাকিটুকু। কারো দরকার রেশন কার্ড, আবার কারো ভাতাসুবিধা।
একদিকে তাঁদের কোলাহল অন্যদিকে দ্বায়িত্বরত কর্মকর্তার ধমক " আপনারা এটা মাছের বাজার পেয়েছেন নাকি?"  এই ধমকেও কারো কোন প্রতিক্রিয়া হয়না। কারণ, একদিন যাঁদের ধমনীতে রক্ত টগবগ করে ফুটত আজ তাঁরা অসহায়,ন্যুজ।যতটা না বয়সের ভারে তার চেয়ে বেশি অপমানে, গ্লানিতে।
হায়রে স্বাধীনতা ! অথচ আজ আমরা যে এইদেশে স্বাধীনভাবে বুক ভরে নিঃশ্বাস নিচ্ছি তার প্রতিটা কণা এই মুক্তিযোদ্ধারা অর্জন করে এনেছেন। যে কর্মকর্তাটি একজন মুক্তিযোদ্ধাকে ধমক দিল তার সেই ধমক দেয়ার অধিকারটুকুও এই মুক্তিযোদ্ধারাই ছিনিয়ে এনেছেন।
জীবিত অবস্থায় আমরা যাঁদের এতটুকু সম্মান জানাতে পারছিনা মরার পরে রাষ্ট্রীয় সম্মানে তাঁদের কি-ইবা আসে যায়।
আর তাই হয়তো সেক্টর কমান্ডার মেজর খালেদ মোশারফ বলে গিয়েছিলেন " স্বাধীন দেশ জীবিত গেরিলাদের চায় না, চায় রক্তস্নাত শহীদ............
নির্ঝরা শ্রাবণ


বাংলায় লিখি: ১ 



কাগজে কলমে বাংলা লেখা যত সহজ, কম্পিউটারে টাইপ করাটা এখনও তত সহজ নয়। বাংলা বর্ণমালা নিয়ে যারা কাজ করেন তারা জানেন এটা কতটা জটিলতাপূর্ণ। ঢাকা বিশ্বাবিদ্যালয়ের চারুকলা অনুষদের গ্রাফিক ডিজাইন বিভাগের পাঠ্যক্রমের অংশ হিসেবে অনার্স ও মাস্টার্স কোর্স-এ আমাদের বাংলা বর্ণমালার কতগুলো সেট বানাতে হয়। কাজটা মোটেও সহজ নয় বলে প্রতিবছর এখান থেকে অনেকে পাশ করে বের হলেও বাংলা টাইপোগ্রাফী নিয়ে কাজ করছেন হাতে গোনা কয়েকজন। সম্প্রতি রবি'র নতুন ফন্ট ডিজাইন ও ডেভেলপমেন্ট-এ কাজ করার সুযোগ পাওয়ার পর বাংলা টাইপোগ্রাফীর এক অজানা অধ্যায় আমাদের কাছে প্রকাশিত হয়। তার-ই আলোকে আসছে দিনে আমরা চেষ্টা করব আমাদের অভিজ্ঞতা বিনিময়ের।
সন্দেহ নেই যে 'বিজয়' চলমান সময়ের সবচেয়ে ব্যবসাসফল বাংলা টাইপিং সফটওয়ার। আমি পুরনো ইতিহাস খুব একটা জানি না। আমাদের কাজের সময় মাঝেমাঝে 'বিজয়'-র প্রতি কৃতজ্ঞতা বোধ করেছি... মনে হয়েছে এত জটিল কাজটা তারা কিভাবে করেছেন। তবে অধিকাংশ সময়ে বুঝেছি কি কারণে বাংলা টাইপোগ্রাফী নির্মানে ডিজাইনারদের এতটা অনাগ্রহ। 'বিজয়' ব্যবসা করতে চেয়েছে, একচেটিয়া ব্যবসা তারা করেও যাচ্ছে রীতিমত. কিন্তু কোনো রকম দায়বদ্ধতা না থাকলে যা হয় আর কি! বহুল প্রচলিত হবার কারণে সবাই চায় 'বিজয়' তে ব্যবহার করা যায় এমন ফন্ট। কিন্তু 'বিজয়'-র ফন্ট বানানোর যে পদ্ধতি তা অনেকটা দুঃস্বপ্নের মত। 

বাংলা বর্ণমালা নিয়ে সাম্প্রতিক সময়ের আলোচনা সমালোচনা আমাদের মত অনেককে আগ্রহী করছে এ নিয়ে একটু আধটু কথা বলার, অভিজ্ঞতা বিনিময়ের। এটা খুবই ভাল একটা লক্ষন। বাংলা বর্ণমালার জন্যে কিছু ভালো সঞ্চয় এই সুযোগে হয়ে যাবে বলে আমার বিশ্বাস। এতদিন কে কি নিয়ে রাজত্ব করেছে তার বদলে যোগ্যতমের-ই জয় হবে এটাই আমরা চাই। পরবর্তী পর্বের লেখাগুলোতে আমরা চেষ্টা করব বাংলা বর্ণমালার কিছু নান্দনিক দিক তুলে ধরতে। সেইসাথে যারা বর্ণমালা নিয়ে কাজ করতে চান তাদের জন্যে কিছু অনভিজ্ঞ দিকনির্দেশনা।
ভালো থাকুন। 
nazimuddaula milon
www.lifearoundme.com
+88 01817 109220


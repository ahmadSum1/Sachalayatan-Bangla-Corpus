কর নয় প্রাইভেট ইউনিভার্সিটি গুলোতে সরকারের সুনজর চাই 



গত বছর এইচএসসি পাশ করে বের হয়েছিল প্রায় পাঁচ লাখ ৮৫ হাজার শিক্ষার্থী। এদের মধ্যে জিপিএ-৫ পেয়েছিল ৭০ হাজার ৬০২ জন শিক্ষার্থী। মেধা তালিকা অনুসারে পাবলিক ইউনিভার্সিটিতে ভর্তি হতে চাইলেও প্রায় ২০ হাজারেরও অধিক জিপিএ-৫ প্রাপ্ত শিক্ষার্থীও পাবলিক বিশ্ববিদ্যালয়ে ভর্তি হতে পারতোনা। প্রতি বছর যে পরিমান শিক্ষার্থী উচ্চমাধ্যমিক পাশ করে বের হয় তার প্রায় ৪০ ভাগ ভর্তি হবার সুযোগ পায় পাবলিক বিশ্ববিদ্যালয়ে আর বাকি প্রায় ৬০ ভাগ শিক্ষার্থীকে ভর্তি হতে হয় জাতীয় বিশ্ববিদ্যালয় বা প্রাইভেট বিশ্ববিদ্যালয়ে।
জাতীয় বিশ্ববিদ্যালয়ের সেশন জটের খবর কারোই অজানা নয়। তাই এইচএসসি পাশ শেষে অনেকেরই প্রথম পছন্দ থাকে প্রাইভেট বিশ্ববিদ্যালয়। প্রাইভেট বিশ্ববিদ্যালয়ে ভর্তি হওয়া শিক্ষার্থীদের সবাই উচ্চবিত্ত পরিবারের হয়না। কেউ হয় মধ্যবিত্ত পরিবারের, কেউ নিম্নবিত্ত পরিবারের। আমরা যারা প্রাইভেট বিশ্ববিদ্যালয় গুলিতে পড়ি তারা ভর্তির আগেই বিশ্ববিদ্যালয় গুলি থেকে সর্বমোট খরচের একটি হিসাব নিয়ে তারপর ভর্তি হই। কিন্তু ভর্তির কিছুদিন পরেই আমরা বুঝতে পারি আরো কত রকম আনুষঙ্গিক খরচ থাকতে পারে। লেট-ফি, ফাউন্ডেশন-ডে ফি ইত্যাদি ইত্যাদি। টিউশন ফি আর আনুষঙ্গিক ফী দিতেই হাঁসফাঁস ধরে যায়। 
এমতাবস্থায় এবারের বাজেটে বিশ্ববিদ্যালয় গুলির  উপর ১০ শতাংশ হারে মূল্য সংযোজন কর (মূসক) আরোপের প্রস্তাব করা হয়েছে। পরোক্ষভাবে আসলে এই কর শিক্ষার্থীদের উপরেই আরোপ করা হয়েছে, কারন বিশ্ববিদ্যালয়গুলি শিক্ষার্থীদের কাছে থেকেই অতিরিক্ত টাকাটা আদায় করবে। 
যেখানে শিক্ষার্থীদের উচ্চশিক্ষার জন্যে শিক্ষাপ্রতিষ্ঠান এবং সুষ্ঠু পরিবেশ তৈরী করে দেয়া সরকারের দায়িত্ব সেখানে এই কর আরোপ উচ্চশিক্ষার পথে বিশাল বাধা ছাড়া আর কোনই সুফল দেবে না।
প্রাইভেট বিশ্ববিদ্যালয় গুলি সরকার ঘোষিত অলাভজনক প্রতিষ্ঠান। কিন্তু আসলেই কি তাই? মাস শেষে কর্তৃপক্ষ কিন্তু ঠিকই কয়েক কোটি টাকা মুনাফা ঘরে তোলে। কিন্তু সে হিসেবে ল্যাব ফ্যাসিলিটি, পার্মানেন্ট ক্যম্পাস, প্রয়োজনীয় সংখ্যক শিক্ষক বা গবেষণার সুযোগ খুবই নগন্য। আমরা যদি পৃথিবীর শ্রেষ্ঠ বিদ্যাপীঠগুলির দিকে নজর দিই, তাহলে কিন্তু প্রাইভেট বিশ্ববিদ্যালয়ের সংখ্যা মোটেও হাতেগোনা নয়। হার্ভার্ড বিশ্ববিদ্যালয়, ম্যাসাচুসেটস ইন্সটিটিউট অফ টেকনোলজি(এমআইটি), অক্সফোর্ড বিশ্ববিদ্যালয়, ক্যামব্রিজ বিশ্ববিদ্যালয়, স্ট্যানফোর্ড বিশ্ববিদ্যালয়, প্রিন্সটন বিশ্ববিদ্যালয় এগুলি সবই বেসরকারী। সরকারী পৃষ্ঠপোষকতা ছাড়া এই বিশ্ববিদ্যালয়গুলি আজ এই অবস্থানে কোন দিনও আসতে পারতোনা।
প্রাইভেট বিশ্ববিদ্যালয়ের মালিকপক্ষ  বহুদিন ধরেই বিশ্ববিদ্যালয়গুলিকে ব্যাবসায়িক প্রতিষ্ঠান হিসেবে ব্যাবহার করে আসছে।বাজেটে ১০ ভাগ কর নির্ধারণ তাদের সেই লাভজনক প্রতিষ্ঠান হিসেবে ব্যবহার করাকেই বৈধতা দিল। এতদিন এই শিক্ষার্থীরা মালিকপক্ষের যাঁতাকলে পিষ্ট ছিল এখন সরকারী যাঁতাকলেও তাদের পিষ্ট হতে হবে।
সরকারের এই অনুচিত সিদ্ধান্তটি যদি বহাল থাকে আর বেসরকারি বিশ্ববিদ্যালয় মালিকপক্ষ যদি শিক্ষাপ্রতিষ্ঠান গুলিকে ব্যাবসায়িক প্রতিষ্ঠান হিসেবে ব্যাবহার করতেই থাকে তাহলে এই দেশের কোন বেসরকারী বিশ্ববিদ্যালয়ই সারা বিশ্বে কেন, এশিয়ার সেরাতেই দাঁড়াতে পারবেনা।
উচ্চশিক্ষার পথ সুগম করতে সরকারের, প্রাইভেট বিশ্ববিদ্যালয়ের উপর থেকে কর গ্রহনের মত সিদ্ধান্ত বর্জনের পাশাপাশি প্রতিষ্ঠানগুলিতে সুশিক্ষা দানের ব্যাপারটি নিশ্চিত করাটাও জরুরী।
মতিউর রহমান
শিক্ষার্থী, ড্যাফোডিল ইন্টারন্যাশনাল ইউনিভার্সিটি


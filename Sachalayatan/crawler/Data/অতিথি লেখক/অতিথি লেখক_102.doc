জঙ্গল 



"কী চাই?"
পুরু চশমার উপর দিয়ে তাকিয়ে আছেন বজলুর রহমান স্যার। বজলুর রহমান তিতুমীর কলেজের প্রিন্সিপাল। মাথা জুড়ে চকচকে টাক, সৈয়দ হকের মত। সৈয়দ হকের মতই তার অবয়ব, তবে তিনি কিঞ্চিত খর্বকায়। শীত -বর্ষা গরম, সবসময়ই সাফারি পড়েন (তখন এরশাদের আমল চলছে)। দেখলেই মনে হয় রেগে আছেন। বজলুর রহমানের বড় মেয়ে তিতুমীর কলেজেরই ছাত্রী। কোনো এক বিচিত্র কারণে ছেলেরা মেয়েটিকে বি ফিফটি টু বলে ডাকে। বি ফিফটি টু একটি বোমারু বিমানের নাম, এতে রাগার কী আছে!
 ঃ স্যার আমরা আপনার পারমিশন নিতে এসেছিলাম। 
আজাদ ভাই পারলে বিনয়ে প্রায় নুয়ে পড়েন। আজাদ ভাই আমাদের ট্রুপ লিডার। আমাদের মানে তিতুমীর কলেজ রোভার স্কাউটসের। প্রতিদিন সকালবেলা কলেজের মাঠে ছাত্রদের দুটো দল লেফট রাইট করে। একদিকে বি এন সি সি অন্যদিকে স্কাউটস। আমি শুরুতে বি এন সি সি তে ছিলাম, শুনেছি বছরে একদিন বি এন সি সির ছেলেরা চাঁদমারিতে যায়। তিনটা করে গুলি বরাদ্ধ থাকে সবার জন্য, সত্যিকারের রাইফেল আর সত্যিকারের গুলি। সেই গুলির লোভেই আমার বি এন সি সি তে যাওয়া। বিমানবাহিনীর একজন হাবিলদার ছিলেন আমাদের ট্রেনার। লেফট রাইট না বলে বলতেন এক দো, এক দো । প্রথম দিন, হাবিলদার বাঁজখাই গলায় সাবধান বলেই এক দো এক দো শুরু করে দিয়েছেন। আমি হাত তুলে বললাম,
ঃ এক দো এক দো করছেন কেন? অ্যাক দুই বলেন, এটা কি  পাকিস্তান? হাবিলদার থতমত খেয়ে গেলেন ঃ কী বলতে চাও তুমি?  ব্যাপার টা জটিল হবার আগেই বি এন সি সির বড় ভাই রা 'বাদ দেন ওস্তাদ,  নতুন ছেলে, মাত্র কলেজে ভর্তি হয়েছে' বলে সামাল দিলেন। ওই দিন আর এক দো এক দো হলনা, কলেজের মাঠে দশটা চক্কর দিয়ে হাঁপাতে হাঁপতে শেষ করলাম সকাল। পরেরদিন হাবিলদার আর আসেন নি। তৃতীয় সকাল, হাবিলদার হাজির, একা নয়, সাথে নিয়ে এসেছেন আরেক হাবিলদার কে। দুটো দলে ভাগ হয়ে প্যারেড করছি আমরা। হাবিলদারের দলে যে আমি নেই সেটা বলাই বাহুল্য। নতুন হাবিলদার বাম ডান আর পুরনো হাবিলদার এক দো বলে শুরু করেছেন। আমরা বাম ডান করছি এবং থেকে থেকে খিক খিক করে হাসছি। আমাদের হাবিলদারও হাসছেন, তবে মুচকি মুচকি।  হাসার কারণ রয়েছে। কারণ হলো সাগর, আমারি মত নতুন ছাত্র, সেও গুলির লোভে বি এন সি সি তে যোগ দিয়েছে। পুরনো ঢাকার ছেলে, উর্দু ভালই জানে। হাবিলদার যখনি বলেন এক দো এক দো, সাগর পিন পিন করে বলে উঠে "ইয়ে সালেকো ফেক দো, ফেক দো"। শেষমেষ প্যারেড বন্ধ করে হো হো করে হাসা শুরু করে দিলাম আমরা। আমাদের হাবিলদারের অবস্থা আরো খারাপ, সে হাসতে হাসতে মাটিতে বসে পড়েছে। পুরনো হাবিলদার রেগেমেগে অস্থির। উত্তেজনার চোটে কী কী যে বলছেন বোঝাই যাচ্ছেনা। যাই হোক, আমরা বিদ্রোহ করে বেরিয়ে এলাম, সাগরের ভাষায় "গুল্লি মারি গুলি করার"।  
বেরিয়ে যে এলাম এখন যাই কোথায়? রিপন এসে জানালো স্কাউটসরা নাকি মাঝে মাঝেই ক্যাম্পিং যায়। পরদিন যোগ দিলাম স্কাউটস এ,  আমাদের কোনো ট্রেনার নেই, একটু আধটু বাম ডান করি আর দূর থেকে বি এন সি সি দের নিয়ে মশকরা করি। আর শিখি গিঠ দেওয়া। স্কাউটস এ যোগ না দিলে জানতেই পারতামনা দুনিয়াতে কত রকমের গিঠ রয়েছে। এই অভিজ্ঞতা পরবর্তিতে আমার দারুন কাজে লেগেছিল। একবার যখন ছাত্র রাজনীতিতে জড়িয়ে পড়লাম, আরেকবার বাংলাদেশ ডিবেট ফেডারেশনে। সেসব কথা এখন থাক।    
গিঠ দিতে দিতে দিতে আমরা ক্লান্ত হয়ে পড়লাম। কবে কখন বন্যা হবে তখন সাঁকো বাঁধব, সেই জন্য গিঠ দিতে শেখা। নতুন একটা কিছু করা দরকার। কে যেন বলল, মনে হয় জুয়েল নাকি মোহন? গাছ লাগালে কেমন হয়? আমাদের কলেজটা বিশাল, সেই তুলনায় গাছ পালা তেমেন একটা নেই বললেই চলে। 
চাইলেই তো আর বৃক্ষরোপণ হয়না, অনুমতি চাই, টাকা চাই। 
 ঃ স্যার আমরা একটা বৃক্ষ রোপন কর্মসূচি করতে চাই, আপনি যদি অনুমতি দেন।
 ঃ তা বেশ তো। গাছ লাগবে এটাতো ভালো কথা, বাজেট নিয়ে এস আমি সই করে দিচ্ছি। 
আজাদ ভাই ভাবতেই পারেননি এত সহজে কাজ উদ্ধার হয়ে যাবে। কিছুক্ষণ বাকরুদ্ধ হয়ে থাকার পর... 
ঃ কোনো চিন্তা করবেন না স্যার। আমার ট্রুপে ষোলো জন আছে, গাছ লাগিয়ে একদম জঙ্গল বানিয়ে ছাড়ব।
ঃ না না, জঙ্গল বানাতে হবেনা।  আমি এলাকার এমপি কে আসতে বলব। কোনো রকম ঝামেলা যেন না হয়, খবরদার। 
বজলুর রহমানের এত সহজে রাজি হবার কারণ তাহলে এম পি। এমপি আমাদের সিরাজ ভাই। কলেজের পুরনো ছাত্র, নতুন বাংলা ছাত্র সমাজের প্রাক্তন নেতা। কিছুদিন আগেও কলেজের ছাত্র সংসদের ভিপি ছিলেন। কেমন করে যেন আটাশিতে এমপি হয়ে গিয়েছেন। অবশ্য ছাত্র থেকে টুপ করে এমপি কেন একেবারে মন্ত্রী হয়ে যাবার উদাহরণও রয়েছে বাংলাদেশে, জিয়াউদ্দিন বাবলু।  এরশাদের মন্ত্রী হবার আগে বাবলু ছিলেন সমাজতন্ত্রী! 
বিপুল উৎসাহে বৃক্ষ রোপন কর্মসূচি অনুষ্ঠিত হয়ে গেল। সিরাজ ভাই কী ভাবে যেন রওশন এরশাদ কে নিয়ে এসেছিলেন। বজলুর রহমান স্যার এর অবস্থা সেদিন আজাদ ভাইয়ের মত, এই তেলতেলে তো এই গদগদ। অতিথিরা চলে গেলেন একটি গাছ লাগিয়ে। গাদা গাদা গাছের চারা পড়ে আছে মাঠের মাঝ খানে। আজাদ ভাই, পলাশ ভাই, ফারুক ভাইয়ের মত সিনিয়ার স্কাউটসরা দাড়িয়ে দাড়িয়ে সিগারেট ফুঁকছেন। ফয়সাল গিয়ে জিগ্গেস করলো "গাছ লাগাবেন না আজাদ ভাই?" 
ঃ তোরাই কর, না পারলে আমরা তো আছিই।  বড় ভাইদের মনে মনে গালি দিয়ে আমরা গাছ লাগানো শুরু করলাম। আমি, মোহন, রিপন, জুয়েল, টিপু, ফয়সাল, রাইসুল, নিপু, আলিমুল, ...............ফার্স্ট ইয়ারের ছেলে সব।    
দশ বছর পর। নতুন বিয়ে করা বউ কে নিয়ে রিক্সা করে যাচ্ছি তিতুমীর কলেজের পাশের রাস্তা দিয়ে। হঠাৎ চোখ পড়ল কলেজের  দিকে, গাছের আড়াল থেকে মূল ভবন টা প্রায় দেখাই যাচ্ছেনা। আজাদ ভাইয়ের কথা সত্যি হয়েছে। আমরা আসলেই একটি জঙ্গল বানিয়ে ফেলেছি। চারিদিক জুড়ে গাছ, গাছ আর গাছ। ঘন সবুজ পাতায় ছাওয়া বড় বড় গাছ। বৈশাখের ঝড়ো হাওয়া লেগে দুলছে, যেন সবুজের ঢেউ খেলে যাচ্ছে কলেজ জুড়ে। গাছের ডালে আটকে রয়েছে লাল টুকটুকে একটি ঘুড়ি। আমি আমার স্ত্রী কে বললাম, 
ঃ এই যে গাছ গুলো দেখছ এগুলো সব আমি লাগিয়েছিলাম। 
মেয়েরা বড়ই নিষ্ঠুর। আমার স্ত্রী খিল খিল করে হেসে দিয়ে বলল,
ঃ বিয়ে করে ফেলেছ, এখন আর মিথ্যে কথা বলে পটাতে হবেনা। 
.............................................................................তারপর আরো পনের বছর। গাছ গুলোর কথা মনে পড়ছে খুব। আছে তো!     
---মোখলেস হোসেন


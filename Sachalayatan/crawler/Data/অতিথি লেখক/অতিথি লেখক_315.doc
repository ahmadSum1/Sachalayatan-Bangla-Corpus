বাল্যবিবাহঃ বাবামায়েরা কি জানেন তারা কী করছেন?



আমার তখন তের বৎসর বয়স। অষ্টম শ্রেণীর ছাত্রী। খুব মেধাবী ছিলাম। আমার শিক্ষকগণ আমাকে নিয়ে স্বপ্ন দেখতেন- আমি একদিন অনেক বড় হব। আমি দেখতেও ভাল ছিলাম, ভদ্র-নম্র ছিলাম। আমার বড় হবার স্বপ্ন ছিল। সব শেষ হয়ে গেল। আমার বাবা-মা আমাকে বিয়ে দিয়ে দিলেন। আমার যখন বিয়ে হয় তখন আমার বয়স তের। বিয়েটা খুব অল্প পরিসরে তাড়াহুড়ো করে হয়ে যায়। 
কিছু মানুষ ছিল আমার পাশে তাদের কথা মনে না করলে খুব অন্যায় হয়ে যাবে। 
ফুপুদের কাউকে ডাকা হয়নি। তবুও লোক মুখে খবর পেয়ে বড় ফুপু চিটাগাং থেকে চলে এলেন। বাবাকে থামানোর চেষ্টা করলেন। বাবা ফুপুর মুখের ওপর বলে দিলেন - তোর মেয়েদের বিয়ে হয়নি তাই আমার মেয়ের বিয়ে ভাংতে এসেছিস। 
অপমানিত, আহত ফুপু তবুও থামলেন না, আমার সমস্ত দায়িত্ব নিয়ে আমাকে নিয়ে যেতে চাইলেন। আমি সাহস পেলাম না, বাবা-মার অপমান হবে বলে ভয় পেলাম। বিয়ের পর দিন আমার স্বামীর সাথে কথা বলার পর কী বুঝলেন কে জানে, আমাকে বুকে নিয়ে অনেক কান্নাকাটি করলেন। আমাকে আবার নিয়ে যাবার প্রস্তাব দিলেন। আমি আবার ভয় পেলাম। গেলাম না। 
যাদের সম্মানের কথা চিন্তা করলাম তারা আমাকে সহায় সম্বলহীন, শিক্ষা হীন একটা ছেলের হাতে তুলে দিলেন। অথচ আমার দাদাকে সবাই একনামে চিনত। আর দাদার অনেক বিষয় সম্পত্তিও ছিল। আত্মীয় স্বজন সবাই হতবাক হয়ে গেল। স্কুলের বন্ধুরা আমার জামাইকে নিয়ে কানাঘুষা করত, হাসাহাসি করত।
যেহেতু শ্বশুর শাশুড়ি নাই, তাই বিয়ের পর বাবার বাড়িই ছিলাম। প্রতি রাতে মা -চাচিরা আমাকে জোর করে বার্থ কন্ট্রোল পিল খাইয়ে জামাইর কাছে পাঠাতো। আমি পিল খেতে পারতাম না, বমি করে ফেলে দিতাম। সেই পিলই তুলে আবার খাইয়ে দিতেন। 
এটা ছিল আমার জন্য ডাবল শাস্তি। কারণ পিল খাওয়ার পর সারাক্ষন বমি বমি লাগতো, মুখ তেতে থাকতো, আর হাত পা এতো জ্বালা পোড়া করতো যে দুই দিনের মধ্যে হাত পায়ের চামড়া উঠে গেল। অথচ আমার দিকে কারও নজর ছিল না। উনারা ব্যস্ত থাকতেন জামাই আদরে। আমার অতটুকুন শরীর রাতের পর রাত ক্ষতবিক্ষত হয়েছে, আমার আপনজনের সামনেই হয়েছে। তারা আসলেই কি আমার আপনজন?
বিয়ের আগে কথা ছিল - আমাকে পড়াশোনায় বাধা দেয়া হবে না। কিন্তু তা হয়নি। এস এস সি পরীক্ষা দেবার আগে অনেক চেষ্টা করেছে যাতে পরীক্ষা দিতে না পারি। ঢাকায় এনে স্কুলে ভর্তি করবে বলে ঢাকায় নিয়ে এল, তারপর ভর্তি তো দূরে থাক বই পর্যন্ত ধরতে দিতো না। আমি অনেক যুদ্ধ করে ফিরে গেলাম বাবার বাড়ি। পরীক্ষা দিলাম, আমাদের স্কুলের সবচেয়ে ভালো রেজাল্ট করলাম। আমার শিক্ষকেরা আশা ছাড়লেন না। এই দিকে আমার জামাই আমাকে আবার ঢাকায় এনে আটকে ফেলেছে। আমার শিক্ষকেরা নিজ উদ্যোগে আমাকে কলেজে ভর্তি করেন, আর বই কিনে পাঠিয়ে দেন। 
তখনো বাচ্চাকাচ্চা আসে নি। আসবে কি করে? তখনো জানিনা একটা বাচ্চার জন্য দুটি শরীর দরকার হয়! স্বামী সংগ তখনো নরক যন্ত্রণা যে! জামাইর অনুপস্থিতিতে পড়াশোনা করতাম। কিন্তু আমি আমার শিক্ষকদের মুখ উজ্জ্বল করতে পারলাম না। আমাকে আর কিছুতেই পরিক্ষা দিতে দেওয়া হলো না। আমার সব স্বপ্ন ধুলোয় লুটালো।
বাবা -মাকে বারবার প্রশ্ন করেছি, কেন তারা আমাকে নিয়ে খেললেন? কোনো সদুত্তর পাইনি। ভাগ্যের দোহাই দিয়ে এড়িয়ে গেছেন। আমি তো উনাদের একমাত্র কন্যা সন্তান ছিলাম। আমার ভাই দুইটা ছোট ছিল। তবে হ্যাঁ, একটা সময়ে মায়ের অনুতাপ দেখেছি। তখন আর আমার কিচ্ছু করার ছিলো না। বাবা দেশের বাইরে যাবার পর মায়ের নামে কিছু রটনা রটেছিল। আমি তার উপর আর ভরসা করতে পারি নি। উনার উপর আমার অনেক অভিমানও ছিলো। ফিরে যাইনি তার কাছে। 
এমনিতেই চার দেয়ালে বন্দী ছিলাম, মায়ের উপর রাগ করে শক্ত খোলসে নিজেকে আটকে ফেল্লাম। কখনো মায়ের ছায়া কেউ আমার মাঝে দেখবেনা বলে প্রতিজ্ঞা করলাম। স্বামীর হাঁ তে হাঁ, না তে না মিলিয়ে চলতে লাগলাম। ও যখন যে ভাবে চেয়েছে, সেই ভাবে ভোগ করেছে।
আপন শ্বশুর শাশুড়ি ছিলো না বলে কথা শোনানোর লোকের অভাব ছিলো না। তাদের নানান কটুক্তি হজম করেছি। এছাড়া কোনো উপায়ও ছিলো না। তত দিনে হয়তো ওকে ভালোবেসে ফেলেছিলাম! ওর মটর সাইকেলের শব্দ পাওয়া মাত্র আয়নায় দাঁড়াতাম। শাড়ি চুল ঠিক করতাম, কী ভাবে হাসলে সুন্দর দেখায়, কী ভাবে তাকালে সুন্দর দেখায়, তার প্রাকটিস করতাম। কিন্তু ঘরে ঢুকে ও আমার দিকে ফিরেও তাকাতো না।
আমাকে দরকার হতো গরম গরম রুটি খাবার জন্য, গরম ভাত খাবার জন্য, মাঝ রাতে শরীরের ক্ষুধা মেটাবার জন্য। ও আমাকে অর্থনৈতিক নিরাপত্তা দেয়নি, ভালবাসা দেয়নি, সুসাস্থ্যের নিস্চয়তা দেয়নি। তবে আমার শরীরটা ওর খুব পছন্দের ছিল।
তারপরও খুব ভরসা করতাম ওর ওপর। আমি একে একে তিনটি কন্যার মা হলাম। কন্যার মা হবার কারনে আমার অবস্থান আরো নীচে নেমে গেল। প্রতিটি কন্যা সন্তান জন্মের পর ঘরে হিমশীতল আবহাওয়া বিরাজ করেছে, যেন প্রচন্ড ঘূর্ণি ঝড়ের পর ছিন্ন ভিন্ন তরী থমকে গিয়েছে।
আমার মেঝ মেয়ে বাসায় জন্মেছে। ওর জন্মের দুই ঘন্টা পর প্রচুর ব্লিডিং শুরু হয়, ফ্লোর ভেসে যায়। জ্ঞান হারিয়ে ফেলি। কিছু বলতে না পারলেও শুনতে পারছিলাম মায়ের চিৎকার আর শুনলাম ওর মটর সাইকেলের হর্ন। আমার মাঝে সাহস ফিরে এলো, মনে হলো -বেচে গেলাম! 
কিছু ক্ষন পর সত্যিই আমার জ্ঞান ফিরলো, তবে আমার জন্য কোনো চিকিৎসার ব্যবস্থা করা হয়নি। আমি এতো রোগা হয়ে গিয়েছিলাম যে মেয়েটিকে বুকের দুধও খাওয়াতে পারিনি। অনেক প্রতিকুল অবস্থার সাথে যুদ্ধ করে দুই মেয়ে আকাশ ছোঁয়া স্বপ্নের পথে এগিয়ে যাচ্ছে। আর ছোটটির জন্য এখনো আমি ছায়ার মতো আছি। আমার বাবা মা আমার সাথে যে অন্যায় করেছে তা আমি আমার মেয়েদের সাথে হতে দেইনি, বেঁচে থাকতে হতে দেব না।
প্রতিটি বাচ্চা জন্মের আগের রাতেও রেপড হয়েছি। রেপড হয়েছি প্রিয় জন হারানোর বেদনায়, রেপড হয়েছি প্রচন্ড অসুস্থতায়ও। আমার ঘেন্না ধরে গেছে, আর পারি না। ভালবাসাহীন চুম্বনে আমার দম আটকে আসে।
একটা কথা খুব জানতে ইচ্ছে করে ----একটা মেয়ে রেপড হলে আমরা খুব চেঁচামেচি করি, কেন করি? মেয়েটির সামাজিক মর্যাদা নষ্ট হয় বলে নাকি তার দেহ ও মন ক্ষতবিক্ষত হয় বলে? যদি মনে করি সামাজিক মর্যাদা নষ্ট হয়, তবে আরও একটা প্রশ্ন এসে যায় যে অন্যায় মেয়েটি করে নাই, তার জন্য সে কেন মর্যাদা হারাবে? কেন সে লজ্জিত হবে? আর যদি মনে করি তার তার দেহ-মন ক্ষতবিক্ষত হয় বলে প্রতিবাদ করি, তবে এই আমরাই কি করে ১২/১৩ বতসরের মেয়েদেরকে বিয়ে দেই? তাও আবার সমাজকে সাক্ষি রেখে? একজন রেপিস্টতো চুপিসারে কাজ সারে, আর একজন লাইসেন্সধারী রেপিস্ট তো সমাজের অনুমতি নিয়ে দিনের পর দিন অতটুকুন শরীরের ওপর নির্যাতন চালায়! তখন কেন সবাই মুখ টিপে মজা দেখে? কেন মেয়েটির ক্ষতবিক্ষত দেহ আমাদের মনকে নাড়া দেয় না? 
আমি মুক্ত বাতাসে শ্বাস নিতে পারব না জানি, কিন্তু আমার মেয়েদের জন্য মুক্ত বাতাসের ব্যবস্থা করে যাচ্ছি। সেই কাহিনী আর একদিন বলব।
- ঝর্না


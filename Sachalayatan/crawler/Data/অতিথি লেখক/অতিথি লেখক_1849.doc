 বর্ণবাদ: শিশুপাঠ…



মাত্র ক’দিন হলো বাংলা টাইপ শিখেছি। তাই বানান ভুলগুলোকে মার্জনা করবেন আশা করি। তাছাড়া এইচ এস সি তে বাংলা প্রথম পত্রে ৩৫ পেয়েছিলাম……
আমার এই লেখাটি একদম নিজের মনের ভাবনা।কাউকে আঘাত করা বা কার মতামতকে ভুল প্রমান করার বিন্দুমাত্র ইচ্ছা আমার নাই। একবছর হল কানাডায় এসেছি। প্রায় প্রথমদিন থেকেই শুনছি কানাডা একটি multicultural country. সবার সব ধরণের স্বাতত্রকে খুব সন্মান করা হয় নাকি এই দেশে।খুবই আনন্দের সাথে দেখলাম আসল ঘটনা। হাসিহাসি মুখে ঠিকই সবরকমের বর্ণবিভেদই চলে এই দেশে।
কিন্তু আমার লেখার পটভূমি কানাডা নয়। বাংলাদেশ!!! আগেই বলেছি এটি আমার ১০০% নিজের অভিজ্ঞতা। আমি মনে করে দেখলাম সবচাইতে ছোট যে বয়সে আমি বর্ণবাদ ব্যাপারটির সাথে পরিচিতি পাই তখন আমি স্কুলেও পড়িনা। আমাদের পাড়ায় আমরা একদল পিচ্চি ছিলাম। আমরা এক্ সাথে বিকালে মাঠে খেলতাম, বাদলাদিনে আড্ডা মারতাম নানা বিষয় নিয়ে। একদিন কথা হচ্ছিল বংশ নিয়ে। আমার বন্ধুরা দেখলাম এই বিষয়ে বেশ খবর রাখে। তাদের মতে “রহমান” আর “ইসলাম” যেসব মানুষের নামের শেষে আছে তারা “বড়” বংশ। যেমন “জিয়াউর রহমান”(তার বছর কয় আগে জিয়া প্রেসিডেণ্ট ছিলেন) আর “কাজী নজরুল ইসলাম” (কিছুদিন আগেই আমাদের এই পিচ্চিদলের একজন নজরুলের “কাঠবিড়ালী” কবিতা মুখস্ত বলে আন্টি মহলে খুব বাহবা পেয়েছিল।)। যেহেতু আমার নাম এর শেষে “রহমান” বা “ইসলাম” কোনটিই নাই, আমি ছোট বংশের মানুষ। বলাবাহুল্য, আমার সাথের দুই পিচ্চির একজন “রহমান” আর  আরেকজন “ইসলাম”। আরেকবার পিপড়া নিয়ে খেলার সময় এক পিচ্চি বলল আমাদের কাল পিপড়া মারা উচিতনা কারণ কাল পিপড়া “মুসলমান”।কিন্তু লাল পিপড়া মারা উচিত কারণ লাল পিপড়া “হিন্দু”।ছোট ছোট বাচ্চা এইসব বড় বংশ, ছোট বংশ; হিন্দু-মুসলিম ভেদাভেদ নিয়ে এই বয়সে এত সচেতন!!! বড় হতে হতে তাদের ভেতর বর্ণবিভেদটার কি অবস্থা হবে কে জানে!!???
তারপরের ঘটনাটি ঘটে আমি যখন পাড়ার আনামী স্কুল থেকে চিটাগাং এর এক নামীদামী “মহিলা” স্কুলে গেলাম। এমনিতেই আমি মানুষটা একটূ হাবা টাইপের। তার উপর একদম পাড়ার স্কুল থেকে নাক উচু বড়লোকদের স্কুলে। দিনের পর দিন পিছনের সিটে বসে থাকি চুপচাপ।কেউ কথা বলেনা। সবার নিজের গ্রুপ আছে। ভেবে দেখেন ক্লাস ফোরে পরে বাচ্চাগুলো।।তাদেরও গ্রুপ!! টিচারাও দেখলাম বিভিন্ন গ্রুপকে বিভিন্ন কাজ দিচ্ছেন…বলছেন, “গত সপ্তাহে এই গ্রুপ এই কাজ করেছে, এই সপ্তাহে ওই গ্রুপ করবে”। নয়/দশ বছরের বাচ্চাদের মধ্যে গ্রুপিং ব্যাপারটা উস্কে দেয়া হচ্ছেনা এই ভাবে? তবে স্কুলটির একটি মজার নিয়ম ছিল। তা হল প্রতি সপ্তাহে সামনের সারির ছাত্রছাত্রীরা একদম পিছনের সারিতে বসবে আর পিছনের সারি এক সিট সামনে আসবে। এই নিয়মের কারণে এক শুভদিনে ক্লাশের এক দয়াবতীর পাশে বসতে পারলাম। সেই মিষ্টিমুখের মেয়েটা হঠাত জিজ্ঞেস করল; “ তোমাদের ফ্রিজে কি coke আছে?” কী ভাল কপাল আমার!!! তার কিছুদিন আগেই আমার মেরিনার ভাই ফ্রিজ আর coke দুটোই কিনে এনেছিল। তা না হলে হয়ত জিজ্ঞেস করে বসতাম ফ্রিজ কি? তাই সেবার একজন বন্ধু পেলাম স্কুলে প্রথমবারের মত। পরে শুনেছিলাম ওই বেচারি আরো কয়েকজনকে বাতিল করেছিল ফ্রিজে coke না থাকার কারণে। কারণ ও শুনেছে ফ্রিজে কোক না থাকলে বড়লোক হয়না। আর বড়লোক ছাড়া ও বন্ধু হয়না………………। কী অবস্থা??? সেই বয়সেই বেচারীকে শ্রেণী সচেতন হতে হয়েছে!!!
উপরের দুটি ঘটনার পাত্রপাত্রীদের সাথে আমার আজকাল প্রায়ই কথা হয়। একবার লজ্জা দেবার উদ্দেশ্যে জিজ্ঞেস করেছিলাম সেদিনের কথা…আমার এক বন্ধু কিছুখন চুপ থেকে বলল, বাবা-মাদের উচিত বাচ্চাদের সামনে এমন কিছু না বলা যেখান থেকে বাচ্চারা এমন কিছু শেখে যেটি মানুষের মনে আঘাত দেয়। আমি কখনই মনে করিনা কোন বাচ্চা এই ব্যাপারগুলো নিজে নিজে শেখে। ওরা বড়দেরকে যেসব কথা বলতে দেখে, যেসব কাজ করতে দেখে তাই-ই নিজেরা করার চেষ্টা করে।
আমাকে আর কিছু উদ্ভট ঘটনার মুখমুখি হতে হয়েছে। তাও বলব একে একে। তবে শিশুকালের এই বর্ণবিভেদ আমাকে তেমন একটা হয়ত প্রভাবিত করেনি। কারণ ওইযে বললাম আমি বরাবরই একটূ হাবা টাইপের তাই হয়ত নিরেট মাথায় তেমন আলোড়ন ফেলেনি। অবশ্য করেনি তাইবা বলি কিভাবে। আজ ২৫/২৬ বছর পরও যেহেতু মনে রেখেছি; কিছুটাও হলেও হয়ত আহত হয়েছিলাম।
বাচ্চাদের মানসিকতার সুষ্ঠূ গঠনে সচেতন বাবামারা আরো একটু সচেতন হবেন তা আশা করি।আমার ছেলে আজকে স্কুল এ গিয়ে এইরকম পরিস্তিতির সামনে পড়লে আমি তা মেনে নিতে পারবনা কখনই। কারণ আমি কিছু মানুষ দেখেছি; ওরা শিশুকালের কিছু তিক্ত অভিজ্ঞতাকে মনের মধ্যে এমন ভাবে স্থান দিয়েছে যে অনেক বড় হয়েও সেই তিক্ততা ভুলতে পারেনি…… এই না ভুলতে পারাটা কিন্তু সেইসব মানুষ আর তার চার পাশের অনেকের অনেক কষ্টের কারণও হয়েছে।
(চলবে)


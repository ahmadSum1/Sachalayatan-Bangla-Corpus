প্রথম এবং দ্বিতীয় প্রজন্মের প্রবাসীদের ভাষা-সংস্কৃতি



শুধু ২১শে ফেব্রুয়ারিই নয়, আমার মতে একজন প্রথম প্রজন্মের প্রবাসীর জন্য তার প্রতিটি দিনই মাতৃভাষা দিবস| ব্যাপারটি হয় দু'ভাবে| যদি মাতৃভাষা দিবসটিকে আমরা মাতৃভাষার উপর তার অধিকারকে বুঝে থাকি তাহলে অন্য ভাষার সাথে তার যে দ্বন্দ্ব হয় সে দ্বন্দ্বের স্বরূপটি দু'রকমের...প্রথমটি নিজের সাথে এবং অপরটি তার পরবর্তী প্রজন্মের অর্থাত্ তার সন্তানদের সাথে|
ভাষা মানে শুধু সংস্কৃতি-কৃষ্টি বা জাতিগত পরিচয়ের ভিত্তি নয়, ভাষা মানে অর্থনীতিও| এই ভাষাগত অর্থনীতি'র ব্যাপারটা প্রথম প্রজন্মের প্রবাসীরা প্রতিদিনই অনুভব করে| যে দেশে সে প্রবাসী সে দেশের ভাষার উপর আকাঙ্খিত দখল না থাকায় সে একটা ভাষাগত দ্বন্দ্বের সম্মুখীন হয়| মূলত এই দ্বন্দ্বটি ঘটে পেশাগত জীবনে| তবে এ ক্ষেত্রে একটি বড় রকমের ব্যাতিক্রমও আছে| মূলত প্রথম প্রজন্মের প্রবাসীরা নিজ নিজ কম্যুনিটি কেন্দ্রিক জীবনযাপন করায় তাদের ভাষা দক্ষতার সম্ভাবনা আরও সংকুচিত হয়ে পড়ে| একটি সমাজ যতই মাল্টি-কালচারাল হোক না কেন বিভিন্ন কম্যুনিটির মধ্যে সাংস্কৃতিক আদান-প্রদান শুরু হয় দ্বিতীয় প্রজন্ম থেকেই|
প্রধানত সন্তানদের সাথে প্রথম প্রজন্মের প্রবাসীদের ভাষাগত দ্বন্দ্বটা মৌলিক| কিছু ব্যাতিক্রম বাদে প্রবাসীরা চান তাদের সন্তানরা তাদের পূর্বপুরুষদের মাতৃভাষা জানুক| অবশ্য অনেকেই আছেন সন্তানদের Native language এর অজ্ঞানতা নিয়ে সচেতন না...এতে তাদের একরকমের আত্মতৃপ্তিই থাকে| তাঁরা মনে করেন প্রবাসী ভাষার চেয়ে "মাতৃভাষার" উপর জোর দিলে তাদের সন্তানদের প্রবাসে প্রতিষ্ঠা পেতে সমস্যা হবে| যাঁরা চান সন্তান মাতৃভাষা জানুক তারা ভাষাটি শেখানোর ব্যাবস্থা করেন, তাদের সাথে সেই ভাষায় কথা বলার চেষ্টা করেন| তাঁরা মনে করে সন্তান যদি তার পূর্বপুরুষদের ভাষাটি না জানে তাতে প্রজন্ম থেকে প্রজন্ম ধরে যে ভাষা-সংস্কৃতি তাঁরা লালন করেছেন তা থেকে বিচ্যুত হবে| আবার কিছু পরিবার আছে যারা প্রবাসী ভাষার চেয়ে নিজেদের মাতৃভাষাকে এতটাই গুরুত্ব দেয় যে প্রবাসে জন্মগ্রহণকারী সন্তানদের প্রবাসী ভাষার উপরই দখল থাকে না| তবে তাদের সংখা অল্প|
এর ফলস্রুতিতে দ্বিতীয় প্রজন্ম এক ধরনের ভাষাগত চাপ অনুভব করে| এই চাপের ফলটা সবসময় যে "Positive" হবে তা নয়| দ্বিতীয় প্রজন্মের কম অংশই তার Native language “আত্মস্থ” করতে পারে| এই "আত্মস্থ" বলতে শুধু মৌখিক Fluency কেই বোঝানো হচ্ছে না...সেই সাথে একটি ভাষার মৌলিক চরিত্র, সাহিত্য, সেই ভাষাজাত Humour কে জানার ক্ষমতাকেও বোঝানো হচ্ছে| দ্বিতীয় প্রজন্মের অনেকেই “অনর্গল” "মাতৃভাষা" বলতে পারে, তবে “আত্মস্থ” করা সম্ভব হয় না| তাদের অনেকেই একধরনের মনো-দৈহিক ভাষা-বৈরিতা, অসচ্ছন্দতা নিয়ে বড় হয়| আর এই ভাষা-বৈরিতা, অসচ্ছন্দতার কারণেই তারা বাবা মা'র সাথে "মাতৃভাষা"য় কথা বলার চেষ্টা করলেও দ্বিতীয় প্রজন্মের অন্যান্যদের সাথে প্রবাসী ভাষাতেই কথা বলে| দৃশ্যমান না হলেও তারা বুঝে বা না বুঝেই একরকমের “সংকর-সংস্কৃতি” লালন করে| পূর্বপুরুষের মাতৃভাষাটি নয়...বরং প্রবাসী ভাষাটিই তাদের First language হয়|
দেখা গেছে প্রবাসে দ্বিতীয় প্রজন্ম থেকেই Native language এর ক্ষরণটা শুরু হয় এবং তার পরবর্তী প্রজন্ম থেকে সেটা হারিয়ে যায়| প্রবাসে থেকে প্রজন্ম থেকে প্রজন্ম ধরে মাতৃভাষাকে ধরে রাখা সম্ভব হয় না| আসলে এই ধরে রাখার কোন বাস্তব সম্মত কারণও নেই| ধরে না  রাখার  প্রধান কারণটি স্বদেশ থেকে দূরত্ব| আর পৃথিবীর প্রধান ভাষাগুলোর সাংস্কৃতিক এবং অর্থনৈতিক দখলদারিত্বও একটি বড় কারণ| তাই নিজের ভাষা-সংস্কৃতি নিয়ে প্রথম প্রজন্মের যে আবেগ সেটা দূর প্রবাসে প্রজন্মান্তরে সঞ্চারিত হওযার পথটি দীর্ঘতর হয় না| 
---হাসান রায়হান


আমাদের বিজ্ঞানের গবেষণার প্রয়োজনীয়তা ও বর্তমান প্রেক্ষাপট



কয়েক দিন ধরে একটা কথা সামজিক মাধ্যম গুলোতে জীন বিজ্ঞানী মাকসুদুল হকের পাট ও ছত্রাকের জীবন রহস্য   আবিষ্কারের (যদি ও “জীবন রহস্য আবিষ্কারের”এই কথার সাথে অনেক ধরনের মতামত আছে) পর থেকে বেশ ঘটা করে একটা আলোচনা হচ্ছে আর সেটা হল আমাদের এই মুহূর্তে  গবেষণা কতটুকু প্রয়োজন বা আদৌ প্রয়োজন আছে কিনা। যেই দেশটিতে  শতকরা ৪৯ জন দারিদ্র সীমার নিচে বাস করে যেখানে মানুষের তিন বেলা আহারের জন্য অনবরত জীবন যুদ্ধের মাঠে থাকতে হয় আর সেখানে গবেষণা! আমাদের দেশটি সময়ের হিসেবে কৈশোর কাটিয়ে ভরা যৌবনে পদার্পণ করলেও সত্যিকারের দেশ হিসেবে এখন ও সেই শিশুকালে আছি। কি বলেন খাদ্য , কি বলেন চিকিৎসা বা বলেন প্রযুক্তির কথা সব ক্ষেত্রেই আমরা অন্যের উপর নির্ভরশীল। আমরা এখন প্রায় ৩৯ টি দেশে ঔষধ রপ্তানি করি। আমার জানা মতে আমাদের এমন কোণ একটা ঔষধ নেই যে আমার দাবি নিয়ে বলতে পারি সেই ঔষধ টা আমাদের নিজস্ব আবিষ্কার।  বাংলাদেশে প্রায় ২১০ টি ফার্মাসিটিক্যাল আছে কিন্তু একটির ও সত্যিকারের গবেষণার ব্যবস্থা নেই যেখান থেকে মৌলিক গবেষণার মাধ্যমে নতুন কিছু দেয়া যাবে। অর্থনীতি ভাষায়  কোন কিছু উন্নতি একটা স্তরে গিয়ে বন্ধ হয়ে যায় যদি না সেখানে নতুন কিছু ধারনা না থাকে, নতুন আবিষ্কার সব সময় যেকোনো প্রতিষ্ঠান উন্নতির সোপানে নিয়ে যায় । আর নতুন কিছু পাওয়া যায় গবেষণার মাধ্যমেই। সেই ক্ষেত্রে অ্যাপেলের ব্যাবসায়িক সাফল্যের কথা বলতে পারি। আজকের অ্যাপেলের এই  সাফল্যের পিছনে কাজ করে তাদের ধারাবাহিক গবেষণা। 
এখন আসা যাক মাকসুদুল হকের গবেষণা নিয়ে, আমি এখানে উনার গবেষণার বিষয়বস্তু নিয়ে আলোচনা করব না। উনার বর্তমান প্রকল্প পাটের উপর ছত্রাকের ক্ষতিকর প্রভাব নিয়ে। এই প্রকল্পে প্রথম ধাপে সরকার থেকে বরাদ্দ ছিল প্রায় ৬৬ কোটি টাকা। আর এই বিপুল পরিমাণ টাকা (যদিও গবেষণায় এই পরিমাণ টাকা খুবিই অল্প) নিয়ে অনেক কথা উঠেছে। তাদের পক্ষে যুক্তি হল  এই দেশে অনেক মানুষ এখন ও রাতের পর রাত না খেয়ে খোলা আকাশের নিচে রাতযাপন করে, আর সেখানে গবেষণায় এত টাকা খরচ করা বিলাসিতা ছাড়া আর কিছুই না।
কিন্তু আমি বলব, না!  এটা কোন বিলাসিতা না, এটা আসলে আমাদের প্রয়োজনের অর্থ ব্যয়! একটা দেশর বিজ্ঞান ও প্রযুক্তিতে এগিয়ে যাওয়ার পেছনে কাজ করে সেই দেশের গবেষণার যোগ্যতা ও অবকাঠামোগত সুবিধা। মাকসুদুল হক ও তার গবেষণা দল সেই জিনিষটাই সরকারের পৃষ্ঠপোষকতায় শুরু করেছে।  মাকসুদুল হক তার গবেষণার মাধ্যমে কি পেল বা কি পেল না সেটার আমার চিন্তায় আসে না। উনি গবেষণার জন্য একটা পরিবেশ সৃষ্টি করে দিল, আর সাথে করে সরকারী গবেষকদের একটা বার্তা দিল যে তারাও পারে, শুধু দরকার উপযুক্ত একজন নেতার। 
আর উনার গবেষণার বিষয়ে অনেককে বলতে শুনেছি এ আবার এমন কি আবিষ্কার। কিন্তু আমি বলব এটাকে অবজ্ঞা করে দেখার সুযোগ নেই। আমাদের দেশে প্রতি বছর পাটের পচন রোগে কৃষক আর্থিক ভাবে অনেক ক্ষতি হয়, পাটের সংরক্ষণ, পাটের উজ্জ্বলতা বৃদ্ধি এই সব সমস্যার সমাধানের প্রাথমিক ধাপ মাত্র। যদিও এই গবেষণার ফলে দ্রুত হয়তো ফলাফল পাওয়া যাবে না কিন্তু দীর্ঘ মেয়াদী কথা চিন্তা করলে এই গবেষণা অনেক কিছুর সমাধান দিতে পারে।
যারা বলে এত টাকা গবেষণায় খরচ না করে গরীব মানুষের জন্য মৌলিক চাহিদার পেছনে খরচ করলে অনেক ভাল হত। আমি ও বলছি গরীব মানুষের মৌলিক চাহিদা গুলো মেটানো দরকার কিন্তু তা কখনই আমি গবেষণায় টাকা বাঁচিয়ে গরীব মানুষের মৌলিক চাহিদা মেটানোর পক্ষে না। যারা এই ধরনের চিন্তা করে আমি যদি তাদের বলি তাহলে আমাদের কোটি কোটি টাকা খরচ করে যুদ্ধবিমান কেন? আমাদের দেশে তাহলে তৃতীয় পজন্মের মোবাইল নেটওয়ার্ক কেন? কেনই বা হাজার হাজার টাকা সেনাবাহিনীর পিছনে খরচ যেখানে গত ৪০ বছরে সেনাবাহিনীর মূল কাজ তেমন কিছুই করেনি। এগুলো সবই দরকার আছে একটা দেশের জন্য আর এই উপাদান গুলো কাজ করে এক একটা মজবুত ইটের গাঁথুনির মতো। আমার কথা হল গবেষণা ও একটি দেশের একটি মজবুত ইটের মত।
সময় এসেছে এখন বিশ্বকে কিছু দেবার। সবাই এতদিন জানত আমারা শুধু নেই, বিশ্বকে তেমন কিছু দেই না (যদিও সত্যেন বোসের মত আরও বিজ্ঞানী ছিল)। ব্যাপারটা এ রকম মনে করুন কয়েকজন মিলে একটা বনভোজন আয়োজন করা হল যেখানে যে যার যার মত করে কিছু দিচ্ছে কিন্তু সেখানে একজন কিছু দিচ্ছে না। তখন সবার মধ্যে একটা ধারনা হয় যে ঐ লোকটি অপরের কাজ থেকে শুধু নেয় দেয় না কিছুই। আমাদের অবস্থা ঠিক সেই রকম। এখন এই গবেষণার মাধ্যমে আমরা  কিছু কিছু করে দিতে শুরু করেছি। এখান আমাদের শুরু মাত্র, আমাদের দেখালো কিভাবে গবেষণার পথে হাটতে হবে কিভাবে বিজ্ঞানে জগতে অবদান রাখতে হয়।
এই গবেষণার মাধ্যমে আমাদের গবেষণা করার সক্ষমতার প্রমাণ দিল। আমি কখনই বলছি না তারা অনেক অনেক বড় কিছু করে ফেলেছে কিন্তু ভবিষ্যতের জন্য একটা গ্রাউন্ড করে দিল এখন সেখানে ইচ্ছে মত রং দিয়ে রাঙানো যাবে। সেই রাঙানো রোমানা পেইন্টের কোন রং দিয়ে নয় সেই রাঙ্গানো হবে আমাদের মেধা, গবেষণার সক্ষমতার রং দিয়ে। আমার যারা গবেষণায় নিয়োজিত আছি তারা জানি গবেষণায় ঘড়ির কাটা ধরে কোন সময় তালিকা নেই। আর সেই জিনিষটা গড়ে উঠেছে আমাদের ৩০ জন বাংলাদেশের গবেষকদের ভিতর , তাও আবার কোন সরকারি গবেষণার গবেষকদের! উনি আমাদের আরেকটা বার্তা দিয়েছেন যে ইচ্ছে থাকলে আমাদের সরকারি গবেষকদের দিয়ে গবেষণা হবে, দরকার ইচ্ছে আরে প্রয়োজনীয় পৃষ্ঠপোষকতা।
এই গবেষণার মাধ্যমে আরেকটি প্রমাণ হয়েছে আমাদের বর্তমান অবকাঠামোকে ব্যাবহার করেই বিশ্বমানের গবেষণা করা যায়। মাকসুদুল হক উনার তার প্রয়োজনীয় তথ্য বিশ্লেষণ করার জন্য সাহায্য নিয়েছেন বাংলাদেশ টেলিকমিউনিকেশন কোম্পানির তথ্য-প্রযুক্তিবিদদের। এ ধারা এটাই প্রমাণ করে গবেষণার জন্য আমাদের দক্ষতা হচ্ছে এবং মাকসুদুল হকের পাটের জীবন রহস্যে গবেষানায় ও জাফর ইকবাল স্যারের নেতৃতে একদল তথ্য-প্রযুক্তিবিদ কাজ করেছে।
আরেকটি উধারণ দিয়ে বুঝে নিয়ে কেন আমাদের মত দরিদ্র দেশের গবেষণা বেশি বেশি প্রয়োজন। এখন কারও  ডায়রিয়া হলে সবাই তিনটাকা দামের ওরালস্যালাইন খেয়ে নিতে পারি এবং প্রয়োজনীয় পানি ও লবণের ঘাটতি পূরণ করে যা আমাদের জীবনের জন্য অতি প্রয়োজন। তিন টাকা খরচ করে আমরা খুব সহজেই একটি স্যালাইন পেতে পারি। আর এটা সম্ভব হয়েছে আইসিডিডিআর’ বির বাংলাদেশী বিজ্ঞানীদের কারণে। যদি এটা আমাদের দেশে না আবিষ্কার না হত হয়তো এই স্যালাইনের দাম হত তিন টাকার জায়গায় ত্রিশ টাকা। কারণ হল  এর পেটেন্ট (কেউ কিছু আবিষ্কার করলে সেটার মেধাস্বত্ব) কেনার জন্য ঔষধ কোম্পানি গুলোর অনেক খরচ করতে হত এবং তা পণ্যের দামের সাথে যুক্ত হত। 
আমাদের দেশে দ্রুত বর্ধনশীল জনসংখ্যার বিপরীতে খাদ্য ঘাটতি রয়েছে। আর এই ঘাটতি মেটানো সম্ভব এক মাত্র দ্রুত উৎপাদনশীল ফসল উৎপাদনের মাধ্যমে। এই উৎপাদনশীল ফসল উৎপাদনের জন্য উচ্চ ফলনশীল জাত প্রয়োজন ,আর সেটা গবেষণার মাধ্যমে আমদেরই আবিষ্কার করতে হবে কারণ অন্য দেশ থেকে আমদানি করা জাত আমাদের আবহাওয়াতে যথেষ্ট কার্যকর হয় না হলে ও সেটা ব্যয় সাপেক্ষ।   বাংলাদেশ ধান গবেষণা ইন্সটিটিউট এই পর্যন্ত প্রায় ৬১টি উচ্চ-ফলনশীল ধানের জাত উদ্ভাবন করেছে এবং গত ৪০ বছরে আমাদের ধানের উৎপাদন তিন গুণ বেড়েছে।
যেখানে তৃতীয় বিশ্ব গুলোও এখন গবেষণার দিকে ঝুকছে সেখানে আমরা কেন পিছিয়ে থাকব?  একটা সময় দেশটি উচ্চ ফলনশীল বীজ আমদানি করত চীন থেকে এখন তারা নিজেরাই  উচ্চ ফলনশীল জাতের বীজ উৎপাদন শুরু করে। তৃতীয় বিশ্বের একটি দেশ হয়ে ও ভিয়েতনাম তাদের গবেষণা আমাদের থেকে প্রায় ২০ বছর আগে শুরু করেছে। আমাদের বিশ্ববিদ্যালয় গুলো যেখানে এখন ও পুঁথিগত শিক্ষার মধ্যে সীমাবদ্ধ সেখানে তারা গবেষণার দিকে ঝুকছে
এখন যত কথা বললাম সে তখনই বাস্তবায়ন সম্ভব যখন গবেষণার জন্য পর্যাপ্ত অর্থ থাকে কিন্তু আমাদের মত উন্নয়নশীল দেশে কি করে এত টাকা যোগান দেয়া সম্ভব? আমি এখানে কিছু ধারনা দিব এই গুলোর সাথে আপনার মতামত ভিন্ন হতে পারে।
১। ইন্ডাষ্টি একাডেমী কোঅপারেশন মাধ্যমে আমরা গবেষণার ব্যবস্থা করতে পারি। যেখানে শিল্পকারখানা গুলো প্রয়োজনীয়  গবেষণা অর্থ  দিবে বিশ্ববিদ্যালয়ে এর বিপরীতে শিল্পকারখানা গুলো গবেষণার বেনেফেশিয়াল শেয়ার পাবে। এবং সেই সাথে  শিল্পকারখানার উন্নতি সাধনে সেই গবেষণার ফলাফল ব্যাবহার করতে পারবে। যেমন ধরা যাক “ক” শিল্পপ্রতিষ্টান “খ” বিশ্ববিদ্যালয়কে টাকা দিল ক্যানসার ঔষধ আবিষ্কার গবেষণায়। যদি “খ” বিশ্ববিদ্যালয়  ক্যানসার ঔষধ আবিষ্কার করতে পারে তাহলে ঐ শিল্পপ্রতিষ্টান সেই বিনা খরচে ঐ  ক্যানসারের ঔষধ তৈরির স্বত্ব পাবে।
২। সরকার নিজে উদ্যোগী হয়ে একটি গবেষণা তহবিল গঠন করতে পারে। সেখানে বাংলাদেশের সব বড় প্রতিষ্ঠান প্রতি বছর নূনতম পরিমাণ অর্থ জমা দিবে গবেষণার জন্য। সেখান থেকে সরকার সেই অর্থ বিভিন্ন গবেষণা প্রতিষ্ঠানে বরাদ্দ দিবে। যদি প্রতিষ্ঠান গুলো তাদের বিজ্ঞাপনের বাজেট কিছুটা কমিয়ে বরাদ্দ দেয় তাহলেও সেই পরিমাণটা অনেক হবে আমার আশা। 
 ৩। অথবা সব শিল্পপ্রতিষ্টান গুলো একত্রে মিলে একটি গবেষণা প্রতিষ্ঠান দিতে পারে সেখানে তারাই সব ধরনের সুবিধা নিবে সেখান থেকে এবং সব ধরনের সিদ্ধান্ত গুলো তারায় নিজেরাই নিবে। যেমন:- সব ঔষধ শিল্পপ্রতিষ্টান একত্রে মিলে  একটি ফার্মাকোলজি ইন্সটিটিউট দিতে পারে । আর সেখান থেকে আসা সব ধরনের গবেষণা ফলাফল তারা নিজেদের শিল্পপ্রতিষ্টান ব্যাবহার করতে পারবে।
আমার লেখাটা শেষ করতে চাই বর্তমান সরকারকে ধন্যবাদ দিয়ে। তাদের গবেষণার ক্ষেত্রে কিছু পদক্ষেপ আসলেই প্রশংসার দাবি রাখে। ন্যাশনাল ইন্সটিটিউট অব বায়োটেকনোলজি স্থাপন করেছে এবং  মেডিকেল বায়োটেকনোলজি ইন্সটিটিউট এবং ন্যানো-বায়োটেকনোলজি ইন্সটিটিউট মত গবেষণা প্রতিষ্ঠান জন্য কাজ করছে। দেরীতে হলেও আমদের সরকারের  বোধ উদয়কে স্বাগত জানাই। আর একটা অনুরোধ এই সব গবেষণা প্রতিষ্ঠানে যেন ঠিক জায়গায় ঠিক মানুষটাকে দেয়া হয় এবং কোন ধরনের আমলা ত্রান্তনিক জটিলতার মধ্যে না পরে কাজ গুলো যেন সুস্থ ভাবে হয়। গবেষণা হোক উন্নতির ও মানুষের কল্যানের জন্য।
বিশ্বজিৎ পোদ্দার 
সুনচুনইয়াং বিশ্ববিদ্যালয়
দক্ষিন কোরিয়া


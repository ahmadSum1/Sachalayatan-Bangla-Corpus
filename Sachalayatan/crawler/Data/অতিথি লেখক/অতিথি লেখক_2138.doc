ছবি ও কবিতা 



কবিতার সাথে মিল লাগে এমন কিছু ছবি আর কবিতা/গান পেশ করলাম। আশা করি ভাল লাগবে আপনাদের।  

আবার আসিব ফিরে ধানসিঁড়িটির তীরে...
হয়তো বা হাঁস হব-কিশোরীর-ঘুঙুর রহিবে লাল পায়,
সারাদিন কেটে যাবে কলমির গন্ধ ভরা জলে ভেসে ভেসে;
আবার আসিব আমি বাংলার নদী মাঠ ক্ষেত ভালবেসে
জলাঙ্গীর ঢেউয়ে ভেজা বাংলার এ সবুজ করুণ ডাঙায়;
-জীবনানন্দ দাশ

বাংলা ভাষা উচ্চারিত হলে নিকানো উঠানে ঝরে
রোদ, বারান্দায় লাগে জ্যোৎস্নার চন্দন। 
বাংলাভাষা উচ্চারিত হলে অন্ধ বাউলের একতারা বাজে
উদার গৈ্রিক মাঠে, খোলা পথে, উত্তাল নদীর
বাঁকে বাঁকে, নদীও নর্তকী হয়। 
যখন সকালে নতুন শিক্ষার্থী লেখে তার বাল্যশিক্ষার অক্ষর,
কাননে কুসুমকলি ফোটে, পুকুরে কলস ভাসে।
বাংলাভাষা উচ্চারিত হলে চোখে ভেসে ওঠে কত চেনা ছবি;
মা আমার দোলনা দুলিয়ে কাটছেন
ঘুমপাড়ানিয়া ছড়া কোনসে সুদূরে; সত্তা তার আশাবরী। 
নানি বিষাদসিন্ধু স্পন্দে দুলে দুলে রমজানি সাঁঝে ভাজেন ডালের বড়া, 
আর একুশের প্রথম প্রভাতফেরি- অলৌকিক ভোর। 
 -শামসুর রহমান

ভালোবাসি বলেই তোকে এত দুঃখ দেই প্রতিদিন
আবেগের খোলস ভেঙ্গে সাংসারিক দাবি ও অধিকারে তোর কাছে যাই
ছেড়ে চলে আসি
ফেলে চলে আসি
নেই প্রত্যাশা- নেই অভিমান
নেই জীবনে জীবন জড়ানো স্বপ্নের জাল
তবু কী অদ্ভুত জড়িয়ে থাকা; বৃক্ষ ও মাটিতে বটের লতানো শেকড়
ভালোবাসি বলেই ভালো না বেসেও কেটে যায বহুদিন
ভালবাসি বলেই ভালবাসার কথাটাই বলা হয় না তোকে ।
-মাহবুব লীলেন

যে পাতা সবুজ ছিল, তবুও হলুদ হতে হয় —
শীতের হাড়ের হাত আজও তারে যায় নাই ছুঁয়ে —
যে মুখ যুবার ছিল, তবু যার হয়ে যায় ক্ষয়,
হেমন্ত রাতের আগে ঝরে যায় — পড়ে যায় নুয়ে —
পৃথিবীর এই ব্যথা বিহ্বলতা অন্ধকারে ধুয়ে
পূর্ব সাগরের ঢেউয়ে জলে জলে, পশ্চিম সাগরে
তোমার বিনুনি খুলে — হেঁট হয়ে — পা তোমার থুয়ে —
তোমার নক্ষত্র জ্বেলে — তোমার জলের স্বরে স্বরে
রয়ে যেতে যদি তুমি আকাশের নিচে — নীল পৃথিবীর ‘পরে!
 – জীবনানন্দ দাশ

আকাশ ছোঁয়া দেবদারুর তলে দাঁড়িয়েছ কখনো?
কত তুচ্ছ তুমি!
একবুক সাগরে নেমে কখনো তাকিয়েছ দিগন্তে?
ঢেউয়ের ফেনার চেয়েও অকিঞ্চিৎকর তোমার অস্তিত্ব!
ঘন অমাবস্যায় কখনো তাকিয়েছ ওই তারাভরা আকাশটার পানে?
বিনয়ের সাথেই বলছি,
সেখানে তুমি মলিন ওই আলোকবিন্দুগুলোর চেয়েও!
স্রষ্টা তোমায় প্রতিমা হয়তো করেছেন, অনন্যা করেননি।
শুধু একটিবার এসে দেখে যাও এ হৃদয়ে তোমার স্থান-
আমার জগতে তোমাকে করেছি অনন্ত,
যেখানে আর কারো অস্তিত্ব নেই।
-(লেখকের নাম জানিনা)

মাগো আমি একটি কবিতা লিখেছিলাম;
ঊনচল্লিশ বছর আগে।
বোনের শহীদ হওয়া লজ্জা লাশের উপরে,
হায়েনার গুলিতে বাবার ঝাঁঝরা বুকের ছিদ্র পথে গড়িয়ে পড়া রক্তের অক্ষরে।
কবিতার চারটি চরণ ছিল মাত্র।
__________স্বাধীনতা
________বাংলাদেশ
______বাঙ্গালী
আর-
___লাল সবুজ একটি পতাকা।
আমার কবিতাটি রেখেছিলাম আলতো করে;
লুই আই কানের যত্নে গড়া
লাল ভবনে;
খুব যতনে।
রক্ত দেখি আজ কবিতার চরণে।
রাজাকার,যুদ্ধাপরাধী হায়েনাদের পাপিষ্ঠ পদাঘাতে
শত ছিন্ন হয়ে;
কবিতার খাতা এখন গুমড়ে কাঁদে।
মীর জাফর ঘসেটি বেগমদের ফুলে পূজিত হয়ে,
দেবতা হয়ে ওরা এসে বসে
লুই আই কানের লাল ভবনে।
রক্তের স্বাধ নেওয়া জিহ্বা ঢাকে,
লাল সবুজ পতাকায় মুখোশ বানিয়ে।
আর, আমি লজ্জিত হই, ব্যথিত হই।
ঘুমো ঘোরে হাতড়ে ফিরি,
মাগো আমার কবিতা কই!
-শুদ্ধ শারদ শিশির

কাঁদছে আকাশ, কাঁদছে মন রিমঝিম বৃষ্টি তে বিরহী এ মন 
বন্ধু তুমি ফিরে এসো ...সপ্ন ছোঁয়া বাদল দিন 
বৃষ্টি ধারায় শোধাব আজ ...ভালোবাসার সবটুকু ঋণ ।
বন্ধু আমি একলা বসে, আশা নিরাশার বাদল দিন
বৃষ্টি ধারায় শোধাব আজ ...ভালোবাসার সবটুকু ঋণ ।
 ও আকাশ কি আমারই মতন সপ্ন বেঁচেও সপ্নহীন
বৃষ্টি ধারায় শোধাব আজ ...ভালোবাসার সবটুকু ঋণ ।
বন্ধু তুমি ফিরে এসো ...সপ্ন ছোঁয়া বাদল দিন 
বৃষ্টি ধারায় শোধাব আজ ...ভালোবাসার সবটুকু ঋণ ।

সমস্ত দিনের শেষে' শিশিরের শব্দের মতন সন্ধ্যা আসে। 
ডানার রৌদ্রের গন্ধ মুছে ফেলে চিল । 
পৃথিবীর সব রঙ মুছে গেলে পান্ডুলিপি করে আয়োজন , 
তখন গল্পের তরে জোনাকির রঙে ঝিলমিল । 
সব পাখি ঘরে আসে - সব নদী। 
ফুরায় এ জীবনের সব লেনদেন। থাকে শুধু অন্ধকার...
--জীবনানন্দ দাশ

বাংলার মুখ আমি দেখিয়াছি, তাই আমি পৃথিবীর রূপ
খুঁজিতে যাই না আর : অন্ধকারে জেগে উঠে ডুমুরের গাছে
চেয়ে দেখি ছাতার মতন বড় পাতাটির নিচে বসে আছে
ভোরের দোয়েল পাখি- চারিদিকে চেয়ে দেখি পল্লবের স্তূপ
জাম-বট-কাঠালের-হিজলের-অশথের করে আছে চুপ;
ফণীমনসার ঝোপে শটিবনে তাহাদের ছায়া পড়িয়াছে;
মধুকর ডিঙা থেকে না জানি সে কবে চাঁদ চম্পার কাছে
এমনই হিজল-বট-তমালের নীল ছায়া বাংলার অপরূপ রূপ
দেখেছিল; বেহুলাও একদিন গাংঙুরের জলে ভেলা নিয়ে-
কৃষ্ণা দ্বাদশীর জোছনা যখন মরিয়া গেছে নদীর চড়ায়-
সোনালি ধানের পাশে অসংখ্য অশ্বত্থ বট দেখেছিল, হায়,
শ্যামার নরম গান শুনেছিল- একদিন অমরায় গিয়ে 
ছিন্ন খঞ্জনার মতো যখন সে নেচেছিল ইন্দ্রের সভায়
বাংলার নদী মাঠ ভাঁটফুল ঘুঙুরের মতো তার কেঁদেছিল পায়।
 -জীবনানন্দ দাশ

চেয়েছি তোমায় নিজন প্রহরে 
হাতে হাত চোখে চোখ, হারাবো অবসরে
তুমি ভুলে যেওনা ভুল বুঝোনা
হারালে সময় ফিরে আসেনা...
আল্প ভালবাসা চেয়েছি এ জীবনে
সুখের সাগরে ভাসবো যে দুজনে
তুমি ফিরে এসোনা হাত ধরোনা 
হারাবো দুজন এই ঠিকানা......

চোখের আলোয় দেখেছিলেম চোখের বাহিরে।
অন্তরে আজ দেখব, যখন আলোক নাহি রে।।
         ধরায় যখন দাও না ধরা
         হৃদয় তখন তোমায় ভরা,
এখন তোমার আপন আলোয় তোমায় চাহি রে।।
তোমায় নিয়ে খেলেছিলেম খেলার ঘরেতে।
খেলার পুতুল ভেঙে গেছে প্রলয় ঝড়েতে।
         থাক তবে সেই কেবল খেলা,
         হোক-না এখন প্রাণের মেলা
তারের বীণা ভাঙল, হৃদয়-বীণার গাহি রে।।
-রবীন্দ্রনাথ ঠাকুর

নীড় ছোট,
ক্ষতি নেই ।
আকাশ তো বড় ।
হে মন বলাকা,
মোর
অজানার আহবানে
চঞ্চল পাখা মেলে ধরো ।

      ক্লান্তি আমার ক্ষমা করো প্রভু,
          পথে যদি পিছিয়ে পড়ি কভু॥
    এই-যে হিয়া থরোথরো কাঁপে আজি এমনতরো
এই বেদনা ক্ষমা করো, ক্ষমা করো, ক্ষমা করো প্রভু॥
          এই দীনতা ক্ষমা করো প্রভু,
          পিছন-পানে তাকাই যদি কভু।
    দিনের তাপে রৌদ্রজ্বালায় শুকায় মালা পূজার থালায়,
সেই ম্লানতা ক্ষমা করো, ক্ষমা করো, ক্ষমা করো প্রভু॥
                     -রবীন্দ্রনাথ ঠাকুর

করুণা করে হলেও চিঠি দিও, খামে ভরে তুলে দিও
আঙ্গুলের মিহিন সেলাই
ভুল বানানেও লিখো প্রিয়, বেশি হলে কেটে ফেলো তাও,
এটুকু সামান্য দাবি, চিঠি দিও, তোমার শাড়ির মতো
অক্ষর পাড়-বোনা একখানি চিঠি।
চুলের মতন কোনো চিহ্ন দিও বিস্ময় বোঝাতে যদি চাও ...
বর্ণণা আলস্য লাগে তোমার চোখের মতো চিহ্ন কিছু দিও!
আজো তো অমল আমি চিঠি চাই, পথ চেয়ে আছি,
আসবেন অচেনা রাজার লোক
তার হাতে চিঠি দিও, বাড়ি পৌঁছে দেবে ....
এমন ব্যস্ততা যদি শুদ্ধ করে একটি শব্দই শুধু লিখো, তোমার কুশল! ...
করুণা করে হলেও চিঠি দিও, ভুলে গিয়ে ভুল করে একখানি চিঠি
দিও খামে
কিছুই লেখার নেই তবু লিখো একটি পাখির শিস
একটি ফুলের ছোট নাম,
টুকিটাকি হয়তো হারিয়ে গেছে কিছু হয়তো পাওনি খুঁজে
সেইসব চুপচাপ কোন দুপুরবেলার গল্প
খুব মেঘ করে এলে কখনো কখনো বড় একা লাগে, তাই লিখো
করুণা করে হলেও চিঠি দিও, মিথ্যা করে হলেও বোলো, ভালবাসি
- মহাদেব সাহা

হারিয়ে গিয়েছি, এইতো জরুরী খবর
অবাক দু চোখে, ছায়া কাঁপে ভয়ে অভিমানে
হারিয়ে যাওয়ার নিয়ম নেই এখানে
হারাবো বলে, পা টিপে এগুতে গেলেই
গোটা শহর বাতি জ্বেলে সতর্ক
পায়ে পায়ে হারাবার জায়গা খুঁজে মরি।
কোথাও নেই ঝুম ঝুম অন্ধকার
তক্ষক ডাকা নিশুতিতে
রূপকথা শুনে শিউরে ওঠে না গা
স্বপ্নে আমার শরীরে কেউ
ছড়ায় না শিউলি ফুল
আলোর আকাশ নুয়ে এসে ছোঁয় না কপাল।
হারিয়ে যাইনি তবু, এটাই জরুরী খবর
আকাঙ্খা আর হতাশায় হারিয়ে যাওয়ার কোনো মানে নেই
নিবিঢ় ঘরে আধো আলো বিশ্বাসে
বুকের গভীরে কার যেন ডাক আসে।
যদি কোনদিন ঝরে ঝরে যায় অন্ধকার
ভালোবাসা ধুয়ে দেয় গোটা মুখ আমার
দু'চোখে স্বপ্ন ভরে দিয়ে যায় কেউ
যদি কোনদিন অটুট বিশ্বাসে
যদি কোনোদিন, যদি কোনোদিন
যদি কোনোদিন ...
গেয়েছে : অর্ণব।

....পৃথিবীর পথে নয় — এইখানে — এইখানে বসে —
মানুষ চেয়েছে কিবা? পেয়েছে কি? কিছু পেয়েছে কি!
হয়তো পায় নি কিছু — যা পেয়েছে, তাও গেছে খসে
অবহেলা করে করে কিংবা তার নক্ষত্রের দোষে —
ধ্যানের সময় আসে তারপর — স্বপ্নের সময়!
শরীর ছিঁড়িয়া গেছে — হৃদয় পড়িয়া গেছে ধসে!
অন্ধকার কথা কয় — আকাশের তারা কথা কয়
তারপর, সব গতি থেমে যায় — মুছে যায় শক্তির বিস্ময়!
-জীবনানন্দ দাশ
আলোকচিত্র - আরিফুর রহমান (dr_sujon_bds@yahoo.com)


ঢাকা শহরের মালিকানা কার?




"a city is a place where a small boy, as he walks through it, may see something that will tell him what he wants to do his whole life." - Louis I Kahn 
১।
"লুই কানের মূল নকশার বড় ক্ষতি আগেই করা হয়েছে। এখানে ক্রিসেন্ট লেকের ওপর সেতু তৈরি ও মাজার করা হয়েছে।মূল নকশাতে ক্রিসেন্ট লেকটিকে একটি অর্ধচন্দ্রের মতো দেখা যায়। চন্দ্রের মাঝখানে সংসদ ভবন একটি তারা। ওখানে ব্রিজ ও মাজার করে এখন ধনুকাকৃতির করা হয়েছে। চাঁদ শান্তির প্রতীক আর ধনুক যুদ্ধের প্রতীক।"
সবাই জানেন বোধহয়, এই বক্তব্য আমাদের মাননীয় প্রধানমন্ত্রীর। সংসদে দাঁড়িয়ে দেয়া বক্তব্য। এর জবাবে মির্জা ফখরূল ইসলাম তার পরদিনই দাবি করেন, 
“জিয়ার মাজার আর সেতু নির্মাণ দ্বারা সংসদ ভবনের সৌন্দর্য আরো বর্ধিত হয়েছে।”   
আমার ইচ্ছে ছিলো, রাজনীতিবিদদের বলি, তারা যেন চাঁদ-তারা বা তীর-ধনুক দিয়ে সৌন্দর্য বোঝার হাস্যকর চেষ্টাটা না করেন। তারা যেন উপলব্ধি করতে চেষ্টা করেন যে, লুই কান এর নকশার সবচেয়ে বড় ‘সৌন্দর্য’হানি সেদিন হয়ে গেছে যেদিন নিরাপত্তার অজুহাতে সংসদ ভবনের দক্ষিণ প্লাজায় সর্বসাধারণের প্রবেশ নিষিদ্ধ করা হয়েছে। ( কান এর পাবলিক প্লাজা, বাংলায় বলা যায় ‘নাগরিক চত্ত্বর’। কান এর ছেলেকে ঢাকাবাসী জানিয়েছিলো ওখানে নাকি সবারই একটা না একটা কিছু স্মৃতি আছে।) যতদিন আমাদের নেতারা এটা না বুঝবেন, ঢাকা বসবাস এর অযোগ্যই থেকে যাবে। নগর পরিকল্পনার কারিগরি বা আর্থিক দিকটা কিন্তু খুব জটিল বা দুঃসাধ্য না, ইস্যুটা সবসময়ই রাজনৈতিক, সামাজিক। এই যে ঢাকাকে বসবাস এর অযোগ্য আর প্যারিসকে তিলোত্তমা নগরী বলে, আরো হাজারটা পার্থক্য নিশ্চয়ই আছে, কিন্তু খেয়াল রাখা দরকার যে, একটা সড়ক আর একটা boulevard এর আসল পার্থক্যটা কিন্তু দর্শনেই। সুশাসন ছাড়া বাসযোগ্য নগর হয়না। মেট্রোরেল, উড়াল-সড়ক কোন কিছুতেই খুব বেশি কিছু আসবে যাবে না।
কিন্তু এই লেখাটা রাজনীতিবিদদের ঊদ্দেশ্যে না।
২।
অনেকে হয়তো সংসদ ভবনের ‘sanctity’ রক্ষার কথাবার্তাকে স্থপতিদের ‘সৌন্দর্য’ নিয়ে আদিখ্যেতা ভেবে থাকতে পারেন। এই ইস্যুতে গত বুধবার একটা মানববন্ধন হয়, ‘বাংলাদেশ স্থপতি ইন্সটিটিউট’ এর আহবানে। পরদিন প্রথম-আলো’র খবরে (এবং শিরোনামে) এটাকে স্থপতিদের একটা কর্মসূচী হিসেবেই দেখানো হয়। প্রথম-আলোতে তার আগেও একদিন লেখা হয় “বিরোধিতা করছেন স্থপতি, পরিকল্পনাবিদরা।” (আর কেউ নাই!? কোন রাজনৈতিক দল!?) আমি একজন স্থপতি। লুই কান আমার কাছে দেবতুল্য মানুষ। তাঁর প্রতি, তাঁর কাজের প্রতি আমার মনে কী অপরিসীম শ্রদ্ধাবোধ জমা আছে, তা আমি কাউকে বলতেও যাবোনা। সংসদ ভবনের নান্দনিকতা বা ‘সৌন্দর্য’ নিয়েও না হয় অন্য কোনদিন, অন্য কোথাও, হয়তো অন্য কোন লেখক আলাপ করবেন। মেট্রোরেল এর রুট বিজয় সরনি দিয়ে যাওয়া উচিত নাকি খামারবাড়ি দিয়ে, সেই যুক্তিতর্কও আরো অনেক আগে থেকেই, অন্য অনেক জায়গায়, অন্য অনেক বিজ্ঞজন করে আসছেন। মাননীয় প্রধানমন্ত্রী সংসদে দাঁড়িয়ে এক পক্ষের সমর্থনে এই বিতর্কের ‘উপসংহার’ টেনে দেয়ার পর পুরো ব্যপারটায় একটা নতুন মাত্রা যোগ হয়। সেই প্রসঙ্গেই এখানে কিছু বলতে চাওয়া।
যখন বিমানবাহিনীর আপত্তিতে MRT-6 এর পথ ঘুরে যাবার কথা জানা গেলো, আপত্তিটা ছিলো প্ল্যানিং নিয়ে, 'সমন্বয়' নিয়ে। লড়াইটা ছিলো সুচিন্তিত বিশেষজ্ঞ মতামত বা শুভবুদ্ধির সাথে গোষ্ঠী-স্বার্থের। এরকম মাঝে মাঝে শোনা যায়, সরকারের বিভিন্ন দপ্তরের মাঝে ‘সমন্বয়’ নাই। একই দপ্তরের নানা কাজের মাঝেও নাই।  এখানে একটা, ওখানে দুইটা করে ফ্লাইওভার হয় (এবং কিছুদিন পর জানা যায় সেই ফ্লাইওভারে ভারি যানবাহন ওঠা যাবে না!)। ‘সমন্বয়হীন পরিকল্পনা’ কথাটা অদ্ভুত শোনায় (এটাকে কি oxymoron বলা যায়?)। সমন্বয় না থাকলে সেটা কেমন পরিকল্পনা! ঢাকায় সবকিছুই হয় ad hoc ভিত্তিতে, piece-meal সমাধান সব। উপসর্গের চিকিতসা হয় বড়জোর... রিকশা উঠে যায়, ওয়ান ওয়ে সড়ক হয়, ফ্লাইওভারে বাস ওঠা নিষিদ্ধ হয়... রোগের আর চিকিতসা হয়না। এরকম জোড়াতালি দিয়ে, আজকে আর্মির আবদারে ডানদিকে, তো কাল বিজেএমইএ’র আবদারে বামদিকে, এভাবে আর কতদিন চলতে পারবে ঢাকা? 
সম্প্রতি সচলায়তনে উড়াল-সড়ক নিয়ে যেই লেখালেখি, আলোচনাটা হচ্ছে সেখানেও মুল আপত্তিটা বোধ করি এখানেই। শহর একটা জটিল matrix, এর সমস্যাগুলা পরষ্পর সম্পর্কযুক্ত। শহরের পরিবহন-ব্যবস্থার সাথে যেখানে এর ভূমি-ব্যবস্থাপনা, পরিবেশ, অবকাঠামো, সামাজিক গঠন, নাগরিক সংষ্কৃতি সবকিছু জড়িত, সেখানে আমাদের এই ঢাকায় পরিবহন-ব্যবস্থার একটা পদক্ষেপ এর সাথে আরেকটা পদক্ষেপেরই কোন সমন্বয় থাকেনা। STP (Strategic Transport Plan)'র ভালোমন্দ নিয়ে প্রশ্ন ঊঠানোই যায়, কিন্তু STP অবশ্যই একটা সমন্বিত পরিকল্পনা। 
স্থপতি, পরিকল্পনাবিদ, পরিবেশবিদরা তাই দাবি তোলেন বিমানবাহিনীর আবদারে যেন এই ব্যপারে বিশেষজ্ঞদের মতামত উপেক্ষা করা না হয়, সুচিন্তিত রুটটা যেন বদলে ফেলা না হয়।
কিন্তু প্রধানমন্ত্রীর ওরকম বক্তব্যের পর ক্ষোভটা কিন্তু আর শুধু প্ল্যানিং নিয়ে থাকে না (এবং অবশ্যই সৌন্দর্য নিয়ে না)। যেই বিতর্কটা, যেই লড়াইটা আগে বিশেষজ্ঞদের হাতে ছেড়ে দিলেও চলতো, সেখানে ঢাকাবাসী সবার অংশগ্রহণটা জরুরি হয়ে পরে। বিমানবাহিনী প্রধানকে আমরা সরাসরি ভোট দিয়ে ওই পদে বসাই নাই, কিন্তু মাননীয় প্রধানমন্ত্রীর সাথে আমাদের হিসাবনিকাশটা অন্যরকম। আমাদের নেতারা গোষ্টী স্বার্থের কবল থেকে শহরকে বাঁচাতে পারেন না, তাদের সেই ক্ষমতা নাই ( অথবা ঘটনা আরো ভয়াবহ, তাদের সেই চেষ্টাও নাই!), এটা মেনে নিতে আমরা রাজি না। 
প্রধানমন্ত্রী যখন বলেন "...বুয়েট, যোগাযোগ মন্ত্রণালয় এবং পরিবেশবিদসহ সংশ্লিষ্ট সবার সঙ্গে আলোচনার মাধ্যমে মেট্রোরেল রোকেয়া সরণির পশ্চিম পাশ দিয়ে স্থাপনের সিদ্ধান্ত নেওয়া হয়েছে।“ তিনি মিথ্যা বলেন! এবং তিনি এই ব্যপারে আলোচনার, সঠিক তথ্য প্রকাশের (বলা যায় গনতান্ত্রিক চর্চার) সব পথ রুদ্ধ করে দেন। তিনি যখন প্রশ্ন তোলেন “বিমানবন্দর বড়, নাকি কয়েকটা খেজুর গাছ বড়?”, তিনি জটিল প্রশ্নটাকে উদ্দেশ্যমূলক ভাবে অতি সরল করে উত্থাপন করেন। তিনি যখন জিয়ার মাজার দ্বারা সংসদ ভবনের সৌন্দর্য নষ্ট হবার কথা বলেন, তিনি যে শুধু নিচু মনের পরিচয় দেন তাই না, তিনি মূল প্রসঙ্গ থেকে আমাদের নজর সরিয়ে দিতে চান। (সংবাদপত্রে, টিভি চ্যানেলে তাই ওই বক্তব্যটাই শিরোনাম হয়।)
লেখার শুরুর দিকেই বাসযোগ্য নগরের শর্ত হিসেবে যেই ‘সুশাসন’ এর কথা উল্লেখ করা, সেই সুশাসন এর প্রধান শর্ত কিন্তু আবার জনসম্পৃক্ততা। একটা সুন্দর নগর গড়ে তুলতে যেই সু-সমন্বিত সামগ্রিক দর্শন প্রয়োজন, জনগনের সম্পৃক্ততাই পারে তা নিশ্চিত করতে, পারে সরকারের নীতিমালাকে সেই দিকে প্রভাবিত করতে। 
এই ঢাকার সমস্যা শুধু যে ব্যাপক তাই না, অনেক গভীর। শুধু আর্মি কেনো, এই ঢাকার দখল কেউ ছাড়েনা। গার্মেন্টস, কলকারখানা, বিশ্ববিদ্যালয় সব ঢাকার বাইরেই থাকা উচিত। সরকারের বিভিন্ন দপ্তরও শহরের বাইরে নেয়া দরকার, এই বিকেন্দ্রীকরণ ছাড়া শহরের ওপর জনসংখ্যার চাপ কমবে কেমন করে? আবাসন ব্যবসায়ী, পরিবহন ব্যবসায়ীরাও ঢাকার দখল নিয়ে আছে...উত্তর-দক্ষিন-পুর্ব-পশ্চিম...বুড়িগঙ্গা-তুরাগ-বালু-শীতলক্ষ্যা...রাস্তা-ফূটপাথ-জমি-জলাশয়...সব দখল! কী সুন্দর প্লটভিত্তিক আবাসন ব্যবস্থা, আর গাড়ি-প্রধান সড়ক ব্যবস্থা! ( ঢাকার দখল কিন্তু ওয়ার্ল্ডব্যাঙ্ক, আইএমএফ ও ছাড়ে না! ) এমনকি যে মধ্যবিত্ত আমজনতা, তাদেরও স্বপ্ন কিন্তু ওই দখল, ঢাকার এক টুকরা জমির দখল। সবাই সবার গাছটা আগলে ধরে আছে, পুরোটা মিলে যে জঙ্গল হয়ে আছে সেটা কে দেখবে? এই বাগানের একজন শক্ত মালি লাগবেই, যে কঠিন হাতে সব দখল ছুটাবে। জানি শেখ হাসিনা সেই মালি হতে পারবেন না, কিন্তু তার ওই বক্তব্যে জঙ্গল সাফ করার দাবিটাই যে একটা বড় ধাক্কা খায়! 
এই দাবি তবু আমাদের বারবার তুলতে হবে। এই দাবির সমর্থনে আমাদের জনমত গড়ে তুলতেই হবে। 
৩।
এবার একটু ভিন্ন দৃষ্টিকোণ থেকে দেখি। কিছুদিন আগে এক প্রবাসী বন্ধুর ফেসবুক স্ট্যাটাস দেখলাম, সে নাকি বুক ভরে এই ঢাকার দূষিত বাতাসে আবার নিঃশ্বাস নিতে চায়। এটা কি শহরের জন্য ভালোবাসা? এই শহরে যারা বেড়ে উঠেছি, এই শহরে যারা বাস করি, সবাই কি নিশ্চিতভাবে দাবি করতে পারি এই শহরকে আমরা ভালোবাসি?
আমি নিজেই সম্ভবত এই শহরের একজন ‘সুনাগরিক’ না। যেই গণপরিবহন ব্যবস্থার পক্ষে আমি মত দেই, সেই গণপরিবহনে আমি সচরাচর চড়ি না। আমি সেই ১৫% পাপীদের দলে যারা রাস্তার ৭০% দখল করে যাতায়াত করি। যেই আমি সুষম ভুমি-ব্যবস্থাপনার দাবি তুলি সবসময়, সেই আমি শহরের এমন এক এলাকায় থাকি যেখানে প্রতি একর এ ১০০ জন বাস করে বড়জোর। যেই আবর্জনাটা নিজের ঘরে ফেলতে বাঁধে, তা শহরের রাস্তায় ফেলতে আসলে ততটা বাঁধে না। ( আবার একটা উল্টো গল্প এখানেই শুনিয়ে রাখি, আমার এক পরিচিত ভাইয়া বছর দুয়েক বার্সেলোনাতে থেকে বেশ নাগরিক আদবকায়দায় অভ্যস্ত হয়ে উঠেন। ঢাকায় ফিরে তিনি একবার চিন্তা করলেন, হাতের চিপ্স্‌ এর প্যাকেটটা জায়গামত ফেলবেন, যেখানে সেখানে না। হাঁটতে হাঁটতে তিনি নিজের বাসায় পৌঁছে গিয়েছিলেন, ফেলার জায়গা পান নাই।) একটা কথা শিক্ষিত মহলে মাঝে মাঝে শোনা যায়, আমাদের নাকি ‘সিভিক সেন্স’ নাই। যেই যানজট নিরসনের চেষ্টা থেকে সব আলাপের শুরু, সেই যানজটের জন্য এই নগরিক আদবকায়দার অভাবও কিন্তু দায়ী। একটা ছোট উদাহরণ দেই, ওয়ান-ওয়ে বেইলীরোডে অবশ্যম্ভাবী জট্‌টা আমাদের নাগরিক শিষ্টাচার এর অভাব থেকেই তৈরি হয় সবসময়। পিজাহাট, বুমার্স এর সামনে যেমন তেমন পার্কিং, যাত্রী ওঠানামা থেকেই একটা ‘bottle neck’ তৈরি হয়।
আমি টের পাই, বাবা-মা সম্ভবত এই শহরকে ভালোবাসেন না, বরং ভয় পান। ছেলে ঘরের বাইরে গেলে তারা ভয়ে থাকেন। একসময় এই ভয়কে অযথা বলে বুঝাতাম ওনাদের। কিন্তু এই শহরেই সড়ক-দুর্ঘটনা আর ছিনতাই দুটোরই কবলে পরার পর থেকে তা আর বলতে পারিনা। সঙ্গে গাড়ি থাকলে বাবা-মা কিছুটা স্বস্তিতে থাকেন। গাড়ি তাদের কাছে একটা নিরাপত্তা ব্যূহের মত, একটা ‘বাবল’। এই একই ‘বাবল’ আমাদের বারান্দার গ্রিলে, সীমানা প্রাচীরে। আমার ছিনতাই হবার পরপর আমার মধ্যে প্রচন্ড একটা ক্রোধ বেড়ে উঠ্‌ছিলো। আমি  র‌্যাবসদস্য বন্ধুদের বলে রেখেছিলাম, যেমন করে হোক ওদের যেন খুঁজে বের করে, আমি ‘বদলা’ নিতে চাই। ওদের চাপাতির কোপ আর রডের আঘাত গায়ে নিয়ে আমি যখন বিছানায়, আমাকে দেখতে এসে আমার বস্‌ স্থপতি এহসান খান আমাকে অবাক করে দিয়ে একটা কথা বলে বসেন, “দেখতে হবে তোমার ছিনতাইকারী কারা, বখে যাওয়া মাদকসেবীরা, নাকি এই শহরের প্রান্তিক বস্তিবাসীদের কেউ, শহর যাদের কর্মসংস্থানের ব্যবস্থা করতে পারে নাই। একভাবে চিন্তা করলে তোমার সম্পদে তো ওদের হক আছে।“ আমার ছিনতাইকারীদের কমবয়সী মলিন চেহারাগুলা আমার মনে ছিলো, আমি ওদেরকে ক্ষমা করে দিতে পেরেছিলাম। আর মেনে নিয়েছিলাম ছিনতাইমুক্ত শহর গড়ার দায়িত্বটাও শুধু র‌্যাব-পুলিশের না, আমাদের সবার।
শিরোনামহীন এর ‘শহরের কথা’ গানটার শেষ পঙ্‌ক্তিটা খুব লক্ষনীয়, “শহর মানেই গ্রামের গল্প!“ শহর মানেই যেন গ্রামের জন্য হাহাকার। গ্রামীণ পরিবেশ শহরে চাইতে যাওয়াটা বোকামি। তা হলে হাহাকারটা কেন? বোধ করি হাহাকারটা একটা স্বাস্থ্যকর ( শারীরিক এবং মানসিক স্বাস্থ্য ), পরিবেশবান্ধব, সমাজবান্ধব ‘নাগরিক জীবন’ (urban life) এর জন্য। শহর শুধু কর্মসংস্থান আর অর্থনৈতিক প্রবৃদ্ধির জন্য না, শহর শুধু efficient হলেই হয় না। ‘বাসযোগ্য’ না শুধু, শহরকে হতে হয় তার নাগরিকদের সুস্থ, সুন্দর নাগরিক ‘জীবন’ যাপনের উপযোগী। আর সেরকম শহর গড়ে তুলতে নাগরিকদের সক্রিয় অংশগ্রহণ লাগবেই। 
নগর আর নাগরিক এর সম্পর্কটা নিশ্চিতভাবেই reciprocal. আবর্জনা জায়গামত ফেলার মানসিকতা, আর আবর্জনা ফেলার জায়গা, কোনটা আগে আসতে হবে বলেন তো? আসলে দুটা একই সঙ্গে আসতে হবে। এই বোধটা আমাদের মধ্যে আসাটা জরুরি। শহর নিয়ে আমাদের দাবিগুলা তা না হলে সত্যিকারের নৈতিক জো্র পাবেনা।
৪।
বিডিআর বিদ্রোহের অল্প কিছুদিন পরে আমি আমার ফেসবুক স্ট্যাটাসে লিখেছিলাম, “want BDR HQ, Dhaka Cantt & Mirpur Cantt out of my city.” BDR HQ তে শৈশব কাটানো আমার এক বন্ধু তাতে খুব ভীষণ আহত হয়। সেই শোক বিহ্বল সময়ে, যখন যুক্তিকথা খুব নির্দয় শোনাচ্ছিলো, আমার ক্ষমাপ্রার্থণাটাও খুব আন্তরিক ছিলো। কিন্তু ওই দাবি আমি বারবার তুলবো। আমার ওই বন্ধুর অভিযোগ ছিলো, কোন স্পর্ধায় আমি শহরকে ‘my city’ বলি? এই শহর কি আর্মির শহর না? আমি জানি আমি কতখানি ভালোবাসায় এই ঢাকা শহরকে ‘আমার শহর’ বলি। ভালোবাসলে এই স্পর্ধাটা দেখানো যায়। আমি চাইবো আমরা ঢাকাবাসীরা সবাই অতখানি স্পর্ধা নিয়ে ঢাকা কে ‘আমার শহর’ বলি। যেই আর্মি অফিসার তা বলতে পারবেন, তিনি ক্যান্টনমেন্ট ঢাকার বাইরে নিতে আপত্তি তুলবেন না নিশ্চয়ই। একটা সামগ্রিক পরিকল্পনার অংশ হিসেবে কেউ যদি আমার প্রাণের প্রিয় বুয়েটকে ঢাকার বাইরে চলে যেতে বলে, আমার তাতে বিন্দুমাত্র আপত্তি থাকবে না।
শহরকে ঘিরে আমাদের দাবিগুলা নিয়ে আমাদেরকে আরো উচ্চকন্ঠ হতে হবে। শুধু ‘বাসযোগ্য’, শুধু efficient ঢাকা না, এই দর কষাকষিতে দরটা হাঁকতে হবে আরো উঁচু থেকে। একটা সামগ্রিক দর্শন, সামগ্রিক পরিকল্পনার দাবি জানাতেই হবে। শহরের রাস্তায় আমাদের ‘গনতন্ত্র’ চাইতে হবে। তাই আপনি মেট্রোরেল এর যেই রুটের পক্ষেই থাকুন না কেন, গবেষণা-আলোচনা ছাড়াই সিদ্ধান্ত চাপিয়ে দেবার বিরোধিতা করবেন আশা করি। আমাদের স্থপতিদের পরবর্তী কর্মসূচীতে সবাইকে পাশে চাই আমরা। এই লড়াই কেন স্থপতিদের একার লড়াই হবে? কেন ঢাকাবাসী সবার লড়াই হবে না?
যারা মনে করেন ঢাকাকে একটা সুন্দর নগরীতে পরিণত করা সম্ভব না, তারা ভুল মনে করেন। ঢাকাকে ততটাই সুন্দর করা সম্ভব যতটা আপনারা দাবি করতে পারবেন।
সবাইকে ঈদ মোবারক।
MRT-6 এর রুট নিয়ে অন্য লেখকদের অন্য কোথাও করা আলোচনা পড়তে চাইলে,
http://opinion.bdnews24.com/bangla/2011/10/16/%E0%A6%AA%E0%A6%B0%E0%A6%BF%E0%A6%A4%E0%A7%8D%E0%A6%AF%E0%A6%95%E0%A7%8D%E0%A6%A4-%E0%A6%AC%E0%A6%BF%E0%A6%AE%E0%A6%BE%E0%A6%A8%E0%A6%AC%E0%A6%A8%E0%A7%8D%E0%A6%A6%E0%A6%B0-%E0%A6%B8%E0%A6%B0%E0%A6%BF/
http://www.archsociety.com/news.php?item.167.1
http://archsociety.com/archimg/saveparliament/save_parliament_mrt_route_conflict_explained.pdf
ঢাকাকে নিয়ে কিছু বিশিষ্টজনের ভাবনা জানতে চান? আশান্বিত হতে চান এর ভবিষ্যত নিয়ে?
http://www.thedailystar.net/forum/2010/march/newdhaka.htm
http://www.4shared.com/file/2XSf7Lzr/Future_Dhaka.html
একজন সাহসী নগরপিতা, একজন শক্ত ‘মালি’র কঠিন হাতে আগাছা পরিষ্কার করার গল্প জানতে চাইলে,
http://www.pps.org/articles/epenalosa-2/

ছবি: 


 




ছবি চাইগো কবি



"আলাদীনের এ্যাকটা যাদুর পাটি আছিলো। হেই পাটিতে 'চইড়া আলাদীন দ্যাশ-বিদ্যাশ ঘুইরা বেড়াইতো!" কথাটা যখন বলছিলেন মীনার দাদী, তখন মীনা আর রাজুর কল্পনায় কী ভাসছিলো আমরা তা জানি না। কিন্ত‌ু কিছুক্ষণ পরই যখন তারা ঘুমের মধ্যে স্বপ্ন দেখতে পেলো, তখন তাদের সামনে পুরো বিষয়টার একটা পূর্ণাঙ্গ ছবি ভেসে উঠলো। আমরাও দুই চোখ ভরে দেখতে পারলাম আলাদীনের জাদুর পাটি, প্রদীপ আর দৈত্য। সব পরিষ্কার।
কিন্ত‌ু সেই বন্ধুবর দৈত্য এবার আর আসেনি এ দেশে, এসেছে একটা দুষ্ট দৈত্য। সাইক্লোপ্‌সের মতো একচোখা বললেও বোধহয় কম বলা হবে না। চুরমার করে দিচ্ছে এতোদিনের সংস্কৃতি, চুরমার করে দিচ্ছে এতোদিনের লালিত জীবনযাত্রা। ...কে সে? ...কিভাবে করছে? ...কেন করছে? ...কখন করছে?
হ্যা, সেই বিষয়টা বলেছি অনেকবার, বলে চলেছি অনেকদিন ধরে, চিৎকার করে বলছি, গলা ফাটিয়ে ফেলেছি; শ‌ুধু কি আমি, চিৎকার করে বলছে আজ সারা বিশ্ব, তবু বুঝি টনক নড়ে না। আলাদীনের স্বপ্নের জগতের ছবিগ‌ুলো ভাসিয়ে তুলতে পারি না বলেই হয়তো টনক নড়ছে না, র‌ূপকথার মতো শ‌ুধু শ‌ুনেই চলেছি সে উপাখ্যান। চোখ বন্ধ করে দেখতে পারি না আমরা। আমরা কি স্বপ্নেও দেখি না এই র‌ূপকথা?
আমরা বড়ই যান্ত্রিক। চোখের সামনে ছবি বা ভিডিও না দেখলে আমরা বিশ্বাস করতে পারি না কারো কথা। চিৎকার করে বললেও শ‌ুনি না কারো উক্তি। এভাবে চলতে থাকলে কখন কবির কাছেও ছবি চেয়ে বসবো তার র‌ূপক বর্ণনার।
তাই শেষ পর্যন্ত সেই ছবিটাই দরকার।
দীর্ঘদিন ধরে (সে-ই ২৩ এপ্রিল থেকে) আমি বাংলা উইকিপিডিয়ায় "বাংলাদেশে জলবায়ু পরিবর্তনের প্রভাব" বিষয়ক একটি নিবন্ধ তৈরি করে আসছি। নিবন্ধটি এখন পুরো বাংলা উইকিপিডিয়ার সবচেয়ে বড় নিবন্ধ। কিন্ত‌ু পুরো নিবন্ধ জুড়েই রয়েছে প্রচুর প্রচুর লেখা। সে লেখাগ‌ুলো, চেষ্টা করা হয়েছে যথেষ্ট প্রমাণাদি দিয়ে পাকাপোক্ত করার। তবু যেন ঠিক আবেদন রাখতে পারছে না পাঠকের কাছে।
তাই আপনাদের সকলের কাছে এই নিবন্ধটির জন্য প্রচুর প্রচুর ফ্রি ছবি চাইছি। ছবিগ‌ুলো ফ্রি হতে হবে, কপিরাইটমুক্ত হতে হবে। হতে হবে সবার জন্য উন্মুক্ত। ছবিগ‌ৃলো নিজেও উইকিমিডিয়ায় যুক্ত করতে পারেন, অথবা ছবির বিস্তারিত বিবরণ ও কপিরাইটসংক্রান্ত বিবরণ লিখে পাঠিয়ে দিতে পারেন আমার ই-মেইলে। তবে, নিজের কাজ নিজে করার মজাই আলাদা, তৃপ্তিও পাবেন।
নিবন্ধটির লিংক:
http://bn.wikipedia.org/wiki/বাংলাদেশে_জলবায়ু_পরিবর্তনের_প্রভাব
বিষয়টা বাংলায় সুপ্রতিষ্ঠিত করতে পারলে ইংরেজি উইকিপিডিয়ায়ও অনুবাদ করা যাবে। তখন বিশ্ববাসীর কাছে বাংলাদেশের অবস্থার একটা সার্বিক চিত্র সহজে তুলে ধরা যাবে। হয়তো সেটা আমাদের সরকারকেও বিশ্ববাসীর কাছে জলবায়ু সংক্রান্ত আবেদন রাখতে সহায়তা করবে। তাই নিবন্ধটিতে কাজ করার জন্য এবং উপযুক্ত ফ্রি ছবি, ভিডিও যোগ করে আরো সমৃদ্ধ করার জন্য আপনাদের সকলের সহযোগিতা একান্ত কাম্য।
-মঈনুল ইসলাম
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%77%7a%2e%69%73%6c%61%6d%40%67%6d%61%69%6c%2e%63%6f%6d%22%3e%77%7a%2e%69%73%6c%61%6d%40%67%6d%61%69%6c%2e%63%6f%6d%3c%2f%61%3e%27%29%3b'))


ওরে ইলিশ,  মাঝে মাঝে তোর স্বাদে একটু ডুবতে দিস...




হঠাৎ করে বাজারে ইলিশ মাছের হাহাকার লেগে গেছে। একেবারে উধাও। দুয়েকটা যা দেখা যাচ্ছে তাকে জাটকা বৈ আর কিছুই বলতে পারছিনা। কিন্তু এই জাটকার দামটাই আকাশ ছুঁয়েছে ইতিমধ্যে। মধ্যবিত্তের ধরাছোঁয়ার অনেক বাইরে। কিছু কিছু বড় ‘ওয়ান স্টপ’ মলে এই  জাটকাটিও নাই। কিন্তু আমার কেন জানি দৃঢ় বিশ্বাস, পহেলা বৈশাখের দুই একদিন আগে ঐ দোকানগুলোতে ঢু মারলে দেখা যাবে থরে থরে সাজানো বড় বড় ইলিশ। দোকানের অন্তপুরির কোন হিমঘরের বড় বড় বরফের চাং এর আড়াল থেকে সমহিমায় বের হয়ে, তার রুপোলি ঝিলিকে আকর্ষন করবে ক্রেতাকে। মাছের রাজাকে নিজের কাছে একটু বেশিসময় রেখে একটু বেশি মুনাফা তাদের কাছে নিতান্তই মামুলী ব্যাপার।

আমরা উৎসবপ্রিয় জাতি।  উৎসবের অছিলা আমাদের বড়ই কমে যাচ্ছে দিন দিন। পহেলা বৈশাখ টা তাই করা চাই ধুমধাম। পহেলা বৈশাখে আমারও প্রিয় কিন্তু এই উৎসবটা কিভাবে পান্তা-ইলিশের উৎসব হয়ে উঠলো, সেটাই আমার কাছে রহস্য।
মোগল সম্রাট আকবরের সময় বাংলা সন শুরু হওয়ার পর থেকে পহেলা বৈশাখে জমিদাররা খাজনা সংগ্রহ করত। যারা খাজনা দিতে আসত জমিদাররা তাদের মিষ্টি, পান ইত্যাদি দিয়ে আপ্যায়ন করত।
 আমার ছোটবেলাটা কেটেছে গ্রামে । কিন্তু গ্রামে কোথাও পহেলা বৈশাখে পান্তা-ইলিশের প্রচলন দেখেছি বলে মনে পড়ে না। পহেলা বৈশাখে হালখাতার অনুষ্ঠানে অবশ্য বেশ যাওয়ার সৌভাগ্য হয়েছে। এবং হালখাতার মিষ্টি-মণ্ডা খেয়েছি পেটপুরে। চৈত্রসংক্রান্তির মেলা হয়ত হত, সেখানে যেতাম এবং বিভিন্ন ধরনের খেলনা কেনাটাই ছিল আনন্দ-উৎসব। হয়ত আমার বোঝার ভুল, তবুও মনে হয়, এখনকার বৈশাখী মেলায় কি একটু বেশি বাণিজ্যিকতা ঢুকে গেছে ? নববর্ষের দিনটা যেন উৎসব ছাপিয়ে পান্তা ইলিশের ব্যবসার দিন না হয়ে যায়।

বর্ষাকালের সাথেই ইলিশ মাছের সম্পর্ক বলে আমার জানা। অর্থাৎ আষাঢ় -শ্রাবন। বৈশাখ মাসের মধ্যে যে ইলিশ কিভাবে ঢুকে পড়ল !  বিশেষ করে এই সময়টায় ১ নভেম্বর থেকে ৩১ মে পর্যন্ত ইলিশ ধরায় নিষেধাজ্ঞা আছে। আমাদের অতি উৎসাহী ইলিশ উৎসবের কারনেই হোক আর পেটের দায়েই হোক অনেক দরিদ্র জেলে কিন্তু ডিম ওয়ালা মা ইলিশ আর জাটকা শিকার করছে। যে ইলিশ তাদের জিবীকার উৎস, সেটা বাদ দিলে তারা এই সময়টা কিভাবে জিবীকা নির্বাহ করবে সেটার কি পর্যাপ্ত ব্যাবস্থা সরকার করছে ?
আমাদের আর কি দোষ , যত দোষ এই ইলিশের। এর বিস্ময়কর স্বাদ সব্বাইকে পাগল করেছে। শুধু বাঙালিকেই নয়, সারা বিশ্বে এর খ্যাতি ছড়িয়ে আছে। সৈয়দ মুজতবা আলী ইংরেজদের আহারাদি সম্পর্কে দুঃখ করে বলেছিলেন, “আহারাদির ব্যাপারে ইংরেজ নকিষ্যি কুলীনের মত উন্নাসিক, কট্টর স্বপাকে খায়, এ-দেশে এতকাল কাটানোর পরও ইংরেজ সর্ষেবাটা বা কাসুন্দি এবং মাছে মিলিয়ে খেতে শেখেনি, আথচ কে না জানে সর্ষেবাটায় ইলিশমাছ খাদ্য-জগতে অন্যতম  কুতুব-মিনার।”
বছরে হঠাৎ একদিন মাটির বাসনে পান্তা সাথে পদ্মার ইলিশের টুকরা খেয়ে বিড়ম্বনার কথাও ঢের শোনা যায়। কাউকে কাউকে ফার্মেসীতে ওরস্যালাইনের খোজে ছুটতে হয়েছে বলে আমার জানা আছে। তারপরেও এতে ঢের আনন্দ। ফার্মেসীগুলো নাহয় এই অছিলায় একটু ব্যাবসা করলো।
জনপ্রিয় কথাসাহিত্যিক হুমায়ূন আহমেদ বলেন, “আজকাল আমরা পহেলা বৈশাখের দিন পান্তাভাতের আয়োজন করি। পান্তাভাত নিয়ে বাড়াবাড়ি কম হচ্ছে না। কবে কোন ফাইভস্টার হোটেল বলে ফেলবে, আমাদের কাছে পাওয়া যাবে স্ট্রবেরি ফ্লেভারড পান্তা— আমি সেই অপেক্ষায় আছি।“
আমাদের বড় একান্নবর্তী পরিবারে প্রতিবেলায় হত অনেক লোকের রান্নার আয়োজন। তাই মাঝে মাঝে সকালে স্কুলে যাবার আগে সকালের রান্না পুরোপুরি শেষ হয়ে উঠতো না। এই অছিলায় মাঝে মাঝে পান্তাভাতের সাথে পাতে পড়ত বিশেষ রকমের জ্বালানো ইলিশ এর টুকরো আর ঝোল। সেটার স্বাদ এখনো মুখে লেগে আছে। ইলিশ মাছ ছিল আমার ভয়াবহ রকমের প্রিয়। কোনোরকম একঘেয়েমি লাগা ছাড়াই দিনের পর দিন আমি ইলিশ মাছ খেয়ে নিতাম মহা আনন্দে। এখন কেন জানি পাইনা সেই ইলিশের গন্ধ আর সেই স্বাদ।

ইলিশের যে কতরকম রান্না আর তার কতরকম স্বাদ তা বলে বোঝায় কার সাধ্যি। আমার সবচেয়ে প্রিয় হল ইলিশ পাতুরি । আরও আছে  সর্ষে ইলিশ, ভাপা ইলিশ, কড়া ভাজা, দোপেয়াজা এবং ঝোল । কচুর পাতা এবং ইলিশ মাছের কাটা, মাথা ইত্যাদীর ঘন্ট খাদ্যটা কিন্তু দারুন। ইলিশ পোলাও এর তো জবাব নাই।  বর্ষাকালের ইলশেগুঁড়ি বৃষ্টিতে ইলিশ খিচুড়ির অভাববোধ করে না এমন ব্যাঙালি আছে কি ! ইলিশের ডিমও চরম মজাদার। 
ইলিশের যে দাম হয়েছে তাতে কি আমাদের দেশে আমজনতা বা কৃষকগন খাওয়ার সামর্থ্য রাখে ? নববর্ষ তাদের কাছে কোনও অন্যরকম প্রভাত নয়। ভাঙা মাটির ঘরের দাওয়ায় বোসে মাটির বাসনে বা টিনের থালায় পান্তা খায়, সেই পান্তার সাথি হয় নুন আর কাঁচামরিচ। মরিচটা শুকনোমরিচও হতে পারে।  পান্তা তাদের জন্য বেচেঁ থাকার আহার আর পান্তার সাথে ইলিশ সেটা হয়ত তাদের কাছে স্বপ্নাহার।
দেশে ইলিশের উৎপাদন ক্রমাগত এবং মারাত্মকভাবে হ্রাস পাচ্ছে। কারন ইলিশের প্রজননক্ষেত্র কমে গেছে। প্রজননকালে ইলিশ অবাধে ও নির্বিঘ্নে ডিম ছাড়ার জন্য উজানের নদীগুলোর মিঠা পানিতে উঠে আসতে পারে না। বিভিন্ন প্রকার বাঁধ এবং মনুষ্যসৃষ্ট প্রতিবন্ধকতার কারণে নদীগুলোর পানির প্রবাহ ও গভীরতা কমে গেছে। প্রজননের ভরা মৌসুমে ইলিশ ধরা সম্পূর্ণ নিষেধ থাকা সত্ত্বেও তা মানা হয় না। 
প্রিয় ইলিশ , তোমায় এত তাড়াতাড়ি হারাতে চাইনা আমরা। অন্তরের অন্তঃস্থল থেকে তোমার উত্তরোত্তর বংশবৃদ্ধি কামনা করি।
লেখক –স্বপ্নখুঁজি

ছবি: 


 

 

 




মিডিয়া তুঘলকের আক্রমণের শিকার পরিবেশবাদীরা




মিডিয়া তুঘলকের আক্রমণের শিকার পরিবেশবাদীরা


এম আব্দুল্লাহ

বিলাতে মিডিয়া মোঘল মারডক যখন সরকার ও বিরোধীদলের সম্মিলিত চাপে কোণঠাসা, বাংলাদেশের মিডিয়া তুঘলকের এখনও পোয়াবারো। অবশ্য একটি মামলায় বসুন্ধরা চেয়ারম্যান আহমেদ আকবর সোবহানের সাজা বাতিল হয়েছে যে আপিলে সেটির ফের শুনানি চেয়ে আবেদন করেছে রাষ্ট্রপক্ষ। কর ফাঁকির এ মামলায় নিম্ন আদালতে শাহ আলমের আট বছর সাজা হয়েছিলো। 
 বাংলাদেশে  এবার বসুন্ধরা গ্রুপের মালিকাধীন কালের কণ্ঠ পরিবেশবাদীদের একহাত দেখে নেওয়ার প্রয়াস পেয়েছে। বসুন্ধরা গ্রুপ তাদের পরিবেশবিরোধী কর্মকাণ্ডের জন্য আদালত কর্তৃক বিভিন্ন সময় নিষেধাজ্ঞার কবলে পড়েছে। জনস্বার্থ বিষয়ক মামলা (Public Interest Litigation) দায়েরের মাধ্যমে পরিবেশবিরোধী বিভিন্ন কর্মকাণ্ড আদালতের গোচরে আনে বাংলাদেশ পরিবেশ আইনজীবী সমিতি যা সংক্ষেপে বেলা (BELA) নামে পরিচিত। 
পরিবেশ-বিষয়ক কর্মকাণ্ডের জন্য আন্তর্জাতিকভাবে নন্দিত বেলা এবং বেলার প্রধান নির্বাহী সৈয়দা রিজওয়ানা হাসান। আন্তর্জাতিক স্বীকৃতি পেলে কি হবে? ব্যবসায়িক স্বার্থে আঘাত লাগায় তাদের পেছনে লাগে বসুন্ধরা গ্রুপ। ফলস্বরূপ, তাদের মালিকানাধীন পত্রিকায়  বেলা এবং বেলার নির্বাহীর বিরুদ্ধে ধারাবাহিক প্রতিবেদন প্রকাশ।
সরকার ঢাকা শহরের ডিটেইলড এরিয়া প্ল্যান যা সংক্ষেপে ড্যাপ নামে পরিচিত তা প্রণয়নের উদ্যোগ নিলে বসুন্ধরা গ্রুপ আদাজল খেয়ে পেছনে লাগে। এ বিষয়ে বসুন্ধরা গ্রুপের মালিকের সাথে মন্ত্রীর বচসার চিত্র টেলিভিশনের বদৌলতে অনেকের দেখার সৌভাগ্য হয়েছে। সংগত কারণেই বেলার অবস্থান ছিল ড্যাপের পক্ষে। সরকার ড্যাপ প্রণয়নের পক্ষে অবস্থান নিলে বসুন্ধরা গ্রুপ মর্মজ্বালায় ভোগে। নিদারুণ মর্মজ্বালায় ড্যাপের পক্ষে অবস্থান নেয়া এনজিও, পরিবেশবাদী এবং সিভিল সোসাইটির প্রতি দারূণ খড়গহস্ত বসুন্ধরা গ্রুপ।
অন্যদিকে, আদালতের রায়ের কারণে রাজউক বিভিন্ন অবৈধ স্থাপনার বিরূদ্ধে ব্যবস্থা নেয় বা ব্যবস্থা নিতে বাধ্য হয়। আদালত বেলার করা রীটের পরিপ্রেক্ষিতে ৭৭টি অবৈধ হাউজিং কোম্পানির বিরূদ্ধে ব্যবস্থা নিতে রাজউককে নির্দেশ দেয়। এতে বসুন্ধরা গ্রুপ আরো ক্ষেপে যায়।রাজউকের দূর্নীতির সহযোগী হিসেবে বেলা-কে চিত্রিত করতে প্রচেষ্টা চালায় বসুন্ধার গ্রুপের মালিকানাধীন মিডিয়াগুলো। বসুন্ধরা গ্রুপের মালিকানাধীন বাংলাদেশ প্রতিদিন ইতোমধ্যে সৈয়াদা রিজওয়ানা হাসান সম্পর্কে একাধিক মানহানিকর প্রতিবেদন প্রকাশ করেছে। প্রতিবেদন কতটুকু বস্তুনিষ্ঠ তা পাঠক পড়লেই টের পাবেন।
এবার মাঠে নেমেছে কালের কণ্ঠ। শেভরনের সাথে বেলা এবং পরিবেশবাদী সংগঠনগুলোর কথিত সখ্য সম্পর্কিত ধারাবাহিক প্রতিবেদন প্রকাশ করেছে তারা। সোমবারে (১১ জুলাই ২০১১) এরকম একটি রিপোর্টের শিরোনাম ছিল, "পরিবেশ ধ্বংসে বেলা"। রিপোর্টে মাগুরছড়ায় নিসর্গ প্রজেক্টে স্থানীয় লোকজনকে সম্পৃক্ত করার জন্য গঠিত কো-ম্যানেজমেন্ট কমিটির (সিএমসি) সাবেক সভাপতির বরাত দিয়ে লেখা হয়, "শেভরন যখন সিসমিক সার্ভে করে তখন কিন্তু বন বিভাগ বা আমরা যারা সিএমসিতে ছিলাম, তাদের কারোর কাছেই জিজ্ঞাসা করেনি। তারা শত শত লোক নিয়ে বাগানে ঢুকল। বিস্ফোরণ ঘটাল। তখন বেলা লোক দেখানো মানববন্ধন, সেমিনার করলেও আইন পরিবর্তনে কিন্তু বেলাই কাজ করছে। ঘুরেফিরে আইইউসিএন বাংলাদেশ, বেলা এরা সবাই ইউএসএইডের অর্থে শেভরনের স্বার্থ দেখে। এরা সবাই শেভরনের"। মজার বিষয় হচ্ছে যে, প্রতিবেদনটিতে স্বীকার করা হয়েছে বেলা সিসমিক সার্ভের বিরূদ্ধে ক্যাম্পেইন চালিয়েছে। আবার একই রিপোর্টে স্বীকার করা হয়েছে বেলার প্রধান নির্বাহী জানিয়েছেন তাদের সাথে গত মার্চ থেকেই আইপ্যাকের কাজ নেই। তবুও রিপোর্টে নিসর্গ/ আইপ্যাক প্রজেক্টে শেভরনের স্বার্থের পক্ষে কাজ করার একতরফা অভিযোগ করা হয় বেলার বিরূদ্ধে।
এখানেই শেষ নয়। এই প্রতিবেদনে আরো বলা হয়েছে আইইউসিএন (IUCN) শেভরনেরই অর্থে পরিচালিত একটি প্রতিষ্ঠান। আন্তর্জাতিক সংস্থা সম্পর্কে যাদের প্রাথমিক ধারণা আছে তারা সবাই অবগত আছেন এ তথ্য কতটুকু অসত্য। বাংলাদেশ ১৯৭২ সালে আইইউসিএন এর সদস্য রাষ্ট্র হিসেবে যোগদান করে। ১৯৮৯ সালে আইইউসিএন বাংলাদেশে  একটি লিয়াজো অফিস স্থাপন করে । ১৯৯২ সালে তারা এদেশে একটি পূর্ণাঙ্গ অফিস প্রতিষ্ঠা  করে এবং সেই বছরই আইইউসিএন বাংলাদশ সরকারের সাথে সমঝোতা স্মারকে স্বাক্ষর করে ।
সিসমিক সার্ভে সম্পর্কে প্রকৃত সত্য হচ্ছে যে সরকার কর্তুক গঠিত কমিটি পরিবেশ সনদ লংঘনের দায়ে শেভরনকে দায়ী করে প্রতিবেদন দেয়। সে-সময় দি ডেইলি স্টার (http://www.thedailystar.net/story.php?nid=35226) এই নিয়ে সংবাদ্ও ছাপে । অনেক বছর পর প্রতিহিংসা চরিতার্থ করার জন্য পরিবেশবাদী সংগঠনগুলোকে দোষারোপ করার এ চেষ্টা ন্যাক্কারজনক।
কালের কণ্ঠ ইতোমধ্যে অসত্য সংবাদ প্রকাশের জন্য পিআইবি কর্তৃক তিরষ্কৃত হয়েছে। এছাড়াও কালের কণ্ঠের প্রতিষ্ঠাতা সম্পাদক আবেদ খান সম্প্রতি পত্রিকা থেকে পদত্যাগ করেছেন। তবে, কালের কণ্ঠ তাদের পথ পরিবর্তন করবে বলে মনে হয় না। বেলা এবং তার প্রধান নির্বাহীর বিরূদ্ধে এই আক্রমণ পত্রিকাটির ভ্রান্ত সম্পাদকীয় নীতিরই বহিঃপ্রকাশ।
এম আব্দুল্লাহ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6f%6d%61%62%64%75%6c%6c%61%68%63%40%79%61%68%6f%6f%2e%63%6f%6d%22%3e%6f%6d%61%62%64%75%6c%6c%61%68%63%40%79%61%68%6f%6f%2e%63%6f%6d%3c%2f%61%3e%27%29%3b'))


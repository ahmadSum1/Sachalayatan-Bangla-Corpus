একটু দাঁড়াবেন, প্লিজ?



প্রথম ঘটনাটা বেশ কয়েক বছর আগের। ২০০৮/৯ এর দিকে হবে। বাসে করে ক্লাসে যাচ্ছিলাম সকাল সকাল। পুরো বাস অফিসগামী মানুষ আর ক্লাসগামী ছাত্র দিয়ে বোঝাই। কোনমতে সামনের দিকে একটু জায়গা করে দাঁড়িয়ে খেয়াল করলাম মহিলা সিটে দুইজন ছেলে বসা। বাসে কোন মহিলা দাঁড়িয়ে নেই দেখে ভাবলাম থাকুক বসে। কেউ উঠলে নিশ্চয়ই সিট ছেড়ে দিবে।
ভুল ছিলাম আসলে।
নেক্সট স্টপেজেই দুজন মধ্যবয়স্ক মহিলা উঠলেন। উনারাও অনেক কষ্টে ভীড় ঠেলেঠুলে মহিলা সিট এর সামনে এসে দাঁড়ালেন। অবাক হলাম দেখে যে উনারা নিজে থেকে বললেন না ছেলেদুটোকে উঠতে। আরো অবাক হলাম যে ছেলেদুটিও দেখে না দেখার ভান করল। আশেপাশে তাকালাম, সবাই কেমন যেন কি নিয়ে ব্যস্ত। আমি বলতে যাব তখন দেখি বাসের প্রচন্ড ধাক্কাধাক্কি সহ্য করতে না পেরে উনাদের একজন নিজে থেকেই বললেন, "বাবা, তোমরা উঠলে আমরা একটু বসতে পারতাম।" তাজ্জব হয়ে গেলাম ছেলে দুজনের একজনের কথা শুনে। তারা এখানে আগে বসেছে, তাই এটা তাদের জায়গা এবং তারা উঠবে না! শুনে উনি বললেন "বাবা, এটা তো মহিলাদের সিট, প্রচন্ড ভীড় দেখে বললাম, নইলে বলতাম না।" এরপর ওই ছেলে যা বলল তা শোনার জন্য আমি মোটেও প্রস্তুত ছিলাম না। সে বলল, বসতে খুব বেশি ইচ্ছা করলে তার কোলে বসলেই পারে। বলেই হাসা শুরু করল।
আমি শান্ত চোখে ওই মহিলার দিকে তাকালাম। উনার দীর্ঘশ্বাস আর ওই দৃষ্টির মধ্যে যে কি বিশাল কষ্ট ছিল তা বোঝার ক্ষমতা আমার নেই। দৃষ্টি সরিয়ে আশেপাশে তাকালাম। সবাই তখনো কি নিয়ে যেন ব্যস্ত, কিছুই হয়নি এমন একটা ভাব।
ছেলেটার কলার চেপে ধরে যখন ওই আন্টির কাছে মাফ চাওয়াচ্ছিলাম তখন ওই লোকেরাই কি বলছিলো জানেন? এদের নাকি গনধোলাই দেয়া উচিৎ। আমি নাকি কাজের কাজ করেছি। আর আমি তখন মনে মনে ভাবছি, আমার হাত মাত্র দুটা কেন। আরো কয়টা থাকলে এদের সবার কলার ধরে মাফ চাওয়াতাম।
সকাল সকাল টাইটা কলারের ঠিক মাঝখানে পরে আসতে ইনারা ভুলেন না, ভুলে যান শুধু মেরুদণ্ডটা আর বিবেকটা নিয়ে বের হতে।
দ্বিতীয় ঘটনা খুব বেশি হলে এক সপ্তাহ আগের হবে। আবার আমি বাসে এবং যথারীতি অনেক ভীড়। আমার স্টপেজ চলে এসেছে দেখে নামতে গিয়ে খেয়াল করলাম তড়িঘড়ি করে একজন আপু বলল উনিও নামবেন। খুব বেশি হলে কলেজে পড়েন। স্কার্ফ এবং ফুলহাতা কামিজ পড়া। উনাকে নামার জায়গা করে দিতে গিয়ে খেয়াল করলাম ঠিক উনার পিছু পিছু আরেকজন ছেলে উনার আর আমার মাঝখানে দাড়িয়ে গেল নামতে। কোথায় যেন খটকা লাগল। বাস  থামলে একজন আংকেল, উনার পর ওই আপু, তারপর ওই ছেলে, শেষে আমি নামবো। মনে হচ্ছিল ছেলেটাকে চোখে রাখা দরকার। 
ঠিকই মনে হচ্ছিল।
বাস থেকে আপু নামতে যাবেন এমন সময় দেখলাম ছেলেটা তার বাম হাতটা আপুর সামনে নিয়ে কিছু একটা স্পর্শ করতে চাচ্ছে।
না, আমি তাকে সেটা করতে দেইনি। ওই হাতটাই তার পিছনে মুচড়ে ধরে তাকে বাস থেকে নামানো হয়। আপুর চেহারার দিকে তাকানো যাচ্ছিল না তখন। আমার স্পষ্ট মনে আছে সেই চেহারা। রাগ, ঘৃণা ছাপিয়ে যা সবচেয়ে বেশি চোখে পড়ছিলো তা ছিল অসহায়ত্ব। আমি যখন ছেলেটাকে বলছিলাম উনার পায়ের সামনে পড়ে মাফ চাইতে তখন উনি বলেছিলেন, "আমার কাছে মাফ চাওয়াতে হবে না। কিন্তু ভাইয়া, আপনি এদেরকে ছেড়ে দিয়েন না"। ছেলেটাকে কান ধরে উঠবস করিয়ে আর গনধোলাই এর ব্যবস্থা করিয়ে যখন বাসায় ফিরছিলাম তখন উনার ওই কথাটাই বারবার মাথায় ঘুরছিল। উনি বলেননি যে "আপনারা" "একে" ছেড়ে দিয়েন না। উনি বলেছেন "আপনি" "এদেরকে" ছেড়ে দিয়েন না। 
আমাদের সমাজে যেখানে আমাদের বহুবচন হওয়া দরকার সেখানে আমরা একা। আর যেখানে কেউ থাকার কথা না, সেখানে এখন অনেক মানুষ।
আসুন, এবার উপরের ঘটনাদুটো একটু বিশ্লেষণ করি। প্রথম ঘটনাটি ঘটে একজন মধ্যবয়স্ক মহিলার সাথে, ঘটায় তারই ছেলের বয়সী একজন। ছেলেটার কথা আমার যদ্দুর মনে পড়ে তাকে আমার খুব একটা শিক্ষিত মনে হয়নি। আর দ্বিতীয় ঘটনাটি যার সাথে ঘটে উনি খুব বেশি হলে কলেজে পড়েন। কিন্তু যে ঘটায় তার কাধে আমি নাইকি'র ব্যাগ দেখেছি, চোখে ছিল রেমন্ড এর চশমা। হতে পারে কোন নামকরা বিশ্ববিদ্যালয়ে একজন পিএইচডি ডিগ্রীধারী প্রফেসরের কাছ থেকে উচ্চতর জ্ঞান নিয়ে বাসায় যাচ্ছিল সেই ছেলে।
তারমানে আমরা কিন্তু এধরনের ঘটনা যাদের সাথে ঘটে আর যারা ঘটায় তাদের কাউকেই বয়স, শিক্ষা এধরনের কোন শ্রেণীতে আলাদা করতে পারি না। ঘটনার স্থানও কিন্তু কোন নিরিবিলি জায়গা নয়। শত শত মানুষের চোখের সামনে প্রতিদিন এরকম ঘটনা ঘটছে। আমি এই লেখা লিখতে লিখতেই হয়ত কিছু নারী চোখের পানি মুছতে মুছতে মেয়ে হয়ে জন্মানোর জন্য নিজেকে অভিশাপ দিচ্ছেন, আপনার আমার খুব কাছেই কোথাও হয়ত।
এথেকে উত্তরণের পথ কি? আসলে কি হয়েছে জানেন? আমাদের সমাজের একটা বিশাল অংশ কিন্তু পচে গেছে। ওই অংশ ঠিক করার আর কোন উপায় নেই। শরীরের কোন অংশ পচে গেলে ডাক্তাররা যেমন ওটা কেটে বাদ দিয়ে দেন, তেমনি সবচেয়ে ভালো হত যদি আমরা সমাজের ওই অংশটুকু কেটে বাদ দিয়ে দিতে পারতাম। কিন্তু আফসোস, এই ক্রম পচনশীল এলাকাতে আমরা হাত দেয়ারই সময় পাইনা, তাই দিন দিন এর সীমানা বাড়ছে।
একটা বড় সমস্যাকে বড় করে দেখে তা সমাধান করা অনেক কঠিন। কিন্তু আসলে অনেকগুলো ছোট ছোট সমস্যা মিলেই একটা সমস্যা বড় হয়। আপনি হয়তো কোন সংঘবদ্ধ দলের প্রতিবাদ করতে ভয় পাচ্ছেন। কিন্তু এরকম একটি দুটি ছেলের বিরুদ্ধে দাড়াতে কিন্তু আপনার কোন ভয় নাই। আমার বিশ্বাস ওই ছেলেদুটো এবং ঘটনার সময় তার আশেপাশে থাকা একিরকম মনমানসিকতার ছেলেগুলো এরপর থেকে এধরনের কাজ করতে একশবার চিন্তা করবে। সত্যি বলি, আমি ওদের চোখে ভয় দেখেছিলাম। প্রচন্ড ভয়।
বেশি কিছু লাগেনা কিন্তু। হাফ চামচ মেরুদণ্ড আর এক পোয়া বিবেক থাকলেই হয়ে যায়। আমরা আসলে সংখ্যায় ওদের চেয়ে বহু বহুগুণ বেশি। আজকে আমরা যারা এধরনের ঘটনা দেখে মুখ অন্যদিকে সরিয়ে নিয়ে ভাবি যে কি দরকার, বাসায় আমার মা, আমার স্ত্রী আমার জন্য অপেক্ষা করছে, আমার কিছু হয়ে গেলে তাদের কি হবে? একবার ভেবে দেখুন, উনাদের কিছু হয়ে গেলে আপনি কাকে দোষ দিবেন? আর আপনার আসলে কিছুই হবেনা, বিশ্বাস করুন। একজন প্রতিবাদী মানুষকে আঘাত করার মত সাহস তাদের নেই। তাদের কাপুরুষতার জন্যই তো আমরা তাদের প্রতিবাদ করছি, তাই না?
এরকম পচে যাওয়া একজন দুজন করে হাজার হাজার কাপুরুষকে যখন আমরা শিক্ষা দিতে শুরু করব তখন দেখবেন এরা ভয় পাওয়া শুরু করবে। ওরা বুঝবে এই সমাজের কোন নারী রাস্তায় একা হাটে না। তার ভাই, বাবা, ছেলে, বন্ধুরা তার আশে পাশেই আছে। সময় হলেই পাশে দাড়াবে।
আমি কথা দিলাম, আমি যদি কখনো রাস্তায় আপনার স্ত্রী, মা, বোন অথবা বন্ধুর অসন্মান হতে দেখি, আমি উনাদের পাশে দাড়াবো। উনি একজন নারী সেজন্য না, উনি আমার মতই একজন মানুষ সেজন্যই আমি আমার পক্ষে যতটুকু সম্ভব তার থেকেও বেশি দিয়ে প্রতিবাদ করব।
আপনি কি দাড়াবেন আমার প্রিয় মানুষদের পাশে যখন আপনাকে তাদের দরকার হবে?
একটু দাঁড়ায়েন, প্লিজ!
- নাসিফ আহমেদ


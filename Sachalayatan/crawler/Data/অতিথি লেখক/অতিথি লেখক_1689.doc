রক্ত উল্লাসে মানুষ লালীদের খায়




দুটো মানুষ এগিয়ে আসছে লালীর দিকে। একজনের হাতে একটা মোটা রশি, হরকা দেয়া। গোল ফাঁদটা দুটো পায়ে আটকে দিলেই মাটিতে পড়ে যাবে লালী। তারপর.........। আর ভাবতে পরেনা সে। মনের সমস্ত বিষাদ ঘৃনা হয়ে যায় মুহুর্তে। মানুষের প্রতি ঘৃনা। হঠাৎ গায়ে একটা প্রচন্ড শক্তি ঝাঁকুনি দিয়ে ওঠে তার। এরপর ছিঁড়ে যায় লালীকে বেঁধে রাখা দড়িটা। লালী দৌড়ায়। দৌড়াতে থাকে। তার পিছু পিছু ছুটতে থাকে কতগুলো মানুষ। এরাই আজ আজরাইলরুপে অবির্ভূত হয়েছে লালীর কাছে। কিন্তু এতদিন তো এদেরই ছায়ায় ছিল লালী। এদের আদর-যত্নেই তো বড় হয়েছে লালী। কিন্তু যখন এই মনুষগুলোই আজ এক রক্তার্ত নগ্ন উল্লাসে মেতে উঠল তখন মানুষের প্রতি সব ভালবাসা আজ এক নিমিষেই চলে গেছে তার। তারপর লালী যখন দেখল সেই দৃশ্য.........। মানুষের অমানুষ রুপ লালী এর আগে দেখেনি কখনও। প্রথমে বিশ্বাস হয়নি তার, মানুষ এভাবে রক্ত পিপাসু হয়ে উঠতে পারে! রক্তের স্রোত দেখে এতটা নগ্ন হয়ে উঠতে পারে! 
দৌড়াচ্ছে লালী। তার পিছে পিছে দৌড়াচ্ছে শত শত হাজার হাজার মানুষ, পৃথিবীর সবচেয়ে ভয়ংকর প্রানী। প্রানপন দৌড়ে যাচ্ছে লালী কিছুতেই এই হিংস্র পশুগুলোর হাতে ধরা পড়া যাবে না। দৌড়াতে থাকে লালী বিস্তীর্ন প্রান্তর পেরিয়ে। দৌড়াতে দৌড়াতে দেখতে থাকে হাজার হাজার লাখ লাখ মৃত দেহ ভাসছে রক্তে স্রোতে। আরো জোড়ে দৌড়াতে থাকে রক্তে বন্যা মাড়িয়ে। লালী যতটা রান্তা পার হয় হিংস্র মানুষের স্রোত তত বড় হতে থাকে তার পিছু পিছু। এদের হাতে কিছুতেই ধরা পড়া যাবেনা। এরা আজ আর মানুষ নেই। কিন্তু কত দুর পর্যন্ত দৌড়াতে পারবে লালী? কোথায় যাবে? আজ যে সব মানুষই হয়ে গেছে রক্ত পিপাসু আর মাংস খেকো হিংস্র প্রানী! 
দৌড়াতে দৌড়াতে লালীর মনে পড়ে যায় রহমত আলীর কথা। রহমতই লালীকে পেলে-পুষে বড় করেছে। কত আদর করত সে লালীকে। নিজে না খেয়ে লালীকে খাইয়েছে। গায়ে একটা মশাও বসতে দেই কোন দিন। সেই রহমত আলীই লালীকে তুলে দিল কতগুলো লোভী মানষের হাতে টাকার বিনিময়ে। দৌড়ায় লালী, সাথে সাথে রহমতের প্রতি অভিমানটা আরো গাঢ় কান্নার ধারা হয়ে গড়িয়ে পড়ে। আরো জোড়ে দৌড়ায় সে, অভিমানটা এক সময় ক্ষোভ হয়, তারপর ঘৃনা হয়। 
লালী আজ কিছুতেই আর রহমতের বাড়ীতে ফিরে যাবে না। যদি এক সময় বাড়ীটা চিনতেও পারে তাও না।  তাহলে কোথায় যাবে লালী? এ পৃথিবীতে তো রহমত, তার ছেলে ঝন্টু আর রহমতের বউটা ছাড়া আর আপন কেউ নেই লালীর। মনে পড়ে যায় ঝন্টু কথা। বুকটাতে কেমন একটা হাহাকার আর শূন্যতা তৈরী হয় তার। আহারে! বেচারা কত কাঁদল তাও রহমতের মনটা একটুও গলল না। শেষ পর্যন্ত বেচেই দিল লালীকে। ঝন্টু আর লালী প্রতিদিন এক সাথে মাঠে যেত। কত কথা হত দুজনের। সেই ছোট থেকে ঝন্টু তার খেলার সাথী। মাঠে অবাক হয়ে ঝন্টুর লাল ঘুড়িটার দিকে মাথা তুলে তুলে দেখত লালী। লালীও খুব কেঁদেছিল সেদিন যখন সে ঝন্টুকে ছেড়ে আসছিল। রহমতের বউটাও খুব কাঁদছিল। লালী আসতে চায়নি। আপনজনদের ফেলে কোথায় যেতে চায়নি সে। কিন্তু যখন রহমত চোখের কোনে জল নিয়ে বলল ”যা, তুই না গেলে যে না খেয়ে মরব!” তখন লালী আর বাধা দেয়নি। চির অনুগত থেকে নতুন মালিকের হাত ধরে চলে এলো। রহমত না খেয়ে থাকার চেয়ে নতুন মালিকের কাছে যাওয়ই যে ছিল তখন তার কাছে শ্রেয়তর। 
লালী ধরা পড়েছে। মানুষের সাথে কুলিয়ে উঠতে পারেনি লালী। তার পা গুলো বাঁধা হল। তারপর মাটিতে পড়ে গেল লালী। একটা টুপি পড়া মানুষের মত দেখতে একটা জন্তু তার গলায় ছুড়ি চালাল। লাল রক্তে ভেসে যাচ্ছে রাস্তাটা। লালীর শরীর আস্তে আস্তে নিস্তেজ হয়ে আসছে। কেন যেন এখন আর কোন ঘৃনা বোধ নেই তার রহমতের প্রতি। বরং মায়া হচ্ছে তার খুব। ‘আমি তো চলে যাচ্ছি। ভালই। অন্তত মানুষের হিংস্রতা তো দেখতে হবে না আর,’  শেষ মুহুর্তে ভাবে লালী। রহমতের কথা মনে পড়তে পড়তে শরীরটা নিস্তেজ হয়ে আসছে তার। রহমত, তার বউ আর ঝন্টু তো প্রতিদিন মরে মরে বেঁচে থাকবে এই হিংস্র পশুদের ভীড়ে। তারপর একদিন সত্যিকারভাবে মরে যাবে। নিরর্থক জীবনটা নিয়ে। এই মানুষ রুপী জানোয়াদের ভীড়ে লালী, রহমত, ঝন্টু আর রহমতের বউ সবাই যে একই মর্যাদাসম্পন্ন জীব। লালী মরে যাচ্ছে কিন্তু কি আশ্চর্য কোন যন্ত্রনা নেই। লালী মরে গেছে। যন্ত্রনাহীন মাংসে আর হাঁড়ে পরিনত হয়ে মরে গেছে লালী। এখন তার মাংস খাবলে খাবলে খাবে কতগুলো বর্বর মানুষ। 
সাইফ জুয়েল



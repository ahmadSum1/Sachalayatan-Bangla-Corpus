অভিজিৎ রায়রা কেন খুন হয় ? দায় আমার



কাছের মানুষের সস্তা ধর্মানুভূতির কথা মাথায় রেখে কিংবা স্বার্থপরের মত নিজের নিরাপত্তার কথা ভেবে ধর্মান্ধতার বিরুদ্ধে লেখালেখি করা মানুষগুলোর অধিকাংশই ছদ্মনামে বা বেনামে লেখালেখি করে । ধর্মান্ধ মৌলবাদীদের ধারালো চাপাতি তাই খুজে পায় অভিজিৎ রায়ের মত মুখচেনা মানুষগুলোকেই । কারণ ? কারণ ধর্মান্ধতার বিরুদ্ধে লেখালেখি করা হাজারো পরিচয়হীন ব্লগারের ভিড়ে অভিজিৎ রায়দের খুব সহজেই আলাদা করে ফেলা যায় বলেই ।  আমার মত মেরুদণ্ডহীন বেনামী ব্লগার চাপা চিৎকার করে যাই । গুমরে কাঁদি । মৌলবাদীদের ভয়ে ছদ্মনামের আড়ালে লুকিয়ে বৃথা আস্ফালন করে যাই । কারো টনক নড়ে না । কারণ আমাদের পরিচয় নেই । আমাদের ছদ্মনাম হালনাগাদ করা নেই ভোটার তালিকায় । আমাদের নেই কোন সংগঠন । রাজনৈতিক দলগুলোর কাছে আমাদের যৌক্তিক দাবীও তাই বেনামী নাস্তিক ব্লগারের প্রলাপ । অভিজিৎ রায়ের আদর্শ ( মুক্তচিন্তা এবং প্রগতিশীল চিন্তা ) বুকে নিয়ে আমরা গোপনে এক প্রগতিশীল বাংলাদেশের স্বপ্ন লালন করে যাই । অথচ আমাদের চেনা গণ্ডীর মানুষের কাছে সে আদর্শ থেকে যায় অজানা, কোন এক নাস্তিকের আদর্শ হিসেবে । অভিজিৎ রায়ের মত প্রগতিশীল মানুষ তাদের মনের কোন এক কোনে জায়গা পায় ধর্মানভূতিতে আঘাত দেয়া এক নাস্তিক ব্লগার পরিচয়ে ।

বাংলা ব্লগে লেখালেখি করার সংখ্যা কত ঠিক জানা নেই । ডিজিটাল বাংলাদেশের থ্রিজি ইন্টারনেট আর সস্তা চাইনিজ মোবাইল মুঠোফোনের সুবাদে মাইক্রব্লগিং করা ব্লগারদের ধর্তব্যের মধ্যে আনলে হয়তো কয়েক লাখ । এই লাখো ব্লগারের ভিড়ে, সুস্থ ভাষায় গুছিয়ে লেখালেখি করা ক্ষমতা খুব বেশি মানুষের আছে বলে মনে হয় না । লেখালেখির অভ্যাস কম থাকলেও ব্লগ পড়ার অভিজ্ঞতা বলে এমন ব্লগারের সংখ্যা হাজার ছাড়ায় নি । আর মনে দাগ কাটতে পারে এমন লেখকের সংখ্যা হয়তো হাতে গুনে বলে দেয়া সম্ভব । এই হাতে গোনা মানুষদেরই একজন অভিজিৎ রায় । বাংলা ব্লগে ধর্মান্ধতা, বিজ্ঞানমনষ্কতা, যুক্তিনির্ভর চিন্তা নিয়ে লেখালেখি করা ব্লগারদের মাঝে সবচেয়ে অগ্রগামী লেখকদের একজন । তার প্রতিষ্ঠিত "মুক্তমনা" ব্লগ ধর্মান্ধতার বিরুদ্ধে এবং বিজ্ঞানের অগ্রযাত্রার খবর নিয়ে লেখালেখি করার সুযোগ করে দিয়েছেন অনেক ব্লগারকেই ।
ঘন্টাখানেক আগে খবর পেলাম অভিজিৎ দা আর নেই । বই মেলা থেকে স্বস্ত্রীক বের বের হওয়ার পথে ইসলামী উগ্রবাদীদের চাপাতির আঘাতে নিহত হয়েছেন । আহত অবস্থায় মৃত্যুর সাথে পাঞ্জা লড়ছেন তার স্ত্রী রাফিদা আহমেদ বন্যা । ঢাকা বিশ্ববিদ্যালয়ের টি.এস.সি চত্বরের সামনেই কুপিয়ে আহত করা হয় দুজনকেই । একই ভাবে হত্যা করা হয়েছিল প্রয়াত হুমায়ুন আজাদ স্যারকেও । ইসলামী উগ্রবাদীদের একই রকম হামলায় নিজের বাসার সামনে নিহত হয়েছিলেন ব্লগার রাজীব হায়দার । আমাদের দায়িত্বশীল সংবাদ মাধ্যমগুলো তথাকথিত ধর্মানুভূতির প্রতি শ্রদ্ধা জানিয়ে "ইসলামী উগ্রবাদী/মৌলবাদী " শব্দগুলো চেপে গিয়ে নির্লজ্জ্বের মত "অজ্ঞাত দুর্বৃত্ত্ব/আততায়ীর হামলায় ব্লগার নিহত" টাইপ সংবাদ পরিবেশন করে চলেছে ।
মধ্যপন্থা অবলম্বনকারী মুসলিমদের মাঝে যারা অভিজিৎদাকে চেনেন তারা এই খবর পেয়ে, "এটা আমার ধর্ম না । ইসলাম শান্তির ধর্ম । ইসলাম শান্তির ধর্ম .... " টাইপ প্রবোধ দিয়ে নিজ নিজ কাজে মন দিবেন । যারা চেনেন না কেউবা আবার যুক্তি খুজবেন, "ধর্মানুভূতিতে আঘাত দেয়ার কি দরকার ছিল ? দিলে এমন হতেই পারে ।"  প্রোঅ্যাকটিভ ধার্মিকরা " ইহা প্রকৃত ইসলাম নহে " টাইপ হ্যাশট্যাগ মুভমেন্ট শুরু করবেন । মডারেটদের বাড়িয়ে দেয়া ছাতার নিচে বসে মৌলবাদীরা তাদের চাপাতিতে ধার দিবে আর পরবর্তি টার্গেট ঠিক করবে ।  মডারেট মুসলিমদের হিপোক্রেসি নিয়ে লেখার শক্তি এবং ধৈর্য হারিয়ে ফেলেছি অনেক আগেই । সচলে ঢুকে অরফিয়াসের এই লেখাটা চোখে পড়লো । মডারেটদের হিপোক্রেসির সারমর্ম দাড় করাতে অরফিয়াসের লেখা থেকে এক লাইন ধার করছি ।


আমাদের দেশের ধার্মিকরা ধর্মকে ব্যুফের মত মানে । যার পোলাও ভালো লাগে সে পোলাও খায়, যার বিরিয়ানি সে বিরিয়ানি । কিন্তু যখন মাদ্রাসার শিক্ষিত জঙ্গিরা ভাল মানুষের কল্লা নামায় তখন 'কিন্তু', 'তবে', এসব বলে নিজেদের ব্যুফে ধার্মিকতার পাছা বাচায় ।

বাংলাদেশে এই মধ্যপন্থী ধর্মালম্বীরাই সংখ্যাগরিষ্ট । এরা পকেটে টুপি রাখে । শাহাবাগ উত্তাল হলে এরা টুপি পকেটে ঢুকিয়ে প্রগতিশীলতার জোয়ারে ভাসে । হেফাজত উত্তাল হলে এরা মাথায় টুপি চাপিয়ে নেয় । বাংলাদেশের সরকার, রাজনৈতিক দলগুলো এদের ভোটের আশায় রং বদলায় ।  এটা নতুন কোন দিব্যজ্ঞান নয় । অনেকদিনের চর্বিতচর্বন । বাংলা ব্লগে যারা ধর্মান্ধতা, মৌলবাদের বিরুদ্ধে লেখালেখি করেন তারা এটা জেনেই লেখালেখি করেন । এই লেখার মুল উদ্দেশ্য মধ্যপন্থী মুসলিম সমাজকে নাড়া নেয়ার জন্যে নেয় । কারণ ঢাকঢোল বাজিয়ে কুম্ভকর্ণের ঘুম তাও ভাঙ্গানো সম্ভব হয়েছিল, বাংলাদেশের মধ্যপন্থী মুসলিমদের চেতনা আসতে আরো অনেক দেরী আছে । আজকের প্রশ্ন ধর্মান্ধতা বিরুদ্ধে লেখালেখি করা ব্লগারদের কাছে । 

ধর্মান্ধতা এবং মৌলবাদ নিয়ে অনেকেই ব্লগিং করেন, কিন্তু কেন অভিজিৎ রায় নিহত হলেন ?
অভিজিৎ দা নিহত হবার খবরটা পাওয়ার পর থেকেই " কেন অভিজিৎ দা ?" এই প্রশ্নটাই মাথায় ঘুরছিল । উত্তরটা খুব সহজ । হাজারো বেনামী ব্লগারের ভিড়ে অভিজিৎ রায়দের চিনে নেয়া যায় খুব সহজেই । এই উত্তরটা মনে হয় জেনেও না জানার ভান করে এড়িয়ে যাচ্ছিলাম অনেক দিন ধরেই । একটা বীভৎস বাস্তবতার মুখোমুখি হওয়ার ভয়ে সজ্ঞানেই এড়িয়ে যাচ্ছিলাম । "এই মৃত্যুর দায় কি আমার নয় ? ধর্মান্ধতার বিরুদ্ধে যারা ছদ্মনামে বা বেনামে ব্লগিং করি তাদের নয় ? "
কাছের মানুষের সস্তা ধর্মানুভূতির কথা মাথায় রেখে কিংবা স্বার্থপরের মত নিজের নিরাপত্তার কথা ভেবে ধর্মান্ধতার বিরুদ্ধে লেখালেখি করা মানুষগুলোর অধিকাংশই ছদ্মনামে বা বেনামে লেখালেখি করে । ধর্মান্ধ মৌলবাদীদের ছুরির ধারালো ডগাটা তাই খুজে পায় অভিজিৎ রায়ের মত মুখচেনা মানুষগুলোকেই । কারণ ? কারণ ধর্মান্ধতার বিরুদ্ধে লেখালেখি করা হাজারো পরিচয়হীন ব্লগারের ভিড়ে অভিজিৎ রায়দের খুব সহজেই আলাদা করে ফেলা যায় বলেই ।  আমার মত মেরুদণ্ডহীন বেনামী ব্লগার চাপা চিৎকার করে যাই । গুমরে কাঁদি । মৌলবাদীদের ভয়ে ছদ্মনামের আড়ালে লুকিয়ে বৃথা আস্ফালন করে যাই । কারো টনক নড়ে না । কারণ আমাদের পরিচয় নেই । আমাদের ছদ্মনাম হালনাগাদ করা নেই ভোটার তালিকায় । আমাদের নেই কোন সংগঠন । রাজনৈতিক দলগুলোর কাছে আমাদের যৌক্তিক দাবীও তাই বেনামী নাস্তিক ব্লগারের প্রলাপ । অভিজিৎ রায়ের আদর্শ ( মুক্তচিন্তা এবং প্রগতিশীল চিন্তা ) বুকে নিয়ে আমরা গোপনে এক প্রগতিশীল বাংলাদেশের স্বপ্ন লালন করে যাই । অথচ আমাদের চেনা গণ্ডীর মানুষের কাছে সে আদর্শ থেকে যায় অজানা, কোন এক নাস্তিকের আদর্শ হিসেবে । অভিজিৎ রায়ের মত প্রগতিশীল মানুষ তাদের মনের কোন এক কোনে জায়গা পায় ধর্মানভূতিতে আঘাত দেয়া এক নাস্তিক ব্লগার পরিচয়ে ।
অন্য কোন ব্লগারের হয়ে বলার দায়িত্ব আমার নয় । বলার অধিকারও আমার নেই । আমি তাই নিজের কথাই বলছি । অভিজিৎ রায়ের হত্যার দায় আমার । আমার পরিচয়হীনতার কারণেই আমার ভাগের চাপাতির কোপটাও বুকে পেতে নিতে হয়েছে অভিজিৎ রায় এবং রাফিদা আহমেদ বন্যাকে । এই দায়বদ্ধতা থেকেই আমার নতুন এই উপলদ্ধি । ছদ্মনামের আড়ালে লুকিয়ে থেকে মুখচেনা আরেকজন প্রগতিশীল ব্লগারকে মৃত্যুর মুখে ঠেলে দিব না । ছদ্মনামের আড়াল থেকে বেরিয়ে এসে আর সবার সাথে মিশে তৈরি করতে চাই হাজারো ব্লগারের সমন্বিত পরিচয় । যেন অভিজিৎ রায় বা রাজীব হায়দারের মত ব্লগারদের আলাদা করে খুজে না পায় মৌলবাদের ধারালো চাপাতি  
=============================================
মামুনুর রশীদ
কেম্ব্রিজ
যুক্তরাজ্য 
mamunbabu2001 at gmail.কম


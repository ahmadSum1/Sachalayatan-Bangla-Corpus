আমি ও সোনার কেল্লা




সোনার কেল্লার একটি পোস্টার।
"এটা ময়ুর,আমি ময়ুর দেখেছি।এটা উট,আমাদের বাড়িতে উট ছিল।এটা আমার বাড়ী,আমি দাঁড়িয়ে আছি আমার বাড়ীর সামনে।এটা যুদ্ধ হচ্ছে,আমি যুদ্ধ দেখেছি।আর এটা কেল্লা,সোনার কেল্লা।"
ভোররাত্রী।বাড়ীর সকলে গভীর ঘুমে মগ্ন।বাইরে শুধু কুকুরের গলার আওয়াজ।কিন্তু ছয় বছর বয়সী মুকুলের চোখে ঘুম নেই,নিজের মনে কি যেন এঁকে চলেছে সে।বাবা-মা তাঁকে নিয়ে দুশ্চিন্তায় অস্থির,কি ব্যাড়াম হল ছেলের!মুকুল রাত জেগে জেগে ছবি আঁকে।সোনার কেল্লার ছবি।পাড়ায় রটে গেল,মুকুল জাতিস্মর।সে এমন এক কেল্লা দিব্য চোখে দেখেছে যার ভেতর রয়েছে অগুনতি মূল্যবান পাথর।পত্রিকায় মুকুলের ছবি ওঠে।বিখ্যাত প্যারাসাইকোলজিস্ট ডাক্তার হাজরা যিনি জন্মান্তর নিয়ে গবেষণা করছেন,কৌতুহলবশতঃ মুকুলকে সোনার কেল্লার কাছে নিয়ে যাবার জন্যে তাঁকে নিয়ে রওনা দেন রাজস্থানে।এদিকে পত্রিকায় সোনার কেল্লার খবর পেয়ে দুষ্টু লোক ভবানন্দ ও তার চ্যালা মুকুলের খোঁজে বেরিয়ে পড়ে।ভুলবশতঃ মুকুল নামক একই পাড়ার আর এক ছেলেকে তাঁরা অপহরণ করে।এ ঘটনার পর মুকুলের অসহায় বাবা ফেলুদার শরনাপন্ন হন ছেলেকে বাঁচানোর জন্যে।এদিকে ট্রেনে মুকুল ও ডাক্তার হাজরার পিছু নিয়ে তাঁদের পেয়ে যায় দুষ্টুলোক।কেল্লা দেখতে গিয়ে ডঃ হাজরাকে পাহাড় থেকে ফেলে দিয়ে ভবানন্দ আসল হাজরা সেজে বসেন।শুরু হয় গোয়েন্দা ফেলুদার নতুন এক অভিযান।পথে লালমোহন গাঙ্গুলি ওরফে জটায়ু সঙ্গী হন তাদের।সোনার কেল্লা বলে সত্যি কি কোন কেল্লা আছে?থাকলে কোথায়?মুকুল কি সন্ধান পাবে তার?আসল ডাক্তার হাজরা কি সত্যিই মারা গেলেন?রাত্রিবেলা টর্চ নিয়ে মুকুলের ঘরে আলো ফেলে কে?দুষ্টু লোকেরা মুকুলকে কাছে পেয়ে কি ক্ষতি করবে তাঁর?ফেলুদা কি পারবেন মুকুলকে দুষ্টু লোকদের কাছ থেকে উদ্ধার করতে?এসব প্রশ্নের উত্তর রয়েছে কালজয়ী,অবিস্মরণীয় এবং বাংলা সিনেমার সবচাইতে জনপ্রিয় চলচ্চিত্রগুলির মধ্যে একটি "সোনার কেল্লা"-য়।১৯৭১ সালে সত্যজিৎ রায় প্রথম লিখেছেন সোনার কেল্লা।১৯৭৪ সালে এর চিত্ররূপ দেন তিনি।কাহিনী, চিত্রনাট্য এবংসঙ্গীত সংযোজনও তাঁরই করা।
সোনার কেল্লা প্রথম দেখেছি ভারতীয় হাই কমিশন মিলনায়তন,রাজশাহী-তে।আশির দশকে আমরা যখন কৈশোর অতিক্রম করছি, রাজশাহীর এই বিশেষ জায়গায় অসাধারন কিছু ভারতীয় সিনেমা দেখার সুযোগ হয়েছিলো রাজশাহীবাসীর।বাবার আঙুল ধরে দেখতে গিয়েছি সোনার কেল্লা,আমার তখন সাত,একমাত্র মুকুল ছাড়া আর কিচ্ছু ভাল লাগেনি,কিচ্ছু বুঝিওনি ছাই।কিন্তু মনের কোনায় কোথাও মুকুল রয়ে গিয়েছিল,মুকুলকে দুষ্টু লোকেরা কষ্ট দিচ্ছে,তাতে আমার কিশোরমনও দগ্ধ হয়েছিলো সেই সময়। 
দ্বিতীয়বার সোনার কেল্লা দেখি দূরদর্শনে।বারো বছর বয়েসে,১৯৮৭ সাল।মূলত আমার সত্যজিৎ মুগ্ধতা,ফেলুদা-জটায়ু-তোপসে প্রেমের শুরু তখন থেকেই।আর সর্বোপরি সিনেমাকে ভালবেসেছি সোনার কেল্লার ফাঁদে পড়ে।গুনে গুনে অদ্যাবধি চৌদ্দবার দেখেছি এই সিনেমা।টিভিতে দেখেছি,ভিডিও ক্যাসেট প্লেয়ারে দেখেছি,দেখেছি সিডিতে আর সম্প্রতি টরেন্ট থেকে ডাউনলোড করে।১৯৭৪ সালে নির্মিত সিনেমা ১৯৮৭ সালে কিংবা এইতো সেদিন দেখেও একবারের জন্যেও আমার একে পুরণো মনে হয়নি।অনেকটা টাটকা বিস্কিট কামড় দিলে যেমন মচমচে একটা স্বাদ পাওয়া যায়,সোনার কেল্লা প্রত্যেকবার দেখলে আমার এমন অনুভূতি হয়।আমরা জানি থ্রিলার সিনেমায় সাস্পেন্স এবং থ্রিল কন্টেন্টকে সিনেমার পর্দায় উপস্থাপন করা সহজ কাজ নয়,চিত্রনাট্যের একটু এদিক ওদিক হলে,কাহিনী ঝুলে গেলে সিনেমার হাল বেহাল।কিন্তু সোনার কেল্লায় আমরা পাই বুনোট চিত্রনাট্য,টানটান গতি,নিপুন দৃশ্যায়ন,নিখুঁত সংলাপ আর স্মরণীয় সংগীত সংযোজন।
বাংলা সিনেমায় চোখ বন্ধ করলেও সফল গোয়েন্দা চলচ্চিত্রের নাম আমরা মনেই করতে পারিনা।সোনার কেল্লাই হয়তো একমাত্র ব্যাতিক্রম।সোনার কেল্লা উপন্যাস হিসেবে বাজারে আসে ১৯৭১ সালে।চমৎকার উপন্যাস,কিন্তু ১৯৭৪ সালে সিনেমা নির্মানের পূর্বে এরই মাঝে প্রকাশিত হয়ে গেছে বাক্স রহস্য,বাদশাহী আংটি,গ্যাংটকে গন্ডগোল,কৈলাসে কেলেঙ্কারি ও রয়েল বেঙ্গল রহস্য।তাহলে বাকিগুলো রেখে সত্যজিৎ কেন এটাকে ভিত্তি করেই সিনেমা বানাবেন বলে ঠিক করলেন,তার একটি কারণ হতে পারে এই উপন্যাসের সিনেমাটিক ভ্যালু।আমরা এতে দৃশ্যের পর দৃশ্যে,শুরু থেকে শেষ পর্যন্ত যে নাটকীয়তা দেখি এবং যে রোমাঞ্চের স্বাদ পাই,তা বোধহয় সত্যজিৎ আগে থেকেই অনুমান করতে পেরেছিলেন।আর এক্ষেত্রে উনি দুজন অসামান্য অভিনেতাকে একদম পিচ পারফেক্ট কাস্ট করেছিলেন।ফেলুদা চরিত্রে সৌমিত্র এবং জটায়ুর চরিত্রে সন্তোষ দত্ত।আর সে কি জমিয়েই না অভিনয় করেছেন দুজন!সৌমিত্র মোটামুটি অমর হয়ে গেছেন ফেলুদা হিসেবে আমাদের অস্তিত্বের সাথে,আর জটায়ু চরিত্রে সন্তোষ  ছাড়া আর কাউকে চিন্তাই করা যায়নি,পরের সব জটায়ু মোটামুটি ম্লান হয়ে গেছেন তাঁর সরল অভিব্যাক্তি সম্পন্ন অসামান্য অভিনয়ের কাছে।
সোনার কেল্লার অনেকগুলো দৃশ্য মনের কোণে গেঁথে আছে আমার।মুকুল নামেই পাড়ার আরেকজন কিশোরকে তুলে আনার দৃশ্যটির কথাই ধরা যাক।পুরো সিকুয়েন্স টায় যারা তাকে অপহরন করতে গেল,শুধু তাদের পা দেখানো হল,অপহৃত হবার পর মুকুলের বাবা যখন ফেলুদার কাছে এসে ঘটনার বিবরন দিচ্ছেন তাতে কোথায় মেলোড্রামা নেই কিন্তু দর্শকশ্রোতা হিশেবে আমাদের কিন্তু ঠিকই গায়ে কাঁটা দিয়ে ওঠে,অজানা বিপদের কথা ভেবে ভয় হয় মুকুলের জন্য।গোটা সিনেমায় এমন সাসপেন্সপূর্ণ এলিমেন্ট আরও পাওয়া যায়।আসল ডাক্তার হাজরাকে পাহাড়ের ওপর থেকে ফেলে দেয়া,মুকুলকে হিপনোসিসের মাধ্যমে করে তার কাছ থেকে তথ্য উদ্ধারের ভয়ংকর প্রচেষ্টা,রাত্রিতে ফেলুদার আগুনের পাশে বসা চ্যালানন্দকে হাতের আংটি দেখে চিনে ফেলা,ফেলুদার  হোটেলের খাটে ভয়ংকর বিছে ছড়িয়ে দেয়া- এইসব দৃশ্যের শ্বাসরুদ্ধকর নাটকীয়তা ও বিশ্বস্ত দৃশ্যায়ন অভুতপূর্ব। হাস্যরস গুলি মোটেই ক্যারিক্যাচারধর্মী নয় বরং ড্রাই হিউমারে পরিপূর্ণ। ফেলুদার সাথে জটায়ুর যে কথোপকথন তার ভেতরে এত সূক্ষ রসের ছাপ আছে যা মনে দাগ কেটে যায় চীরস্থায়ীভাবে,এত নিখুঁত পরিমিত সংলাপ,আহা!আমার কেন যেন বেশী ভাল লাগে এই সিনেমার ভেতর যে অন্তর্নিহিত অ্যাডভেঞ্চার আছে সেটি।মুকুলকে ডাক্তার হাজরার সোনার কেল্লা দেখতে নিয়ে যাওয়া,বারবার ভুল কেল্লা পরিদর্শন,ট্রেন ভ্রমনের সময় নকল হাজরাদের মুকুল অপহরন,আসল সোনার কেল্লার সন্ধান লাভের পর তার কাছে পৌঁছুবার তাগিদে ফেলুদাদের উটের পিঠে সওয়ারি-এতসব রোমাঞ্চ কিশোর মনকে উৎসুক করার জন্য যথেষ্ট।
সোনার কেল্লার লিগেসি হল এই যে আজ পর্যন্ত বাংলা ভাষায় নির্মিত আর কোনও গোয়েন্দা চলচ্চিত্র সোনার কেল্লার ফেলুদাকে অতিক্রম করতে পারেনি।এমনকি সত্যজিতেরই নির্মিত জয় বাবা ফেলুনাথের ফেলুদাও সোনার কেল্লার কাছে মলিন।আর কোনও সফল বাংলা গোয়েন্দা চলচ্চিত্র আমাদের কাছে এখন পর্যন্ত অধরাই থেকে গেল।আর কোন লালমোহন গাঙ্গুলি "হাইলি সাসপিশাস"বলে আমাদের মৃদু ভয় দেখানোর চেষ্টাটিও করলেননা।
লালমোহনবাবুর সাথে ফেলুদার চরম উইটি সংলাপ গুলো ছাড়াও আর যে দুটি সংলাপ বিশেষভাবে মনকে নাড়া দেয় তা হল,সিধু জ্যাঠার অনুকরণীয় ভঙ্গীতে ফেলুদাকে বলা,শুধু মনের জানাগুলো খুলে দিয়ে বসে আছি, যাতে আলো আর বাতাস মনটাকে তাজা রাখে। আর শেষ মুহূর্তে সম্বিত ফিরে পেয়ে মুকুলের আর্তি,আমি বাড়ী যাবো, কলকাতায়।সংলাপগুলি যেন মনের মুকুড়ে গেঁথে আছে,চাইলেও ভুলতে পারিনা।
সোনার কেল্লা শুধুই সিনেমা নয়,এ এক অভিজ্ঞতা।

সোনার কেল্লার আরেকটি পোস্টার

সোনার কেল্লার শুটিংরত সত্যজিত

অভিনেতাদের দৃশ্য বুঝিয়ে দিচ্ছেন সত্যজিত

সোনার কেল্লার শুটিং এর আরেকটি দৃশ্য
(ছবিগুলি নেট থেকে সংগৃহিত)
-মনি শামিম


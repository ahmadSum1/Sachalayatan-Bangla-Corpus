বাংলাদেশ, আর্সেনিকমুক্ত পানি সরবরাহের বর্তমান চিত্র



মাহফুজ খান
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6b%68%61%6e%2e%67%65%6f%6c%6f%67%79%40%67%6d%61%69%6c%2e%63%6f%6d%22%3e%6b%68%61%6e%2e%67%65%6f%6c%6f%67%79%40%67%6d%61%69%6c%2e%63%6f%6d%3c%2f%61%3e%27%29%3b'))
ভূমিকা ও আর্সেনিক দূষণের বর্তমান চিত্র:
বেঙ্গল বেসিনে গ্রউন্ডওয়াটারে সর্বপ্রথম আর্সেনিকের উপস্থিতি সনাক্ত করা হয় ১৯৭৮ সালে পশ্চিম বঙ্গে, এবং একই রাজ্যে সর্বপ্রথম আর্সেনিক আক্রান্ত রোগী সনাক্ত করা হয় ১৯৮৩ সালে। এর ঠিক ১০ বছর পরে, জনস্বাস্থ্য প্রকৌশল অধিদপ্তর বাংলাদেশের চাঁপাইনবাবগঞ্জে সর্বপ্রথম আর্সেনিকের উপস্থিতি নিশ্চিত করে। পরবর্তীতে ১৯৯৮-৯৯ সালে ব্রিটিশ জিওলজিকেল সার্ভে এবং জনস্বাস্থ্য প্রকৌশল অধিদপ্তর, বিশ্বব্যাংকের আর্থিক সহায়তায় সারা দেশে (৩ পার্বত্য জেলা বাদে) গ্রাউন্ড ওয়াটারে আর্সেনিকের উপস্থিতি সনাক্ত করার জন্য একটি জরীপ পরিচালনা করে। সে জরীপে দেখা যায় যে বাংলাদেশের দক্ষিণ ভাগ এবং নদী তীরবর্তী অঞ্চল সমূহ ব্যাপক ভাবে আর্সেনিক দূষিত (চিত্র-১)। এই জরীপের ফলে আরও একটি বিষয় স্পষ্ট হয় যে গ্রাঊন্ডওয়াটারে আর্সেনিক মূলত অগভীর একুইফারেই সীমাবদ্ধ। এবং এর উপর ভিত্তি করেই পরবর্তীতে বাংলাদেশ আর্সেনিক মিটিগেশন এন্ড ওয়াটার সাপ্লাই প্রজেক্ট (BAMWSP) এর আওতায় ২০০১-২০০৩ সময়ে, মোট ২৭১ টি উপজেলায় ব্যাপক আকারে জরীপ চালানো হয়। ঐ দুই বছরে মোট ৪,৯৪৩,২২৫ টি নলকূপের পানি মাঠ পর্যায়ে টেস্ট কিটস্ দ্বারা পরীক্ষা করা হয় যার ২৯% ভাগই ৫০পিপিবির ((চিত্র -২)।  জনস্বাস্থ্য প্রকৌশল অধিদপ্তর পরবর্তীতে ইউনিসেফের সহায়তায় বাকি ১৯২ টি উপজেলায় জরীপ চালায় এবং আরও মোট ১৪ টি উপজেলাকে আর্সেনিক উপদ্রুত অঞ্চল হিসেবে চিহ্নিত করে। যদিও BAMWSP পরিচালিত জরীপটি ছিল একটি বিশাল প্রাপ্তি তথাপি জরীপ কৃত এলাকায় মোট নলকূপের একটি বিরাট অংশ অপরীক্ষিত থেকে যায়। সম্প্রতি ব্র্যাক পরিচালিত এক জরীপে দেখা যায় যে ৩০% পর্যন্ত নলকূপ BAMWSP জরীপের সময় অপরীক্ষিত ছিল। কাজেই দেশের একটি বিরাট অংশ এখনো জানতেই পারছেনা যে তারা যে পানিটি পান করছে সেটি নিরাপদ কিনা।
সরকারি হিসাব মতে বাংলাদেশে বর্তমানে ৩ কোটি মানুষ ৫০ পিপিবির বেশি মাত্রার আর্সেনিক যুক্ত পানি পান করছে। সারাদেশে মোট ৪৬৬টি ইউনিয়নের ৮০% এর বেশী নলকূপ আর্সেনিক দূষিত (টেবিল-১)। ২০০৮-০৯ সালের হিসাব মতে (স্বাস্থ্য মহাপরিচালকের অফিস) বাংলাদেশে বর্তমানে মোট আর্সেনিক আক্রান্ত রোগীর সংখ্যা ৩৮,৩২০ জন, যার মধ্যে চাঁদপুর, কুমিল্লা, যশোর এবং পাবনা জেলায় সর্বোচ্চ সংখ্যক রোগীর বসবাস। 
নিরাপদ পানির উৎসসমুহঃ
গ্রাউন্ড ওয়াটারে আর্সেনিক সনাক্তকরণের পর থেকেই সারা দেশে আর্সেনিক মুক্ত পানি সরবরাহ একটি গুরুত্বপূর্ণ জাতীয় সমস্যায় পরিণত হয়। এ সমস্যা সমাধান কল্পে সরকার, বিভিন্ন বেসরকারি সংস্থা, দাতা গোষ্টি, গবেষকবৃন্দ একযুগে কর্মপরিকল্পনা গ্রহণ করে এবং আর্সেনিক মুক্ত পানি সরবরাহের বিভিন্ন ধরনের প্রযুক্তি/সমাধান বাতলায়।
বর্তমানে বাংলাদেশে প্রচলিত আর্সেনিক মুক্ত পানি সরবরাহের প্রযুক্তি সমূহ হল-
১) গভীর নলকূপ: যেহেতু গভীর পানির স্তরটি আর্সেনিক মুক্ত তাই গভীর নলকূপ একটি অতি কার্যকর প্রযুক্তি।
২) বৃষ্টির পানি ব্যবহার: বর্ষাকালে খুবই কার্যকর প্রযুক্তি।
৩) পুকুর বালি ফিল্টার: পুকুরের পানি আর্সেনিক মুক্ত কাজেই ছাঁকনের মাধ্যমে পরিষ্কার করে পান করা হয়।
৪) পাতকূয়াঃ কুয়ার পানি আর্সেনিক মুক্ত, কাজেই কুয়ার ব্যবহার।
৫) আর্সেনিক আয়রন দূরীকরণ প্রক্রিয়া
৬) পাইপলাইনের মাধ্যমে নিরাপদ পানি সাপ্লাই
৭) স্বল্প গভীরতায় নলকূপ স্থাপন (Shallow shrouded tube well)
৮) বিভিন্ন ধরনের আর্সেনিক দূরীকরণ ফিল্টারের ব্যবহার ইত্যাদি।
নিরাপদ পানি সরবরাহের বর্তমান চিত্র:
২০০৯ সালে জাপান ইন্টারন্যাশনাল কো-অপারেশন এজেন্সি (জাইকা), আর্সেনিক আক্রান্ত মোট ৩০১টি উপজেলায় আর্সেনিক মুক্ত পানি সরবরাহের বর্তমান চিত্র পর্যবেক্ষণের জন্য একটি জরীপ পরিচালনা করে। শুধুমাত্র সরকারি এবং বিভিন্ন সংস্থা কর্তৃক স্থাপিত আর্সেনিকমুক্ত পানির উৎস সমূহকে এই জরীপের আওতায় নেয়া হয়। এযাবৎ বাংলাদেশে সর্বসাকুল্যে মোট ১ মিলিয়ন পাবলিক পানির উৎস স্থাপন করা হয়েছে যার ৭৮% ই অগভীর নলকূপ। বাদবাকি ২২% এর মধ্যে ১৮% গভীর নলকূপ এবং বাকি ৪% অন্যান্য উৎস (টেবিল-২)।
স্থাপিত ১ মিলিয়ন উৎসের মধ্যে বর্তমানে চালু আছে মোট ০.৭ মিলিয়ন উৎস, বাকি ০.৩ মিলিয়ন অকেজো, যার ৮৭% ই অগভীর নলকূপ। যেহেতু দেশের বিভিন্ন জায়গায় অগভীর পানির স্তরটি আর্সেনিকযুক্ত তাই এই বিরাট সংখ্যক অগভীর নলকূপ বর্তমানে অব্যবহারযোগ্য।
বর্তমানে চালু উৎসগুলোর মোট ৪.১ কোটি মানুষকে পানি সরবরাহের ক্ষমতা আছে, যা এই ৩০১ টি উপজেলার মোট জনসংখ্যার ৫৪%। এই ৩০১টি উপজেলার মোট ৪৬% (প্রায় ৪ কোটি) মানুষের জন্য কোন নিরাপদ পাবলিক পানির উৎস নেই। যেহেতু আর্সেনিকের মাত্রা সব এলাকায় সমান নয়, এবং অনেক এলাকাতেই অগভীর নলকূপের পানি আর্সেনিক নিরাপদ, তাই ব্যক্তি মালিকানাধীন নিরাপদ পানির উৎস সমূহকে বিবেচনায় আনলে দেখা যায় যে সারাদেশে মোট প্রায় ২ কোটি মানুষের সত্যিকার অর্থে কোনরূপ নিরাপদ পানির উৎস নেই। চিত্র-৩ এ উপজেলা ওয়ারী নিরাপদ পানি বঞ্চিত মানুষের সংখ্যার একটি মানচিত্র দেওয়া হল।
এর জন্য যেমন সরকারি উৎস সমূহের অপ্রতুলতা দায়ী ঠিক তেমনি এর বণ্টন প্রক্রিয়াও দায়ী।
এটা অত্যন্ত পরিতাপের বিষয় যে এই নিরাপদ পানির উৎস সমূহের আবার চাহিদা অনুযায়ী বণ্টন হয়নি। যে সকল এলাকায় আর্সেনিকের মাত্রা বেশী (>=৮০%) সেই সকল এলাকায় সরকারি পানি সরবরাহের প্রয়োজন সর্বাধিক হলেও প্রকৃতপক্ষে তেমনটি না করে সব এলাকায় সমান ভাবে উৎস সমূহ বণ্টন করা হয়েছে। যার ফলে কোনও কোনও এলাকায় যেখানে ব্যক্তিগত পানির উৎস সমূহের প্রায় সবগুলোই অনিরাপদ এবং জনগণ সরকারি উৎস সমূহের উপর নির্ভরশীল সেই সকল এলাকায় নিরাপদ পানির কষ্ট প্রকট আকার ধারণ করেছে। টেবিল-৩ ও চিত্র-৪ এ নিরাপদ পানি সরবরাহের আওতা এবং আর্সেনিক দূষণের চিত্র তুলে ধরা হল।
উৎসসমূহের বণ্টন প্রক্রিয়ার সাথে আবার রাজনীতি জড়িত। কোনও এলাকায় একটি সরকারি নলকূপ হলে সেটি হয় সেই এলাকার প্রভাবশালী ব্যক্তির বাড়ির আঙ্গিনায়, এটা বাংলাদেশের প্রায় সব এলাকারই সাধারণ দৃশ্য। এরপর শুরু হয় ঐ উৎসের উপর ব্যক্তিগত নিয়ন্ত্রণ, এবং অনেক মানুষ শুধুমাত্র আত্মসম্মান বোধের কারণে ঐ উৎসটি থেকে পানি সংগ্রহ থেকে বিরত থাকে এবং জেনে শুনেও আর্সেনিক দূষিত পানি পানে বাধ্য হয়। এই হিসেবটিকে বিবেচনা করলে বোধহয় মোট নিরাপদ পানি বঞ্চিত মানুষের সংখ্যা আরও বেশী হবে।
আরও একটি বড় প্রতিবন্ধকতা হচ্ছে অনেক নিরাপদ পানির উৎসের কার্যক্ষমতা নষ্ট হয়ে যাওয়া। এর জন্য দায়ী প্রয়োজনীয় রক্ষণাবেক্ষণের অভাব, এবং দুর্বল অবকাঠামো যা এই খাতে জড়িত কর্তা ব্যক্তিদের দুর্নীতির ফসল। একটি উৎসের পেছনে ১০টাকা বরাদ্দ হলে হয়তো শেষ পর্যন্ত ২ টাকা ব্যয়ে সেটি নির্মিত হয়, কাজেই সেটা কতটা টেকসই হবে সেটা সহজেই অনুমেয়। কোনও কোনও এলাকায় আবার বর্তমান প্রযুক্তির দ্বারা নিরাপদ পানি সরবরাহ সম্ভব হচ্ছে না, সুতরাং সেসব এলাকায় পানি সরবরাহ সত্যিই কঠিন। এমনই একটি এলাকার উদাহরণ খুলনার কয়রা (ভিডিও)।
বাংলাদেশে আর্সেনিক একটি মারাত্মক জাতীয় সমস্যা। আজ এটির গুরুত্ব সেভাবে উপলব্ধি করতে না পারলেও অদূর ভবিষ্যতে এর ভয়ঙ্কর রূপ আমরা ঠিকই দেখতে পাব। এই সমস্যা সমাধানে যেমন দরকার নিরাপদ পানির উৎস সৃষ্টি ঠিক তার চেয়েও বেশী দরকার জনসচেতনতা। আসুন আমরা যখন যেভাবে পারি মানুষকে আর্সেনিকের ভয়াবহতা সম্পর্কে সচেতন করি। 
তথ্যসূত্র:  Situation Analysis of Arsenic Mitigation in Bangladesh 2009



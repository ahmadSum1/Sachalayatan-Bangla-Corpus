"সচেতন সিলেটবাসী" নামের আড়ালে জঙ্গী উত্থান এবং প্রতিপক্ষ জাফর ইকবাল



খুন,ধর্ষণ সহ নানান সামাজিক অপরাধে সমগ্র বাংলাদেশের মানুষ যখন শঙ্কিত, লেখক ও ব্লগার হত্যার প্রতিবাদে সুশীল সমাজ চুপ করে থাকলেও যখন কথা বলছেন একমাত্র জাফর ইকবাল স্যার, ঠিক তখনই আবারও তাঁর বিরোধীতা করে মাঠে নামলো "সচেতন সিলেটবাসী" নামের একটি স্বার্থান্বেষী মহল। 'আবারও' শব্দটা ব্যবহার করছি কারণ এর আগেও ২০১৩ সালে এই ব্যানার নিয়েই স্যারের বিরুদ্ধে আন্দোলনে নেমেছিল তারা। তখন তারা সমন্বিত ভর্তি পরীক্ষা বাতিলের দাবি করেছিল এবং শাবিতে মুক্তিযুদ্ধের স্মারক ভাস্কর্য স্থাপনের বিরোধীতা করেছিল। স্মারক ভাস্কর্যকে তারা "মূর্তি" উল্লেখ করে বলেছিল,শাহজালালের নামে প্রতিষ্ঠিত এই বিশ্ববিদ্যালয়ে কোন মূর্তি পূজা করা যাবে না। তখন তারা বিশ্ববিদ্যালয়ে ভর্তিতে সিলেটি ছাত্রদের জন্য আলাদা কৌটা রাখা এবং জাফর ইকবালকে 'সিলেট বিদ্বেষী' উল্লেখ করে সিলেট ছেড়ে চলে যাবার দাবি জানায়। দাবি না মানা হলে কঠোর আন্দোলনের হুমকি দেয় তারা। ২৭ নভেম্বর ২০১৩ তারিখে রাতের অন্ধকারে স্যারের বাসার সামনে ককটেল হামলা করে তারা বুঝিয়ে দেয় প্রয়োজনে তারা স্যারকে হত্যাও করতে পারে। পরবর্তিতে তারা সিলেট মহানগরীতে হরতালের ডাক দেয়। (যদিও সাধারণ মানুষ ঐ হরতালে সারা দেয় নি।)
২০১৫ তে এসে জাফর ইকবাল স্যারের বিরোধীতায় নেমেছেন স্বয়ং সরকার দলীয় সংসদ সদস্য মাহমুদুস সামাদ চৌধুরী কয়েস। গত ৯ মে তারিখে সিলেটের ফেঞ্চুগঞ্জে উপজেলা সদরের একটি কমিউনিটি সেন্টারে হাজী সাজ্জাদ আলী কল্যাণ ট্রাস্টের মেধা বৃত্তি বিতরণী অনুষ্ঠানে প্রধান অতিথির বক্তব্যে স্যারকে চাবুক মারার ইচ্ছা প্রকাশ করে তিনি বলেছেন "আমি ছিলাম শাহজালাল ইউনিভার্সিটিতে, সেখানে সিলেটি ছেলেদের ওরা ভর্তি করানোর জন্য ১৪ আইন কালো কানুন দাঁড় করিয়ে রেখেছে। এই যে আপনার কি এটার নাম জাফর ইকবাল সে হল ১ লক্ষ পারসেন্ট গৌড়গোবিন্দ, সে চায়না সিলেটের মানুষ শাহজালাল ইউনিভার্সিটিতে ভর্তি হোক। এখানে যে ভিসি ছিল তাকেও দিয়েছে তাড়িয়ে। আর এই সিলেটের মানুষ তাকে ফুলচন্দন নিয়ে সুন্দর সুন্দর ফুল নিয়ে প্রত্যেক দিন মূর্তিপূজা করতে যায়। আমি যদি বড় কিছু হতাম তাকে ধরে চাবুক মারতাম কোর্ট পয়েন্টে এনে ...জাফর ইকবাল তাকে আমি চাবুক মারতাম। এই লেফইষ্টরা আমাদেরকে ধ্বংস করে দিয়েছে"।
তাঁর দলীয় অনুসারী নেতা কর্মীরা স্যারের বিরুদ্ধে মিছিল ও সমাবেশ করে স্যারকে সিলেট ছেড়ে চলে যাবার দাবি জানিয়েছে। স্যারকে নাস্তিক,ব্লগার,সিলেট বিদ্বেষী উল্লেখ করে তারা বিভিন্ন শ্লোগান ও কটুক্তি করে ঐ মিছিল এবং সমাবেশে। এতে অংশ নেন মহানগর আওয়ামিলীগের সাধারণ সম্পাদক আসাদ উদ্দিন আহমদ ও জেলা আওয়ামী লীগের ভারপ্রাপ্ত সাধারণ সম্পাদক অ্যাডভোকেট নিজাম উদ্দিন সহ আরো অনেক আওয়ামিলীগের নেতা কর্মী।
সাংসদের এই বক্তব্য এবং প্রকাশ্যে জাফর ইকবাল বিরোধী অবস্থানের সুযোগ নিয়েছে সেই পুরাতন "সচেতন সিলেটবাসী" নামক মহলটি। দীর্ঘদিন চুপ থাকার পরে সেই মহল আবারও স্যারের বিরুদ্ধে সোচ্চার। তারা আবারও স্যারকে সিলেট বিদ্বেষী উল্লেখ করে স্বপরিবারে সিলেট ছাড়ার হুমকি দিচ্ছে।
 স্বাভাবিক ভাবেই প্রশ্ন জাগে এই "সচেতন সিলেটবাসী" কারা ? জাফর ইকবালের বিরুদ্ধেই কেন তাদের অবস্থান ? এতো ক্ষোভ কেন তাদের উনার প্রতি ? চলুন একটু জেনে এই ব্যানারের নেপথ্যে থাকা নেতাদের পরিচয়।
১) সিলেট সিটি কর্পোরেশন মেয়র আরিফুল হক চৌধুরী। সবাই তাকে বিএনপি নেতা হিসেবেই চেনে এবং জানে। বর্তমানে তিনি শাহ এস এম কিবরিয়া হত্যা মামলার আসামী হিসাবে জেলে আছেন।
২) সিলেট সিটি কর্পোরেশনের প্যানেল মেয়র ও ৪ নং ওয়ার্ডের কাউন্সিলর রেজাউল হাসান কয়েস লোদী। তিনিও বিএনপি নেতা। ২২ ফেব্রুয়ারী সিলেটে শহীদ মিনার ভাঙ্গা মামলার অন্যতম আসামী তিনি। আদালতে উনার পক্ষের উকিল স্বীকার করেছেন তিনি ঐ মিছিলে ছিলেন।(সূত্র-সিলেটের ডাক ১৬-০৪-১৩)। বর্তমানে তিনি জামিনে আছেন এবং মামলাটি চলমান আছে।
৩) ব্রিগেডিয়ার জেনারেল অবঃ যুবায়ের সিদ্দিকী (প্রিন্সিপাল স্কলার্স হোম)। জামাতপন্থী নেতা।
৪) মদন মোহন কলেজের সাবেক অধ্যক্ষ লেঃ কর্ণেল (অবঃ) এম আতাউর রহমান পীর। তিনিও বিএনপি পন্থী মানুষ। সাংগঠনিক পরিচয় না থাকলেও বিএনপি'র বিভিন্ন কর্মসূচীতে উনার উপস্থিতি লক্ষ্য করা যায়। মেয়র নির্বাচনে তিনি আরিফুল হক সাহেবের হয়ে প্রকাশ্যেই কাজ করেছেন। কলেজ থেকে অবসরে যাওয়ার আগে উনার উপর দূর্নীতির অভিযোগও উঠেছিল।
৫) এডভোকেট আব্দুল মুকিত অপি। চিহ্নিত জামাত কর্মী। শিবিরের বিভিন্ন সাংগঠনিক কর্মকান্ডে তার প্রকাশ্য অংশগ্রহণ আছে।
 এরকম আরো অনেকেই আছেন যারা জামাত-বিএনপি'র সাথে প্রকাশ্যে বা গোপনে জড়িত। ২০১৩ সালে প্রথম দিকে অনেক বামপন্থী নেতা এই ব্যানারের পিছনে থাকলেও এদের মূল উদ্দেশ্য বুঝতে পেরে নিজেদের সরিয়ে নিয়েছিলেন।
হয়তো ভাবছেন সরকার দলীয় সাংসদ যেখানে স্যারের বিরোধীতা করছেন সেখানে বিএনপি জামাত পন্থী এইসব নেতাদের বিরোধীতা করাটাকে কেন প্রাধান্য দেয়া হচ্ছে ! সেই উত্তরটা জানার আগে চলুন একটু জেনে আসি কে এই সাংসদ,কি তাঁর পরিচয়।
সাংসদ মাহমুদুস সামাদ চৌধুরী কয়েস আওয়ামিলীগ সমর্থিত সংসদ সদস্য। সিলেট-৩ আসন থেকে তিনি সাংসদ নির্বাচিত হয়েছিলেন। তাঁর পিতার নাম দেলোয়ার হোসেন চৌধুরী। ডাক নাম শিরু মিয়া। মুক্তিযুদ্ধ চলাকালীন সময়ে তিনি (শিরু মিয়া) নিজ এলাকায় পাকিস্তানীদের হয়ে দালালী করেছেন। শান্তি কমিটির সদস্য ছিলেন। যদিও তাঁর রাজাকার হবার কোন দলিল নেই কোথাও বা ঐ এলাকার কেউ প্রকাশ্যে এই কথা বলতে চায় না। তবুও আড়ালে সবাই কথাটি জানে এবং স্বীকার করে। তবে সাংসদ কয়েস কোনদিন উনার বাবার রাজাকার হবার কথার কোন প্রতিবাদও করেন নি। তাই রাজাকার পুত্র হিসাবেই তিনি তাঁর এলাকায় বেশ পরিচিত।
জাফর ইকবালের প্রতি উনার ক্ষোভ থাকার কারণ কি ?
কথায় আছে শত্রুর শত্রু মিত্র। জাফর ইকবালের শত্রু জামাত,মৌলবাদী গোষ্ঠী। বিএনপিও জামাতের মিত্র। সেই হিসাবে তারাও স্যারের বিরোধী শক্তি। আর সরকার দলের সাথে বিএনপি'র যতোই শত্রুতা থাকুক না কেন এই সাংসদের ব্যাক্তি পরিচয়ই বলে দেয় কেন তাঁর জামাত প্রীতি। আর তখন নিশ্চই বুঝতে বাকি থাকে না কেন শত্রুর শত্রু মিত্র। একটু খেয়াল করে দেখবেন বিএনপি জামাত পন্থী নেতাদের দাবিগুলো। তারা মুক্তিযুদ্ধের স্মারক ভাস্কর্য নির্মাণের বিরোধীতা করেছে। সমন্বিত ভর্তি পরীক্ষা বাতিলের দাবি করেছে। এই দুইটি কাজই জাফর ইকবাল স্যারের আগ্রহে করার উদ্যোগ নেয়া হয়। তাই স্যার শাবিতে থাকলে এগুলো বাস্তবায়ন হবে সেটাই স্বাভাবিক। জামাত এবং মৌলবাদীদের বিরুদ্ধে জাফর ইকবাল বরাবরই এক প্রতিবাদী চরিত্রের নাম। তাঁর কথায় এবং লেখনীতে নতুন প্রজন্ম রাজাকার,মৌলবাদী,জামাত বিরোধী আন্দোলনের প্রেরণা পায়। সব সময় তিনি মুক্তিযুদ্ধের পক্ষে থাকা সকল তরুণদের সাহস দিয়েছেন,দিয়েছেন মুক্ত চিন্তার প্রকাশ ঘটানোর উৎসাহ। উনার কারণেই জামাত তথা মৌলবাদি চক্র সিলেটে পদে পদে সমস্যার সম্মুখিন হয়েছে,হচ্ছে। তাই উনাকে তাড়ানোটা তাদের মূল টার্গেট হবে এটাই স্বাভাবিক। অপর দিকে আওয়ামিলীগ সমর্থিত সাংসদ যেহেতু রাজাকার পুত্র এবং জাফর ইকবাল রাজাকার বিরোধী আন্দোলনের এক বলিষ্ঠ কন্ঠস্বর তাই উনার বিরুদ্ধে এই সাংসদের গাত্রদাহ হবার কারণ বুঝতে পারার সমস্যা হবার কথা না। লক্ষ্য করলে দেখবেন উনি বলেছেন "সিলেটি ছেলেদের ওরা ভর্তি করানোর জন্য ১৪ আইন কালো কানুন দাঁড় করিয়ে রেখেছে।" ভর্তি পরীক্ষা দিয়ে যারা টিকবে তারাই তো ভর্তি হবে। সেটা সিলেটি-নন সিলেটি কোন বিষয় হবার কথা না। তাহলে কেন এই উক্তি ? আমার ধারণা উনার সুপারিশে কোন অযোগ্য ছাত্রকে হয়তো ভর্তি করা হয় নি এবং এর জন্য প্রধান বাঁধা ছিলেন জাফর ইকবাল। তাই এই ক্ষোভ। এই সাংসদ কতোটা মৌলবাদী মানসিকতার মানুষ তা তাঁর বক্তব্যে সুস্পষ্ট। তিনি বলেছেন "জাফর ইকবাল সে হল ১ লক্ষ পারসেন্ট গৌড়গোবিন্দ","সিলেটের মানুষ তাকে ফুলচন্দন নিয়ে সুন্দর সুন্দর ফুল নিয়ে প্রত্যেক দিন মূর্তিপূজা করতে যায়"।  সিলেটের মানুষ জাফর ইকবালকে মূর্তি বানিয়ে পূজা করে। খেয়াল করে দেখবেন,মৌলবাদী সচেতন সিলেটবাসীর নেতারাও কিন্তু স্বাধীনতার স্মারক ভাস্কর্যকে মূর্তি পূজা বলে আখ্যায়িত করেছিল। তিনিও জাফর ইকবালকে সেই শব্দেই আখ্যায়িত করলেন। মূর্তি পূজায় তাঁরও এলার্জি আছে। এতে তাঁর মূর্তি পূজার প্রতি ক্ষোভ কি প্রকাশ পায় না ? দল যতই অসাম্প্রদায়িকতার কথা বলুক,তিনি যে কত বড় মৌলবাদী চেতনা বুকের মাঝে ধারণ করেন সেটা বুঝতে আর বাকি থাকার কথা না। সুরের সাথে সুরের মিল কি কোথাও খুঁজে পাচ্ছেন ?
 ২১ মে ২০১৫ তারিখে বিভিন্ন অনলাইন পত্রিকায় প্রকাশিত হয় "আনসারুলাহ বাংলা টিম ১৩" বিভিন্ন লেখক,ব্লগার,বুদ্ধিজীবিদের নিয়ে ১০ জনের একটি তালিকা প্রকাশ করেছে এবং তাঁদের হত্যার হুমকি দিয়ে তাঁদের বাসায় চিঠি পাঠিয়েছে। জাফর ইকবাল স্যারও এই ১০ জনের মধ্যে একজন। বুঝতে বাকি থাকে না স্যারকে কেন জঙ্গীরা টার্গেট করেছে। ২০১৩ সালে হেফাজতে ইসলাম ৮৪ জনের একটি তালিকা প্রকাশ করে এবং বলে এরা নাস্তিক। এদের শাস্তি দেয়ার দাবি জানায় সরকারের কাছে। পরবর্তিতে বিভিন্ন জামাতি পেইজ থেকে এদের হত্যা করা জায়েজ বলেও প্রকাশ করা হয়। "সচেতন সিলেটবাসী" নামক ঐ দালালদের সাথে এই হেফাজতীদের বিভিন্ন নেতাকর্মীদের সংশ্লিষ্টতা দেখা যায়। হেফাজতের বিভিন্ন কর্মসূচীতে ঐ ব্যানারের পিছনে থাকা বিভিন্ন নেতাকে যেমন দেখা যায় তেমনি ঐ সচেতন সিলেটবাসীর বিভিন্ন কর্মসূচীতেও হেফাজত নেতাদের উপস্থিতি লক্ষ্য করা যায়। মুক্তমনা,প্রগতিশীল বিভিন্ন ব্যাক্তি বা সংগঠন বিরোধী আন্দোলনে এইসব নেতাদের অবদান অগ্রগন্য। হেফাজতের নাস্তিকদের তালিকা প্রকাশ,জাফর ইকবাল স্যারের বিরুদ্ধে আন্দোলন,শাবিতে মুক্তিযুদ্ধের স্মারক ভাস্কর্য স্থাপনে বিরোধীতা করা,এই দাবিতে হরতাল ডেকে সহিংসতা করা,সেই ৮৪ জনের তালিকা থেকে এখন পর্যন্ত ৪ জন ব্লগার হত্যা এবং তাদের নাস্তিক ট্যাগ লাগিয়ে হত্যাকে জায়েজ করার চেষ্টা,স্যারকে নাস্তিক,ব্লগার,সিলেট বিদ্বেষী উল্লেখ করে সাংসদের এবং তাঁর কর্মীদের কটুক্তি করা, অনন্ত বিজয় হত্যার পরপরই এই সচেতন সিলেটবাসীর হঠাৎ করে জাফর ইকবালের বিরুদ্ধে আবারও মাঠে নামা,সবই এক সূত্রে গাঁথা। এই সব কিছুর পিছনে জামাত,হেফাজত সহ সকল মৌলবাদী সংগঠনের ইন্ধন কাজ করছে। তাই জাফর ইকবাল স্যারের বিরুদ্ধে আবার সোচ্চার হওয়া শুধু উনাকে ভয় দেখানো বা সিলেট থেকে তাড়িয়ে দেয়া নয়। বরং এটি স্যারকে হত্যা এবং হত্যা পরবর্তি সময়ে এই হত্যাকে জায়েজ করার একটি নীল নকশা বলেই আমি মনে করি।
- মিষ্টার জিরো


হাবিজাবি আর কম্পুর মন্তর ফন্তর



আব্বু ফোনে বললো "তুমি এখন আর লেখো টেখো  না ?" আমি তো আকাশ থেকে পড়লাম । আমি তো কোনো দিনই লিখি না । ছোটো বেলায় হাবিজাবি লিখতে চাইতাম , কিছুদিনের মধ্যেই বুঝলাম লেখালেখি আমার কাজ না । মাথার মধ্যে কত শত কথা কিলবিল করে, কিন্তু লিখতে গেলেই সব মিলে মিশে জগা খিচুড়ী হয়ে যায় । কি বলতে চাইছিলাম লেখা পড়ে নিজেই আর উদ্ধার করতে পারিনা । তারপর থেকে আমি পুরোদস্তর পাঠক । আব্বুর প্রশ্নে আবার হঠাৎ করে মনে হলো, আমার কি লেখার কথা ছিল ? 
কয়েকদিন পর আব্বুর আরেক প্রশ্ন । "তোমার কাজটা আসলে কি ? " এবারও আমি উত্তরহীন । কোনো কিছুই মাথায় এলোনা । গবেষণার নামে হাবিজাবি যা করছি এক কথায় বুঝিয়ে বলা নিতান্তই অসম্ভব । রাতে চিন্তা করছিলাম আব্বুর কথা গুলি । হঠাৎ মনে হলো কঠিন কথাগুলি সহজ করে লিখে ফেললেই তো হয়। এক ঢিলে দুই পাখি । এরপর কিছুক্ষণ ফোনেটিকে গুতাগুতি করে সত্যিই শুরু করে দিলাম । কম্পুযন্ত্রের মন্তর এবেলা ফাঁস করে দিই । 
কম্পুযন্ত্রের মস্তিষ্ক হইলো এর প্রসেসর । আর কম্পুযন্ত্রের নকশাবিদদের কাজ হচ্ছে এমনভাবে প্রসেসরের নকশা করা যাতে কম্পু তাড়াতাড়ি চলে । শুনতে আশ্চর্য হলেও সত্যি দ্রুতর অপর নাম হলো সরল । যে কাজ যত সহজে করা যায় তা তত দ্রত হয় । তাই যে যত সহজ আইডিয়া দিতে পারে এক্ষেত্রে সে তত বিখ্যাত । কি বিশ্বাস হচ্ছে না ? আপনার কম্পুতে যে প্রসেসর তার নকশার অনেক আইডিয়া আমরা হরহামেশা ব্যবহার করি ।
জব্বার মিয়ার একটা মুদি দোকান আছে । দোকানটা খুবই ছোট । গুদাম ঘরের হাজার জিনিসের সিকি ভাগও দোকানে আটে না । তাহলে জব্বার মিয়া কি করে ? যে জিনিসগুলি বেশি বেশি বিক্রি হয় সেগুলি শুধু দোকানে রাখে । যেগুলি কালেভদ্রে লাগে সেগুলি কষ্ট করে গুদামঘর থেকে নিয়ে আসে । 
হ্যা এ আর এমন কি ? ঠিক এই কাজটা কম্পুতে যে করে তার নাম ক্যাশ । কত শত জিনিস আছে কম্পুর মেমোরীতে । সব তো আর প্রসেসর ব্যাটা নিজের কাছে রাখতে পারে না । তাই যেগুলি বেশি ব্যবহার হয় সেগুলি রেখে দেয় ওর কাছাকাছি । ক্যাশের মধ্যে যা আছে নগদ নগদ ব্যবহার করা যায়, গুদাম ( মেমোরী ) থেকে আনার জন্য সময় ব্যয় করতে হয় না । 
আরও একটা কাহিনী । ছুটির দিনে টোনা টুনি দুজন মিলে গেলাম সিনেমা দেখতে । গাড়ি পার্ক করে লাইনে দাড়িয়ে টিকিট কাটতে অনেক সময় লেগে যাবে । ওইদিকে সিনেমা শুরু হয়ে যাচ্ছে । আমি গাড়ি থেকে নেমে লাইনে দাড়িয়ে গেলাম । আর গাড়ি পার্ক করে এসে জামাই বাবাজী দেখলো  আমি টিকিট নিয়ে দাড়িয়ে আছি । ইহা হইলো কম্পুর prefetching . আমি টিকিট prefetch করে রাখায় আমরা দুজনে সময় মতো সিনেমা হলে ঢুকতে পারলাম । প্রসেসর মিয়া এইভাবে আগে থেকে ডেটা  এনে রাখে মেমোরী থেকে, যাতে দরকারের সময় আর অপেক্ষা করতে না হয় । 
এই রকম সহজ বুদ্ধি তো আর হাজার হাজার নেই । ওই দিকে প্রতি বছর নতুন নতুন ফাস্ট এ্যন্ড ফিউরিয়াস কম্পু না হলেও তো চলেনা । সহজ সমাধান , আরে একটায় না হলে দুইটা দাও না । আর শুরু হয়ে গেলো মাল্টি কোরের (multi  core) যুগ !!!
কি মনে হচ্ছেনা এই কাজ আপনিও পারবেন ? আসলেই তাই । আমার কলিগের দাবী সব  বিশ্ববিদ্যালয় আর কোম্পানী মিলে কম্পিউটার আর্কিটেক্টের সংখ্যা হাজারও পেরুবে না । তাই চলে আসুন এই দলে । 
( ফাঁকতালে নিজের ফিল্ডের কিছু অ্যাডভারটাইজমেন্ট করে নিলাম  ) 


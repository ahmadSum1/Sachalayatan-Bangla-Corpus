আরেকটি আত্মঘাতী সিদ্ধান্ত: সরকার আসলে কি চায়!




আওয়ামী লীগ সরকারের ৩ বছরের সুশাসনে বাংলাদেশ হঠাৎ করে ৬০ দশকের জার্মানী হয়ে গেছে।ব্যাপক গতিতে শিল্পায়ন চলছে, সাঁ-সাঁ করে অবকাঠামো দাঁড়াচ্ছে, দেশের অর্থনীতি ধাঁই-ধাঁই করে এগুচ্ছে। সমস্যা একটাই এই শনৈ-শনৈ উন্নতির সাথে তাল মেলানোর মতো দক্ষ বা অদক্ষ জনশক্তি পাওয়া যাচ্ছেনা, বেকারত্বের তো প্রশ্নই উঠে না।প্রবাসী জার্মানদের মতো প্রবাসী বাংলাদেশিদের দেশ গঠনের এই ব্যাপক কর্মযজ্ঞে অনুপ্রাণিত করতে নেয়া হচ্ছে "ইস্পেশাল প্যাকেজ"।অবস্থাদৃষ্ট যা মনে হচ্ছে তাতেও কুলোবে না। আমাদের মায়ানমার থেকে বিশেষ ট্রেনে গেষ্ট ওয়ার্কার নিয়ে আসতে হবে।এমন অবস্থায় যেসব বেঈমান ও নির্বোধ দেশের বাইরে কাজ খুজতে যায়, তাদের নিরুৎসাহিত করতে নেয়া হয়েছে বিশেষ ব্যবস্থা। 
একক ভিসায় বিদেশ যেতেও দূতাবাসে ধরনা দিতে হবে!
এমন মহৎ উদ্দেশ্যে এবং পরিকল্পনার মধ্যে শুধু উন্নয়ন বিরোধী'রাই মন্দ কিছু খুঁজবে। 
আবেগ মানুষের যুক্তিবোধকে আক্রান্ত করে। সব যুক্তিবোধ ছাপিয়ে এমূহুর্তে আমার উপর ভর করছে প্রচন্ড রাগ, প্রচন্ড।সরকার আসলে কি চায়!  
একক ভিসা নিয়ে বিদেশে কাজের অভিজ্ঞতা থেকে বলছি সরকারি এই সিদ্ধান্ত হচ্ছে "শ্যুটিং অ্যাট ওন ফুট"। অবশ্য আমাদের মতো কামলা'দের কালো পা'তে শ্যুট করে যদি কিছু ঝোলা-গুড় মেলে, তাতেই সরকার-বাহাদুর ও তার আমত্য-বর্গের লাভ।আম-জনতার ভোগান্তি; হু কেয়ারস..
পত্রিকার তথ্য অনুযায়ী বাংলাদেশ থেকে বিদেশগামীদের ৯০ শতাংশ যায় একক ভিসায়।।সুনির্দিষ্টভাবে কত শতাংশ যায় তা বলতে পারবো না কিন্তু আমি ও আমার পরিচিতদের সবাই এসেছি একক ভিসায়।
প্রবাসীকল্যাণ মন্ত্রণালয়ের আদেশে বলা হয়েছে, ‘বিদেশগামী কর্মীদের মধ্যে ৯০ শতাংশই একক ভিসায় বিদেশে যান। এসব কর্মীর নিয়োগকর্তা, মজুরি, কাজের পরিবেশসহ নানা বিষয়ে সংশ্লিষ্ট দূতাবাস, বিএমইটি এবং মন্ত্রণালয় অবহিত নয় বিধায় কর্মীদের প্রতারিত হওয়ার আশঙ্কা থাকে।
প্রবাসী কর্মীদের দূর্দশা আর প্রতারণার খপ্পর থেকে সরকার "মাসুদ রানা" সেজে উদ্ধার করবেন ভেবে আমার আনন্দে হাততালি দিতে ইচ্ছা করছে। 
এসব কর্মীর চাকরির নিরাপত্তা, প্রতিশ্রুত মজুরিপ্রাপ্তির নিশ্চয়তা এবং সার্বিক কল্যাণ নিশ্চিত করতে সংশ্লিষ্ট দেশে অবস্থিত বাংলাদেশের দূতাবাস বা হাইকমিশন থেকে নিয়োগসংক্রান্ত সব কাগজপত্র সত্যায়িত করাতে হবে।
আচ্ছা, তাইলে বাংলাদেশ দূতাবাস বা হাইকমিশন থেকে সত্যয়িত করে নিলেই প্রবাসী শ্রমিকদের সব সমস্যার সমাধান। বাংলাদেশ দূতাবাস আসলেই জানেই না, শ্রমিকরা কি ধরণের সমস্যায় পড়ে।তাই শত চেষ্টা সত্ত্বেও সাহায্য করতে পারছেন না!
যা হবে, বাংলাদেশ থেকে জনশক্তি রপ্তানি স্রেফ শুন্যের খাতায় নেমে আসবে।ভিনদেশি নিয়োগকর্তার ঠেকাও পড়েনি যে বাংলাদেশি শ্রমিক নেওয়ার জন্য সে বাংলাদেশি দুতাবাসে গিয়ে পান-খাওয়া কর্মকর্তার স্ট্যাম্পের সিল নেয়ার জন্য লাইনে দাঁড়িয়ে থাকবে।
জিনিসটা কতটা অবাস্তব এবং উদ্ভট একটা উদাহরণ দিলেই বোঝা যাবে।প্রথমবার আমি আফ্রিকায় যে দেশে কাজ করতে যাই, সেদেশে বাংলাদেশি দূতাবাস নাই।আশেপাশের কোন দেশেই নাই।আমার রিক্রুটিং এজেন্সি ছিলো সুইডিশ এক ফার্ম আর চাকরিস্থল এক বহুজাতিক টেলিযোগাযোগ কোম্পানির স্থানীয় অফিস।এখন আমার নিয়োগপত্র সত্যয়িত হবে কিভাবে?
রিক্রুটিং এজেন্সির কোন প্রতিনিধি আফ্রিকার কোন দেশে বাংলাদেশি দূতাবাস আছে, সেটা খুঁজে বের করে সেখানে গিয়ে সত্যায়িত করবেন! সেলুকাস!
লাতিন আমেরিকায় কোন দেশেই বাংলাদেশি দুতাবাস নাই।কোন বাংলাদেশি ব্রাজিলে কিংবা মেক্সিকো'তে কাজ করতে চাইলে, তার নিয়োগকর্তা আমেরিকায় বাংলাদেশি দূতাবাসে যাবেন সত্যায়িত করতে!
সরকার বিদেশগামি শ্রমিকদের তথ্য যথাযথভাবে নিবন্ধন ও সংরক্ষণ করতে চান।খুবই ভালো উদ্যেগ।বিমেট'এর আধুনিকায়ন করেন।[আমার বন্ধু যখন প্রথম রুয়ান্ডা যাওয়ার প্রাক্কালে বিমেট'এ নাম নিবন্ধন করেছিলো।আমি নিজে সাক্ষী, নামটা নিবন্ধন করতে সময় লেগেছে সাকুল্যে ৭ দিন, তারপর অফিস কর্তাদের "উপরি" আর গুলশান-মিন্টো যাওয়ার ঝক্কি তো আছেই]
দেশে যখন ডলারের তীব্র সংকট, টাকা মূল্য হুহু করে নিচে নামছে, তখন সরকারের এই আত্মঘাতি সিদ্ধান্ত দেখে বলতেই হয় সরকারের "কইলজা" আছে বটে।নির্বোধও মাঝে মাঝে দু:সাহসী হয়ে উঠে।
অনতিবিলম্বের সরকার বাহাদুর এই নির্বোধ সিদ্ধান্ত থেকে সরে আসবেন, এইটাই দাবি।
[আমি সচলায়তনে কোনভাবেই মন্তব্য করতে পারছিনা।মন্তব্যের ঘরে লেখার পর পোষ্ট করতে গেলে ক্যাপচা দিতে বলে কিন্তু "গুগল" বা "মজিলা কোন" ব্রাউজারেই ক্যাপচা দেখায় না।উবুন্টু কিংবা উইন্ডোজ; একি অবস্থা]
-অনিশ্চিত


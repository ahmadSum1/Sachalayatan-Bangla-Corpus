ভ্যাট বিরোধী আন্দোলন এবং কিছু প্রাসঙ্গিক কথাঃ



ভ্যাট বিরোধী আন্দোলন এবং কিছু প্রাসঙ্গিক কথাঃ
বিদিত লাল দে
গত বেশ কিছু দিনের টানা আন্দোলনের পরে সরকার অবশেষে বেসরকারী বিশ্ববিদ্যালয়ের উপর হতে মূল্য সংযোজন কর বা ভ্যাট (VAT)প্রত্যাহার করে নিয়েছেন। এর মধ্য দিয়ে নাগরিক জীবনে এক ধরনের স্বস্তি ফিরে এসেছে। আন্দোলনরত ছাত্র ছাত্রীরা অবরোধ শেষ করে তাদের ক্লাসরুমে ফিরে যাবেন – এটাই প্রত্যাশা। একটি সঙ্ঘাতময় এবং অনিশ্চিত পরিস্থিতির হাত থেকে সাধারন জনগন আর বেসরকারী বিশ্ববিদ্যালয় এবং তাদের ছাত্র-শিক্ষক-কর্মচারীরা পরিত্রাণ পেতে পেরেছেন। সব বিচারে এক ধরনের মধুরেণু সমাপয়েত। আমি অর্থনীতিবিদ নই – তাই এজন্য সরকারের কত লোকসান হল সেটা বলতে পারছি না – কেউ এতে খুব একটা বিচলিত বলেও মনে হচ্ছে না। কিন্তু গত কয়েকদিনে আমি সামাজিক মাধ্যমে এবং পত্র পত্রিকায় কিছু ভ্রান্ত ধারনা দেখতে পেয়েছি। তাত্ত্বিক এবং প্রায়োগিক দুই দিকে থেকেই এই ধারনাগুলো একদিকে যেমন ভুল অন্যদিকে দুর্বল যুক্তি-বিশ্লেষণে দুষ্ট। এখানে সেই বিষয়গুলোর উপর আলোকপাত করছিঃ  
১) গত ৭ দিনে একটি কথা প্রচার করা হয়েছে – তা হল “শিক্ষা পণ্য নয়”; টিন-এজ সোশাল মিডিয়া এক্টিভিস্ট থেকে শুরু করে আমার সাবেক শিক্ষক, যিনি বর্তমানে একটি বেসরকারী বিশ্ববিদ্যালয়ের উচ্চপদে আছেন সবাই এক বাক্যে ফেসবুক কাঁপিয়ে দিলেন একথা দিয়ে – “Education is not a product”।  বাংলাতে এটি যতটাই বৈপ্লবিক ইংরেজীতে এটা ততটাই অবৈজ্ঞানিক। মার্কেটিং-এর ছাত্র, গবেষক এবং শিক্ষক হিসেবে আমার জানা মতে – a product is a package of benefits offered to a group of customers to satisfy certain needs and wants and one must not forget that services are also products (Kotler et al. 2012; Branssington and Pettitt, 2006). সার্ভিসকে আমরা বাংলাতে বলি ‘সেবা’। বাংলাতে ‘সেবা’ শব্দটির মধ্যে একটি মহতী ভাব আছে আর এটি শুনলেই মনে হয় যেন কেউ বদান্যতা করে কিছু করছেন। কিন্তু মার্কেটিং-এ সার্ভিসকে বলা হচ্ছেঃ services involve processes, acts, deeds or a combination of these that may or may not result to tangible outcomes and do not lead to transfer of ownership (Wilson et al. 2012). একি সাথে এটি মনে করা হয় যে সার্ভিস এক ধরনের প্রোডাক্ট। প্রোডাক্ট বা পন্য দুই ধরনের হতে পারে goods oriented products (tangible) এবং service oriented products (intangible) এখন দেখা যাক শিক্ষা বা এডুকেশন কি প্রোডাক্ট বা সার্ভিসের মাঝে পড়ে কি না। শিক্ষা অবশ্যই ‘package of benefits’. মার্কেটিং-এ needs/wants –এর সুনির্দিষ্ট সংজ্ঞা আছে। “need is the state of felt deprivation” আর “wants are the more specific forms of needs”. শিক্ষা প্রদান করা হয় কিছু ‘needs and wants’ কে মেটাবার জন্য। ব্যাষ্টিক এবং সামষ্টিক উভয় ক্ষেত্রেই আমাদের কিছু চিহ্নিত বা লুকায়িত প্রয়োজন আছে – যেমন কেউ ভাল চাকরি চায়, কেউ জীবনে প্রতিষ্ঠা চায় কেউ বা ডিগ্রী চায়। এই প্রয়োজনগুলোই ‘needs’। তাই আমরা বলি “I need a good higher education degree that will enable me to get a good job” আবার আমরা যখন needs তথা প্রয়োজনগুলোকে উপলব্ধি করতে পারি তখন তা মেটাবার জন্য মাধ্যম খুঁজি আর তাই বলি “I want to do BBA in NSU”. এবার ‘শিক্ষা’র স্থানে ‘তৃষ্ণা’ আর NSU-র স্থানে ‘coca-cola’ বসিয়ে দেখুন খাপে খাপে মিলে যাবে।  
শিক্ষা হল এক ধরনের সার্ভিস – কারন এখানে processes, acts and deeds আছে। এখানে শিক্ষা সমাপণীতে tangible outcome হিসাবে সার্টিফিকেট পাওয়া যেতে পারে, আবার তা নাও হতে পারে। সর্বোপরি এতে মোলিক অবদানের (যেমনঃ জ্ঞান) মালিকানার পরিবর্তন হয় না। একই ভাবে চিকিতসা, আইনী সেবা, হিসাবরক্ষণ সেবা সবই সার্ভিস তথা প্রোডাক্ট তথা পণ্য। 
প্রায় সব মার্কেটিং-এর বইয়েই উচ্চ শিক্ষাকে প্রডাক্ট বা সার্ভিস হিসাবে চিহ্নিত করা আছে। অথচ মজার ব্যপার হল – এত বিবিএ ছাত্র, এত মার্কেটিং শিক্ষক এই বেসরকারী বিশ্ববিদ্যালয়গুলোতে – তারা কেউই এ বিষয়ে মুখ খুলল না। বরং একটি বিবৃতিতে বলা হল “We do not believe education is a product” – তারা সবাই কি ফাঁপা জ্ঞান নিয়ে আছেন নাকি ‘ভ্যাট দিব না’ এই যুক্তিকে প্রতিষ্ঠা করতে গিয়ে একেবারে শিক্ষার প্রায়োগিকে এবং তাত্ত্বিক কিছু বাস্তবতাকে অস্বীকার করে ফেললেন!!
যেই দেশে ৬ বছরের শিশুর ভিকারুন্নেসা স্কুল বা আইডিয়াল স্কুলের ভর্তির জন্য হাজার হাজার টাকার কোচিং করানো হয়, যেই দেশে প্রাইভেট টিউশনি, কোচিং সেন্টারের রমরমা ব্যবসা হয় সেই দেশে শিক্ষাকে পণ্য মনে না করাটা বড় ধরনের আহাম্মকি অথবা ভন্ডামি ছাড়া আর কিছু না।      
২) দ্বিতীয় অসঙ্গতি যেটা চোখে পড়েছে তা হলঃ “শিক্ষা অধিকার কি না” এবং শিক্ষা অবৈতনিক হওয়া উচিত কি না। প্রাথমিক এবং মাধ্যমিক/উচ্চমাধ্যমিক পর্যায়ে শিক্ষা অবশ্যই অধিকার এবং এজন্য শিক্ষা প্রদান অবৈতিনিক হওয়াই উচিত। উন্নত বিশ্বের সব দেশে তাই নিয়ম। মুষ্টিমেয় ধনী পরিবার বাদ দিলে ৯৫% শতাংশ পরিবারের ছেলে মেয়েরা যুক্তরাজ্য, যুক্তরাষ্ট্র, কানাডাসহ সব উন্নত দেশে সরকারের খরচে লেখাপড়া করে। এবং সেই শিক্ষার মান অনেক উন্নত। ৫ বছরের শিশুও স্কুলে ৭ ঘন্টা কাটায়। স্থানীয় সরকার স্কুলে যাবার বয়সী শিশুকে যেকোনভাবে স্কুলে ভর্তি করাতে বাধ্য থাকে। অর্থ্যাত শুধু শিক্ষা না মানস্মমত শিক্ষাও শিশুর অধিকার। মজার ব্যাপার হল ফেসবুকে যারা “শিক্ষা অধিকার” বলে ভ্যাট প্রত্যাহারের দাবী জানিয়েছেন তারা আমাদের দেশের প্রাথমিক/মাধ্যমিক পর্যায়ে ইংলিশ মিডিয়াম এবং বেসরকারী স্কুলে (ডোনেশন প্রথা)শিক্ষার অধিকাররের উপর যে ব্যাভিচার হচ্ছে সে বিষয়ে নীরব থাকেন বা থেকেছেন। এটা কেউ বোঝেন না যে “উচ্চ শিক্ষা সবার জন্য নয়” – যুক্তরাজ্য, যুক্তরাষ্ট্র, কানাডা এবং অস্ট্রেলিয়াতে উচ্চ শিক্ষা অনেক ব্যয়বহুল। ইউরোপের কল্যাণ রাষ্ট্রগুলোতে উচ্চ শিক্ষা অবৈতনিক। কিন্তু সেখানে বিশ্ববিদ্যালয়ে ভর্তি হতে হয় মেধার পরিচয় দিয়ে। তাই ঘুরে ফিরে একটি কথাই দাঁড়ায় – উচ্চ শিক্ষা কারো জন্মগত অধিকার নয়। 
৩) বেসরকারী বিশ্ববিদ্যালয়ের মান এবং পরিচালনা নীতিঃ আমার জানামতে বেসরকারী বিশ্ববিদ্যালয়গুলো মুনাফালাভী প্রতিষ্ঠান নয়। কিন্তু আমরা সবাই জানি এই প্রতিষ্ঠানগুলোর পরিচালনার পেছনে আছেন ব্যবসায়ী ব্যক্তি বা প্রতিষ্ঠান। এতে কোন ক্ষতি নেই। উদ্যোক্তাদের ধর্মই হচ্ছে লাভজনক ব্যবসার ক্ষেত্র খুঁজে বের করা। তারা তাই করেছেন। কিন্তু দুঃখজনক হল তারা সেখানে থেমে নেই বা থেমে থাকেন নি। আমি জানি বেশ কয়েকটি বেসরকারী বিশ্ববিদ্যালয় এখনও তাদের নিজস্ব জমি/দালানে সরে যান নি। এখনো ভাড়া করা বনানী, গুলশান আর ধানমন্ডীর বাড়িতেই চলছে কোচিং সেন্টার ধরনের শিক্ষাদান পদ্ধতি। বিবিএ আর কম্পিউটার সায়েন্সের আবর্তেই আটকে রয়েছে শতকরা ৯০ শতাংশ বেসরকারী বিশ্ববিদ্যালয়ের লেখাপড়া – গত বিশ বছরেও মৌলিক বিষয় যেমন গণিত, সমাজবিজ্ঞান, পদার্থবিদ্যা ইত্যাদি - তে ডিগ্রী দেবার প্রচেষ্টা দেখা যায় না। কারন এটি বাজারমুখী শিক্ষাদান পদ্ধতি। বাজারে বিবিএ বিক্রি হয়, বাজারে কম্পিউটার সায়েন্স বিক্রি হয় তাই এর বাইরে কিছু চালু করা হলে সেটি বিকোবে না। (তারপরেও কি বলবেন শিক্ষা পণ্য নয়?)  
বেসরকারী বিশ্ববিদ্যালয়ের শিক্ষকদের গবেষণার বিষয়ে আমার তেমন প্রত্যাশা নেই। কারন বাংলাদেশের অধিকাংশ সরকারী বিশ্ববিদ্যালয়ের শিক্ষকদের গবেষণার মানও হতাশাজনক। বেসরকারী বিশ্ববিদ্যালয়ের শিক্ষকদের উপর পাঠদানের অতিরিক্ত চাপ থাকে তাই তাদের পক্ষে মানসম্মত গবেষণা করা অনেক কঠিন। কিন্তু মালিকপক্ষ আর ব্যবস্থাপনা পরিষদের মাঝেও শিক্ষকদের গবেষণার মান বাড়ানোর বা উৎসাহ প্রদানের খুব একটা ইচ্ছা নেই। পিএইচডি ছাড়াই পরিপূর্ণ অধ্যাপক হয়ে গেছেন – এমন উদাহরণও দেখা যায় প্রায়শই।  
এই তিনটি পরিপ্রেক্ষিত থেকে দেখলে বোঝা যায় উচ্চ শিক্ষা নিয়ে আমাদের ধারনা যেমন ভ্রান্ত তেমনি উচ্চ শিক্ষার প্রচার এবং প্রসারের প্রক্রিয়াতে শুভংকরের ফাঁকিগুলো আমরা নজরে আনছি না বা দেখেও না দেখার ভান করছি। কিন্তু এরকম একটি অসঙ্গতিসম্পন্ন প্রেক্ষাপটে অপেক্ষাকৃত একটি ক্ষুদ্রতর এবং কম গুরুত্বসম্পন্ন বিষয় নিয়ে এক ধরনের শাহবাগ/তাহরির স্কোয়ার ধরনের আন্দোলন শুরু করার বা শুরু হবার বিষয়টি নিয়ে চিন্তা করার অবকাশ আছে।   
যাই হোক এই ভ্যাটবিরোধী আন্দোলনটি আপাত দৃষ্টে সফল – কারন সরকার ভ্যাট প্রত্যাহার করেছেন। কিন্তু সাড়ে সাত শতাংশ ভ্যাট যদি উচ্চ শিক্ষার লক্ষ্য, মান এবং এর সুষ্ঠু পরিবেশের চেয়ে আমাদের কাছে বেশী গুরুত্বপূর্ণ হয়ে দাঁড়ায় তখন আবার আমার আগের কথা বলতে হবে – উচ্চশিক্ষা সবার জন্য নয়।  
Brassington, F. and Pettitt, S. (2006), Principles of Marketing, 4th edition, Pearson Education, London. 
Kotler, P., Keller, K.L., Brady, M., Goodman, M. and Hansen, T. (2012), Marketing Management, 2nd edition, Pearson Pretince Hall, London. 
Wilson, A., Zeithaml, V., Bitner, M.J. and Gremler, D.D. (2012), Services Marketing, Integrating Customer Focus Across the Frim, 2nd European Edition, McGraw-Hill, Slough.


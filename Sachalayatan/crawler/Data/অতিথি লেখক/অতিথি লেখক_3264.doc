সিনেমা, অতঃপর আঁতলামি



শুনেছি বাংলায় আঁতেল শব্দটির আগমন ফরাসি অ্যঁতেলেকচুয়েল শব্দটির লেজ ধরে, তবে ব্যঙ্গাত্মক জাত্যর্থে। মোদ্দা কথা এই— যে ব্যক্তি বা গোষ্ঠী তাঁর বা তাঁদের বুদ্ধিবৃত্তির লেবুটি নিংড়ে অন্যের মুখ তিক্ত করতে ওস্তাদ, তাঁরাই মূলত ওই সকল তিক্তমুখ জনতার ঋণাত্মক ভালোবাসায় আঁতেল খেতাবধারী। তবে এমনও হতে পারে যে— বিষয়বস্তুর আঁত নিয়ে ঘাঁটতে ভালোবাসেন যাঁরা, তাঁরাই আঁতেল। আমার আশাবাদ এই দ্বিতীয় সংজ্ঞায়; আঁতলামি বেজায় পছন্দ করি যতক্ষণ না নিজ আঁতে ঘা লাগে। এখন কারো মনে প্রশ্ন জাগতেই পারে যে “ভায়া, এতোগুলো চন্দ্রবিন্দুর গোষ্ঠী উদ্ধার করে তুমি আসলে বলতে চাইছটা কি? অহেতুক প্যাঁচ না কষে উদ্দেশ্যটা বল দেখি!”, সে প্রশ্নের উত্তরে তবে বলতে হয়— যেহেতু প্রধানত সিনেমা নিয়ে লিখবার (এবং তার চাইতেও বেশি জানবার) ইচ্ছা সচলায়াতনে (অন্যান্য বিষয় নিয়েও লিখব বৈকি, এটা নিয়ে কুতর্কে নেমে লাভ নেই), সেহেতু একটু নাটকীয়তা। আধটু মশকরা। এইতো।
“তথাস্তু, বালক! আজি কোন সিনেমা লয়ে তব আঁতলামি?”
আজ্ঞে, “দ্যা প্রিন্সেস অ্যান্ড দ্যা ওয়ারিওর”, গুরুঠাকুর।
“হুম।”
“রান লোলা রান” খ্যাত পরিচালক টম টিকভার লোলা পরবর্তি সিনেমা “দ্যা প্রিন্সেস অ্যান্ড দ্যা ওয়ারিওর”। মূল নারী চরিত্রে সেই একই নায়িকা ফ্রাঙ্কা পুতেন্তো, যার খ্যাতির আরো বিস্তার ঘটে জেসন বোর্ন সিরিজের প্রথম দুই কিস্তিতে ম্যাট ডেমনের বিপরীতে মারী চরিত্রে অভিনয় করে। এই ছবিতে ফ্রাঙ্কা অভিনয় করেন এক মানসিক হাসপাতালের নার্স চরিত্রে, যার জন্ম এবং বৈচিত্রহীন বেড়ে ওঠা ওই হাসপাতালেই। তারপর একটি সড়ক দুর্ঘটনা কেন্দ্র করে শুরু হয় নানাজাতীয় কাণ্ডকারখানা এবং অসম্পৃক্তের বুনন। যদিও কাহিনীর অন্তমিল সম্বন্ধে আমার বেশ খানিকটা ইতস্ততা আছে, তবুও বলতে হয় পরিচালনায় বেশ মুন্সিয়ানা ছিল। কিছু-কিছু জায়গাতে আবহ সংগীত এতই মন্ত্রমুগ্ধকর ছিল যে মনে দাগ কেটে যায়। ক্যামেরার কিছু ডলি-শট/ক্রেন-শট এতই দেখবার মতন যে আমি টেনে-টেনে বেশ কয়েকবার দেখেছি। এত গুণকীর্তন করবার পরও বলতে হয় যে সিনেমাটির বিশেষত্বই ছিল তার কাহিনীর অভিনবত্ব এবং চরিত্রগুলোর ভিন্নতায়। আমি অন্তত হলপ করে বলতে পারি যে— দেখলে পস্তাবেন না, বরং আমার উপর রাগটা খানিক কমে আসবে।
বিস্তারিত: http://www.imdb.com/title/tt0203632/
===
চিন্তিত (sajjadfx@জিমেইল.কম)


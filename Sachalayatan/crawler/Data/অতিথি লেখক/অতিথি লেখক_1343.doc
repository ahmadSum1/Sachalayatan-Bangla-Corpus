মুঠোফোন



১।
অফিস থেকে বেরুবার মুখে মুঠোফোনটা রিনরিন করে বেজে উঠল। গলির মোড়ের ফোন সারাইয়ের দোকান থেকে সস্তায় কেনা ফোন। দোকানের চাল্লু ছেলেটা সেসময় মুফতে একটা কলার টিউন বেঁধে দিয়েছিল। ‘‘বাড়ির কাছে আর্শি নগর...।’’ আর্শি মানে যেন কি? অনেক চেষ্টা করেও মফিদুল মানেটা মনে আনতে ব্যার্থ হলে পরে সে ঠিক করে এই কলার টিউনটা বদলে ফেলতে হবে। গানটা অবশ্য সে জানে ভালমত। লালন সাঁইজীর গান। গান বাজনা মফিদুলের তেমন ভালো লাগেনা আজকাল। ওর বাবা অবশ্য একজন ভালো গাতক ছিলেন। রুদ্রেস্বর গ্রামের গাতক সোমেশ্বর আলীকে এখনো অনেকেই মনে রেখেছে নিশ্চয়ই। অঘ্রাণের শেষে ধান কাটা ফুড়োলে টিনের বেড়ার ফাঁক থেকে একতারাটা নামিয়ে ওতে সুর ধরতেন তিনি গুণগুণ করে। সেসময় রাতের বেলা এগায়ে ওগায়ে পালা পুঁথি পড়ার ডাকও পড়ত কিছু। বাবার বুড়ো আঙ্গুল মুঠো করে জোড়দহ মাঠ পেরিয়ে মাঝেমধ্যে মফিদুলও সামিল হত সেসব পুঁথি পাঠের আসরে। গেরস্থ বাড়ির উঠোনে ধানের খামালের একপাশে খেজুরের পাটির উপর গোল হয়ে বসা বৈঠকের মাঝ জুড়ে বসত সোমেশ্বর আলী। তার দুপাশে পাইল দোহারিরা বসত খঞ্জনী আর ঠুমরী হাতে। বাবা একতারায় সুর তুলে গলা ছাড়তেন - 


আমরা আছি পোলাপান
গাজী আছে নিঘাবান
আলী নবী পাঁচ পীর
বদর বদর।। 


পাইল দোহারিরা সমস্বরে হাঁক ছাড়তেন--  আহা বদর বদর।। 

পুঁথি পালার নিগুঢ় তত্ত্ব বুঝে উঠার বয়েস তখনো হয়নি মফিদুলের। তবুও বাবা যখন দুলেদুলে কথার ছন্দমালার ফাঁকে ফাঁকে একতারায় সুর গুঁজে দিয়ে গাজীকালু চম্পাবতী কিংবা গফুর বাদশা বানেছা পরীর পুঁথি পড়ে যেত একমনে, তখন অবাক ঘোরলাগা চোখে সে বাবাকে দেখতে থাকত। উঠোনের মাঝ বরাবর পুঁতে রাখা বাঁশের খুঁটির উপর পাটের রশিতে ঝোলানো লণ্ঠনের লালচে আলোর বিচ্ছুরণ খেলা করত বাবার মুখের বয়েসের রেখার ভাঁজে। গেরস্থ বাড়ির পেছনের বাঁশঝাড়ের আড়ালে একটা রাত পাখি নিজের ডাক ভুলে আকস্মিক শব্দহীনতায় ভরপুর করে দিত চারদিক। আর টিনের চালের ওপর দিয়ে মাথা জাগিয়ে থাকা সুপারির আধলা মুঠোর সমান কাণ্ডর ফাঁক গলে অষ্টমী তিথির চাঁদের আলো নির্বিবাদে নেমে আসত বাবার কাধের ছড়ানো আলোয়ানের উপর। তার শূন্যে মেলে ধরা  হাত, আধো অন্ধকারে তড়িৎ নড়তে থাকা ঠোট আর গমগমে কণ্ঠস্বর, সব মিলিয়ে তাঁকে খুব অচেনা দূরের কেউ মনে হত তখন। তার থেকে চম্পাবতিকেই বরং অনেক সহজ আর নাগালের কাছের কেউ একজন মনে হত-  


জ্বলিতেছে রূপ যেন লক্ষ কোটি শশী
হঠাৎ চম্পার রূপ নয়নে হেরিয়া
মুর্ছিত হইয়া গাজী পড়িল ঢলিয়া।

একটা মেয়ের রূপ দেখে মুর্ছায় ঢলে পড়া! হাহ! সে আবার কেমন বীর পালোয়ান! এইটুকু শুনে ফেলে তার কখনো কখনো হাসি পেত ভীষণ। বাবা ততক্ষণে সুর বেঁধে বিরাট নগরে পৌঁছে গেছেন--

বড় আহ্লাদের মোর কন্য চম্পাবতী
সাতপুত্র মধ্যে সেই আদরের অতি।
তার প্রতি দয়া তুমি সদয় রাখিবা
অনিষ্ট করিলে কোন মার্জনা করিবা।


চম্পাবতির মতই পানপাতার মতন ঢলঢল ছড়ানো মুখের কেউ একজনের সকল ভুল সর্বদাই মার্জনা করে দেবার ইচ্ছেটা মফিদুলের ভেতর খুব ছিল। কিন্তু তেমন কারো দেখা পেয়ে উঠবার আগেই তাঁকে কেমন বড় আর বুড়ো হয়ে উঠতে হল! বাবা বোধ করি চাইতেন মফিদুলও আস্তে ধীরে তার মতোই একজন আসরের উঁচু গলা তোলা গাতক হোক। সুর সে তুলত ভালোই। তবে হুট করে বাবা মরে যাবার পরপর সংসারের বোঝাটা মস্ত একটা সাড়াশির মতন ওর কাঁধ গলায় চেপে ধরলে পরে মফিদুল ভেবে এবং বুঝে দেখল যে ভাতের সাথে আলুটা পটলটা অথবা ডাল উচ্ছের ঝোল খেতে গেলে গাজি কালু চম্পাবতির গীত বড়ই মসলাহীন, আলুনে। অতঃপর গড়মানের আরও সব সহপাঠীদের সান্নিধ্যে অর্জিত স্নাতক পাশের অভিসন্দর্ভটিকে একটা ক্লিয়ার প্লাস্টিক ফোল্ডারে গুঁজে খুব যত্নে বুকের কাছে আগলে ধরে তাকে এডাম স্মিথের চিন্তার থেকেও অধিক এক অসম প্রতিযোগিতাময় বাজারে মাসোহারা পাবার উপযুক্ত হবার পরীক্ষায় অবতীর্ণ হতে হয়। এবং এইভাবেই একসময় দূর শহরের একটা অখ্যাত এনজিও অফিসের সপ্তাহের ক্যাশ বিলি আর আদায়ের মোটাসোটা লাইন টানা হিসাব বহির নীল নীল পাতার ভেতর একতারার আবাহন বড় বেসুরো হয়ে তলিয়ে যায় কোন ফাঁকে যেন। 
মুঠোফোনটা অনবরত ককিয়ে সরব উপস্থিতি জানাতে থাকায় সম্বিৎ আসে তার। সিঁড়ির গোড়ায় দাড়িয়ে বাম পকেট হাতরিয়ে ঠিকা ঝির বেতন আর জলিলের দোকানের মাস কাবারী বাকির ফর্দর ভেতর ডুবে থাকা মুঠোফোনের পর্দাটা সে মেলে ধরল নাক বরাবর। 
Samsuddin calling…
কোন মানে হয়? আজ মাসের আঠাশ দিন। বেতনের এখনো চার পাঁচ দিন বাকি। এর ভেতরই বাড়ি থেকে খোঁজ পড়ে গেছে! ফোন যেই করুক, শেষ কথাটি কোথায় ফুড়োবে, তা যেকোনো সময় মফিদুল আন্দাজ করে নিতে পারে এখন। সামসুদ্দিনের দোকানে ফোনটা করতে কে এসেছে, এক লহমায় ভাবতে চেষ্টা করল সে। মা কি নিজেই এসেছে? নাহ। এখন সন্ধ্যা বেশ গাঢ়। গেলো মাসে শুনেছিল মায়ের চোখের অসুখটা বাড়তির দিকে। শেষমেশ চশমা নিতে হল গঞ্জের হাসপাতালে গিয়ে। নিজের জন্য একটা ভালো মুঠোফোন কেনার জন্য একটু একটু করে টাকা জমাচ্ছিল সে কিছুদিন। তখন এই প্রায় বাতিল মুঠোফোনটা বাড়িতে ওদের জন্য পাঠিয়ে দেবার একটা ক্ষীণ ইচ্ছে যে ছিল না, তাও নয়। অথচ জমানো টাকাটা কেমন নির্বিবাদে মুঠো থেকে বেড়িয়ে গিয়ে গঞ্জ, ডাক্তার আর চশমার দোকানের ক্যাশবাক্সে থিতু হল। চোখে কম দেখতে পাওয়া মা এসময় বাড়ির বাইরে আসবেনা হয়তো। তবে কে এসেছে? ছোট ভাই কবির? সে সম্ভাবনা দুর্বল ভীষণ। সেতো নাকি একজন বিশিষ্ট নবাব পুত্র হয়ে উঠেছে আজকাল। দিন পনের আগে মা বলছিল ছেলেটা ভীষণ ছন্নছাড়া হয়ে গেছে। বেলা চড়ে গিয়ে আকাশের বুক বরাবর জ্বলতে থাকলে তার সকাল শুরু হয়। অবেলায় ঘুম থেকে উঠে একেবারে দুপুরের খাবার চারটে মুখে গুঁজেই বেড়িয়ে যায় বাড়ি থেকে। রুদ্রেস্বর বাজারে সারাদিন ফুড়িয়ে বেশ রাত করে বাড়ি ফেরে। ফেরেওনা নাকি কোন কোনদিন। ওকে এই অবেলায় বাড়ির কোন কাজে পাওয়া যাবার কথা নয়। নিশ্চয়ই অন্য কেউ ফোনটা করেছে। ধরে ফেললেই জেনে ফেলা যায় অবশ্য। কিন্তু মফিদুলের ফোনটা ধরার ইচ্ছে তেমন তীব্র হয়ে উঠেনা। আজ মাসের আঠাশ তারিখ, আবার মনে পড়ল তার। কেবল তার কুশল জানতে বাড়ির কেউ নিশ্চয়ই খোঁজ করছে না। তেমনটি খুব যে ঘটে, তাও নয়। বাড়িতে কারো ফোন নেই, কিংবা সত্য কথাটা এভাবে বলে ফেলা যায় যে, কেবল বাড়ির জন্য আরও একটা ফোন কেনার সামর্থ এখনো ওদের হয়ে উঠেনি। বাড়ি থেকে এক হালট দূরে সামসুদ্দিন মিয়ার দোকানের এই ফোনে ডেকে ডেকে বাড়ির লোকদের সাথে কথা বলতে হয়। আজ অসময়ে ফোন আসাতে মফিদুলের একটু ভয় ভয়ও হতে লাগলো হঠাৎ। খারাপ কিছু ঘটলো নাতো আবার? ঘটে ঘটুক। মফিদুলের এখন কোন কিছু জানতে শুনতে মন টানছে না। ‘আর্শিনগর’ গানের মুখকলিটুকু আরও একবার বেজে বেজে থেমে গেলো একসময়। এরপর আবার বাজলো। পর্দায় তখনো একই নম্বর ভেসে ভেসে উঠছিল। দ্বিতীয়বার বেজে বেজে থেমে যাবার পর ফোনটা আর শব্দ তুলল না। মফিদুল ততক্ষণে মুঠোফোনটা বন্ধ করে দিয়েছে। চোখদুটো বন্ধ করে একবুক শ্বাস ধরে গেটের বাইরে পা রাখল সে। 

২।
ধরলা নদীর এই বাঁকটা মফিদুলের বেশ চেনা হয়ে উঠেছে। একপাশে বালির উঁচু ঢিবি। মাঝ বরাবর অনেকদূর ছড়ানো ঘাসের জমিন। বেশ স্বচ্ছন্দে পা ছড়িয়ে বসা যায়। নদীতে জলের ক্ষীণ একটা মরা স্রোত। সেও অনেক দূরে। তার ওপারে গ্রাম। গ্রামগুলোতেও ইদানিং বিজলি বাতি আলো দিচ্ছে বেশ। দূর থেকে জনপদের অস্তিত্ব বেশ টের পাওয়া যায়। নদীর পাড়ে পা ছড়িয়ে মফিদুল বাদামের খোসার মতন এলিয়ে পড়ে থাকে। তারপর একসময় ঐদিকে, ওপারে কাশবনের ছোট্ট ঝোপের আড়াল থেকে কতোগুলো শেয়াল ডেকে উঠলে তার মনে হয় রাত একটু গভীর হয়েছে। তখন সে একবার আকাশের দিকে তাকায়। একবার নদীর দিকে। এইভাবে অনেকবার শূন্যে দৃষ্টি মেলেও তার এইরকম একটা জীবনের কোন উপযুক্ত আনন্দদায়ক অর্থ আবিস্কার করতে না পেরে সে বিরক্ত হয় ভীষণ। এবং বিরক্ত হয়ে হয়ে কতগুলো নুড়িপাথর তুলে অজানার দিকে ঢিল ছুড়ে ছুড়ে একসময় ক্লান্ত বোধ করলে তার মনে হয় বাড়ি অথবা মেসে ফেরা দরকার এবং সে নিজেকে একটা মাদুরের মতন গুছিয়ে পাছায় লেগে থাকা মরা ঘাস আর বালু ঝেড়ে ঠসার  মোড়ের মেসের দিকে হাঁটা দেয়।

৩।
 মেসের খাবার টেবিলে ভাতের বড় বাটিটা উল্টাতে গিয়ে মনে হল আজ বুয়া আসেনি। রান্নাবান্না বন্ধ। টেবিলের উপর স্টিলের বাটি ঠুকে একটু শব্দ হল তবুও। পাশের রুম থেকে বশির ভাইর গলা জেগে উঠল-
-	মফিদুল?
-	জী ভাই। মিনমিনে স্বরে জবাব দিল সে।
-	এদিকে আস একটু।
বশির ভাইকে তার মোটেও ভালো লাগে না। আগে বশির ভাইও ওদের একই এনজিও তে ছিলেন। এখন ছেড়ে দিয়ে নতুন একটায় ঢুকেছেন। মাইনে মনে হয় ভালই পাচ্ছেন ইদানিং। তবুও কঞ্জুসের একশেষ। সুযোগ পেলেই এই লোকটা উপদেশ ঢালা শুরু করে। তাও যেমন তেমন উপদেশ নয়। কিভাবে অল্প টুথ পেস্টে দাঁত মেজে ফেলা যায়, অথবা একটা ব্লেডে কি করে অনেকবার শেভ করা যায় থেকে শুরু করে জুতোর সুকতলা সংরক্ষণ বিষয়ক বহুবিধ সাশ্রয়ী প্রযুক্তি নিয়ে তিনি অযাচিত জ্ঞান দান করে থাকেন। গেলো শুক্রবার মফিদুল দেখে বশির ভাই কিভাবে খুব পাতলা করে মাছের পিঠ পেটি কেটেকুটে অনেকগুলো টুকরো করে ফেললেও মাছ গলে ভেঙ্গে যাবে না, এই সংক্রান্ত এক কর্মশালায় বুয়াকে জ্ঞান দিচ্ছেন। এইরকম কঞ্জুস মানুষকে সহ্য করা একটু কঠিন বৈকি। প্রবল অনিচ্ছায় সে বশির ভাইর রুমের দিকে পা বাড়াল। রুমে ঢুকে দেখে ভদ্রলোক ঘর প্রায়ান্ধকার করে শবাসনে শুয়ে আছেন। সুইচ খুঁজে আলো জ্বেলে মফিদুল বসে পড়ল বিছানার এক কোণে। 
মফিদুলের দিকে না তাকিয়েই তিনি জিজ্ঞেস করলেন- তোমার ফোন বন্ধ ক্যান?
মফিদুলের মনে হল, বলে- ভাই। আপনার মতো ব্যাটারির আয়ু বাঁচাচ্ছি। তবে সে মুখে বলল- ব্যাটারির চার্জ শ্যাষ। ক্যান? আপনি ফোন দিছিলেন?
বশির ভাই চোখ মেলে পুর্ণ দৃষ্টিতে ওর দিকে তাকিয়ে বললেন- হুম। ফোন দিছিলাম। খালি আমি না। 
-	আর কে? মফিদুল ঢোক গিলে জিজ্ঞাসু দৃষ্টিতে তাকাল তার দিকে।
-	তোমার ছোট বোন। বাড়ির থিকা। বশির ভাই নির্লিপ্ত গলায় বললেন। 
ভয়ের একটা তীব্র স্রোত মফিদুলের শিরদাঁড়া বেয়ে নেমে গেলো। খারাপ কিছু একটা শোনার জন্য প্রস্তুতি নেয়া দরকার, মনকে বোঝাল সে।
-	তোমারে ফোনে না পাইয়া শেষে আমার এইখানে ফোন দিল।
-	কি বলছে সে? মফিদুল প্রায় ককিয়ে উঠে।
-	তেমন কিছুনা। তোমার বড় বোনের একটা বাচ্চা হইসে। কন্যা শিশু। ওরা ভালো আছে। আর তোমারে ফোন দিতে কইসে। তোমার ফোন বন্ধ দেইখা চিন্তায় আছে। ওদের ফোন দিয়া জানায়া দেও। 
মুঠোফোনের প্রায় ক্ষয়ে যাওয়া বোতামগুলো থেকে ডান দিকের লাল রঙের বোতামটিতে অকারণেই অনেকক্ষণ চেপে চেপে ধরে থেকে মফিদুলের মনে হল, মুঠোফোন জিনিসটা আসলে অতোটা খারাপ না, যতটা তার মনে হয়।
--------------
পথিক পরাণ


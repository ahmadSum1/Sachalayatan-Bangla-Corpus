আই সি সি সহযোগী সদস্য ও সমমানের দলগুলোর সাথে বাংলাদেশ ক্রিকেট টিমের লজ্জাজনক পারফর্মেন্সসমূহ (পর্ব-২, জিম্বাবুয়ে ও বাকিরা)



আগের পর্বে শুধু কেনিয়ার সাথে বাংলাদেশের দুঃখজনক পারফর্মেন্স বর্ণনা করেই ক্ষান্ত দিয়েছিলাম। আজ বাকি দলগুলোর সাথে বাংলাদেশের বাজে পারফর্মেন্সের উদাহরণ দিতে যাচ্ছি। 
জিম্বাবুয়েঃ
বাংলাদেশের প্রাক্তন প্রতিদ্বন্দ্বী, একসময় জিম্বাবুয়ের সাথে আমাদের পাল্লা দিতে হত আইসিসি টুর্নামেন্টে। তারপরে তারা অনেক এগিয়ে গেলো, কেনিয়া এলো। রাজনৈতিক ও অর্থনৈতিক কারণে তারা আবার পিছিয়েছে, বাংলাদেশ কতটুকু এগিয়েছে বলা দুষ্কর। কারন ১৫-২০ বছর আগের ফলাফল মাঝে মাঝেই ভূত হয়ে যেন দেখা দেয়। সেগুলোর নমুনাই এখানে দেয়া হলো।
ম্যাচ-১ (১৯৯৭)
আবারো কেনিয়ার সেই দুঃস্বপ্নের টুর্নামেন্ট। জিম্বাবুয়ে টসে জিতে আগে ব্যাট করে ২৮৪ রান করে, বাংলাদেশ জবাবে ৩৩ ওভারে ৯২ রানে অলআউট হয়। এই ম্যাচ নিয়ে আর কি বলার আছে? প্রতিবারের মত ১০০ পার হতে না পারা, ৫০ ওভার খেলতে না পারা এবং ২য় সর্বোচ্চ স্কোর অতিরিক্ত খাত (১৬ রান)। সবচেয়ে লজ্জার ব্যাপার জিম্বাবুয়ে মাত্র ৪ জন বোলার ব্যবহার করে বাংলাদেশকে অলআউট করেছিলো এবং এই ম্যাচ, জিম্বাবুয়ের অলিখিতভাবে সর্বকালের সেরা বোলার হিথ স্ট্রিক খেলেইনি।
ম্যাচ-২ (২০০৭)
১০ বছর এগিয়ে যাই, বাংলাদেশ এখন টেস্ট খেলে, জিম্বাবুয়ে আর আগের সেই দল নেই। সাদারা দেশ ছাড়ছে, অর্থনীতি বিপর্যস্ত, ক্রিকেট নিয়ে ভাবার সময় কোথায়? বাংলাদেশ এমনই এক সময়ে খেলতে গিয়েছিলো সেখানে। বাংলাদেশ এখন জিম্বাবুয়ের সাথে জয়ের আশা করে। দলে আছে সাকিব, হাবিবুল বাশার, শাহরিয়ার নাফিস, আশরাফুল, মুশফিক, মাশরাফি ও রাজ্জাক। এই দল জিম্বাবুয়ের অনভিজ্ঞ বোলিং-এর সামনে ৪৬ ওভারে ১৫৩ রানে গুটিয়ে যায়। ৮১ রানেই ৭ উইকেট পড়ে গিয়েছিলো, সেখান থেকে বহু বিপদের কাণ্ডারী মোহাম্মদ রফিক দলকে টেনে তোলেন, নইলে হয়তো ১০০ এর নিচেই শেষ হতো ইনিংস। ৩ উইকেট নেন, পুরো ক্যারিয়ারে ১২ উইকেট নেয়া সিন উইলিয়ামস। বাংলাদেশ কেমন ব্যাটিং করেছিল, তার প্রমান পাওয়া যায় এ থেকেই। 
কেউ কি আশা করেছিলেন, বোলিংটা অন্তত ভালো করবে বাংলাদেশ? মনে হয়না। জিম্বাবুয়ে ৩৬ ওভারে ২ উইকেট হারিয়ে পৌছে যায় লক্ষ্যে। ২ উইকেটের একটি নেন সাকিব, আরেকটি রানআউট (সেটিও সাকিব)। বাংলাদেশ অতিরিক্তও দেয় ২৫ রান। ঠিক বোঝা যায় না, আমরা কি ১৯৯৭-এ আছি না ২০০৭-এ!
নেদারল্যান্ড
এই দেশটি বিশ্বকাপ খেলেছিলো ১৯৯৬-এ, ১৯৯৯-এ খেলতে পারেনি, আমরা তাদের হারিয়ে, খেলেছিলাম। ২০০৩ থেকে তারা আবার নিয়মিত খেলছে বিশ্বকাপে। 
ম্যাচ-১ (২০১০)
বেশিদিন আগে না, ২০১০ সালে বাংলাদেশ ক্রিকেট দল ইংল্যান্ড, স্কটল্যান্ড ও আয়ারল্যান্ড সফরে গিয়েছিল। গ্লাসগোতে তারা একটি ম্যাচ খেলে নেদারল্যান্ডের সাথে। বৃষ্টির জন্যে ম্যাচ কমে হয় ৩০ ওভারের। বাংলাদেশ করে ৭ উইকেটে ১৯৯ রান, রানরেট প্রায় ৭। একটি টেস্ট দলের থেকে আরেকটু বেশি আশা করা যায়, তবে বৃষ্টিভেজা কন্ডিশনে এই রানকে যথেষ্ট বলা যেতে পারে। 
বোলিং-এ নেমে বাংলাদেশ না পেরেছে রান ঠেকাতে, না উইকেট নিতে। মাত্র ৪ উইকেট হারিয়ে, ৭ বল বাকি থাকতেই ম্যাচ জিতে নেয় ডাচেরা। এ ম্যাচে কিন্তু তাদের সেরা খেলোয়াড় রায়ান টেন ডয়েসটেও খেলেনি। এই ম্যাচ নিয়ে কিছু বলার থাকে না, যেখানে একটি টেস্ট দলের বোলিং লাইনআপ, সহযোগী সদস্য দেশের ব্যাটিং লাইনআপকে ওভারপ্রতি প্রায় ৭ করে রান দিয়ে ম্যাচ হেরে যায়। 
নেদারল্যান্ডের এখনো পর্যন্ত একটাই জয় কোন টেস্ট খেলুড়ে দেশের বিপক্ষে, নামটা কি আর বলে দিতে হবে?
কানাডা
২০০৩ থেকে নিয়মিত বিশ্বকাপ খেলে, এর আগে ১৯৭৯ এ একবার খেলেছিলো। বর্তমানে তারা একদল অপেশাদার শখের খেলোয়াড় নিয়ে গড়া একটি দল, তাদের ক্রিকেট নিয়ে এর বেশি কিছু জানা যায় না। সংযুক্ত আরব আমিরাতের মতই তাদের দল মূলত ভারতীয়, পাকিস্তানি তথা দক্ষিণ এশিয়ান দিয়ে গঠিত। তাদের সাথে আমাদের দল ২ বার মুখোমুখি হয়েছে।
ম্যাচ-১ (২০০৩)
ফিরে গেলাম ২০০৩ সালের দুঃস্বপ্নের বিশ্বকাপে। কানাডা টসে জিতে ব্যাটিং করার সিদ্ধান্ত নেয়। বাংলাদেশের বোলিং-এর সামনে দাড়াতে পারেনি তারা, ১৮০ রানে অলআউট হয়। পিচ হয়তো একটা ফ্যাক্টর ছিলো, কারন বাংলাদেশ খুব ভাল বোলিং করেনি। যার প্রমাণ দেয়, ২৩টি অতিরিক্ত রান, যার ১৪টিই ওয়াইড।
পিচে যাই থাক, বিশ্বকাপে খেলা সম্ভবত সবচেয়ে দুর্বল দলটির সাথে বাংলাদেশ (একটি টেস্ট খেলুড়ে দেশ হিসেবে বিবেচনা করতে হবে) হেসেখেলে জিতবে, এটাই সবাই আশা করেছিলো। আমরা দেখতে পেলাম ঠিক তার উল্টোটা। ২৮ ওভারে ১২০ রানে অলআউট হলো বাংলাদেশ। ৫ উইকেট নিলেন কডরিংটন, যিনি তার সারাজীবনে পরে খেলা বাকি সব ম্যাচ মিলিয়েও আরো ৫ উইকেটই পেয়েছিলেন। কানাডার ৪ জন বোলার মিলেই ১০ উইকেট নিয়েছিলেন। এটা হয়তো বাংলাদেশের সর্বকালের নিকৃষ্ট পারফর্মেন্স হয়ে থাকবে। 
কানাডার একমাত্র জয়, বিশ্বকাপে (২০১১ পর্যন্ত) এবং টেস্ট দলের বিপক্ষে।
ম্যাচ-২ (২০০৭)
২০০৭ সালে বিস্বকাপের আগে আইসিসি সহযোগী সদস্যদের সাথে বাংলাদেশের একটা সিরিজ হয়েছিলো। কেন হয়েছিলো, কারন মনে করতে পারছি না, খুজেও পাচ্ছি না। তবে বাংলাদেশ মুখোমুখি হয়েছিলো কানাডার, ৪ বছর পর, প্রতিশোধের সুবর্ণ সুযোগ বা বিশ্বকে প্রমাণ করার সুযোগ যে, আমরা অনেক এগিয়েছি। টসে জিতে কানাডা বাংলাদেশকে ব্যাটিং-এ পাঠায়। তাদের সিদ্ধান্ত যে ভুল ছিলো না, তা প্রমাণ করতে বাংলাদেশ বেশি সময় নিলো না। ৩০ রানেই নাই হয়ে গেল ৩ উইকেট। মনে রাখতে হবে এই বাংলাদেশ দলটি কিন্তু প্রায় ২০১৪-র দলের মতই। বর্তমানে খেলে যাচ্ছেন এমন ৭ জন আছেন এখানে (আশরাফুল ও শাহরিয়ার নাফিসসহ)। সাকিব সেঞ্চুরি করে বিপদে দলের হাল ধরেন, সাথে হাবিবুল বাশার ও আশরাফুল।  
কানাডা জবাবে শূন্য রানে একজন রিটায়ার্ড হার্ট ও ১ রানে ১ম উইকেট হারালেও, ১৭৭ রানের জুটি গড়ে তোলে। বাংলাদেশ বল করেছিলো মোটামুটিভাবে যাচ্ছেতাই। ২৫টি অতিরিক্ত রান, ৫টি ওয়াইড, ৮টি নো-বল, একমাত্র সাকিব ছাড়া কারো ওভারপ্রতি রান দেয়ার গড় ৪ এর নিচে নেই। বাংলাদেশ প্রতিপক্ষকে অলআউটও করতে পারেনি। কানাডা ৭ উইকেটে ২৬৫ করে থামে, বিজয় থেকে ১৪ রান দূরে। বাংলাদেশ মাত্র ১৩ রানের জয় নিয়ে মাঠ ছেড়ে স্বস্তির নিঃশ্বাস ফেলে।
আয়ারল্যান্ড
বর্তমানে টেস্ট খেলার অন্যতম দাবীদার এবং বাংলাদেশের নতুন নেমেসিস আয়ারল্যান্ড। তাদের সেরা খেলোয়াড়েরা ইংল্যান্ড হয়ে টেস্ট খেলতে চলে না গেলে, হয়তো এতদিনে বাংলাদেশকে বলেকয়ে প্রায় নিয়মিতই হারাতো আয়ারল্যান্ড! 
ম্যাচ-১ (২০০৭)
২০০৭ সালের বিশ্বকাপ বাংলাদেশের জন্যে স্মরণীয়। ভারতকে হারিয়ে, ১ম রাউন্ডেই বিদায় করে দিয়ে সুপার এইটে ওঠা, সাউথ আফ্রিকার সাথে ১ম জয়, দেশে ফিরে এসে অসংখ্য জনের অসংখ্য প্রশংসাবাণী, সম্বর্ধনা, টিভিতে অনুষ্ঠান ও সাক্ষাতকারের নিচে চাপা পরে যায় একটি হার, আয়ারল্যান্ডের সাথে। আমরা বাঙ্গালিরা নিজের দুর্বলতাকে ঢেকে রাখতে পছন্দ করি। বাকিরা যেখানে উপায় খোজে আর ব্যবস্থা নেয় সমাধানের, আমরা তাড়াতাড়ি ময়লা ঝাঁট দিয়ে কার্পেটের তলায় লুকাই। 
আয়ারল্যান্ড প্রথমে ব্যাটিং করে ২৪৩ রান করে, ৭ উইকেটে। বাংলাদেশ কতটা বাজে বল করেছিলো সেটা বলতে হলে আমাদের আরেকটু গভীরে নজর দিতে হবে। ২৩টি রান দিয়েছিলো অতিরিক্ত, ৬টি ওয়াইড, ৫ টি নো-বল, বোলাররা উইকেট নিয়েছিলো মাত্র ৩টি, বাকিগুলো রান আউট, ওভারপিছু ৪ এর নিচে রান দেয়া (যা ২০০ রানের নিচে আয়ারল্যান্ডকে আটকাতে পারতো, টেস্ট দলের কাছে , সহযোগী দলের বিপক্ষে, যা আশা করা খুব বেশি আদিখ্যেতা নয় বলেই মনে হয়) একমাত্র বোলার মাশরাফি। একটু অভিজ্ঞ হলেই আয়ারল্যান্ড হয়তো করতে পারতো ২৭০ বা ২৮০। অবশ্য তারা নিশ্চয়ই ধারণা করেনি, বাংলাদেশকে হারাতে ২৪৩-ই যথেষ্ট।
বাংলাদেশ ব্যাটিং-এ নেমে কখনোই মনে হয়নি জিততে পারে। নিয়মিতভাবে উইকেট হারাতে হারাতে মাত্র ১৬৯ রানে অলআউট হয়, ৪২ ওভারে। এর মাঝে ২২ রান আসে অতিরিক্ত খাত থেকে। এটি আয়ারল্যান্ডের ২য় জয় কোন টেস্ট দলের বিপক্ষে, এবং ২য় সর্বনিম্ন স্কোর আয়ারল্যান্ডের বিপক্ষে কোন টেস্ট খেলুড়ে দেশের। ভাগ্য সহায় যে, ১ম দুটি রেকর্ডই পাকিস্তানের। 
ম্যাচ-২ (২০১০)
আবার ২০১০ এর বাংলাদেশ ক্রিকেট দলের ইংল্যান্ড, স্কটল্যান্ড ও আয়ারল্যান্ড সফর। সফরের ১ম ম্যাচ, টসে জিতে আয়ারল্যান্ড বোলিং নেয়। বাংলাদেশ ধুকতে ধুকতে ২৩৪ রান করে। এর মাঝে জুনায়েদ সিদ্দিকির ১০০ ও সাকিবের ৫০ বাদে, উল্লেখযোগ্য স্কোর হলো ১৮ বাই মিঃ অতিরিক্ত। আর বাকিরা সব টেলিফোন নাম্বার। পিচে কি কোন জুজু ছিলো? মনে হয়না। নাহলে মাত্র ৩ উইকেট হারিয়ে ৪৫ ওভারে আয়ারল্যান্ড কিভাবে ম্যাচ জিতে নেয়? বাংলাদেশও অতিরিক্ত রান প্রদানে কোন কার্পন্য করেনি, ৮ ওয়াইড ও এক নো-বলের মাধ্যমে মোট ১৮ রান উপহার দেয়। 
আয়ারল্যান্ড ২০৮ ও ২১৭ রানে দুটো উইকেট না হারালে ম্যাচটি হয়তো ৯ উইকেটেই জিততো। যা হোক, কোন উইকেটই ম্যাচে বাংলাদেশ ফিরেছে বলে ধারণা দেয়নি।
আফগানিস্তান
এশিয়ার নতুন ক্রিকেট দল, যারা রিফিউজি ক্যাম্পে থেকে, খেলাধূলা নিষিদ্ধ এমন এক দেশে জন্ম নিয়ে এখন ক্রিকেট নিয়ে স্বপ্ন দেখে। আর তাদের দৈত্যবধের কাব্য শুরুতে সাহায্য করি আমরা, যারা গত প্রায় ১৪ বছর ধরে ক্রিকেটদৈত্য হবো হবো করেও লিলিপুটই রয়ে গেলাম। তবে নিজেদের গায়ে বাঘের তকমাটা লাগিয়ে নিয়েছি বটে!
ম্যাচ-১
একটাই খেলেছি ম্যাচ আমরা আফগানিস্তানের সাথে, এশিয়া কাপ ২০১৪-তে। টসে জিতে বাংলাদেশ বোলিং-এর সিদ্ধান্ত নেয়। ৯০ রান করতেই আফগানদের ৫ উইকেট পড়ে যায়, ওভার মাত্র ২৭। ১৫০ রান হয় কিনা, পুরো ৫০ ওভার খেলতে পারে কিনা, এমন সব প্রশ্ন যখন মাথায়, তখন তারা ২৫৪ রান করে বসে, আর মাত্র একটা উইকেট হারিয়ে। শেষ ১০ ওভারে বাংলাদেশ দেয় ১০০ রানের বেশি। এছাড়াও ১০ ওয়াইডসহ ১৭টি রান অতিরিক্ত দিতেও বাংলাদেশ ছিল বেশ উদার। টেস্ট ক্রিকেটকে গলির বা পাড়ার ক্রিকেটে নামিয়ে আনে আফগানরা।
একটা স্লো পিচে এই রান তোলা কখনোই সোজা না, কেউ আশাও করেনি সোজা হবে। তবে বাংলাদেশের ব্যাটসম্যানরা দেখিয়ে দিল, কাজটা আসলে কত বেশি কঠিন! ১ রানে দুই উইকেট, ৮৮ তে ৪টি খুইয়ে দিশে হারা বাংলাদেশ, আফগানদের ভূরি ভূরি ক্যাচ মিসের পরেও ২২২-এ গিয়ে থামে। এতে জিয়াউর রহমানের ৪১ রানের অবদান অনেক, কারন ১৬৫-তেই ৮ উইকেট চলে যায় বাংলাদেশের। 
বোনাস পয়েন্ট নিয়ে জেতার আশায় নেমে, বোনাস পয়েন্ট দিয়েই ম্যাচ হারতে বসেছিলো বাংলাদেশ। প্যান্ট খুলে নিয়েছে, নিক, জাঙ্গিয়া যে যায়নি, সে সুখেই বিভোর হয় বাংলাদেশ ক্রিকেট টিম। দেশের মাটিতে ১ম কোন টেস্ট দল, কোন সহযোগী দলের কাছে হারে। 
এই লেখায় আমি আমার মতে, তথাকথিত 'ছোট দল'গুলোর সঙ্গে বাংলাদেশের সবচেয়ে বাজে কয়েকটি পারফর্মেন্স তুলে আনার চেষ্টা করেছি। এছাড়াও দেখানোর চেষ্টা করেছি সময়ের সাথে দলের ফলাফল, হয়তো আরো বেশ কিছু জঘন্য ম্যাচ বাংলাদেশ খেলেছে, কিন্তু একই দলের সাথে স্বল্প সময়ের ব্যবধানে, তাই আমি উপেক্ষা করে গেছি। এই লেখাটি হয়তো ক্ষোভ থেকেই লেখা আমার, তবে আসলেই আমাদের ক্রিকেটের সাথে যুক্ত কাউকে এটা দেখাতে পারলে হতো। সিন্দাবাদের বুড়োর মত অদ্ভুত কিছু যেন আমাদের উপর ভর করে আছে। মাঝে মাঝেই আমাদের পারফর্মেন্সে দেখা দেয় সেটা, দেখে মনেই হয়না আমরা ২০১৪-তে আছি। মনে হতে থাকে আমরা এমন এক ক্রিকেট দল, যাদের উদ্দেশ্য পুরো ৫০ ওভার খেলা, ২০০ রান করা আর দুয়েকটা ব্যক্তিগত অর্জন! 
কবে এবং কিভাবে এ রোগ শুধরাবে, জানি না। পাকিস্তান তো ৬০ বছরেও শুধরায়নি। আমরাও কি সে পথে যাব নাকি? সেকেন্ড মোস্ট আনপ্রেডিক্টেবল টিম ইন ক্রিকেট? শুনতে তো ভাল লাগছে না। এর থেকে তো আন্ডার এচিভার নিউজিল্যান্ডও আমার কানে ভালো শোনায়।
ধ্রুব আলম


ইন্টারনেট



ইন্টারনেট
ছিপ নিয়ে মাছ ধরতে বসি অবসন্ন পুকুরটাতে
এক হাতে এক ধেড়ে ইঁদুর, প্রিয়ার শাড়ি অন্যহাতে।
জল ঘুলিয়ে নোংরা করি অন্ধকারে পৌষমাসে,
পুকুরজলে হাজার হাজার মরা ইঁদুর খেলতে আসে।
শাড়ির ছলে জাল ফেলি রোজ, ছিপের চেয়ে জালই ভালো,
নরম নরম মাছ পড়েছে, নরম নরম চাঁদের আলো।
মাছের পেটে মরা ইঁদুর,জলে আঁধার --- শ্যাওলা ভাসে,
জংলা বুনো লতাপাতা আড়চোখে চায় --- মুচকি হাসে।
অন্ধকার হাঁ করে আর গিলতে চায় পিছন থেকে,
একলা মরা মাছের ঝুড়ি সামলে রাখি শাড়ি ঢেকে।
অন্ধকারের হাত হয়েছে, সে দমবন্ধ বাড়ায় হাত,
আমিও ঝাঁপাই ইঁদুরজলে --- ডুব ডুব ডুব কিস্তিমাত।
আমিও এখন মরা ইঁদুর, তুমিও দেখি সাঁতার জানো!!
মরা চাঁদের চোখের থেকে মরা ইঁদুর আগুন আনো...
ছিপ ঝুলছে, জাল নামছে, বঁড়শি প্রতি পুকুরঘাটে,
তোমার আমার জীবন তবু অগাধ জলে সাঁতার কাটে।
ছিপ নিয়ে মাছ ধরতে বসি গন্ধমাদন পুকুরটাতে,
বঁড়শি গিলি, মিথ্যে বলি, বঁড়শি গিলি মনভোলাতে।
ছিপ নিয়ে মাছ ধরতে বসি অন্ধকারে পুকুরটাতে,
গোটাতিনেক ইঁদুর পেলেও রান্নাটা আজ জমবে রাতে।
সৌরভ দে


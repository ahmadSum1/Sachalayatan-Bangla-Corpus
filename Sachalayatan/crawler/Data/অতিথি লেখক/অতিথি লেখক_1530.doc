আমার আমি




সবার নিজের ভেতরেই রয়েছে একটি নিজস্ব মানুষ। সে মানুষটি কখনো হয়ে যায় খুব কঠোর, কখনো কোমল। কখনো খুব যৌক্তিক, কখনো যুক্তিহীন শিশুর মত। যেন একের ভেতরে বহু। একজন ব্যক্তির ব্যক্তিত্ব, আচরণ, ভাবনা ইত্যাদিতে প্রভাব ফেলে তার বাবা-মায়ের ব্যক্তিত্ব, আচরণ, ভাবনা, পরিবেশ, চারপাশের মানুষ। ব্যক্তি তার নিজের মধ্যে এর প্রত্যেকটিকে ধারণ করে। একটু সময় নিয়ে ভাবলেই নিজের মধ্যে খুঁজে পাবেন আপনার বাবা-মায়ের গুণগুলো বা দোষগুলো। আবার প্রাপ্তবয়ষ্ক হলেও আমরা শৈশবকে ধরে রাখি। সেটা প্রকাশ পায় আমাদের আচরণে, কাজে, কথায়। শৈশবের যে কাজগুলো করতে আমাদের ভাল লাগত, সুযোগ পেলে এখনো সেসব করতে মন চায় অথবা করি। এর মধ্যে আবার গড়ে উঠেছে নিজের একটি আলাদা ব্যক্তিত্ব। প্রত্যেক ব্যক্তির মধ্যে রয়েছে তিনটি এগো (ego) অবস্থা। এগুলো হলো ঃ Parent (P), Adult (A) ও Child (C)। 
যেমন ধরুন একটি তিন বছরের শিশু যদি তার বাবাকে খাবার সময়ে টেবিলে ডেকে এনে খাবার খাওয়ানোর চেষ্টা করে, তবে সেটা সে তার Parent (P) এগো থেকে করছে। আবার যদি কোন প্রাপ্তবয়ষ্ক ব্যক্তি ডাক্তারের কাছে ইনজেকশন দিতে যেয়ে ভয়ে হাউমাউ করে কেঁদে হুলস্থুল বাঁধিয়ে ফেলেন তবে সেটা হবে তার Child (C) এগো। আবার ঐ ব্যক্তিটিই হয়ত রাস্তায় ট্রাফিক জ্যামে ঘণ্টার পরে ঘণ্টা ধরে বসে থাকেন। কারণ এ জ্যাম তিনি নিজের ইচ্ছে মত নিয়ন্ত্রণ করে সরাতে পারবেন না। Adult (A) অবস্থা থেকে এরকম ভেবে তিনি জ্যামটাকে মেনে নিচ্ছেন। যে কোন ব্যক্তির মধ্যেই আবেগের এ তিনটি অবস্থা দেখা যায় এবং এক অবস্থা থেকে আরেক অবস্থায় আচরণ উঠানামা করে। 
Parent (P) অবস্থার আবার আরো দুটি রকম দেখা যায়। একটি হল কর্তৃত্বপরায়ন। একে CP (Critical বা Controlling Parent) দ্বারা প্রকাশ করা হয়ে থাকে। এ অবস্থায় ব্যক্তির আচরণ হয় অন্যকে নিয়ন্ত্রনমূলক। অন্যের প্রতি তার প্রত্যাশা থাকে বেশি। এ অবস্থায় ব্যক্তি সাধারণত অন্যের প্রতি নেতিবাচক মন্তব্য করে থাকে। এমন কি উপহাসও করে থাকে। Parent (P) অবস্থার আরেকটি রকমকে NP (Nurturing Parent) দ্বারা প্রকাশ করা হয়। এ অবস্থায় ব্যক্তির অন্যের প্রতি মনোভাব খুবই সহযোগিতাপূর্ণ, উদার, ক্ষমাশীল, যত্নশীল, সহানুভূতিশীল থাকে। ব্যক্তি অন্যের প্রতি প্রশংসা বা উৎসাহ দিয়ে মন্তব্য করে থাকে। 
Adult (A) অবস্থায় ব্যক্তির আচরণ, চিন্তা হয় সংযত, যৌক্তিক, বাস্তবভিত্তিক, যথাযথ।
Parent (P) অবস্থার মত Child (C) অবস্থারও আরো দুটি রকম দেখা যায়। একটি হল FC (Free Child)। এ অবস্থায় ব্যক্তি থাকে প্রফুল্ল, উদ্যমী, দুঃশ্চিন্তামুক্ত, স্বতঃস্ফূর্ত, চ্যালেঞ্জিং, কৌতুহলী, আত্নবিশ্বাসী, চঞ্চল। তবে কখনো কখনো এ অবস্থায় ব্যক্তির মধ্যে সেচ্ছাচারিতা, স্বার্থপরতাও দেখা যায়। আরেকটি রকম হল AC (Adapted Child)। এ অবস্থায় ব্যক্তি সহজেই অন্যের সাথে খাপ খাইয়ে নিতে পারে। অন্যের সাথে তার আচরন হয় সহযোগিতাপূর্ণ। ব্যক্তি্র আচরণে পরমতসহিষ্ণুতা, শান্ত, ধৈর্যশীল, নম্র, লাজুক, কৃতজ্ঞতা প্রকাশ ইত্যাদি গুণগুলো দেখা যায়।
আপনার নিজের মধ্য কোন এগোটির অবস্থা কেমন সেটা খুব সহজেই বুঝতে পারবেন এগোগ্রাম আঁকা হলে। নিজের এগোগ্রাম নিজেই খুব সহজে ও সুন্দর করে আঁকা যায়। একটি আনুভূমিক রেখাকে একটি অক্ষ ধরে এগোগ্রামটি আঁকা যায়। সেখানে নিজের ৫ টি এগো CP, NP, A, FC ও AC ৫টি লম্ব রেখার মাধ্যমে আঁকতে হবে। প্রথমে নিজের একটি এগোর কথা ভাবুন, যেটি আপনার মধ্যে সবচেয়ে বেশি প্রকাশ পায়। তারপরে এর সাথে তুলনা করে বাকি এগোগুলো আঁকবেন। 

 এখানে আমার নিজের এগোগ্রাম টা দিয়ে দিলাম। বাহ, আমি তো দেখছি বেশ যুক্তিসঙ্গত আচরণ করে থাকি বেশির ভাগ সময়! তবে একটু বেশি  FC, মাঝে মাঝে সত্যি আমি এগ্রেসিভ।
নিজের এগোগ্রাম বিশ্লেষণ করে নিজের সবল ও দূর্বল দিকগুলো সম্পর্কে জানতে পারবেন। একটি এগো অবস্থা বেশি উপরে বা নিচে নেমে এলে এর সাথে সম্পর্কিত অন্য এগোটিও পরিবর্তিত হয়। যেমন, কারো এগোগ্রামে যদি CP রেখাটি বেশি বড় হয়, তবে NP রেখাটি ছোট হবে। এগোগ্রাম বিশ্লেষণ করে মনোবিজ্ঞানীরা কারো মধ্যে বিষন্নতা বা আত্নহত্যা প্রবনতা আছে কিনা চিহ্নিত করতে পারেন, ব্যক্তি কোন পেশায় সফল হতে পারেন, দাম্পত্য সম্পর্ক, বাবা/মা-সন্তানের মধ্যে সম্পর্ক, সহকর্মী বা বসের সাথে সম্পর্ক উন্নয়নে পরামর্শ দিতে পারেন। আপনার এগোগ্রাম এঁকে নিজেকে নতুন করে আপনিও চিনে নিতে পারেন। তবে এটা মনে রাখতে হবে, একজন ব্যক্তির এগোগ্রাম সময় ও পরিস্থিতির সাথে সাথে পরিবর্তন হতে পারে।
*John M. Dusay এই এগোগ্রামের উদ্ভাবক। 
-------------------------------------------------------------------------------------------------
রাজকন্যা
-------------------------------------------------------------------------------------------------
কিছু মুহূর্ত 
বর্তমানের অতীত
ভাইভা
যে রাঁধে সে চুলও বাঁধে

ছবি: 


 




ছবিব্লগঃ আমার উত্তর-বাংলা - ৪



জয়ন্তী। নামটা যেমন মিষ্টি দেখতেও। আমরা তো গেলাম শেষ চৈত্রের ঠাঠা রোদ্দুরে, শরতে, শীতে তার অন্য সাজ। আমার বাড়ী, মানে কোচবিহার থেকে মেরেকেটে পঞ্চাশ কিলোমিটার। অ্যাতো কাছে, অথচ দেখুন, আগে যাওয়া হয়নি। দেশ বিদেশ থেকে টো-টো কোম্পানীর লোকজন এসে বেড়িয়ে যায়, আমার যাওয়া হয়নি এদ্দিন। তবুও হল তো অবশেষে। 
আলিপুরদুয়ার শহর থেকে জংশন স্টেশন ছুয়ে গাড়ী ছুটছে। বক্সা ব্যাঘ্র প্রকল্পের পিচঢালা রাস্তা।ঘড়ির কাটা এগোনোর সাথে সাথে জঙ্গল গহন হচ্ছে। গাড়ি থামতেই জঙ্গলের নিজের একটা শব্দ আছে না, অনভ্যস্ত কানে ভয় পাইয়ে দেবার মত শব্দ, মাতাল করা শব্দ, সে আওয়াজে ক্যামেরা বের করার কথা গেলাম বেমালুম ভুলে। আরো কিছুদূর এগোলে জয়ন্তী। ও, মাঝে ব্যাঘ্র প্রকল্পের সংগ্রহশালা আছে, যেটায় গেছিলাম বছর কয়েক আগে, ছবি ছিলো ক’খানা হার্ড-ডিস্কের কোনায় পরে, ধুলো ধূসরিত হয়ে; একটু ঝারপোছ করে দিলাম আপলোড করে।
জয়ন্তী। ভূটান সীমান্ত ঘেষা ছোট্ট জনপদ। বিরাট নদী-খাত। তার ওপর দিয়ে বয়ে চলেছে জয়ন্তী নদী।ওপারে পাহাড়ের হাতছানি। পাহাড় পেরলেই ভুটান। তো প্রথমেই ভাবলাম, যাই একবার ভূটানের মাটিতে পা দিয়ে আসি। নদী পেরিয়ে একটু খাড়াই ডিঙ্গিয়ে গাইড নিয়ে গেল মহাকাল গুহার দোরগোড়ায়। পাহাড়ের খাঁজে প্রাকৃতিক ভাবে তৈরী চুনাপাথরের গুহায় মহাদেবের উপাসনা করেন এক বৃদ্ধ। আবার গুহা থেকে দড়ি দিয়ে টাঙানো হয়ে টিবেটান ধ্বজা, বৌদ্ধবিহারের কায়দায়। বৌদ্ধ আর শাক্তের এমন সহাবস্থান চোখে পরার মত। পাশেই পাহাড়ী ঝোড়া। একটা ফটো-ম্যাগে পড়েছিলাম ঝড়নার ছবি তোলার কায়দা কসরত। লং শাটারে। প্রয়োগ করতে গিয়ে ছবি গেল ঘোলা হয়ে। দুচ্ছাই বলে চলে এলাম।
এবার যাব চুনিয়াঝোড়া ওয়াচ টাওয়ার। ব্যাঘ্র-প্রকল্পের আওতায় এরকম ক-খানা ওয়াচ টাওয়ার আছে। জঙ্গলের বুক চিরে পাথুরে রাস্তা। মাঝে মাঝে ঐ বুনো শব্দ। আছে কোথাও লুকিয়ে ওত পেতে? গাইড বলল গাড়ী থামাতে। বেশ কিচ্ছুক্ষন চুপচাপ। নিজেদের নিঃশ্বাসের শব্দটাও অচেনা মনে হচ্ছে। নাঃ কপাল খারাপ। আর এই কপাল খারাপের রেশ থেকে গেল ওয়াচটাওয়ারের মাথা অবধি। ওসবের কথা ছেড়েই দিন, হরিণ-বাইসনও এলো না কাছে পিঠে। আসলে যা গরম তখন! তার ওপর ভর দুপুর। খেয়ে দেয়ে কাজ নেই, আমাদের মত টোটো করে ঘুরে বেড়াবে বনে বাদারে। তারচে ভাতঘুম ঢের ভালো।
জয়ন্তীতে চারটি খেয়ে ফেরা। ফেরার পথে সান্তালাবাড়ী(যেখান থেকে বক্সা পাহাড়ের ট্রেক রুট, সে গপ্প আরেকদিন শোনানোর ইচ্ছে রইল) ছুঁয়ে ব্যাঘ্র-প্রকল্পের সংগ্রহশালায় একটু ঢুঁ। তারপর ব্যাক টু প্যাভিলিয়ন।
১।জয়ন্তী জয়ন্তীঃ

২।একলা পাগল

৩।ডাকছে ভূটানঃ

৪।মহাকালের পথেঃ

৫। সহাবস্থানঃ

৬। ওমঃ

৭।গুহা-মন্দিরঃ 

৮। উপাসকঃ

৯। ঝোরা -

১০। সরাইখানাঃ

১১। বিকিকিনি ১ঃ

১২। বিকিকিনি ২ঃ

১৩। চুনিয়াঝোরাঃ

১৪। অন্তহীনঃ

১৫। সারিঃ

১৬। পৃথিবীটা নাকি ছোট হতে হতে    ঃ

১৭। বিদায় জয়ন্তীঃ

১৮। হালুম (ব্যাঘ্র প্রকল্পের সংগ্রহশালা)-

১৯। হালুম ২ (ব্যাঘ্র প্রকল্পের সংগ্রহশালা)-

২০। অর্কিড ভবনঃ

২১। অর্কিডঃ

*****************************
  # দীপালোক
  # ই-মেলঃ 
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%64%65%65%70%61%6c%6f%6b%32%30%31%31%40%67%6d%61%69%6c%2e%63%6f%6d%22%3e%64%65%65%70%61%6c%6f%6b%32%30%31%31%40%67%6d%61%69%6c%2e%63%6f%6d%3c%2f%61%3e%27%29%3b'))
*****************************
আগের পর্বঃ
১।
২।
৩। 


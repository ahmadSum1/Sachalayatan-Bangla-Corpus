টুনালোচনা: গ্যালাক্টিক ফুটবল




ফুটবলে লাথি মারেননি এমন সচল/হাচল/অচল হয়ত খুঁজে পাওয়া দুস্কর। পৃথিবীতে লাথি খাওয়ার জন্য জন্ম নেয়া গোলাকার বস্তুটি আমাদের সবারই পরিচিত এবং প্রিয়। খেলাটিও বেশিরভাগ মানুষের পছন্দের। ফুটবলের যে কোন বিষয় নিয়ে আলোচনা শুরু করলে বাংলাদেশী চাখোর আড্ডাবাজের কাছে ইউরোপ বা দক্ষিণ আমেরিকার যে কোন ফুটবল বিশেষজ্ঞরাও হার মেনে যাবেন নিঃসন্দেহে। কিন্তু যদি প্রশ্ন করি, ‘বলুনতো আজ থেকে ২০০ বছর পর ফুটবল খেলাটি কেমন হবে?’ তখন অনেকেই হয়তো মাথার চুলকোতে থাকবেন। উকুনের বিরুদ্ধে চলা শাড়াসি অভিযান দেখে মনে হতেই পারে- উকুনগুলোর বুঝি এ ব্যপারে ভালো জানাশোনা আছে!
ফিউচারিস্টিক ফুটবলের এক অনন্য রুপ নিয়েই ‘গ্যলাক্টিক ফুটবল’ কার্টুন্টির বিন্যাস। প্রযুক্তির উৎকর্ষের ফলে ফুটবল নামের খেলাটির এক সম্ভাব্য ভবিষ্যত দেখার পাশাপাশি আপনি পাবেন খেলাটির মধ্যে থাকা আবেশের অনুভুতি, খেলোয়াড়দের মনস্তত্বের উপলব্ধি, উপভোগ করতে পারবেন অচিন্তনীয় সব কলাকৌশলের পাশাপাশি তুখোড় গেমপ্ল্যান।
পনেরো বছর আগে খেলাকালীন সময়ে ঘটে যাওয়া এক অমিমাংসীত দুর্ঘটনায় আকিলান গ্রহের পরিবেশে নেমে আসে চরম বিপর্যয়। তুষারে ঢেকে যায় পুরোটা গ্রহ। থেমে যায় ফুটবলকেন্দ্রিক নান্দনিক প্রাণ চাঞ্চল্য। 
পনেরো বছর পর, সে সময়কারই একজন খেলোয়াড় আর্চ এবং তার বন্ধু বিজ্ঞানী ক্ল্যাম্প সিদ্ধান্ত  একটি নতুন টিম গড়ে তুলে মহাজাগতিক ইতিহাসে আকিলান গ্রহের নাম আবারো উজ্জ্বল করে তোলার। তাঁরা ফিরে আসেন আকিলানে এবং শুরু করেন দল নির্বাচন প্রক্রিয়া। দল গঠিত হয় একঝাঁক প্রতিভাবান তরুন তরুনীকে নিয়ে যারা জন্ম নিয়েছিল সেই নারকীয় বিস্ফোরনের পর। গোলকীপারের পজিশনে দলে সুযোগ পায় চিরঘুমন্ত আহিতো, ব্যকে গড়ে ওঠে থ্রান এবং মেই এর দুর্দান্ত প্রতিরোধ। মধ্যমাঠের নিয়ন্ত্রনে দুর্দান্ত টিয়া এবং অনন্যসাধারণ পাসার রকেট দলের জন্য তৈরী করে দেয় জয়ের ভিত। আর সর্বাগ্রে কৌতুকপ্রিয় মাইক্রো-আইস এবং দক্ষ শুটার জাক দলের স্কোরিং সচল রেখে জয়ের উপলক্ষ তৈরী করে।
নানা চড়াই উৎরাই পেরিয়ে তাঁরা যাত্রা শুরু করে গ্যালাক্টিক ফুটবলের সুবিশাল আসরে। এবং এগিয়ে যেতে থাকে দর্শককে মুগ্ধতার সীমানায় পৌছে দিয়ে। ফুটবল কেন্দ্রিক এই কার্টুনটির বিভিন্ন পর্যায়ে আমাদের সামনে আসতে থাকে অন্যসব রহস্যময় ঘটনার যা দর্শকদের দেয় ভিন্ন মাত্রার থ্রিলার উপভোগ করার সুযোগ। এরই ঘটনাক্রমে আমাদের সামনে আসতে থাকে নতুন নতুন চরিত্র যাদের অন্তর্ভুক্তি কার্টুনটিকে দিয়েছে নতুন মাত্রা। 
ফুটবল নিয়ে তৈরী করা এই কার্টুনটিতে পাওয়া যাবে বিভিন্ন মানবিক আবেগের নান্দনিক উপস্থাপন। কার্টুনটির নানা পর্যায়ে আপনি অনুভব করবেন বিশ্বাসের স্বস্তি এবং বিশ্বাসভংগের যন্ত্রনা। উপলব্ধি করবেন ঐক্যের আনন্দ আর একাকিত্বের বেদনা। অনুভব করবেন ব্যর্থতার গ্লানি আর সাফল্যের উচ্ছাস। 
পুরো কার্টুনটির সম্ভবত একমাত্র দুর্বলদিক ছিলো প্রথম মৌসুমে ফুটবল কৌশলগুলোর পৌনঃপুনিক ব্যবহার। সৌভাগ্যবশত, দ্বিতীয় মৌসুমে তা অনেকটাই কাটিয়ে ওঠা গেছে। 
ফ্রান্সে তৈরী এই কার্টুনটির গ্রাফিক্স সুন্দর। এখন পর্যন্ত কার্টুনটির দুইটি মৌসুম (Season) বের হয়েছে। তৃতীয় মৌসুম এই ফুটবল বিশ্বকাপ চলাকালীন সময়ে শুরু হবার কথা। প্রথম মৌসুম দেখতে পাবেন এই লিঙ্কটা অনুসরন করে। দ্বিতীয় মৌসুম অবশ্য টরেন্টেও সুলভ। 
গ্যালাক্টিক ফুটবলের এই অনন্য উপভোগ্য মাঠে আপনাদের সবাইকে আমন্ত্রণ।
---- মনজুর এলাহী ----


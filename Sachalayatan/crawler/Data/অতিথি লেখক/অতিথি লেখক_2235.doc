আমার অস্কার ভাবনা



গত ২৫ জানুয়ারি ২০১১ সালের অস্কার মনোনয়ন তালিকা প্রকাশ করা হয়েছে। তার উপর ভিত্তি করে আমার কিছু ভাবীকথন। 
অ্যাকাডেমি তাদের সেরা ছবির তালিকা এবার  বেশ লম্বা করেছে। তারা এবার ৫টির জায়গায় ১০টি ছবিকে এই তালিকায় ঢুকিয়েছে। তবে আমার মতে মূল লড়াই হবে দ্য কিংস স্পিচ আর সোশাল নেটওয়ার্ক এর মধ্যে। ক্রিস্টোফার নোলানের ইনসেপশন এর কাছে হয়ত অস্কার অধরাই রয়ে যাবে।
অ্যাকাডেমির পূর্বের ইতিহাস ইংগিত করে সেরা পরিচালক পুরষ্কারের বেলায় বিস্ময় অপেক্ষা করছে। তার পরও সেরা পরিচালকের পুরষ্কার যাওয়া উচিৎ দ্য কিংস স্পিচ এর ঘরেই। তবে পাই, রিকুইয়েম ফর লাইফ, রেসলার এর পর ব্ল্যাক সোয়ান নিয়ে আসা পরিচালক ড্যারেন আরোনফস্কি শক্ত প্রতিদ্বন্দি। আমার মতে ডেভিড ফিন্চারের আগের ছবিগুলোর তুলনায় সোশাল নেটওয়ার্ক একটু দুর্বলই বটে, তাই পুরস্কারের দৌড়ে ডেভিড পিছিয়ে থাকবেন।
প্রধান পুরুষ চরিত্রে মনোনয়ন পাওয়া পাঁচটি ছবির মধ্যে বিউটিফুল আর ট্রু গ্রিট ছাড়া বাকি তিনটিই সত্য কাহিনীর উপরে নির্মিত। বাস্তব চরিত্রকে ক্যামেরার সামনে উপস্থাপন করা খুবই কঠিন কাজ, সেকাজটি ‌‌‘মার্ক জাকারবার্গ' জেসি আইজেনবার্গ আর ‘রাজা ষস্ঠ জর্জ' কলিন ফির্থ খুবই দক্ষতার সাথে করেছেন। তাই এদুজনের একজনই হবেন বিজয়ী। ডার্ক হর্স হিসেবে আছেন দুঃসাহসী পর্বতারোহী অ্যারন রালস্টোন চরিত্রে দুর্দান্ত অভিনয় করা জেমস ফ্রাঙ্কো। বুড়ো ‘বিগ লেবস্কি' জেফ ব্রিজেস বা জাভিয়ের বার্ডেম কে এবার খালি হাতে ফেরৎ যেতে হতে পারে। 
প্রধান নারী চরিত্রের জন্য ‘ব্ল্যাক সোয়ান’ নাটালি পোর্টম্যান মোটামুটি নিশ্চিত। তবে সবাইকে চমকে দিয়ে পুরষ্কার যেতে পারে মিশেল উইলিয়ামসের হাতে, তার অনবদ্য অভিনয়ের জন্য। 
পুরুষ প্বার্শচরিত্রে ক্রিস্টিয়ান বেইল আর নারী পাশ্বচরিত্রে ১৪ বছরের কিশোরী হেইলী স্টেইনফেল্ড সেরা পছন্দ। এছাড়া সেরা এনিমেশন হিসেবে ‘টয় স্টোরি ৩’ আর বিদেশি ভাষার চলচ্চিত্র হিসেবে মেক্সিকান ‘বিউটিফুল’ এর পুরষ্কার পাওয়া একরকম নিশ্চিত। 
আমার মতে এবারের সবচেয়ে অবমূল্যায়িত ছবি হচ্ছে ‘ব্লু ভ্যালেন্টাইন'। ছবিটির অ্যাডাল্ট কন্টেন্ট (?) এর জন্য এর গ্রহণযোগ্যতা হুমকির মুখে পড়েছিল। ছবিটিতে অসাধারণ অভিনয় করা মিশেল উইলিয়ামস সেরা অভিনেত্রীর জন্য মনোনয়ন পেলেও অভিনেতা রায়ান গজলিন তার ক্যারিয়ার সেরা অভিনয় করেও কোন মনোনয়ন পাননি। নতুন পরিচালক হিসেবে ডেরেক সিয়ান্ফ্রান্স-ও প্রশংসার দাবি রাখেন।
অস্কার সম্পর্কে আপনার ভাবনাগুলো বাটোয়ারা করুন।
৩০ জানুয়ারি ২০১১
গুরু ভাই
_____________________________________________
এখানে প্রকাশিত বক্তব্য লেখকের ব্যক্তিগত মতামত মাত্র।


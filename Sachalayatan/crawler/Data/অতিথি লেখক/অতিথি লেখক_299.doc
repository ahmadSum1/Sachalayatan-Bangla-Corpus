নিরীহ মানুষ



কাহিনী-১
আমাদের এক দূরসম্পর্কের আত্মীয় বদরুল খালু সপরিবারে আমাদের নানু বাড়িতে বেড়াতে আসলেই দেখতাম খালা-নানু মহলে হাসির রোল পড়ে গেছে। সবাই বলাবলি করত বিড়াল আসছে, সাবধান! নানুরা অনেক ভাই-বোন ছিল, সবাই একই শহরে খুব কাছাকাছি থাকতো। আমরাও অনেক খালা-মামা আর নানা-নানুর সাথে হাসিঠাট্টা করে বড় হয়েছি। যাইহোক, ছোটকালে ভাবতাম বদরুল খালুকে বেড়াল ডাকা হয় উনার চেহারার কারণে, কিন্তু একটু বড় হওয়ার পরেই আসল কাহিনী ধরতে পারলাম। এক খালা এসে একদিন বত্রিশটা দাঁত বের করে হাসতে হাসতে বলল যে উনার কিন্তু একটু খামচানোর স্বভাব আছে, নিজের পশ্চাৎদেশ বাঁচিয়ে চলো, কিছু হইলে আবার আমাদের দোষ দিয়ো না!
এমনিতে বদরুল খালু খুবই নিরীহ মানুষ। কিন্তু এই ব্যাপারে উনি নিজের পরিবার, অন্যের পরিবার, কাছের আত্মীয়, দুরের আত্মীয়, কাজের লোক, বয়স্ক মানুষ, মেয়ের বয়সের মানুষ কাউকেই বাছবিচার করতেন না। উনার পাশে দিয়ে হেটে গেলে একটু গুঁতা, চিমটি বা খামচি আপনাকে খেতেই হবে, এটাই স্বাভাবিক। পরিবারে উনি জামাই মানুষ, এরপরে আবার দেশের সবচাইতে নাম করা কয়েকটি  সরকারি প্রতিষ্ঠানের একটিতে প্রধান ছিলেন এবং পরে শুনেছি বেশ উচ্চপদস্থও রাজনৈতিক নেতা হয়েছেন। তবে চেহারাটা উনার একেবারে মেনী বেড়ালের মতো, এবং স্বভাবটাও যেহেতু বেশ নিরীহ শ্রেণীর (চিমটি, খামচি আর ধাক্কাতে সীমাবদ্ধ) এইজন্য তার এই চরিত্রের কথা জেনেও কেউ বেশি উচ্চবাচ্য করত না। আর আসলে এটা নিয়ে বেশী প্রতিবাদ করতে গেলেই সবাই হাসাহাসি করবে এই ভয়ে আরও কেউ কিছু বলতো না। 
কাহিনী-২
ও-লেভেল পরীক্ষার বাকি আর ৪ মাস। মাথায় আকাশ ভেঙ্গে পড়ল। ইংরেজি পরীক্ষায় অবশ্যই ফেল করব। বাকিগুলাতেও করবো, কিন্তু বাকি সবগুলা সাবজেক্টের ভাল ভাল টিচার থাকলেও ইংলিশ টিচারের বড়ই অভাব তখন। অপশন যা আছে একটার থেকে আরেকটা ভয়ঙ্কর। একজন হলেন লালমাটিয়ার নিজাম স্যার যে কিনা খুবই ভাল পড়ায়। আর অন্য দুইজন তেমন ভালো না এবং থাকেনও বেশ দূরে, পুরান ঢাকার দিকে। এখানে বলে রাখি, আমি দশম শ্রেণীতে প্রাইভেটে পরীক্ষা দেই এবং বাবা-মা দুইজনই চাকুরীজীবী ছিলেন দেখে একাই যাতায়াত করতাম বেশিরভাগ সময়। পুরান ঢাকায় আমার একার যাওয়া সম্ভব ছিল না। অন্যদিকে নিজাম স্যারের যে বদনাম তাতে উনাকে ইংলিশ মিডিয়ামের সবাই এক নামে চিনে। উনার কাছে কেউ পড়তে গেছে শুনলে বাকি সবাই প্রথমেই যে প্রশ্ন করে তা হল  – কোলে বসেছিলি? হ্যাঁ না যাই উত্তর দিক আমরা হি হি করতে করতে ধরে নেই যে কোলে বসেছিল। আরেকটা বহুল প্রচলিত কাহিনী উনাকে নিয়ে আছে। উনি নাকি একবার কোন ছাত্রীকে কিছু একটা করার পরে সেই ছাত্রীর বয়ফ্রেন্ড স্যারকে বাসায়ে এসে বেধড়ক পিটিয়েছিল এবং মার খেতে খেতে স্যার নাকি বার বার বলছিলেন আমার বন্দুক কই, আমি শুট করবো, বন্দুক দাও!
যাইহোক ভাবলাম নিজাম স্যারের বাসায় একমাস পড়ে দেখি, অবস্থা বেগতিক দেখলে বিদায় হব। প্রথম দিন ভয়ে ভয়ে গেলাম, দেখি ছোট একটা ঘরে একগাদা বেঞ্চ দেয়া। গাদাগাদি করে একগাদা ছাত্রছাত্রী বসতে হবে। আস্তে আস্তে বুঝে গেলাম স্যারের হাত থেকে বাঁচার উপায় হল শেষ বেঞ্চের মাঝামাঝি বসা। এতদূর উনার আসতে বেশ কষ্ট হয়। ক্লাসে অন্য ছেলেরাও অনেক সাহায্য করত। আমাদের জন্য যেই  সিটগুলাতে স্যার সহজে আসতে পারবেনা সেগুলা রেখে দিত। স্যারও ক্লাসে মেয়েদের হাত ধরে এবং ক্লাস শেষে উনার পছন্দমতো কোন মেয়েকে প্রাইভেটে পড়া দেখিয়ে দেবেন বলে বসিয়ে রাখতেন। কিন্তু তখন পর্যন্ত আমাকে ডাকেন নাই দেখে জীবন ভালই কাটছিলো। ঝামেলা বাধল একদিন। পিকচার রাইটিং দিল ‘soldier and child’   একটি ছবির। আমিও খুশি-মনে 'মেহেরজান' টাইপ একটা গল্প লিখে ফেললাম। আফগানি শিশু আর আমেরিকান সৈন্যর দুখ-ভারি কাহানী। পরের দিন আর যায় কই। স্যার আমাকে ক্লাসে ডেকে বললেন যেন ক্লাস শেষে উনার সাথে দেখা করি। প্রাইভেট ক্লাস না নিলে এবার নাকি ও লেভেল দেয়ার মানেই নেই আমার।
সেদিন প্রাইভেট ক্লাসে স্যার এসে একগাদা হাবি-যাবি কথা বলতে বলতে এক ফাকে আমাকে বলল উনার কোলে উঠে বসতে।  তাহলে নাকি উনার কথা বুঝতে সুবিধা হবে, মিন মিন করে আমি বললাম এখানেই ঠিক আছি। একটু পরে নানা কথার ফাকে আরও ২-৩ বার একই কথা বলল। আমি আর কোন উত্তর দিলাম না। একটু পরে উনি কি বুঝে দরজার কাছে যেয়ে আমাকে ডাকলেন। মনে মনে ভাবছি হয়তো ক্লাস শেষ। 
কিসের কি, উনি একের পর এক কথা বলে জেতে লাগলেন। বলতে থাকলেন ভাল রচনা লিখতে হলে নিজেকে সব ধরনের মানসিক এবং সামাজিক বন্ধন থেকে মুক্ত করতে হবে। এরপরে আর কি যেন বলতে বলতে আমার দিকে হাত বাড়িয়ে বললেন, আমি যেন উনার হাত আমার শরীরের যেকোনো একটি অংশের উপরে রাখি। এই ট্র্যাপে পা দেয়ার মতো বলদ ছিলাম না দেখেই কিছু না বোঝার ভান করে ঝিম ধরে দাড়িয়ে থাকলাম। প্রায় দশ মিনিট পর উনি বুঝলেন আমারে দিয়া কিছু হবে না, খেপে যেয়ে বললেন যে খামখা বাবা-মায়ের টাকা নষ্ট করে পরীক্ষা যেন না দেই, খারাপ করবো এবং সবার মান-সম্মান নষ্ট করবো। আমাকে চলে যেতে যখন বললেন, আমি তখন মনে মনে 'মুড়ি খা, মুড়ি খা' বলতে বলতে সিঁড়ি দিয়ে এক দৌড়। আহ, বাইরে এসে বুক ভরে দম নিলাম। উনার আশীর্বাদ বা টিউশন ছাড়াই অবশ্য পরীক্ষায় শেষপর্যন্ত এ পেয়েছিলাম। 
শেষ কথা
ওপরের কাহিনীর দুইজন দেশের উচ্চপদস্থ কর্মচারী, উচ্চশিক্ষিত, এবং চিহ্নিত যৌন নিপীড়ক। কিন্তু যেহেতু আমরা ধরেই নিয়েছি যে এরা নিরীহ শ্রেণীর যৌন নিপীড়ক তাই আমরা এদের নিয়ে হাসাহাসি করছি। এভাবেই আমরা এদের সাহস দিচ্ছি, যৌন নিপীড়ন করে যাও, কিছুই হবে না। একদিন তাই এদের যখন আর চিমটি দিয়ে বা কোলে বসিয়ে মনের খায়েশ পূরণ হবে না তখন এরাই হয়ত বাসার কাজের মেয়েকে, অফিসের কর্মচারীকে অথবা প্রাইভেট পড়তে আসা ছাত্রীকে রেপ করবে। 
আরেকটা জিনিশ খেয়াল করুন, নিরীহ মনে হলেও এরা কিন্তু আসলে বেশ চালাক। এমন কিছু করছে না যাতে তাকে আপনি সরাসরি পুলিশে দিতে পারবেন। যেমন নিজাম স্যার খারাপ কাজগুলো আমাকে করতে বলেছেন, নিজে কিছু করতে আসেন নাই। এখন উনার কথা শুনে কেউ যদি উনার কোলে যেয়ে বসে তাহলে আমার ধারনা সেই মেয়েটি পরেও যদি স্যারের নামে অভিযোগ করে তাহলে দোষ খানিকটা মেয়েটার ঘাড়েও পরবে – তোমাকে বলল আর তুমি করে ফেললা টাইপ প্রশ্ন মেয়েটিকে শুনতে হবে।
আজকে কোথায় যেন পড়লাম মোহাম্মদপুরের একটি নামকরা স্কুলে বেশকিছু যৌন নিপীড়নের কাহিনী ধামাচাপা দেয়ার চেষ্টা চলছে। স্কুলের নাকি মান সম্মান নষ্ট হয়ে যাবে। আমাদের কাছে মানসম্মান জিনিশটা যে কত গুরুত্বপূর্ণ! পাঁচ সাতটা মেয়ে রেপ হলে ব্যাপার না, মরে গেলেও ব্যাপার না, কিন্তু আমাদের সম্মানটা যেন ঠিক থাকে শেষমেশ। হায়রে দেশের মানুষ,যৌন নিপীড়কদের নিয়ে আমরা হাসি-তামাশা করি, নিপীড়িতদের জামার দৈর্ঘ্য মাপি আর সব সময় খেয়াল রাখি যাতে সম্মান নষ্ট না হয়। এগুলা শুনলে শুধু আমার একটা কথাই বলতে ইচ্ছা করে – লুঙ্গীর খুটা উঠায়ে মাথা ঢাকতে ঢাকতে অন্যদিক যে উজাড় হয়ে যাচ্ছে সেদিকে একটু খেয়াল কইরেন ভাই ও বোনেরা।
ফেরিওয়ালা


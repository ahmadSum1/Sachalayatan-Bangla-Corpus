ঢাবি নিয়ে কিছু তেতো কথা




আজ সকালে একটা আর্টিকেল পড়লাম, যেখানে ঢাকা বিশ্ববিদ্যালয়ের অধঃগমনের স্বরুপ তুলে ধরা হয়েছে। প্রাচ্যের অক্সফোর্ড এক সময়ের উপমহাদেশের শ্রেষ্ঠ বিদ্যাপীঠ থেকে আজ শিক্ষা প্রতিষ্ঠানের নামে কলঙ্কে পরিণত হয়েছে। কোনো র‍্যাঙ্কিংয়েই এই বিশ্ববিদ্যালয়কে ৫০০-র ভেতরেও খুঁজে পাওয়া যায় না। শিক্ষকদের লেজুড়বৃত্তিক রাজনীতি, ছাত্রদের চাঁদাবাজিসহ সব কিছুই হয় এ বিশ্ববিদ্যালয়ে, শুধুমাত্র পড়ালেখা ছাড়া। যখন আমাদের উচিত এ থেকে পরিত্রাণের উপায় খোঁজা এবং ঢাকা বিশ্ববিদ্যালয়কে আবার তার পুরনো অবস্থান ফিরিয়ে দেয়ায় সচেষ্ট হওয়া, তখন আমাদের একাংশ ওই নোংরা রাজনীতিতে হাত মেলাচ্ছে আর বাকিরা বালিতে মুখ গুঁজে আকাশপানে পশ্চাৎ তুলে দিয়ে অদৃষ্টকে দুষছে।
ঢাকা বিশ্ববিদ্যালয় আজকে যে অবস্থায় পৌঁছেছে, তাতে একে আর ‘বিশ্ববিদ্যালয়’ কেন, ‘শিক্ষা প্রতিষ্ঠান’-ও বলা যায় কি না- ভেবে দেখা দরকার। একটা শিক্ষা প্রতিষ্ঠানে নির্বিঘ্নে শিক্ষাদান কার্যক্রম চালানোর জন্য ন্যুনতম প্রয়োজনীয় বিষয়গুলো নিয়েই আজ আমি কথা বলতে চাই।
একটা শিক্ষাব্যবস্থার অপরিহার্য অঙ্গ হচ্ছে evaluation বা মূল্যায়ন। ছাত্রদেরকে মূল্যায়ন করা হয় পরীক্ষার মাধ্যমে। সেখানে তারা সারা বছর ধরে কত ভালো করে পড়ালেখা করেছে- সেটা যাচাই করা হয় এবং তার পরে তাকে সে ফলাফল হাতে ধরিয়ে দেয়া হয়। যে শিক্ষক সারা বছর ছাত্রদেরকে পড়ালেন, তাঁর চোখে প্রত্যেকটি ছাত্র কতটুকু সফল- সেটা ছাত্রদেরকে জানিয়ে দেয়া হচ্ছে এর মাধ্যমে। ঠিক একইভাবে, শিক্ষকরা কতটুকু ভালোভাবে পড়িয়েছেন- সেটার মূল্যায়ন করারও অধিকার রয়েছে ছাত্রদের। ছাত্ররাই সারা বছর ধরে ঐ শিক্ষকের ক্লাস করেছে, কাজেই বছর শেষে তারা ওই শিক্ষককে জানিয়ে দেবে- যে তাঁর ক্লাস তাদের কতটুকু পছন্দ হয়েছে, তিনি তাঁর কর্তব্য কতটুকু ভালোভাবে সম্পন্ন করেছেন এবং কোথায় কোথায় তাঁর দক্ষতার (ও সততার) অভাব রয়েছে। পৃথিবীর সব দেশেই, এমনকি, বাংলাদেশের বেসরকারী বিশ্ববিদ্যালয়গুলোতেও এই পদ্ধতি চালু রয়েছে। শিক্ষক শেষ ক্লাসে সব ছাত্রকে একটি মূল্যায়ন ফর্ম ধরিয়ে দিয়ে ক্লাস থেকে বেরিয়ে যান। ছাত্ররা এই ফর্ম পূরণ করে ডিপার্টমেন্ট অফিসে জমা দিয়ে আসে, এবং পরীক্ষার ফল প্রকাশের পর শিক্ষক এই মূল্যায়ন দেখতে পান। এই দ্বিমুখী মূল্যায়ন পদ্ধতি একটা শিক্ষা ব্যবস্থার অপরিহার্য্য অঙ্গ। যে শিক্ষাব্যবস্থায় শিক্ষককে মূল্যায়নের অধিকার ছাত্রদেরকে দেয়া হয় না- সেখানে ছাত্রদের পরীক্ষা নেয়ারও কোনো অধিকার শিক্ষকদের থাকতে পারে না।
ছাত্রদেরকে তাদের পরীক্ষার খাতা দেখতে দেয়া হয় না ঢাকা বিশ্ববিদ্যালয়ে। কেন দেখতে দেয়া হয় না- সেটা আমার বোধগম্য নয়। তবে আমি এটা বুঝি যে- ছাত্রদেরকে তাদের পরীক্ষার খাতা দেখতে না দেয়া চরমতম অন্যায়, এবং ছাত্রদের অধিকারের লংঘন। ছাত্ররা সারা বছর ধরে পড়ালেখা করে পরীক্ষা দেয়। সে পরীক্ষার খাতায় তারা কী ভুল লিখলো, কী সঠিক লিখলো- সেটা যদি তারা দেখতে না পায়, তাহলে তারা তাদের ভুল শুধরে নেবে কীভাবে? বারবার প্রতি পরীক্ষায় একই ভুল করতে থাকবে, এবং ব্যর্থ মনোরথ হয়ে একটা সময় নিজেকে সে গবেট মনে করতে থাকবে। ঠিক একইভাবে, কোনো শিক্ষক যদি খাতা দেখার ব্যাপারে অসৎ হন, অর্থাৎ যথাযথ সতর্কতার সাথে নিরপেক্ষভাবে খাতা না দেখেন- সেটারও কোনো প্রতিকার হয় না। ছোটোখাট মিডটার্ম থেকে শুরু করে ফাইনাল পরীক্ষা পর্যন্ত প্রতিটি পরীক্ষার উত্তরপত্র ছাত্রদেরকে ফিরিয়ে দিতে হবে।
একটা বিশ্ববিদ্যালয়ে শিক্ষক নিয়োগ করার কথা সব সেরা ছাত্রদের মধ্যে তুলনামূলক বাছবিচার করে যোগ্যতম আবেদনকারীকে বেছে নিয়ে। কাজেই, বিশ্ববিদ্যালয়ের শিক্ষকগণ তাঁদের নিজ নিজ বিষয়ে সর্বাধিক জ্ঞানসম্পন্নদের মধ্যে পড়েন। তাঁদের যোগ্যতা এবং সততার ওপর সবাই নিঃশর্ত আস্থা রাখতে না পারলে সে শিক্ষাব্যবস্থা ভেঙে পড়তে বাধ্য। একজন শিক্ষক ছাত্রদেরকে কী পড়াবেন, কীভাবে পড়াবেন, পরীক্ষায় কী প্রশ্ন করবেন এবং পরীক্ষার খাতা কীভাবে মূল্যায়ন করবেন- এই পুরো বিষয়টাই সম্পূর্ণভাবে শিক্ষকের ব্যক্তিগত ব্যাপার। এতে অন্য কারো দখলদারি গ্রহণযোগ্য নয়। শিক্ষকের পড়ানোর পদ্ধতি এবং বিষয়াদি যদি ছাত্রদের মনঃপুত না হয়, তাহলে তারা সেটা নিয়মতান্ত্রিক পদ্ধতিতে শিক্ষককে জানাতে পারবে। তবে অন্য কেউ এ ব্যাপারে কিছু বলতে পারবে না। ঢাকা বিশ্ববিদ্যালয়ে একজন শিক্ষক সারা বছর ধরে ছাত্রদেরকে পড়ান। বিশ্ববিদ্যালয়ের একটা কোর্স পড়ানো কখনোই চাট্টিখানি বিষয় নয়। এই পুরো ব্যাপারটাতে তাঁর কোনো সাহায্যকারী থাকে না। কখনও কোনো এক্সটার্নাল এসে তাঁর দু’একটা লেকচার পড়িয়ে যায় না।
তবে, পরীক্ষার সময় পুরো ব্যাপারটা বদলে যায়। প্রশ্নপ্রত্র তৈরী করার সময় এক্সটার্নাল এবং মডারেশন বোর্ড মিলিয়ে যে বিশাল দলের উদ্ভব ঘটে, তা দিয়ে একটা ফুটবল টীম তৈরি করা সম্ভব। বেচারা অধ্যাপক যত্নের সাথে যে প্রশ্নপত্র তৈরি করেন, তাকে কেটেছিঁড়ে জোড়াতালি দিয়ে একাকার করে নিজেদের জ্ঞান জাহির করেন এই ফোপর দালাল মডারেশন বোর্ড। ফলে, পরীক্ষার হলে গিয়ে অধীত বিষয়সমুহ এবং পরীক্ষার প্রশ্নপত্রের মধ্যে আকাশ-পাতাল ফারাক দেখে ছাত্রদের মাথায় আকাশ ভেঙে পড়ে। এই অদ্ভুত মডারেশন পদ্ধতি পৃথিবীতে বাংলাদেশ ছাড়া অন্য কোথাও আছে বলে আমার জানা নেই। এর মূল কারণ বোধকরি একে অন্যের ওপর অনাস্থা। শিক্ষকগণ হয় নিজেরাই একে অপরকে বিশ্বাস করতে পারেন না, অথবা নিজের চরকায় তেল দেয়ার চেয়ে অন্যের কাজে নাক গলানোকে তাঁরা বেশি পছন্দ করেন। এ ব্যবস্থার আশু পরিবর্তন প্রয়োজন।
প্রত্যেক বিভাগে প্রথম বর্ষের কোর্সগুলোর জন্য শিক্ষক নির্ধারণে যত্নবান হতে হবে। আমরা সবাই জানি, স্কুল-কলেজ আর বিশ্ববিদ্যালয়ের মধ্যে বিস্তর তফাত। একটা ছাত্র যখন একটা কলেজ থেকে বিশ্ববিদ্যালয়ে এসে পড়ে, সেটা অনেকটা কুয়োর ব্যাঙের হঠাৎ করে নদীতে এসে পড়ার মত। একটা ছাত্রের বিশ্ববিদ্যালয় জীবন কেমন যাবে- সেটা নির্ভর করে তার প্রথম বছরের অভিজ্ঞতার ওপর। যে ছাত্ররা প্রথম বছরে বৃদ্ধ, থেমে থেমে কেশে কেশে কথা বলা কয়েকজন উত্তেজনাহীন অধ্যাপকের ক্লাস করে- তাদের কাছে বিশ্ববিদ্যালয়ের চেহারা হবে একঘেয়ে, উত্তেজনাহীন। ওরা প্রথম বর্ষেই ক্লাস করার সব আগ্রহ হারাবে। যে বিষয়ে পড়তে এসেছে, সে বিষয়ের প্রতি বিতৃষ্ণা জন্মাবে গোড়াতেই। পরের বছর এদের একটা বড় অংশ আবার ভর্তি পরীক্ষা দেবে। কেউ কেউ পড়ালেখা ছেড়ে দেবে, কেউ কেউ পুনরায় ভর্তি হবে। দ্বিতীয় বর্ষ থেকে ক্লাসের বাইরেই সময় কাটাবে এদের বড় একটা অংশ।
সবাই লক্ষ্য করে দেখবেন, বিশ্ববিদ্যালয়ের বড় বড় গ্যালারী ক্লাসরুমগুলো বরাদ্দ থাকে প্রথম বর্ষের জন্য। এরপর ধীরে ধীরে ক্লাসরুমের আকার ক্ষুদ্র থেকে ক্ষুদ্রতর হতে থাকে। কারণ, শিক্ষকরাও জানেন, ছাত্ররা ধীরে ধীরে ক্লাস করার উৎসাহ হারিয়ে ফেলবে। আমাদের প্রথম বর্ষে ছাত্র-ছাত্রী ছিলো ১৩০ জনের মত। ক্লাসে আসতো ৭০-৮০ জন। অন্যদিকে, অনার্স পাস করে বেরোয় ৯২ জন, তবে ততদিনে ক্লাসে উপস্থিতির হার ক্লাসপ্রতি ১০ জনে ঠেকেছে। এই পুরো ব্যাপারটার জন্য শিক্ষকরা একচেটিয়াভাবে ছাত্রদেরকেই দায়ী করেছিলেন এবং তাদের সবাইকে মোটা অঙ্কের জরিমানা দিতে বাধ্য করেছিলেন। সে জরিমানা দিতে গিয়ে অনেক দরিদ্র ছাত্রকে দু’বেলা খেয়ে কাটাতে হয়েছিলো মাসখানেক।
ডিপার্টমেন্টের সবচেয়ে তরুণ, উৎসাহী, উদ্দীপ্ত শিক্ষকরা নবীনদের ক্লাস করাবেন। সেখানে তাঁরা ক্লাসের পড়ার পাশাপাশি আধুনিক বিশ্বের সবচেয়ে আকর্ষণীয় বিষয়গুলো নিয়ে আলোচনা করবেন। ক্লাসে ছাত্ররা যে পড়া করছে, সেগুলো দিয়ে কীভাবে পৃথিবীর সব বড় বড় সমস্যা সমাধান করা যায়, পৃথিবীর কোন কোন বিখ্যাত ব্যক্তি এসব বিষয় নিয়ে গবেষণা করে অসাধারণ সাফল্য লাভ করেছেন- এসব বিষয় ছাত্রদেরকে জানাতে হবে। ফলে, ছাত্রদের মধ্যে একটা অসাধারণ আগ্রহের সৃষ্টি হবে, সৃষ্টি হবে জ্ঞানপিপাসার। এর পর বাকি ছাত্রজীবন ওদেরকে আর দিকনির্দেশনা দিতে হবে না। সলতের মাথায় আগুন দিলে যেমন পুরো সলতে আপনিই পুড়ে চলে, ঠিক সেভাবেই এই নবীনদের জ্ঞানতৃষ্ণা কোনোদিনই আর মিটবে না। ওরা আপনিই নিজেদের রাস্তা করে নেবে। ডিপার্টমেন্টের সেমিনার লাইব্রেরি আর জনমানবহীন অন্ধকার কুঠুরী থাকবে না, কলকোলাহলে মুখর হয়ে উঠবে সেই জ্ঞানালয়, নবীনের পদচারণায় ডিপার্টমেন্টের সবচেয়ে আলোকিত অংশে পরিণত হবে।
প্রত্যেক কোর্সে হোমওয়ার্ক এবং মিডটার্ম চালু করতে হবে। ছাত্রদেরকে সারা বছর পড়ালেখা করতে বাধ্য করার জন্য এবং সেই পড়ালেখা থেকে যথাযথ সুফল বের করে আনার জন্য হোমওয়ার্ক এবং মিডটার্ম অপরিহার্য। হোমওয়ার্ক দেখার জন্য টিচার্স এসিসট্যান্ট নিয়োগ করা যেতে পারে। যে কোনো কোর্সের টিএ সাধারণত সেই বিভাগেরই সিনিয়র কোনো ছাত্র হয়। এ ক্ষেত্রে সিনিয়র ক্লাসগুলো থেকে সবচেয়ে মেধাবী ছাত্রদেরকে বেছে নেয়া হতে পারে। এ ব্যবস্থার মূল সুবিধা হলো, একজন ছাত্র তার জুনিয়রদের যতটা কাছাকাছি যেতে পারে, শিক্ষক ততটা পারেন না। শিক্ষকদের সাথে ছাত্রদের একটা দূরত্ব থেকেই যায়, আর সেটা থাকাটাই হয়তো বাঞ্ছনীয়। কাজেই, ছাত্রদের সব সমস্যা তারা শিক্ষকদেরকে জানাতে পারে না। অন্তত, তাদের কাছে যাবার, তাদের কথা শোনার জন্য কিছু কিছু লোক থাকা দরকার। আমাদের বিশ্ববিদ্যালয়ে একটা ল্যাব ক্লাস নেয়ার জন্য তিন-চার জন করে শিক্ষক নিয়োগ করা হয়। অথচ, ছাত্রদেরকে ল্যাব করানোর পুরো দায়িত্বটাই টিএ তথা সিনিয়র ছাত্রদের হাতে ছেড়ে দেয়া যায়। এতে শিক্ষকদের সময় বাঁচবে, এবং সেই সময় তাঁরা অন্য ক্লাস নেয়ার ক্ষেত্রে ব্যয় করতে পারবেন। হয়তো, ডিপার্টমেন্টে কয়েকটা নতুন কোর্স চালু করা সম্ভবপর হবে।
প্রত্যেক বিভাগেই কম্পিউটার বিষয়ক কোর্স চালু করা খুব জরুরী। আমি পদার্থবিজ্ঞানের ছাত্র। যুক্তরাষ্ট্রে এসে দেখেছি, যে কোর্সই পড়তে যাই না কেন, programming এবং scientific computing সম্পর্কে বিশদ দক্ষতা না থাকলে পদে পদে পিছিয়ে পড়তে হয়। পদার্থবিজ্ঞানের অনার্সের সিলেবাসে অন্তত একটা প্রোগ্রামিং ভাষা এবং একটি গাণিতিক সফটওয়্যার (mathematica, maple, IDL, Matlab প্রভৃতি) শেখানো দরকার। একই সাথে প্রতিটি কোর্সে এই সফটওয়্যারগুলোর ব্যবহারিক প্রয়োগ শেখাতে হবে। এ বক্তব্য অন্য সব বিষয়ের ক্ষেত্রেও সত্য। আমি দেখেছি, এমনকি রাষ্ট্রবিজ্ঞানের ছাত্রদেরকেও প্রোগ্রামিং জানতে হয়, ম্যাটল্যাব ব্যবহার করতে হয়। এ ব্যাপারে আমরা যে এতটা পিছিয়ে আছি- সেটা অত্যন্ত লজ্জাজনক।
সবশেষে বলতে চাই, ঢাকা বিশ্ববিদ্যালয় আমাদের একান্ত আপন। এ বিশ্ববিদ্যালয়ে আমার পুনর্জন্ম হয়েছিলো। এখানে এসে আমি নিজেকে চিনতে শিখেছি। প্রতিষ্ঠানের মঙ্গলকামনা এবং মঙ্গলচিন্তা করে যাবো আজীবন। আমার মনে হয়, এখন সময় এসেছে অযথা সরকারকে, শিক্ষকদেরকে কিংবা সিস্টেমকে দোষারোপ না করে, ফালতু বুলি কপচানো বন্ধ করে কাজের কাজ কিছু করে দেখাবার। আমার বক্তব্য সবার মনঃপুত নাও হতে পারে। আমি অনেক কিছু ভুল বলে থাকতে পারি। তবে, এ বিষয়গুলো নিয়ে কথা বলা দরকার, এখনই কাজে নামা দরকার। কয়েক দশক ধরে ঢাকা বিশ্ববিদ্যালয়ের যে অধোঃগমন চলছে, তা রুখতে এখনই আমাদেরকে সচেতন হতে হবে। অন্যের দোষ দিয়ে পায়ের ওপর পা তুলে বসে থাকার দিন শেষ। আসুন, সবাই মিলে এক হয়ে এগিয়ে আসি, কর্তৃপক্ষকে চাপ প্রয়োগ করি, তাদের কাছে আমাদের যৌক্তিক দাবি তুলে ধরি। আমাদের প্রিয় বিশ্ববিদ্যালয়কে উন্নতির শিখরে নিয়ে যাবার স্বপ্ন দেখি, আর সে স্বপ্ন বাস্তবায়নের পথে অগ্রসর হই।
অনীক_ইকবাল
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%64%61%72%72%65%6c%37%37%35%36%40%67%6d%61%69%6c%2e%63%6f%6d%22%3e%64%61%72%72%65%6c%37%37%35%36%40%67%6d%61%69%6c%2e%63%6f%6d%3c%2f%61%3e%27%29%3b'))


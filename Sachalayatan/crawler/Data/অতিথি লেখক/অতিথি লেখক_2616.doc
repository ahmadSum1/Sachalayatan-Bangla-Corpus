মাফিয়া---যেকোন আড্ডায় একটা উপভোগ্য খেলা



আড্ডা দিতে গিয়ে  ভাল লাগছেনা? সেই একই একঘেয়ে কথাবার্তা, হাঁপিয়ে উঠেছেন? উইকেন্ডের আড্ডার জন্য মন খুলে আনন্দ পাবার মত কিছু খুঁজছেন? আপনার জন্য অত্যন্ত চমৎকার একটা পার্টি-গেম বা আড্ডা-খেলার নাম দিচ্ছি---মাফিয়া!

গেমটা খুব একটা জটিল না, আর খেলতেও দরকার শুধু একটা সাদা কাগজ আর কলম--ব্যাস! কিন্তু খেলতে গিয়ে উত্তেজনা, বাক বিতন্ডা, মিথ্যার ফুলঝুরি, কিরে কসম খেয়ে সত্য বলার অভিনয়---সব মিলিয়ে খুব উপভোগ করার মত একটা খেলা! চলুন খেলার নিয়মটা জেনে নেই।
মূল কথা:
এই খেলায় আপনার খেলোয়াড়রা ২ টি দলে ভাগ হয়ে যাবেন, একটি মাফিয়া দল, আর একটি ভিলেজার দল। প্রত্যেক দলের লক্ষ্য থাকবে অপর দলকে মেরে শেষ করে ফেলা।
ভিলেজারদের মধ্যে একজন থাকবে ইনফর্মার, সে প্রতি বারে কিছু কিছু ইনফর্মেশন পাবে, যা সে ভিলেজারদের জেতার জন্য কাজে লাগাতে পারে।
মাফিয়ারা কাউকে মারে কিভাবে? যথারীতি, রাতের আঁধারে! আর জনতা/ভিলেজাররা কাউকে মারে কিভাবে? যথারীতি দিনের আলোয়, ভোটের মাধ্যমে, ফাঁসি দিয়ে  
খেলার মজাটা হল, বোকা জনসাধারণ কিন্তু জানেনা, মাফিয়া কারা, কারণ মাফিয়ারা ভিলেজারদের মধ্যেই মিশে থাকে, তাকে কিছু জিজ্ঞাসা করলেও সে কিরে কসম খেয়ে বলে যে সে ভিলেজার। আবার মাফিয়ারা জানেনা কে ইনফর্মার, যে তাদেরকে চিনে নিতে পারে।  চলুন নিয়মগুলো দেখি।
এবার আসি নিয়মে:
প্রথমে একটা বড় কাগজ ভাঁজ করে ছোট ছোট টুকরা করুন। ধরুন আপনার খেলোয়াড় ১০ জন, তাহলে ৩ টায় লেখুন এম(মাফিয়া), ৬ টায় লিখুন ভি(ভিলেজার) আর একটায় লিখুন আই (ইনফর্মার)। এবার এই কাগজগুলো ভাঁজ করে এলোমেলো করে দিন, তারপর সবাইকে একটা করে নিতে বলুন, ব্যাস , হয়ে গেল ২টো টিম। সবাইকে এখন মুখ বন্ধ রাখতে বলুন, কেউ যেন না বলে যে সে কোন টীমের। 
এই খেলোয়াড়রা ছাড়াও একজন থাকতে হবে কন্ট্রোলার, সে এই খেলায় কোন দলে অংশ নেবেনা,  সে খেলা নিয়ন্ত্রণ করবে।
১।প্রথমেই আসবে রাতের আঁধারের পালা। কন্ট্রোলার বলবেন "সবাই চোখ বন্ধ করুন"।
২।সবাই চোখ বন্ধ করলে, কন্ট্রোলার বলবেন "মাফিয়ারা চোখ খুলুন"--তখন শুধু মাফিয়ারা চোখ খুলবে,  একে অপরকে চিনে নেবে, তারপর এই মাফিয়ারা সবাই মিলে চোখের ইশারায় একজন চোখবন্ধ লোককে (ভিলেজার) দেখিয়ে দেবেন মারার জন্য। কন্ট্রোলার সেটা বুঝে নিয়ে তারপর বলবেন "মাফিয়ারা চোখ বন্ধ করুন"।
৩।এরপর কন্ট্রোলার বলবেন "শুধু ইনফর্মার চোখ খুলুন"--ইনফর্মার চোখ খুলবে--তারপর চোখের ইশারায় একজনকে দেখিয়ে কন্ট্রোলারের দিকে তাকাবে।  ঐ লোকটি যদি মাফিয়া হয়, তাহলে কন্ট্রোলার উপর নিচে মাথা ঝাকাবেন, আর না হলে ডানে বামে। অর্থাৎ, ইনফর্মার নিশ্চিতভাবেই জানল যে ঐ লোকটি মাফিয়া অথবা মাফিয়া না। এবার কন্ট্রোলার বলবেন, "ইনফর্মার চোখ বন্ধ করুন"।
৪।ইনফর্মার চোখ বন্ধ করলে, তিনি বলবেন, "ভোর হল, সবাই চোখ খুলুন!" সবাই চোখ খুললে, তিনি প্রথমেই বলবেন "রাতের আঁধারে নৃশংসভাবে খুন হয়েছেন অমুক ব্যাক্তি"(মাফিয়ারা যাকে দেখিয়ে দিয়েছিল)। ঐ ব্যাক্তি খেলা থেকে আউট, আর কথাও বলতে পারবেননা।
এবার দিনের আলোয় পালা ভিলেজারদের। সবাই মিলে আলোচনা করে ঠিক করুন কে হতে পারে মাফিয়া, আর তাকে মারার জন্য প্রস্তাব করুন, যদি প্রস্তাবকারীর কথাকে অন্য আরেকজন সায় দেয়, তাহলে ঐ সন্দেহকৃত ব্যাক্তি তখন অভিযুক্ত। তাকে ২ মিনিট সময় দেয়া হবে আত্মপক্ষ সমর্থনের জন্য, তারপর হবে সব জীবিত খেলোয়াড়দের মধ্যে ভোটাভুটি। ভোটে তাকে মারার পক্ষে বেশী ভোট পড়লে , তাকে ফাঁসীতে ঝোলানো হবে, আর দিনের পালাও শেষ হয়ে আসবে। আবার আসবে সেই রাতের পালা, আগের মতই।
 আর মারার পক্ষে ভোট কম থাকলে  তিনি বেঁচে গেলেন, তখন অন্য কাউকে মারার জন্য প্রস্তাব। এভাবে করে একজনকে ফাঁসিতে ঝোলালেই দিনের পালা শেষ হবে।
তবে ভোটাভুটির ক্ষেত্রে ভিলেজাররা সাবধান! মাফিয়ারা কিন্তু লুকিয়ে আছে আপনাদেরই মাঝে, আপনাদেরকেই প্রভাবিত করছে একটা নিরীহ ভিলেজারকে ফাঁসিতে চড়ানোর জন্য! আর মাফিয়া হলে কি করতে হবে, তা কি আর বলে দিতে হবে? 
ইনফর্মারের ভূমিকা খুবই গুরুত্বপূর্ণ, কেউ কিন্তু জানেনা যে কে আসলে ইনফর্মার, একমাত্র ইনফর্মার নিজে ছাড়া। সে যদি খুব তাড়াতাড়ি নিজের পরিচয় ফাঁস করে দেয়, তাহলে কিন্তু তার খবর আছে, কেননা মাফিয়ারা পরের রাউন্ডেই রাতের আঁধারে তাকে খুন করবে, কারণ সে মাফিয়াদের জন্য খুব বিপদজনক!
এভাবেই দিনের আলো, রাতের আঁধার একের পর এক হতে থাকবে, আর প্রতিবার রাতের আঁধারে একজন মারা যাবে মাফিয়াদের হাতে, আর দিনের আলোয় আরেকজন ভোটের রায়ে ফাঁসী হয়ে মারা যাবে। খেলা চলবে, যতক্ষণ না একদল মরে শেষ হয়ে যায়।
মোটামুটি এই হল নিয়ম।
একবার খেলে দেখুন, হয়তো দেখবেন যার কাঁচুমাচু মুখ দেখে নিতান্তই গোবেচারা ভেবেছিলেন, তার কথা শুনে মুগ্ধ হয়ে তাকে ফাঁসিতে চড়ানোর ভোট দেননি, সেই লোকই কী অবলীলায় মাফিয়া হয়ে মানুষ খুন করে বেড়িয়েছে! আবার যে ভিলেজারটি ভেবেছেন কোন কাজের না, সেই হয়ত ইনফর্মার হয়ে খেলা ঘুরিয়েছে!
এই খেলাটার আরো কিছু রুপ আছে, ভালো লাগলে সেগুলোও ট্রাই করে দেখতে পারেন।
http://en.wikipedia.org/wiki/Mafia_(party_game)
আমরা যেখানে আছি, (ইস্ট কোস্টের একটা ইউনিভার্সিটি) সেখানে বাঙালী ছাত্রগ্রুপে খেলাটি এসেছে আড়াই বছর আগে, এখনো সগৌরবে চলছে! প্রসঙ্গত, খেলাটার ইতিহাস একটু বলে নেই।
খেলাটার ইতিহাস:
খেলাটা বয়স কিন্তু খুব কম, এটা প্রথম তৈরী করা হয় ১৯৮৬ তে, রাশিয়ার মস্কো স্টেট ইউনিভার্সিটির সাইকোলজি বিভাগে  এখান থেকেই খেলাটা আস্তে আস্তে ইউরোপে ছড়িয়ে পড়ে ৯০ দশকের মাঝামাঝি, তারপর আটলান্টিক পেরিয়ে আমেরিকায়। আমরা বছর দুয়েক আগে দেশে গিয়ে বন্ধুদের সাথে এটা খেলেছি, সবাই রক্তের গন্ধ পাওয়া বাঘের মত হামলে পড়ে খেলেছে 
দিফিও,
furiousfive.f5 (a t) gmail.com


মনোযোগ আকর্ষণের অপপ্রয়াস এবং ছাগলের তিন নাম্বার বাচ্চা 



স্কুলে যখন পড়তাম তখন প্রায়ই দেখতাম রাস্তায় অপরিচিত এক লোক হাতে কোন লিফলেট ধরিয়ে দিচ্ছে। একবার তো বাসায় নিজের নামে খামে পোষ্ট আকারেই পেলাম। তো কি থাকত এই লিফলেটে? অধিকাংশেই থাকত কোন অলৌকিক কোন ঘটনার কথা , সাথে লিখা থাকত এই কাহীনি যে বিশ্বাস করে তা ছাপিয়ে ৫০/৭০ জনের কাছে পৌঁছে দিবে তার অনেক উপকার হবে। কি কি উপকার তার বিবরণও দেয়া থাকত। যেমন ব্যবসায়ে উন্নতি, মেয়ের বিয়ে, দীর্ঘদিন ভোগা কোন রোগ থেকে মুক্তি ইত্যাদি। লিফলেটে এটাও বলা থাকতো যে, ঐ ঘটনা অবিশ্বাস করবে এবং প্রচার করবে না তার অনেক ক্ষতি হবে। যেমন রোগে বা দুর্ঘটনায় মারা যাওয়া অথবা পঙ্গু হওয়া, ব্যবসায়ে ক্ষতি ইত্যাদি। এই ব্যাপারে খোঁজ নিলে জানা যেতো যে এসব ফটোকপি’র বা ছাপাখানাওয়ালাদের কাজ। মানে আর কিছুই না — নিজেদের ব্যবসায়ে কিছু বাড়তি আয়ের একটা পন্থা মাত্র। 
দিন এগিয়ে যাচ্ছে তাই মাধ্যমও পরিবর্তন হয়েছে এবার মোবাইলে এসএমএসে বা ফেসবুকের মতো সামাজিক যোগাযোগ মাধ্যমে আল্লাহ’র ৯৯ নাম বা ঐ ধরনের পুরানো কাসুন্দি — পাঠাতে হবে ১০/২০ জনকে; পাঠালে উপকার আর না পাঠালে ক্ষতির হুমকি। এখানে টার্গেটে পুরানো মুরগিরা তো আছেই সাথে যোগ হয়েছে কিছু শিক্ষিত বেকুব। 
প্রায়ই আমাদের ফেসবুকের ওয়ালে বিভিন্নজনকে যেসব পোস্ট শেয়ার করতে দেখা যায়ঃ  
১। বৃদ্ধ কোন রিক্সাচালক / মুটে / ফুটপাথের হকারের ছবি তার নিচে লেখা থাকে ‘চোখে জল এসে যাচ্ছে’ বা সামাজিক ন্যায়বিচারের অভাবের কথা অথবা ‘উনার জন্য কত লাইক হবে’। 
২। কোন ধর্মীয় পবিত্র স্থানের ছবি বা গ্রন্থ বা নবী/সাহাবীদের ব্যবহার্য বিভিন্ন জিনিসের ছবি, সাথে লেখা ‘শেয়ার করে ছড়িয়ে দিন’ বা ‘কত লাইক হবে’। 
৩। হিজাব পরা কোন মেয়ের ছবি সাথে ক্যাপশন ‘পর্দাই নারীর প্রকৃত সৌন্দর্য’ বা ‘পর্দাই সব অশ্লীলতা রোধ করতে পারে’।
প্রকৃতপক্ষে এ’ধরনের বেশিরভাগ পোষ্ট নৈতিকতাহীন, বিকৃত মানসিকতার কিছু মানুষের বানানো অশ্লীল / চটি / কথিত মজার / হাবিজাবি মাথামুণ্ডুহীন সাইট বা ফ্যান পেইজ থেকে নেয়া। যারা এই পোস্টগুলি দিয়ে থাকে তাদের লক্ষ্য থাকে তাদের পেইজের প্রচার বা লাইক বাড়ানো।
দুরাচার আগে ছিল, এখন আছে এবং ভবিষ্যতেও থাকবে; কিন্তু কথা হচ্ছে আমরাও কি আগের মতো বেকুবই থেকে যাবো?  যারা সহজ-সরল বা শিক্ষা হতে বঞ্চিত তারা না হয় আগের অবস্থানে থেকে গেলেন কিন্তু যারা শিক্ষা’র সুযোগ  পেয়েছেন তারাও কেন ঐ সব সরল অশিক্ষিত বা কুসংস্কারাচ্ছন্ন লোকদের মতো আচরণ করছেন?  আমরা নিজেদের কখনো ধার্মিক, কখনো সচেতন বা কখনো মানবিক হিসেবে দেখাতে গিয়ে না দেখে / পড়ে অন্ধের মতো এইসব পোস্ট শেয়ার করি এবং প্রায় কখনোই এর মুল পোস্টদাতা কে তা খোঁজ করার কোন চেষ্টাও করি না। 
এইসব ভন্ড ও ঠগদের কর্মকাণ্ড বুঝতে যে পণ্ডিত হতে হয় না সেটা উপরোল্লেখিত ফেসবুক পোষ্ট তিনটা একটু সাবধানে বিশ্লেষণ করলে বোঝা যাবে।
প্রথম পোস্টঃ
কেউ বৃদ্ধ বয়সে কাজ করছেন এর মানে হয় তার পরিবারে উপার্জনক্ষম কেউ নেই অথবা অল্পবয়স্করা তাকে ছেড়ে চলে গেছেন বা মারা গেছেন। এখানে সমাজের দায়টা কোথায়? এখানে রাষ্ট্র হয়তো বৃদ্ধাশ্রমে রেখে বা বয়স্ক ভাতার মাধ্যমে তাদের দায়িত্ব নিতে পারে, কিন্তু এই জনবহুল দরিদ্র দেশে সেটা কতটুকু সম্ভব সে প্রশ্নটাও কিন্তু থেকে যায়। এখন, যারা এইসব পোষ্ট দিচ্ছেন তারা কি ব্যক্তিগত উদ্যোগে অমন একজনেরও অবস্থা পরিবর্তনের চেষ্টা করেছেন? সামান্য দুই-একজন ব্যতিক্রম বাদে বেশির ভাগ জনের ক্ষেত্রে উত্তর হচ্ছে, না। তাহলে এই ধরনের পোষ্ট দিয়ে ঐ সব নিম্ন আয়ের বয়োজ্যেষ্ঠ মানুষদের দুরবস্থা নিয়ে পরিহাস করার অধিকার আপনাকে কে দিল?
দ্বিতীয় পোস্টঃ
হাজার বছর ধরে প্রচলিত ধর্মের বিধিবিধান কি এইসব তুচ্ছ শেয়ার বা লাইকে প্রসার লাভ করে বা জনপ্রিয় হয়?  এতে কি বড় একটা বিষয়কে খাটো করা হয় না! ধর্মীয় বিধিবিধান সঠিকভাবে ও নিয়মিত নিজে পালন, অন্যকে তার চর্চায় উৎসাহিত করণের মাধ্যমে প্রচার ও প্রসার লাভ করে। ফেসবুকে পোস্ট শেয়ার করার মাধ্যমে যারা এটা সারতে চান তাদের কতোজন নিজের ধর্মীয় বিধান ঠিকমত পালন করেন? তাহলে আগে নিজে ধার্মিক না হয়ে অন্যকে ধার্মিক বানানোর চেষ্টাটা কি ভণ্ডামি হয়ে গেলো না? 
তৃতীয় পোস্টঃ
একজন নারী পর্দা করলেই কি ভাল বা সুন্দর হয়ে যায় বা এতে কি অশ্লীলতা হ্রাস পায়?  যদি তাই হতো, তাহলে মধ্যপ্রাচ্যের সবাই ভালো, সুন্দর ও মহান মানুষ হয়ে যেতো। অথচ মধ্যপ্রাচ্যের মানুষদের নারীর প্রতি বর্বরতার কথা সারা দুনিয়া জানে। এর মানে এই না যে আমি ধর্মীয় পর্দাপ্রথার বিরুদ্ধে কিছু বলছি। ধর্মীয় বিধিবিধান পালন করা একটি ব্যক্তিগত বিষয়। সুতরাং ধর্মীয় পর্দাপ্রথা পালন করা সংশ্লিষ্ট ধর্মে বিশ্বাসীর ব্যক্তিগত বিষয়। এখন কেউ যদি পর্দাসংক্রান্ত ধর্মীয় বিধান নিজে পালন না করেন তাহলে তিনি কি অন্যকে এই ব্যাপারে সবক দেবার অধিকারী হন?
একজন যদি পর্দা করে কিন্তু ব্যক্তিগতভাবে অনৈতিক কার্যকলাপ করে তাকে কি ভাল বা সুন্দর বলা যাবে? অথবা পর্দা পালনকারিণী নারী বা একজন শিশুও কেন হরহামেশা ধর্ষিতা হয় সেই প্রশ্নগুলো এখানে আর তুললাম না। 
প্রায়ই আমরা নিজেদের শিক্ষিত, জ্ঞানী, সচেতন ও চালাক বলে ভাবি। আবার কেউ কেউ তা জোর গলায় দাবিও করি। সেই দাবিকে প্রতিষ্ঠা করার জন্যে অন্যকে হেয় করার প্রাণপণ চেষ্টা করতে গিয়ে কখনো তা অশ্লীল প্রতিযোগিতায় রূপ নেয়। একবারও কি ভেবে দেখেছি, আমাদের এহেন বালসুলভ আচরণ আমাদের প্রত্যেকের অবস্থানকে কোথায় নিয়ে দাড় করায়? এতসব বলার কারন নিজেকে স্মার্ট হিসেবে প্রতীয়মান করতে গিয়ে কখন যে নিজেই ছাগলের তিন নাম্বার বাচ্চা হয়ে যাই সে খেয়াল কি আমাদের আছে?

অভিমন্যু	
________________________
সেই চক্রবুহ্যে আজও বন্দী হয়ে আছি


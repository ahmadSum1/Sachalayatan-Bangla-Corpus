একজন সংখ্যালঘু বলছিঃ ভায়া, আপনিও ট্রাম্প



মার্কিন মুলুকে যারা গ্র্যাজুয়েট স্টুডেন্ট (graduate student) তাদের জন্য শুক্রবারটা সপ্তাহের আর ছয়টা দিনের চাইতে আলাদা। পাঁচ দিনের খাটুনির পরে দুদিনের বন্ধের শুরু হিসেবে শুক্রবার রাতটা একটা অন্যরকম আবহাওয়া নিয়ে হাজির হয়। বেশিরভাগ জায়গাতেই যেখানে জনাকয়েক বাংলাদেশী ছাত্র আছে সেখানে শুক্রবার রাতটা একটা উৎসবের মত। রাতে পছন্দের কোন খাবারের দোকানে ভরপেট খেয়ে বসা হয় কারো বাসার ছোট্ট বৈঠকখানায়। আড্ডার ফাঁকে ফাঁকে উঠে আসে সমসাময়িক নানা প্রসঙ্গ। এসবের মাঝে যেটা ইদানিং যেটি বেশ গুরুত্ব পায় সেটি হল ডোনাল্ড ট্রাম্পের রাষ্ট্রপতি পদে প্রার্থীতা। অভিবাসীদের নিয়ে নানা ট্রাম্পের নানা মন্তব্যে আপনারা যারপরনাই চিন্তিত। ট্রাম্প রাষ্ট্রপতি হলে H1B, গ্রীন কার্ডের স্বপ্নটাকে বিসর্জন দিয়ে ক'দিনের মাঝেই পাততাড়ি গুছিয়ে দেশে ফেরত যেতে হবে ভেবে চিন্তিত আপনারা সবাই। ট্রাম্প সত্যিই রাষ্ট্রপতি হতে পারবে কি না অথবা ট্রাম্প রাষ্ট্রপতি হলেও এসব ভয়ের কোনটা সত্যি হবে কি না তা এখনই নিশ্চিৎ করে বলা মুশকিল। তবে এ কথা সত্যি যে আপনারা সবাই চিন্তিত। 
সত্যি কথা কি জানেন, এই আলোচনাগুলো আমার খুবই চেনা। যখন থেকে বুঝতে শিখেছি আশেপাশে এ আলোচনাগুলোই শুনে বড় হয়েছি। শুধু ট্রাম্পের জায়গায় আপনাদেরই কারো নাম শুনেছি। তাই আলোচনাগুলো শুনলে নিজের অজান্তেই একটা বিদ্রুপের হাসি বেরিয়ে আসে। ইচ্ছে করে বলি, আপনিও বাংলাদেশে ট্রাম্পই ছিলেন ভায়া। এখন ভয় পাচ্ছেন অন্য দেশে এসে আপনি ট্রাম্পের দলে নেই বলে?
১. কোন হিন্দুকে গরুর মাংস খাওয়াতে পারলে অনেক সওয়াব। 
২. কোন হিন্দুকে মুসলিম বানাতে পারলে জান্নাত নিশ্চিৎ। 
৩. তুই নিশ্চয়ই ক্রিকেটে ভারত সমর্থন করিস। 
৪. তোদের কি! সুযোগে পেলেই তো ভারত চলে যাবি। 
সংখ্যালঘুমাত্রই উপরের বাক্য কয়টি শুনেছে। সংখ্যালঘুমাত্রই আপনারা এমন ভাবতে অভ্যস্ত। ক্রিকেটে ভারত সমর্থন করি কি না সেই প্রশ্ন মার্কিন মুলুকে পিএইচডিরত "বন্ধু"র কাছ থেকেই শুনতে হয়েছে। নির্বাচনের আগে আগে কোন সরকার জিতলে পাততাড়ি গুটিয়ে দেশ ছাড়তে হতে পারে সে ভয় পেতে হয় না এমন বুকের পাটা খুব কম সংখ্যালঘুরই আছে। বলুন আজ যখন আমি আপনাদের কাছ থেকে সে একই ভয় শুনি আর আমার যদি হাসি পায় সে কি আমার দোষ?
সংবিধান একটি দেশের নিজের ও তার নাগরিকদের পরিচয় নিশ্চিত করে। বাংলাদেশের সংবিধানের শুরুতে "বিস্‌মিল্লাহির-রহ্‌মানির রহিম" আছে এ নিয়ে আপনারা বাংলাদেশী মুসলমানমাত্রই সচেতন। সংবিধান পড়া শুরু করতে হলে নিজের ধর্মের ঈশ্বরের নাম নিয়ে শুরু করতে হয় এ নিয়ে আপনাদের গর্বের শেষ নেই। কিন্তু সেটা করতে গিয়ে যে আপনি একজন সংখ্যালঘুকেও আপনার ধর্মের ঈশ্বরকে স্মরণ করতে বাধ্য করছে সেটা নিয়ে কি আপনি বিন্দুমাত্র সচেতন? “হিন্দুদেরও আল্লাহ্‌ এর নাম নিতে বাধ্য করলাম”-- ভেবে আত্মপ্রসাদ অনুভব করেন আপনাদের মাঝে এমন নাগরিক কম নেই সেও  জানা। তাদের কথা নাহয় বাদ দিলাম। আপনাদের যারা দেশ কিংবা দেশের মানুষ নিয়ে সচেতন তাদের মাঝে কয়জন আছে যারা এই জবরদস্তিটুকু অনুভব করেন। সংখ্যালঘুর সমান অধিকারই যদি হবে তাহলে এই জবরদস্তিটুকু কিভাবে আপনাদের চোখ এড়িয়ে যায় বলতে পারেন?
শুক্রবার রাতের আড্ডায় উঠে আসে জেএমবি, আইসিস এরাও। কোরআনের আয়াত মুখস্ত বলে ইসলাম সব ধর্মের মানুষের সমান সহাবস্থান নিশ্চিত করে প্রমাণ করে হাত ধুয়ে ফেলতে আপনাদের জুড়ি নেই। দুঃখের বিষয় সেগুলো আমরা শুধু শুনতে পাই যখন আপনাদের হাত ধুয়ে ফেলতে হয় তখনই। বুকে হাত দিয়ে বলুন তো আমার বিপদে কি কখনো সেই আয়াতটি মনে করে আমাকে সাহায্য করতে এসেছিলেন? যতদূর মনে পড়ছে পাততাড়ি গুটিয়ে ভারতে চলে যেতে বলেছিলেন। আজ নিজের কোণঠাসা অবস্থায় আপনার কোরআনের আয়াতের অভাব হয় না। বলুন তো আপনার এই কথাগুলো যদি আমার অভিনয় মনে হয় সে কি আমার দোষ?
বিশ্বাস করুন আর নাই করুন আপনি জন্ম থেকেই ট্রাম্প ছিলেন। কম করে হলেও ট্রাম্পের দলেরই লোক ছিলেন। শুধু সংখ্যায় আপনারা বেশী ছিলেন বলে বুঝতে পারেন নি। সত্যি বলতে কখনো বুঝতে চানও নি। আজ মার্কিন মুলুকে আপনি আর আমি একই দলে। নিজেকে দ্বিতীয় শ্রেণীর নাগরিক মনে হচ্ছে? ভয় হচ্ছে আপনাকে যেকোন সময় মার্কিন মুলুক ছাড়তে হবে? আমিই সবচাইতে ভালভাবে আপনার ভয়টা বুঝতে পারি। আপনি কি আমার মত সংখ্যালঘুদের সারাজীবনের ভয়টা বুঝতে পারছেন? বুঝতে পারছেন যে আপনিও ট্রাম্প?
দূরের বাতিঘর
২৪ আগস্ট ২০১৬


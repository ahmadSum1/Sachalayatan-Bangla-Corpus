আমার সচল পরিবার 



আমার স্মোকি পর্বতের কেবিনে দুই রাত কাটানোর কথা শুনে তারেক অনু বলল, “আপা লিখে ফেলেন আপনার অভিজ্ঞতা”।  কিন্তু আমিতো অনু নই যে ঘুরে এসেই লিখে ফেলব দারুন এক ভ্রমন কাহিনী।
এবার ঢাকায় আবারো তাগাদা, “আপা লিখছেন না কেন?” -  আসলে আমিতো পড়তে ভালবাসি।  জীবনী, আত্মজীবনী, গল্প উপন্যাস, প্রবন্ধ, মানি ম্যাগাজিনে স্টক বা মিউচুয়াল ফান্ড, ডাক্তারের অফিসে বসে রান্নার রেসিপি - কী নয়? দেশে থাকতে  ঝাল মুড়ি খেয়ে ঠোঙ্গা খুলে সেটাও পড়ে ফেলতাম।
আমাদের ভাই বোনের পড়ার অভ্যেস হয়েছিল আমাদের মার কাছ থেকে। মার যে ছবিটি সবসময় চোখে ভাসে, তাহলো দুপুরে খেয়ে মা শুয়ে শুয়ে গল্পের  বই পড়ছেন। এখনও উনি প্রচুর পড়েন।
দীর্ঘ প্রবাস জীবনেও আমার পড়ায় ছেদ পড়েনি। মেয়েদের চার বছর বয়েসেই বই পড়তে শিখিয়ে দিয়েছি, যাতে আমার পড়ায় বিরক্ত না করে। কাজের পরে বাড়ী এসে খেয়ে বই নেই, স্বামী বসেন কম্পিউটার নিয়ে। আমাকে অনেক কিছু দেখাতে চাইতেন কিন্তু আমার এইসব যন্ত্রপাতি জাতীয় জিনিশে একদম আগ্রহ নেই। কাজে সারাদিন কম্পিউটারের  সামনেই তো বসে থাকতে হয় । এই ভাবে আমার জীবন ভালই চলছিলো, কিন্তু গত দুই বছর আগে আমার সবকিছু বদলে গেল। 
আমার এক বন্ধু মেহবুবা জুবায়েরের  সাথে ফোনে পরিচয় করিয়ে দেয়। অল্প দিনেই আমাদের গভীর বন্ধুত্ব হয়। ওর  কাছেই সচলায়াতন এর কথা শুনি।  আরও শুনি দারুন এক ব্লগার হিমুর কথা।প্রথম দিন সচলে গিয়েই প্রেমে পরে যাই। বিরাট এক পড়ার জগতের খোঁজ পেয়ে রাত দিন  
পড়তে থাকি।আমার এখন প্রচুর সময়। মা অসুস্থ ছিলেন বলে দীর্ঘদিনের কাজ ছেড়ে দেই, মেয়েরা বাসা ছেড়ে একজন কলেজে, অন্যজন কাজ করে।সেও ওর বাসায় থাকে। মা ভাল হয়ে দেশে চলে গেছেন। আমার এই একাকী জীবনে সচলায়াতন আশীর্বাদের মতো। একে একে আমি হিমু, অনু,   
অনিকেত, কৌস্তভ, চরমউদাস, তাসনীম, সত্যপীর, উচ্ছলা, রাতস্মরণীয়, অনার্যসংগীত, মুরশেদ,  বুনোহাঁস, আশালাতা,  নাজমুল আলবাব অপু, তিথিডোর, পুতুল,  প্রৌঢ় ভাবনা,  জোহরা ফেরদৌসি,সফিনাজ আরজু, তাপস শর্মা, আরও অনেককে একতরফা চিনে ফেলি। 
এরপর আমার ইচ্ছে হল মন্তব্য করার। প্রথম মন্তব্য ছাপার পরে প্রতি মন্তব্য পেয়ে খুব ভাল লাগলো। এরপরের কাহিনী তো সবারই জানা।  আমি শুধু পড়ি না, মন্তব্যও করি। গতবার দেশে গিয়ে দেখা হয়েছিল মেহবুবা জুবায়ের,  নাজমুল আলবাব অপু, উজান গাঁ, আর  রেজওয়ানের সাথে।  উচ্ছলার সাথে ফোনে যোগাযোগ হল। প্রথম যেদিন কথা হল মনেই হল না ওর সাথে কখনই আগে কথা হয়নি। তারপর ডালাসে দেখাও হল মেহবুবা জুবায়ের, উচ্ছলা,  তাসনীম, চরম উদাস, সত্যপীরের সাথে। এবার দেশে গিয়ে দেখা হল তারেক অনু, বুনোহাঁস, অরফিয়াস, রাতস্মরনীয়, প্রৌঢ় ভাবনা, আশালাতা, তানিম এহসান,  আর তদানীন্তনপাঁঠার সঙ্গে। আমার নিজেরই সংকোচ হচ্ছিল আমার চে' বয়েসে অত ছোট ছেলে মেয়েদের সাথে দেখা হওয়াটা কেমন হবে।  ওরা আমাকে বড় বোনের মতো  কাছে টেনে নিলো। অনিকেত আমার বাড়ীর কাছেই থাকে। খুব শীগগির ওর সাথেও দেখা হবে। 
 আমার স্বামী প্রথম থেকেই খুব উৎসাহ দিয়েছেন। এখন আমি বাসা থেকে কাজ করি। ডিনার করে  সন্ধের পরে দুজন দুই কম্পিউটারে বসে যাই।
পড়ি আর ভাবি আমাদের  যৌবনে  কেন এই জগত ছিলনা। এত এত স্মার্ট শিক্ষিত ছেলে মেয়েদের এই  যে বিশাল পরিবার তার সদস্য হতে পেরে নিজেকে ভাগ্যবান মনে হয়।  
আমার মেয়েরা অবাক হয় যখন শুনে তাদের মা ৬৫০ মাইল ড্রাইভ করে ডালাসে সচল আড্ডায় যায়, দেশে গিয়েও সচলদের সাথে দেখা করতে যায়। মা যে তার মনের মতো জায়গা খুঁজে পেয়েছে সেজন্যে তারা খুশী। 
সচলায়াতন আর আমার সচল বন্ধুদের অনেক ধন্যবাদ আমার মধ্যবয়েসের জীবনকে এত আনন্দময় করে দেয়ার জন্যে।
আজকে আবার লিখেও ফেললাম। খুবই সাধারন একটি লেখা। লেখাটি ছাপা হবে কিনা জানিনা। না হলে খারাপ লাগবে না। কারন আমিতো পড়তেই ভালবাসি। 
- নীলকমলিনী


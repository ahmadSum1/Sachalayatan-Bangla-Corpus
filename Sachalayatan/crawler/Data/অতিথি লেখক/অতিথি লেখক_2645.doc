রিকসা – সিকুয়্যাল টু



- অনন্ত আত্মা
আমার কাছে রিকসাওয়ালাদের সঙ্গে গল্প করার ব্যপারটা বেশ ইন্টারেস্টিং লাগে। এই গল্প করার ব্যপারটা অনেকটা ক্ষেত্রেই এক-তরফা। সাধারনতঃ কেউ গল্প করলে শ্রোতার কিছু না কিছু বলত হয়। তো দেখা যায়, রিকসাওয়ালা গল্প করছে (স্বভবতই সামনের দিকে ফিরে), রাস্তার নানারকম শব্দে আমি কিছুই শুনতে পারছি না, শুধু গল্পের আবেগটা বুঝতে পারছি। আমি ওই আবেগ আনুযায়ী বিভিন্ন Response করি। যেমন – ‘কি আর করবেন?’ কিংবা ‘আল্লাহর বিচার’ অথবা ‘হ ঠিকই কইছেন’। বেশীরভাগ ক্ষেত্রে রিকসাওয়ালাদের গল্পগুলো একই রকম; কিছু গল্প রাজনৈতিক, কিছু গল্প ব্যক্তিগত।
রাজনৈতিক গল্পের একটা নমুনা দেয়া যাক – এই গল্পটা আমার না, আমার এক বড় ভাই এর কলিগের। সময়টা আমার ঠিক মনে নেই, মবিন ভাই (আন্দাইজ্যা নাম দিলাম একটা, অরজিনাল নাম জানি না।) অফিসে আসার জন্য রিকসা খুঁজছিলেন, ওই দিন আবার ছিল হরতাল তাই রিকসা ছাড়া গতি নাই। যাই হোক,  রিকসা পেয়ে ফার্মগেট থেকে উনি রওনা দিলেন। এরপর মবিন ভাই একটা ভুল করলেন, ভুলটা হচ্ছে রিকসাওয়ালার সাথে গল্প শুরু করলেন।
- কি মিয়া হরতালের ক্যামন বুঝতাছ?
- এইত স্যার, ভাল। স্যার আগারগাঁও’র কোন জাগায় নামবেন?
- ওইত, ওয়াল্ড ব্যাংকের সামনে?
রিকসাওয়ালা এবার পিছন ফিরে বলছে,
- আপনে কি ওয়াল্ ব্যাংকে চাকরি করেন?
- হ্যাঁ, কেন?
মবিন ভায়ের একথা শুধু বলতে বাকি, রিকসাওয়ালা রিকসা থামিয়ে বলল – ‘এই ওয়াল  ব্যাংক, ঢাকার থন সব রিকসা তুইলা দিবার চাইতাছে, আমি যামু না, আপনেরে যট্টুক আনছি, ভাড়া লাগব না, যান।’
(সেই সময়, ওয়াল্ড ব্যাংকের কি একটা প্রেশারে সরকার ঢাকার ভি.আই.পি. রোড থেকে রিকসা তুলে দেয়ার উদ্যেগ নিচ্ছিল।) হতভম্ব মবিন ভাইকে বাকিটা রাস্তা ঐ দিন হেঁটেই যেতে হয়েছিল।
এতো গেলো রাজনৈতিক গল্পের নমুনা, ব্যক্তিগত গল্পগুলোও কম রিস্কি হয় না। আমার Observation, যেসব রিকসাওয়ালা ভাড়া করার সময়, ‘ইনসাফ কইরা দিয়েন’ টাইপের কথা বলে, রিকসা চালানোর সময় আস্তে চালায় এবং রিকসা চালাতে চালাতে মাঝে মাঝেই পিছন ফিরে ব্যক্তিগত গল্প শুরু করে, তারা ভাড়া মিটানোর সময় ‘সামনের মাসে ছোড মেয়েডার বিয়া’ বলে সাহায্য চায়, এ ধরনের সাহায্যপ্রার্থীকে ফিরানো মুসকিল।
একটা সময় ছিল, যখন ঢাকায় রিকসা চুরি চা-সিগারেটের মত ব্যপার ছিল, মানে অহরহই ঘটত। তো এই চুরির ঘটনাগুলোতে চোরদের বুদ্ধিমত্তার বিষয়গুলো ছিল যথেষ্ঠ প্রশংসনীয়।
এক বস্তা চাল বাজার থেকে কিনেছে – এই রকম এক ভদ্রলোককে নিয়ে রিকসাওয়ালা কোন একটা বাসার সামনে এসে থামল, এরপর ভদ্রলোক রিকসাওয়ালাকে বলল –
‘যা বস্তাটা তিনতলার ডান সাইডে উঠায় দিয়ায়।
কথামত রিকসাওয়ালা তিনতলার দরজার সামনে চালের বস্তা রেখে নিচে যখন আসল, গেটের সামনের রাস্তায় প্যাসেঞ্জার আর রিকসা কোনটাই তখন আর নাই।
এসব ঘটনা যখন হর-হামেশা ঘটা শুরু করল, মালিকদের নির্দেশ অনুযায়ী রিকসাওয়ালারা রিকশা রেখে কোথাও যেত না, এমনকি ছোট বাথরুম করার সময়ও একহাতে রিকশা ধরে রাখত। দেখা যেত এক হাতে রিকশা ধরে রিকশাওয়ালা রাস্তার পাশে দেয়াল ফুটো করছে।
আমার পরিচিত এক রিকসাওয়ালা, হেলাল। হেলাল নিজেকে মোটামুটি চালু রিকসাওয়ালা বলে দাবি করত। কোন এক সন্ধ্যায় তথাকথিত এই চালু রিকশাওয়ালার রিকসা যখন চুরি হল, স্বভবতই আমাদের প্রশ্ন ছিল – ‘কাহিনী কি?’ তো হেলাল বলছে –
‘মায়া মানুষ (মহিলা) নিয়া তো যাত্রা করছি, জাগা মত পৌছায় হুনি, হেয় বাসা চিনে না, হের বাদে মোবাইল দিছে, হেই বেডী তাও বুঝে না। হের বাদে আমারে কয় – ঠিকানাডা এট্টু হুনেন। পরে আমি মোবাইল কানে দিসি, হের বাদে কি দিয়া কি হইছে আমি জানি না, হুশ আইলে দেহি রিকসা নাই।’
আমি শুনে মনে করেছিলাম ফোনে মনে হয় হিপনোটাইজ টাইপ কিছু করেছে, কিন্তু বিষয়টা বোধহয় এতটা জটিল ছিল না, মেয়েটার হাতে কোন ধরনের হেলুসিনেটিং ড্রাগ ছিল, মোবাইল দেবার সময় সেটা হেলালের নাকে ধরেছিল। আমাদের আড্ডা প্লেসের সেলিম ভাই-এর অবশ্য ভিন্নমত ছিল –
‘আরে কয়েন না, ঐ হালা গাঞ্জা খায়া রিকশা কই না কই দিয়া আইছে, এইডা লয়া দুইডা রিকসা খাইল।’
onnajagat@yahoo.com


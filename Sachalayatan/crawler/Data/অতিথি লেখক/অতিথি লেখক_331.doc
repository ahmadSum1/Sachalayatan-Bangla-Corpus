মেয়েবেলা



এই কথাগুলো কোনদিন কাউকে বলিনি খুব কাছের দুই একটা বন্ধু ছাড়া। আমার স্বামীও জানেনা। জানলে যে সে খারাপ ভাবে নেবে তাও না। সে যথেষ্ট উদার মনের মানুষ। কিন্তু বলতে পারিনি। যদি কোনদিন একবার রাগের মাথাতেও কিছু বলে ফেলে আমি মরে যাব। আর আমার মনে হয় ছেলেরা আসলে ব্যাপারগুলো বোঝেনা। হয়তো আমি ভুল। কিন্তু সাহস হয়না।
আমি তখন ক্লাস ওয়ান কিংবা টুতে পড়ি। আব্বার অফিসের ড্রাইভার আমাদের বাসার কিছু কাজ করে দিত। বাজার করা, বাসার ফিউজ নষ্ট হয়ে গেলে ঠিক করা। নাম বোধহয় ছিল লিয়াকত। আমাদের বাসায় অনেক মানুষের আসা যাওয়া ছিল। বাচ্চারা কে কোনদিকে যাচ্ছে মা চাচিরা এত খবর রাখতোনা। লিয়াকত ভাই আমাদের কোলে নিয়ে খেলতো, আমরা খুব খুশি হতাম উনাকে পেলে। বাজার করার সময় চকলেট, তিলের খাজা এনে দিত আমাদের।
একদিন সন্ধ্যাবেলায় লিয়াকত ভাই কোলে নিয়ে আমাদের বারান্দায় বসলো। তারপর কুটি বাচ্চা তোমাকে অনেক আদর করি আর কী কী বলে আমার প্যান্ট এর ভেতর হাত ঢুকিয়ে দিল। এটা যে কী আমি কিছুই বুঝলাম না। ভাবলাম এটা একটা নতুন ধরনের আদর বোধহয়। আমি অই অবস্থাতেই হাসতে হাসতে তার সাথে কথা বলতে থাকলাম। পরে আরো অনেকবার হয়েছে ওরকম। যতদিন না আব্বার বদলি অন্য শহরে হয়ে যায়। পরে যখন বুঝতে শিখেছি খালি বমি বমি পেত। ভয়ে কাউকে বলতাম না। আম্মা যদি মারে?
নানুবাড়ি গেছি। ওখানে ওইবার খালারতো ভাই বোন সবাই আছে। সবাই খুব মজা করি। সারাদিন ঘোরাঘুরি করি। পাশের বাসায় আরেকটা নানা নানু থাকেন। তাদের দুই ছেলে পড়ে ঢাকায়। কী একটা বন্ধে তারা দুইজন এসেছে। আমি আর আমার খালারতো বোন গেলাম দেখতে। আমার খালারতো বোন আমার থেকে ছোট, কিন্তু অনেক বোঝে। সে গিয়েই বললো অই মামাদের ভালো লাগে নাই। অইখানে আর যাবোনা। কিন্তু আমি যেতাম। মামারা মজার মজার গল্প করতেন। 
একদিন অই দুই জনের এক মামা আমার জামার ভেতর হাত ঢুকিয়ে ফেললো। তারপর কথা বলেই যাচ্ছে। আমি শক্ত কাঠ হয়ে বসে আছি। কথা বলতে ভুলে গেছি। এর মধ্যে আরেক মামা ঢুকল। সেই মামা ঢুকে দুজন শুরু করলো হাসি। ওই মামা এগিয়ে এসে আমার প্যান্ট এর ভেতর হাত ঢুকিয়ে দিতে চাইলে আমি কোনরকমে দৌড়ে বের হয়ে আসলাম। পরেও ওই দুই মামা আমার নানুর বাসায় আসতো যতদিন উনাদের বন্ধ ছিল। আমার আর খালারতো বোন গুলোর দিকে তাকিয়ে ঘিনঘিন করে হাসতো। আমি এখনো চোখ বন্ধ করলে তাদের লালা ঝরা হাসি দেখতে পাই। আমার ছোট মামা খুব সাবধানে রাখতো আমাদের। বুঝেছিল হয়তো কিছু। নানুকে বলতো আম্মা এই দুইটারে আসতে দিওনা।
এরকম অত্যাচার আমার চাচারতো ভাইও করেছিল আমাকে। তখন অনেক বড়। কলেজে পড়ি। ওই লোক প্রায় আমার বড় চাচার ছেলে, আব্বা থেকে মাত্র সাত আট বছরের ছোট। দৌড়ে অন্য ঘরে চলে আসছিলাম। পরে বলেছিলাম আমার ছোট চাচিকে। উনার সাথে আমার খুব ভাল সম্পর্ক ছিল, এখনো আছে। চাচী ওই ভাইকে ডেকে কী বলেছিলেন জানিনা। এরপর আর কিছু করার চেষ্টা করেননি।
এখন যখন ভাবি আমি কাউকে কিছু বললাম না কেন, তখন মনে হয় দোষতো আসলে আমার। আমি কেন গিয়েছিলাম ওই মামাদের কাছে। কিন্তু আমি জানি আমার দোষ না। আমার বয়স কত ছিল তখন? এত ছোট ছিলাম যে মনেই করতে পারিনা কোন ক্লাসে পড়ি। আমি কিভাবে জানবো মানুষ এরকম পশুর মতো হয়? অই মামারা ঢাকায় ভাল ভাল জায়গায় পড়তেন, কত সুনাম করতো সবাই। কে জানতো ভেতরে কতটা জানোয়ার এরা যে দুই ভাই মিলে একটা বাচ্চার ওপর নির্যাতন করতে পারে?
আমার উচিত ছিল ওই চাচারতো ভাইয়ের মুখোশ খুলে দেয়া। তাকে জুতা দিয়ে পিটানো। কিন্তু ভয় পেয়েছি। সম্মান হারানোর ভয়। ছোটবেলা থেকে জেনে আসছি মেয়েরাই খারাপ। রাস্তায় ছেলেরা বাজে কথা বলেছে, সবাই বলছে বাইরে যাবার দরকার কি? কোন ছেলে হয়তো ফোন করে বাজে কথা বলেছে, সবাই বলেছে তুমি খারাপ বলেই তোমাকে ফোন করে, কই আর কাউকে তো করেনা?
বাসে বসে আছি। পেছনের লোক গায়ে হাত দিয়েই যাচ্ছে। ভয়ে কিছু বলিনি। পাশে আব্বা ঘুমিয়ে আছে। আব্বার সামনে এগুলা বলবো কীকরে?
পরে জেনেছি। এই ব্যাপারগুলো শুধু আমার সাথে না আমার চেনাশুনা প্রায় সবার সাথেই ঘটেছে। এখনো ঘটে। যতদিন মেয়েরাই খারাপ এই ধারনা থেকে আমরা বের হয়ে না আসবো বারবার এরকম ঘটবে। মা বাবা নিজেদের বাচ্চাকে মেয়েদের সম্মান করতে না শেখালে এরকম ঘটতেই থাকবে। আপনাদের মেয়েদের সাথে এরকম ঘটুক চান কিনা সেটা আপনারাই ঠিক করুন।


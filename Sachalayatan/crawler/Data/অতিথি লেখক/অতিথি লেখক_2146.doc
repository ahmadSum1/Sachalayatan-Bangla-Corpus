যা কিছু ভালু, তার সঙ্গে প্রথম আলু



যুগে যুগে অনেক মহা মনীষী ও মহা বিজ্ঞানী মানুষের জীবনযাত্রাকে সহজ করতে নানা রকম যন্ত্র আবিষ্কার করেছেন। তাদের আবিষ্কৃত যন্ত্রাবলী দ্বারা অতীতে যেমন মানুষজন উপকৃত হয়েছে তেমনি বর্তমানেও হচ্ছে, আশা করি ভবিষ্যতেও হবে। যুগ যুগান্তরের এইসব মহা-মনিষী, মহা বিজ্ঞানীদের মধ্যে বাংলাদেশীদের সংখ্যাও কিন্তু কম নয়। কাল থেকে কালান্তরে এইসব বাংলাদেশী মহা-মনীষী পুঁথিগত বিদ্যা পরিহার করে তাঁদের গবেষণালব্ধ জ্ঞান দিয়ে আমাদের জ্বালানী ব্যতীত বায়ু, পানি সহযোগে যন্ত্রচালনার স্বপ্ন দেখিয়ে এসেছেন, আশা করি ভবিষ্যতেও দেখাবেন। এদের মধ্যে অনেকেই আবার নিরন্তর চলৎ যন্ত্রের স্বপ্নও দেখিয়েছেন। অনেকটা এরকমই একটি খবর অতি সম্প্রতি (২৩ মার্চ, ২০১১) প্রকাশিত হয় জনপ্রিয় দৈনিক “প্রথম আলো” যাদের স্লোগান হচ্ছে, “যা কিছু ভাল, তার সঙ্গে প্রথম আলো।”
খবরে প্রকাশিত অষ্টম শ্রেণী পাস যুবক জুবায়ের সৌরকোষ ও বায়ু-কল সহযোগে মোটরবাইক চালনার দাবী করেন। ওনার দাবী অনুসারে মোটর বাইক ঘণ্টায় ৩৫~৪০ কি.মি. বেগে চলতে পারে যা কিনা শক্তি সংগ্রহ করে থাকে ৩৬ ভোল্ট এর ব্যাটারি সহযোগে। এ পর্যন্ত সব কিছু ঠিক ঠাক ছিল। ঝামেলা বাধল যখন তিনি দাবী করে বসলেন শক্তি সংগ্রহের জন্যে ব্যাটারি সম্পূর্ণরূপে নির্ভর করে থাকে সৌরকোষ ও বায়ু-কলের উপরে। এ খবর পাঠান্তে আমার ৫ বছরে অর্জিত ৪ বছর মেয়াদী স্নাতক যন্ত্রকৌশল  বিদ্যা মাথাচাড়া দিয়ে উঠল। উঠে পরে লাগলাম জাতিকে এই অজ্ঞতা হতে মুক্ত করার মহান দায়িত্বে। অতীব জটিল কঠিন হিসাব নিকাশের শেষে প্রথম আলোর মন্তব্যে গিয়ে পোস্ট করে আসলাম নিচের হিসাব নিকাশ।
“মোটর বাইকের ছবি দেখে মনে হচ্ছে সামনে পিছনে ২ বর্গমিটার ক্ষেত্রফলের সৌরকোষ লাগানো হয়েছে। একটি সৌরকোষের কর্মদক্ষতা ২০% হলেই তাকে অত্যন্ত ভালমানের সৌরকোষ বলা যায়। একজন 
পূর্ণবয়স্ক হাল্কা পাতলা মানুষের ভর 	৬০ কেজি 
+             মোটর বাইকের ভর 			৪০ কেজি 
--------------------------------------------------
                                   = 	১০০ কেজি। 
সর্বমোট ওজন        ১০০×৯.৮১=৯৮১০নিউটন।
মোটর বাইকের গতিবেগ ৩৫কি.মি./ঘণ্টা = ৯.৭মি/সে.। 
সুতরাং, উক্ত মোটর সাইকেল ঠেলতে ক্ষমতার পরিমাণ 	= কৃত কাজ/সময়
                                                              = (বল×দূরত্ব)/সময়
                                                              =(ওজন×দূরত্ব)/সময়
                                                              =(৯৮১০×৯.৭)/১সেকেন্ড
                                                              =৯৫.১৬ কিলো-ওয়াট।
আমাদের সূর্য-মামা একটি রৌদ্রকরোজ্জল দিনে প্রতি বর্গমিটারে ১৩৬০ ওয়াটের মতো শক্তি প্রদান করে থাকেন। সৌরকোষের কর্মদক্ষতা মাথায় রেখে আমরা ১৩৬০ ওয়াটের সূর্যকিরণ থেকে ১৩৬০×০.২=২৭২ ওয়াট শক্তি আহরণ করতে পারব। 
তাহলে ৯৫.১৬ কিলোওয়াট বা ৯৫১৬০ ওয়াট শক্তি আহরণ করতে আমাদের ৯৫১৬০/২৭২=৩৫০ ঘণ্টা (প্রায়) সূর্যকিরণ দরকার। দিনে সূর্যকিরণ গড়ে ৮ ঘণ্টা করে ধরলেও উক্ত পরিমাণ শক্তি আহরণ করতে আমাদের প্রায় ৩৫০/৮=৪৩ দিন (প্রায়) লাগবে।
সুতরাং, মাত্র এক সেকেন্ড মোটর বাইক চালিয়ে মাত্র ৯.৭ মি. নিয়ে যেতে আমাদের ৪৩ দিন ধরে মোটর বাইকের ব্যাটারি চার্জ করতে হবে। 
উপরন্তু মোটর বাইকের সামনে বায়ু-কল লাগানো হয়েছে যা শক্তি আহরণের চেয়ে শক্তি ক্ষয় আরও বাড়িয়ে দেবে। এত অল্প পরিসরে তার ব্যাখ্যায় আমরা না যাই।
প্রশ্ন হল পদার্থবিজ্ঞানের শিক্ষকের মাথায় এই সাধারণ হিসাব কেন আসেনি? মোটর বাইকের কর্মক্ষমতা হর্স পাওয়ারে হয় যেখানে সৌরকোষের ক্ষমতা নিতান্ত তুচ্ছ। বিজ্ঞানী সাহেব ব্যাটারি চার্জ শেষ হলে কি করেন তা জানতে আমি তীব্র আগ্রহ প্রকাশ করছি। তবে তার প্রচেষ্টাকে সাধুবাদ জানাই।”
“সংবাদপত্র জাতির দর্পণ” – বাল্যকালে “সংবাদপত্র” রচনা মুখস্তকালে পাঠকৃত উদ্ধৃতি বিশ্বাস করে আশা করলাম প্রথম আলো আমার হিসাব নিকাশে  খুশি হয়ে আমাকে মুসা ইব্রাহীমের ন্যায় আদর সমাদর করে ডঃ ইউনুসের যোগ্য উত্তরসূরি হিসেবে পরবর্তী সম্ভাব্য নোবেল বিজয়ী হিসাবে উল্লেখ করবে। কোথায় কি। সেকেন্ডের পর মিনিট পেরুল, এরপর ঘণ্টা। এরপর দিন যায় যায়, তবুও আমার পোস্ট প্রকাশের নামগন্ধ নেই। তবে কি মডারেশনের নিষ্ঠুর তরবারিতে কাটা পড়ল আমার কষ্টার্জিত হিসাব নিকাশের ফলাফল? নাআআআআ, এ হতে পারে না। ব্যর্থতার গ্লানিতে ঘাড়ের ত্যাড়া রগ টনটন করে উঠল। যে করেই হোক আমার মন্তব্য প্রকাশ করতেই হবে। সুতরাং, “বদলে দাও বদলে যাও।” আমিও আমার বক্তব্য বদলে দিলাম। নিচের মত করে। 
“অভিনন্দন জুবায়েরকে, শত সীমাবদ্ধতার মধ্যে থেকেও এ ধরনের আবিষ্কার করার জন্যে। 
বাংলাদেশের আনাচে কানাচে ছড়িয়ে ছিটিয়ে থাকা এই সব ক্ষুদে বিজ্ঞানীদের খুঁজে আনার জন্যে প্রথম আলোকেও সাধুবাদ জানাই।”
এবার আর ঘণ্টা পেরুনোর দরকার হলনা। মিনিট-খানেক পরেই দেখতে পারলাম প্রথম আলোও সুন্দর মত আমার মন্তব্য প্রকাশ করে দিয়েছে। প্রমাণ স্বরূপ প্রথম আলোর সংবাদের লিঙ্কে গিয়ে নিচে পরীক্ষা করলেই সত্যতা যাচাই করতে পারবেন। দেশের উচ্চপর্যায়ের একটি জাতীয় দৈনিকে প্রকাশিত ভুল সংবাদের প্রমাণ সহ প্রতিবাদ লিপির যখন তার ওয়েবসাইটের “মন্তব্য” তেও জায়গা হয় না তখন প্রথম আলো বা কালের কণ্ঠ না পড়ে আমরা মতিকন্ঠ পড়লেই পারি।
আসুন আমরা বদলে যাই, বদলে দিই, স্বপ্ন দেখি নতুনের। স্বপ্ন দেখি বায়ু বা পানি সহযোগে যন্ত্রচালনার, নিরন্তর চলৎযন্ত্র আবিষ্কারের।
জ্ঞান বৃদ্ধির জন্যে সংবাদপত্র পড়ুন।
কুম্ভীলোক
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6e%69%72%6a%68%6f%72%31%38%40%79%61%68%6f%6f%2e%63%6f%6d%22%3e%6e%69%72%6a%68%6f%72%31%38%40%79%61%68%6f%6f%2e%63%6f%6d%3c%2f%61%3e%27%29%3b'))


গিটার নিয়ে বাংলায় নতুন প্রয়াস



কিছুকাল আগে মাহবুব মুর্শেদে বাংলায় গিটার সাইটের অভাব নিয়ে আক্ষেপ করে একটা পোস্ট দিয়েছিলেন। আমি নিজে একটু আধটু শখ করে বাজাই, আর একটু আধটু কম্পিউটারের কাজ জানি বলে নিজেও বাংলায় একটা গিটার সংক্রান্ত সাইটের কথা ভাবছিলাম। এ নিয়ে দুএক জনের সাথে কথা হলেও আগ্রহের অভাবে আর বেশীদূর আগায়নি। মুর্শেদের ব্লগে আমি একটা কমেন্টও দিয়েছিলাম যে কেউ আগ্রহী আছে কিনা জানার জন্য।
সে যাই হোক, শেষ পর্যন্ত কাজটা আমি নিজে অনেকটা শেষ করতে পেরেছি। ফিচার সুবিধার দিক বিবেচনা করলে বাংলা কর্ড এখন একটা সুন্দর সাইটের মর্যাদা পাবার যোগ্য।
সাইটের মূলতঃ দুটি অংশ- গানের ডেটাবেস আর ফোরাম। গানের ডেটাবেসে বাংলা গানের (কিছু পছন্দের ভিন্ন ভাষার গানও থাকতে পারে) সঠিক কর্ডের স্থান হবে। ডেটাবেসে কোন ধরনের শ্রেণীবিভাগ নেই, তার কারন হলো সার্চ সুবিধা।  বাংলার জন্য বিশেষ সার্চ এলগরিদম লিখেছি যাতে যে কোন ধরনের সার্চে, সঠিক ফলাফল আসে।
এ ছাড়াও, গানের কর্ড গানের কথার ঠিক জায়গায় দেখানোর জন্য আমি বহুল প্রচলিত কর্ডপ্রো ফরম্যাট ব্যবহার করেছি। এতে গানের কর্ড ফন্টের পরিবর্তনের কারনে জায়গা ছেড়ে চলে যাবে না। কর্ডের পাশে, ব্যবহৃত কর্ডগুলোর ছোট্ট আকারের ছবিও আছে। ভিন্নভাবে ধরতে চাইলে, কর্ডের ছবির উপর ক্লিক করে ভয়সিং নির্বাচন করা যাবে। গানকে গায়কের গলার সাথে মেলানোর জন্য যে কোন কিতে ট্রান্সপোজ করার সুবিধা আছে। ফরম্যাট করা গান প্রিন্ট করার সুযোগও থাকছে।
এসব সুবিধা আমি নিজে কিছুটা পরীক্ষা করেছি, কয়েকজন কিছু সাজেশন দিয়ে সাহায্য করেছে।  ডেটাবেস অংশটুকু মেম্বার-অনলি। কেউ সদস্য হতে না চাইলে test/test দিয়ে লগইন করে চেখে দেখতে পারেন।
অন্যদিকে, ফোরামে, গানের অনুরোধ, সাবমিশন ইত্যাদি থাকবে। গিটার নিয়ে কিছু টিউটোরিয়ালও আছে। তবে এখন লেখার অনেক বাকী। ডেটাবেসের কোন গানে সংশোধনের পরামর্শ ফোরামে করা যাবে। ফোরামে গেস্ট হিসাবে পড়া যাবে, তবে পোস্ট করা যাবে না।
সচলায়তনের অনেককে গান বাজনার ব্যাপারে আগ্রহী মনে হয়েছে, সে কারনে এই বিজ্ঞাপন।
--
বাংলাকর্ড


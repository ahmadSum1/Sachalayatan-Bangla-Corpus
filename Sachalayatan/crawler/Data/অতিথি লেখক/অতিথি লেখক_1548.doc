রুনি-সাগর দম্পতিঃ পরিকল্পিত হত্যা




আজ সকালে বিডি-নিউজ টোয়েন্টিফোরে প্রথম খবরটা আসে, রাজধানীতে সাংবাদিক দম্পতি খুন হয়েছেন। বিডি-নিউজের প্রতিবেদন থেকে জানতে পারি-
“শুক্রবার গভীর রাতে রাজধানীর পশ্চিম রাজাবাজারে নিজেদের ভাড়া বাসায় খুন হন মাছরাঙা টেলিভিশনের বার্তা সম্পাদক সাগর এবং তার স্ত্রী এটিএন বাংলার জ্যেষ্ঠ প্রতিবেদক রুনি। শনিবার সকাল ৭টার দিকে সাগর-রুনির পাঁচ বছর বয়সী ছেলে মেঘ ঘুম থেকে উঠে বাবা-মায়ের শোবার ঘরে গিয়ে তাদের লাশ দেখতে পায়। “
বাবা মায়ের লাশ দেখতে পেয়ে মেঘ তার নানীকে ফোন করে জানায় যে তার বাবা-মা মরে গেছে।
ঘটনাটি কতখানি হৃদয়বিদারক, বলার অপেক্ষা রাখেনা। পাঁচ বছর বয়সী ক্ষুদ্র মনে এর প্রভাব কি পড়েছে, আমাদের অবস্থানে থেকে উপলব্ধি করাও অসম্ভব।
এই বিষয়টি এই লেখায় উঠে আসার কারণ, খুনের রহস্যজনক চরিত্র।
প্রথমেই খবর থেকে আমরা জানতে পাই-
১। খুন হয়েছে শুক্রবার গভীর রাতে।
২। সেদিন রাতে সাংবাদিক সাগর সরওয়ার নিজেই অফিস থেকে ফেরেন বেশ রাতে, বাড়ির সিকিউরিটি গার্ডের বক্তব্য অনুসারে, সাগর সরওয়ার বাড়ি ফেরেন আন্দাজ রাত দুটোর দিকে, একা, তার সাথে সঙ্গী ছিলো না কেউ।
৩। পুলিশ অনুসন্ধানে আবিষ্কৃত হয়, সাংবাদিক দম্পতির রান্নাঘরের গ্রিল কাটা অবস্থায় পাওয়া গিয়েছে, প্রায় ১ ফুট ৮ ইঞ্চির মতো ফাঁকা জায়গা তৈরি হয়েছে, এই ছোট ফোকর গলে কোন বাচ্চা হয়তো ঢুকতে পারবে।
৪। থানার ওসির ভাষ্যমতে, সকাল সাতটার দিকে ঘুম ভেঙে উঠে মেঘ তাদের বাসায় দুইজনকে দেখে। তারা চলে যাবার পর মেঘ দরজা আটকায়, বাবা মায়ের ঘরে গিয়ে বাবা মায়ের মৃতদেহ দেখতে পায়। এই দুইজনকে আগে কোনো এক পিকনিকে দেখতে পেয়েছিলো, পুলিশকে বলেছে মেঘ।
৫। পুলিশ ডাইনিং টেবিলে অর্ধ-ভুক্ত ডিমভাজা ও রুটি আবিষ্কার করেছে।
৬। সিকিউরিটি গার্ড পুলিশকে জানিয়েছে ফজরের নামাজের কিছু আগে সাগর-রুনিদের ফ্ল্যাটের নিচতলার বাসিন্দা এবং ওই ভবনের মালিক সমিতির সভাপতি মোঃ নুরুন্নবী ফোন করে সিকিউরিটি গার্ডকে জানিয়েছিলেন যে তিনি উপরতলা থেকে কান্নার আওয়াজ শুনতে পেয়েছেন।
৭। বিডি-নিউজ টোয়েন্টিফোর প্রতিবেদনে পাই- “সাগর-রুনির পাশের ফ্ল্যাটের বাসিন্দা হামিদা সুলতানা জানান, রুনিদের বাসায় শুক্রবার সন্ধ্যার পর কথাবার্তার শব্দ শুনে তার ধারণা হয়েছিল- বাসায় মেহমান এসেছে। তবে ভবনের গেইটে নিরাপত্তারক্ষীদের লগবুকে শুক্রবার কোনো অতিথি আসার তথ্য পাওয়া যায়নি।“
ফরেনসিক এক্সপার্টদের বক্তব্য অনুযায়ী-
আঘাতের ধরণ দেখে মনে হয়েছে, খুনি অপেশাদার।
লাশের ময়না-তদন্তকারী এই চিকিৎসক জানান, সাগরের দেহে ১৯টি বড় ধরনের আঘাতের চিহ্ন ছিল। এছাড়া ছোটখাটো আরও ২০-২৫টি কাটা দাগ পাওয়া গেছে। 
“তার বুকের বাম পাশে একটা ছুরির ৮০ ভাগ গেঁথে ছিল। এখানে সেটা বের করা হয়েছে। ছুরির বাট ছিল না।” 
রুনির পেটে বড় ধরনের দুটি আঘাতের চিহ্ন পাওয়া গেছে জানিয়ে সোহেল মাহামুদ বলেন, “রক্তনালী কেটে যাওয়ায় তার মৃত্যু দ্রুততর হয়েছে।” 
এই খবরগুলো পড়ে মনে হয়, খুন পূর্বপরিকল্পিত। পুলিশের অভিমতও তেমন।
রান্নাঘরের গ্রিল কাটার ব্যাপারটা করা হয়েছে খুব সম্ভবত অনুসন্ধানকারীর দৃষ্টি অন্যদিকে সরিয়ে নেয়ার জন্য।
যারা খুন করেছে, তারা এই দম্পতির পূর্ব-পরিচিত। দিনের কোন এক সময় তারা দারোয়ানকে এড়িয়ে বাড়িতে আসে। রুনার পরিচিত হওয়ায় তারা বাড়িতেই রয়ে যায়, পাশের ফ্ল্যাটের প্রতিবেশিনীর বক্তব্য সঠিক হলে, সন্ধ্যার সময় বাড়িতে মেহমান ছিলো। তারা গেল কোথায়?
খুব সম্ভবত তারা যায় নি। অপেক্ষা করছিলো সাগরের জন্যে। সাগর অফিসে ছিলেন রাত দেড়টা পর্যন্ত, বাড়ি ফেরেন আনুমানিক রাত দুটোয়। বাড়ি ফিরে অতিথিদের দেখে অবাক হন নি, বরং ব্যাপারটা স্বাভাবিক ছিল, কারণ সাগর বাড়ি ফিরে ফেইসবুকে তার লেখা বই সংক্রান্ত স্ট্যাটাস আপডেট করেছেন।
রাত আরও গভীর হলে এই পূর্ব-পরিচিত খুনিরা, সাগর-রুনি কে ছুরি আর অন্য কোন ধারালো অস্ত্র দিয়ে হত্যা করে। ব্যাপারটাকে অন্যদিকে ঘোরানোর জন্য রান্নাঘরের গ্রিল কাটে, সকাল হয়ে গেলে ডিম-রুটি দিয়ে নাশতা করে হেলে-দুলে বেড়িয়ে পড়ে।
ঠাণ্ডা মাথায় খুনের নৃশংসতায় শিউরে উঠতে হয়। কিন্তু এর চেয়ে বেশি ভাবায়, খুনিদের আচরণ। কে এরা, খুনের মোটিভ কি, কেন এত কনফিডেন্টলি এরা খুন করে বেড়িয়ে যেতে পারলো? 
সকালে বের হবার সময় সিকিউরিটি কি এদের দেখতে পায় নি? 
শিশুটিকে ওরা রেহাই দিলো কেন? উত্তর হতে পারে, ওদের গা-ঢাকা দেয়ার বন্দোবস্ত করেই ওরা এসেছে। এখন হয়তো ওরা নাগালের বাইরে চলে গেছে।
অথবা,
হয়তো ওরা এখানেই আছে। মিশে গেছে পরিচিতদের ভিড়ে।
অনুসন্ধিৎসা থেকে এই পোস্টের অবতারণা। একজনের চিন্তায় যা পরিষ্কার ধরা পড়ে না, অনেকের চিন্তায় তা ধরা পড়তে পারে। হয়তো আমাদের মাঝে কেউ এমন কিছু জানি, যাতে সত্য উদঘাটনে সহায়তা হবে?
পৃথিবীর কোন শিশুর জীবনে এমন সকালের পুনরাবৃত্তি না ঘটুক, এই কামনায় শেষ করছি।
--অর্জুন
সূত্রঃ
 ১
২
৩


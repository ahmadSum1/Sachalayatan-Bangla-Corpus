একক



[ইদানিংকার লেখাগুলোর মত এটাও তৃপ্তিদায়ক হয়নি, তবুও বিষয়বস্তু প্রিয় হওয়া বিধায় শেয়ার করা]
একক
ফারাবী
আমি নাচছি, আমি নাচছি
আমি আমার সাথেই নাচছি!
উর্ধ্বগ্রীবা, উদ্বাহু হয়ে দুনিয়া নরক একসাথ করে
উন্মাদ হয়ে হাসছি-
আমি হাসছি।
উন্মুক্ত নটমঞ্চ পিছল, কাটা মুন্ডুর গড়াগড়ি-
ঢেউ তুলে তুলে দেহ দুলে দুলে নাচছে সবাই-
নাচো রে!
বিশ্বজগত কাঁপানো শব্দে মাথা ঢুকিয়ে ভোলো কোন অব্দে
কোন ভূসীমানায় লাখো লোক মরে পড়েছিল নিঃশব্দে;
আহত পশুর চিতকারে কোথায় উড়ল সবুজ মেঘ আর কবে
নবজাতকের কান্না নেকড়ে করেছিল নিঃস্তব্ধ।
আপাদমস্তক ঢেকে যাও শুধু বিস্মৃতি-উল্লাসে- ভোলো
কোটি বছরের সাধনা ভাঙলে লহমায়, নিঃশ্বাসে।
এলোপাথারে করতালি মেরে সুনীল আভায় সব ঢেলে দিয়ে
সব ভুলে যাও-
ভোলো রে!
আমি আমার সাথেই নাচছি-
আহা আনন্দ, আহা আনন্দ!
নানান অঙ্গে বিচিত্র ভঙ্গে আমি ভাঙছি আবার গড়ছি-
আমি উঠছি আবার নামছি, আমি
জগত ভুলে মুখে ফেনা তুলে নাচছি নটেশ্বর।
জল এত জল পেরোই কিভাবে, ভাবি মুখোশ-অন্তরালে—
মাছ ধরতে পানি না ছুঁয়ে, বিষটুকু শুষে দ্রবণ না পিয়ে
গভীর ডাঙায় ডুবছি।
“আমি ডুবছি”- শুনে তাকায় না কেউ,
জল উতরিয়ে আগায় না কেউ,
নিরাক পড়া নদে কেবল ভাসায় দুঃখী মুখোশ।
থামলে কেন? নাচো!
রঙিন আলোর পর্দা কাঁপিয়ে,
চোখে গ্লাস কানে তার গুঁজে দিয়ে
আমার সাথেই নাচছি-
আমি নাচছি!


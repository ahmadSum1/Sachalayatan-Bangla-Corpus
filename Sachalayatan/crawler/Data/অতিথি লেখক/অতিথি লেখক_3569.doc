কোরালের ফাঁসি



ছোটবেলা থেকেই কোরাল মাছের ভক্ত আমি। মায়ের কাছ থেকে পেয়েছিলাম। আম্মা হাতে গোনা যে কয়েকটি মাছ খেতেন এবং ভীষন মজা করে খেতেন তার মধ্যে কোরাল মাছ একটি। তখন ঢাকার বাজারে (আমরা ছোট বেলায় গুলশান ২নং এ বাজার করতাম) মাঝে মাঝে কোরাল উঠতো। বেশীর ভাগই ৪-৫ কেজি বা তার ও বড়। খুউব মজা করে রান্না হোত।  ফ্রীজে রেখে রেখে বেশ কদিন ধরে খেতাম। আহা কি স্বাদ! এখনো জিবে সেই স্বাদ লেগে আছে। শুনতাম এসব কোরাল সাগড়ে অথবা উপকূলীয় নদীগুলোতে পাওয়া যায়। পটুয়াখালীতে মায়ের সাথে নানা বাড়ী বেড়াতে এসে শহরের নিউ মার্কেটে বিশাল বিশাল কোরাল উঠতে দেখতাম। মজার স্বাদের মাছ হিসাবে সেই থেকে কোরালের প্রতি আমার তীব্র  ভালোবাসা। 
বহু বছর পরে সেই কোরালের সাথে আমার ভালোবাসার সম্পর্ক টা যে হঠাত্ করে নতুন মাত্রা পাবে তা ভাবতেও পারিনি। ইতিমধ্যে শহরের কোলাহল থেকে দূরে সরে যেতে গিয়ে সেই দক্ষিনে মায়ের দেশ ছাড়িয়ে আরও দক্ষিনে একেবারে কুয়াকাটায় চলে এসেছি। সাগর পাড়ে ঘর বাড়ি বানিয়ে, জমি জিরাত কিনে একেবারে গেরস্থ সাজার পায়তারা করছি। একরকে একর ধানী জমি নষ্ট করে প্রায় দুই ডজন ছোট বড় পুকুর কাটলাম। পুকুরের পাড়ে সবজি, কলাগাছ আর পুকুরে চিংড়ী আর অন্যান্য মাছের চাষ। একেবারে পারফেক্ট ফর ”মত্স মারিব খাইব সুখে” চরিত্রটির জন্য। 
পাশাপাশি বাড়ীর সামনে সাগরের গা লাগিয়ে কিছু জমি কিনে একটা বড়সর ঘেরও তৈরি করে ফেললাম। স্থানীয় লোকজনের সবাই মাছ চাষ নিয়ে কম বেশী জানে। অতএব বুদ্ধিদাতার অভাব হল না। আর আমিও আজীবন সাহিত্যের ছাত্র হয়েও রোমান্টিকতায় ভরপুর হয়ে নেমে পড়লাম চিংড়ী চাষে। এতগুলো পুকুরে ও ঘেরে নিজের হ্যাচারীর লাখ খানেক গলদা চিংড়ীর ও স্থানীয়ভাবে বাগদার পোনা সেইসাথে আশ পাশ খেকে নিয়ে আসা বিভিন্ন মাছের (স্থানীয় ভাষায় চিংড়ী বাদে সবকিছুকে বলে সাদামাছ) পোনা ছাড়লাম। জেলার মত্্স্য কমকর্তা, উপজেলার মত্্স্য কর্মকর্তারা সবাই এসে আমার এ উদ্যোগকে তারিফ করে গেলেন। সাগর পাড়ের ঘেরে পূর্নিমায়, অমবশ্যায় বড় জোয়ারের (স্থানীয় ভাষায় বলে জোবা ) পানি ঢুকাই ঘেরের স্লুইস  গেট দিয়ে। সেই পানিতে আমার চিংড়ীর পোনা গুলো তরতর করে বেড়ে উঠছে। ওদিকে পুকুরেও গলদা ও সাদা মাছের পোনা গুলো বাড়ন্ত। আত্মীয় স্বজন বন্ধু বান্ধব ঢাকা থেকে ফোন করে জিজ্ঞাসা করে "হাউ ইজ ইওর চিংড়ী পোনা"? একটা পুকুরে প্রায় ২০ হাজার মনোসেক্র তেলাপিয়ার পোনা ছাড়া হোল। আমার লোকজন বললো ৩/৪ মাসেই বিক্রি করা যাবে। অংক কষে দেখলাম লাখলাখ টাকা। ওদিকে বড় ঘেরে বাগদা গলদার নিবিড় চাষ চলছে। ১৫ দিন অন্তর জোবার পানি ঢুকাচ্ছি আর বের করছি। সেখানে ও প্রায় এক লাখ পোনা। লাভের হিসাব করতে গিয়ে দেখি ছোট ক্যালকুলেটরে ধরে না । বেশী ডিজিটের বড় ক্যালকুলেটর এনে হিসেব কষে আমি তো শিহরিত! এত টাকা রাখি কই ? 
বড় ঘেরে মাঝে মাঝে জাল মেরে বাগদা  চিংড়ী সাইজ দেখা হচ্ছিল। বেশ ৩০ এর গ্রেডে চলে এসেছে। লোকজন বললো পরের জোবাতেই এগুলো ২০ এর গ্রেড হবে এবং মাস খানেক পরে ১৫ এর গ্রেড এ। গলদা গুলোও ২০ ছাড়িয়ে যাবে যাবে ভাব। জালের সাথে ২/১ টা  করে অন্যান্য সাদা মাছ ও উঠে আসতে লাগলো। এগুলো কি? আয় হায় এ্যা দেহি কোরাল। সব চিংড়ীতো খাইয়া ফালাইবে কোরালে! গলায় আতংক নিয়ে বললো আমার কর্মী আফজাল। কোরাল? উত্তেজনায় লাফিয়ে উঠলাম।
এই ঘেরে কোরাল ও আছে? আমিতো কেবল চিংড়ী ছেড়েছি। কোরাল আসলো কেমনে? সাগর দিয়া জোবার পানির সাথে বৈশাখ জৈষ্ঠ্যে কোরালের পোনা ঢোকছে। হেইয়াই এহন শ্রাবনে ১-১/২পোয়া হইছে। চোখের সামনে ভেসে উঠলো ছোটবেলায় দেখা বিশাল সাইজের কোরালের ছবি। আহ কতইনা স্বাদের এই মাছ। তাড়াতাড়ি হাতে ধরা ছোট্ট কোরালটা পানিতে ছেড়ে দিলাম, বড় হও কোরাল বাবু। বড় হও। জলদি সেই ১০ কেজি ১৫ কেজি সাইজের বড় হও। মজা করে লোকজন ডেকে তখন খাওয়া যাবে।
হা হা করে উঠলো আমার কর্মীরা। অ করেন কি আ! অ করেন কি? কেন কি হয়েছে? ছেড়ে দিলাম! বড় হোক তারপর খাওয়া যাবে? ও দেহি সব মাছ খাইয়া ফালাইবে! কোরাল থাকলে আপনের একটা চিংড়ীও থাকবেনা।
কেন, কতগুলো কোরাল আছে এই ঘেরে?  বড়জোর ১০০ বা ২০০ টা ? আর চিংড়ী মাছ একলাখ আর সাইজও বেশ বড় হয়ে গেছে চিংড়ীগুলোর। এত চিংড়ীর  মধ্যে আর কটা বা খাবে এই হাতে গোনা কোরাল গুলো ? আমার কান্ড দেখে আফজালরা দাত বের করে হাসতে লাগলো। বললো স্যার, দ্যাখবেন হ্যানে, শ্যাষে চিংড়ী মাছ খুইজ্যা পাইবেন না। বলে স্লৃইস গেটের সামনে (স্থানীয়রা বলে সুলিজ) জালের আর খ্যাও মারলো। অপো করতে লাগলাম। ধীরে ধীরে জাল টেনে তোলার সময় আনন্দের শিহরন বয়ে যেতে লাগলো। জালের পরতে পরতে সাদা সোনা। বাগদা আর গলদার ছটকানিতে জাল যেন ছিড়ে যেতে চায়। আহ আর কদিন পরেই চিংড়ীগুলো পুরোপুরি সাইজে চলে আসবে। আর তখন বিক্রি দেব। মনকে মন চিংড়ী ধরা পড়বে, আমাদের ধারনা। লাখলাখ টাকা। সাথে সাথে নতুন কেনা বড় সাইজের ক্যালকুলেটরের কথা মনে পড়ে গেল। চিংড়ীগুলো জাল থেকে ছাড়িয়ে পানিতে ছেড়ে দিয়ে জালের ভিতরে আবার কোরাল পাওয়া গেল। এবার দুটো। আরও ছোট ছোট সাইজের, বড় জোড় ১ পোয়া ওজনের। বেশ রাগী। জাল যেন ছিড়ে ফেলে বেড়িয়ে পালাতে চাইছে । বড় বড় চোখ হলুদ রংয়ের আর মুখটা বেশ বড়। 
টাক্ কইর‌্যা শব্দ কইরা  ওরা মাছ খায়। মোয়াজ্জম দাত বের করে হাসতে হাসতে বললো। কেমন করে? টাক্ কইরা শব্দ কইরা। ঘেরে দিনে রাতে আইলে দ্যখবেন পানিতে টাক্ টাক্ শব্দ। বোঝবেন কোরালে চিংড়ী মাছ মুখে ধরছে। খাইতে আছে। মোয়াজ্জেমের এই অনঞলের মজার সুরে সুরে বলা কথাগুলো শুণে হেসে ফেললাম। ওকে নকল করে বললাম, খাইবেনা, খাইবেনা, কয়ডা আর খাইবে। কোরাল গুলোর দিকে আবার তাকালাম। দুটোই যেন হলুদ ঘোলাটে চোখ দিয়ে আমাকে বলছে, ছেড়ে দাও, আমাদের ছেড়ে দাও। আমরা বড় হলে তখন খেয়ো, এখন ছেড়ে দাও।্ আহারে! আমার মনটা নরম হয়ে গেল। মাছ দুটো নিয়ে ঘেরে না ফেলে ১ টা পুকুরে ফেললাম, যেটায় মনোসেক্র তেলাপিয়ার চাষ হচ্ছে। পুকুরের কর্মীরা তেড়ে এল কোরাল দেখে। নেহায়েত মালিক বলে আমাকে ছেড়ে দিল কিন্তু কোরাল কিছুতেই পুকুরে ছাড়তে দেবে না। আমি বল্লাম কেন। কি হবে ? বিশ হাজার তেলাপিয়া, এর মধ্যে ২টা ৫ টা কোরাল থাকলে কি আর হবে? সব খাইয়া শ্যাষ কইর‌্যা ফালাইবে কোরালে। ও বড় বদমাইশ মাছ। ঘেরের সবচেয়ে বয়স্ক কর্মী মতি ভাই  এসে বললো। আমি যুক্তি দিলাম; এই ছোট পুকুরে ২০ হাজার মনোসেক্র তেলাপিয়া একটু অতিরিক্ত হয়ে গ্যাছে। যখন মাসখানেক পরে ওগুলো মাঝারি সাইজের হয়ে যাবে তখন এই ২/৩ বিঘার ছোট পুকুরে আটো সাটো হয়ে যাবে। মাছে ধরবে না, তার থেকে  ২/৪ টা কোরাল যদি আগামী ২/৩ মাসে দু’একশ তেলাপিয়া খেয়ে কমিয়ে ফেলে তবুও ভালো। মাঝখান দিয়ে খেয়ে দেয়ে কোরাল গুলো সুস্বাস্থ্যের অধিকারী হলে সেটাও কম লাভ নয়। ৪/৫ কেজি ওজনের কোরালের ছরি ভেসে উঠতেই জিবে পানি চলে এল। মাছ দুটোকে উদ্দেশ্য করে বললাম তাড়াতাড়ি বড় হও বাবুরা। মন ভরে খেও। তাড়াতাড়ি বড় হও। 
পরের কয়েকদিনে সামনের ঘের থেকে আরও ৯টা কোরাল মাছ এনে তেলাপিয়ার পুকুরটায় ছাড়লাম। মোট হল ১১টা। ১১ জনের দল বেঁধে দিলাম। তেলাপিয়ার সাথে দেয়া প্রচুর খাবার। ওতে এদেরও চলে যাবে আর মাঝে মাঝে ফাও হিসাবে তেলাপিয়া তো রইলই। 
প্রতিদিন ভালোই কেটে যাচ্ছে। সামনের ঘেরে চিংড়ীগুলো আর একমাস পরেই ধরা হবে। দিনে রাতে পাহাড়া আরও জোরদার করা হোল যেন কেউ এসে জাল মেরে মাছ চুরী করতে না পারে। এই সময়টা বড় বিপদজনক। চোরেরা ও খুব তত্পর থাকে। কোন রকমে রাতে সুলিজের সামনে পানিতে এক খ্যাও মারলেই তো ২/১ কেজি চিংড়ী উঠে আসবে। পানিতে নাকি মাছ গিজ গিজ করছে। আফজাল বলছে পানির চাইয়া মাছ বেশী এহন। বেমালা মাছ অইছে। আমি খুশীতে মাঝে মাঝে থর থর করে উঠি।  হায় আল্লা! এ্যাতো টাকা কি করি ? কোথায় রাখি ? হঠাত্ করে এ্যাতো টাকা হাতে এলে টাস্ক ফোর্সের মেজাজ খিচড়ে দেই কিনা, এই ভেবে রীতিমত ঘাম ঝরা শুরু হয়ে গেল।
ঢাকায় এসে পুরনো গাড়ীটা বদলে একটা প্রিমিও নেব বলে ঠিক করলাম। ট্রাভেল এজেন্টকে ফোন করে বললাম মাস দুয়েক পরে একটা টিকেট বুকিং দিতে। ভিসার মেয়াদ ফুরিয়ে যাওয়ার আগেই একটু নর্থ অ্যামেরিকা ঘুরে আসবো। অন্তত একটা সপ্তাহ প্রিয় শহর সান ফান্সিসকোয় কাটাবো। অক্টোবরে সানফ্রান্সিসকোতে কত হই চই! মজা হবে। 
ভাদ্র মাসটা ঢাকায় কাজ সেরেই আশ্বিনে চলে এলাম কুয়াকাটায়। প্রবল বৃষ্টি হচ্ছে। আশ্বিনে এমন বৃষ্টি নাকি এখানে কেউ দেখেনি, বৃষ্টির পানিতে আমার সব ঘের পুকুর আর একটু হলে তলিয়ে যায় আর কি।
দিন রাত জেগে মাটি দিয়ে চারপাশের পাড় শক্ত আর উচু করে বেঁধে দিলাম । কোন কোন রাতে এমন বৃষ্টি হতে লাগলো যে পাড় ছাপিয়েও পানি গড়াগড়ি খেতে লাগলো। বাধ্য হয়ে জাল কিনে আনা হল হাজার হাজার টাকার। ঘেরের কঠোর পরিশ্রমী কর্মীরা দিন রাত খাটনী দিয়ে পাড়ের চার পাশে নেট দিয়ে ঘিরে দিল। ২/১ রাতে জোবা আর বৃষ্টির পানি মিলে ঘের তলিয়ে গেল। তবে ভাগ্যভাল চারপাশে  নেট থাকাতে খুব একটা মাছ বেরুতে পারেনি বলে সবার ধারনা।  রাতে ঘেরে পরিদর্শনে গেলে হঠাত্ হঠাত্ শুনতাম টাক টাক শব্দ। ঐ যে কোরালে অন্য মাছ লড়াইয়া খায়। ঘের কর্মীরা বলতো। মনে মনে  ভাবতাম যাক, বেশ নাদুস নুদুস সাইজের বড় কোরালই পাওয়া যাবে। 
কার্তিকের  শুরুতে বৃষ্টি ধরে এলো।   ভাবলাম এবার চিংড়ী গুলো উঠিয়ে ফেলি। শুরু হোল মাছ ধরার পালা। সুলিজের মুখে বড় জাল পাতা হোল। পুর্নিমার জোবায় সাগর ফুলে ফেপে উঠলো। ১২ ঘন্টা অন্তর অন্তর সাগরের জোয়ারের পানি এসে আমার ঘেরের সুলিজের মুখে ভিড় করে। আমরা সুলিজে  জাল পেতে গেট খুলে দেই। পানিতে সয়লাব হয়ে যায় আদিগন্ত বিস্তৃত ঘের। সুলিজের মুখে  অজস্র চিংড়ী মাছ এসে ছটকাতে থাকে। আফজালরা মুহুমুহু জালের খ্যাও মারতে থাকে সুলিজের মুখে। ছটকাতে ছটকাতে উঠে আসে চিংড়ী মাছ বাগদা আর গলদা। সাথে অজস্র ফাইলসা মাছ। এলাকার লোক ঘেরের এসব মাছকে বলে বাজে মাছ। কারন দাম কম। চিংড়ী যেখানে ৬০০-৮০০ টাকা কেজি, এসব মাছ ৪০-৫০ টাকার বেশী না। পানি ঢুকানোর প্রথম রাতে প্রায় ২০ হাজার টাকার মাছ উঠে এলো। কিছুটা পানি ঢুকানোর সময় জাল মেরে, বাকিটা সুলিজের গেট ছেড়ে পানি নামানোর সময় গেটের মুখে জালে আটকিয়ে। খুশীতে আতœহারা হয়ে গেলাম। মনে মনে বললাম এটা কিছুইনা। মাত্র ২০-৩০  কেজি এর দাম। ওনলি দ্য টিপ অফ এন আইসবার্গ। না জানি কত হাজার কেজি মাছ উঠবে এই কয়দিনে। ১ লাখ মাছের বারো আনাও যদি পাই তাহলেও ৩০ টাকা পিস ধরলে ২৫ লাখ। ও দিকে তেলাপিয়ার পুকুরটায় ২০ হাজার মাছ ৩০ টাকা করে পিস ধরলে ৬ লাখ আর বাদ বাকী ২০-২১ টা পুকুরে তো লাখ খানেক গলদার পোনা ছাড়া হয়েছেই। ওগুলোর দাম হিসেব করতে গেলে ক্যালকুলেটরে ধরে না অংকটা। প্রিমিওর বদলে একটা ছোটখাট তিন সিরিজের বিএমডব্লিউ–ই কি শেষ মেশ কিনতে হয় কিনা কে জানে। চোখে ভেসে উঠলো সাত মসজিদ রোডে আর ২৭ নং রোডের কিছু প্রিয় ক্যেেফর ছবি। বান্ধবীকে নিয়ে রোজ সন্ধ্যায় আড্ডার বিলটা এখন থেকে শুধু আমিই দেব। হা: হা:, ম্যায় রাজা ব্যান গ্যায়া !
পরের দিন রাতে আরও জাল আনা হল। আরও লোক লাগানো হলো। ১০-১৫ জন কর্মীর সবার হাতে জাল। কার্তিকের পূর্নিমায় সাগরে সেকি গর্জন। পানির তীব্র চাপে সুলিজের গেট দিয়ে হুব মুর করে পানি ঢুকছে। গতকাল জোয়ার শেষে ভাটার সময় ঘেরের পানি অর্ধেক টা কমিয়ে ফেলেছিলাম মাছ ধরার জন্য। আজ  আবার পানি ঢুকানো হচ্ছে। ঘন্টা তিনেক পানি ঢুকানো হোল।  ঘেরে চার পাশ পানিতে থই থই করছে। সুলিজের মুখে চাদের আলোয় চিক চিক করছে মাছ। জালের খ্যাওয়ে উঠে এল এক দেড় মন মাছ। ধূশ.. সবই ফাইলসা মাছ। চিংড়ী মাত্র ২/৩ কেজি। ব্যাপার কি? আইবে, সুলিজ দিয়া পানি নামানোর সময় বাগদা মাছ পানির লগে নাইম্যা আইবে। লোকজন আমাকে আশ্বস্ত করে। ঠিক আছে। কই বাত নেহি। পানি নামুক তখন মাছ নেমে আসলেই চলবে । পূর্নিমার ভরা আলোয় বিশাল ঘেরটা কেমন রহস্যময় ঠেকে। দুরে ঘেরের মাঝে পানিতে লাফিয়ে বেড়াচ্ছে মাছ। ছলাত  ছলাত শব্দে বুকে শিহরন জাগে। আসো মাছ বাবুরা আসো। এ্যাতোদিন তোমাদের পেলেছি, পুষেছি, জোবায় জোবায় নতুন পানি ঢুকিয়েছি। সেই নতুন পানিতে তোমরা মনের আনন্দে সাতার কেটেছ। নতুন পানিতে ভেসে আসা খাবার খেয়েছ। গায়ের খোলস জোবায় জোবায় পাল্টিয়ে ছোট থেকে বড় হয়েছ। এবার আমার আদর ভালোবাসার প্রতিদান দাও। দল বেঁধে চলে আসো আমার সুলিজের মুখে। পানির স্রোত ধরে নেমে আসো ভাটার টানে সুলিজের গেটে। সেখানে নরম জাল পাতা আছে। পরম মমতায় তুলে নেব তোমাদের কে। জাল ছাড়িয়ে রাখবো আমার ঝুড়িতে আর কাটা ড্রামে। সারি সারি ড্রাম তৈরী তোমাদের সযত্নে রাখার জন্য। মনকে মন বরফ আনিয়ে শোলার বাক্রে (এরা বলে ককসিট)  রাখা হয়েছে। বরফ দিয়ে যত্নে রেখে দেব সারা রাত। পরদিন চলে যাবে গদীতে। সেখান থেকে বেশী হলে ট্রাকে, নিদেন পে ছোট খাট পিকাপে করে পাঠানো হবে খুলনার ফ্যাক্টরীতে। ওখানে মাছগুলোকে সাজিয়ে গুছিয়ে সুন্দর করে প্যাকিং করে জাহাজে করে পাঠানো হবে সেই দূরে ইউরোপে, আমেরিকায়। আর তখন আমার  ছুটি। প্রিমিও কিংবা বিএমডাব্লিউতে বিছ্ছিরি জ্যামের, ধূলায় ঢাকা আমার শহরে আমি পিছনের সিটে হ্যালান দিয়ে চোখ বুজে শুয়ে থাকবো। গাড়ীর ভিতরে কার্তিকেই নামিয়ে আনবো মাঘের ঠান্ডা। মাঝে মাঝে আশে পাশের গাড়ীর চোরা চোখের চাহনীর গুলোর দিকে তাকিয়ে মিটি মিটি হাসবো। সনি এরিকসনের ঝকঝকে স্ক্রীনে ভেসে উঠবে বান্ধবীর পাঠানো এসএমএস, তাড়াতাড়ি আসো,  কান্ট ওয়েট টু সি ইওর ন্যু কার। 
জাল উডাই এহন স্যার। কে যেন অনুমতি চাইলো ও পাশ থেকে । ওর কথায় ফিরে এলাম বর্তমানে। বললাম উঠাও,  উঠাও, দেখি কেমন মাছ উঠলো। সুলিজের মুখে পাতা জাল এর শেষ প্রান্তের রশি ছিল মামুনের হাতে। বিসমিল্লাহ বলে রশি পেচানো শুরু করলো। কেমন ভারী ভারী ঠেকছে জালটা। চাদের আলোয় ধীরে ধীরে জালটা টেনে  উঠানো  হলো, একজনে পারছেনা। শেষে দুজনে মিলে টেনে উঠানো হলো মাছে ভরা জাল টা। সাদা সাদা মাছে চিক চিক গরন। চাদের আলোয় মনে হল ফাইলসা বেশী দেখা যায়। চার পাচ জন মিলে মাছ ছাড়াতে লাগলো জাল থেকে। একেক মাছের একেকটা বড় বড় ঝুড়ি বা কাটা প্লাষ্টিকের ড্রাম। অল্পতেই যেন কয়েকটা ড্রাম ভরে উঠলো। কাছে গিয়ে টর্চের আলোয় দেখলাম ফাইলসা মাছে ১ টা ড্রাম ভরে উঠেছে। আরেকটা অর্ধেক ভরা গুলশা মাছে। আরেক ড্রামে মাছের বাড়িতে ড্রাম নড়ে চড়ে উঠছে। কাছে গিয়ে দেখি কোরাল। ওয়াও... বেশ বড় বড়। ২/৩ কেজির কমনা  ৪/৫ টা উঠেছে। চিংড়ী কই? পাশের ড্রামে গিয়ে দেখলাম চিংড়ীর জন্য রাখা সেটা। কিন্তু চিংড়ীর কালেকশন দেখে মনে হল ৪/৫ কেজির বেশী না। তাও হাজার তিনেক দাম হবে। আর দেড় দু'মণ সাদা মাছ সব মিলিয়ে মাত্র আরও ৪/৫ হাজার টাকা দাম হবে। ব্যাপার কি? চিংড়ী আসছেনা কেন ? সারারাত নির্ঘুম চোখে সুলিজের পাশে চেয়ারে বসে থাকলাম, ঘন্টায ঘন্টায় জাল টেনে মাছ তোলা হোল। দেখতে দেখতে ড্রামগুলো ভরে উঠলো । কোরালের ড্রামেও বড় বড় কোরাল ১০-১৫ টা।  ২/১ টা দেখতে প্রায় ৩ কেজি ছাড়িয়ে গেছে বলে মনে হল। অথচ চিংড়ী ড্রাম সিকিটাও ভরলোনা। কেমন যেন বোকা বোকা লাগছে নিজেকে। লোকজন বলে কয়ে আমাকে বাসায় নিয়ে এলো। ভোররাতে বেশ ঠান্ডা পড়েছে। এতক্ষন বাইরে ছিলাম বলে মাথায় কখন রাতের শিশির পড়ে চুল সব ভিজে গিয়ে ছিল। বেশ ঠান্ডা লাগছে। ফ্যান না ছেড়ে কাথা নিলাম গায়ে। দোতালার জানালা দিয়ে সাগর পাড়ে টর্চের আলো দেখে বুঝলাম আমার লোকেরা এখনো মাছ ধরছে। 
পরদিন বেশ কাঁপিয়ে জ্বর এল। আর ঘর থেকে নামা হোলনা। মাছ ধরার মুহূর্ত গুলো বিছানায় শুয়ে নষ্ট করতে চাইলামনা। তাই রীতি বিরুদ্ধ হলেও একগাদা ওষুধ খেয়ে জোর করে ১ দিনেই জ্বর তাড়াবাড় ব্যবস্থা করলাম। সেদিন দুপুরে মামুন খাতা নিয়ে এসে হিসেব দেখিয়ে গেল। স্যার মাছ পাইছি প্রায় ৩০ কেজি বাগদা আর ১০ কেজি  গলদা, মোট ৩০ হাজার টাকা আর প্রায় ৪ মন সাদা মাছ দাম প্রায় ৮ হাজার টাকা। ১ মন কোরাল সেগুলা না বেইচ্চা আপনার জন্য বরফ দিয়া ককসিটে রাইখ্যা দিছি। আর আজকে দুপুরে বড় কোরালটা পাক করাইছি। নিজের ঘেরের কোরাল দিয়া ভাত খাইবেন। খাবারের রুচি ছিল না। তবু কোরালের নাম শুনেই শরীর নড়ে চড়ে উঠলো। 
চিংড়ী মনে হয় মেলা পাইবেন না স্যার। মামুন গলা নামিয়ে ভয়ে ভয়ে বললো। কেন ? যেরম কোরাল বাজতে আছে হ্যাতে চিংড়ী ব্যাক হালারা সাফ কইরা ফালাইছে মনে হয়। বল কি? গলায় আমার আতংক। ১ লাখ চিংড়ী খেয়ে ফেলবে ঐকটা কোরালে? স্যার জানেন তো না। ১০০ টা কোরালেই পারে ১ লাখ চিংড়ী খাইতে। ওরা অইলো রাস। মানে খায় ৩ ওক্তে। ওরা খায় ৩০ ওক্ত। খায় আর বলে, খায় আর বলে। 
মনটা দুর্বল হতে লাগলো। তাহলে কি ঘেরে লাখ খানেক চিংড়ীর অতটা নেই? থাকলে সুলিজের জালে অসছে না কেন ? ঐ রাতে সারারাত ঘরে জেগে থাকলাম। একট ুপর মোবাইলে জিগেস করছি কেমন মাছ উঠছে। প্রচূর মাছ সার কিন্তু সবই সাদা মাছ। চিংড়ী কালকের মতই। তার বেশী না। তারমানে ঐ হাজারের অংকে হিসাব? লাখের অংকে কখন পৌছাবে? উহ বুঝতে পারছি না। চিংড়ী গুলো কোথায় ? মন হল এত বিশাল ঘেরে আনাচে কানাচে হাজার হাজার চিংড়ী ঝোপে বা ঘাসের ফাঁকে, গর্তে, কত জায়গাতেই না লুকিয়ে আছে। সুলিজের ছোট্ট একটা গেটে ২/৩ হাতের ঐ জায়গায় পানি ছাড়লে অটোমেটিক এত চিংড়ী সব ওখানে চলে আসবে এ আমার বিশ্বাস হয়না। নিশ্চয়ই চিংড়ী গুলো ঘেরের মধ্যে ঘাপটি মেরে বসে আছে। কোন কারনে খুব একটা আসছেনা, আর ২/৩ দিন দেখি। সুবিধা না হলে ঘেরের পানি সব নামিয়ে দেব। প্রয়োজনে সব পানি সেচে ফেলে দিয়ে পুরো ঘের শুকিয়ে ফেলবো। কোথায় কোথায় চিংড়ী লুকিয়ে আছে, ঘাড় ধরে বের করে আনবো। বিএমডাব্লিউ না হোক, প্রিমিও তো মিস করা যাবে না। তৃতীয় রাতে মাছ আরও কম পেলাম। চিংড়ী আধামন ও না, সাদা মাছের পাহাড় হয়ে গেল সুলিজের সামনে। বিরক্তিতে মন ভরে এল। কোরাল প্রতিদিনই ১৫/২০ কেজি করে পাচ্ছি।  ঢাকায় আত্মীয় স্বজন বন্ধুদের জন্য প্যাকেট করে করে কোরাল আর চিংড়ী পাঠিয়ে দিলাম। বাকীটা দিয়ে  ফ্র্রীজ ভরে ফেললাম। দুপুরে সবাই মিলে কোরালের ভূনা রাতে, কোরালের গ্রীল করলাম । বহুদিন পর কব্জি ডুবিয়ে কোরাল খাচ্ছি। আহা.. কিন্তু চিংড়ী ? চিংড়ীর কথা ভাবতেই মনটা আবার দুর্র্বল হয়ে যায়। তাহলে কি চিংড়ী গুলো এই কোরালের পেটেই গেল ? কোরালের গায়ে কেমন যেন চিংড়ী চিংড়ী গন্ধ। মোয়াজ্জেম ভাত খাওয়ার সময় ডাইনিং এ বললো । সবাই হেসে উঠলো কিন্তু আমার চেহারা সুবিধার না হওয়ায় সবাই হাসি থামিয়ে ফেললো। বুঝলাম সবাই বলতে চাচ্ছে চিংড়ী খেয়ে কোরাল গুলো এত মোটা হওয়াতে ওদের গায়ে কেবল চিংড়ী চিংড়ী গন্ধ আসছে।
গম্ভীর কন্ঠে বললাম আজ সুলিজের মুখে ভাটার সময় মাটি কাটতে হবে সবাইকে। সুলিজের লেভেল ৩/৪ হাত নীচে নিয়ে যাব এবং সেখান দিয়ে রাতে সব পানি ছেড়ে দেয়া হবে। ঘের শুকিয়ে দেখি চিংড়ীগুলো সব কোথায়। আইডিয়াটা সকালেই করেছি ঘেরের ২/১ জনের সাথে আলোচনা করে। পানি শুকিয়ে না ফেললে সব মাছ পাওয়া যাবে না। ভাত খাওয়ার পর সবাই কাজে নেমে পড়লো। সন্ধার আগেই প্রায় পাঁচশ সিএফটি মাটি কেটে সুলিজের নীচে বিশাল গর্ত করে বাইরের খালের সাথে সংযোগ দেয়া হোল । সন্ধ্যায় জোয়ার আসতেই নতুন বানানো গেটের দরজা দিযে নীচ থেকে উপরে প্রায় ৬/৭ হাত সুলিজের ফাক টা আটকে দেয়া হোল। নতুন করে অর পানি ঢুকানো হবে না। ৬ ঘন্টা পরে জোয়ারের পানি ফিরে গেল। সুলিজের বাইরের খাল শুকিয়ে গেলে বিসমিল্লা বলে সুলিজের মুখে বিশাল জাল পেতে গেট খুলে দেয়া হলো। সেই মুখ দিয়ে তীব্র সোতে বেড়িয়ে আসতে লাগলো ঘেরের সব পানি। ৬/৭ ঘন্টা ধরে পানি নামানো হলো। দেখতে  দেখতে ঘেরের অর্ধেক টা শুকিয়ে গেল। এর মধ্যে সাগরের জোয়ারের পানি বাড়তে লাগলো। সুলিজের গেট আবার আটকে দেয়া হোল। ভাটা এলে আবার খুলে পানি নামানো চলতে লাগলো। এভাবে টানা ২ দিন পানি কমানোর পরে সমস্ত ঘেরের ১৪ আনা পানিই শুকিয়ে শুধু ঘেরের বাঁধের ভিতরের চার পাশের খালে সামান্য কোমর পানি থাকলো। আর সবটা শুকনা। সেই খালের পানিতে কিল বিল করছে মাছ। আহা সেকি মাছ । না দেখলে বিশ্বাস হোতনা! একেই বলেই পানির চেয়ে মাছ বেশী। পরের দুদিন ধরে ঘেরে ১২-১৪ জন কর্মীরা গ্রামের আরও ২০/২৫ জন নিয়ে মহা উল্লাসে মাছ ধরলো। ড্রামকে ড্রাম মাছে ভরে যাচ্ছে। বরফের জন্য বার বার কাছেই আলীপুরে বাজারে বরফ কলে লোক পাঠাতে হচ্ছে। প্রতিদিন রাতে পিক আপ ভর্তি করে মাছ পাঠানো হচ্ছে গদিতে। এত মাছ একসাথে আমি জীবনেও দেখিনি। দিন রাত দাড়িয়ে ছিলাম সুলিজের পাশে। সমস্ত ঘের শুকিয়ে প্রায় সব মাছ ধরে প্যাকিং করে পাঠিয়ে পাইকার দের সাথে হিসাব শেষ করে মামুন আমাকে নিয়ে অফিসে বসলো। নরম কন্ঠে কললো, সার মাছ পাইছি মোট সত্তর মন। ফাইলশা চল্লিশ মন, গুলশা দশ মন, কটকইট্টা আর পুটি দশ মন, কোরাল ছয় মন আর চিংড়ী সাড়ে তিন মন। মাত্র সাড়ে তিন মন ? ও মাথা নেড়ে বললো চিংড়ী যা আশা করছিলাম তার দুই আনা ও পাইনাই। একলাখ ছাইরা পাইছি সব মিলাইয়া মোট ৮/১০ হাজার। আর তা নাই । নাই ? হয়। দ্যাখলেন তো কোরালে সব খাইয়া ফালাইছে। ক্যলকুলেটরে যে হিসাব ধরে নাই এখন মুখে মুখেই মোট হিসাব টা করে দিল মামুন। এমন সময় সেলিম অফিসের দরজায় এসে বললো সার আসতে পারি? দেখলাম ওর হাতে বেশ বড় কোরাল মাছ। দেখে মনে হয় ৩/৪ কেজি হবে। পিছনে আফজাল, মোয়াজ্জেম, মংমং নামের রাখাইন ছেলেটা আরো অনেকে। বললাম কি ব্যাপার? ওরা জানালো এটাই নাকি ঘেরে পাওয়া সবচেয়ে বড় কোরাল। প্রায় সাড়ে ৩  কেজি। তিক্ত মুখে বললাম অনেক দেখেছি। আর দেখতে চাইনা। ওটা পাইকারদের দিয়ে দাও। না সার। এডারে দিমুনা। এইডার গলায় এইযে এই বাগদা চিংড়ী পাইছি। দেখলাম ১৫ এর গ্রেডের ১ টা বড় বাগদা চিংড়ী চ্যাপটা অবস্থায় ওরা কোরালের বিশাল হা থেকে বের করলো। সার এই কোরালের ফাসি দিমু। অনুমতি চাই। ওরে টাংগাইয়া ঘেরে সুলিজের উপর ফাসি দিমু। কেউ কেউ হেসে উঠলো। আমার চোয়ালটা যেন ধীরে ধীরে শক্ত হয়ে উঠলো। আমি রায় দিলাম এটা সহ ফ্রীজের রাখা সব কোরাল কেটে পরিষ্কার করে ঘেরের সুলিজের চারপাশে তার বেধে তার মধ্যে ঝুলিয়ে কোরালের পেট এফোর ওফোর করে সব কটাকে ঝুলিয়ে রাখ। এগুলোকে শুটকী করে খাব। ভবিষ্যতে সাগরে অন্য কোরালরা যেন দ্যাখে আমার ঘেরে ঢুকলে কি পরিনতি হয়। সবাই মজা পেল। হই হই করতে করতে চলে গেল। 
পরদিন সকালে ঢাকার উদ্দেশ্যে রওনা হলাম। বাসা থেকে বেরিয়ে গাড়ীতে উঠছিলাম। ৩০-৪০ লাখের বদলে মাত্র ৩-৪ লাখ টাকার মাছ পেয়েছি। এখানে থেকে আর কি করবো এই সিজনে ? ড্রাইভার বললো সার দ্যাহেন সবাই সামনের ঘেরে কিভাবে তারে কোরাল ঝুলাইয়া রাখছে। শুটকী করতে দেছে। খাইতে ভালো ওইবে। ফ্রিজে রাইখ্যা বাসী কইরা খাওয়ার চাইতে কোরালের শুটকি ভালো লাগবে। মামুন বললো মোট ১৯৭ টা। এর মধ্যে পুকুরের ১১ টা কোরালও আছে। সব গুলো সাইজে প্রায় তিন কেজি হইছে। আমি আর জানতে চাইলাম না। শুনেছি ঐ তিন বিঘার পুকুরের বিশ হাজার মনোসেক্র তেলাপিয়ার মধ্যে মাত্র ছয়শ মাছ পাওয়া গেছে। আর ফুলা ফাপা টাবুশ টুবুশ পুরাপুরি ১১ খান কোরাল । 'ওরা  ১১ জন' ই বাকী ১৯ হাজার মাছ খেয়ে শেষ করে ফেলেছে।  ১১ জনের কোরালের এই টিম ওয়ার্ক এখনো বিশ্বাস করতে পারছি না।
ধূশশালা আর ভেবে লাভ লাভ নেই। গাড়ী ছাড়তে বললাম। জীবনও যদি আর কোরাল ছাড়ি বা ঢুকতে দেই আমার ঘেরে বা পুকুরে।
পরদিন সন্ধ্যায় ২৭ নম্বরের একটি ক্যাফেতে বসে আছি। বান্ধবী 'লেডী ইন রেড'  এ চুমুক দিয়ে বললো, কই খাচ্ছ না কেন? ক্যাপুচিনো তো ঠান্ডা হয়ে গেল! সম্বিত ফিরে পেয়ে কফিতে চুমুক  দিলাম। আসলেই ঠান্ডা হয়ে গেছে। ও ওয়েটারকে ডেকে আর এক কাপ কফি বললো আমার জন্যে। উত্তরা থেকে ধানমন্ডি আসতে গিয়ে দীর্ঘ জ্যামে আটকা ছিলাম স্টাফ রোডের কাছে। আটবছরের পুরনো সঙ্গী স্টেশন ওয়াগান গাড়ীটা পিছনে মোটেই ঠান্ডা হচ্ছিলনা। তাই জানালার কাচ নামিয়ে দিয়েছিলাম। পাশে চোখ পড়তেই নজরে এলো একটা ঝকঝকে জেট ব্ল্যাক কালারের ফাইভ সিরিজের লেক্সাস এসইউভি। ইশ ... ! অল্পের জন্যে গাড়ীটা মিস হয়ে গেল। হারামজাদা কোরাল। ওয়েটার বিল দিয়ে গেল। আমি পকেটে হাত দেয়ার আগেই বান্ধবী হেসে বললো, থাক না। লেট মি পে প্লীজ। ব্যাগ থেকে প্লাষ্টিক কার্ড বের করে দিল। পাচ ছয়টা কার্ডের মধ্যে বেছে বের করতে ওকে প্রায়ই ২/৪ সেকেন্ড চিন্তা করতে হয়। কোনটা ছেড়ে কোনটা চার্জ করাবে।
গোপনে একটা লম্বা দীর্ঘ শ্বাস ফেললাম। মাছ বিক্রির টাকা দিয়ে আবার পোনা ফেলেছি। বিল দেয়া সত্যি কঠিন। দেখা যাক, সামনের ফাল্গুনে কি হয়! 
তদ্দিন ঘেরের চারপাশে ঝুলিয়ে রাখবো ১৯৭ ফাঁসিতে ঝোলানো কোরাল ।
মোস্তফা শিবলী
কার্তিক, ২০০৭


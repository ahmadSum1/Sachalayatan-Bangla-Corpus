বকরবকর.com



পরিচিত এক আপুর পরামর্শে এসে ঢুকলাম সচলায়তনে। একাউন্ট সচল করতে গিয়ে দেখি আমার অচল অবস্থা। নিবন্ধনের পর নাকি আবার 'ডেমো' লেখা দিতে হবে... তারপর পছন্দ হলে সদস্যপদ...!!
কি লিখব বুঝতে পারছিনা। মাথাতেও তেমন কিছু আসছে না। আমার ছেলেবেলার আঁকা ছবি আর লেখা নিয়ে বরং কিছু লিখি। পাঠক বিরক্ত হবেন বলে মাফ চেয়ে নিচ্ছি।
আমার আসলে পাবলো পিকাসো হওয়া উচিৎ ছিল। কেন যানেন? বিচিত্র সব আইডিয়া আসতো মাথায়। ক্লাস থ্রিতে ভর্তি হই নতুন স্কুলে। প্রথম ড্রয়িং ক্লাসে টিচার মনে যা আসে তাই আঁকতে দিলেন। আমি ঘুরেফিরে দেখলাম কে কি করছে। প্রায় সবার বিষয়বস্তুই গ্রামের দৃশ্য, যা তারা বেশিরভাগই চোখে দেখেনি। আমার মনে এল স্কুলে আসার সময়কার একটা ঘটনা। এক ট্রাফিক পুলিশ হাত দেখিয়ে একদিকের গাড়িঘোড়া আটকে আরেকদিক ক্লিয়ার করছেন। এক রিক্সাওয়ালা কথা না শুনে একটু এগিয়ে গেছিল। পুলিশটি সোজা গিয়ে তার চাকার পাম্প ছেড়ে দিল। এই চমৎকার শাস্তি আমাকে অভিভূত করল। আমি এই দৃশ্যটাই এঁকে দিলাম। 
কিন্তু আমাকে যে বিশাল একখানা কাগজ দেয়া হয়েছিল তার সামান্যই ভরল এতে। কি করি... কি করি!? মাথায় এল আরেক বুদ্ধি! আমি অই কাগজেই আরেকটা ছবি আঁকলাম। আমাদের বাড়ির সামনে একটা মসজিদ ছিল। একবার মাইক নষ্ট হয়ে যাওয়ায় দেখলাম মুয়াজ্জিন ছাদের উপর উঠে আযান দিচ্ছেন। আর পাশেই পানির ট্যাংকি ভরে  পানি পড়ছে। এটাও গেল আমার ছবির মধ্যে। 
যাইহোক, আমার শিক্ষক আমার ছবি দেখে বিস্মিত হলেন। হওয়ারই কথা! যে কারণে তিনি মুগ্ধ হননি এবং আমি পিকাসো হতে পারিনি তা হল- আমার ছবিতে আঁকার চেয়ে লেখাই ছিল বেশি। কোনটা যে পুলিশ আর কোনটা যে রিক্সাওয়ালা, কোনটা যে মুয়াজ্জিন আর ক্কোনটা যে পথচারী সেটা না লিখে দিলে বোঝা যেত না। একটা মানুষ আঁকতে আমি যা খরচ করি তা হল- ১টি বৃত্ত (মাথা), ১টি ত্রিভুজ (শরীর) এবং চারটি সরলরেখা (২ হাত, ২ পা)............!!! 


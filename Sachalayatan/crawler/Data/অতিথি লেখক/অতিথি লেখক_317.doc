শক্তির গল্প



সবকিছুর শুরুটা একটা চায়ের আড্ডায়।
নিজের এলাকায় ইমার কোন বন্ধু ছিলো না। তার ভার্সিটির বন্ধুরা অনেক দূরে দূরে থাকে, অফিসের বন্ধুদের বাসাও এদিকে নয়। প্রয়োজনে, অপ্রয়োজনে, আড্ডা দিতে অথবা কোন বিপদে পড়লে চট করে বলার মতো কেউ ছিলো না। এলাকার মধ্যে কারও সাহায্য পেতো না সে, ডাক দিলে দশ মিনিটের মধ্যে চলে আসার মতো কোন সাপোর্ট ছিলো না তার। একদিন একই এলাকার একটা মেয়ের সাথে পরিচয় হলো, নাম লিটা। পায়ে হাঁটা দুরত্বে থাকে বলে দুজনের সুবিধা ছিলো অনেক। অফিস শেষে প্রায় বিকালেই আড্ডা দিতো দুই বন্ধু। এই বন্ধুত্ব তাদের জীবনকে অনেকটা সহজ করে দিয়েছিলো।
এলাকার মধ্যেই বিভিন্ন কাজ তারা একসাথে সেরে ফেলতো। ইমার হয়তো ব্যাংকের এটিএম বুথের লোকেশন জানা নেই, লিটাকে জিজ্ঞেস করলে সেই খবর পাওয়া যেতো। সস্তায় কোথায় চা নাস্তা খেতে খেতে আড্ডা দেয়া যায়, সেসব খবর লিটা ইমার কাছে পেতো। ছোটোখাটো কিছু হ্যারেজমেন্টের সমাধান তারা দুই বন্ধু একসাথে করলো। পায়ে হাঁটা দুরত্বের মধ্যে বন্ধু পেয়ে দুইজনেরই কনফিডেন্স বেড়ে গেলো অনেক। 
একদিন বিকালে চা খেতে খেতে ইমা বললো – “ বুঝলি দোস্ত, তোর মতো এই এলাকায় আমার অনেকগুলো ফ্রেন্ড থাকলে খুব ভালো হইতো।” 
লিটা উত্তর দিলো – “এলাকার মধ্যে ফ্রেন্ডস থাকায় কতো সুবিধা হইসে আমাদের! একটা এরিয়ার সব ধরণের ইনফরমেশন ঐ এলাকার মেয়েদের কাছে থাকে। গেলো সপ্তাহে, যাত্রাবাড়ি থেকে এইদিকে একটা ফ্রেন্ড শিফট করেছে বুঝলা। ওরে আমাদের এখানে মহিলা হোস্টেল খুঁজে দিলাম। আর হ্যারেজমেন্টের কথা চিন্তা করসো? দুইটা মেয়ে একসাথে থাকলে কেউ টিজ করতে তেমন সাহস পায় না। প্রতিবাদও করা যায় সহজে, পাশে একজন তো আছে, একা তো না।”
ইমা কয়েক সেকেন্ড চিন্তা করলো। - “তাহলে অন্য এলাকার কি হবে? আমি তো সারাদিন এই এলাকায় বসে থাকি না। অন্য অনেক জায়গায় যাই। সবসময় তুই থাকিস না। ঐ সব জায়গায় হ্যারেজমেন্ট হইলে? 
লিটা – “সেসব জায়গায় তোমার কোন ফ্রেন্ড নাই?”
ইমা – “ আছে, ছাড়াছাড়া ভাবে। তাদের তো ঐভাবে খুঁজে পাবো না দশ মিনিটের মধ্যে!”
লিটা বললো – “বিভিন্ন কাজে ঢাকার বাইরেও যেতে হয় আমাকে। সেসব জায়গায়ও চট করে অনেক ইনফো দরকার হয়, নানান রকম সমস্যাও হয়।” 
ইমা একটু চুপ করে ভাবে। এরপর একটানা বলতে শুরু করে – লিটা! চিন্তা কর, বাংলাদেশের সব জেলায় সব এলাকায়, পাড়ায় মহল্লায় একটা করে মেয়েদের ফ্রেন্ড সার্কেল! মেয়েরা নিজেদের সমস্যাগুলোর সমাধান নিজেরাই করতেসে। নিজেরাই আগায়ে আসতেছে যেকোন প্রয়োজনে। কেমন হবে ব্যপারটা?”
লিটা উত্তেজিত ভঙ্গীতে বলে উঠলো – “একেবারে তিন গোয়েন্দার ভূত থেকে ভূতের মতো!”
সেদিন বাসায় ফিরে লিটার মগজের চাকাগুলো তুমুল গতিতে ঘুরতে থাকে। তখনও পহেলা বৈশাখ এর জঘন্য ঘটনাগুলোর ঘা দগদগে হয়ে আছে। হ্যারেজমেন্টকারীরা ছিলো সংঘবদ্ধ। এক এলাকার কোন বদমাশ অন্য এলাকায় গিয়েও নির্দ্বিধায় কোন মেয়েকে যা ইচ্ছে তাই বলতে পারে, কারণ সে জানে ঐ এলাকায় তার কয়েকটা বন্ধু আছে, বিপদ দেখলে দৌড়ে চলে আসবে, তাকে বাঁচাবে।
 “নেইবারহুড ফ্রেন্ডস অ্যান্ড নেটওয়ার্কিং” – ইমার এই আইডিয়াটা নিয়ে সে ভাবতে থাকে। 
সত্যিই, চেষ্টা করলে এটা এমন একটা আইডিয়া হতে পারে, যেটা একেবারেই সহজ, কোনো মারামারি পিটাপিটি নাই, কোন মানববন্ধন সভা সেমিনারের ঝামেলা নাই, কোন খরচ বা ইফোর্টের দরকার নাই। পায়ে হাঁটা দুরত্বে কিছু বন্ধু, আবার অন্য এলাকাতেও একই রকম বন্ধু গ্রুপ, যাদের না চিনলেও নেটওয়ার্কের ওপরে এতটুকু ভরসা করা যায় যে প্রয়োজনে ঐ এলাকার বন্ধুরা এগিয়ে আসবে, তথ্য দিয়ে, বা পাশে দাঁড়িয়ে হেল্প করবে।
আইডিয়াকে বাস্তব চেহারা দেবার জন্য তারা দুই বন্ধু নিজের এরিয়ার আরও মেয়েদের খুঁজতে শুরু করে। কিন্তু কিভাবে? বাংলাদেশে সমমনা মেয়েদের ফেইসবুকে একটা বিশাল একটা নেটওয়ার্ক আছে। চার হাজারেরও বেশি সদস্য আছে সেখানে। এখানে নিজের এলাকার মেয়েদের দৃষ্টি আকর্ষণ করে ওরা দুজনে ১৬ই এপ্রিল একটি পোস্ট করে। বিভিন্ন পেশার, বিভিন্ন বয়সের, বিভিন্ন এলাকার অনেক মেয়েই এই আইডিয়াটার প্রশংসা করেন, সরাসরি অংশ নিতে চান। এই আইডিয়ার জন্য একটা সুন্দর নাম আহবান করা হয়, যেখানে আমাদেরই এক আপু, জান্নাতুল নাইম প্রস্তাব করেন “শক্তি”।
“শক্তি” আইডিয়া, “শক্তি” গ্রুপ, এবং “শক্তি” নেটওয়ার্ক কী?
পায়ে হাঁটা দুরত্বে একদল বন্ধু – শক্তির আইডিয়াটা মূলত এই।  
এক এক এলাকার মেয়েরা ছোট ছোট বন্ধু গ্রুপ তৈরি করবে। এই গ্রুপ গুলোর নামই হচ্ছে “শক্তি” গ্রুপ। গ্রুপের প্রত্যেকেই এক একজন শক্তি। সবগুলো শক্তি গ্রুপকে সংঘবদ্ধ রাখতে রয়েছে একটা শক্তিশালী নেটওয়ার্ক। 
নিজেদের গ্রুপের সব শক্তির মধ্যে সমন্বয়, এবং নেটওয়ার্কের সাথে যোগাযোগ রাখার জন্য আছেন Group Coordinator, সংক্ষেপে GCO, যারা নিজেদের মুল্যবান সময়, মেধা এবং অখন্ড একাগ্রতায় এগিয়ে নিয়ে যাচ্ছেন শক্তিকে। শক্তি গ্রুপের সবাই তাদের মেয়েদের বিভিন্ন সমস্যায় ও প্রয়োজনে সাহায্য করছে। এ ছাড়া এক এরিয়ার শক্তি অন্য এরিয়ায় গিয়ে কোন ধরনের সমস্যায় পড়লে সংশ্লিষ্ট এরিয়ার শক্তিদের সাথে যোগাযোগ করে সহায়তা পাবে। শক্তির সবাই এই ছোট্ট আইডিয়াতে প্রতিদিনই যোগ করছে কিছু না কিছু নতুন প্রস্তাবনা। 
শক্তির সুবিধা কি কি?
১) মেয়েদের মধ্যে এলাকাভিত্তিক ঐক্যের অভাব চোখে পড়ার মতো। আমাদের বন্ধুত্ব বা আড্ডা হয় শুধুই শিক্ষা প্রতিষ্ঠান কেন্দ্রিক। ছেলেদের প্রায় সবারই এলাকায় বন্ধু বান্ধব থাকে, এবং অন্য এলাকায় গেলেও তারা পরিচিত বন্ধুদের কাছ থেকে হেল্প নিতে পারে। একই এলাকার বাসিন্দা মেয়েদের মধ্যে একই রকম নেটওয়ার্কিং গড়ে তুলতেই আমাদের শক্তি আইডিয়ার জন্ম।
২) প্রত্যেক এলাকার শক্তিরা সপ্তাহে একদিন নিজের এলাকাতেই খোলামনে আড্ডা দেবে। আড্ডার কোন বাঁধাধরা নিয়ম, টপিক নেই। শুধু সবাইকে নন-জাজমেন্টাল এবং মুক্তিযুদ্ধের স্বপক্ষের মানুষ হতে হবে। বিভিন্ন জটিলতা এড়াতে, এবং সবাই যাতে সবার ভালো বন্ধু হতে পারে, তাই শক্তিগ্রুপ গুলোর সদস্য সংখ্যা সীমিত এবং সদস্য নির্বাচন করা হয় অনেক যাচাই বাছাই এর মাধ্যমে। শক্তি গ্রুপ এবং নেটওয়ার্ক কারও একার নয়, প্রত্যেক শক্তি এখানে সমান, সবাই সবার বন্ধু। শক্তিকে কর্মক্ষম এবং সুন্দর রাখতে শক্তির সকলের মতামত, ইচ্ছে, পরামর্শ অথবা অভিযোগকে সমান গুরুত্ব দেয়া হয়। 
৩) নিজের এলাকার হ্যারেজমেন্ট জোন, থানা, শিক্ষা প্রতিষ্ঠান, ফুড জোন, শপিং মল, মহিলা হোস্টেল, ব্যাংক, কুরিয়ার সার্ভিস, হাসপাতাল, ডাক্তারের চেম্বার, ব্লাড ব্যাংক, ইত্যাদি সম্পর্কে জানেন শুধু ঐ এলাকার স্থানীয়রাই। অনেক এলাকায় সাইক্লিং, সুইমিং, সেলফ ডিফেন্স, এয়ারোবিক্স, জিম এর সুবিধা আছে। নারীর জন্য বিভিন্ন সহায়তা, মানসিক স্বাস্থ্যসেবা অথবা আইনী সাহায্যের খোঁজখবর - এসব তথ্যও জরুরী। শক্তির মাধ্যমে, শক্তিদের উদ্যোগে আমরা সংগ্রহ করছি এসব ডাটা, আর ধীরে ধীরে তৈরি করছি আমাদের নিজস্ব ডাটাব্যাংক “শক্তিপিডিয়া”। এই ডাটাব্যাংক শক্তির সকল সদস্যের জন্য উন্মুক্ত।  
৪) একটা মেয়ে রাস্তা ঘাটে কতো ধরণের হ্যারেজমেন্টের শিকার হয়, এবং সেক্ষেত্রে তাৎক্ষণিক ভাবে সে কীভাবে রিয়াক্ট করে, এই সময়ে কি করলে ভালো হতো - এসব বিষয়ে আমরা আলোচনা করি। শক্তি একটা নন-জাজমেন্টাল সেফ স্পেস, যেখানে একজনের অভিজ্ঞতা থেকে আরও বহু মেয়ে শিখতে পারে, এবং খেয়াল রাখা হয় হ্যারাজমেন্টের জন্য মেয়েরা যাতে কোন ধরণের মানসিক ট্রমার মধ্য দিয়ে না যায়।
৫) নিজের এলাকায় বা অন্য এলাকায় কোন শক্তি হ্যারেজমেন্টের শিকার হলে ঐ এলাকার শক্তিতে যোগাযোগ করলে আমরা তাৎক্ষণিক ভাবে কাউকে না কাউকে পাশে পাবো। সেটা সম্ভব না হলে ঐ শক্তিরা এলাকার সেফ জোন গুলোর অবস্থান জানিয়ে দিতে পারবে। ক্রিটিকাল সিচুয়েশনে প্রয়োজন পড়লে শক্তির কারও বাসায় ঢুকেও আশ্রয় নেয়া যাবে। এসব পরিস্থিতিতে শক্তিদের পরিবারের সদস্যরাও কাজে আসতে পারেন। 
৬) শক্তিরা নিজেদের উদ্যোগে মেয়েদের শরীরচর্চার বিভিন্ন মাধ্যমকে হাতের নাগালে এনে দিতে চায়। শক্তিরা মনে করে প্রতিটি মেয়ের শরীরচর্চা করা প্রয়োজন, এতে নিজেদের রিফ্লেক্স, স্টামিনা এবং কনফিডেন্স অনেক অনেক বেড়ে যাবে।
ইমার সেই আইডিয়াটা, এবং লিটার সেই উদ্যোগটা এখন আর শুধু কাগজে কলমেই সীমাবদ্ধ নেই। শক্তি এখন পুরোপুরি বাস্তব। শক্তির মেয়েদের একাগ্র ইচ্ছে ও প্রচেষ্টায় ধীরে ধীরে ঢাকার বেশ কয়েকটি এলাকায় তৈরি হয়েছে শক্তি গ্রুপ, তারা চব্বিশ ঘন্টা যুক্ত আছেন শক্তি নেটওয়ার্কের সাথে। ঢাকার বাইরে বিভিন্ন জেলায়, এমনকি প্রবাসী বাঙালী মেয়েরাও আগ্রহী হয়েছেন এই আইডিয়াটা নিজেদের নেইবারহুডে বাস্তবায়ন করার।
এই মুহূর্তে শক্তি কি করছে?
শান্তিনগর, লালমাটিয়া, ধানমণ্ডি, মোহাম্মাদপুর, মীরপুর, উত্তরা, খিলগাঁও, বাসাবো – এই সব এলাকায় সফল ভাবে শক্তির আওতায় আনা হয়েছে। শক্তিরা যার যার এলাকার তথ্য, বাংলাদেশে নারীর জন্য আইনী সহায়তা, মানসিক স্বাস্থ্য সেবা এবং নারীর জন্য কাজ করছে এমন সংস্থাগুলোর ঠিকানা, ফোন নাম্বার যোগ করছে শক্তিপিডিয়ায়।  এলাকায় এলাকায় শক্তিদের সাইক্লিং শেখানোর জন্য তাঁদের রয়েছে একজন ইন্সট্রাকটর, এমাসের মধ্যেই শক্তি-দ্বিচক্র শুরু হয়ে যাবে।
“শক্তি” মানে মেয়েদের লাইফ স্টাইলে একটি পরিবর্তন এবং বন্ধুত্বের একটা জায়গা গড়ে তোলা, অনলাইন নয়, অফলাইনে। এই মুহূর্তে আমাদের মাঝে আছে অসংখ্য শক্তি, যারা নিজেদের যতটুকু শক্তি আছে, তাই নিয়ে এই নেটওয়ার্কটি শক্তিশালী করে তুলছে। শক্তির আশা, একদিন এই আইডিয়াটা ছড়িয়ে পড়বে বাংলাদেশের সব কটা জেলায়, সব কটা গ্রামে, সব পাড়ায়-মহল্লায়, এমনকি দেশের বাইরেও। আমরা চাই না, কোন মেয়ে আর কখনো নিজেকে একা ভাবুক। প্রতিটি মেয়ের পাশে আছে তার অসংখ্য বন্ধু, সরাসরি, এবং সশরীরে। মেয়েদের পাশে আছে “শক্তি”।
আপনি শহর, গ্রাম, দেশে-বিদেশে যেখানেই থাকুন না কেন, আপনার যদি নিজের এলাকার মেয়েদের নিয়ে একটি ছোট বন্ধু গ্রুপ তৈরি করতে পারেন, শক্তির নেটওয়ার্কে সংযুক্ত হয়ে নিজেকে এবং শক্তিকে শক্তিশালী করুন। 
Be #শক্তি।
শক্তির সাথে যোগাযোগ করতে চাইলে ক্লিক করুন – 
ইমা নায়েরাঃ https://www.facebook.com/EmaNayera
ফারহিন এস কবির (লিটা), GCO, শান্তিনগর শক্তিঃ https://www.facebook.com/farhin.sohan.kabir.lita
নুশরাত ফারহানা, GCO, লালমাটিয়া-ধানমণ্ডি শক্তিঃ 
রুবায়া হোসেন, GCO, খিলগাঁও-বাসাবো শক্তিঃ https://www.facebook.com/rubaya.hossain
-----------------------------
ফারহিন এস কবির (লিটা)


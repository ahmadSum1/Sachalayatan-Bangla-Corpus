লেদ্রো ভ্যালির দিনগুলি




লেদ্রো হ্রদের নাম আমার পরিচিত অনেকে শুনে থাকলেও যায়নি বা যেতে পারেনি কোনদিন। যাবার একমাত্র রাস্তাটা অনেকেই চিনে …… ইতালির বিখ্যাত গারদা হ্রদকে না ছুঁয়ে বা না দেখে লেদ্রো উপত্যকায় পা ফেলার কোনও উপায় নেই। ঝামেলাটা ওখানেই, গারদা লেকের(lago di garda) বিশালতা আর এর চারপাশ ঘিরে গড়ে উঠা পর্যটন শিল্পের অত্যাধুনিক অবকাঠামো আটকিয়ে দিবে ছুটির আনন্দ অন্বেষণে ঘরছাড়া টুরিস্টকে। কে যাবে বলুন ৩৭০ বর্গ কিলোমিটার আয়তনের গারদা লেক ছেড়ে ওই ২ বর্গকিলোমিটার আয়তনের পুঁচকে লেদ্রো লেকে? আমি কিন্তু যাই, আমার মত যারা পাহাড় ঘেরা এক শান্ত উপত্যকায় একটু আপন করে পেতে চায় প্রকৃতিকে তারা গরমের ছুটিতে ভিড় করে লেদ্রো উপত্যকায়। শখের ট্র্যাকিং জুতোজোড়া আর কাঁধের ঝোলা ছাড়াও এবার সাথে থাকছে DIANA।
ত্রেনতো(trento) প্রদেশটা পাহাড়-পর্বত আর ছোট-বড় হ্রদের সমারোহে প্রকৃতির অপার সৌন্দর্যের এক লীলাভূমি। আল্পস পর্বতমালা আর দোলোমিতির(dolomiti) সারিবাঁধা সুউচ্চ পাহাড়ের মাঝে গড়ে উঠা ছবির মত সুন্দর শত উপত্যকার একটি এই লেদ্রো ভ্যালি। কেন্দ্রবিন্দু অবশ্যই লেদ্রো হ্রদ, লাগো দি লেদ্রো( lago di ledro)। আশেপাশের জনপদগুলি স্বাভাবিক নিয়মেই গড়ে উঠেছে এই মিষ্টি পানির হ্রদের উপকূল ঘেঁসে।

প্রশ্ন উঠতে পারে কেন আমি গারদা লেক ছেড়ে লেদ্রো নিয়ে ফালাফালি করছি? আরে ভাই গারদা ইতালির সবচেয়ে বড় লেক হতে পারে কিন্তু উচ্চতায় তো লেদ্রোর সামনে নস্যিমাত্র! সমুদ্রপৃষ্ট থেকে মাত্র ৬৫ মিটার উঁচু গারদা হ্রদ ডিঙ্গিয়ে ৬৫৫ মিটার উঁচুতে অবস্থিত লেদ্রো হ্রদ যেতেই মনটা টানে বেশি। হাইকিং করার নেশা নিয়ে তো আগের কিছু কিস্তি সচলে লিখেছি ১ম পর্ব ২য় পর্ব। ইতালির যে প্রদেশে থাকি সেখানে ট্র্যাকিং করতে হয় সংরক্ষিত ন্যাচারাল পার্কে, আমার কুকুর DIANA বেচারির সেখানে যাওয়া মানা। ত্রেনতো প্রদেশের আইনকানুন বেশ কুকুরবান্ধব। লেদ্রো উপত্যকা তো আরেক কাঠি সরস, লেকের একটি বীচ সংরক্ষিত মানুষের আদি অকৃত্রিম বন্ধু এই চতুষ্পদী প্রাণীর জন্য। সকালের জগিংয়ে দিয়ানাকে নিয়ে পুরা লেকটাকে এক চক্কর দিলেই তো ১২ কিলোমিটার হাঁটা হয়ে যায়!




বাচ্চাকাচ্চা নিয়ে ছুটি কাটানোর উত্তম স্থান লেদ্রো উপত্যকা। পিক টুরিস্ট সিজনের সন্ধ্যাগুলিও অনেক সুনসান, ডিস্কোফিস্কোর উটকো ঝামেলা নেই এখানে। সন্ধেবেলার ঝিঁঝিঁ পোকার কনসার্ট আর সাথে জোনাকির আলোর বিচ্ছুরণে লেকের জলে পাতিহাঁসের অবাধ বিচরণ প্রকৃতির এক অনন্য উপহার। ছবিও তুলেছিলাম, প্রিভিউ দেখে ক্যামেরা ভেঙ্গে ফেলতে ইচ্ছে হয়েছিল! কবে যে একটা ভাল ক্যামেরা কিনতে পারব?

ইতিহাসের পাতায় অবশ্য এই ভ্যালির নাম বেশ জ্বলজ্বলে অক্ষরে লিখা। ইতালির স্বাধীনতার প্রবাদপুরুষ জুসেপ্পে গারিবালদি(Giuseppe Garibaldi) এই হ্রদের পাড়েই ১৮৬৬ সালের ২১শে জুলাই উচ্চারণ করেছিলেন সেই বিখ্যাত উক্তি ‘ওব্বেদিসকো(obbedisco)’ যার মানে ‘মেনে নিলাম’। ইতালির রাজা ভিত্তরিও ইমানুয়েলের যুদ্ধ থামাবার সেই আদেশ যদি গারিবালদি উপেক্ষা করতেন তবে অস্ট্রিয়া আর ইতালির ম্যাপ বিশ্বমানচিত্রে ভিন্নভাবে আঁকা হতো! গারিবালদি যোদ্ধাদের দুর্গ এক দর্শনীয় টুরিস্টস্পট। 

৪০০০ বছর পূর্বেকার ব্রোঞ্জযুগ আমলের কিছু প্রত্নতাত্ত্বিক নিদর্শন পাওয়া যায় লেদ্রো লেকে ৭০এর দশকে। একে ভিত্তি করেই লেকের তীরে গড়ে উঠেছে এক জাদুঘর যেখানে কৃত্রিম ভাবে সাজানো হয়েছে সেই আমলের মানুষদের কল্পিত গ্রাম আর ঘরবাড়ি। লেকের তলদেশ থেকে উদ্ধারকৃত বাসনকোসন আর অন্যান্য দ্রব্যাদি সাজিয়ে রাখা হয়েছে সেই ঘরগুলিতে। আমি যাইনি তবে দেখেছি অনেক টুরিস্ট লাইন ধরে টিকিট কাটছে। ভিড়ভাট্টা আর লাইন এড়াতেই তো আমি গিয়েছি লেদ্রো লেকে!


লেদ্রো লেকের হিম পানির রঙ সবুজাভ মনে হতো পাহাড়ের উপরে থাকা এপার্টমেন্টের বারান্দা থেকে। পানিতে সাঁতার কাটার শখ হলে ইতালিয়ানরা গাড়ি চালিয়ে পাশের গারদা লেকেই যাবে, আমি যে কয়টি আদম সন্তানকে ওই ঠাণ্ডা পানিতে জলকেলি করতে দেখেছি তারা সব হল্যান্ডের টুরিস্ট। আমার পাশের এপার্টমেন্টের পোলিশ পরিবার আর উপরের তলার স্বর্ণকেশী ডাচ মেয়েটিকেও দেখতাম ক্যানয়া বয়ে নিয়ে এসেছে জিপের ছাদে বেঁধে। সারাদিন লেকের জলে সেই ক্যানয়া বেয়ে আর বীচে রোদ গায়ে মেখে ফিরে আসত পড়ন্ত বিকেলে। তারপর শুরু হতো জলকেলি রিসোর্টের সুইমিং পুলে। সাঁতার না শেখাটা জীবনের এক বড় ভুল হয়ে থাকবে চিরকাল! আফসুস শুধুই আফসুস!



তবে ওই স্বর্ণকেশীর পুঁচকে কুকুর কি কখনো পারবে আমার দিয়ানার সাথে পাল্লা দিয়ে হাজার মিটার উঁচু পাহাড় ডিঙোতে?  তিন মাস বয়স থাকতেই তো দিয়ানাকে নিয়ে প্রথমবার হাইকিঙে গিয়েছি আমি আর এখন ৭ বছরের পূর্ণবয়স্ক কুকুর। লেদ্রো লেকটা চারপাশ দিয়ে ঘিরে রেখেছে প্রায় দুই হাজার মিটার উঁচু পর্বতশৃঙ্গগুলি। হাইকিঙের উত্তম পরিবেশ আর আইনের বিধিনিষেধ না থাকাটা উপভোগ করেছি অনেক। দিয়ানা তো আশা করি অনেকদিন মনে রাখবে লেদ্রো হ্রদে যাপিত ছুটিটা।



মাউন্টেন বাইক প্রেমীদের অভয়ারণ্য হিসেবে এই উপত্যকা বেশ বিখ্যাত। রিসোর্টের সেক্রেটারি মিকেলা নিজেও এই লাইনের মানুষ। সাইকেলে চেপে পাহাড়ের চুড়ায় দলবেঁধে যাবার অনেক গল্প করেছে আমার কাছে। আমি চুপ করে থাকি, দ্বিচক্রযান চালানো শিখতেই আমি কাটিয়ে দিয়েছি ১৬টি বসন্ত! মাউন্টেন বাইক ছুঁয়ে দেখতেও আমার ভয় লাগে। ফটোগ্রাফির শখও আছে মিকেলার। বন্ধুবৎসল এই রমণী ফেসবুকের বন্ধুতালিকায় আমাকে রেখে নিজেও ধন্য হয়েছে আমাকেও ধন্য করেছে! (প্রায় হাজার ছুঁইছুঁই ওর বহুদেশি বন্ধুতালিকায় আমিই একমাত্র বঙ্গসন্তান, আমিও ওর অনুমতি নিয়ে ওর ক্যামেরায় তোলা কিছু ভাল ছবি সচলে ছেপে দিতে পারলাম)।  







…… জিপসি


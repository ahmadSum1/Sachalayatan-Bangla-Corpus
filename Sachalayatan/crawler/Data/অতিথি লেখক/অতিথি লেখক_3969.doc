অনুভূতির অবয়বের কঙ্কাল



তারপর আমাদের অবিশ্রাম পরিণয় ঘটে চিরাচরিত জিঘাংসায়
তোমার শান্ত সুপ্তি ভেঙে, জমে তৃপ্তিহীনতার ক্লান্ত শ্বাস
রোমকূপে কোলাহল আর বিতর্ক জুড়ে দেয় সম্পর্কের চিতাবাঘেরা।
একদম বানোয়াট করি রাত্রিযাপন মোরা, দিনাতিপাতে
একঘেঁয়ে নিয়মানুগতা। পুলকে জাগে সন্দেহ,
পিপাসার্ত ফুসফুস পোড়ে ঈর্ষায়, অহেতুক!
মগজে বাসা বাধেঁ তাবৎ রাজনীতি লিঙ্গের,
শিখিয়ে দেয় চতুর্দিকের শ্বাপদ-মানব-মানবী।
প্রণয়কে বিশ্বাস নেই ভাঁওতাবাজ এই হৃদয়ের,
রিপুর পীড়ন আজ শরীরের নম্রতাকে শুধুই-
জটিল সমীকরণ সরল হয়, বাস্তবিকতায়।
তুমি আমি দূরে সরি ধীরে ধীরে দ্বীপপুঞ্জের মত
ছিঁড়ে ছিঁড়ে যায় যত টানটান আবেগের ঢেউয়েরা,
ত্বকে ত্বক মিশিয়ে শরীরে শরীর থাকে পড়ে অভ্যস্ত,
কিন্তু বিষাদ-প্রান্তর হৃদয় আজ পুড়ে খাক একাকী!
আন্দালিব নিজাম
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%6e%64%61%6c%69%62%6e%69%7a%61%6d%40%79%61%68%6f%6f%2e%63%6f%6d%22%3e%61%6e%64%61%6c%69%62%6e%69%7a%61%6d%40%79%61%68%6f%6f%2e%63%6f%6d%3c%2f%61%3e%27%29%3b'))


মুসান্দামে মেঘ-বৃষ্টি-রোদ



মুসান্দামে প্রথম বার ঘুরে আসার অভিজ্ঞতা আগেরবার বলেছিলাম - দ্বিতীয়বার যাওয়ার গল্পটা লিখব লিখব করেও হয়ে উঠে নি। আজ মনে হলো লিখেই ফেলি - ঘুমের ঘোরে লিখা, অজান্তে কোনো ভুল চুক হয়ে গেলে পাঠক নিজ গুনে ক্ষমা করে দিবেন দয়া করে।
একঘেয়ে ছকবাঁধা জীবন থেকে মুক্তি পেতে ফেব্রুয়ারির এক সকালে চারটি গাড়ির কাফেলা নিয়ে আমরা বেড়িয়ে পড়লাম মুসান্দামের উদ্দ্যেশে।দুবাইতে সেই সাত সকালেই খটমটে রোদ্দুর - আবহাওয়া পূর্বাভাস বলছিল বৃষ্টি হবে, কিন্তু মেঘের তো ছিটে ফোটাও চোখে পড়ছে না। তবু কেন যেন জ্যাকেটটা নিয়েই নিলাম । চারটে গাড়ির কাফেলা নিয়ে যাত্রা শুরু করলাম - শারজাহ পেরুতে না পেরুতেই দেখি মেঘের আনাগোনা শুরু। রাস আল খাইমাহ তে ঢুকতেই মুষলধারে বর্ষণ - ছুটির দিনে খালি হাইওয়ে ধরে আমাদের গাড়ি ঝুম বর্ষায় চলছে – দু’পাশে ভেজা বালির মরুভূমি - যারা ড্রাইভিং পছন্দ করেন তাদের জন্য দারুন ভালো লাগার আবহাওয়া।
আগেরবার মন্টুদার গাড়ির ইন্সুরেন্স না থাকায় একটু ঝক্কি পোহাতে হয়েছিল। এবার মন্টুদা আর সে ঝামেলায় যান নি - আগে থেকেই সব করে নিয়ে এসেছেন। নির্বিঘ্নেই সীমানা পেড়িয়ে ঢুকে গেলাম মুসান্দাম উপদ্বীপে।  বৃষ্টির দিন বলেই বোধহয় চেক পয়েন্টে ভীড় কম ছিল। চেক পয়েন্ট পেড়িয়ে রাস্তার মোড় ঘুরতেই পাহাড়ের উপর রাস্তা চলে গেছে - মেঘলা আকাশের নিচে একপাশে উত্তাল আরব সাগর, আরেক পাশে পাহাড়ের সারি।  মরুভূমিতে থেকে থেকে  আমাদের বৃষ্টি-তৃষিত মন এই বৃষ্টি আর মেঘ দেখে আর সইতে পারল না, ছোট একটা পোতাশ্রয়ের পাশে থেমে আমরা সবাই আক্ষরিক অর্থেই চাতক পাখির মত মুখ উঁচু করে বৃষ্টির পানিতে মন ভরিয়ে নিলাম।
ঝিরি ঝিরি বৃষ্টি আর দমকা হাওয়ার মাঝে হেঁটে হেঁটে চলে গেলাম পায়ে চলা পথটির শেষ মাথায়।  পাথরের  উপর বসে পাহাড়ের দিকে তাকাতেই মন উদাস হয়ে গেল - সবুজ সাগরের মাঝে পাথুরে পথের ওপাশে পাহাড়, দুই পাহাড়ের মাঝে আরেক পাহাড় - তার উপর মেঘের চাদর।  মরু পাহাড়ের দেশে এমন দৃশ্য বড়ই বিরল - জীবনের পথে একা চলার যে সিদ্ধান্ত নিয়েছি তার জন্য খুব কমই আফসোস হয়, কিন্তু সেদিন মনে হয়েছিল এমন পরিবেশে কেউ একজন পাশে থাকলে হয়ত বেশ হত। 

পাথরে ছিটকে আসা পানি আর বৃষ্টিতে পুরোপুরি ভিজে যাওয়ার আগেই আবার গাড়িতে উঠলাম।  এবার গন্তব্য বাশা সৈকত, দুপুরের খাবার ওখানেই রান্না হবে।  বাশা সৈকত দুই পাহাড়ের মাঝে বেশ লম্বা একটা বালুময় সৈকত - বার বি কিউ করার জন্য এমন খোলা জায়গা মোটেও উপযুক্ত নয় তা আমরা একটু পরেই টের পেলাম।  যখন আমরা বাশা সৈকতে এসে পৌছালাম তখনও আকাশে ঘন কালো মেঘের সারি - কিন্তু বাতাসটা বেশ জোরালো। বার বি কিউ মেশিনে কয়লা জ্বালাতে গিয়ে বাতাসের শক্তি টের পেলাম - যতই চেষ্টা করি, কিছুতেই জ্বলে না।  তখন মশাদা বুদ্ধি দিলেন গাড়িগুলো ঘুরিয়ে পাহাড়ের উল্টোদিকে একটা দেয়ালের মত করে রাখতে - তারপর গাড়িগুলোর মাঝে যেই অল্প জায়গা থাকবে তাতে ভাবিদের চেয়ারে বসিয়ে দেয়া হবে , তাতে বাতাস চলাচল বন্ধ না হলেও জোর পাবে না।  লাগসই বুদ্ধি - কিন্তু ভাবি সম্প্রদায় একটু নাখোশ হলেন, কারণ এভাবে এক গাড়ি তফাতে বসে গল্প করতে কষ্ট হয় !! 


কিন্তু পেটপুজোর অন্য কোনো উপায় না থাকায় অগত্যা বসতেই হলো।  ঘরে ছেলেরা রান্না করতে যতোই আপত্তি জানাই না কেন (কিছু ব্যতিক্রম ছাড়া) - পিকনিকে রান্না পুড়াতে বা বার বি কিউ করতে আমাদের আগ্রহের অভাব নেই।  এক ঘন্টার মধ্যেই মাংশ আর মাছ পুড়িয়ে আমরা দাবি করলাম খাবার রেডি - ভাগ্যিস বাচ্চাদের খাবার আলাদা করে আনা হয়েছিল, নইলে সব বীরত্ব ফাঁটা বেলুনের মত চুপসে যেত। খাবার (!) শেষ হওয়ার পর আমরা একটু খাঁটি বাঙালির মত এন্তার রাজা উজির মেরে আমরা যাত্রা শুরু করলাম মুসান্দাম উপদ্বীপের সবচেয়ে উঁচু রাস্তার দিকে - পাহাড়ের নাম খোর আল নাজদা।     
পাহাড় আর সমুদ্রের মাঝ দিয়ে আঁকা বাঁকা সড়ক দিয়ে আমরা এগিয়ে চললাম খাসাব প্রদেশের পাহাড়ি অঞ্চলে। একসময় আমরা পাহাড়ের সারি পিছে ফেলে কিছুটা সমতল এলাকায় পৌছে গেলাম।  এখন আমাদের দু'পাশে পাহাড় আর মাঝখান দিয়ে পিচঢালা মহা সড়ক। রাস্তার পাশে একটু পর পর কিছু পোল গাথা আছে, যাতে পানির উচ্চতা আর বিপদসীমা লেখা আছে - বুঝলাম এই রাস্তায় প্রায়ই পাহাড়ি ঢল নামে।   আজ বেশ ভালো বৃষ্টি হয়েছে - মনে মনে একটু শঙ্কিত হলাম।  এখন যদিও খট খটে রোদ্দুর, বৃষ্টি নেমে এলে ঝামেলায় পড়তে পারি।

আধা ঘন্টা চলার পর আমরা পাকা মহা সড়ক ছেড়ে একটু পাথুড়ে পথে উঠে এলাম।  পাহাড়ের গা বেয়ে কাঁচা রাস্তা ধীরে ধীরে উপরে উঠে গেছে - এক পাশে আগ্নেয় শিলার কঠিন দেয়াল, গাড়িতে লাগলে গাড়ি বাতিল।  আরেক পাশে কিছুই নেই - কোনো ভাবে ফসকে গেলে জীবনটাই বাতিল।  রাস্তায় প্রচুর আলগা নুড়ি পাথর, কোনো রকমে দুটি গাড়ি পাশাপাশি যেতে পারে। ওমান সরকার এখনো এই জায়গাটায় হাত লাগায় নি।  আমার গাড়ি ফোর হুইল ড্রাইভ না -  তখন চেহারা স্বাভাবিক রাখার চেষ্টা করে গেলেও এখন বলতে দ্বিধা নেই - এটা আমার জীবনের সবচেয়ে চ্যালেঞ্জিং ড্রাইভিং ছিল।  বিশেষ করে যখন পিছনের সিটে তিন বছরের ভাতিজি বসে ছিল।  

আঁকা বাঁকা এই পথটা অত্যন্ত সাবধানে কাটিয়ে আমরা যখন পাহাড়ের মাথায় উঠলাম, তখন মনটা একটু দমে গেল। জায়গাটা একটু মালভূমির মত সমান, আর কিছু নেই - সেখানে গাড়িগুলো রেখে দশ কদম সামনে এগোতেই চোখে পড়ল এক অসাধারণ দৃশ্য।  এমন দৃশ্য ওমানে দেখব আশা করিনি, বন্ধুবর শারাফিনকে ধন্যবাদ এমন জায়গার খোঁজ দেয়ার জন্য।  

তিন পাহাড়ের মাঝে মৃদু তরঙ্গায়িত এক নীল উপসাগর।পাহাড়ের চূড়ার সুনসান নিস্তব্ধতার মাঝে ওই নীল সাগর আর ধুসর পাহাড়ের মিতালি এক অপার্থিব অনুভুতি এনে দিয়েছিল - সে অনুভুতি লেখায় প্রকাশ করার ক্ষমতা ঈশ্বর আমায় দেন নি ....
মরুচারী


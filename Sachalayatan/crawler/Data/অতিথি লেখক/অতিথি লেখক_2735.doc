বাংলা উইকিপিডিয়ায় লেখালেখি



সচলায়তনে বাংলায় ব্লগ লেখালেখি করে যারা বাংলাকে তুলে ধরছেন, বাংলার চর্চা বাড়িয়ে দিয়েছেন, তাদের সকলেই কি বাংলা উইকিপিডিয়ায় লেখালেখি করেন? প্রশাসক হলে হয়তো সেটা বলতে পারতাম, তবে দুঃখের বিষয় আমি প্রশাসক নই।
উইকিপিডিয়ায় লেখালেখি করার জন্য অনেককেই পেয়েছি, কিন্তু দুর্ভাগ্য, বাংলা উইকিপিডিয়ায় লেখালেখি করানোর জন্য কাউকে পাইনি তেমন একটা কারণ বাংলায় টাইপ সবাই জানেনা আর যারা কিছুটা চেষ্টা করতে রাজি, তাদেরকে বলে কয়েও অভ্র'র ফনেটিক লেখালেখিতেও রাজি করানো যায় না।
তাহলে কিভাবে এগুবে বাংলা উইকিপিডিয়া?
বাংলা উইকিপিডিয়ায় লেখালেখি করতে গেলে সবচেয়ে বড় যে সমস্যাটি, সেটা হলো পর্যাপ্ত তথ্যের অভাব। বিদেশী তথ্যগুলো ইংরেজি মাধ্যমে থাকলেও বাংলাদেশ সংশ্লিষ্ট দেশীয় তথ্যগুলো ইংরেজি কিংবা বাংলা মাধ্যমে সম্পূর্ণ অপ্রতুল। অনলাইনে যে পরিমাণ আছে তার বেশিরভাগ ব্লগসাইট আর ফোরামের কল্যাণে, যার কোনোটিই উইকিপিডিয়ায় তথ্যসূত্র হিসেবে ব্যবহার করা যায় না।
আমি একটা উদ্যোগ নিয়ে উইকিপিডিয়ায় নেমেছিলাম ইন্টারনেট হাতে পেতেই, আর তা হলো বাংলাদেশকে, বাংলাদেশের 'মাথা'দেরকে যথাসম্ভব উইকিপিডিয়ায় পরিচয় করিয়ে দেবো। কিন্তু হায়, দুয়েকজনকে সম্ভব হলেও সকলকে পরিচয় করিয়ে দেয়া সম্ভব হয়নি আমার পক্ষে শুধুমাত্র পর্যাপ্ত তথ্যসূত্র না থাকার কারণে। উল্লেখযোগ্যতা প্রমাণের অভাবে মুছে ফেলা হয় সেসব নিবন্ধ।
অথচ হয়তো কোনো না কোনো ব্যক্তির কাছে অফলাইনে প্রচুর তথ্য ছিলো তথ্যসূত্রসহ। তাই উইকিপিডিয়ায় লেখালেখির জন্য আরো বেশি সচেতন লেখক দরকার, যারা প্রতিনিয়ত অবদান রাখবেন, চোখ রাখবেন নিবন্ধগুলোর উপর, উল্লেখযোগ্যতার জন্য আটকে থাকা নিবন্ধগুলোকে উল্লেখযোগ্যতা প্রমাণকে নিজের কাজ মনে করবেন।
কারণ একটা নিবন্ধ উইকিপিডিয়ায় লেখা হয়নি, তাতেই কিছুই আসে যায় না উইকিপিডিয়ার। কিন্তু একটা নিবন্ধ প্রায় সমাপ্তির পথে অথচ সেটা মুছে ফেলা হবে উল্লেখযোগ্যতার অভাবে, এটা আমার কাছে বেশ দুঃখজনক।
তাই সকলের সম্মিলিত প্রচেষ্টা চাই বাংলা উইকিপিডিয়ার লেখালেখির জগতে। যেন আমার কাছে তথ্যসূত্র থাকাসত্ত্বেয় কোনো নিবন্ধকে উল্লেখযোগ্যতা প্রমাণের অভাবে মুছে যেতে না হয়।
ধন্যবাদ।
মঈনুল ইসলাম
জুন ৮, ২০১০


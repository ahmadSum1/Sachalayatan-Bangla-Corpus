জাগো: স্বপ্ন দেখতে দোষ কোথায়?



কালকে সকালে প্রফেসর আর রিসার্চ গ্রুপের সাথে মিটিং। সাধারনত অন্যান্য দিন বিকেলে ক্লাস থাকে বা ল্যাবে যায় বিধায় ভোরের দিকে ঘুমিয়ে দুপুরে উঠি, কিন্তু বাই-উইকলি মিটিংয়ের আগেরদিন রাতে খুব তাড়াতাড়ি ঘুমিয়ে যাই। আজও তাই হত, কিন্তু ঘুমানোর আগে হঠাৎ করে ইচ্ছে হল ফেইসবুকে একটা ঢু মারি। তাতেই বিপত্তিটা হল। হঠাৎ চোখে পড়ল ‘জাগো’ নামের ফাউন্ডেশন নিয়ে একটা নোট এবং একটা স্ট্যাটাসে। স্ট্যাটাসের নিচে দেয়া লিংকে ক্লিক করে সামুতে গিয়ে অনেকগুলো ছবি সম্বলিত একটা পোস্ট এবং তৎসম্পর্কিত মন্তব্যগুলো গিললাম কিছুক্ষণ ধরে। নোট, পোস্ট এবং স্ট্যাটাস সবগুলোর নিচেই উভয় রকম (ভাল কাজ বলে শুভ কামনা এবং খারাপ বলে সমালোচনা) মন্তব্য দেখতে পেলাম। প্রশংসাসূচক মন্তব্যকারীরা বলছেন কিছু না করার চেয়ে ওরা একদিনের জন্য হলেও পথশিশুদের মুখে হাসি ফোটাচ্ছে, পথশিশুরা একদিনের জন্য হলেও বিশুদ্ধ খাবার খাচ্ছে এবং পানি পান করছে। সমালোচনাকারীরা বলছেন, ইংলিশ মিডিয়ামের কিছু পাঙ্ক ডিজুস পোলামাইয়া গলায় ক্যামেরা ঝুলিয়ে আর মুখে চিকেন ফ্রাই পুরে দিয়ে রাস্তায় ঘুরে ঘুরে ফ্যাশন করছে, এটার কোন ভাল দিক নেই, একদিনের জন্য এ শিশুদের খাইয়ে, পার্কে ঘুরিয়ে ওদের দুরাবস্থার কোন স্থায়ী সমাধান হবে না, এ ছেলেমেয়েগুলো সার্টিফিকেটের জন্য এসব করছে, এটা হল মিডিয়ার স্টান্টবাজি, ইত্যাদি। মন্তব্য গুলো দেখে কিছু না লিখে পারলাম না, তাই ঘুমালে উঠতে পারবনা ভেবে না ঘুমানোর সিদ্ধান্ত নিলাম; কালকে তো উইকেন্ড, ব্যাপক ঘুম দেয়া যাবে।
আমি আমার কিছু অত্যন্ত বিজ্ঞান-প্রেমী বন্ধুদের বুয়েটে একটা বিজ্ঞান ক্লাব করার আন্তরিক প্রয়াসে সঙ্গ দেয়া ছাড়া তেমন কোন ভলান্টিয়ার সংগঠনের সাথে জড়িত ছিলাম না। তাই এ বিষয়ে আমার কোন বাস্তব অভিজ্ঞতা নেই। যাই হোক, আজ দুপুরের দিকে আরিফ জেবতিক ভাইয়ের একটা স্ট্যাটাস দেখার আগ পর্যন্ত ‘জাগো’ নামের কোন সংগঠন আছে আমার জানা ছিল না, আজকেই জানলাম। দুপুরে ভালমত পড়ি নাই, এখন পড়লাম। দেখলাম, তাদের একটা ওয়েবসাইট (www.jaago.com.bd) আছে, ফেইসবুকে একটা গ্রুপ আছে, এবং উইকিপেডিয়াতে একটা পেইজও আছে। ওয়েবসাইটে গিয়ে দেখলাম পার্টনার অরগানাইজেশনের মধ্যে আছে নোভার্টিস আর ওয়ান্ডারল্যান্ডের মত গ্রুপ এবং করপোরেট পার্টনার হিসেবে আছে স্ট্যান্ডার্ড চাটার্ড, ঢাকা ব্যাংক, ডিএইচএলের মত অরগানাইজেশনগুলো। সংগঠনটির প্রজেক্ট গুলো হল হেলদি লিভিং, উইমেন অ্যামপাওয়ারমেন্ট, ফার্স্ট এইড, ফ্রী স্কুলিং, ইত্যাদি।
বিশ্ববিদ্যালয়ের কিছু ছাত্রছাত্রী যুক্ত থাকলেও জাগোর বেশিরভাগ ভলান্টিয়ারই ইংলিশ মিডিয়াম স্কুলের ছাত্রছাত্রী। আমাদের দেশে ইংলিশ মিডিয়াম স্কুলে পড়ে বড় লোকের ছেলেমেয়েরা এবং এদের প্রায় সবাই ছোট বেলা থেকেই এসি গাড়িতে চড়ে স্কুলে যায়, বেড়াতে যায়, শপিংয়ে যায়। এদের জগতে দেশের বাস্তবতার বিন্দুমাত্র ছাপ থাকে না। এদের সাথে আমজনতা এবং তাদের জীবনবস্থার কোন পরিচয় বা সংযোগ থাকে না। সবচেয়ে বড় কথা, এদের বেশিরভাগই এ-লেভেল শেষ করে বা তার আগে বিদেশ চলে যায়। এদের কথাবার্তায় ইংরেজীর আধিক্য থাকে, পোশাকে পাশ্চাত্যের ছাপ থাকে, ইত্যাদি। এসবকিছু বিবেচনা করে এদেরকে আমরা অন্য একটা কাতারে ফেলে দিই এই বলে যে এদের দিয়ে দেশের কিছু হবে না। 
এখন এদের মধ্য থেকে কোন টাইট জিন্স আর টি-শার্ট পরা কোন মেয়ে যদি তীব্রগরমে আর যানজটে কোনঠাসা নগরীর কোন এক ব্যস্ত রাস্তায় ৩-৪ ঘন্টা দাঁড়িয়ে ফুল বিক্রি করে, পথ শিশুদের সাথে আড্ডা দেয় তা কোন যুক্তিতে খারাপ বলা যায় আমার বোধগম্য হয় না। যদি সে সার্টিফিকেটের জন্য করে, যদি সে কিছু নাবুঝেও করে, তবুও কী এটাকে খারাপ বলা যায়? যায় না, কারন আমরা তো ধরেই নিয়েছি ওদের দিয়ে কিছুই হবে না। একদিনের জন্য হলেও কষ্টটা তো বুঝতে পারছে। আমি মনে প্রাণে বিশ্বাস করি ছোট কোন ঘটনা বা অনুভূতি, এমনকি কারো চাহনি জীবনের গতি পরিবর্তন করে দিতে পারে। এক অসহায় পথশিশুর ক্ষণিকের হাসি, কারো ‘আফা’ ডাক এই মেয়েটার মনে বাস্তবতার চেহারাটা এঁকে দিতে পারে। যে কখনো ঢাকার রাস্তায় খর রোদে হাঁটেনি, একদিনে ৩-৪ ঘন্টা দাঁড়িয়ে তার অনেক ধারনা পরিবর্তন হতে পারে। এই পরিবর্তনের কাছে সার্টিফিকেটতো তুচ্ছই। মিডিয়া স্টান্ট বাজি করছে কীনা দেখা একটা ফালতু ইস্যু আজকাল। মিডিয়া স্টান্ট বাজি করছে না কোথায়!! রাজনীতি, পদ্মাসেতু, নির্বাচন, ক্রিকেট থেকে শুরু করে কোথাকার কোন গরীব অসহায় কিন্তু মেধাবী ছেলে ভাল রেজাল্ট করেছে তাকে নিয়েও স্টান্টবাজি চলছে। সুতরাং এটা কোন গুরুত্বপূর্ণ পয়েন্ট না।
কারো কারো মন্তব্য দেখে ভাবতেই পারছি না মানুষের মন এত নোংরা হতে পারে। কিছু মানুষের চোখ থাকে কোন মেয়ে কী পোশাক পড়েছে, জিন্সটা টাউট কীনা এসবের দিকে। আবার কেউ কেউ প্রশ্ন করেছেন, এরা যে পথে ঘাটে মানুষের কাছ থেকে টাকা তুলছে তা যাবে কোথায়। এ প্রশ্নটা না করে এ সংগঠনের উদ্দশ্য দেখে নিলেই তো হয়। কেউ যদি মনে করে টাকাগুলো এ ছেলেমেয়েরা মেরে খাবে তাহলে তার মানসিক সুস্থতা নিয়ে আমি প্রশ্ন করব। ছবি তোলার ব্যাপারে বলব, ওদের মধ্যে উচ্ছলতা আছে, ওদের ভাবনাগুলো এত পরিপক্ক না, আর ছবি তুললেই বা কী যায় আসে। সমালোচনাগুলোর মধ্যে গঠনমূলক কিছু দেখিনি। সব ধরনের কাজেই শুরুতে অপরিপক্কতা এবং সীমাবদ্ধতা থাকে এটাই স্বাভাবিক। সময়ের সাথে সাথে সব ঠিক হয়ে যাবে।
ব্যবসায়িক পলিসি হিসেবে হোক বা ভাল উদ্দেশ্যেই হোক, আলু পত্রিকার সংগঠন ‘বন্ধুসভা’ সেবামূলক কাজ করে, তাছাড়া ডাচ বাংলা ব্যাংক এবং অন্যান্য অনেক প্রতিষ্ঠান সমাজ সেবামূলক কাজ করে। ‘জাগো’ সংগঠনের সাথেও যুক্ত আছে বড় কিছু সংগঠন। আমরা অবশ্যই আশাকরি এবং আশাবাদী, এসব সংগঠন পথশিশুদের মৌলিক অধিকার নিশ্চিত করার জন্য ভাল কিছুই করবে।
পরিশেষে বলব, এসি গাড়ির পরিবর্তে ঘন্টাখানেক প্রচন্ড গরমে রাস্তায় দাঁড়িয়ে থাকলে এসব ছেলেমেয়েদের উন্নতি তথা দেশের মঙ্গলই হবে। আগে থেকেই খারাপ কিছু ভাবলে উন্নতি আশা করা যায় না।
-অরিত্র অরিত্র


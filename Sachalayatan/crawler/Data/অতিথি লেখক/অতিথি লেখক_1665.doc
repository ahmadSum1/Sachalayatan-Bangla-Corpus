 কেন আমরা ভুলে গেলাম  মজলুম জননেতা মওলানা আব্দুল হামিদ খান ভাসানীকে?




 মজলুম জননেতা মওলানা আব্দুল হামিদ খান ভাসানী ছিলেন এদেশের নির্যাতিত-নিপীড়িত , মেহনতি মানুষের মুক্তির দিশারী।  বায়ান্নর আন্দোলনের  ভাষা তিনি উল্লেখযোগ্য ভূমিকা রেখেছিলেন। ভাষা আন্দোলনের সময় গঠিত  সর্বদলীয় রাষ্ট্রভাষা কর্মপরিষদ এর সভাপতি ছিলেন। ভাষা আন্দোলনে বলিষ্ঠ ভূমিকা রাখার জন্য তিনি কারাবরণ পর্যন্ত করেছিলেন। ৬৯ এর আন্দোলনেও তিনি উল্লেখযোগ্য ভূমিকা পালন করেছিলেন। স্বাধীন বাংলাদেশের জন্য বিলম্বে হলেও তিনি যে ভূমিকা রেখেছিলেন তা একেবারে ফেলে দেবার মত নয়।
কৃষক আন্দোলনের নেতা হিসেবে তার রাজনৈতিক জীবনের শুরু। তিনি সবসময় রাজনীতি করেছেন অধিকার বঞ্চিত মানুষের জন্য। দ্বিজাতিতত্ত্বের ভিত্তিতে সৃষ্টি হওয়া পাকিস্তানে তিনি উড়িয়েছিলেন অসাম্প্রদায়িক রাজনীতির পতাকা।  গত ১৭ ই নভেম্বর ছিল মজলুম জননেতা মওলানা আব্দুল হামিদ খান ভাসানীর ৩৫ তম মৃত্যুবার্ষিকী। আমরা এই মহান নেতাকে সেইভাবে মনে রাখতে পারিনি। বাম চেতনায় বিশ্বাসী মানুষেরাও তেমনিভাবে স্মরণ করেনি। ফেইসবুক এ বেশ কিছু মানুষের স্ট্যাটাস দেখলাম। অবাক করা বিষয় স্ট্যাটাস-দাতাদের অনেকে আবার সাম্প্রদায়িক চেতনায় বিশ্বাসী। জামাতের ব্লগ সোনার বাংলাতে দেখলাম মওলানা ভাসানীকে নিয়ে লিখিত লেখার লিঙ্ক। কেন ধর্মান্ধদের ভাসানী স্মরণ?  আসুন দেখা যাক কেন অসাম্প্রদায়িক  চেতনায় বিশ্বাসী মানুষ এই মহান নেতাকে মনে রাখতে পারিনি, কেন ধর্মান্ধরা অস্পষ্ট হলেও অসাম্প্রদায়িক এই নেতাকে স্মরণ করছে। শোনা যাক ইতিহাসের কথা।
৬ দফা আন্দোলনে মওলানা ভাসানীর বিরোধীতাঃ
১৯৬৬ সালে বঙ্গবন্ধু শেখ মুজিবুর রহমান ও তাঁর আওয়ামী লীগ বাঙালির মুক্তির সনদ ৬ দফা প্রকাশ করে। ৬ দফার সুস্পষ্ট লক্ষ্য ছিল বাঙালি জাতির অর্থনৈতিক, রাজনৈতিক ও সাংস্কৃতিক মুক্তি। পূর্ববাংলার পূর্ণ স্বায়ত্তশাসনের লক্ষ্যে প্রণীত এই ৬-দফার ব্যাপারে বামপন্থীদের মধ্যে মিশ্র প্রতিক্রিয়া দেখা যায়। তৎকালীন পূর্ব পাকিস্তানের কমিউনিস্ট পার্টি আন্তর্জাতিকভাবে কমিউনিস্ট আন্দোলনের বিভক্তির কারণে ৬-দফা কর্মসূচি সমর্থন করা থেকে বিরত থাকে। কিছুটা বিলম্বে হলেও ছাত্র ইউনিয়ন ৬-দফা দাবি সমর্থন করে কিন্তু চীন পন্থী কমিউনিস্ট পার্টির নেতারা ৬-দফাকে পাকিস্তানের সংহতি বিনষ্টকারী ও বিদেশি শক্তি দ্বারা প্রণীত বলে প্রচার চালায়। এদের বক্তব্যের ভাষা এবং আইয়ুব-ভুট্টো-গোলাম আযমদের বক্তব্যের ভাষা ছিল একইরকম। চীনপন্থি উগ্র বামপন্থীদের দ্বারা প্রভাবিত মওলানা ভাসানী ৬ দফাকে সাম্রাজ্যবাদী প্রক্রিয়ার অংশ হিশেবে উল্লেখ করে একে প্রত্যাখ্যান করলেন এবং সংসদীয় গণতন্ত্র, প্রাদেশিক স্বায়ত্তশাসন, স্বৈরাচারী একনায়কতন্ত্রের অবসান এবং সমাজতন্ত্রের জন্য সাম্রাজ্যবাদ-বিরোধী সংগ্রাম প্রভৃতি দাবির উল্লেখ করে ১৪ দফা পেশ করেন। কিন্তু বাঙালি তার মুক্তির সনদ হিসেবে ছয় দফাকে গ্রহণ করল। 
শুরু হল আইয়ুব বিরোধী তীব্র আন্দোলন। আইয়ুব বিরোধী আন্দোলনে ইসলামিক ধারা গুলোও অংশগ্রহণ করেছিল কিন্তু লক্ষ্য ছিল পাকিস্তানের আদর্শ ও সংহতির রক্ষা। তাই এদের কাছেও বাঙালির মুক্তির সনদ গ্রহণযোগ্য হল না। এদের নেতা গোলাম আযম শুরু করল ছয়দফা বিরোধী তৎপরতা, এদের তৎপরতাকে বেগবান করল আমাদের মওলানা ভাসানীর ১৪ দফা। যাহোক সকল ষড়যন্ত্র কে রুখে দিয়ে বাঙালি ছয় দফাকেই গ্রহণ করল, তীব্র আন্দোলনের মুখে নড়ে উঠল আইয়ুব এর গদি। গদি রক্ষার জন্য হাজির হল ‘আগরতলা ষড়যন্ত্র মামলা’, বন্দী হলেন বাঙালির মুক্তির সনদের নেতা শেখ মুজিব।
৬০ এর দশকে মওলানা ভাসানী বাঙালির জাতীয় আন্দোলনে সমাজতন্ত্রের নামে সবসময় নেতিবাচক ভূমিকা পালন করেছেন। প্রাদেশিক স্বায়ত্তশাসন চাইলেও তার রাজনীতির মূলকথা ছিল পাকিস্তানের সংহতি ও ভারতবিরোধীতা।  মওলানা ভাসানী বললেন[১]-

পৃথিবীর মজলুম মানুষ সবাই এক, তারা যেখানেই বাস করুক। তাছাড়া বেশি বাংলা বাংলা করলে পাকিস্তান ভেঙে যাবে। পৃথিবীর বৃহত্তম মুসলিম রাষ্ট্র, এই দেশকে তোমরা ভাঙতে চাও? তা আমি হতে দেব না


মওলানা ভাসানী ছিলেন আইয়ুব এর পররাষ্ট্র নীতির সমর্থক। নেতা মাও-এর পরামর্শে বেশীরভাগ সময়ে বিভিন্ন ভাবে আইয়ুব এর পক্ষ নিয়েছেন। আইয়ুব তাঁকে তাঁকে অনেক কিছু দিয়েছেন। ১৯৬৩ সালে আইয়ুব মওলানা ভাসানীকে চীনের বিপ্লব বার্ষিকী অনুষ্ঠানে যোগ দেয়ার জন্য পাঠান। এভাবেই ৬০ দশকের বাঙালির মুক্তির আন্দোলনে সবসময় নেতিবাচক ভূমিকা পালন করেছেন। প্রকৃতপক্ষে ৬ দফার সমালোচনা ও এর বিকল্প হিশেবে ১৪ দফা পেশ করে তিনি সাম্রাজ্যবাদ-বিরোধী আন্তর্জাতিক রাজনীতির আড়ালে তিনি বাঙালির মুক্তির আন্দোলনকে হয় এড়িয়ে গেছেন না হয় বিরোধিতা করছেন। উনি এসময় বাঙালিকে পরাধীন রেখে অর্থনৈতিক মুক্তির স্বপ্ন দেখিয়েছেন। অপরদিকে বাঙালির নেতা শেখ মুজিবুর রহমান আগে চেয়েছিলেন পরাধীনতা থেকে মুক্তি এরপরে অর্থনৈতিক মুক্তি। শেখ মুজিবুর রহমান ঠিকি বুঝছিলেন পরাধীন থেকে অর্থনৈতিক  মুক্তি সম্ভব নয়।  পরাধীন বাঙালি স্বাধীনতা চেয়েছিল বলে নেতা হিশেবে বঙ্গবন্ধু শেখ মুজিবুর রহমান গ্রহণ করেছিল।  মওলানা ভাসানী সাম্রাজ্যবাদের বিরোধিতা করতে গিয়ে বাঙালির স্বাধিকারের আন্দোলনকে সবসময় উপেক্ষা করেছেন কিন্তু  বাঙালির শোষক সাম্রাজ্যবাদীরা তাঁকে ব্যবহার করে গেছে সুকৌশলে।
৭০ এর নির্বাচনে মওলানা ভাসানীর নেতিবাচক ভূমিকা:
৭০ নির্বাচনে গণ রায়ের মাধ্যমের বাঙালীর মুক্তির আন্দোলন জোড়াল হয়েছিল। এই নির্বাচনের ফলাফল স্বাধীনতার স্বপ্নকে বাস্তব রূপ দিয়েছিল। কিন্তু মওলানা ভাসানী  সত্তরের এই ঐতিহাসিক নির্বাচন বর্জন করেছিলেন। ১৯৭০ সালের  ১২ নভেম্বরের ঘূর্ণিঝড়ের পর মওলানা ভাসানী নির্বাচন বয়কটের আহ্বান জানিয়ে বলেন-

ভোটের আগে ভাত চাই


তিনি নির্বাচনে অংশগ্রহণকারীদের লক্ষ লক্ষ মানুষের লাশের উপরে দাঁড়িয়ে কোটি কোটি টাকা ব্যয়ের অভিযোগে অভিযুক্ত করেন। মওলানা ভাসানী বলেন [২]-

‘তাদের ব্যাপারে আমি কিছুই বলতে চাই না, তারা নিজেরাই বলুন যে তারা জাতীয় শত্রু না মিত্র


তিনি শেখ মুজিবুর রহমানকে উদ্দেশ্য করে বলেন [২,৩]-

মুজিব, তুমি স্বাধীন পূর্ব পাকিস্তান সংগ্রামে যোগ দাও। যদি আমেরিকা ও ইয়াহিয়ার স্বার্থে কাজ করো তাহলে আওয়ামী লীগের কবর ’৭০ সালে অনিবার্য


মওলানা ভাসানীর আহ্বান উপেক্ষা করে বঙ্গবন্ধু শেখ মুজিবুর রহমান রাজনৈতিক দূরদর্শিতার প্রমাণ দিলেন। হঠকারী উক্তি উচ্চারণ করে তথাকথিত বিপ্লবী দায়িত্ব পালনের বাহবা গ্রহণ অপেক্ষা বাঙালীর মুক্তির দাবি  তার কাছে বড় হয়ে দাঁড়াল। তাই তিনি নির্বাচন না পিছিয়ে উপদ্রুত এলাকায় পরবর্তী সময়ে নির্বাচন পরিচালনার পক্ষে মত দেন। 
নির্বাচনে বঙ্গবন্ধুর আওয়ামী লীগ নিরঙ্কুশ সংখ্যাগরিষ্ঠতা অর্জন করে। কিন্তু মওলানা ভাসানী বাঙালীর রায় যাচাইয়ের উদ্দেশ্যে একটি গণভোটের দাবি তুলে নিজের অজান্তেই পাকিস্তানিদের ষড়যন্ত্রের রাজনীতিতে সহযোগিতা করে বসেন। নির্বাচন পরবর্তী কিছু ঘটনাও তাকে প্রশ্নবিদ্ধ করেছিল। ১৯৭১ সালের ১৪ ই ফেব্রুয়ারি মওলানা এক অনুষ্ঠানে বলেন-

“শেখ মুজিব ও ভুট্টো পাকিস্তান ভাঙ্গার ষড়যন্ত্র করছে


অথচ ১৯৭০ সালের ৫ ই ডিসেম্বর তিনি স্বাধীন সার্বভৌম পূর্ব পাকিস্তানের ডাক দিয়েছিলেন [২]।
মুক্তিযুদ্ধে মওলানা ভাসানীর ভূমিকা:
১৯৭১ সালের মার্চ মাসে বঙ্গবন্ধুর ডাকা অসহযোগ আন্দোলনে সমর্থন প্রদান করে এবং বঙ্গবন্ধুকে স্বাধীনতা ঘোষণার আহ্বান জানান।  স্বাধীনতা যুদ্ধের সময় ভারত যান এবং মুজিবনগর সরকারের উপদেষ্টা পরিষদের সদস্য হন [৪], তিনি  এসময় বিশ্বনেতাদের কাছে চিঠি লিখেন। মওলানা ভাসানী চীনের নেতা চেয়ারম্যান মাও সেতুং , প্রধানমন্ত্রী চৌ-এন-লাই এবং যুক্তরাষ্ট্রের প্রেসিডেন্টের কাছে তার বার্তা পাঠিয়ে তাদের অবহিত করেন যে পূর্ববঙ্গে পাকিস্তান সেনাবাহিনী ব্যাপকহারে গণহত্যা চালাচ্ছে। সেজন্য তিনি প্রেসিডেন্ট নিক্সনকে অনুরোধ করেন এই মর্মে যে, তিনি যেন পাকিস্তানকে অস্ত্র সরবরাহ না করেন। উপরন্তু মওলানা ভাসানী প্রেসিডেন্ট নিক্সনকে বাংলাদেশকে স্বীকৃতি দেবার আহ্বান জানান [৪]।
মওলানা ভাসানী কি অসাম্প্রদায়িক ছিলেন?


১৯৫৬তে পাকিস্তান গণপরিষদে যে খসড়া শাসনতন্ত্র বিল পেশ করা হয় তাতে পাকিস্তানকে ইসলামিক রিপাবলিক বলে ঘোষণা দেওয়া হয়েছিল,তখন মাওলানা ভাসানী পল্টনের জনসভায় তার বিরোধিতা করে সুস্পষ্ট বক্তব্য দিয়েছিলেন৷



১৯৬৭-র ২২ জুন কেন্দ্রীয় সরকার রেডিও ও টেলিভিশন থেকে থেকে রবীন্দ্র সঙ্গীত প্রচার বন্ধ করার নির্দেশ জারি করলে এর প্রতিবাদ করেন।


উপরের তথ্যগুলি তার অসাম্প্রদায়িক আদর্শের জয়গান গায়। এবার মুদ্রার উলটা পিঠ দেখা যাক। ১৯৭০ সালের মার্চ মাসের ২১ তারিখ পশ্চিম পাকিস্তান সফরে যান মওলানা ভাসানী। তিনি ঢাকা বিমানবন্দরে বলেছিলেন[২]-

“পূর্ববাংলায় হিন্দু বামপন্থী নেতারা তাদের ভক্ত নগণ্য মুসলমান কর্মীদের সাথে নিয়ে ন্যাপ ও কৃষক সমিতিকে ধ্বংস করার জন্য উঠে-পড়ে লেগেছে।  পূর্ববাংলার জনসংখ্যার শতকরা ৯৯ ভাগই মুসলমান, কাজেই তাদের এ ব্যাপারে বিভ্রান্ত করা সম্ভব নয়


এই বক্তব্যের মাধ্যমে তার সাম্প্রদায়িক চরিত্রের প্রকাশ পায়। এছাড়াও তিনি ধর্মের কারণে ছিলেন প্রচণ্ড রকমের  ভারত বিরোধী।
স্বাধীন বাংলাদেশে মওলানা ভাসানীর ভূমিকা:
দেশ শত্রু-মুক্ত হল। এবার দেশ গড়বার পালা। এইসময় দরকার ছিল বঙ্গবন্ধুকে দেশ গড়বার কাজে সহযোগিতা করা। কিন্তু মওলানা ভাসানী বিপ্লবী হয়ে থাকলেন, এদেশের মানুষের অর্থনৈতিক মুক্তির নেতাও হতে পারলেন না ঠিক যেমনটি পারেনি এদেশের মানুষের রাজনৈতিক মুক্তির নেতা হতে। মুক্তিযুদ্ধের পর দেশে ফিরেই শুরু করলেন পাগলামি।

১৯৭১ সনের ২১ শে এপ্রিল মওলানা ভাসানী বহু কাকুতি মিনতি করে চীনের চেয়ারম্যান মাও সেতুং ও প্রধানমন্ত্রী চৌ-এন-লাইয়ের নিকট মুক্তিযুদ্ধে বাংলাদেশকে সাহায্য করার জন্য পত্র লেখেন

ইতিহাস বলে চীন পাকিস্তানকে বিপুল পরিমাণ অস্ত্র দিয়ে সাহায্য করেছিল যার বেশীরভাগ ব্যবহার হয়েছিল বাঙালী নিধনের জন্য। স্বাধীনতার পরেও চীন বাংলাদেশের বিরুদ্ধে কাজ করে যায়। ১৯৭২ সনে চীন বাংলাদেশের জাতিসংঘ সদস্য অন্তর্ভুক্তির প্রশ্নে ভেটো প্রয়োগ করে।  ১৯৭১ সনে চৌ-এন-লাই বাংলাদেশের স্বাধীনতাকে ‘এক অন্তহীন যুদ্ধের সূচনা মাত্র’ উল্লেখ করেছিলেন [৫] এতকিছুর পরও মওলানা ভাসানীর চীন প্রেম গেল না। তিনি হয়ে গেলেন বিভিন্ন দল উপদলে বিভক্ত মুক্তিযুদ্ধের সরাসরি বিরোধিতা করা চৈনিক পন্থীদের ‘মহান নেতা’।
বিপ্লবী-মন্ত্রে উদ্বুদ্ধ হয়ে মুক্তিযুদ্ধের বিপক্ষ শক্তি চীনকে সমর্থন অব্যাহত রাখা ছড়াও এসময়ে তার ধর্মান্ধ চেহারাও স্পষ্ট হয়ে উঠল। স্বাধীনতা যুদ্ধে পরাজিত শক্তিকে আড়ালে রেখে তাদের স্বপক্ষে কাজ করার জন্য গঠন করলেন: হুকমতে রব্বানী। তিনি বললেন [৫]-

মুসলিম বাংলার জন্য যারা কাজ করছে তাদের আমি দোয়া করছি। আল্লাহর রহমতে তারা জয়যুক্ত হবে

রাষ্ট্রীয় চার মূলনীতি জাতীয়তাবাদ, সমাজতন্ত্র, গণতন্ত্র ও ধর্মনিরপেক্ষতার ভিত্তিতে গৃহীত মুক্তিযুদ্ধের চেতনায় সমুন্নত বাংলাদেশের শাসনতন্ত্র বাতিল করার দাবী জানিয়ে মওলানা ভাসানী বললেন [৫]-

বাংলাদেশর সংবিধান অবশ্যই কোরআন ও হাদিসের ভিত্তিতে প্রণীত হবে


স্বাধীনতা যুদ্ধে বিধ্বস্ত দেশ পুনর্গঠনের জন্য সহযোগিতা না করে ঘোষণা দিলেন-

বাংলাদেশকে আমি ভিয়েতনামে পরিণত করে ছাড়বো

এভাবে তার বিভিন্ন কর্মকাণ্ডের মাধ্যমে মুক্তিযুদ্ধের পরাজিত শক্তিকে নিজের অজান্তেই সহযোগিতা করে যেতে থাকলেন। মওলানা ভাসানী জীবনের বেশীরভাগ সময় প্রগতিশীল রাজনীতির কথা বলেছেন, নির্যাতন ভোগ করেছেন। জীবনের শেষ প্রান্তে এসে অতি উগ্র বাম ও ডানপন্থীদের দ্বারা তিনি ব্যবহৃত হয়েছেন।
বাঙালির রাজনৈতিক ও অর্থনৈতিক মুক্তির আন্দোলন তাঁকে কোন সময় ভাবাইনি, তার কাছে মুখ্য ছিল আন্তর্জাতিক রাজনীতি।  কেউ সম্পূর্ণ নয় কিন্তু মওলানা ভাসানী যেসব কারণে অসম্পূর্ণ সেগুলোই এখন তাঁকে আর মনে করিয়ে দেই না। আবার এসব কারণগুলোর কারণেই মুক্তিযুদ্ধের বিরোধী এবং ধর্মান্ধ মানুষেরা  নেতা হিশেবে তাঁকে স্মরণ করছে।

তথ্য নির্দেশঃ
১) ড. প. মিত্র, "বাংলাদেশের মুক্তিসংগ্রামের ইতিহাস ১৯৫৮-১৯৬৬," in বাংলাদেশের মুক্তিসংগ্রামের ইতিহাস ১৯৪৭-১৯৭১. আগামী প্রকাশনী, ch. ২.
২) স. গুপ্ত, "বাংলাদেশের মুক্তি সংগ্রামের ইতিহাস ১৯৬৯-১৯৭১ সালের মার্চ পর্যন্ত," in বাংলাদেশের মুক্তি সংগ্রামের ইতিহাস ১৯৪৭-১৯৭১ . আগামী প্রকাশনী, ch. ৫.
৩) "বাংলাদেশের স্বাধীনতা যুদ্ধ: দলিলপত্র, দ্বিতীয় খণ্ড," p. ৫৮৪.
৪) উইকিপিডিয়া
৫) অ. আ. সাইয়িদ, “ফ্যাক্টস এন্ড ডকুমেন্টস বঙ্গবন্ধু হত্যাকাণ্ড”
তন্ময়_আহসান
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%68%73%61%6e%74%6f%6e%6d%6f%79%32%30%30%37%40%67%6d%61%69%6c%2e%63%6f%6d%22%3e%61%68%73%61%6e%74%6f%6e%6d%6f%79%32%30%30%37%40%67%6d%61%69%6c%2e%63%6f%6d%3c%2f%61%3e%27%29%3b'))


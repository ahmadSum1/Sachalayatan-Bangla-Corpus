চড়ক উৎসবে




[আগেই বলে নেই, ছবিগুলো সবার জন্য নয়। দূর্বল চিত্তের যে কারোর না দেখাই ভালো]
ডিএসএলআর কেনার পরে ইচ্ছে ছিলো সময় নিয়ে ছবি তুলতে বের হব। কিন্তু সেভাবে আর সময় হয়ে উঠছিলো না। ১০ এপ্রিল রাতে স্বাক্ষর হঠাৎ করে ফোন করলো ওদের বাড়িতে চড়ক পূজা হচ্ছে। ব্যাস আমিও রাজী হয়ে গেলাম যাওয়ার জন্য। প্রথমে ঠিক হয়েছিলো ১৩ এপ্রিল যাবো। কিন্তু ১১ তারিখে ফোনে আবার জানালো পুরো অনুষ্ঠান দেখতে চাইলে ১২ তারিখেই চলে আসতে হবে। কি আর করা, অফিস ফাঁকি  হাসান ভাইকে সাথে নিয়ে ১২ তারিখ দুপুরেই ছুটলাম ভাওয়াল মির্জাপুর, গাজীপুরের উদ্দেশ্যে। 
আগেই ধারনা করেছিলাম, ১৩-১৪ দুইদিন সরকারী ছুটি থাকার কারনে বিকেলের দিকে প্রচুর ভীর হবে। কিন্তু কিসের কি, দুপুর থেকেই রাস্তায় অসহনীয় জ্যামে পড়তে হয়েছে। আড়াই ঘন্টার রাস্তা পাড় হতে সময় লেগেছে প্রায় ছয় ঘন্টা। তারপরে রাস্তার যা অবস্থা। মাঝে মাঝেই বিশাল গর্ত। পানি জমে আছে। 
বিকেলে স্বাক্ষরের বাড়িতে পৌঁছে হালকা রেস্ট নিয়েই বেড়িয়ে পরলাম ক্যামেরা নিয়ে। স্বাক্ষর অবশ্য আগেই সব ব্যবস্থা করে রেখেছিলো। তাই, ছবি তুলতে গিয়ে তেমন কোন অসুবিধার সম্মুখিন হতে হয় নি। 
চড়ক পূজা সম্পর্কে সামান্য কিছু ধারণা দিয়ে রাখা ভালো।
'চৈত্র মাসের শেষ সপ্তাহ ধরে এই পূজার আয়োজন চলে প্রায় সারা বাংলা ব্যাপী। এই পূজার অপর নাম নীল পূজা। এইপূজার সাথে গম্ভীরাপূজা, শিবের গাজন, ভগবতীপূজা সহ বিভিন্ন পূজার আয়োজন করা হয়ে থাকে। স্থান ও পরিবেশ ভেদে এই পূজা ৫-১০ দিন ব্যাপী হয়ে থাকে। সাধারণত শিবের উপাসক হিসেবে ব্রত থাকে এই সময়, এবং তাদের অনেক নিয়ম কানুন মানতে হয় এবং তাদের কে সন্যাসী বেশধারন করতে হয়। এছাড়া কিছু নৃত্যগীতাদী বা পূরাণানুসারে গীতি শ্লোক গাওয়া হয় সাথে সাধারনত পুরুষেরা বিভিন্ন দেব-দেবীর সেজে গীতিনৃত্য করে থাকে। দেশে বিভিন্ন স্থানে এই পূজা হয়ে থাকে।'
ইচ্ছে ছিলো পুরো অনুষ্ঠানটা কভার করা। কিন্তু সেটা আর সম্ভব হয় নি। ওদের অনুষ্ঠানের একটা অংশ ছিলো , মাঝরাতে শ্মশান থেকে মানুষের মাথার খুলি সংগ্রহ করা। কথা ছিলো ওই সময়ও ওদের সাথে থাকবো। কিন্তু কেন জানি শেষ মূহূর্তে ওরা আর আমাকে সাথে নিতে সাহস পায় নি। পরে অবশ্য খুলিটা দেখতে পেয়েছিলাম। 
দিন ও রাতের বিভিন্ন সময় জুড়েই এই অনুষ্ঠান চলে। যেমন ভর দুপুরেও বিভিন্ন আনুষ্ঠানিকতা হয় তেমনি রাত সাড়ে তিনটা বা ভোর পাঁচটায়ও হয়। 
ওদের এই উৎসবে দুটো জিনিস ভীষণ অবাক লাগলো, 
১। সাধারণত কোন লম্বা গজারি গাছ থেকে এই চড়ক গাছ তৈরী করা হয়। বছরের পুরোটা সময়ই সেটা একটা পুকুরে ডুবিয়ে রাখা হয়। তবে মজার কথা হল, গাছ ডুবিয়ে রাখার পরে সারা বছরেও ওই গেছের কেউ খোঁজ পায় না। কিন্তু উৎসবের আগে যখন ঢাকের তালে তালে গাছটিকে নিমন্ত্রণ জানানো হয় তখন সে আপনা আপনিই পুকুরের পাড়ে ভেসে ওঠে।
২। চড়কে ঝোলানোর জন্য যে বড়শি ব্যবহার করা হয়, সেগুলো বেশ মোটা হয়। অনেকটা মাংসের দোকানে মাংস ঝোলানোই বড়শির মত। কিন্তু ওই বড়শি যখন পিঠে বিধানো হয় তখন, এক ফোঠাও রক্ত বের হয় না। এমন কি এর জন্য আলাদা কোন ওষুধ বা ক্যামিক্যালও ব্যবহার করা হয় না।
যাক, অনেক কথা হল। এবার তাহলে ছবি দেখা যাক,

শিব গৌরী

শুরু হচ্ছে পূজার আনুষ্ঠানিকতা

পূজা শুরুর আগ মূহুর্তে

জনৈক সাধক। যতক্ষণ তাকে দেখেছি, পুরোটা সময়ই কল্কি নিয়েই ছিলেন।

ত্রিশূল

চলছে পূজা

প্রার্থনারত মাথুমা

সকালবেলা কালীর নাচন

কালী

চড়ক ঘুরানোর স্থানে পূজা হচ্ছে।

নরমুন্ডু পূজা

চড়ক গাছ

শ্মশান কালী

চড়কে ঝোলানোর জন্য সাজানো হচ্ছে গোপাল কর্মকারকে

গোপাল কর্মকার

চড়কে ঝোলানোর জন্য ব্যবহৃত বড়শি
আরো কিছু ছবি।










সন্ধ্যার ঠিক আগ মুহূর্তে শেষ হয় সব আনুষ্ঠানিকতা। আর আমরাও পা বাড়াই ঢাকার উদ্দেশ্যে। আবার সেই যানজট ঠ্যাঙিয়ে ক্লান্ত শরীর নিয়ে বাসায় ফিরি রাত এগারোটায়।
- অনুপম প্রতীপ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%6e%75%70%61%6d%2e%70%72%61%74%69%70%40%67%6d%61%69%6c%2e%63%6f%6d%22%3e%61%6e%75%70%61%6d%2e%70%72%61%74%69%70%40%67%6d%61%69%6c%2e%63%6f%6d%3c%2f%61%3e%27%29%3b'))


মজিদ এবং তার বিশ্বাস (শেষ অংশ)



প্রথম অংশ
                                                                               -----------
‘এইডা আপনে কি কন সোলিমান ভাই?’ গ্যারেজ মালিক সোলাইমান মুন্সি নিয়মিতের চেয়ে পঞ্চাশ টাকা বেশি দাবি করায় মজিদ আঁতকে উঠে। সকালের ঝামেলার কারণে আয় কম হওয়ায় মজিদ একটু বেশি সময় ধরে চেষ্টা করেছে সেটা পুষিয়ে নিতে। কিন্তু তাতেও তার দেড় দুইশ’ টাকা কম আয় হয়। কিন্তু গ্যারেজ মালিক কিছুতেই সেটি বিবেচনায় নিতে রাজী নয়।
‘তুমি মনে হয় নয়া আমার গ্যারেজে আইছ? এই নিয়মতো আইজকারনা? তোমার রিস্‌কা জমা দেওনের কথা সন্ধ্যা সাতটার সময়, তুমি আইছ নয়টার সময়, হিসাবে তোমার আশি টেকা বেশি দেওনের কথা। আমি তিরিশ টেকা কম লইতাছি এইডা আমার অপরাধ হইছে?’ 
‘আপনেরেত কইলাম সোলিমান ভাই। আমারও ত সংসার চালাইতে হয়, নাকি? একটু বিবেচনা করেন?’
‘আইজ এই গফ, কাইল ঐ গফ এইগুলা হবেনা মজিদ মিয়া। তোমার পোষাইলে আইবা, না পোষাইলে নাই। গ্যারেজেরত অভাব নাই, নাকি আছে?’
মজিদ আর কথা বাড়ায়না।  সোলাইমান মুন্সিকে কষে একটা গালি দিয়ে হাঁটা শুরু করে সে। সকালের সেই লোকটি গালি দিতে গিয়েও আটকে যায় তার। যাবে নাকি লোকটাকে দেখতে? ভাবে সে। কিন্তু পুলিশের ভয়ে আর যাওয়া হয়না। কী দরকার মিছেমিছি ফ্যাসাদে জড়ানোর? মনে মনে একটা লোভও যে মজিদের  কাজ করেনা তা নয়। যদি লোকটা বেঁচে থাকে তাহলে কিছু বকশিস সে নির্ঘাত পাবে। কিন্তু যাওয়া হয়না। বিড়ি ফুঁকতে ফুঁকতে রাস্তার টং দোকানে বসে চা খায় সে। 
‘আপনে এতো দেরি কইরা আইলেন ক্যান?’ বস্তিতে ঢুকতেই রাহেলা খাতুনের অভিযোগ। মজিদ পাত্তা দেয়না খুব একটা। গামছা নিয়ে কল পাড়ে যায়। হাত পা ধুয়ে ভেজা গামছা দিয়ে ভালো করে মুছে নেয় শরীরটা। গোসল করতে পারলে ভালো হতো, কিন্তু তীব্র ঠাণ্ডায় সেটা আর করা হয়না মজিদের। বস্তিতে ঢুকেই আবার বিড়ি ধরায় সে। 
‘আপনে কিছু কন না ক্যা? আমার ডর করতাছে’। 
রাহেলা বেগমর আতঙ্কিত কণ্ঠ শুনে মজিদ চোখ তুলে দেখে তাকে। ‘ক্যান? কী হইছে?’
‘রক্ত যাইতাছে সকাল থেইক্যা’।
মাজিদ হকচকিয়ে জিজ্ঞেস করে ‘মায়ের কাছে কইছস?’ এই ব্যাপারগুলো সে ঠিক বুঝেনা। মা’ই একমাত্র ভরসা। সে মা’কে ডাকে ‘আম্মা? ও আম্মা?’
ফুলবানু বেগম পাশের বস্তি থেকেই মজিদের গলা শুনে ঘরে আসে। ‘কি হইছে মজিদ? ডাকছ ক্যা?’
‘তুমার বউয়ের কী হইছে? ডাক্তার বৈদ্য করণ লাগব নাকি আবার?’ মজিদ উৎকণ্ঠিত ভাবে মাকে জিজ্ঞেস করে। একেতো আয় কম হয়েছে, তার উপরে রাহেলা খাতুনের কথা শুনে সে একই সাথে বিরক্ত এবং উৎকণ্ঠিত হয়।
‘আরে কিচ্ছু হয়নাই। বাচ্চায় গোসল দিছে, আল্লাহপাক তোর পোলারে পবিত্র করছে। তোর এত ভাবন লাগব না। তয় সমুইডা খারাপ, তুই একবার হুজুরের কাছ থেইক্যা তেল পরা আর একটা তাবিজ লইয়া আহিস কাইল। এইসমুই খারাপ জ্বিন ভুতের আছর লাগে’। 
সারারাত রাহেলা খাতুনের গোঙানির কারণে মজিদের ঘুম হয়না। রাত না পোহাতেই সে মায়ের কথামত হুজুরের মাজারের দিকে রওনা হয়। সাত তাড়াতাড়ি তাবিজ আর তেল পড়া এনে মায়ের হাতে দিয়ে বের হয় রিক্সা নিয়ে। নিজের ভিতর একধরণের উৎকণ্ঠা কাজ করে পোয়াতি বউয়ের জন্য। কিন্তু বের না হয়ে উপায় নেই। নিজাম উদ্দিন রোডে নীরব হোটেলের খেপ ছেড়ে সে চংখার পুল এসে থামে। পেট্রোল পাম্পের কাছে রিক্সার মিস্ত্রির জিম্মা রিক্সাটা রেখে সে কৌতূহল বসত ইমার্জেন্সির গেইটে যায়। একটু খানি উঁকি দিতেই গতকালের ওয়ার্ড বয়ের সাথে চোখা চোখি হয়ে যায়। মজিদ পাশ কাটানোর চেষ্টা করলেও ওয়ার্ড বয়টি ঠিক চিনে ফেলে মজিদকে। মজিদ দ্রুত বেরিয়ে যাবার চেষ্টা করলেও ওয়ার্ড বয়টি ধরে ফেলে মজিদকে।
‘তুমি যাও কই? তোমারে হেই লোক খুঁজতাছে গতকাল রাত থেকে! তুমি মিয়া হাওয়া হই গেলা ক্যান?’
‘উনি বাইচ্যা আছে?’
‘তুমি কি ভাবছ? মইরা যাইব? তুমি ঠিক সময় হসপিটালে না আনলে অবশ্য কি হইত কওন যায়না। জ্ঞান ফিরার পর থেইকাইত তোমারে খুঁজ করতাছে মিয়া’।
মজিদ হালকা বোধ করে নিজেকে। যাক! পুলিশের ঝামেলা হবেনা মনে হয়। সে ওয়ার্ড বয়ের সাথে লোকটির শয্যা পাশে যায়। মজিদ চিনতে পারলেও লোকটি তাকে চিনতে পারেনা। পাশে একটি পাঁচ সাত বছরের ছেলে ও এক মহিলা বসা। স্ত্রী সন্তান বলেই বুঝে নেয় মজিদ। গামছা দিয়ে মুখটা মুছে নিজের পরিচয় দেয় মজিদ। লোকটি উঠে বসার চেষ্টা করে, কিন্তু মহিলাটি নিষেধ করেন। মজিদও নিষেধ করে। গোটা পেট জুড়েই ব্যান্ডেজ। জানা যায় লোকটির নাম সিরাজুল ইসলাম। তিনি সোহরাওয়ার্দী হাসপাতালের একাউন্টেন্ট। বেশ কৃতজ্ঞতার সুরেই কথা বলেন মজিদের সাথে। মজিদের ভালো লাগে। সে হাসি মুখে বলে ‘সব আল্লার ইচ্ছা, আমি উছিলা মাত্র’। 
মজিদের বউ অন্তঃসত্ত্বা জেনে সিরাজ সাহেব জিজ্ঞেস করেন ডাক্তার দেখিয়েছে কিনা। দশ পনের দিন পরে তিনি সুস্থ হলে সোহরাওয়ার্দী হাসপাতালে গেলে উনি নিজেই সব ব্যবস্থা করে দেবেন বলে আশ্বাস দেন। মজিদও খুশি হয় । বলে-‘আলহামদুল্লিলাহ্‌। ডাক্তার এখনো দেখাই নাই স্যার। বাচ্চা গোসল দিছেতো তাই যাই নাই। যাবো সামনে।’
সিরাজ সাহেব হকচকিয়ে জিজ্ঞেস করেন ‘এইমাত্রনা বললে সাড়ে তিনমাস? গোসল দিছে মানে কী’?
‘স্যার দেহি কিছু জানেন না এই বিষয়ে!’ মজিদ হেসে বলে। ‘বাচ্চা পেটে থাহার কালে ধরেন আল্লাহ্‌ যদি মনে করে যে বাচ্চারে পবিত্র করন দরকার, তাইলে পেটের ভিতরেই গোসলের ব্যবস্থা করে আল্লাহ'।
‘তোমাকে এইসব আজগুবি কথা কে বলেছে বলতো? সব বাচ্চাই পবিত্র। নতুন করে পবিত্র করার কিছু নেই’। কথা শুনে মজিদ হাসে আবার। সিরাজ সাহেব আগ্রহ নিয়ে জিজ্ঞেস করেন -‘তা তুমি বুঝলে কীভাবে বাচ্চা গোসল দিয়েছে?’
‘স্যার মুরুব্বিদের কাছে শুনছি বাচ্চা গোসল দিলে মায়ের রক্তপাত হয়। আমার মায়েরও নাকি হইছিল। মাইয়াগো একটু কষ্ট হয় এইসম। তয় চিন্তার কুন কারণ নাই। হুজুর কাছে গেছিলাম, তাবিজ নিয়া আইছি। এইসময় আবার খারাপ আসর লাগেত তাই।' মজিদ হাসিমুখে ইতিহাস জানায়। 
সিরাজ সাহেব বিস্ফোরিত চোখে মজিদকে ধমক দেন। ‘তুমি এক্ষণ এখান থেকে যাবে। আমি টাকা দিচ্ছি। সোজা গিয়ে এখানের ইমার্জেন্সিতে আনবে, বাকিটা আমি দেখছি’। 
সিরাজ সাহেবের কথায় মজিদ ভ্যাবাচ্যাকা খেয়ে যায়। তার মুখটা হা হয়ে যায়। এতো জোর দিয়ে সিরাজ সাহেব কথাটা বলেছেন যে মজিদ ভয় পেয়ে গিয়েছে। সে তাড়াহুড়া করে বেরিয়ে পড়ে হাসপাতাল থেকে। 
সিরাজ সাহেব হতভম্ব হয়ে ভাবতে থাকেন এদের কুসংস্কারের কথা। প্রেগনেন্সি পিরিয়ডের ভয়ঙ্কর এই সিগন্যালকে অবলীলায় এরা এড়িয়ে যাচ্ছে দেখে খারাপ লাগে তাঁর। এইসব কুসংস্কারের কারণে এই শ্রণিটাতে শিশু মৃত্যু হার এখনো বেশি। মেডিক্যালে চাকুরী করার সুবাদে সিরাজ সাহেব মোটামুটি জানেন সব প্রেগন্যান্সি ব্লিডিং ভয়ঙ্কর না হলেও এটি রিমার্কেবল সিগন্যাল বটে। মেডিক্যাল পরিভাষায় স্পটিং এবং ব্লিডিং এর পার্থক্য আছে। স্পটিং বিপদজনক না হলেও ব্লিডিং বিপদের কারণ হতেও পারে। ব্লিডিং এর সাথে লোয়ার এবডোমেন পেইন যদি তীব্র হয়  এবং যদি ব্লিডিয়ের সাথে ব্লাডটিস্যু বেরিয়ে আসে এবং এটি যদি হয় ফার্স্ট টেমিস্টারে, তাহলে বুঝতে হবে থ্রেটেন্ড টু মিস্‌কারেজ। হরমোন জনিত সমস্যার কারণেও এটি হতে পারে, আরো বিভিন্ন কারণ আছে কিন্তু ফার্স্ট টেমিস্টারে ব্লিডিং খুব কমন হলেও কোনভাবেই অবহেলা করার সুযোগ নেই। যদিও মজিদের হিসাব অনুযায়ী তার স্ত্রী সেকেন্ড টেমিস্টারে পড়েছে, রিস্ক খানিকটা কমে এসেছে তবুও ঝুঁকি থেকে যায়। এরা হিসাবটা ঠিক মতো করেছে কিনা সেটাও ভাবায় সিরাজ সাহেবকে। নিজের জীবন রক্ষাকারী এই ছিন্নমূল রিক্সা চালকটির জন্য তিনি কিছুটা বিচলিত বোধ করেন। কিন্তু সারারাত মজিদের আর দেখা মেলেনা।
পরের দিন সকালে মজিদ যায় সিরাজ সাহেবের বেদে। গতকাল রাত হয়ে যাওয়ায় এই ওয়ার্ডে সে আর ঢুকতে পারেনি। তাকে দেখেই উৎকণ্ঠিত স্বরে সিরাজ সাহেব জিজ্ঞেস করেন –‘কি খবর মজিদ? তোমার স্ত্রী কেমন আছে?’
‘খারাপ বাতাস লাগছিল স্যার। ডাক্তারও কিছু করতে পারে নাই। অপারেশন হয়ে গাছে, কাইল ছাড়ব মনে হয়, এখনো হসপিটালেই আছে। সব আল্লাহ্‌র হাতে স্যার, সব আল্লাহ্‌ পাকের ইচ্ছা।'
------------------------------
-দেব প্রসাদ দেবু


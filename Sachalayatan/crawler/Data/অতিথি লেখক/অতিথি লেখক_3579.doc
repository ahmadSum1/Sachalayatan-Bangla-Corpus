আপনি কোন দল করেন?



তুমি কোন দল কর?
আমার ছোট মামা আমাকে প্রশ্ন করেন। উত্তরও প্রায় সাথে সাথে দিয়ে দিই।
কেন কর? কী করেছে গত বছরগুলোতে তারা? 
সহসা আমি যেন উত্তর হারা। অনেক ভেবে চিন্তে বললাম, ইয়ে মানে দেশের জনগণের জন্য বেশ কিছু কাজ ওদের আমলে করেছিল। পরে ক্ষমতা হারানোর পর তেমন কিছু করেনি। তবে, ভবিষ্যতে ক্ষমতায় আসতে পারলে নিশ্চয়ই কিছু না কিছু করবে। 
কী করবে?
দেশটাকে তো এরা জাহান্নাম বানিয়ে ছাড়ল। ওরা এই জাহান্নামের আগুন কিছু কমাবে। জিনিস পত্রের দাম কমাবে। শিক্ষায় পয়সা ঢালবে। যোগাযোগ ব্যবস্থার উন্নয়ন করবে। আর কী চাই?
এর আগেরবার কেন করেনি? 
আচ্ছা, মামা তোমার ঝামেলা কি? তুমি এদের পেছনে কেন লেগে আছ? দেশে এই দুই দল ছাড়া আর তো কেউ নেই। সমর্থন করলে এদের যেন কোন একটিকে করতেই হবে। পালা বদল করে এরা বারবার আসবে। আসবেই।
আসবেই?
তবে কি এমনি বলছি নাকি? এরাই তো আসবে। কোন একটি ডালে পাঁচ বছর ঝুলে আরাম করে পরের পাঁচ বছর কষ্টে কাটাব, কোন সমস্যা হবে না। অভ্যাস হয়ে গেছে। বহু দিনের নয়। বহু বছরের। 
এদের ধরে গুলি করে মারা দরকার।
তোমার মাথা ঠিক আছে তো? এরা বাথরুমে পড়ে আঘাত পায় বলে কত শত মানুষের জীবন পানি হয়ে যায়- সত্যি করে বলোতো- তুমি কি কাগজ পড় না? এদর গুলি করে মারলে তোমার-আমার মত লক্ষ মানুষ পুড়ে ছাই হয়ে যাবে। ওই ছাই দিয়ে ওরা বিরানী রান্না করে খাবে। তোমার সাহস দেখে অবাক হই।
এদের দুই জনের এক জনও টিকবে না। অন্ধকার আসবে। ঘোর অন্ধকার।
মানে কি?
এরা নিজেরা প্রথমে দেশ বেচে দিবে। নিজেদের নিজেরা লুটে-পুটে খাবে। তারপর একদিন ধপ করে মোমবাতির মত ফুস! শেষ হয়ে যাবে। তারপর আসবে জামাত। দোযখের আগুন পৃথিবীতেই (বাংলাদেশে) জালিয়ে দিবে ওরা। আমরা যারা দেশের বাইরে তারা শুধু এক নষ্ট হয়ে যাওয়া বাংলাদেশ দেখব।
আমরা কিছু করতে পারি না দেশের জন্য? কোন উদ্যোগ?
হা হা! কী করবি? পায়ের রগ কেটে নদীতে ফেলে দিবে তোকে। মাছেরা কুট কুট করে তোকে খাবে। যাদের করার কথা ছিল বছর দুই থেকেও তো কিছূ করতে পারলো না। তুই কী করবি? ক্ষমতায় গেলে মানুষ পশু হয়ে যায়- সহজ সত্য।
তুমি ক্ষমতায় গেলে পশু হতে?
হয়তো হতাম। আমিও তো মানুষ।


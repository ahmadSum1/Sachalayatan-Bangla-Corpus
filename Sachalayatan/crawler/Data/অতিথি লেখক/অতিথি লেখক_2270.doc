বাংলা ভাষার ব্যাকরণ কবে তৈরি হবে?



ভাষা একদিনে জন্মায় না। বাংলা ভাষার জন্মও একদিনে হয়নি। মানুষের মুখে মুখে ধ্বনি বদলে যায়। শব্দ তো ধ্বনি দিয়ে আঁটিবাঁধা মালার মতন। সেও তাই বদলে যায় ধীরে ধীরে। একই সাথে বদলায় তার অর্থও। অনেক দিন পার হয়ে গেলে মনে হয় ভাষাটি একটি নতুন ভাষা হয়ে উঠেছে। বাংলা ভাষার আগেও এদেশে ভাষা ছিল। অধিকাংশ বিশেষজ্ঞের মতে, খ্রিষ্টীয় দশম শতকের কাছাকাছি সময়ে বাংলা ভাষার উদ্ভব হয়। কেউ কেউ অবশ্য ধারণা করেন খ্রিষ্টীয় সপ্তম শতক থেকেই এ ভাষার অস্তিত্ব ছিল। এসব হিসেব থেকে একটি বিষয় পরিষ্কার যে, বাংলা ভাষার পথ পরিক্রমা কমপক্ষে হাজার বছরের। কিন্তু অবিশ্বাস্য শোনালেও এটাই সত্যি যে, বাংলা ভাষার ব্যাকরণ এখনও তৈরিই হয়নি!

সেই ১৮৮৫ সালে রবীন্দ্রনাথ লিখেছিলেন, ‘প্রকৃত বাংলা ব্যাকরণ একখানিও প্রকাশিত হয় নাই।...বাংলা ব্যাকরণের অভাব আছে, ইহা পূরণ করিবার জন্য ভাষাতত্ত্বানুরাগী লোকের যথাসাধ্য চেষ্টা করা উচিত।’ ১০০ বছরেরও অধিক সময় পার হলেও আমরা এখনো বাংলা ব্যাকরণ রচনা করতে পারিনি। অনেক দেরিতে হলেও ২০০৯ সালে এসে বাংলা একাডেমী ‘বাংলা ভাষার ব্যাকরণ’ তৈরিতে হাত দিয়েছে দুই বাংলার গবেষক-ভাষাবিদদের নিয়ে। এবার হয়তো আমরা সংস্কৃত ব্যাকরণের আঁচল ছেড়ে নিজের পায়ে দাঁড়াতে পারব।—সৌরভ সিকদার, অধ্যাপক, ভাষাবিজ্ঞান বিভাগ, ঢাকা বিশ্ববিদ্যালয়
বলে নেওয়া দরকার, ব্যাকরণ সম্পর্কে ভাষাবিজ্ঞানীদের ধারণা বর্তমানে অনেকটাই পালটে গেছে। এই কিছুদিন আগেও ব্যাকরণে নির্দেশাত্মক (prescriptive) নীতি প্রচলিত ছিল। ইংল্যান্ড, অ্যামেরিকাসহ বিশ্বের বিভিন্ন দেশে ব্যাকরণে কতগুলি সূত্র ও নিয়ম ধরে-বেঁধে দেওয়া ছিল। সেই নিয়মের অন্যথা হলেই তা অশুদ্ধ বলে মনে করা হতো। মূলত লাতিন গ্রামারের প্রভাবই এর জন্য দায়ী। বর্তমানে আধুনিক ভাষাবিজ্ঞানীরা বরং এটাই মনে করেন যে, ব্যাকরণ ভাষার নিয়ম রচনা করে না—নিয়ম বর্ণনা ও ব্যাখ্যা করে মাত্র। তা, এত দিনেও কি বাংলা ভাষার কোনো নিয়ম গড়ে ওঠেনি? অবশ্যই গড়ে উঠেছে। কিন্তু এখন পর্যন্ত যত বাংলা ব্যাকরণ বই রচিত হয়েছে তাতে বাংলা ভাষার গতি-প্রকৃতি-বৈশিষ্ট্যের বর্ণনা নেই, বরং সেগুলি সংস্কৃত কারক-বিভক্তি-সন্ধি-সমাসে আবদ্ধ হয়ে আছে। আমাদের ভাষা কি তাহলে নিজের পায়ে চলার যোগ্য নয়? সংস্কৃতের ক্রাচে ভর দিয়েই কি বাকি পথটা তাকে পাড়ি দিতে হবে! কিন্তু ভুলে গেলে চলবে না, সংস্কৃত একটি মৃত ভাষা, অর্থাৎ দৈনন্দিন জীবনে এ ভাষাকে মাতৃভাষা হিসেবে ব্যবহারের মানুষ নেই। পক্ষান্তরে, বাংলা ভাষা একটি সজীব, গতিশীল ভাষা। তবুও বাংলা ভাষার অতিমাত্রায় সংস্কৃত নির্ভরতার পেছনে অনেকে বাংলা ভাষার বিবর্তনবিষয়ক ইতিহাসের অস্পষ্টতাকে দায়ী করেন। কারণ অনেক ভাষাতাত্ত্বিকই এমন ধারণা করতেন যে, সংস্কৃতই বাংলা ভাষার জননী। তবে ঊনবিংশ শতকের পর থেকেই এ ধারণা পালটাতে শুরু করে। বস্তুত আজকের দিনে আর এমনটা মনে করার কোনো কারণই নেই, যেহেতু সংস্কৃত ভারতীয় উপমহাদেশে কখনোই সাধারণ মানুষের কথ্যভাষা ছিল না। এটি ছিল উঁচু বর্ণের হিন্দুদের লেখার ভাষা। অপরপক্ষে প্রাচীন ভারতবর্ষে সর্বসাধারণের কথ্যভাষা ছিল প্রাকৃত ভাষা। খ্রিষ্টপূর্ব ৪৫০ অব্দ থেকে ১০০০ খ্রিষ্টাব্দ পর্যন্ত একাধারে লিখিত ও কথ্য ভাষারূপে ভারতের নানা জায়গায় এ প্রাকৃত ভাষাসমূহ প্রচলিত ছিল। সাধারণ মানুষের কথ্যভাষা প্রাকৃত থেকেই বাংলা ভাষার উৎপত্তি। অথচ সংস্কৃতের সঙ্গে বাংলার এই সম্বন্ধের কথা (সংস্কৃত “বাংলার জননী” বা বাংলা “সংস্কৃত দুহিতা”) একসময় স্বতঃসিদ্ধের মতো মেনে নেওয়া হতো। অবশ্য এ নিয়ে ঠাট্টা-পরিহাসও কম হয়নি। কেউ সংস্কৃতকে বাংলার ‘ঠানদিদি’ বলেছেন। কেউ বলেছেন, “সইয়ের বৌয়ের বোন-পো বৌয়ের বোন-ঝি জামাই”! হরপ্রসাদ শাস্রী পর্যন্ত রহস্য করে বলেছেন সংস্কৃত বাংলার “অতি-অতি-অতি-অতি-অতি-অতিবৃদ্ধ পিতামহী”।
সে যা-ই হোক, বাংলা ভাষা যদি কেবল সংস্কৃত শব্দ নিয়েই গঠিত হতো তাহলে হয়তো কোনো সমস্যাই ছিল না। কিন্তু বাংলা কারও কাছ থেকে ধার করা ভাষা নয় বরং সাধারণ মানুষের মুখের ভাষা। আধুনিক সাহিত্যে যত শব্দ পাওয়া যায় তার মাত্র এক-চতুর্থাংশ শব্দ সরাসরি সংস্কৃত থেকে এসেছে। আরও প্রায় দু-তৃতীয়াংশ শব্দ সংস্কৃত থেকে উদ্ভূত দেখানো হলেও সম্ভবত বাংলায় আসার পথে সেগুলির রূপ, বৈশিষ্ট্য অনেকটাই পালটে গেছে। ফলে সংস্কৃত ব্যাকরণের সাধ্যি কি সেসব শব্দের নাগাল পায়! তদুপরি আছে অগুনতি দেশি (অজ্ঞাতমূল ভারতীয়) এবং বিদেশি শব্দ। সবার আগে যে বিদেশি জাতির সঙ্গে বাংলা ভাষার যোগাযোগ ঘটে তারা হলো—আরবি, ইরানি ও তুর্কি মুসলমান এবং তাদের ভাষা আরবি, ফারসি ও তুর্কি। এ কারণে আরবি, ফারসি ও তুর্কি ভাষা হতে বহু শব্দ গ্রহণ করে বাংলা ভাষা সমৃদ্ধ হয়েছে। মুসলিম যুগের শেষ দিকে এদেশে আসে পর্তুগিজ, ফরাসি, দিনেমার, গুলন্দাজ ও ইংরেজ জাতি। তাদের সঙ্গে মেলামেশার ফলে পাশ্চাত্য ভাষার অনেক শব্দ গ্রহণ করে বাংলা ভাষা শ্রী ও মাধুর্য বৃদ্ধি করেছে। এসব শব্দ বিদেশির ভাষা থেকে গ্রহণ করা হলেও, বর্তমানে সেগুলো বাংলা ভাষার সঙ্গে ওতপ্রোতভাবে মিশে গেছে। এসব শব্দের মূল চেহারা, উচ্চারণ বৈশিষ্ট্য, অর্থ ও তাৎপর্য হয়তো অনেক ক্ষেত্রেই পালটে গেছে, কিন্তু এসব শব্দ বর্তমানে আমাদের ভাষারই অবিচ্ছেদ্য অঙ্গ। এ ছাড়াও প্রতিনিয়তই নিত্যনতুন শব্দ এসে যোগ হচ্ছে বাংলা ভাষায়। ভবিষ্যতেও আসবে। বাংলা ভাষা দীর্ঘদিনের ধারাবাহিকতা আর বিবর্তনের ফসল। এখন আমরা যে বাংলা ভাষায় কথা বলি, এক হাজার বছর আগে তা এ রকম ছিল না। হয়তো আগামী এক শ বছর পরে এর আরও পরিবর্তন পরিলক্ষিত হবে। পরিবর্তিত হবে ভাষার ধ্বনি, শব্দ, অর্থের রূপও। এই পরিবর্তনশীলতাই তো ভাষার ধর্ম।
কিন্তু অতি মাত্রায় সংস্কৃত নির্ভরতা খুব সুখকর কিছু হয়নি। আমাদের বর্ণ পরিকল্পনা সংস্কৃত থেকে নেওয়া, কিন্তু আমরা তো সংস্কৃতের উচ্চারণ নেইনি। বর্ণমালায় সংস্কৃত প্রভাব, অথচ উচ্চারণে প্রাকৃতের প্রভাব—বাংলা বানান যথেষ্ট পরিমাণে ধ্বনি-সংবাদী না হওয়ার জন্য এ অসঙ্গতিই সবচেয়ে বেশি দায়ী। প্রমিত উচ্চারণের প্রক্রিয়াকে বানান মসিবদ্ধ করে, সুতরাং বানান যতটা সম্ভব উচ্চারণ-সংবাদী হওয়া প্রয়োজন। তাহলেই তা ভাষাকে সজীবভাবে উপস্থাপিত করতে পারবে। অন্যদিকে তৎসম (সংস্কৃত থেকে যেসব শব্দ সরাসরি বাংলায় এসেছে) শব্দ সাধারণভাবে প্রাচীন, প্রতিষ্ঠিত এবং সর্বোপরি অনেকের কাছে পবিত্র বলে বিবেচিত হয়ে আসছে। এই দোটানার ফল যা দাঁড়িয়েছে তা হলো, দুটি বানানরীতির প্রচলন। একটি বাংলা বানানরীতি এবং অন্যটি সংস্কৃত বানানরীতি। অর্থাৎ, তৎসম (সংস্কৃত) শব্দের বানান সংস্কৃত বানানের রীতি অনুযায়ী হবে, আর অ-তৎসম শব্দের বানান বাংলা বানানের রীতি অনুযায়ী হবে। যেমন তৎসম শব্দে ঈ-কার, ষ, ণ আশ্রয়ী হবে; অতৎসম শব্দে ই-কার, শ/স এবং ন আশ্রয়ী হবে। 
মোদ্দাকথা এই যে, বাংলার সাথে সংস্কৃতের সম্পর্ক কাছের হোক বা দূরের—সংস্কৃত ব্যাকরণ আমাদের প্রয়োজন আছে বৈকি। বলা হয়েছে, সংস্কৃত হলো পৃথিবীর সর্বকালের শ্রেষ্ঠ ভাষা (‘Perfect’ language, for all time)। খ্রিষ্টপূর্ব ৪০০ অব্দের দিকে ব্যাকরণবিদগণ নানা নিয়ম বিধিবদ্ধ করে একটি মানসম্পন্ন ভাষা সৃষ্টি করেন, যার নাম সংস্কৃত (চূড়ান্তভাবে বিধিবদ্ধ হয় ব্যাকরণবিদ পাণিনির হাতে)। এ নামের উদ্ভব সংস্কার শব্দ থেকে। তৎকালে যে সকল ভাষা প্রচলিত ছিল সেগুলো সংস্কার করে ভাষাটি তৈরি হয়েছিল বলেই এই নামকরণ। এই ভাষাটি নাকি মানুষের মাথায় যে নিয়মে বর্ণ উৎপন্ন হয় সেভাবে অর্থাৎ প্রাকৃতিক নিয়মে বানানো হয়েছিল। সংস্কৃত ব্যাকরণে সমস্ত শব্দেরই এক-একটা মূল ধাতু আন্দাজ করা হয়েছে। ফলে এ ভাষার একটি সুবিধা এই যে, শুধু প্রত্যয় পরিবর্তন করেই একটি শব্দের অর্থ, পদ ইত্যাদি পরিবর্তন করা যায়। অন্যদিকে পদ পরিবর্তনের যেমন বিশেষ্যকে বিশেষণে বা ক্রিয়াপদে পরিণত করার সহজ উপায় বাংলায় নেই। স্বয়ং রবি ঠাকুরও কি বলে যাননি যে, “বাংলা ভাষার আপন রীতিতে শব্দ বানানো প্রায় অসাধ্য”? আমরা তাই নতুন শব্দ গঠনের চেষ্টায় নিজেদের অজান্তেই সংস্কৃত রীতিকে আশ্রয় করি। তাই আমি এটাই বলি যে, সংস্কৃত ব্যাকরণ আমাদের অবশ্যই প্রয়োজন আছে। কিন্তু আমাদের নিজস্ব ব্যাকরণেরও প্রয়োজন আছে। প্রকৃত বাংলা ব্যাকরণের অভাব থাকায় আমাদের শিক্ষার্থীরা ভাষা শুদ্ধভাবে শেখে না। শিক্ষার্থীরা তো বটেই, স্বয়ং শিক্ষক-শিক্ষিকারা শ্রেণীকক্ষে আঞ্চলিক উচ্চারণে কথা বলেন। শুদ্ধ বানানে লিখতে না পারা এই ধারাবাহিকতারই ফসল। তাই আমাদের উচ্চারণ (ধ্বনি), উচ্চারণের সাথে লিপির সম্পর্ক (বর্ণমালা), প্রমিত ও আঞ্চলিক উচ্চারণের পার্থক্য, সর্বোপরি বাংলা ভাষার নিজস্ব গতি-প্রকৃতি-বৈশিষ্ট্য শেখার উপযোগী ব্যবহারিক ব্যাকরণ রচনা খুবই জরুরি। ভাষার প্রমিত রূপটি শিক্ষার্থীরা তাহলে সহজেই শিখতে পারবে। সেজন্য চাই ব্যাকরণের আনন্দময় সহজ পাঠ। সেই সাথে চাই শিশুপাঠ্য ব্যাকরণ। এখনই!
---------------------------
কুটুমবাড়ি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%68%64%72%61%6b%69%62%40%79%61%68%6f%6f%2e%63%6f%6d%22%3e%6d%68%64%72%61%6b%69%62%40%79%61%68%6f%6f%2e%63%6f%6d%3c%2f%61%3e%27%29%3b'))
---------------------------


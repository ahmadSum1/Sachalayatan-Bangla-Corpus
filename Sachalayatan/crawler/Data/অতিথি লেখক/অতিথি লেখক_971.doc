একজন জুলি এবং কিছু কঠিন বাস্তবতা...



আজকে আমার একজন জার্মান বান্ধবী জুলি, যে স্থানীয় রাজনীতির অত্যন্ত প্রভাবশালী সদস্য হঠাৎ করেই সাভার ভবনধ্বস সম্পর্কে জানতে চাইল এবং কোন কোন জার্মান কোম্পানি এই কারখানা থেকে পোশাক কিনেছে তার একটা লিস্ট দেখালো। তারা ওই কোম্পানিগুলোর কাছে জানতে চেয়েছে, যে কারখানার মালিক তাদের শ্রমিক এবং ফ্যাক্টরির প্রতি এতটা দায়িত্বজ্ঞানহীন, তাদের কাছ থেকে কেন পোশাক কেনা হয় এবং অনুরোধ করেছে এমন মালিকের কাছ থেকে আর যেন পোশাক না কেনা হয়। তারা সিএন্ডএ, কারস্টাড, ম্যাক্স বায়িং, এস্পিরিট এইসব কোম্পানিকেও একই অনুরোধ করে চিঠি দিয়েছে এবং কিছু কোম্পানি জানিয়েছে তাদের সাথে রানা প্লাজার গার্মেন্টসের কোন সম্পর্ক নেই। আমি বান্ধবীর কথা শুনে রীতিমত আঁতকে উঠলাম। কারন আমি জানি জার্মানির আইন সম্পর্কে, কেও যদি একটা মামলা ঠুকে দেই এই শ্রমিক ঠকানো নিয়ে তাহলেই হইছে, পুরাই লেজে গোবরে হয়ে যাবে ব্যাপারটা এবং আরও বহুদুর গড়াবে এই পোশাক কেনা না কেনার ব্যাপার, একটা স্টেটে কোন নতুন আইন হলে সারা দেশে হতে সময় লাগেনা এখানে।
একজন অর্থনীতির ছাত্র হিসেবে এবং দেশে এক্সপোর্ট অফিসার হিসেবে কাজ করার সুবাদে আমি জানি জার্মানি এবং ইউরোপিয়ান দেশগুলোতে প্রতি বছর কত বিলিয়ন ইউরোর পোশাক আমরা রপ্তানি করি। তাই আতঙ্কিত হয়ে দীর্ঘ সময় তাকে অনেক কিছু বুঝালাম, সে অনেকটা সময় পরে বলল তারা কখনই এতো কম দামে পোশাক কিনতে চাইনা কারণ তারাও এখন জানতে পারছে এই পোশাক তৈরি করতে কতটা কষ্ট সহ্য করতে হই পোশাককর্মীদের। আমি যখন পোশাকপ্রতি দাম কয়েক সেন্ট বেশি হওয়া উচিৎ বললাম, সেও ব্যাপারটা মেনে নিলো, বলল তারাও ইকনমিস্টের কাছ থেকে জানতে পেরেছে পোশাক প্রতি ২০-৩০ সেন্ট করে বেশি দিলেই নাকি কর্মীদের প্রত্যাশার অনেকটাই পূরণ হবে এবং তারা সবাই এটা দিতে রাজিও আছে। সে আমাকে স্থানীয় টেলিভিশনে এই বিষয়ে কথা বলতে ইচ্ছুক কিনা জানতে চাইল কারণ আমি যেহেতু এই বিষয়ে পড়াশুনা করছি এবং বাংলাদেশ থেকে এসেছি তাই ব্যাপারটা ভাল বলতে পারব এবং তারাও একটা ভাল ধারনা পাবে।
জুলির বিশ্বাস, জার্মানদের আশ্বস্ত করতে না পারলে কোন একদিন তারা হয়ত বাংলাদেশি পোশাক কেনা ছেড়েই দিবে কারন এই ভবন ধ্বসে পড়া এবং পোশাক কর্মীদের প্রতি আচরণ তাদেরকে অপরাধী করে তুলেছে যেহেতু তারা বাংলাদেশের তৈরি অনেক পোশাকই পরিধান করে। আর এই কথাটাই আমার কাছে বেশি ভয়ের লাগলো, কারন এই কয়েক মাস জার্মানি থেকে আমি বুঝতে পেরেছি তারা কতটা আবেগপ্রবণ এবং তাদের ইগো কতটা প্রবল। যদি তারা সবাই প্রতিবাদ করা শুরু করে এবং বাংলাদেশি পোশাক কেনা বন্ধ করে দেয় তাইলেই হইছে আমাদের, সাথে সাথে ইইউ এর অন্য দেশগুলোও তাদের সাথে সুর মেলাবে কারণ জার্মানি এতটাই প্রভাবশালী এখন। আমি জুলিকে আর বলতে পারলাম না, এই ২০-৩০ সেন্টের কতটুকু মালিক পাবে, কতটুকু তাদের লবিস্ট পাবে আর কর্মীদের কাছে কতটুকু পৌঁছাবে। আমি তাকে বুঝালাম পোশাক আমদানি বন্ধ করা কোন সমাধান না, আমাদের কিছু মালিক আর ফ্যাক্টরি হয়ত ঠিকমত সবকিছু মেনে চলেনা, কিন্তু অধিকাংশ মালিকই সবকিছু মেনে চলে, এই নিদারুন মিথ্যা কথাটা বলতে হল আমাকে। জানিনা অতি মুনাফালোভী, অশিক্ষিত, চরম কর্মীশোষণকারী কিছু মালিকের জন্য আমাদের পোশাকখাত কত বড় বাধার সম্মুখীন হতে যাচ্ছে, আমেরিকাতে জিএসপি সুবিধা হারাতে বসেছি আমরা, এখন না ইউরোপিয়ানরাও আমাদের পোশাক কেনা ছেড়ে দেয়।
দেশে ছাত্র থাকাকালীন এবং চাকরিরত অবস্থায় অনেক গার্মেন্টস মালিককে দেখার সৌভাগ্য আমার হয়েছে। বেশির ভাগকে আমার প্রবলভাবে ঘৃণা করতে ইচ্ছা হয়েছে তাদের কর্মকাণ্ডের জন্য। যদিও আমি জানি এই ইন্ডাস্ট্রি থেকে আমাদের ভ্যালু এডিসন কত কম হয়, তারপরেও জুলিকে সবকিছু বলতে পারি নাই এই ইন্ডাস্ট্রিতে কর্মরত লক্ষ লক্ষ কর্মীর কথা ভেবে। সমস্যা হচ্ছে দামি মডেলের অডি, বিএমডব্লিও বা জাগুয়ারে করে চোখে কালো চশমা পড়ে ঘুরে বেড়ানো আমাদের গার্মেন্টস মালিকেরা বুঝবেন না এইসব ব্যাপারগুলো কত বড় বিপর্যয় ডেকে আনতে যাচ্ছে আমাদের পোশাক খাঁতে, তারা মত্ত আছেন কি করে কর্মীদের ঠকিয়ে, কারখানাগুলোকে মৃত্যুপুরী বানিয়ে জাগুয়ার বাদ দিয়ে নতুন মডেলের লিঙ্কন ন্যাভিগেটর কেনা যায়। আমি জানিনা আমি, আপনি কতদিন এই জুলিদের মিথ্যা বলে যাব। মিথ্যা বলার ভয়ে সাভার ধ্বসের কথাটা আমি নিজে ওর কাছে তুলি নাই বরং সে নিজেই আমার কাছ থেকে জানতে চেয়েছে, কারণ সামনে তাদের মেয়র ইলেকশন এবং এই ব্যাপারটা সেখানে উঠে এসেছে। সে আমার কাছ থেকে সময় চেয়েছে এই ব্যাপারে আরও ভালভাবে জানার জন্য এবং আমিও তার সাথে আবার দেখা করার কথা বলে বিদায় নিয়েছি। আমি জানি আবার আমাকে অনেক মিথ্যা বলতে হবে এই লাখো শ্রমিকের কথা ভেবে, অনেক মিথ্যা যুক্তি দেখাতে হবে যাতে কোনভাবেই তারা বাংলাদেশি পোশাক কেনা বন্ধ করার কথা না ভাবে, আমদানি বন্ধ করার কথা না ভাবে। হয়ত জুলিরা পোশাক প্রতি ২০-৩০ সেন্ট করে বেশি দেয়া শুরু করবে কোন একদিন, কিন্তু কতটুকু উন্নতি হবে এই ইন্ডাস্ট্রিতে দিনরাত অমানুষিক পরিশ্রম করা এই লাখো শ্রমিকের, তারা কিভাবে আশ্বস্ত হবে আর একটা রানা প্লাজা তাদের উপর ভেঙ্গে পড়বে না? এই প্রশ্নের উত্তর আমার জানা নেই, তারপরও আমাকে আপনাকে এই জুলিদের মোকাবেলা করে যেতে হবে প্রতিদিন, পৃথিবীর সবখানে, শুধুমাত্র আমার দেশের কথা ভেবে।
জামান, (এফ কে জেড)
জার্মানি।
(ব্লগে এটাই আমার প্রথম লেখা এবং অনেকটাই এলোমেলো, তাই কিছু ভুল হলে ক্ষমাসুন্দর দৃষ্টিতে দেখবেন আশা করি।)


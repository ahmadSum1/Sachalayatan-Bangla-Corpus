মুভি অফ দা উইকঃ ওয়াজদা (WADJDA)




আজকের সিনেমাটি যে দেশে চিত্রায়িত সেখানে নেই কোনও সিনেমা হল। পরিচালককে কিছু দৃশ্য চিত্রায়নে হাতে ওয়াকি-টকি নিয়ে লুকিয়ে থাকতে হয়েছে বদ্ধ ভ্যান গাড়িতে। সিনেমা বানানোর সরকারী অনুমতি তো এসেছে দেশটির রাজপরিবারের সহযোগিতায় কিন্তু তারপরও ৫ বছর লেগে যায় শুটিং শেষ করতে। পৃথিবীর সবচেয়ে রক্ষণশীল সমাজের একটি সাধারণ শহুরে পরিবারের স্বামী-স্ত্রীর সম্পর্কের টানাপোড়েন আর ওয়াজদা নামের এক কিশোরী কন্যা সন্তানের প্রতিবাদী চরিত্রের গল্প নিয়েই আজকের আয়োজন।
ওয়াজদা সৌদি আরবের প্রথম সিনেমা যার প্রতিটি দৃশ্যের চিত্রায়ন হয়েছে রাজধানী রিয়াদে। পরিচালক হাইফা আল মনসুর ঠিক এমনটিই চেয়েছিলেন। হাজারো সামাজিক প্রতিবন্ধকতা পেরিয়ে বানাতে পেরেছেন জীবনমুখী এই সিনেমা। সবচেয়ে বড় প্রতিবন্ধকতা ছিল তাঁর লিঙ্গ পরিচয়, পুরুষতান্ত্রিক ঐ আরব সমাজে একজন নারী পরিচালক হিসেবে ফিল্ম বানানোর স্বপ্ন দেখাটা অনুমান করা যায়। আরে বাবা সিনেমা থিয়েটারই তো নেই সৌদি আরবে, টিকিট কেটে ফিল্ম দেখতে লোক যাবে কোথায়? মনে রাখতে হবে আমরা এমন এক কট্টরপন্থী সমাজ ব্যবস্থার কথা বলছি যেখানে নারীদের ড্রাইভিং লাইসেন্স তো দূরের কথা সামান্য ভোটাধিকার পর্যন্ত নেই। কিছু জার্মান প্রডিউসার আর খোদ সৌদি রাজপরিবারের এক সদস্যের সহযোগিতায় হয়ে যায় স্বপ্নপূরণ পরিচালক আল মনসুরের। আমেরিকান কূটনীতিক স্বামীর পৃষ্টপোষকতাও মিলেছে প্রতিটি মুহূর্তে।
মুভির নাম ভূমিকার কিশোরী ওয়াজদা নিজেও দেখে এক স্বপ্ন, একদিন সে বাইসাইকেল রেসে হারাবে সমবয়সী কিশোর আবদুল্লাহকে। স্কুলে যাবার রাস্তায় প্রতিদিনই দেখে তাঁর পছন্দের এক সবুজ রঙের বাইসাইকেল সাজিয়ে রেখেছে মহল্লার দোকানদার ক্রেতার আশায়। মা স্পষ্ট বলে দিয়েছে ঐ বয়সের কোনও মেয়ে রিয়াদের রাস্তায় সাইকেলে ঘুরে বেড়ায় না তাই সাইকেল কেনার স্বপ্ন দেখা বাদ দিতে। কতই বা বয়স ওয়াজদার... ওর সমবয়সী ১১/১২ বছরের বালিকারা তো স্বপ্নই দেখা শুরু করে পৃথিবীর এপ্রান্ত থেকে ওপ্রান্তে। আবদুল্লাহ তো ঠিকই সাইকেল চালিয়ে চষে বেড়ায় মহল্লার অলিগলি। দমে যাওয়ার পাত্রী নয় বালিকাটি, পয়সা জমাতে শুরু করে নিজেই কিনবে বলে সেই সবুজ সাইকেল। স্কুলে সহপাঠীদের কাছে পাশ্চাত্য সঙ্গীতের মিক্সড অডিও টেপ আর হাতে বানানো লেস ফিতার ব্রেসলেট লুকিয়ে লুকিয়ে বেঁচে পয়সা জমায় ওয়াজদা।


কঠোর ধর্মীয় অনুশাসনের বেড়াজালে আবদ্ধ স্কুলের পরিবেশটাও ভালো লাগেনা ওয়াজদার। শিক্ষিকারাও অসন্তুষ্ট এই অবাধ্য বালিকার আচরণে। একদিন সেই স্কুলেই মিলে যায় স্বপ্নের সাইকেল কেনার সুবর্ণ সুযোগ। কোরআন প্রতিযোগিতায় প্রথম হতে পারলে জিততে পারবে সাইকেল কেনার সমপরিমান অর্থ। চ্যালেঞ্জ গ্রহন করতে পিছপা হয়না ওয়াজদা। একটি সবুজ বাইসাইকেল হয়ে উঠে নারী স্বাধীনতার এক মূর্ত প্রতীক।
এই টাইপের আরও কিছু ভালো সিনেমা গত দুই দশকে আরব বিশ্বের ইরান, লেবানন, মিশরে হয়েছে। পুরুষতান্ত্রিক আরব সমাজে নারীর অবস্থান অনেকক্ষেত্রই ফুটে উঠেছে বিদ্রূপাত্মক স্যাটায়ারধর্মী সিনেমার গল্পে। ওয়াজদা মুভিটা এমন এক আরব পরিবারের জীবনধারা দেখায় যারা বসবাস করে পৃথিবীর সবচেয়ে রক্ষণশীল সমাজের রাজধানীতে। বয়ঃসন্ধিকালীন এক কিশোরীর সাইকেল চালানোর স্বপ্ন দেখার গল্পেই দেখতে পারি নিপাট ভদ্রলোক এক আদুরে পিতার বহুবিবাহের বাসনা। পূত্র সন্তান প্রসবের অক্ষমতা আর স্বামীর দ্বিতীয় বিবাহের আগ্রহে মানসিক যন্ত্রণার দহনে পুড়তে থাকা ওয়াজদার মায়ের চরিত্রটি চমৎকার ভাবে তুলে ধরেছে সৌদি আরবের নারী সমাজের অবস্থান। আমার কাছে কিন্তু কট্টর নারীবাদী মানসিকতা নিয়ে সিনেমাটি বানানো হয়েছে বলে মনে হয়নি। খুব ভালো স্ক্রিপ্টে চিত্রায়িত ওয়াজদা সিনেমায় একটি বাস্তব সমাজচিত্রই যেন ফুটে উঠেছে আল মনসুরের নির্দেশনায়। বাল্যবিবাহ আর বহুবিবাহের মত বিষয়গুলি যেন খুব স্বাভাবিক রিয়াদের সেই কট্টরপন্থী সমাজ ব্যবস্থায়। ৯৮ মিনিটের সিনেমায় বাড়তি একটি চরিত্র বা বাড়তি একটি দৃশ্য আছে বলে মনে হয়নি। 
সৌদি আরবের মত দেশে পুরোপুরি চিত্রায়িত একটি সিনেমা যে এতটা ফ্রেস হবে এমন আশা ছিলনা। পরিচালক হাইফা আল মনসুরের নির্দেশনা আর ওয়াজদা চরিত্রের কিশোরী অভিনেত্রী ওয়াদ মোহাম্মেদের অভিনয় মনে দাগ কেটে থাকবে অনেকদিন। 
......জিপসি
এই সিরিজের আগের পোস্টসমূহ;
নাঙ্গা পর্বত
হান্সি


এখনই সময়




তুমুল বর্ষণ দিন ফুরিয়েছে বেশ আগে। বিস্রস্ত ভাবনার মতো
এখানে ওখানে ছেঁড়া মেঘ ঝুলে আছে ঈশান নৈঋতে।
চাদরের ওম খোঁজে বৃদ্ধ শরীর পাল ছেঁড়া বাতাসের শীতে।
ফসলের দিন শেষে উদাম হয়েছে ফের ফলবতী জমিনের ক্ষত। 
কলার মোচায় জমেছে ক্লান্ত শিশির। বয়েসি পাতার ফাঁকে ফাঁকে
জেগে থাকে একলা ঘুঘু। গাছের পাতারা কাঁপে; শীত কি এলো?
মুঠো মুঠো কুয়াশায় মেখে থাকে বাঁকা চাঁদ আর পৌষের ধুলো।
মরে যাওয়া নদী টিআর কাবিখা হয়ে খুব যত্নে পাড়ের চিহ্ন রাখে। 
তবুও সাঁকোর নিচে ভেজে পরাণ মাঝির জাল এক হাঁটু জলে
ধ্যানী বক একপায়ে চোখ রাখে জলের শরীরে কি নিবিড় সাধনায়।
যুগলে বসন্তে যাব; খুব শীত ঝুপ ঝুপ নামার আগেই ভীরু পায়
আমিও তালাশ করি একটু খড়কুটো আশ্রয় তোমার অতলে।
-------------
পথিক পরাণ


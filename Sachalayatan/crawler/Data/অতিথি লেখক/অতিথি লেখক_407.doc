বাংলাদেশের জন্ম তারিখ ও ইতিহাস চর্চা



চাষী নজরুল ইসলাম মারা গিয়েছেন। তাঁর জাতীয়তাবাদী দৃষ্টিভংগি আর রাজনৈতিক অবস্থানের কারণে তিনি অনেকের সমালোচনার যোগ্য হলেও তবে বাংলাদেশের সিনেমা শিল্পের পুরোধা ব্যক্তিদের একজন হিসেবে তিনি অবশ্যই শ্রদ্ধার পাত্র। আবেগের বশে অথবা হুজুগে মাতাল হয়ে অনেকেই চাষী নজরুল ইসলামের 'ওরা ১১ জন' সিনেমাটিকে বাংলাদেশের প্রথম সিনেমা, 'প্রথম মুক্তিযুদ্ধভিত্তিক সিনেমা' ইত্যাদি বলেছেন দেখলাম। কথাগুলো পুরোপুরি সঠিক মনে করি না।
এর কারণ আসলে বাংলাদেশের জন্মতারিখ তথা বার্থডে নিয়ে বিভ্রান্তি। তারিখটা কত? ২৬ মার্চ নাকি ১৬ ডিসেম্বর? এইটা ঠিক যে আমরা চূড়ান্ত বিজয় পেয়েছি ১৬ ডিসেম্বরে কিন্তু তার মানে এই না রাষ্ট্রের উদ্ভবও ১৬ তারিখে। মুজিব (২৬), হান্নান (২৬) ও জিয়া (২৭) এই তিনজনের ঘোষণার পরবর্তীতে এপ্রিল ১৭ ১৯৭১ তারিখে মুজিবনগর সরকারের সেই ঐতিহাসিক প্রোক্লেমেশন অফ ইন্ডিপেন্ডেন্সে স্বাধীন বাংলাদেশের শুরু ২৬ মার্চ ১৯৭১ ধরতে বলা হয়েছে। এই ঘোষণায় বলা হয়েছিলোঃ
”বাংলাদেশকে একটি স্বাধীন সার্বভৌম গণপ্রজাতন্ত্রী প্রজাতন্ত্র ঘোষনা ও সংগঠন করছি এবং এতদ্বারা ইতঃপূর্বে বঙ্গবন্ধু শেখ মুজিবুর রহমান কর্তৃক প্রদত্ত স্বাধীনতার ঘোষনাকে সমর্থন করছি...এই ঘোষনাপত্র ১৯৭১ সালের ২৬ মার্চ থেকে কার্যকর বলে গণ্য হবে।”  [ড. কামাল হোসেন অনুবাদকৃত]
আমাদের সংবিধান আরও অনেক পরে লেখা হলেও এই প্রোক্লেমেশন অফ ইন্ডিপেন্ডেন্সকেই স্বাধীনতার মূল দলিল বলা হয়েছে এবং সেই কারণেই সাংবিধানিকভাবে বাংলাদেশের জন্ম ২৬ মার্চে।
বাংলদেশকে যদি ১৬ ডিসেম্বর থেকে স্বাধীন রাষ্ট্র বিবেচনা করলে অনেকগুলো সমস্যার উদ্ভব হবে। মুজিবনগর সরকার তাহলে অবৈধ হয়ে যাবে কারণ রাষ্ট্র না থাকলে সরকারের অস্তিত্ব থাকে কি? তাজউদ্দীন ও দেশের প্রথম প্রধানমন্ত্রী থাকেন না তাহলে আর। বাতিল হয়ে যাবে মুজিবনগর সরকারের সমস্ত অর্ডিন্যান্স, চুক্তি, বাহিনী। ১৬ ডিসেম্বরে বাংলাদেশের যাত্রা শুরু না ধরার আরেকটা কারণ হচ্ছে এই তারিখের আরও ১০/১২ দিন আগে থেকেই বাংলাদেশ আন্তর্জাতিকভভাবে বেশ কয়েকটা দেশ কর্তৃক স্বীকৃত স্বাধীন রাষ্ট্র।
পাক আর্মিকে হানাদার বাহিনী, দখলদার বাহিনী ইত্যাদি বলার তাৎপর্য আছে। সাংবিধানিকভাবে ২৬ মার্চ থেকেই বাংলাদেশ স্বাধীন সার্বভৌম রাষ্ট্র বলেই পাক আর্মিকে দখলদার বলা হয়ে থাকে। যাদের ‘স্বাধীন’ শব্দে বিভ্রান্তি দূর হচ্ছে না তাঁরা ইংরেজি সভ্রেনটি (sovereignty) আর ফ্রিডম (freedom) মাথায় রাখবেন। ২৬ মার্চ আমরা ফ্রিডম পাই আর ১৬ ডিসেম্বর পাই সভ্রেনটি। মাঝের ৯ মাস স্বাধীন বাংলাদেশের অধিকাংশ অঞ্চল পাকিস্তানী আর্মির দখলে ছিলো আরকি।
মোট কথা, বই, সিনেমা হোক আর যাই হোক, ২৬ মার্চ ১৯৭১ থেকে বাংলাদেশ শুরুর তারিখ বিবেচনা করে প্রথম-দ্বিতীয় ইত্যাদি নির্ধারণ করা উচিত। তা না হলে ইতিহাস চর্চায় ভুল হবে।

এসব কারণে ওরা ১১ জন সিনেমাটিঃ
১/ স্বাধীন বাংলাদেশের প্রথম সিনেমা না। যুদ্ধোত্তর বাংলাদেশের প্রথম সিনেমাও না। ৭২ সালের অক্টোবরে এই সিনেমা মুক্তি পাবার আগে আরও ১৬ টি সিনেমা মুক্তি পেয়েছিলো।
২/ প্রথম মুক্তিযুদ্ধভিত্তিক সিনেমাও নয়। সিনেমা শব্দটিকে আমরা যেহেতু বৃহৎ অর্থে গ্রহণ করি সেহেতু প্রামাণ্য চলচ্চিত্র তথা তথ্যচিত্র বা ডকুমেন্টারিও এর অন্তর্ভুক্ত। এই দিক থেকে বিবেচনা করলে যুদ্ধচলাকালীন সময়ে নির্মিত স্টপ জেনোসাইড স্বাধীন বাংলাদেশের প্রথম সিনেমা এবং প্রথম মুক্তিযুদ্ধভিত্তিক সিনেমা।
৩/ পূর্ণদৈর্ঘ্য বিবেচনা করলে এবং সিনেমা হলে মুক্তির দিক থেকে বিবেচনা করলে ওরা ১১ জন প্রথম মুক্তিযুদ্ধভিত্তিক সিনেমা। কারণ স্টপ জেনোসাইড পূর্ণদৈর্ঘ্য না, হলে মুক্তিপ্রাপ্ত ও না।
অতিথি লেখক: আহমদ রনি। 
তথ্যসূত্রঃ 
১/ বাংলাদেশের চলচ্চিত্র: আর্থ সামাজিক পটভূমি। আহমেদ আমিনুল ইসলাম। বাংলা একাডেমী (২০০৮)
২/ বাংলাদেশের চলচ্চিত্র শিল্প। মির্জা তারেকুল কাদের। বাংলা একাডেমী (১৯৯৩)
৩/ বাংলাদেশ সংবিধান।


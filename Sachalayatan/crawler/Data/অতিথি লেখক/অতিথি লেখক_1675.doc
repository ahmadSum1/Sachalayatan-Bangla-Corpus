টাকলু দাদু!




টাকলু দাদুর মাথায় কবে 
	উঠেছিল ঝড়,
চুলের সাথে ছাড়াছাড়ি
	হল ঝড়ের পর।
পেছন দিকে দুচারটা চুল
	সামনে বিরাট টাক,
মাথা তো নয়, স্টেডিয়াম
	খেলতে দিচ্ছে ডাক।
টাক-ডুমা-ডুম বাজনা বাজাই
	হাসি-নাচি-গাই,
টাক বাজানো ভীষণ মজা,
	কোথায় এমন পাই!
দাদু বলে, চকচকে টাক
	বুদ্ধি বেড়ে হয়,
আমি বলি, চকচকে হোক;
	সোনা তো আর নয়।
বলে দাদু, জানিস বোকা,
	টাকের কতো ধার?
এক গুঁতোতে কাবু করি
	পাঁচটা-দশটা ষাঁড়।
আমি বলি, কী গো দাদু,
	তিলকে কর তাল!
দাদু বলে, দাঁড়া দেখি,
	ঝাড়ি কেমন ঝাল!
লাঠি নিয়ে করল তাড়া
	দৌড়ে ছুটে যাই,
ধরবে নাকি? আমি তো আর
	ও তল্লাটেই নাই!
...................................
দেবানন্দ ভূমিপুত্র


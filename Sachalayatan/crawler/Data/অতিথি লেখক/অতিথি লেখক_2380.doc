অন্তর্যাত্রা



একদিন এক স্রোতস্বিনী কে পার হয়ে যাব বলে প্রবল উদ্যমে ঘুম থেকে উঠে দাড়িয়েছিলাম। আমার পূর্বপুরুষ যারা সেই একই স্বপ্নকে বুকে ভরে গিয়েছিলেন স্রোতস্বিনীর উপারে , তাদের কারু নামগন্ধও ফিরে আসেনি কখনো -এই মর্মে সতর্কবাণী জারি করে আবারো ঘুমিয়ে পড়লো আমার আত্নজা। তার ভাবলেশহীন ঘুমন্ত মুখ আমার স্মৃতিকে প্রতারিত করলো কিছুটা - যারা কেবল তার ছায়াকে সঙ্গিনী করে হারিয়ে গিয়েছিল দূর কুয়াশায় অনামা তাদের কেউ একজন একটা আলোর রেনু বুনে দিয়ে বুকে দ্রুত ফিরে গেল আবার। সারি সারি ঘুমন্ত মুখ যেদিন আমার ঘুম ভাঙ্গালো আর আমি একটা দীর্ঘ যাত্রার প্রস্তুতি নিচ্ছিলাম এটা সেই দূর অতীতের গল্প যেদিন আমার আসলেই জানা ছিলো না আমার যাত্রাপথ আর গন্তব্যের পরিচয়। যখন পরিচিতজন প্রশ্ন তুলেছিলো আমার যাত্রার লক্ষ উদ্যেশ্য এইসব তখন আমার নিরুত্তর থাকা ছাড়া উপায় ছিলোনা আর কারন এইসব প্রশ্নের উত্তর ছিলো আমারো অজানা। অথচ আমি আমার স্বপ্নের প্রতি ছিলাম বিশ্বস্ত , প্রতিশ্রুতিতে বিশুদ্ধ, আর সংকল্পে স্থির। আমি কেবল জানতাম আমি কোন দুঃসাহসিক অভিযাত্রী নই যে আবিষ্কার করবে লূপ্ত নগরী , মহাজগতের নতুন কোন সীমানা কিংবা কোন গুপ্তধন যা হতে পারে একজন স্বপ্নভূকের সাহসের যোগ্য পারিশ্রমিক। আমি কেবল জানতাম এক আগুন্তুক বোধ আমাকে তাড়িয়ে বেড়াবে সেই সব মানুষের চেনা পথে পথে যারা কখনো ফিরে আসেনি আর। অথচ নিজের প্রতি আমার এইসব সততা তাদের তাচ্ছিলের হাসিকে এতটুকু ম্লান করতে পারেনি তা এখনো মনে পড়ে আমার।সারি সারি প্রশ্নবোধক মুখ নিরুত্তর পেছনে ফেলে রেখে যখন আমি বেরিয়ে এসেছিলাম আমি কি কারু কারু চোখে দেখতে পাইনি অবিশ্বাস আর বিস্ময়। জানি এইসব বিস্ময় কেটে গেলে তবু মূগ্ধতা বেঁচে রবে। এই সব অবিশ্বাস ছোট্ট আলোর রেনু হয়ে আদরে অবহেলায়
বেড়ে উঠবে কারো কারো বুকে । কেবল নিজের ছায়াকে মাড়িয়ে আমি কতদূর গিয়েছিলাম সে প্রশ্ন অবান্তর রয়ে যাবে কারন তা জানাতে আর কখনোই ফেরা হবে না আমার।
 -সমুদ্র সন্তান


মুভি অফ দা উইক: লেমন ট্রি




অনেকেই আমাকে জিজ্ঞেস করে “একটা ভাল মুভির নাম বলতো, উইকেন্ডে দেখব”। জবাবটা ভেবেচিন্তে দিতে হয়, সব মুভি সবার জন্য নয়। আজকের মুভিটা অনেক বছর ধরেই আমার পছন্দের তালিকার শীর্ষে থাকা সত্ত্বেও কারও সাথে শেয়ার করি না। দেখার পর কেউ যদি নীরস বদনে শুধু বলে “হ্যাঁ, ভালই তো….” এতেই আমার মন খারাপ হয়ে যাবে। কারণ এই সিনেমার প্রতিটি সংলাপ, প্রতিটি দৃশ্যের চিত্রায়ন আর অভিনয় শিল্পীদের পারদর্শিতা এককথায় অতুলনীয়। অনেকদিন বিরতির পর যখন আবার সিরিজটা শুরুই করলাম তো ভাল কিছু দিয়েই সূচনা হোক। নানান দেশের হরেক টাইপের আরও অনেক ভাল ফিল্ম দেখেছি গত পাঁচ বছরে কিন্তু শীর্ষস্থান অটুট রেখেছে আজকের আয়োজনের এই ইসরায়েলি সিনেমা ‘লেমন ট্রি’।
একটি গুলির শব্দও নেই পুরো সিনেমায় তারপরও লেমন ট্রিকে নির্দ্বিধায় যুদ্ধের গল্প বলে চালিয়ে দেয়া যায়। শৈশবে পত্রিকার পাতায় শীতল যুদ্ধের কথা তো অনেক পড়েছি, এর তাত্ত্বিক অর্থ মাথায় ঢুকেনি কোনদিন। বুড়ো বয়সে এই মুভি দেখে আবার মনে পড়ে গেল সেই রহস্যময় শীতল যুদ্ধের কথা। গল্পের বিষয়বস্তু ইসরায়েল-প্যালেস্টাইন বিরোধ শুনেই তো অনেকে বলে বসবেন ‘আরে বাবা, ওইযুদ্ধে তো মানুষ মরছে ছয় দশক ধরে……… শীতল যুদ্ধ পেলেন কোথায় আপনি?’ আজকের সিনেমার পুরোটাই কিন্তু ফিকশন নয়, মূল গল্পটা কিন্তু আসলেই সত্যি এবং সেই সত্য অবলম্বনেই নির্মিত এই সিনেমা। যুদ্ধের দুই পক্ষের নাম শুনে তো ভ্রু আরও কুঁচকে উঠবে। একপক্ষে ফিলিস্তিনি এক বিধবা নারী আর বিপক্ষে খোদ ইসরায়েলি ডিফেন্স মিনিস্টার, সহজ বাংলা তর্জমায় প্রতিরক্ষামন্ত্রী সাহেব।
পশ্চিম তীরের গরীব বিধবা সালমা জিদান তাঁর বাগানের লেবু বিক্রি করে জীবিকা নির্বাহ করে। পুরো লেবু বাগানটি তাঁর পিতৃপুরুষের বৈধ সম্পত্তি। হুট করে একদিন ইসরায়েলী প্রতিরক্ষামন্ত্রী বাগানের পার্শ্ববর্তী ভিলা বাড়িটি কিনে ফেলে সালমার প্রতিবেশী হয়ে বসেন। আরে এ তো কোন পাতি মন্ত্রী না, যুদ্ধবাজ ইসরায়েল রাষ্ট্রের পরম প্রতাপশালী যুদ্ধমন্ত্রীর নিরাপত্তার আয়োজনটাও বড়সড়। বাড়ির চারকোনায় বসে গেল সুউচ্চ নজর-ঘাঁটি, বন্দুকধারী সৈন্য সমারোহে পড়ে গেল হুলুস্থুল রব। এতেও তুষ্ট না হয়ে চোখ পড়ল প্রতিবেশীর লেবু বাগানের দিকে, চোরাগুপ্তা হামলা ঠেকাতে তো উপড়ে ফেলতেই হবে সবগুলি লেবু গাছ। ক্ষতিপূরণ হিসেবে নাহয় দিয়ে দাও কিছু টাকা-পয়সা ঐ ফিলিস্তিনি নারীকে।

মধ্যবয়সী সালমা জিদানের কাছে লেবু গাছগুলি সন্তানের মত, ভাইয়ের মত, বোনের মত। বাবার সাথে সেই ছোট থাকতেই লেবু বাগানের পরিচর্চা শিখেছে হাতেনাতে। ইন্তিফাদা আন্দোলনে শহীদ স্বামীর অবর্তমানে এই বাগানের আয়েই মানুষ করেছে একমাত্র পুত্রকে, পাঠিয়েছে আমেরিকায় উচ্চশিক্ষার্তে। চোখের সামনে বিনা অপরাধে কেটে ফেলবে প্রিয় গাছগুলি এটা সে কখনোই মেনে নেবে না। সিদ্ধান্ত নেয় আইনি লড়াইয়ের, ইসরায়েলের প্রতিরক্ষামন্ত্রীর বিরুদ্ধে খোদ ইসরায়েলের আদালতে দাখিল করে সে তাঁর হৃদয়ের আর্জি। শুরু হয় এক অসম যুদ্ধ, অর্ধ-শতাব্দী ধরে চলে আসা দুটি জাতিগোষ্ঠীর বিরোধের এক ভিন্ন মাত্রার স্নায়ুযুদ্ধকে উপজীব্য করেই রচিত এই সিনেমার চিত্রনাট্য।
সালমা জিদান চরিত্রে অভিনয় করেছেন হিয়াম আব্বাস(Hiam Abbas), আমি তাঁকে বলি মধ্যপ্রাচ্চের ফিল্ম ইন্ডাস্ট্রির শাবানা আজমি। প্যালেস্টাইন যুদ্ধ নিয়ে নির্মিত একাধিক অসামান্য চলচিত্রে কখনো নাম ভূমিকায় কখনো বা গুরুত্বপূর্ণ পার্শ্বচরিত্রে হিয়াম আব্বাসের অভিনয় দেখে বিস্মিত হয়েছি। তারপরও বলব হিয়াম আব্বাস অভিনীত সেরা চরিত্র সালমা জিদান। সিনেমার অপর কেন্দ্রীয় চরিত্র সেই রাশভারী-দাম্ভিক মিনিস্টার সাহেবের অভিনয়ও অনেকদিন মনে থাকবে। পার্শ্বচরিত্রে সালমার তরুণ আইনজীবী আর সালমার প্রতি সহানুভূতিশীল কোমলমতি মন্ত্রীপত্নী চরিত্রদুটিতেও চমৎকার অভিনয় করেছেন শিল্পীরা।

ইসরায়েলি পরিচালক এরান রিক্লিস(Eran Riklis) নির্দেশিত ২০০৮ সালে মুক্তিপ্রাপ্ত লেমন ট্রি সিনেমার গল্পের শেষটা আমি বলব না। নেট ঘাঁটাঘাঁটি করে সময় নষ্ট করবেন না। সময় করে দেখুন, ভাল লাগলে নাহয় তারপর বিস্তারিত জানতে নেট ঘাঁটুন। হ্যাঁ একটা কথা অবশ্য বলতে পারি, মনঃস্থাতিক এই শীতল যুদ্ধের শেষটা আপনার কপালের বলিরেখা আরও একটু বাঁকিয়ে দিবে, আমি আজও নিজেকে প্রশ্ন করে বেড়াই ‘যুদ্ধটা আসলেই কি কেউ জিতেছে?’
এই সিরিজের আগের পোষ্টসমুহ:
নাঙ্গা পর্বত(জার্মানি)
হান্সি(দক্ষিণ আফ্রিকা)
ওয়াজদা(সৌদি আরব)
দিয়াস দে পেসকা এন পাতাগোনিয়া (আর্জেন্টিনা)
এল বানিয়ো দেল পাপা (উরুগুয়ে)
………জিপসি


একটুখানি রাজনীতি ভাবনা 



রাজনীতির প্রশ্নে আমাদের অনেকেই বলে, ভাই আমি রাজনীতি বুঝি না অথবা এই নোংরা রাজনীতি নিয়ে কথা বলতে আমার ভাল লাগে না অথবা ভাই এইসব কথা বাদ দে আজাইরা পেইন ভাল্লাগে না ইত্যাদি ইত্যাদি অনেককিছু । আমি একটা জিনিস বুঝতে পারি না, এইভাবে ইচ্ছা করে রাজনীতিকে এড়িয়ে চলা আর কতদিন চলবে। আমরা কথায় কথায় রাজনীতিবিদদের গালি দেব আবার রাজনীতির প্রশ্নে এসে এইসব কথা বলে এড়িয়ে যাব। এভাবে চললে কি একদিন আমাদের সব সমস্যার সমাধান হয়ে যাবে নাকি একদিন এমন একটা জায়গায় আমরা চলে যেতে পারি যেখান থেকে আমাদের আর সুস্থ রাজনীতিতে ফিরে যাওয়া সম্ভব হবে না? ব্যাপারগুলা নিয়ে আমরা একবারও ভাবছি না। কিন্তু এই দেশের রাজনীতি নিয়ে যদি আমরা না ভাবি ভাববে কে? আমরা যদি মাথা না ঘামাই ঘামাবে কে? বর্তমান ধারার রাজনীতির পরিবর্তনের শুরু যদি আমরা না করি করবে কে? এইগুলা নিয়ে আমাদের অনেকেরই কিছুই যায় আসে না। আবার আমরা আশা করব, ভাল রাজনীতি সুস্থ রাজনীতি! 
নতুন ধারার রাজনীতির কথা বলা হয়, সুস্থ রাজনীতির কথা বলা হয়, পরিবর্তনের কথা বলা হয়। প্রতিদিন টকশোতে, সম্পাদকীয়তে, ব্লগে, ফেইসবুকে, মাঠে, বাজারে, চায়ের দোকানে সব জায়গায় পরিবর্তনের কথা। সবাই পরিবর্তন চায়। কিন্তু এই পরিবর্তন কি আপনা আপনি চলে আসবে নাকি আলাদিনের জাদুর ছোঁয়ায় পরিবর্তন হয়ে যাবে? আসলে কোনকিছুতেই কিছু হবে না। এইভাবে ঘরে বসে বসে রাজনীতিকে গালি দিলে আর রাজনীতিবিদদের গালি দিলে শুধু আড্ডাটাই জমজমাট হবে তাতে দেশের কোন লাভ হবে না আর পরিবর্তনও আসবে না।
আমরা যদি আসলেই পরিবর্তন চাই, আমাদের সমাজে সুস্থ ধারার রাজনীতির পদার্পণ চাই আমাদেরই সেটা করতে হবে। আলাদিনও এসে করে দিবে না আর আমেরিকা থেকে এসে প্রেসিডেন্ট ওবামাও করে দিয়ে যাবে না। আমাদের সমস্যার সমাধান একমাত্র আমরাই করতে পারি। এখন অনেকেই বলতে পারে, হাজার কালিমামাখা এই রাজনীতিকে পরিবর্তন করা কি সম্ভব অথবা বলতে পারে এই কাজ করতে গেলে তো অনেক প্রতিবন্ধকতা আসবে। আমি বলব, হ্যাঁ  বাধা আসবে প্রতিবন্ধকতা আসবে কিন্তু সম্ভব। পরিবর্তন একদিনে হবে না, একশ দিনেও হবে না, একশ বছরেও না ও হতে পারে কিন্তু একদিন ঠিকই হবে। পরিবর্তন একদিন হবেই। আমাদের শুরুটা তো করতে হবে? শুরু না করেই আমরা তো শেষের কথা চিন্তা করতে পারি না। এই শুরু আমাদেরই করতে হবে।
এই পরিবর্তনের শুরু আমাদের করতে হলে প্রথমেই যেটা করতে হবে, আমাদের সবাইকে রাজনীতি চর্চা করতে হবে, রাজনীতি নিয়ে গঠনমূলক আলোচনা করতে হবে, রাজনীতি সচেতন হতে হবে। রাজনীতির প্রশ্নে আমাদের এড়িয়ে গেলে চলবে না, আমাদের সেটা মোকাবেলা করতে হবে।  রাজনীতি এমন জিনিস না যে কোন দলে নাম লিখালাম আর রাজনীতি বুঝে গেলাম। রাজনীতি বুঝতে হলে আমাদের সেটা চর্চা করতে হবে। কোন ধরনের অপরাজনীতি আমাদের সামনে বাধা হতে চাইলে আমাদের রাজনৈতিক মেধা এবং প্রজ্ঞা দিয়েই সেটার মোকাবেলা করতে হবে। রাজনীতি নিয়ে চর্চা না করলে সেটা কোনদিন সম্ভব হবে না।
একটু রাজনীতি চর্চা করলে ভবিষ্যতে আমরা কি পেতে পারি সেটা আমাদের পাশের দেশ ভারতের দিকে তাকালেই বুঝতে পারব। সেখানে আজ প্রথাগত রাজনৈতিক দলের বাইরে থেকে নতুন একটা দল আম আদমি পার্টি ক্ষমতায় এসেছে যারা দেশের প্রতি দায়বদ্ধতা থেকে, দেশের মানুষের জন্য কিছুর করা তাগিদ নিয়ে রাজনীতিতে এসেছিল এবং আজ তারা ক্ষমতায়ও অধিষ্ঠিত হয়েছে। এই আম আদমি পার্টির নেতা অরবিন্দ কেজরিওয়াল যিনি পেশায় একজন প্রকৌশলী ছিলেন তিনি হটাত করে কেমনে মুখ্যমন্ত্রী হলেন? রাজনীতি কি এমন যে হটাত করে ইচ্ছা হল আর রাজনীতিবিদ হয়ে গেলাম। না, রাজনীতি একটা চর্চার বিষয় যেটা উনি এবং উনার দলের অন্যান্যরা করে এসেছিলেন অনেক আগ থেকেই এবং আজকে তারা যে ক্ষমতায় সেটা সেই চর্চারই ফল। আমাদেরও সময় এসেছে রাজনীতি সচেতন হয়ে উঠার, নিজেরা সচেতন হই অন্যকেও সচেতন করি। সেটা হোক দেশের প্রতি ভালবাসা থেকে, দেশের প্রতি দায়বদ্ধতা থেকে, দেশের মানুষের জন্য কিছু করার তাগিদ থেকে।   
পরিশেষে বলব, শুরুটা তো করি। শুরু করলে একদিন লক্ষ্যে পৌছবই অথবা আমাদের পরবর্তী প্রজন্মকে দিতে পারব এমন একটা জায়গা যেখান থেকে লক্ষ্যে পৌঁছানো যাবে সহজেই।   
Omit Chanda


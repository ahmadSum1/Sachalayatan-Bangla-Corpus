মৃতের শহর ঢাকা - নদী 




পুরান ঢাকা নিয়ে লেখার ইচ্ছা বহু দিনের। পত্রিকায় কাজ করার সুবাদে অনেক ভাবেই তা লিখেছি। কিন্তু ব্লগে লেখার আলাদা একটা ব্যক্তিসত্ত্বা কাজ করে। যা পত্রিকাতে বলা বা লেখা যায়না। তাই সচলায়তনে আসা।
পুরান ঢাকার একটি মহল্লা সুতারনগর। এক সময় নাকি এখানে সুতাররা কাজ করতেন। পাশেই ছিল তাঁতিবাজারের তাঁতদের বসবাস। সেকালে আমার জন্ম হয় নাই। আমি ৮০ তে এই ধরা ধামে আসার পর শৈশব কাটে ঝুলনবাড়িতে। জনশ্রুতি আছে এখানে রাধাকৃষ্ণ মন্দিরে একসময় বড়সড় ঝুলনপুজা হত। ঝুলনবাড়ির সোজা বরাবর যে রাস্তাটা সেখান দিয়ে চলে গেলেই গোয়ালদের রাজ্য গোয়ালনগর। সেখানে জীবনের একটা সময় কাটিয়েছেন বিখ্যাত অভিনেতা ভানু বন্দোপাধ্যায়। আসলে অনেক বিখ্যাতদেরই পুরান ঢাকায় ছিল আদি বসবাস। কালের বিবর্তনে না পুরান ঢাকার ঐতিহ্য বিবর্তনে একসময় বিখ্যাতরা এখান থেকে নতুন ঢাকাতে চলে যায় তা তারাই ভালো বলতে পারবেন।
আজ যদিও পুরান ঢাকা অনেকটাই নিগৃহীত তবু ঐতিহ্য  রক্ষার দায়িত্ব তো আমাদেরই। শুধু মাত্র বুড়িগঙ্গার নদীর তীরেই মানুষের বিনোদনের জন্য একটা যে সময় কেটেছে, আজ তা ভাবাই যাচ্ছেনা। বুড়িগঙ্গার ভরা যৌবন  আজ বস্তা পচা ফলে, মৃত কুকুরের ভেসে ওঠা মাছিতে, মলমুত্রের নিত্যদিনের ডোবা হিসেবে, কলকারখানার রঙবেরঙের রঙ এ আবার এর মধ্যেই ধর্মীয় আচার অনুষ্ঠানের একমাত্র জায়গা হিসেবে আজও কোন মতে ফাইট দিয়ে যাচ্ছে মানুষের সাথে। স্পষ্টই দেখতে পাচ্ছি বুড়ি তোমার মরিবার দিন ওই এল এল।
পড়ালেখার সুবাধে আমার বেশ কয়েক বছর বাংলাদেশের বাইরে কাটাতে হয়েছিল। সেই গল্প আরেকদিন কিন্তু অনান্য দেশের নদ নদীর কথা বিবেচনা করলে যা দেখায় যায় তাতে আমরাই গলা টিপে হত্যা করছি নদী এ দেশটাকে। ছবি ১ লক্য্ত করুন;  ইস্তাম্বুল শহরের বসফোরাস নদীর তীর আর ছবি ২  বাংলাদেশের বুড়িগঙ্গা নদীর তীর  (ছবি-ইন্টারনেট)।
আমাদের উন্নতি হচ্ছে কি হচ্ছে না দেশের একজন সাধারন নাগরিক হিসেবে শুধু দেখতে পাই বিশাল বিশাল সুউচ্চ দালান। উন্নতি এতই হচ্ছে যে সোজা উপরে উঠছি দিন দিন।
সম্প্রতি দেশের টিপাই মুখ বাঁধ নিয়ে অনেক লম্ফঝম্পও দেখা হল। কিন্তু সত্যি সেটাই; ভারতের পানি দেয়া বন্ধ করা দেখে আমিও এখন ভাবছি বঙ্গমুল্লুক পানির কি মর্ম বোঝে। যদি বুঝতো তবে বুড়িগঙ্গাও বেঁচে থাকতো আজীবন। অনান্য অনেক দেশের থেকেও অসীম সম্ভাবনার এদেশে এই নদীর তীরে সুস্থ বিনোদনের কেন্দ্র হতেই পারতো। কিন্তু না আমরা তা চাই না । মোট কথা " টাকা আমার চাই নইলে জমি "।

ছবি: 


 

 




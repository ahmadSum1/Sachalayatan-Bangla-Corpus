ধুত্তেরিকা!!



কেমন রাগটা লাগে? এর কোনও মানে হয়? এমনিতেই আমি সময় পাইনা, মানে লিখালিখির সময় পাইনা। অন্য যেকারো লেখা পড়লেই মনে হয় ‘আরে এই লেখা তো আমিও লিখতে পারি। এটা কোনও লেখা হলো?’ ভাবি একবার যদি সময় বের করতে পারি শুধু একবার, বেশী না কেবল ১০ মিনিট---তাহলেই হলো। এমন এক লেখা লিখে ফেলবো, সে লেখায় ক্লিক করতে করতে সব পাঠকের তর্জনী ব্যাথা হয়ে যাবে। কমেন্টের পর কমেন্ট পড়বে। আমার এই লিখা নিয়ে বিশ্লেষণ শুরু হয়ে যাবে। প্রতিমন্তব্যের ঝড় বয়ে যাবে। দেখা যাবে অন্য লেখকদের লেখা কেউ পড়ছেই না। তাসনীম ভাইয়ের স্মৃতির শহরে আর তারাময় রেটিং পড়বেনা। মারা যাবে সাইফ ভাইয়ের মেজাজ খ্রাপ করা পোস্ট অথবা সাম্প্রতিক অনুবাদ। হিমুভাইয়ের গোয়েন্দা কাহিনি খেলো হয়ে যাবে। নজরুল ভাইয়ের পোস্ট মনে হবে আজাইরা। শুভাশীষদা ইলিয়াস-ছফা বাদ দিয়ে রিখি-বিশ্লেষণ করতে বসবেন।
আমি এরকমই। আমি এতই ভালো লিখি। সেটা আপনারা চিন্তাই করতে পারবেন না। কেবল আমার একটু সময় দরকার। বেশি না, ১০ টা খাঁটি মিনিট। বাসায় আম্মুর বকাঝকা, অফিসে বসের খবরদারি অথবা জুনিয়ারদের আহাজারি—সমস্ত কোলাহলের বাইরে। এক্কেবারে খাঁটি ১০টা মিনিট যদি আমি আমার লেখকসত্ত্বাকে লেখার স্বাধীনতা দিতে পারি তাহলেই জন্ম নেবে এক অনবদ্য সৃষ্টির। তৈরী হবে নতুন ইতিহাস।
সময় পেলাম কই? সবাই কেন এত জ্বালায় আমাকে? আমাকে ছাড়া কি দুনিয়া চলেনা? সব কিছুতেই আমাকে চাই। রিখি-রিখি-রিখি!! আমি সবকাজে এক্সপার্ট বলে কি আমাকেই এভাবে টানা-হ্যাঁচড়া করতে হবে? আর কেউ কি নেই আমার মত পারদর্শী? এটা কি অন্যায় নয়? যেন একটা নিপাট ভালমানুষ হয়ে আমি অপরাধ করে ফেলেছি? যেন উপকারী বন্ধু কিংবা অতিশয় বাধ্য কন্যা হয়ে আমি নিজের পেটেন্ট হারিয়ে ফেলেছি? এদিকে বঞ্চিত হচ্ছে কারা?
কারা আবার, সচলের পাঠকরা! তারা প্রতিদিন স্লো-মোশনে তৈরী হওয়া একঘেঁয়ে সব লেখা পড়ে পড়ে জানেন-ই না লেখা আসলে কাকে বলে। ঘুরেফিরে সেই স্মৃতিকথা, বাচ্চাপালা, কবিতা-গল্পের বাইরে কি কিছু তারা পড়ার অধিকার রাখেন না? আমার উপর তো তাদের দাবী সর্বাগ্রে, সেটা তো আমি বুঝি-ই। আমি বুঝি আমার মত একজন লেখকের অপেক্ষায় তারা মুখিয়ে আছেন। দরকার কেবল একটু সময়ের।
বেশি না, কেবল ১০ মিনিট। আপনারা কি বিশ্বাস করবেন সেই নিখাদ ১০ মিনিট এখনও আমার হাতে পাইনি? কেউ কি বিশ্বাস করবে সেকথা? অথচ এটাই সত্যি। মনে হয় আমি আর আমার নেই। পৃথিবী আমারে চায়। আর আমি মরি মাথা কুটে। প্রতিদিন সচলের পাতায় এসেই আমার অস্থির লাগে আর নিজের সেই অনবদ্য লেখার তাগিদ অনুভব করি। কিন্তু পাচ্ছিনা সেই নির্ভেজাল সময়টুকু। যে সময়টা পাই সেটা দিয়ে কেবল মন্তব্য করা যায় আর গতানুগতিক লেখা লিখা যায়। কিন্তু রিখি-সুলভ দুর্দান্ত লেখা লিখতে পারবো তখনই, যখন বুঝতেই পারছেন একান্ত নিজের জন্য সময় পাবো।
পাঠকদের হাতে আবারো তুলে দিলাম এক গতানুগতিক কিছু। একে সৃষ্টি বলা যায়না, এই লেখা মোটেও লেখক-রিখি-কে তুলে ধরেনা। মেজাজ টা তাই বহুত খারাপ। কোনও মানে হয়না এর।


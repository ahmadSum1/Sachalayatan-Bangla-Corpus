দিনে দুপুরে  চুরি



চারটার সময় হঠাৎ বেল বাজার শব্দে বিছানা থেকে উঠে আসলেন রোকেয়া।  এ সময়ে তিনি ঘুমান না কিন্তু বিছানায় একটু শুয়ে থাকেন।  দুই বার বেল বাজার আওয়াজে তিনি নিজেই উঠে এলেন। এসময়ে বাড়িতে কেউ আসে না।  তিনি বের হতে হতে দেখেন ময়না দরজা খুলছে।
দরজার ঐ প্রান্তে সুন্দরী একটি মহিলা দাঁড়িয়ে।  মহিলার পড়নে হাল্কা গোলাপি রঙের সালোয়ার কামিজ।  মাথায় সুন্দর করে ওড়না দিয়ে ঢাকা।  মহিলার গায়ের রঙ ফর্সা।  রোকেয়া কিছু বলার আগেই মহিলা বলে বসলেন
-	খালাম্মা আমি নীলুফার।
রোকেয়া মনে মনে চিন্তা করলেন মেয়েটা কে? তিনি কি মেয়েটা কে বলবেন যে তিনি ওকে চিনতে পারছেন না?  কিন্তু মেয়েটা আবার যদি কিছু মনে করে।  ওনার দ্বিধা দ্বন্দ দেখে মেয়েটি নিজেই বলল – খালাম্মা আপনি মনে হয় আমাকে চিনতে পারছেন না।  আমি আমেরিকাতে থাকি। আমি আপনার ছেলেদের কাছেই আমার বাসা।  আপনার বড় বউ,  রুমার বাসায়তো আমি অনেকবার গিয়েছি।   আপনের দুই ছেলে শাহীন , ফাহিমও তো আমাদের ঐখানে থাকে।
ততক্ষনে মহিলাটি ভেতরে ঢুকে গেছে। ময়নার দিকে তাকিয়ে বলল – “আমাকে একটু পানি খাওনা? আজ এত গরম। পানির পিপাসা পেয়ে গেছে।”
রোকেয়া মেয়েটিকে বসতে বলে বললেন – কিন্তু ওরা তো এখন দেশে নেই।
-	“আমি জানি খালা।  আপনার ছোট ছেলের বউ জুইও আমাকে চিনে। আমি অব্যশ ওদের বাসায় যাইনি কখনো। রুমাদের পাশেই আরো একটা বাঙ্গালী পরিবার আছে।  আমি ওদেরকেও চিনি।”
-	কার কথা বলোতো মা?  আরিফ – তিনা?
-	“জ্বী খালা । ওনাদের বাসার দাওয়াতেই তো আমার রুমার সাথে পরিচয় হল।”
-	আমি আসলে এদিকে একটু কাজে এসেছিলাম। ভাবলাম রুমা অনেকবার বলেছিল আপনাদের সাথে দেখা করে যেতে। আমি ভাবলাম আপনের বাসা এত কাছে একবার দেখা করে যাই।  রুমা শুনলে খুশি হবে।”
রোকেয়া বললেন -   “ভাল করেছ মা। তুমি শাহীনদের ঐখানে কাকে চিনো?”
-	“শাহীন ভাইয়ের প্রতিবেশি, আরিফ ভাই আমার ভাসুর হয়। আমি তার ছোট ভাই এর বউ।  আপনি জিজ্ঞেস করলে দেখবেন রুমা চিনবে।”
ইতিমধ্যে মহিলা তার স্বামী, বাচ্চা কথা,  রুমা আর জুই যাদের সাথে মিশে তাদের নিয়ে গল্প করতে লাগল। রোকেয়ার মনে হতে লাগল মেয়েটিকে যেন তিনি অনেকদিন ধরে চিনেন।
-	তাই যাই হোক খালা আর বলবেন না এখানে এসেছিলাম এ ব্লকের শেষ বাসাটায়।  সেখানে গিয়ে শুনি তারা কেউ নাই। তাদের ছেলে ছিনতাইকারীর হাতে পড়ে জখম হয়েছে।  এখন তাই সবাই হাসপাতালে।”
ছিনতাইয়ের গল্প শুনে রোকেয়া জিজ্ঞেস করলেন – “ আহারে ! ওরা কি তোমার আত্নীয় হয়?”
-	 “জ্বী না খালা। একটু পরিচিত আরকি।”
এমন সময়ে মহিলার সেলফোন বাজতে লাগল।
-	হ্যালো... আমিতো শাহীন ভাইয়ের মার বাসায় আসলাম।... খালার সাথে গল্প করি।... না না ডলার ভাঙ্গাতে পারিনি।...  এই কয়েকটা টাকার জন্য এখন ব্যাঙ্কে যেতে হবে মনে হয়।... আচ্ছা ঠিক আছ।।
ফোন রেখে মহিলা বললেন – “আমার জামাই ফোন করেছে।  আর বলবেন না খালা, কথা ছিল ওনাদের থেকে ডলার ভাঙ্গাব। কালকেই আমি আবার ঢাকার বাইরে চলে যাব। আচ্ছা খালাম্মা আপনি আমাকে ১৫০ ডলার একটু ভাঙ্গিয়ে দেবেন ? খুব উপকার হয়।”
রোকেয়ার এতক্ষন কথা বলে মেয়েটাকে খুব ভাল লেগেছিল।  বেচারির একটু উপকার হলে ক্ষতি কি। এই ভেবে তিনি এগার হাজার টাকা বের করে আনলেন।
টাকা দেবার পর মেয়েটা আরও অনেক গল্প করল।  তিনিও তার ছেলে, নাতি নাতনির গল্প করলেন। তারপর হঠাৎ আবার নীলুফারের ফোন বেজে উঠল।
-	হ্যালো...। আমি এখনও খালার সাথে কথা বলছি।...না না ওরা কেউ নাই।... থাক ডলার ভাঙ্গানো লাগবে না। শাহীন ভাইয়ের আম্মা ভাঙ্গিয়ে দিল। ... আচ্ছা তাহলে আমাকে নিয়ে যাও, আর খালার সাথেও দেখা করে যাও।
ফোন রেখে নীলুফার বলল –  খালা আমার জামাই আসবে আপনের সাথে দেখা করতে।  আপনি একটু শাড়ীটা পাল্টায় আসেন।
রোকেয়া হেসে বললেন – আরে আমি বুড়ি মানুষ এই কাপড়ই  ঠিক আছে।
নীলুফার বলল- না না খালা ! একটা ভাল কিছু পরে আসেন। একটু মাথাটা আচড়ায় আসেন। আমার বরের কাছে ক্যামেরা আছে। আপনার ছবি তুলে নিয়ে যাব। আপনার ছেলেরা দেখলে খুশি হবে।
রোকেয়া নীলুফারের কথাটা ফেলতে পারলেন না।  উনি শাড়ী পাল্টাতে ঘরে গেলেন।
ময়নাকে পিছনে দাঁড়ানো দেখে নীলুফার বলল - আমাকে আরেক গ্লাস পানি খাওয়াবে?
ময়না পানি আনতে চলে গেলো।  রোকেয়া শাড়ি পাল্টে এসে দেখেন ঘরে নীলুফার নেই।  তিনি সবগুলো ঘর এবং বাথরুম খুজে দেখলেন কোথাও মেয়েটির ছায়া পর্যন্ত নেই। এগারো হাজার টাকাও নেই, ডলারও নেই।
পরে শাহীনকে আমেরিকাতে ফোন করে জানা গেল নীলুফার নামে ওদের ঐখানে কেউ থাকেনা এবং এই নামের কাউকে ওরা চিনেনা।   
Email: eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6f%68%6f%6d%69%6b%61%40%68%6f%74%6d%61%69%6c%2e%63%6f%6d%22%3e%6f%68%6f%6d%69%6b%61%40%68%6f%74%6d%61%69%6c%2e%63%6f%6d%3c%2f%61%3e%27%29%3b'))


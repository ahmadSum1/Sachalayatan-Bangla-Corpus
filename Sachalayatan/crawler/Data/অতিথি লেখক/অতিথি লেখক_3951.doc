অতীতের কাসু আপা এবং হালের খুনী শিক্ষিকা



যখন ক্লাস টুতে পড়ি- সেই একই রেলওয়ে স্কুল। আমাদের ইংরেজি পড়ান কাসু আপা। দেখতে লম্বা-পাতলা। মুখ ভর্তি বসন্তের ঘন ফোঁটা। চোখে কালো ফ্রেমের চশমা। কন্ঠস্বর খসখসে। তিনি খাতায় সাইন করতেন কা.সু। তাই তাঁকে কাসু আপা বলেই জানতাম। পড়ে অবশ্য বেবি একদিন বুঝিয়ে দিয়েছিলো যে, আপার নাম কাজী সুরাইয়া। 
হঠাৎ একদিন কেন জানি তিনি সবাইকে নাম ধরে ধরে ডেকে জিজ্ঞেস করছিলেন- তুমি কোন ক্লাসে পড়?
এক এক করে সবাই বলেবলে যারযার আসনে ফিরে আসছে। আমার ডাক পড়লো। যথারীতি আপার সামনে গিয়ে দাঁড়াতেই তিনি প্রশ্ন ছুঁড়লেন- কোন ক্লাসে পড়?
নিষ্কম্প কন্ঠে উত্তর দিলাম- দৃতীয় শ্রেণী।
তিনি কিছুক্ষণ আমার দিকে তাকিয়ে থাকলেন।
তারপর আবার প্রশ্ন করলেন কোন শ্রেণীতে? আমিও উত্তর দিলাম- দৃতীয় শ্রেণীতে। কিন্তু উত্তর শুনে তিনি কিছু না বলে, হাতের বেত দিয়ে হঠাৎ আমাকে সপাং সাপাং করে মারতে আরম্ভ করলেন।
বিস্মিত আমি বুঝতে পারছিলাম না যে, এতগুলো ছেলেমেয়ের মাঝে আমি একাই কেন পিটুনি খাচ্ছি! আপার প্রতি প্রচন্ড ক্রোধ আর ঘৃণায় কাঁদতেও ভুলে গিয়েছিলাম। যে কারণে সেই ঘটনা ঘরে এসে কাউকে বলিনি।
অনেক বছর পর নিজে নিজেই বুঝতে পেরেছিলাম যে, সেদিন কেন পিটুনি খেয়েছিলাম। কিন্তু এও বুঝতে পারিনি যে, পিটুনি খাওয়ার পর কবে থেকে দৃতীয় কথাটি আমার মুখে দ্বিতীয় হয়ে উঠেছিলো।
তবে আজও মনে হয়, আমার শিক্ষকরা বেশির ভাগই নির্দয় ছিলেন। ক্লাস টু-এর একজন ছাত্রের যে বয়সে প্রতিটি শব্দ বানান করে সঠিক উচ্চারণ শিখতে হয়। শিখতে শিখতে ভুলে যাওয়া। পড়তে পড়তে ঘুমিয়ে পড়া। মুখে মুখে বলে দিলেও তো কত ভুলে যায়। তেমন বয়সের একটি ছাত্রের কী করে বোধগম্য হবে যে কথাটা দ্বিতীয় না দৃতীয়? শিক্ষকেরও ব্যাপারটা ধরিয়ে দেওয়া উচিত ছিলো। এমন হতো যে, তিনি বানান এবং উচ্চারণ দুটোই আমাকে মুখস্ত করিয়েছেন। তারপর ভুল করলে না হয় রেগেমেগে পিটুনি দেওয়া চলে। কিন্তু তারা শিখানোর চেয়ে বেত্রাঘাতেই পারদর্শী ছিলেন বেশি। যে কারণে আজও আমার কৈশোরের অনেক শিক্ষকের কথা মনে পড়লে তাদের প্রতি শ্রদ্ধার বদলে মনের ভেতরটা বিষাক্ত হয়ে পড়ে। প্রথম শ্রেণী থেকে পঞ্চম- এ সময়টাতে কোনো শিক্ষকের সু-প্রভাব আমার জীবনে নেই।
এ প্রসঙ্গে মনে পড়ছে, বছর দুয়েক আগে পত্রিকায় একটি সংবাদ পড়েছিলাম যে, আরমানীটোলার একটি স্কুলের শিক্ষিকা বাচ্চা একটি ছাত্রকে এমন পিটুনিই দিয়েছিলো যে, দরিদ্র ঘরের সন্তানটি মানসিক ও শারিরীক ভাবে অসুস্থ হয়ে শেষ পর্যন্ত মারা যায়। মানুষের বাড়িতে ঠিকা ঝি-এর কাজ করা মায়ের সঙ্গতি ছিলো না সন্তানকে পর্যাপ্ত চিকিৎসা দেওয়ার। অথচ আমরা শিক্ষা পেয়ে আসছি যে, শিক্ষক-শিক্ষিকা পিতা-মাতা তুল্য। কিন্তু আমার জিজ্ঞাস্য, যে শিক্ষকরা বিকারগ্রস্থ তাদের কিসের সঙ্গে তুলনা করবো?
-জুলিয়ান সিদ্দিকী


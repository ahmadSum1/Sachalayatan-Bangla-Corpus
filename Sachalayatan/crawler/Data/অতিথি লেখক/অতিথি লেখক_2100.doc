ছাত্রলীগের আইডি কার্ড চালু করা হোক



গতকাল টাইগারপাস মোড়ে একটা বাজে ঘটনা দেখলাম। 
তিনজন চলিশোর্ধ্ব লোক একটা বাইকে করে মোড় ক্রস করছিল। কারো মাথায় হেলমেট নাই। এক ট্রাফিক কনস্টেবল বাইকটা আটকালো। ওমনি তিনজনের খিস্তি খেউড় শুরু। বারবার তারা একটা কথাই বলছে, কাদের গাড়ি আটকাইছ জানো, আমরা ছাত্রলীগ-
কিন্তু ওই তিনজনের মধ্যে ছাত্রসুলভ কোন অভিব্যক্তি নেই। বয়সও অধ‌্যয়ণকালসীমা অতিক্রম করেছে বলেই মনে হয়।
এদিকে কনস্টেবলটিও কম যায় না। সেও বেদম গালাগালি করছে। একেবারে বিব্রতকর পরিস্থিতি।
এদিকে এই লোকগুলো আসলেই ছাত্রলীগ কিনা সেটা বোঝার কোন উপায় নেই। কারণ এমন কোন সনাক্তকরণ নিদর্শন নেই তাদের কাছে। আর ছাত্রলীগ হলে যে কতটুকুন আইনের ঊর্ধ্বে যাওয়া যাবে সে ব্যাপারে কোন দিক-নির্দেশনা নেই কোথাও। অগত্যা ট্রাফিক পুলিশটি শুধু গালির পিঠে গালি বসিয়ে এদের ছেড়ে দিল।
১৯৯৭ সালে আমি এইচএসসি পরীক্ষা দেই। ছাত্রলীগ অধ্যুষিত একটা কলেজ থেকে। তখন একটা চমৎকার(!) জিনিস হতো। পরীক্ষা শুরুর মিনিট দশেক আগেই কলেজ ছাত্রসংসদের ভিপি এসে কে কে ছাত্রলীগের কর্মী কক্ষ পরিদর্শকদের চিনিয়ে দিয়ে যেতেন। প্রশ্ন দেয়ার আগে স্যাররা গম্ভীর মুখ করে বলতেন, যাদের দেখিয়ে দেয়া হলো তারা বাদে কেউ নকল তো দূরে থাক ঘাড়টা নাড়াবার চেষ্টা করো না, পরিণতি ভালো হবে না।
পরীক্ষার সময় তাই হতো। ওরা বই খুলে নোট খুলে লেখত, অন্যরা সুবোধ বালকের মতো ঘাড় গুঁজে আপন মনে লিখে যেত।
তাই ‌ছাত্রলীগ'-এর নাম করে কেউ যেন ফ্রি স্টাইলে চলতে না পারে সে জন্য ‌ছাত্রলীগ আইডি কার্ড চালু করা হোক। কার্ডে স্পষ্ট করে উল্লেখ থাকুক কতটা আইন লঙ্ঘনের অধিকার থাকবে এই কার্ডধারীর। আমরা আমজনতাও এদের কার্ড দেখে সমঝে চললাম। কী বলেন?
অনুষ্টুপ


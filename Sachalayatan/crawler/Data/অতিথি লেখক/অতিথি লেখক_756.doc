স্বাধীনতা ও কষ্ট



আমার মনে পড়ে, যখন অনেক ছোট ছিলাম তখন বিজয় দিবস আর স্বাধীনতা দিবসগুলো একেবারেই অন্যরকম ছিলো। অনেক বেশী আবেগ আর কষ্টের ছোঁয়া ছিলো যেন তখন। আমি নিজে স্বাধীনতা যুদ্ধ দেখিনি। ছোটবেলায় গল্প শুনেছি, গল্প পড়েছি, স্বাধীনতার গানগুলো শুনতাম রেডিও টিভিতে। এমন একটা অনুভূতি হতো বুকের ভিতর তখনি, ওই ছোট বয়সেই। জানিনা কতটুকু বুঝতাম স্বাধীনতা যুদ্ধের, জানিনা কতটুকু বুঝতাম যারা প্রাণ বাজি রেখে দেশের জন্য দেশের মানুষের জন্য অসীম ভালবাসা নিয়ে জীবনের সমস্তকিছু ত্যাগ করে যুদ্ধ করে আমাদের দেশটাকে স্বাধীন করেছেন। আমি হয়তো তার বিন্দুমাত্র বুঝতাম, নাকি বুঝতাম না জানি না; কিন্তু তাদের জন্য প্রচন্ড কষ্টে ভিতরটা কেমন যেন করতো। গলায় কি যেন দলা পাকিয়ে উঠতো। আজো যখন ওই গান গুলো শুনি, আমার চোখটা অজান্তেই ভিজে ওঠে।
আমরা তাদের সেই ত্যাগ কোনদিনই শোধ করতে পারবো না। কখনোই না। কারন তাদের মতো নিঃস্বার্থভাবে দেশকে আমরা কোনদিনই ভালবাসতে পারিনি পারবোও না। সেই যোগ্যতাই আমাদের নেই। 
আমি করুনা করি সেই সব মানুষদের যারা সেই সব শহীদদের ত্যাগকে আজ অস্বীকার করে। যাদের কাছে কাদের মোল্লা আর সাঈদীর মতো জঘন্য অপরাধীরা আজ বড় আলেম, বড় মাপের মুস্লিম। তাদের জন্য আমার করুনা ছাড়া আর কিছুই নাই। কারন তারা নিজের দেশ তো দূরের কথা, যে ধর্মের দোহাই দিয়ে ওইসব জানোয়ারদের সমর্থন জানিয়ে যায়, তারা নিজের ধর্মটাও জানে না, মানেও না। ধর্ম তাদের কাছে একটা বর্ম মাত্র, যেমন ৭১ এ পাকিস্থানী আর রাজাকারদের কাছে ছিল। এইসব মানুষদের আমি ৭১এর পাকিস্থানী আর রাজাকারদের থেকেও অনেক বেশী ঘৃণা করি। অন্তরের অন্তস্থল থেকে ঘৃণা করে যাব সারা জীবন। একটা স্বাধীন দেশে জন্ম নিয়ে, সেই দেশের আলো বাতাসে বড় হয়ে সেই দেশের জন্মের শত্রুদের যারা সমর্থন করে যায়, তাদের মুখের উপর আমি থুথু দিয়ে যাবো সারা জীবন।
"আজ আমি সারা নিশি থাকবো জেগে,
ঘরের আলো সব আঁধার করে।
ছড়িয়ে রাখো আতর গোলাপ,
এদেশের প্রতিটি ঘরে ঘরে।
ওরা আসবে, চুপি চুপি
কেউ যেন ভুল করে গেওনাকো, মন ভাঙ্গা গান
সব কটা জানালা খুলে দাও না,
আমি গাইবো গাইবো বিজয়েরই গান।
ওরা আসবে চুপি চুপি,
যারা এই দেশটাকে ভালবেসে, দিয়ে গেছে প্রাণ।"
- অনি -


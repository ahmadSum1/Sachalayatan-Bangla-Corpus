ভালো বাসা



    বাড়ি ভাড়া নেয়ার সময় আব্বু আম্মু কি খোঁজে কে জানে! আব্বু হয়তো খোঁজে কম ভাড়া, আম্মু হয়তো খোঁজে বড়সড় রান্নাঘর। আমার অবশ্য এসব কিছুতেই মাথা ব্যাথা নেই। আমি নতুন বাসা দেখতে গিয়েই দেখি রুমে জানালা কতগুলো...নাহ, আমি কোন প্রকৃতি প্রেমিক নই। আমার রুমের জানালা দিয়ে কোন সুন্দরী মেয়ে দেখা গেলেই আমি খুশি। আর জানালা দিয়ে ছাদ বা বারান্দা দেখা গেলে তো কোন কথাই নেই।  আমার গোপন কথাটা আপনারা আবার আব্বু-আম্মুকে যেন বলে দিয়েন না! 
     এবারও যথারীতি ঘুরে ঘুরে বিভিন্ন রুমের জানালা দিয়ে উকি দিয়ে দেখছি...কাউকে দেখা যায় কি যায় না। নাহ, তেমন কাউকে দেখতে পেলাম না। শুধু পাশের বাসার একটা লোককে দেখলাম খালি গায়ে রুমে হাটাহাটি করছে। তা, লোকটার বয়েস আব্বুর মতই হবে। হে আল্লাহ...এই লোকটার যেন সেইরকম দেখতে একটা মেয়ে থাকে!
   এবার উঠেছি একটা এপার্ট্ম্যান্ট কম্পলেক্সে। এদের ভাবসাবই আলাদা। সব টিপটপ। ড্রেস পরা দুইজন গার্ড থাকে ২৪ ঘন্টা। মোটামুটি সব বাসিন্দাদেরই নিজেদের গাড়ি আছে, শুধু আমাদের নেই। লিফট ও আছে একটা। এখন আর কষ্ট করে ৫ তলা সিড়ি বেয়ে উঠতে হয়না। লিফটে উঠ, বোতাম টিপ দাও, সাই করে লিফট গন্তব্যে নিয়ে যাবে। আহ খোদা! একদিন এই লিফটে যেন সেইরকম একটা মেয়ে উঠে আমার সাথে!
   আল্লাহ আমার দোয়া বেশ তাড়াতাড়িই কবুল করলেন মনে হল। একদিন স্কুল থেকে ফিরছি, দেখি, লিফটের সামনে বোতাম টিপে এক অপূর্ব সুন্দরী মেয়ে অপেক্ষা করছে। আমি ও বেশ একটু ভাবসাব নিয়ে পাশে গিয়ে দাঁড়ালাম। মনে মনে ঠিক করে নিচ্ছি লিফটে উঠলে কি কি কথা বলব।
   ওমা, মেয়ে দেখি ২ সেকেন্ড পরেই হনহনিয়ে সিড়ির দিকে হাঁটা দিল! ওহ! আমার সাথে লিফটে চড়বে না বুঝি? তা, ওই মেয়ে কি ভেবেছে আমার একা একা আরাম করে লিফটে যেতে কষ্ট হবে? হু...হু... যাও সিড়িতে চড়ে। আমি যাচ্ছি লিফটে চড়ে। হে আল্লাহ... এই মেয়ের বাসা যেন ৮ তলায় হয়। উঠতে উঠতে যেন এই মেয়ের ঠ্যাং ব্যাথা হয়ে যায়।
    আমার মনটা যে একটু খারাপ হল না, তা না। কিন্তু এটা বাইরে প্রকাশ করলে কি চলে?
     দুপুরে ভাত খেয়ে বেরুলাম। যাব পল্টু ভাইদের বাসায়। পল্টু ভাই বিশাল এলেমদার লোক। তার পিছনে মেয়েরা সারাক্ষণ মাছির মত ভনভন করে ঘুরছে। পল্টু ভাই অবশ্য কাউকে পাত্তা টাত্তা দেন না। উনার কাছ থেকে মেয়ে পটানোর কিছু টিপস নিয়ে আসতে হবে।
   পল্টু ভাই বাসাতেই ছিল। আমার সব কাহিনী শুনে কিছুক্ষণ থম মেরে বসে রইল। শোকে পাথর হয়ে গেল নাকি? অবশ্য হবারই কথা। আমার মত জলজ্যান্ত হ্যান্ডসাম ছেলের সাথে কোন মেয়ে এরকম করতে পারে শুনলে যেকোন হৃদয়বান লোকেরই মনে কষ্ট পাওয়ার কথা। এই জন্যই তিন তিনবার ডিগ্রী ফেল করা স্বত্তেও পল্টু ভাইকে আমার এত ভালো লাগে।
     পল্টু ভাই এবার মুখ খুললেন...পুরানো কথা মনে করিয়ে দিলি রে নান্টু। সেই ৩ বছর আগের কথা। থাকি কলাবাগানে। আমিও এরকম একদিন লিফটে উঠলাম। সাথে সেইরকম দেখতে একটা মেয়ে। লিফটা ২ তলা পর্যন্ত উঠতেই কারেন্ট চলে গেল...
   তারপর?? তারপর কি হল?? উত্তেজনায় আমার শরীর কাঁপতে লাগল।
    পল্টু ভাই আবার কিছুক্ষণ  আমার দিকে উদাস হয়ে তাকিয়ে থাকলেন, তারপর একসময় বললেন... তারপর আর কি হবে? যা হওয়ার তাই হল।
   কি হল?
   নাহ...তোর এখনো এগুলো শোনার বয়েস হয়নি। যা, বাসায় গিয়ে ট্রান্সলেশন করগে।
   বটে! আমার বয়স হয়নি? আমি এখন ট্রানশলেশন করব? সামনের সপ্তাহে দেখব কে নিয়ে যায় তোমার চিঠি কেয়া আপার কাছে।
    (চলবে?)  
(দ্বিতীয় স্বত্তা)
ditioshotta@gmail.com


আত্নহনন



কল্পনাগুলো হারিয়ে যায়
নিস্তব্ধ অন্ধকারে।
চার দেয়ালে ঘেরা বন্দী জীবন
অস্ফুট আর্তনাদগুলো 
প্রতিধ্বনি হয়ে ভেসে বেড়ায়
অভিশপ্ত এ কারাগার।
প্রতিদিন লড়াই করে যাওয়া
নিঃশব্দ জীবনের অব্যক্ত অভিপ্রায়ের সাথে
ছোট্ট ঘরে একা বসে ভাবা
কিছু অসংলগ্ন ভাবনায়,
অথবা মিথ্যে অনুভূতির অণুরণন জাগানো
রাত-জাগা কথোপকথনে
খুঁজে যাওয়া সুখের হাতছানি...
এক মুঠো সুখের জন্য
নিশ্চুপ আর্তনাদ
নিরন্তর একাকিত্বের দীর্ঘশ্বাস।
অস্তিত্ব জুড়ে শুধু 
বিষণ্নতার কালো ছায়া
অনুভূতিগুলো আশ্রয় খুঁজে বেড়ায়
দৃষ্টি ঝাপসা করে দেওয়া
নিষিদ্ধ ধোঁয়ার কালো কুন্ডলীতে
অথবা মাদকের অস্পৃশ্য গ্রাস।
জীবন ছুটে চলে আজ
ধোঁয়াশার অন্তরালে
ক্ষুদ্র এ সত্তার মাঝে
অথচ দূর থেকে দূরে
মহাশূণ্যের নির্বাক একাকিত্ব যেন হার মান।
অশুভ জীবনের শেকলে পড়ে বাঁধা পড়ে যাওয়া
ক্ষুদ্র এ অস্তিত্ব আজ
ধ্বংসের পথে
হেরে যাওয়া জীবনের প্রতিটি ক্ষেত্রে।
হতাশার কালো মেঘে
ঢাকা পড়ে যায় আকাশ
মনে হাহাকার তোলে
অলঙ্ঘনীয় কিছু ব্যবধান
জানালা দিয়ে হাত বাড়িয়ে ছোঁয়া
বৃষ্টির প্রথম ফোঁটা 
আজ কোন শিহরণ জাগায় না এ প্রাণ.
মনে পড়ে যায়
কিছু ভালো লাগা
কিছু প্রিয় সাহচর্য
কিছু কাছের মানুষ
আর
কিছু পিছুটান।
কিন্তু সব ভুল
সব মিথ্যে
আর সব কৃত্রিম
তাই নিজেকে শেষ করে দেওয়া।
খুব ইচ্ছে করে 
বাঁচতে 
আর ভালোবাসতে...
কিন্তু নিরুপায় আজ
তাই নিজেকে বিসর্জন
শ্রাবণের এক বিষণ্ন সন্ধ্যায়
আত্নহনন...।


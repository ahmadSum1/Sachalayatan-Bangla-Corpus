"ভারত বন্ধ" এবং একজন সাধারণ ভারতীয়র প্রতিক্রিয়া




এটা সচলে আমার প্রথম লেখা।  বুকটা একটু ধুকপুক করছে। নীড়পাতায় জায়গা পাবে তো? তার ওপর একটা সেনসিটিভ বিষয় নিয়ে নাড়াচাড়া। একটু চাপা টেনশন হচ্ছে। প্রথমেই একটু গৌরচন্দ্রিকা সেরে নেই। "পালকি" ব'লে একটা অনলাইন ম্যাগাজিনে মাহবুব আজাদের একটা সাক্ষাৎকারে প্রথম জানতে পারি সচলায়তনের কথা। তারপর থেকেই সচলের সঙ্গে আমার প্রেম।  এবং গুগুল ক্রোমে হোমপেজীকরণ।
 এবার মূল প্রসংগে আসা যাক।' ভারত বন্ধ'। সীমান্তে বি এস এফ 'হারামিপনা'র প্রতিবাদে। সচলের নীড়পাতায় বেশ ক'দিন ধরে দেখছি, বেশ রাজনৈতিক দলের মতো প্রচার। অস্বীকার করবো না, একটু ক্যামন ক্যামন লাগছে। একদিকে সচল  আমার দিনযাপনের সঙ্গী, আবার এখানেই দেখি, আমার দেশের বিরুদ্ধে এক অঘোষিত ক্রুসেড(শব্দটা বোধ হয় অ্যাপ্রোপ্রিয়েট হোলো না)। মনটা খুতখুত করছে। ভীষন। একান্ত নিজেস্ব অনুভুতিটা কোথায় আর শেয়ার কোরবো বোলুন, সচল ছাড়া?
 আমাদের অনেকের শেকড়টা রয়ে গেছে ওপারে। বাংলাদেশ মানেই আমাদের বুকে এক অদ্ভুত নষ্টালজিয়া। আগের প্রজন্মের কাছে চেটেপুটে খওয়া কিছু গল্প। এমনকী এতো বছর পরেও পাত্র-পাত্রীর বিজ্ঞাপনে লেখা হয়: ''পূ:ব:, ময়মনসিংহ, কায়স্থ''। আমাদের কাছে বাংলাদেশ মানে হুমায়ুন আহমেদ, ডাউনলোড করা মোশারফ করিমের নাটক, পাসপোট ভিসার ঝামেলা পেরিয়ে ওপারের কোনো আত্মীয়ের বাড়ী বেড়াতে গিয়ে পাওয়া সারাজীবণ ইনবক্সে রেখে দেবার মতো আতিথেয়তা, আরো অনেক কিছু।
 বেশ ভালোই ছিলাম এসব নিয়ে। হঠাৎ মাঝখানে ঢুকে পড়লো কাঁটাতার। মনে হলো 'দুয়ারে খিল'। আমাদের এখানকার খবরের কাগজের পাঁচের পাতার নিচের দিকের "চ্যংড়াবান্ধা সীমান্তে ধৃত গরু পাচারকারী'' কিংবা ''বিএসফের গুলিতে মৃত চোরাচালানকারী'' র পেছনেও যে আরো একটা গল্প থাকতে পারে, সচল না থাকলে বোধহ্য় জানতে পারতাম না।
 এই প্রতিকী বনধে কি সীমান্তের কাঁটাতারে কি ফুল ফুটবে? সঠিক যায়গায় গিয়ে পৌছাবে প্রতিবাদ?
 জানি না।
 দুয়ারে খিল আাঁটা থাকলেও জানালাটা বোধ হ্য় খোলা আছে। তা দিয়েই খেলুক বাতাস।
 আমার নাম: দীপালোক
 শহর: কোচবিহার, দেশ: ভারত


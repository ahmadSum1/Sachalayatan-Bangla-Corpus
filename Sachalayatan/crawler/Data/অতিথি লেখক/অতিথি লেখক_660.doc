প্রেতাত্মা।(২)



মিঃ গোয়েব্লারের বয়স চল্লিশের মত। জার্মান জাতীর মধ্যে যেহেতু গোসল করার স্বভাবজাত প্রবণতা কম তাই উনার চর্বি জমে যাওয়া বিশ্রী ঘাড়ের ভাঁজে জমে থাকা ময়লাকে আগ্রহে নিলাম না। চল্লিশ বছরের শরীরে ইতিমধ্যেই বিয়ার বাউ( বিয়ার পান করলে ভুড়ি হয়। এটার আঞ্চলিক নাম বিয়ার বাউ) হয়েছে। ভুড়ির ভারে উনি হাঁসফাঁস করছেন। আমুদে লোক মনে হলো। উনি এসে বিছানায় বসতেই ক্যাচ করে শব্দ হলো। সিঙ্গেল বিছানা আমার। অনেকটাই পুরাতন। বিয়ার পান করতে অফার করা এখানে স্বাভাবিক ভদ্রতা। আমি অফার করলাম, 
- একটা বিয়ার হয়ে যাক কি বলেন?
-হ্যাঁ, মন্দ হয়না। যা বিশ্রী আবহাওয়া। সাইজে! ( ইংরেজিতে শিট=ডয়েচে বলে সাইজে)
- হ্যাঁ, শীতের কোন লক্ষনই নেই। রাথহাউস পিলস চলবে? আমি এটাই খাই।
- ডাঙ্কে ব্রুডার(ধন্যবাদ ভাই)। চলবে। 
দাঁতের কামড়ে বিয়ারের শক্ত মুখ তিনি খুলে ফেললেন নিমিষেই। এরপরে এক চুমুকেই শেষ করে ফেললেন। আমি মনেমনে প্রমাদ গুণলাম। আমার চেহারা দেখে উনি হেসে ফেললেন।
-বুঝলেন। এক সময় এক মিনিটি দুই বোতল বিয়ার শেষ করেছি। হা হা হা! 
-অপুর্ব। আপনার বিয়ার বাউই তার প্রমাণ।
- হা হা হা! তা যা বলেছেন। 
- তা আপনি আমার নাম জানলেন কিভাবে? আমিতো এখানে নতুন। আজকেই তো উঠেছি। 
- আমি স্থানীয় গোয়েন্দা সংস্থায় আছি। আর একটু ব্লাক আর্ট করি। একটু সাবধানে থাকবেন বুঝলেন। এই বাসাটাতে কোন একটা সমস্যা আছে। 
মোমবাতি জ্বালিয়ে রাখা এখানে সবার একটি অভ্যাসের মত। প্রায় প্রতিটি বাড়িতে মোমবাতি জ্বালাতে দেখা যায়। আমারও ভালো লাগে। আমি এক সাথে তিন রং এর তিনটি মোমবাতি জানালার রকে জ্বালিয়ে রাখি। আর আমার টেবিলে ল্যাপ্টপের পাশেই থাকে দুটি বড় আকারের মোমবাতি। এগুলো খুব শক্তিশালী। ঝড়োবাতাসেও নিভেনা। হটাত মনেহলো আমার কানের পাশ দিয়ে কেউ সেই মোমে ফু দিচ্ছে। আগুণ হেলে পড়ছে সামনে। আমি ভয়ার্ত চোখে মিঃ গোয়েব্লারের দিকে তাকালাম। উনি প্রায় লাফ দিয়ে চিৎকার করে উঠলেন, 
- সাইজে ইয়ুঙ্গে! ভাস মাখস দু হিয়ার? ( শিট ইয়ং কি করছিস এখানে?)
- আমি চমকে বললাম কে? কে আছে এখানে?
- আর বলবেন না। আপনার মাথার পেছনেই ছিলো। দুষ্টু মনে হচ্ছে। আমাকে দেখেই এসেছে মনেহচ্ছে। 
- কি বলেন এসব? আমিতো কাউকে দেখলাম না। 
-আল্টার!(ডূড) ভয় পাবেন না। আমি দেখবো বিষয়টা। আজকে উঠি। 
মিঃ গোয়েব্লার চলে গেলেন। ঘড়িতে দেখলাম রাত দুইটা মত বাজে। আজকে আর বাস নেই। তারমানে যাওয়ার উপায়ও নেই। খুব ভয় করছে। এই লোকটা কে তাও জানিনা। 
চুপচাপ বসে ভাবছি কি করবো। হটাত দরজাতে ভারি কিছু পড়লো। প্রচন্ড ভয়ের ফলশ্রুতিতে কাঁপুনি শুরু হয়েছে। আমি তাড়াতাড়ি বিছানায় শুয়ে পড়লাম। কম্বল মুড়ি দিয়ে ভয়ঙ্কর সব মুহুর্ত মাথায় চলে আসতে লাগলো। জীবনে এত ভয় পাইনি। বিভিন্ন ভাবনাতে নিজেকে ডুবিয়ে নিতে নিতে এক সময় ভাবলাম, 
-ধুর শুধু শুধু ভাবছি এগুলো মনের ভয়। 
রাত যেখানে গভীর আর ভয়ঙ্কর; প্রকৃতির ডাক সেখানে অনিবার্য। আমারও ব্যাতিক্রম হলোনা। এর নাম বিদেশ। চাইলেই আমি অনেক কিছু করতে পারিনা। রুমগুলো এমনভাবে তৈরি যে সামান্য গন্ধ রুমে হলেই টেকা দায়। আমাকে আপাততো কোকের বোতলে অকাজটা সারা মাথা থেকে বিদায় করতে হবে। খুব সাহস নিয়ে বাথরুমে যেতেই হচ্ছে। তার আগে করিডোরের লাইট জ্বালাতে হবে। হাতে নোকিয়ার মোবাইলটা নিলাম। মোমবাতি নিয়ে পারতাম কিন্তু জানে ভয় ঢুকে গেছে। খুব আস্তে করে দরজা খুলে দেখি নাহ্‌! কেউ নেই। তাড়াতাড়ি করিডোরের লাইট জ্বালাতেই সামনে একদম মরা বাড়ির মত শুনশান নিরবতা। 
বাথরুমের লাইট জ্বালিয়ে বসে পড়ে মনেমনে ভাবছি,
-বাছা, তাড়াতাড়ি বের হও। দেরী করাইয়োনা।
আমাকে আশ্বস্ত এবং অবাক করে দুইটি কর্মই শুরু হলো। আসলে ভয় পেলে হার্টে চাপ দেয়। ফলাফল যা তাই আমার ক্ষেত্রে ঘটছে। চুপচাপ বসে আছি। ভাবছি কালকেই একটা বিহিত ব্যবস্থা করতে হবে। যখনি এই ভাবনার জগতে ডুবে গিয়েছি হটাত লাইট নিভে গেলো। তাড়াতাড়ি মোবাইলের আলো জ্বালাতেই আবার লাইট জ্বলে উঠলো। কী আশ্চর্য! আমি স্রেফ মারা যাবো। দরদর করে ঘাম ছুটছে। হাতে টিস্যু নিতেই আবার লাইট নিভে গেলো এবং দম বন্ধ হয়ে যাবার আগেই লাইট জ্বলে উঠলো। 
তাড়াতাড়ি পরিস্কার হয়েই দরজা খুলে বাইরে বের হতে হবে। হাত ধুয়েই দরজার হ্যান্ডেল ডানে মোচড় দেই আর আমাকে অবাক করে দিয়ে হ্যান্ডেল বামে ঘুরে যায়। সর্বনাশ! এ কী? আমি আবার চেষ্টা করলাম। ফলাফল একই। দরজা খুলেনা। হাতে যে মোবাইল তাতে সিম কার্ড বাংলাদেশের। আমি যেটা এদেশে ব্যবহার করি সেটা সাথে আনিনাই।  সুতরাং চাইলেও  ইমার্জেন্সিতে কল দেয়া সম্ভব না। চিৎকার দিয়েও লাভ নেই। মনের জানালার মতই এদের ঘরের জানালাও এয়ার টাইট। একটা শব্দও যাবেনা। কি করবো যখন ভাবছি ঠাশ করে টয়লেটের একমাত্র লাইট খুলে বেসিনের উপরে ভেঙ্গে পড়লো। এক সেকেন্ড সারা শরীরে অনুভুতি পেলাম না। তন্দ্রাচ্ছন্নের মত টয়লেটের প্যানে বসে পড়লাম। 
আমার মাথায় কিছুই কাজ করছেনা। দরজা ভেঙ্গে ফেলার কোন উপায় নেই। ভেঙ্গে ফেলেই বা কি হবে? বিপদ তো বাইরেই! চুপচাপ দোয়া দরুদ পড়া শুরু করে দিলেম। দরজায় পরিস্কার আচড়ের শব্দ। ঠিক উপর থেকে নিচে নেমে আসছে। আবার নীচ থেকে উপরে উঠছে। গা হাত পা যতটা সম্ভব গরম রাখার চেষ্টা করছি। দুই হাতের তালু ঘষে গরম করার ফাঁকে হিটার অন করে দিলাম। খানিকটা উষ্ণতা দরকার। ঠিক এই সময় মাথার উপরের স্কাই লাইটটা আমার উপরে ভেঙ্গে পড়লো। 
না নড়া মানেই নিজের অস্তিত্বকে জানান না দেয়া। আমি আঘাত পেয়েও চুপচাপ বসে থাকলাম। বাইরে একটানা খুদে শেয়ালের কান্না শুরু হলো। এই রাত কিভাবে যাবে মাথায় ঢুকছেনা। দিনের আলো বড় বেশি দরকার। এই যখন ভাবছি আবার দরজার হ্যান্ডেল ডানে ঘোরা শুরু হলো। ক্যাচক্যচে ভয় জাগানিয়া সেই শব্দ। ওহ্‌ মাই গড! দরজা খুলে যাচ্ছেতো। আমার জ্ঞান হারাবার প্রবণতা আছে। আস্তে আস্তে হাত পা ঠান্ডা হয়ে আসছে। কিছুতেই নিজেকে বসিয়ে রাখতে পারছিনা। ধীরে ধীরে দরজা খুলে যেয়ে করিডোরের আলো পরিস্কার হচ্ছে। 
ভীষণ শরীর খারাপ আর তীব্র বমি বমি ভাব শুরু হলো। ঘেমে যাওয়া শরীর নিয়ে মেঝেতে শুয়ে পড়লাম। দরজার ফাঁক দিয়ে আস্তে আস্তে আলো বড় হচ্ছে! আমি হড়হড় করে ফ্লোরে বমি করে দিলাম। শেষবারের মত জ্ঞান থাকার আগে দরজা দিয়ে বাইরে তাকিয়ে  আবছা দৃষ্টিতে দেখি সেখানে একটি বাচ্চা মেয়ে। চোখের দৃষ্টির উচ্ছ্বাস, আনন্দ, ভালবাসা অথবা স্নেহ বহু আগে মরে গিয়ে সেখানে একটা মৃত্যুর হিমশীতলতা। তার মুখ সেলাই করা। একদম নিষ্ঠুর এবং নিখুঁত ভাবে এই মাথা থেকে ঐ মাথা পর্যন্ত মুখটা সেলাই করা। ফুলের মত জার্মান একটি বাচ্চা মরে গিয়ে তাকে আরো বেশি মায়াবী লাগছে। কোলের পুতুলটাতে একটা বড় ছুরি বুকে এপাশ থেকে ওপাশ পর্যন্ত গাঁথা! 
চলবে!!!
প্রেতাত্মা-১
shah waez
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%77%61%65%7a%33%36%6b%75%40%67%6d%61%69%6c%2e%63%6f%6d%22%3e%77%61%65%7a%33%36%6b%75%40%67%6d%61%69%6c%2e%63%6f%6d%3c%2f%61%3e%27%29%3b'))


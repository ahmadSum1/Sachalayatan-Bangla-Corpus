স্যাম চাচার নতুন প্রতিপক্ষ...এক গোমরামুখো শ্বেত ভল্লুক



বিশ্ব রাজনীতিতে রাশিয়া নামের এক নতুন মেরুর আবির্ভাব ঘটলো| "এক ঘর মে দো পীর" হওয়াতে নতুন পীরের মুরিদসহ অনেকই "বিশ্ব রাজনীতিতে ভারসাম্য এলো" এই অজুহাতে আনন্দিত হওয়ার সুযোগ খুঁজছে| কিন্তু সিরিয়া হয়ে ক্রিমিয়া দখল এবং তত্পরবর্তী রাজনীতি বলে দেয় এটা কোন ভারসাম্য-ভারসাম্য খেলা নয় বরং এক নতুন ভূ-রাজনৈতিক ভাগ-বাটোয়ারার পর্ব শুরু হয়েছে|
বর্তমান এই রাশিয়া রাষ্ট্রের চরিত্র কেমন? সোভিয়েত ইউনিয়নের পতনের পর রাশিয়ার রাজনীতি চলে যায় কমুনিস্ট পার্টির ননী-মাখন খাওয়া সদস্য, দুর্নীতিবাজ সামরিক-বেসামরিক আমলা, মাফিয়া-কর্পোরেট মাফিয়াদের হাতে| সোভিয়েত ইউনিয়নের পতন পরবর্তী সময়টিতে রাশিয়া একটি গভীর অর্থনৈতিক ও রাজনৈতিক মন্দায় পড়ে যায়| আর সেই মন্দার সুফল ভোগ করে রাশিয়ার হাল ধরে থাকা এই সুবিধাভোগী শ্রেণী| দুর্নীতি, লুটপাট সমাজের সব স্তরেই প্রবেশ করে| পৃথিবীর দুর্নীতিবাজ দেশগুলোর তালিকায় রাশিয়ার অবস্থান এখনো ওপরের দিকে| দুর্নীতির সাথে যুক্ত হয় রুশ উগ্র জাতীয়তাবাদ| প্রাক সোভিয়েত এবং সোভিয়েত সময়ে রুশ অহংবোধ তার অধীনস্ত এবং পার্শবর্তী অন্যান্য জাতিসত্বাকে ঠিক ততটুকুই প্রশ্রয় দিয়েছে যতটুকুতে তারা রুশ কতৃত্বকে চ্যালেঞ্জ জানাতে না পারে| রুশ, ইউক্রেন এবং বেলারুশ মিলে মধ্যযুগে "pravoslav" নামে যে জাতিসত্বার সৃষ্টি হয় মজার ব্যাপার হচ্ছে তার উত্পত্তি ইউক্রেনের বর্তমার রাজধানী কিয়েভে (পরবর্তীতে সেটা তিনটি উপশাখায় বিভক্ত হয়|)| কিন্তু তার কতৃত্ব চলে যায় রুশদের হাতে এবং সেই কতৃত্ব এখনো দৃশ্যমান| সোভিয়েত ইউনিয়নের পতন পরবর্তী সময়ে অন্যান্য জাতির মধ্যে সুবিধাভোগী রুশ বিরোধী সাংঘর্ষিক রাজনীতির সূচনা হয় এবং এর ফলে রুশ জাতীয়তাবাদের উগ্রতা রাশিয়ার বাইরেও (যেখানে যেখানে রুশ বসতি ছিলো) ছড়িয়ে পড়ে|
তুলনা করা ঠিক হবে কিনা জানি না...তবে প্রথম বিশ্বযুদ্ধ ও ১৯৩০ এর মহা মন্দা পরবর্তী জার্মানির উত্থান এবং ২১ শতকের মহা মন্দা পরবর্তী রাশিয়ার উত্থানের মধ্যে একটা সাদৃশ্য খুঁজে পাই| সেই সময়ের জার্মানির অর্থনৈতিক ও সামরিক অগ্রগতির সাথে উগ্র জাতীয়তাবাদী-সাম্রাজ্যবাদী চেতনার যে মিলন তার অনেক কিছুই আজ রাশিয়ার বর্তমান অবস্থার সাথে মিলে যায়| উগ্র জাতীয়তাবাদ যখন প্রবলভাবে জনসমর্থিত হয় এবং তার সাথে অর্থনৈতিক ও সামরিক অগ্রগতির মিলন হয় তার ভয়াবহ পরিণতি পৃথিবী দেখেছে ১৯৩৯ থেকে ১৯৪৫ পর্যন্ত| জার্মানির সাম্রাজ্যবাদের সূচনা হয় অস্ট্রিয়া দখল দিয়ে আর রাশিয়ার শুরু হোল ক্রিমিয়া দিয়ে|
বিশ্ব ধনতন্ত্র আজ ইউক্রেনের জনগণকে দু'ভাগে (রুশপন্থী ও ইউরোপপন্থী) ভাগ করে একটি জাতিগত বিপর্যয়ের দিকে ঠেলে দিয়েছে| এই দুর্ভাগ্য শুধু ইউক্রেন নয় সমগ্র বিশ্ববাসীর যে, সোভিয়েত পরবর্তী বাজার অর্থনীতির বিপর্যয়কে প্রতিহত করার যে ভারসাম্যপূর্ণ আর্থ-সামাজিক রাজনীতির উপস্থিতি দরকার ছিল তা না হয়ে রাজনীতি গিয়ে পড়লো ধর্মীয় জঙ্গীবাদের হাতে এবং এখন রাশিয়ার হাতে|
-হাসান রায়হান


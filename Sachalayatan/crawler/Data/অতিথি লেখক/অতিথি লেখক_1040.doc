ভিটামিন-এ ও গনহিষ্টেরিয়া



ঘটনাটা ঘটে ১৯৬২ সালে তানজানিয়ায় । শুরুটা একেবারেই নির্দোষ এক কৌতুক দিয়ে । ছাত্রী হোষ্টেলে এক ছাত্রী তার রুমমেটকে এক কৌতুক শোনায় । Jokes এর শুরু, পাত্রপাত্রী, পরিবেশনা যাই হোক- punch লাইনে গিয়ে হাসির একটা ব্যাপার থাকবে সেটাই স্বাভাবিক । কিন্ত এ কৌতুক জন্ম দিল অন্য আরেক কৌতুকের । যে শ্রোতা সেতো হাসলোই, অদ্ভূত ভাবে লক্ষ্য করা গেল দূরের একজন যে কিছু শোনেনি সেও বেঘোরে হাসতে লাগলো । এ দেখে হাসি শুরু করলো পার্শ্ববর্তী আরেকজন । তারপর অন্য রুমে, তারপর অন্য তলায় শুরু হল হাহা...হিহি ।
পরদিন ক্লাশটাইমে দেখা গেল কিসের কি পড়াশুনা- ক্লাশে সবাই হাসছে আর হাসছে । ছাত্রছাত্রীদের হাসি দেখে শিক্ষকদেরও হাসির বাধ আর বাধা মানলো না । সারা স্কুল জুড়ে তখন হাসির মচ্ছব । Student হাসছে, Teacher হাসছে, কর্মচারী দারোয়ান হাসছে, পাশ দিয়ে হেটে যাওয়া পথিকও হাসছে- এ এক নারকীয় হাসাহাসি । কিন্ত কেউ জানেনা কেন তারা হাসছে, তারা কিসের ভিকটিম । হতভম্ব কর্তৃপক্ষ উপায়ন্তর না দেখে স্কুল বন্ধ ঘোষনা করলো ।
তার পরদিন সে হাসির বিস্তার ঘটে পাশের লোকালয়ে । দুদিন পর শোনা গেলো বিশ মাইল দূরের এক গ্রামে সবাই কাজকর্ম ফেলে অঝোর ধারায় শুধু হাসছে । তারও একদিন পর ৫৫ মাইল দূরবর্তী গ্রাম থেকে খবর এল- ওখানে নাওয়া খাওয়া কাজকর্ম সব বন্ধ । গ্রামের সবাই হাসিতে লুটুপুটি ।
তারপর দেখা গেল যে বিদ্যালয়টি থেকে এ হাসাহাসির অন্কুরোধগম হয়েছিল- সেখানে 'হাসি' ব্যাপারটা অতীত হয়ে গেছে- সবাই দিয়েছে মন নিজ নিজ পাঠে । কিন্ত দূর থেকে দূরান্ত এলাকায় হাসাহাসির সংক্রমন চলতেই থাকলো । এ দলবেধে হাসাহাসি জনজীবনকে একরকম পর্যূদস্ত করে দিলো । কেউ কিন্ত অভিনয় করছেনা, ভানও করছেনা । তবু আহার নিদ্রা ভুলে সবাই বিরামহীন হেসেই যাচ্ছে । হাসির ফাঁকে কেউ কেউ আবার সামান্য কেঁদে নিচ্ছে । তারপর নতুন উদ্যমে শুরু করছে উম্মাতাল হাসি ।
এটি একটি মনো:সামাজিক ব্যাধি- যা পরিচিত Mass Psychogenic Illness বা Mass Hysteria নামে । মিডিয়া বা গুজব এখানে প্রভাবক (catalyst) এর ভূমিকা পালন করে । এমন উদাহরনও আছে যে বিরাট এলাকা জুড়ে একে অপরকে কামড়িয়ে চলেছে (Biting Mania), অথবা শহরের পর শহর রাস্তায় নেমে নারী-পুরুষ নাচানাচি শুরু করে দিয়েছে (Dancing Mania) । এমন ব্যাপক মাত্রায় না ঘটলেও- আমাদের ধারনার অতীত মাত্রাতেই এটি ঘটে চলছে আমাদের সমাজে । ঢোল কলমীর কথা কারো মনে থাকলেও থাকতে পারে ।
একটু সচেতন না হলে অদ্ভূতুড়ে এ ব্যাধিটি আমাদের মন ও সমাজকে নিয়ন্ত্রন করে যেতে থাকবে । এ মূহুর্তে যেমন ভিটামিন-এ আমাদের খাবি খাওয়াচ্ছে ।


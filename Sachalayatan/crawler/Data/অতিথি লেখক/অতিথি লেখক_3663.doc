ঢাকা কত দূর?



ঢাকা কত দূর?
কাজের ফাঁকে সময় পেলেই আমি গুগল আর্থে ঘুরে বেড়াই। চলে যাই প্যারিস থেকে দিল্লী, ডেনভার থেকে ঢাকা। ঘুরতে ঘুরতে একদিন খুঁজে পেলাম, আমার বাসা, মানে হাজার মাইল উপর থেকে তোলা আমার বাসার একটা উপগ্রহ চিত্র। সাথে সাথে পিন করে ফেললাম। ছবিটা দেখে, যেন কি হল- মনে হল ঢাকা যাওয়াটা আমার বড্ড বেশী দরকার। সিদ্ধান্ত নিয়ে ফেললাম দেশে যাব।
কিন্তু, দেশে যে যাব, টিকেট এর টাকা যোগার করি কিভাবে? দেশ ছাড়ার আগেই ঠিক করেছিলাম, নিজের টাকায় টিকেট করতে পারলেই কেবল যাব, নয়তো নয়। সেজন্য ফিরতি টিকেটটা ফেলে দিয়েছঈলাম বহু আগেই। কি করি এখন?
একটা সহজ সমাধান অবশ্য আছে, ক্রেডিট কার্ড , সেক্ষেত্রে পরের সেমেস্টারের টুইশান ফি নিয়ে ঝামেলায় পরতে হবে।
কি করা যায় ভাবি আর অন্তর্জালে টিকেত খুঁজে বেড়াই। টিকেটের দাম দেখে আরেক দফা ভিম্‌রি খাই। নিজ়েকে গালি দিই কেন নিজ়ের পয়সাতে দেশে যাবার জেদ ধরেছিলাম!!
এমন সময় ভাগ্য সাহায্য করল। অফিস থেকে ফিরছি, পিছনের গাড়িটা মারল ধাক্কা। লটারি জেতেও মানুষ এত খুশি হয়না, যতটা আমি হলাম অ্যাকসিডেন্ট করে। পিছনের গাড়ির ইন্সুরেন্স থেকে পাওয়া টাকার সাথে কিছু নিজের পকেট শুন্য করে কিনে ফেললাম ঢাকার টিকেট। কিনেই ঢাকাবাসীকে জানানোর দায়িত্ব দিয়ে দিলাম, Voice of Viqqi (ভিকারুন্নেসার কন্ঠ) খ্যাত বন্ধুকে।
সাথে সাথে আমার ইনবক্স ভরে ঊঠল নানা বাজারের লিস্টিতে। টিকেট কেনার সময় খেয়াল কেনাকাটার খরচটা মাথায় আসেনি। ই-চিঠিতে কাজ হছে না দেখে বন্ধুরা মুঠোফোনে বার্তা দিল... “কিরে, তুই এমন কিপ্‌টা হলি কবে থেকে...”
উত্তর দিই না, আমেরিকান গরীবের দুঃখ বঙ্গবাসীকে বুঝানো দায়।
শুকনো মুখে টিভির চ্যানেল ঘুরাই আর মেইল চেক্‌ করি। হঠাত দেখি বুশ বাবাব্র চিঠি , অর্থনীতি মোটাতাজা করনের জন্য সকল করদাতাকে কিছু টাকা দেয়া হবে। আমাকে আর পায় কে সাথে সাথে ছুটলাম মলে। দেখতে দেখতে আমার ঘরের আনাচে কানাচে ভরে উঠলো নানা উপহার সামগ্রীতে।
এরমধ্যে আইটেনারি (ই-টিকেটের বিবরণ) হাতে চলে এসেছে, একটু পর পর খালি আইটেনারিটা দেখি আর দেশে যাওয়ার দিন গুনি। কম্পিউটার খুললেই উইন্ডোজ ক্যালেন্ডার বলে আর মাত্র দুই সপ্তাহ বাকী। Snooze ই দিয়ে রাখি, একটু পর পর দেখতে ইচ্ছা করে শুধু।
সামনে ফাইনাল পরীক্ষা, পড়াশোনা করা হয় না। ভাবি , দেশে তো যাচ্ছি, একটাতে B পেলে কি আসে যায়। দু ঘন্টা পর একটা পরীক্ষা আছে, এখনো আরও তিনটা চ্যাপ্টার বাকী... বই খুলে বসে থাকি, আর ভাবি, ঢাকা কতদূর?
-অপরিচিতা


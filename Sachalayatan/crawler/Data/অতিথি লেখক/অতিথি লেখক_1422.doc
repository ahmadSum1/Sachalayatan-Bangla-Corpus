বর্তমান নাটক ও শুদ্ধ বাংলার বিলুপ্তির আশঙ্কা




বাংলা ভাষা  আমাদের ঐতিহ্য , আমাদের প্রাণ। ১৯৫২ সালে মহান ভাষা আন্দোলনের মধ্য দিয়ে বাংলা আমাদের রাষ্ট্রীয় ভাষা হিসেবে 
আত্মপ্রকাশ করে। জাতি হিসেবে এই ভাষার গুরুত্ব আমাদের কাছে অপরিসীম। আমরা আমাদের দৈনন্দিন জীবনে কথা বলা অথবা নিজেকে উপস্থাপনের ক্ষেত্রে বাংলা ভাষাতেই স্বাচ্ছন্দ্য বোধ করি।আর এক্ষেত্রে শুদ্ধবাংলায় কথা বলতে পারলে আমাদের স্বাচ্ছন্দ্যবোধটা আরও বাড়ে। আঞ্চলিকতার কারনে উচ্চারণগত বিভিন্ন তারতম্য থাকলেও শুদ্ধ বাংলা হিসেবে একটি মানদণ্ড দাড় করিয়ে দেয়া আছে । আর শুদ্ধ বাংলাকে সুন্দরভাবে উপস্থাপনের  অন্যতম একটি বড় মাধ্যম হচ্ছে টেলিভিশন। টেলিভিশন আজ আমাদের একটি অবিচ্ছেদ্য অংশ হিসেবে দাঁড়িয়েছে। কারণ গত কয়েক দশকে এর চাহিদা এত পরিমানে বেড়েছে যে আজ তা একেবারে গ্রামের প্রত্যন্ত অঞ্চল পর্যন্ত পৌঁছে গেছে।
টেলিভিশন আমাদের জাতীয় জীবনের দর্পণ স্বরূপ। এই দর্পণের মাধ্যমেই আমরা আমাদের সংস্কৃতিকে তুলে ধরছি। আর এর উপস্থাপনার মাধ্যম হচ্ছে বাংলা- অবশ্যই শুদ্ধ বাংলা। টেলিভিশনে যে সব অনুষ্ঠান উপস্থাপিত  হয় তার মধ্যে সবচেয়ে বড় জায়গা দখল করে আছে নাটক। দর্শকপ্রিয়তার কারণে নাটকের গ্রহণযোগ্যতা রয়েছে ছোট বড় সকলের কাছেই। টেলিভিশনে প্রচারিতব্য নাটক ছোটবেলা থেকেই আমাকে বাস্তব জীবনে প্রয়োগ করার মতো অনেক কিছুই শিখিয়েছে। আর এর মধ্যে অন্যতম হচ্ছে শুদ্ধভাষা। বাংলা ভাষাকে শুদ্ধভাবে বলতে পারা ও শুদ্ধ উচ্চারণ শেখার ক্ষেত্রে নাটক এক অনন্য ভুমিকা রেখেছে। ছোটবেলায় পরিবারের সবায় মিলে আমরা নাটক উপভোগ করতাম। তখন স্যাটেলাইট আসেনি। প্রতি মঙ্গলবার ধারাবাহিক হতো। নাটকের কথোপকথন ছিল একটা আকর্ষণীয় ব্যাপার। তাদের উচ্চারণ দেখে মনে হত যেন স্ক্রিপ্ট দেখে দেখে খুব সতর্কতার সাথে তারা এক একটি কথা বলছে। তখন নিজের কাছে মনে হতো যদি এভাবে শুদ্ধ করে কথা বলা যেত। আমার মনে আছে বহুব্রীহি, অয়োময়, কোন কাননের ফুল, কোথাও কেউ নেই, সংশপ্তক, আজ রবিবার প্রমুখ নাটকের কথা। এইসব নাটকের অভিনেতাদের অভিনয়, উচ্চারণ, বাচনভঙ্গি এমনভাবে প্রতিফলিত হতো তা দেখলেই বোঝা যেত যে নাট্যকার দর্শকদের কাছে এর শিক্ষণীয় বিভিন্ন বিষয়ের গ্রহণযোগ্যতা নিয়ে কতখানি চিন্তিত।
খুব সম্ভবত ১৯৯২ সালের পর এদেশে স্যাটেলাইট চ্যানেলগুলো আসতে শুরু করে যার বদৌলতে আমরা আজ অনেক বাংলা চ্যানেল দেখতে পাচ্ছি। চ্যানেল বাড়ার পাশাপাশি বেড়েছে নাটক। বিভিন্ন নাটকের একের পর এক পুনরাবৃত্তিতে ২৪ ঘণ্টায় বিভিন্ন চ্যানেল অনুষ্ঠান প্রচার করছে। সংখ্যা বেড়েছে নাটকের। কিন্তু মান বাড়েনি। দুই একটি ছাড়া অধিকাংশ নাটকের মান নিম্নমুখী। আর এর ফলে সবচেয়ে বেশি ক্ষতিগ্রস্থ হয়েছে আমাদের ভাষা। ক্রমেই নাটক থেকে শুদ্ধ ভাষা হারিয়ে যাচ্ছে। শুদ্ধ ভাষার পরিবর্তে এমন একটি ভাষাকে ক্রমান্বয়ে সামনে নেয়া হচ্ছে যে আর কয়েক বছর পরে শুদ্ধ ভাষাটি ক্রমেই হারিয়ে যাবার একটা আশংকা রয়েছে। স্যাটেলাইটের কারণে তরুন প্রজন্মের কাছে টেলিভিশন দেখা একটি দৈনন্দিন বিষয় হয়ে দাঁড়িয়েছে। আর ইলেক্ট্রনিক্স সামগ্রির সহজলভ্যতার কারনে টেলিভিশন আজ মানুষের ঘরে ঘরে। সারাদিন খেটে খাওয়া মানুষেরা সন্ধ্যায় বাড়ি ফিরেই প্রথমে টেলিভিশনের সামনে বসে। ছেলেমেয়েরা রাতের পড়া শেষ করে বসে যায় টেলিভিশনের সামনে নাটক দেখতে। আধ ঘণ্টা অথবা এক ঘণ্টা সময় ব্যায় করে তারা হয়তো বিনোদন ঠিকই খুজে পাচ্ছে কিন্তু তা থেকে কতটুকু শিখতে পারলো সেটাই এখন মুখ্য বিষয়। একজন প্রিয় অভিনেতা অথবা প্রিয় অভিনেত্রীর প্রতিটি বিষয় দর্শক শ্রোতা গভীরভাবে পর্যবেক্ষণ করে থাকে। আর দর্শকটি যদি অল্প বয়সী হয় তবে সে তাকে আইকন ভাবা শুরু করে। এখন ভেবে দেখুন এমন একজন আইকন অশুদ্ধ ভাষায় অথবা বিকৃত বাংলায় তার নাটকের সংলাপ অহরহ তার বিভিন্ন নাটকে ব্যবহার করছে। তাহলে ওই ছোট্ট ছেলে অথবা মেয়েটির কাছে এই ভাষাটিই আদর্শ বাংলা ভাষা হিসেবে পরিচিতি পাবে। এক সময় সে এমনভাবেই কথা বলা শুরু করবে এবং তার প্রভাব পড়বে সমাজে। এই ধরুন একজন তরুণী তার সহপাঠীকে বলছে “ এই বুঝছোছ কাল আমরা সবায় ধান মণ্ডির কে এফ সি খাইছি- তুই কি ওইখানকার কে এফ সি খাইছোছ?” এই বাক্যটিকে কি শুদ্ধ বাংলা বলা ঠিক হবে। প্রশ্ন পাঠকদের কাছে।এরকম আরও উদাহরণ দেয়া যেতে পারে। অথচ প্রায়শই আমরা নাটকে এই ধরনের ভাষার ব্যবহার দেখতে পায়। 
ভাষার এই রূপটি বিভিন্ন নাটকের ছোঁয়ায় তা ক্রমেই আরও বিকৃত রুপ লাভ করছে। আমি এমনও শুনেছি এখন অনেক বাবা মা  তাদের ছেলেমেয়েদেরকে টিভিতে বাংলা নাটক দেখতে দেন না। তাদের ধারনা নাটকে ব্যবহৃত সংলাপ শুনে তারা ভুল বাংলা শিখছে। যেখানে নাটক দেখে তার উল্টোটাই হবার কথা। অথচ এই নাটকের মাধ্যমেই শুদ্ধ বাংলা শেখার একটা স্পৃহা ফিরে পেতাম আমরা।  বর্তমানে  নাটকে প্রচলিত ভাষা হয়তো  দর্শকদেরকে সাময়িক বিনোদন প্রদানে সক্ষম কিন্তু এর সুদূরপ্রসারী প্রভাব কি আমাদের জন্য ভালো কিছু বয়ে আনছে। এই স্বল্প বিনোদনের জন্য আমরা আমাদের বড় একটি অস্তিত্বকে বিপন্ন করে তুলছি বলে আমার ধারণা। আর সবচেয়ে কষ্ট পায় যখন আমাদের দেশের চৌকস কিছু শিল্পীকে এই স্রোতে গা ভাসাতে দেখি। আর সবচেয়ে খারাপ লাগে যখন তারা এই বিকৃত বাংলা ভাষায় তাদের নিজেদেরকে ক্যামেরার সামনে তুলে ধরেন। 
শুনেছি  এই নব্য বাংলা ভাষায় কথা বলতে পারা নাকি এই সময়ের আধুনিকতা। কারণ তারা দেখছে তাদের তথাকথিত আধুনিক মানুষেরা টেলিভিশনের বিভিন্ন নাটক, টেলিফিল্মে এই ভাষায় কথা বলছে। সুতরাং এইটাই সঠিক এবং হালের ফ্যাসান হিসেবে তা তরুন প্রজন্মের কাছে একটি প্রচলিত ভাষা হিসেবে আজ দাঁড়িয়েছে। তাই আমি মনে করি আজ বিষয়টি নিয়ে ভাবার সময় এসেছে। আমাদের ঐতিহ্য, আমাদের গৌরব গাঁথাকে ধরে রাখতে হলে আমাদের ভাষার সঠিক প্রয়োগ ও উচ্চারণের দিকে মনোনিবেশ করতে হবে। নাটক, টেলিফিল্মের মতো যেসব মাধ্যমে ভাষাকে ব্যবহার করা হয় সেখানে সঠিক ভাষার প্রয়োগ ও অনুশীলন করতে হবে। আমরা চাইনা আমাদের তরুন প্রজন্মকে নাটক দেখা থেকে বিরত রাখতে, চাইনা টেলিভিশনের এই বিনোদন থেকে তারা বঞ্চিত হোক। আমরা চাই আমদের নাট্যকাররা এই বিষয়টির দিকে সজাগ দৃষ্টি রাখবেন। আরও মানসম্মত নাটক তৈরি করবেন এবং  শুদ্ধ বাংলা ভাষার ব্যবহার ও প্রয়োগে আরও বেশি সচেষ্ট হবেন।
লেখকঃ অমি_বন্যা


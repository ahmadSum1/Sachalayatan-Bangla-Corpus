      মান জলপ্রপাতে একদিন ( আইভরি কোস্ট টুকিটাকি -২)



মান জলপ্রপাতে একদিন ( আইভরি কোস্ট টুকিটাকি -২)
এই বছরের জানুয়ারি থেকে অবস্থান করছি আইভরি কোস্টের মান শহরে। পাহাড় দিয়ে ঘেরা এই ১৮ মাউন্টেন রিজিওনের পাহাড় আর মেঘের যে কি খেলা তা এর আগেই একটি লেখায় উপস্থাপন করেছি। এখানে আশার পর থেকেই মান ওয়াটার ফল বা জলপ্রপাতের কথা শুনে আসছি। তাই তখন থেকেই এটা দেখার এক তীব্র ইচ্ছা নিয়ে দিনাতিপাত করছিলাম। জানুয়ারিতে শুষ্ক মৌসুম থাকে। চারিদিকে শুকিয়ে একেবারেই কাঠ তাই তখন পানি দেখতে যাওয়া বিফল। 
(১)

উপরের ছবিটি মান ফলের (ওয়াটার ফল) শুষ্ক মৌসুমের এক চিত্র। তাই তখন থেকেই ভাবছি কবে আসবে বর্ষাকাল আর পূর্ণ হবে উপর থেকে ছিটকে আসা গড়িয়ে পড়া পানি দেখার সাধ। 
জুনের শেষের দিক থেকেই শুরু হয়েছে বৃষ্টি । কখনও ঝির ঝির আবার মাঝে মাঝেই মুসল ধারে কান্নায় ভেঙে পড়ে আকাশ। এই সময় বাড়তে থাকে মেঘের খেলা। এই শহরের যে কোন প্রান্তে দাড়িয়েই এই খেলা আপনি খুব সহজেই উপভোগ করতে পারেন। যুদ্ধের বিভিন্ন ক্ষয় ক্ষতির কারণে এখনকার পরিস্থিতি বা পট একটু ভিন্ন। তা না হলে এই মান শহর ছিল ভ্রমণ পিয়াসিদের এক স্বর্গরাজ্য । টুরিস্ট স্পট হিসেবে এদেশে মানের কদর বরাবরই একটু বেশী । 
যাহোক কদিন আগেই এই মান ফল দেখার এরকম একটি সুযোগ হাতছানি দিল  । সেদিন সকাল থেকেই মেঘ গলে গলে পড়ছিল । তখনই আঁচ করলাম মান ফলে যাবার এইটাই উত্তম ক্ষণ । তাই আর দেরী না করেই আমরা কজন বেড়িয়ে পড়লাম মান জলপ্রপাতের উদ্দেশ্যে। গুঁড়িগুঁড়ি বৃষ্টি তখনও হচ্ছে । বৃষ্টিকে সাথে নিয়ে রওনা হলাম। শহরের ভেতর দিয়ে যেতে হয় সেখানে। মান শহরের চেহারাটা এই সময় কেমন ছিল তা একটু দেখে নেয়া যাক । 
(২)

(৩)

 আমরা মান ফলের কাছে আসতেই বৃষ্টি পালানো শুরু করলো । বেচারা বৃষ্টি শুকনা কাপড় ভেজাতে চাইনি মনে হয়। প্রথমেই এক একজন  ৫০০ সেফা দিয়ে টিকিট কেটে ভেতরে যাওয়ার জন্য তৈরি হলাম। সেদিন শনিবার ছিল তাই ভিড় একটু বেশি। আমরা আস্তে আস্তে পাথর দিয়ে বাঁধায় করা পাহাড় কাটা রাস্তার ভেতর দিয়ে ক্রমশ সামনের দিকে এগিয়ে যেতে থাকলাম। ফলের কাছাকাছি আসতেই আমরা পানির ছোট ছোট প্রবাহ দেখতে পেলাম।
(৪)

(৫)

(৬)

তক্তা বেছানো ছোট্ট সাঁকো পার হয়ে পৌঁছে গেলাম মূল জলপ্রপাতের একেবারে কাছে। উপর থেকে এত সুন্দর পানির প্রবাহ দেখে আমরা যারপরনাই খুশিতে বাকবাক। বেশ উঁচু থেকে গল গল করে আছড়ে পড়ছে স্বচ্ছ চকচকে ঝর্ণার পানি। পানির প্রবাহ আসছে একেবারে পাহাড় চুড়া থেকে এবং ক্রমেই তা পাথুরে পাহাড়ের গা বেয়ে নেমে আসছে নিচে।
(৭)

(৮)

(৯)

বেশ কিছু কপোত কপোতীকে  জলকেলিতে মগ্ন থাকতে দেখলাম। আসলে এখানে বিশুদ্ধ স্বচ্ছ পানির এতই অভাব যে এই পানি দেখে তার ভেতর দেহের সম্পূর্ণটা না ডুবিয়ে উপায় নেই। তখন প্রায় বিকেল কাজেই গোসল করার কোন প্রস্তুতি নিয়ে যাওয়া হয়নি। কিন্তু তাদের এই অবগাহন দেখে নিজেকে ঠিক স্থির রাখাও ছিল কষ্টের ।
(১০)

(১১)

কি আর করা খুব বেশি দূরে নয় যে আর আসা হবে না। তাই গোসল করার ওই পার্ট পরের জন্য বাকি রাখলাম ।এরপর একে একে উপভোগ করতে থাকলাম প্রকৃতির এই অপরূপ সৌন্দর্য । 
(১২)

(১৩)

(১৪)

এরই মাঝে এদেশিয় এক ভদ্রলোক তার ছবি বেশ আগ্রহ নিয়েই তুলতে বলল । সাথে সাথেই সে কাজ করা হল কারণ এখানকার মানুষেরা নিজেদের ছবি কাউকে তুলতে দেয় না খুব পরিচিত না হলে।
(১৫)

তাকে বেশ খুশি খুশীই দেখাল। প্রাণ খুলে পানি দিয়ে সারা শরীর ছাপিয়ে ফেলল। তার মত আরও অনেকেই তখন এ কাজে বেশ ব্যস্ত। আর আমি তখন এই অপরূপ ঝর্ণার ছবি তোলা নিয়ে ব্যস্ত। 
(১৬)

(১৭)

দেখতে দেখতে বিকাল বেশ পড়ে আসা শুরু হল। তাই দেরী না করে ঘরের পথে রওনা দিলাম।
 ঝর্ণা ধারার সামনেই বেশ পাকা করে সান বাধানো। 
(১৮)

তার উপর দিয়ে আস্তে আস্তে নেমে আসতে হল। এবার সেই আসার পথ দিয়েই আবার ফিরে যাবার পালা। জলপ্রপাতের সাথেই একটু মিনি রেস্টুরেন্ট । কিছু খাওয়া যাবে কিনা খোঁজ নিলাম। দেখি কলা ভাজি। 
(১৯)

মানে পাকা কলা ভাজি। এই দেশের মানুষের খুব সুস্বাদু একটি খাবার এটি। খাবার নিয়ে আর একদিন আজ না। তারপর সেই পথেই আবার উঠে এলাম পাহাড় কাটা রাস্তা ধরে। পাথুরে বাধানো রাস্তা দিয়ে উঠে আসতে মোটামুটি হাঁটুর মালা খিল ধরে গেল। এরপর গাড়িতে উঠেই আবার নিজ গৃহে রওনা দিলাম। রাস্তাই উঠতেই দেখলাম দুই পাহাড়ের এক সংযোগস্থল । এটাকে মানের দাঁত বলে। তর্জনী আর মধ্যমার মত লাগোয়া এই দুই পাহাড়কে বলা হয় টিথ অব মান।
(২০)

 টিথ অব মান দেখে যাওয়ার পথে পড়ে মাঙ্কি ফরেস্ট অর্থাৎ বানরের বন। 
(২১)

(২২)

দুর্ভাগ্য ক্যামেরার ব্যাটারি শেষ তাই আর  ছবি তোলা হয়নি। এই বানরের ফরেস্ট নিয়ে মজার ঘটনা আর একদিনের জন্য পাওনা থাকলো । 
তারপর সন্ধ্যায় ফিরে এলাম নীড়ে । মান ফলের এই সৌন্দর্য সত্যি উপভোগ করার মত। অনু দা’র মত তেমন ছবি তুলতে পারিনা আবার ক্যামেরার রেজুলেশন ও খুব ভাল না তাই ভুলত্রুটি মার্জনা করবেন। 
আইভরি কোস্ট নিয়ে আমার অন্যান্য লেখা গুলো হলঃ
১।  http://www.sachalayatan.com/guest_writer/44877
২। http://www.sachalayatan.com/guest_writer/45222
৩। http://www.sachalayatan.com/guest_writer/45337
অমি_বন্যা


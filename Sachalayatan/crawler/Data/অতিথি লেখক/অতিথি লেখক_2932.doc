এসো, গণিত শিখি (২য় ও শেষ পর্ব)



এসো, গণিত শিখি (১ম পর্ব)
৩.
পলক আজকে অন্যরকম খুশি। ঢাকায় এসেছে আজ। ঢাকায় আসার মূল কারণ যদিও কাকাত বোনের বিয়ে, পলকের খুশি হওয়ার মূল কারণ অবশ্য তা নয়- বরং পলুদার সাথে শিশুপার্ক আর জাদুঘর দেখাই বেশি মজার মনে হয় তার। দুইদিন আগে থেকেই সে বারবার ফোন করে পল্লবকে মনে করিয়ে দিয়েছে- আজ সকালে যেন একটুও দেরি না হয়, পারলে ভোরেই যেন তাকে কাকার বাড়ি থেকে নিয়ে যায়। বেশ উত্তেজনা হচ্ছে পলকের। বুয়েট দেখা হবে আজ। গোপনে গোপনে সে একটা স্বপ্ন লালন করে- "পলুদার মত আমিও একদিন বুয়েটে পড়ব"।
বুয়েটে পৌঁছাতে পৌঁছাতে সকাল ১০ টা বেজে ১০। নজরুল ইসলাম হলের ৩২৩ নম্বর রুম। রুমে ঢুকেই বিস্মিত হওয়ার পালা- এত বেলা হল, অথচ এখনো ঘুমোচ্ছে একজন! উফ্‌ , এত নোংরা হতে পারে একটা রুম? সমস্ত রুম জুড়ে ছড়ানো-ছিটানো বই - গল্পের বই-ই বেশি। তিন-তিনটে কম্পিউটারের তারগুলো প্যাঁচ খেয়ে আছে ভীষণ, জীবনেও খুলবে কিনা সন্দেহ। মাকড়শার ঝুল জমে আছে দেয়ালের কোনায় কোনায়। মেঝে দেখলে মনে হয় তা মুছা হয়নি কোনদিন। অন্য সব বুয়েট-মুগ্ধ মানুষের মতো পলকও এই অগোছালো ভাবের পিছনে একটা কারণ খুঁজে পায়- বুয়েটের ছাত্ররা অনেক পড়াশুনা করে তো, ঘর গোছানোর এত সময় কোথায় তাদের!
সকালটা কাটল কম্পিউটার নিয়ে। আগেও কম্পিউটার ব্যবহার করেছে পলক, তবে এতটা সময় জুড়ে এই প্রথম। গেম্‌স্‌ আর খেলোয়াড়ের ছবির দিকেই আগ্রহ বেশি। বিশেষ করে শচীন আর সাকিবের ছবি যতই দেখে আশা মেটে না। পল্লব ইন্টারনেট থেকে ছবি ডাউনলোড করে দেখায়। কিন্তু এত সময় লাগে যে সে জিজ্ঞেস কর- "ছবিগুলা আছে কৈ? তুমি নিজে গিয়া নিয়া আইতে পার না?"।
ছোট্ট এই ছেলের কৌতুহলী প্রশ্নে থতমত খায় পল্লব। কী বলবে ভাবতে সময় নেয় কিছুটা- "এই ছবিগুলা আসতাছে বিদেশ-তে- কোনটা ইন্ডিয়ারতে, আবার কোনটা এমেরিকারতে। ছবিগুলা আসতে সময়তো একটু লাগবোই"।
- আর এই কম্পিউটার?
- কম্পিউটারের বিভিন্ন পার্টস বিভিন্ন দেশ থেইকা আসে। চীন, মালয়েশিয়া, আমেরিকা এইসব দেশ থেইকা।
- আইচ্ছা, অইসব দেশে কি A, B, C, D উল্ডাপাল্ডা? আঙ্গ (আমাদের) মত না?
ভুরু কুচকায় পল্লব। এই পিচ্চি বলে কী! তবে উত্তর দিয়ে যায়- "উল্ডাপাল্ডা হইব কেন? আম্‌গ মতই।"
- তাইলে কীবোর্ডে উল্ডাপাল্ডা A, B, C, D কে? ঠিক কইরা বসাইতে পারে না?
হা হা হো হো করে বেশ কিছুক্ষণ হেসে নেয় পল্লব। এই তাহলে কাহিনী! হাসির দমক থামিয়ে অভিনব প্রশ্নকর্তাকে সহজভাবে উত্তর দেয়ার চেষ্টা করে - "A,B,C,D গুলার মধ্যে কিছু কিছু অক্ষর বেশি কামে লাগে, আর কিছু কিছু কম। যেমন- A,S এইগুলা বেশি বেশি কামে লাগে, আর Q,W,X এইগুলা কম কামে লাগে।  তো, টাইপ করার সময় বেশি কামের অক্ষরগুলা যাতে আঙ্গুলের কাছে কাছে থাকে, অইরম কইরা সাজাইতে গিয়া A,B,C,D গুলা উল্ডাপাল্ডা হইয়া গেছেগা।" কীবোর্ডে আঙ্গুল রেখে বুঝিয়ে দেয় পল্লব। তখন ছুটে আসে অন্য প্রশ্ন- "তোমার কম্পিউটারেতো খালি ইংলিশ অক্ষর, বাংলা নাই?"
এইবার বেশ আগ্রহের সাথে পল্লব উত্তর দেয়- "হ্যাঁ, আছে!" বলেই একটা ব্লগ সাইট, আর দুইটা বাংলা পত্রিকার সাইট খুলে দেখায়। খুশি হয়ে যায় পলক- "আরে! কম্পিউটারের ভিতরে পত্রিকা। কী মজা! আমি পত্রিকা পড়মু।"
বাঁধা দেয় পল্লব- "এখন না, আগে চল খাইতে যাই। এরপর জাদুঘর আর শিশুপার্ক। এখন না বাইর হইলে দেরি হইয়া যাইব।"
মেনে নেয় পলক- "আইচ্ছা, ঠিক আছে, আইয়া দেখমু নে।"
৪.
দুপুরে কেন্টিন বন্ধ, খাওয়ার জন্য ক্যাফেটেরিয়াতে যেতে হবে। হল থেকে বেরিয়ে রাস্তায় পা দিয়েই তাজ্জব বনে গেল পলক- গাড়ির ভিতরে বই! পল্লবকে জিজ্ঞেস করে- "ঐ গাড়িটার ভিতরে এত বই কেন্‌? বাড়ি বদলায় নাকি? হেই বাড়ির লোকজন মনে হয় বেশি পন্ডিত।"
বক্রোক্তিটা নজর কাড়ল পল্লবের। সে হাসল, কিন্তু কিছু বলল না, বরং গাড়ির দিকে হাঁটতে লাগল। পলক খেয়াল করল- গাড়ির সামনের কাচে লেখা "আলোকিত মানুষ চাই"। পলুদার কাছ থেকে জেনে নিল- এটা একটা লাইব্রেরি। এই লাইব্রেরি-গাড়িটা প্রতি সপ্তাহের বৃহস্পতিবার বুয়েটের স্টাফ কোয়ার্টারের সামনে আসে। এখানের ছেলে-মেয়েরা যারা এই গাড়ির সদস্য, তারা এক সপ্তাহের জন্য দুইটা করে বই নিতে পারে। বইগুলো পড়া শেষ হয়ে গেলে পরের সপ্তাহে আবার দুইটা বই। এভাবেই চলে।
পলক গাড়ির ভিতর ঢুকে নন্টে-ফন্টের বই খুঁজল, কিন্তু বিধি বাম, পেল না। গাড়ি থেকে বের হয়েই তাই সে বলে- "আমি বড় হইয়া যখন একটা লাইব্রেরি দিমু, তখন অইখানে নন্টে-ফন্টের বই রাখমু।"
তারপর কী যেন ভাবে- "আইচ্ছা পলুদা, আঙ্গ বাড়ির দিগে ইমুন লাইব্রেরি অইতে পারে না?" 
উত্তরের আশা করে না সে। বরং চিন্তিত হয়ে পড়ে- "বহুত টাকা লাগবো, না?"
- "হুম, টাকাতো লাগবেই।" দীর্ঘশ্বাস ছাড়ে পল্লব।
- আইয়ো, অংক কইরা বাইর করি কত টাকা লাগবো। কওছে গাড়ির মইধ্যে বই আছে কয়ডা?- পলকের অনুসন্ধিৎসু প্রশ্ন।
- কয়েক হাজার।
- ধরলাম ৩ হাজার। একেকটার দাম কত কইরা?
- ১০০ কইরা ধর।
- তিনশ হাজার... তিন লাখ।
- আর গাড়ির দাম কত?
- খাইছে, তুই গাড়ি কিনবি নাকি??
- আরে, কও না!
- বাসের দাম তো ঠিক জানি না, হইব ১৫-২০ লাখ।
- যাও, ধরলাম ২০ লাখ। ২০ আর ৩ মিল্লা ২৩।
- আর খরচ কী আছে?
- ড্রাইভারের খরচ, তেল খরচ, লাইব্রেরি কার্ডের খরচ।
- এইতান সব কিছু ২ লাখের মইধ্যে অইত না?
- হইয়া আরো বেশি হইব।
- তাইলে ২৫ লাখ টেয়া অইলে ইমুন একটা গাড়ি-লাইব্রেরি দেওন যাইব। 
আফসোস পলকের - ইস্‌ কেউঐ যদি টেয়াডা দিয়া দিত!
৫.
ডাইনোসরটা ছাড়া জাদুঘরের আর কিছু ভাল লাগেনি পলকের। শিশুপার্কটাই বেশি ভাল। রেলগাড়িতে চড়েছে তিন বার। চড়কি যখন এক্কেবারে উঁচুতে, ভালই ভয় পেয়েছে তখন; কথাবার্তা না বলে চুপ করে শক্ত হয়ে বসে ছিল। বসে বসে ঘুরায় যেটা, নাম যেন কী রাইডটার, ঐটাও বেশ ভাল লেগেছে। বিমান, ঘোড়ার গাড়ি, নাগরদোলা সবই ভাল লেগেছে কম-বেশি। পার্ক থেকে বের হয়ে চটপটি আর আইসক্রীম খেয়ে সন্ধ্যার আগেই আবার হলে ফিরে এসেছে। এসেই দাবি- "পেপার আইনা দেও, পেপার পড়মু।"
কম্পিউটারের ভিতর পেপার, মজাই আলাদা। পল্লব পলককে পেপার পড়তে দিয়ে হাতমুখ ধুতে যায়। হাতমুখ ধুয়ে যখন রুমে ফিরে তখন পলক বলে- "পলুদা, অন্যদিনতো তুমি আমারে অংক দেও। আজকা আমি তোমারে একটা অংক দেই। বিশুদার দোহান দিতে খরচ হয় সাড়ে চৌত্রিশ হাজার টাকা। একটা গাড়ি-লাইব্রেরি দিতে লাগে ২৫ লাখ টাকা। আর বিমানবন্দরের নাম পাল্ডাইতে খরচ অয় ১২০০ কোটি টাকা। তাইলে কও তো- বিমানবন্দরের নাম পাল্ডানের টেয়া দিয়া কয়ডা বিশুদার দোহান দিওন যাইবো? কয়ডা গাড়ি-লাইব্রেরি দেওন যাইবো?"
পল্লবের অংক মিলে না।
---------------
আলোর ছটা
---------------
alorchhota AT gmail DOT com


অসামান্য ছেলেখেলার যৎসামান্য ছেলেবেলা



ছোটবেলা থেকেই আমার অনেক কিছু পারার বড় শখ। পড়াশুনা, খেলাধূলা, গানবাজনা, সাইকেল চালনা ইত্যাদি ইত্যাদি। নিজকে গুরুত্বপূর্ণ হিসেবে জাহির করা মুখ্য উদ্দেশ্য। যেন সবাই অন্তত পিঠ চাপড়ায়। কিন্তু নিষ্ঠুর নিয়তির নির্মম পরিহাস! আমি পারতে শিখি শুধু একটা জিনিসই; তা হল কোনো কিছু না পারতে কিংবা পারা একটা সহজ কাজকে পাড়া দিয়ে দলা পাকিয়ে দিতে। ফলস্বরূপ প্রায়শই আমি পিঠ চাপড়ানোর পরিবর্তে হজম করতাম পিঠে থাপড়ানো। আর আমার কঞ্চিসদৃশ না একেবারে চা-চামচ সদৃশ স্লিম ধড়ের কল্যাণে সর্বদাই দৃষ্টির অগোচরে থেকে যেতাম সবার। খেলাধূলার কথাই বলি আগে। আমার খেলার প্রতি নিজের আকাঙ্ক্ষা আর আসক্তির তিলপরিমাণ কোনো অভাব না থাকলেও শুধুমাত্র সবার চোখে যোগ্যতার অভাব বিলক্ষণ বিদ্যমান ছিল। খুব ছোটবেলায়, গ্রামের বাড়িতে আমাদের মস্ত এক উঠোন ছিল। আমরা চাচাতো-ফুপাতো ভাইবোন মিলে খেলাধূলা করতাম সেখানে। আমি সেখানেও আমড়া কাঠ। আর তাই সব খেলাতেই দ্বাদশ খেলোয়াড়! আমার ঝোঁক ছিল মার্বেল আর লাটিম খেলার উপর। কি সুন্দর করে আমার চাচাতো ভাইয়েরা মার্বেল খেলত যে কী বলবো! এখনো চোখে ভাসে। ডান হাতের মধ্যমায় মার্বেল চেপে বাম হাত দিয়ে কি নিপুণ দক্ষতায় ছুঁড়ে দিত মার্বেলটা। টক্‌ করে গিয়ে লাগত ঠিক নির্ধারিত মার্বেলে কিংবা ঠিকই সেই নির্দিষ্ট গর্তে গিয়ে পড়ত। আমি একদিন ঠিক করলাম মার্বেল খেলবো। গিয়ে যোগ দিলাম বিপুল উৎসাহে। সেখানে আমি সহ মোট চারজন ছিলাম খেলোয়াড়। জায়গাটার সামনেই আমার চাচীর পালিত সদ্যবাচ্চা হওয়া একটা দশাসই সাইজের দেশী মুরগি তার দঙ্গল নিয়ে চরে বেড়াচ্ছিল। মুরগিটা বাচ্চা হওয়ার পর থেকে মারাত্মক হিংস্র স্বভাবের হয়ে গেছে। কাউকে আশপাশে যেতে দেখলেই কঁ কঁ করে তেড়ে আসে। আমি ব্যাপক ভয় পেতাম ওটাকে। বিশেষ করে ওটার শান দেয়া ঠোঁটটাকে। কেমন চকচকে ধারালো। আমি মোটামুটি নিশ্চিত ছিলাম যে কোনো সুদক্ষ কামারের কাছে নিয়মিত ধার দেয় সেটা। নিজের অজান্তেই ওর শিকার হয়েছিলাম একবার। পার্মানেন্ট সিল বসিয়ে দিয়েছে পায়ে। তারপর থেকে পারতপক্ষে ওটার আশপাশে ঘেঁষতাম না।
তো যাই হোক গিয়ে বসলাম মার্বেল নিক্ষেপে। বাম হাতে মার্বেল ধরে মুখে যথাসম্ভব চৌকস ভাব ফুটিয়ে তুলে শরীরের সমস্ত শক্তি দিয়ে টেনিস খেলোয়াড়ের মত কোঁকানো শব্দে ছুঁড়লাম আল্লাহ্‌র ওয়াস্তে। থমথমে আমেজে সবাই আশপাশে অধীর আগ্রহে অপেক্ষা করছিল কি হয়। সবার চোখ ছিটিয়ে থাকা মার্বেলগুলোর দিকে। কিন্তু নাহ্‌। ইনপুট এনার্জির সাথে প্রত্যাশিত রিয়্যাকশান সময়ের এবং লক্ষ্যস্থানের হেরফের ঘটল। এবং সংঘর্ষের টোনটাও পালটে গেল। যেখানে টক্‌ করে শব্দ হওয়ার কথা সেখানে আওয়াজ শুনলাম কঁক্‌। এবং তখনই দেখলাম প্রায় বোয়িং স্পিডে ছুটে আসা দু-পেয়ে সাক্ষাত খোক্কসীটাকে। পড়িমরি করে ছুটলাম যে যেদিকে পারি। কোনোমতে জান বাঁচালাম এবং অফিসিয়ালি আমি বহিস্কৃত হলাম মার্বেল খেলা থেকে, কেউ আর আমায় নিয়ে জীবনের রিস্কে পড়তে চায় না। বড়ই হৃদয়বিদারক ঘটনা।
কিছুদিন মন খারাপ রইল। তারপর আবার ঝোঁক উঠল লাটিম খেলার। তখন সারা গ্রাম জুড়ে ছেলেদের মধ্যে এই খেলা নিয়ে ধুন্ধুমার অবস্থা। এমনকি পাড়া-পাড়া, গ্রাম-গ্রাম প্রতিযোগিতাও চলতে লাগল। আমি ঠিক করলাম লাটিম খেলা শিখতেই হবে। না-হলে বন্ধুমহলে আর মানইজ্জত থাকছে না। স্কুল, মাঠ, মুদির দোকান, চা-এর দোকান, নদীর ধার সব জায়গাতেই লাটিম এবং লাটিম বিষয়ক আলোচনার ছড়াছড়ি। কে কবে কার কয়টা লাটিমের চরকিরত ভবলীলা সাঙ্গ করে কত নাম কুড়ালো এই আলোচনা। তো দুই টাকা দিয়ে কিনে আনলাম জাঁদরেল সাইজের লাল রঙ এর একটা লাটিম আর তা ঘোরানোর ফিতা। গ্রামের ভাষায় লাটিমকে আমরা বলতাম “লাট্টু”। আমি এর আগে কখনো লাট্টু ঘুরাইনি। অবশ্য দেখেছি কিভাবে ঘুরায়। সূঁচালো অংশ থেকে শুরু করে ফিতা পেঁচিয়ে তারপর আঙ্গুলের ফাঁকে অপরপ্রান্ত ধরে ছুঁড়ে দিতে হয়। এ আর এমন কঠিন কী? কিন্তু টের পেলাম খেলতে গিয়ে। যারা এই জিনিস খেলেছেন তারা ভালো করেই জানেন এই খেলার নিয়ম। মাটিতে একটা বৃত্ত এঁকে তার মধ্যে লাট্টু ছোঁড়া হয়। এবং প্রতিপক্ষ তার লাট্টু দিয়ে অপরপক্ষের লাট্টুকে ঘায়েল করার চেষ্টা করে। বৃত্তের মধ্যে তখন আমার এক কাজিনের লাট্টু একমনে ঘুরে চলেছে। কখন তার উপর মারণ আঘাত হানবে আমার লাট্টুর পেরেক সেই ভয়ংকর অপেক্ষায়। আমি মুখে একটা ক্রুর হাসি হেসে ধীরে  ধীরে আমার লাট্টুর সতর ঢাকলাম। তারপর হাত টেনে পেছনে নিয়ে প্রায় অমানুষিক শক্তিতে ছুঁড়লাম তার দিকে। সবাই সাথে সাথে দৃষ্টি নামিয়ে নিল বৃত্তকে কেন্দ্র করে। শ্বাসরুদ্ধকর পরিস্থিতি! সবাই নিশ্চিত ভাবে ঐ লাট্টুর নৃশংস ব্যবচ্ছেদের অপেক্ষায় তাকিয়ে। হাতের ফিতা এহেন আচমকা হ্যাচকা টানে দুই পাক খেয়ে মূর্ছা গেল। কিন্তু নাহ্‌, বৃত্তের মধ্যে ঐ লাট্টু ছাড়া কিছু নেই। কি হল? এবং মুহূর্ত পরেই কান ফাটানো এক মেটালিক আওয়াজ পেলাম। অকুস্থলের অদূরেই আমাদের টিনশেড দেয়া রান্নাঘর, আম্মু রান্নাঘরে তখন রান্না করছিলেন। লক্ষ্যভ্রষ্ট হয়ে তার ছাদে গিয়ে ক্র্যাশল্যান্ডিং করেছে আমার মারণাস্ত্র। শুধু তাই না। তার শব্দে ভয় পেয়ে আম্মু দিলেন এক লাফ। সেই লাফের আঘাতেই হোক আর শব্দের প্রচন্ডতায় হোক, পাশে থাকা পানিভর্তি মাটির কলসটা বলা নেই কওয়া নেই, ভট্‌ করে গেল ফেটে। মাটির মেঝের সেই রান্নঘরে তখন ক্লাইমেট চেঞ্জ এর ভয়ংকর এফেক্ট! হঠাৎ করে মৌসুমে না হওয়া এই আকস্মিক বন্যায় কি রকম তান্ডব চালানো উচিত তা ভেবে না পেয়ে ছড়ে পড়া পানিগুলো ভ্যাবাচ্যাকা খেয়ে গেল। আম্মু কোনওমতে বাঁচলেন বটে আছাড় না খেয়ে নিজেকে সামলে নিয়ে কিন্তু প্রায় তখনই ঘটল আরও ভয়ংকর একটা ব্যাপার। আব্বু শব্দ শুনে কি হয়েছে তা দেখতে রান্নাঘরে ঢুকলেন টিনের দিকে তাকাতে তাকাতে। বেচারা মাটিতে হতভম্ব হয়ে থাকা পানি হঠাৎ এই অপরিচিত আগন্তুককে দেখে ভড়কে গিয়ে আগপাছ কিছু না ভেবেই মারল এক ল্যাং। আর তাতে আব্বুর নাদুসনুদুস দেহখান তাল হারিয়ে গিয়ে পড়ল ঘরের মাঝখানে প্রচন্ড ভূ-কম্পনে। আম্মু রান্না করার জন্যে বিভিন্ন টাইপের সবজি কেটে আলাদা আলাদা করে সাজিয়ে রেখেছিলেন। সেগুলো হঠাৎ দেখলাম একত্রে লাফিয়ে উঠল, যেন হাইজাম্প হাইজাম্প খেলছে। তারপর গিয়ে পড়ল এলোপাতাড়িভাবে সারা ঘর জুড়ে। আব্বু নিজেকে তখন আবিস্কার করলেন ছড়িয়ে থাকা তরকারির মধ্যে অবিশ্বাস্য দৃষ্টিতে। চোখের পলকে ঘটে গেল পুরা ঘটনাটা। আমাদের ঘোর তখনও কাটেনি। ভাবলাম আব্বুর ভাগ্যে এবার মনে হয় খারাপই আছে। এই মুহূর্তে মনে হয় বাসায় কচু নেই আর তাই আম্মু এবার নির্ঘাত আব্বুকে কচুকাটা করে সিদ্ধ করে ফেলবেন। দুপুরে জম্পেশ একটা খাওয়া হবে এবার। কিন্তু নাহ্‌, আমাদের সেই মুখরোচক স্বাদের আশু সম্ভাবনায় পানি ঢেলে আম্মু তেড়ে বের হয়ে আসলেন, তবেরে সব নচ্ছাড়ের দল! আমাদের তখন আর পায় কে?
সেদিন কোনোমতে পালিয়ে বেঁচেছিলাম শুধুমাত্র আগের জন্মের পুণ্যের পুরস্কার হিসেবে পাওয়া এজন্মের সচল এই পা-দুটোর বদৌলতে। শুরুতেই এমন ভয়াবহ অভিজ্ঞতাতেও আমার উৎসাহের কোনো ভাটা পড়ল না। চলতে থাকল আমার লাট্টু খেলা। তবে মাটিতে আঁকা বৃত্তের মধ্যে তা সীমাবদ্ধ থাকলনা। অন্যদের স্কিল তো কম ছিল। তাই তার গন্ডি ঐ বৃত্তের বাইরে যেতে পারেনি। কিন্তু আমার হাতের চতুর্মাত্রিক দক্ষতায় তা ছড়িয়ে পড়ল সারা বাড়ি জুড়ে। টিনের চালা, ঘরের ছাদ, নারকেল গাছ, পাশের ডোবা, গরুর গোয়াল, মাটির চুলা, বারান্দা, চাপকলের পাড় কোনোকিছুই আয়ত্তের বাইরে গেল না। যেন চারিদিক থেকে উল্কাবর্ষণ হচ্ছে। আমার প্রাণপ্রিয় সে লাট্টুও তার জীবন বাজি রেখে আমাকে সঙ্গ দিয়ে যেতে লাগল। মুহুর্মুহু আঘাতে তার ছাল-বাকলা উঠে একেবারে লন্ডভন্ড অবস্থা। সূঁচালো পেরেকের মাথাও বেঁকে গেছে। সেটা নিয়েও সে কুঁজো হয়ে ঘুরতে পারে। তবে আমার হাতে তার ঘূর্ণনগতির চাইতে প্রাসগতির অভিজ্ঞতাই হয় বেশি। আর সেই তান্ডবের ভয়ে খেলার সময় আমার কাজিনরা সব আমার পেছনে দাঁড়ায়, অতি সাবধানে। তারা আমায় নিয়ে খেলতে আগ্রহী হলেও আমার অতি উৎসাহের বলি হতে কোনোমতেই ইচ্ছুক নয়। আমার সে অতিপ্রিয় লাট্টুকে একদিন এক আঘাতে দুভাগ করে দিল আমার কাজিন তার লাট্টু দিয়ে, সেই বৃত্তের ভেতরে। এবং আমার কষ্টের প্রতি বিন্দুমাত্র সহানুভূতি না জানিয়ে যেন সবাই হাঁফ ছেড়ে বাঁচল। যে লাট্টু জীবনেও তার মালিকের মাধ্যমে এ বৃত্তে প্রবেশের সুযোগ বা অনুমতি পায়নি শুধু আজ ছাড়া, সেই আজই তার সৎকার ঘটল এই বৃত্তের ভেতরে। চেয়ে দেখলাম নিথর দেহের মাঝখানে বেরিয়ে পড়া মরিচাধরা পেরেকের ঊর্ধ্বাংশ। এহেন নির্মম হত্যাকান্ডের সরব প্রতিবাদ জানাতে তাদেরকে আমি বয়কট করলাম পরেরদিন থেকে লাট্টু খেলায়। তবে হারানোর ব্যথায়-শোকে-কাতরে আমি লাট্টু খেলা সেবারের মত ছেড়ে দিলাম।
আমি তখন ক্লাস ওয়ান কিংবা টু-এ। গ্রামে টেনিস বল এসেছে আগেই। কিন্তু খেলার প্রচলন বেশি হাইস্কুল বা কলেজ পড়ুয়া ছেলেদের মধ্যে। আমরা সেখানে নির্বাসিত। ছোটদের নাকি সেটা খেলার বয়স হয়নি। আর তাই আমরা শুধু চেয়ে দেখতাম তাদের হাতের মুঠোয় সেটা লাফাতে লাফাতে নিয়ে যেতে কিংবা মাঠে খেলতে। তাছাড়া গ্রামের অধিকাংশ ছোট ছোট ছেলেমেয়েদের পরিবারই গরিব। তারা তাই এমন সব খেলা বেশি খেলে যাতে কোনো যন্ত্রপাতি লাগে না, শুধু জায়গা লাগে। যেমন দাঁড়িয়াবান্ধা, গোল্লাছুট, লুকোচুরি ইত্যাদি। আমার সাথে যারা ছিল তাদের সাথেও এমন খেলা হত বেশি; যদিও নিজের কাজিন ছাড়া অন্যদের সাথে আমার মেশার সুযোগ তেমন ঘটেনি। ছোটদের মাত্র কয়েকজনের কাছে ছিল এমন বল। তাদেরকে দেখতাম সেটা দিয়ে ক্রিকেট না খেলে “পিঠমাইর” নামে এক অভিনব কিন্তু চপেটাঘাত-বহুল এই খেলা খেলতে। তাছাড়া ব্যাট বানানো এক ঝামেলা। কিনতে গেলে অনেক দাম। আবার বড়দের ব্যাট দিয়ে খেলবে তাতেও এক মুসিবত। একে সাইজ তো মোটামুটি মাথা ছুঁইছুঁই তার উপর শুধুমাত্র হ্যান্ডেল আয়ত্তে আনতেই চার হাত-পা কাহিল হয়ে যায়। তো সেই পিঠমাইর খেলা কয়েকদিন দেখে আমারও অনেক শখ জাগল। সে কি উত্তেজনা সে খেলায়। বল ধর আর জোরসে মারো যাকে বাগে পাও তার দিকে। মারার আগে ছুঁয়ে দিতে পারলে আর তাকে মারা যাবে না। অন্যকে মারতে হবে। আবার তেড়ে গিয়েও মারা যাবে না। বল যেখানে পাবে সেখান থেকেই মারতে হবে। আব্বুর কাছে বায়না ধরলাম। প্রথমে না করলেও পরের দিন ঠিকই পেয়ে গেলাম আমার আহলাদের ধন, সবুজ বর্ণের। তাতে কি সুন্দর সাদা ডোরাকাটা। প্রথমদিন সেটা কারো হাতে ধরতেই দিলাম না। এমনকি মাটিতেও ফেললাম না ময়লা হওয়ার ভয়ে। রাতে সেটাকে পাশে নিয়ে ঘুমালাম যাতে তাকে কেউ চুরি করে নিয়ে না যায় কিংবা একলা একলা খাটের নিচে থেকে ভয় না পায় সে। আম্মু টের পেলেন আমার হাস্যকর কীর্তিকলাপ। পরেরদিন ডেকে বললেন যে বলটা খেলার জন্যে; যদি না খেল তবে তো বলটার মূল্যই থাকল না। প্রথমে না না করলেও পরে নিজেই বুঝলাম।
শুরু হল আমাদের পিঠমাইর। আমরা কাজিনরা মিলে তিন চার জন আর আশপাশের এলাকার তিন চার জন। একেবারে টিপু সুলতানের কুরুক্ষেত্র বেধে গেল। যে যেমনে পারছে গোলা নিক্ষেপ করছে। মজার ব্যাপার হল এই টেনিস বলও আমাদের গ্রামে টিপু-বল নামে প্রচলিত ছিল, এখনও আছে। যাই হোক খেলার সময় নিজের অবস্থান ভুলে আমি ভয়ে ভয়ে আছি, বলটা না ব্যথা পায়। একেকজনের যে দামড়া শরীর! মাঝখানে আমারই শুধু নিজেকে পুটি মাছ মনে হল। হ্যাঙ্গার মার্কা চেহারা হোক আর বলের মালিকানার বদৌলতেই হোক, কেন জানি সবাই আমাকে এড়িয়ে চলছিল। অর্থাৎ আমার দিকে কেউ বল নিক্ষেপ করে না। আমি বল পেতে লাগলাম কম। শুধু মাঝখানে লক্ষ্যভ্রষ্ট হয়ে যেগুলো আসে সেগুলো আমি পাই। তবে আমি লক্ষ্য করলাম যে আমি বল পেলে আর কেউ তেমন ছুটোছুটির জন্যে হুড়োহুড়ি লাগায় না। এবং এর যথোপযুক্ত কারণ টের পেলাম একটু পরেই। আমার হাতে বল তখন। সবচেয়ে কাছে আছে আমার ফুফাত ভাই মানিক। নিশানার চুলচেরা বিশ্লেষণে এক চোখ বন্ধ করে ঠিকমত হাত পেছনে টানলাম বলসমেত। আমার হাতে তখন মনে হয় দুই-তিনটা টাইফুন জন্ম নিয়ে নিয়েছে ইতোমধ্যে। পালাবি কোথায় এই মর্মে ধুম করে ছুঁড়লাম বল মানিক ভাই এর দিকে। কিন্তু এ কি! মানিক ভাইএর চেহারা সম্পূর্ণ ভাবলেশহীন। আমার সেই ছোঁড়া আগুনঝরা গোলা যে ধাবিয়ে যাচ্ছে তার দিকে সেদিকে কোনো ভ্রুক্ষেপই নাই। বরং মারার সাথে সাথে আমিই শংকিত হয়ে উঠলাম না জানি কি হয়। খেলতে গিয়ে না আবার পিঠ মালিশ করা লাগে! কিন্তু অবিশ্বাস্য হলেও সত্যি, দুই-তিনবার কান চুলকে আরামসে একখান ঢেকুর তুলে বাম হাত দিয়ে বলটাকে কুক্ষিগত করল মানিক ভাই উদাস দৃষ্টিতে! এ কি চোখের ভুল? এটা কিভাবে সম্ভব হল আজও আমি বুঝি নাই। বল ছুঁড়ল “ব্রেট লি” আর বল পৌঁছাল এমনভাবে যেন ছুঁড়েছে “আশরাফুল”। যাই হোক এত কিছু বোঝার সময় নেই তখন। আমি তার সামনে। পালাবার জন্যে জায়গা খুজতে লাগলাম। কিন্তু চোখে শুধু মানিক-মুখী এভিনিউ-টাই ধরা পড়ল। কি আর করা? উলটা দৌড় দিলাম। আশ্চর্যের বিষয়, তখন বাগে থাকা সত্ত্বেও মানিক ভাই আমার দিকে বল মারলেন না। সামনে ছুটতে ছুটতে বেশ কিছুদূর গিয়ে ভাবলাম আর মনে হয় মারবেন না। আর ঠিক তখনই পিঠে ঠাস্‌ করে একটা বজ্রপাত হল।  কোনোমতে আকাশের দিকে মুখ তুলে বোঝার চেষ্টা করলাম যে, আসলেই শরতেও আকাশে বিদ্যুৎ চমকায় কিনা। কিন্তু পারলাম না। দুচোখের সামনে মূর্তিমান তখন দুই দুগুণে চার বিঘা সর্ষে ক্ষেত; একেবারে বাম্পার ফলনে সয়লাব। টলতে টলতে গিয়ে আরও কিছুদূর সামনে সেই বাম্পার ফলনযুক্ত সর্ষে ক্ষেত সমেত ভূপাতিত হলাম।
পুনশ্চঃ সেই বল দিয়ে আর পরে শৈশবে থাকাকালীন পর্যন্ত পিঠমাইর খেলার দুঃসাহস হয়নি। বরং কাউকে খেলতে দেখলেই পিঠে বজ্রপাতের আর চোখে সর্ষে ক্ষেতের পূর্বাভিজ্ঞতার ছটা অনুভব করতাম। আর তখন না বুঝলেও এখন বুঝতে পেরেছি, এবং মনে হলেই শিউরে উঠি যে যদি সেইদিন মানিক ভাই বল পাওয়ার সাথে সাথেই মারতেন; তবে নিশ্চিত আজ আমি সর্ষে ক্ষেতে না থাকলেও পটলক্ষেতে থাকতাম। যে ঋতুই হোক না কেন।
-অতীত
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%6d%6b%68%66%6f%69%73%61%6c%40%67%6d%61%69%6c%2e%63%6f%6d%22%3e%61%6d%6b%68%66%6f%69%73%61%6c%40%67%6d%61%69%6c%2e%63%6f%6d%3c%2f%61%3e%27%29%3b'))


গ্রামীন ব্যাঙ্কঃ সুদের হার, মালিকানা এবং আরো কিছু বিতর্ক         (পর্ব ১.১)



অনেকেই হয়তো স্বীকার করবেন যে গ্রামীন ব্যাংক নিয়ে চলমান বিতর্কের অনেকখানিই শুধুমাত্র প্রকৃত তথ্যের পর্যালোচনা থেকে নিরসন হওয়া সম্ভব। এরকম পর্যালোচনা যে নেই তা কিন্তু না; সরকার কর্তৃক গঠিত গ্রামীন ব্যাংক সম্পর্কিত রিভিউ কমিটির প্রতিবেদন (২০১১) কিংবা ফেব্রুয়ারী ২০১৩ এর গ্রামীন ব্যাংক কমিশনের অন্তর্বর্তীকালীন রিপোর্ট পড়লেও বহুল প্রচলিত অনেক গুজবের পরিষ্কার উত্তর পাওয়া যায়।
কিন্তু এত তথ্য ঘাটাঘাটির সময় কোথায়? আবার সংক্ষেপে যেসব প্রশ্নের উত্তর পাওয়া যায় (যেমন বিভিন্ন অভিযোগের  প্রেক্ষিতে ইউনুস সেন্টারের প্রচারিত জবাব), তা কতখানি বস্তুনিষ্ঠ সেটা নিয়ে অনেকেই সন্দিহান। এই লেখায় তাই আমার প্রচেষ্টা থাকবে স্বল্প পরিসরে প্রাসঙ্গিক বিতর্কগুলোর যথাসম্ভব কাছাকাছি যাওয়া। মূল উদ্দেশ্য প্রকৃত তথ্য-যুক্তিভিত্তিক বিতর্ককে প্রচলিত গুজব থেকে আলাদা করা। আরেকটা ডিসক্লেইমার দেই, এটা কোন পূর্নাঙ্গ গবেষনাপত্র নয়, তাই তথ্য-যুক্তির সাথে সাথে ব্যক্তিগত অভিমতও থাকতে পারে। তবে আলোচনার ক্ষেত্রে সক্রিয় চেষ্টা থাকবে প্রথমটা থেকে দ্বিতীয়তে যাওয়ার, উল্টোটা নয়। 
এবার মূল প্রসঙ্গে আসা যাক। যেসব ইস্যু নিয়ে সচরাচর বিতর্ক হয় সেগুলো হচ্ছে, 
১) গ্রামীন ব্যাংকের সুদের হার কত এবং সেটা কত বেশী।
২) গ্রামীন ব্যাংকের মালিক কি আসলেই ঋণগ্রহীতারা নাকি সরকার নাকি ডঃ ইউনুস।
৩) দারিদ্র্য বিমোচনে গ্রামীন ব্যাংক আদৌ কোন ভূমিকা রাখতে পারছে কিনা বা রাখতে পারলে সেটা কতটুকু। 
যদিও আরো অনেক বিতর্ক আছে কিন্তু শুধু গ্রামীন ব্যাংকের কথা চিন্তা করলে এই তিনটাই মনে হয় প্রধান। ইচ্ছা আছে এই তিনটা বিষয়ে একটা করে পর্ব লেখার (প্রোভাইডেড লেখার সময় করে উঠতে পারি এবং সেটা সচলে প্রকাশের মত মানসম্মত হয়)। 
১.১. গ্রামীন ব্যাংকের সুদের হারঃ আমরা সাধারনভাবে সুদের হার বলতে বুঝি, ১০০ টাকা ঋণ নিলে ১ বছর পর সুদাসল হিসেবে ১০০ টাকার অতিরিক্ত আর কত টাকা দিতে হবে। এটাই প্রকৃত বা কার্যকরী সুদের হার (Effective Interest Rate)। কিন্তু মাইক্রক্রেডিটের ক্ষেত্রে যেহেতু কিস্তিতে ঋণ পরিশোধ করা হয়, তাই ঋণগ্রহনের পুরো সময় গ্রহীতার ঋনের ব্যালান্স সমান থাকে না। কিস্তি পরিশোধের সাথে সাথে ঋনের পরিমান কমতে থাকে। তাই এক বছরে গ্রাহক কর্তৃক প্রদত্ত সুদের পরিমান আর কার্যকরী সুদের হার আলাদা হতে পারে। তাই গ্রামীন ব্যাংকের সুদের হারের হিসাবে যাওয়ার আগে মাইক্রক্রেডিটের সুদের হার নির্নয়ের ফ্লাট রেট এবং ডিক্লাইনিং রেটের ব্যাপারটা একটু রিভিউ করে আসি। 
১.১.১. ফ্লাট রেট সুদ গননাঃ  যদিও মাইক্রক্রেডিটের ক্ষেত্রে বছরের পুরো সময় ঋনের ব্যালান্স সমান থাকে না, ফ্লাট রেট সুদ গননার ক্ষেত্রে ঋন পরিশোধের পুরো সময়ে একই পরিমানে সুদ পরিশোধ করতে হয়। যেমন, যদি বলা হয় ফ্লাট রেটে সুদ ১০%, তাহলে ১০০০ টাকা ঋণ নিলে মোট ১১০০ টাকা পরিশোধ করতে হবে ১০০ টাকা সুদসহ। এটা যদি এক বছরে ৫০ টি কিস্তিতে পরিশোধ করা হয় তাহলে প্রতি কিস্তিতে দিতে হবে ২২ টাকা, যার মধ্যে ২০ টাকা আসল এবং ২ টাকা সুদ। তার মানে প্রথম সপ্তাহে ১০০০ টাকা ব্যালান্সের উপর সুদ দেয়া হচ্ছে ২ টাকা, কিন্তু দ্বিতীয় সপ্তাহের ব্যালেন্স ৯৮০ টাকা হলেও দ্বিতীয় সপ্তাহেও আপনাকে ২ টাকাই সুদ দিতে হচ্ছে। আবার সর্বশেষ কিস্তি যখন ব্যালেন্স মাত্র ২০ টাকা, তখনো ২ টাকা সুদ দিতে হবে।
এধরনের সুদ গননার সুবিধা হচ্ছে এটা সহজে হিসাব করা যায়। সুদাসল বের করে মোট কিস্তির সংখ্যা দিয়ে ভাগ করলেই পাওয়া যাচ্ছে প্রতি কিস্তি কত টাকার হবে। অসুবিধা হচ্ছে, ফ্লাট রেট একই রেখেও কার্যকরী সুদের হার অনেক কমবেশী করার সুযোগ থেকে যায়। ঋনের পরিশোধকাল কমিয়ে দিলে প্রকৃত সুদের হার বেড়ে যাবে আবশ্যিকভাবে । অধিকন্তু কত কিস্তিতে সুদাসল পরিশোধ করা হল তার উপরও নির্ভর করবে কার্যকরী সুদের হার। কিস্তির সংখ্যা বেশি হলে অর্থাৎ মাসিক এর জায়গায় সাপ্তাহিক হলে বা সাপ্তাহিক এর জায়গায় দৈনিক হলে সুদের হার বেড়ে যাবে। এধরনের সূক্ষ হিসাব অধিকাংশ ক্ষেত্রেই ঋণগ্রহীতার বুঝতে পারার কথা নয় বলে ফ্লাট রেট হিসাবে প্রতারিত হওয়ার একটা সুযোগ থাকে। এজন্য অনেক দেশেই ফ্লাট রেটে সুদের হিসাব করা বা ফ্লাট রেট প্রচার করা নিষিদ্ধ।
স্পষ্টতই বুঝা যাচ্ছে, কার্যকরী সুদের হার ফ্লাট রেটের চেয়ে বেশী হবে। কত বেশী হবে সেটা নির্ভর করবে অন্যান্য প্যারামিটারের উপর (মেয়াদ, ফ্রিকোয়েন্সি)। বলা হয়ে থাকে, কার্যকরী সুদের হার ফ্লাট রেটের দ্বিগুনের মত, যেটা আসলে সবসময় প্রযোজ্য নয়।
১.১.২. ডিক্লাইনিং ব্যালেন্সের উপর সুদ গননাঃ  ডিক্লাইনিং ব্যালেন্সের ক্ষেত্রে আপনার যখন যত টাকা ঋণ আছে আপনি শুধুমাত্র সেই টাকার উপরেই সুদ দেবেন। আগের উদাহরনে এবার ধরি সুদের হার ডিক্লাইনিং রেটে ২০%। বছরে ৫০ টি কিস্তি যদি দেয়া হয় (কিছুটা সরলীকরন করছি), তাহলে প্রতি কিস্তিতে সুদের হার ০.৪% (এক্ষেত্রে (২০/৫০)%) । তাহলে ১০০০ টাকা ঋণ নেয়ার পর প্রথম সপ্তাহে আপনি ১০০০ টাকাই ভোগ করছেন, তাই আপনার প্রদেয় সুদ হবে ১০০০X.০০৪ = ৪ টাকা। তার সাথে আপনি আসলের কিস্তি হিসেবে ১০০০/৫০=২০ টাকা পরিশোধ করলেন। তাহলে আপনার প্রথম কিস্তি ২৪ টাকা। আপনার কাছে রইল ৯৮০ টাকা। তার মানে পরের সপ্তাহে আপনি ৯৮০ টাকার উপর সুদ প্রদান করবেন, অর্থাৎ ৯৮০X.০০৪ = ৩.৯২ টাকা। অর্থাৎ আপনার দ্বিতীয় কিস্তি হবে ২৩.৯২ টাকা। এভাবে আপনার ঋণকৃত আসলের পরিমান যত কমতে থাকবে আপনার সাপ্তাহিক সুদের পরিমান ও কমতে থাকবে।
এই পদ্ধতির সুবিধা হচ্ছে এটা সুদ নির্নয়ের অন্যান্য প্রচলিত পদ্ধতির সাথে তুলনীয়। অর্থাৎ, ডিক্লাইনিং  ব্যালেন্সের উপর সুদ গননা হলে এই হারকে কার্যকরী বা প্রকৃত সুদের হার বলা যায়। সমস্যা হচ্ছে এই পদ্ধতিতে প্রতি কিস্তিতে প্রদেয় টাকার পরিমান ভিন্ন। সীমিত কারিগরী দক্ষতা এবং অশিক্ষিত গ্রাহক ভিত্তির কারনে উন্নয়নশীল দেশের জন্য এটা অনেক সময় চ্যালেঞ্জিং হতে পারে।
১.১.৩. গ্রামীন ব্যাংকের সুদ গননার মেথডঃ গ্রামীন ব্যাংক তাদের সুদ হিসাবের ক্ষেত্রে একটি মিশ্র পদ্ধতি ব্যবহার করে। গ্রামীন ব্যাংকের সর্বোচ্চ সুদের হার সাধারন ঋনগ্রহীতাদের জন্য ডিক্লাইনিং ব্যালেন্সের রেটে ২০%। কিন্তু কিস্তির পরিমান সমান রাখার জন্য এটাকে একটা মডিফায়েড ফ্লাট রেটে কনভার্ট করা হয়। গ্রামীন ব্যাংক সম্পর্কিত রিভিউ কমিটির প্রতিবেদন (২০১১) থেকে একটা উদাহরন দেই। 
মনে করুন একজন গ্রামীন ব্যাংক থেকে ৩০০০০ টাকা ঋণ নিলেন। গ্রামীন ব্যাংকের ঋণ পরিশোধ করতে হয় মোট ৪৪ কিস্তিতে। এখন ৩০০০০ টাকার উপর ১০% ফ্লাট রেটে সুদ আসে ৩০০০ টাকা। তাহলে মোট প্রদেয় ৩৩০০০ টাকা, এটাকে ৪৪ কিস্তিতে ভাগ করলে প্রতি কিস্তি ৭৫০ টাকা। এভাবে হিসাব করলে প্রকৃত সুদের হার ২০% এর চেয়ে বেশী হয়ে যায় (অনেকে এটা আগেও পয়েন্ট আউট করেছেন)। কিন্তু বাস্তবতা হচ্ছে, প্রকৃত সুদের হার যাতে এভাবে কিস্তি নেয়ার পরেও ২০% এর বেশি না হয়, তার জন্য গ্রামীন ব্যাংক শেষ কিস্তিতে একটা সামঞ্জস্য করে।
অর্থাৎ গ্রাহক যদিও মোট ৭৫০ টাকা প্রদান করছেন, ব্যাংক এটার একটি অংশ আসল এবং একটি অংশ সুদ হিসেবে বিবেচনা করে। এক্ষেত্রে প্রতি কিস্তিতে আসল ৬৬০ টাকা এবং সুদ ৯০ টাকা। এখন আমরা ডিক্লাইনিং ব্যালেন্সের হিসাব করতে পারি। বার্ষিক সুদের হার ২০% হলে সাপ্তাহিক সুদের হার হয় ০.৩৮৪৬%(এক্ষেত্রে (২০/৫২)%) । তাহলে প্রথম সপ্তাহের সুদ ৩০০০০X০.০০৩৮৪৬ = ১১৫ টাকা (প্রায়)। তার মানে গ্রাহক তার প্রদেয় সুদের চেয়ে ২৫ টাকা কম দিচ্ছেন। দ্বিতীয় সপ্তাহে গ্রাহকের হাতে আছে আসল ৩০০০০-৬৬০ = ২৯৩৪০ টাকা। এটার সুদ আসে প্রায় ১১৩ টাকা কিন্তু গ্রাহক দিচ্ছেন এবারো ৯০ টাকা অর্থাৎ ২৩ টাকা কম। এভাবে প্রতি সপ্তাহে অপরিশোধিত ঋণের পরিমান কমতে কমতে একসময় প্রদেয় সুদ ৯০ টাকার চেয়ে কম হয়ে যাবে। কিন্তু গ্রাহক যেহেতু তখনো ৯০ টাকা হারে সুদ প্রদান করবেন তাই এই অতিরিক্ত সুদ তখন পূর্বের ঋণাত্মক অর্থাৎ পাওনা সুদের সাথে সমন্বয় করা হবে। এভাবে ৪৪ তম কিস্তিতে দেখা যাবে, গ্রাহক মোট মিলিয়ে ১২৮৪ টাকা অতিরিক্ত সুদ পরিশোধ করেছেন। এবং ৪৪ তম সপ্তাহে যেহেতু অপরিশোধিত ঋনের পরিমান ছিল ১৬২০ টাকা, তাই এবার ১৬২০-১২৮৪=৩৩৬ টাকা আসল পরিশোধ করলেই গ্রাহকের সব টাকা শোধ হয়ে যাচ্ছে। রিভিউ কমিটির প্রতিবেদন থেকে নিয়ে আমি হিসাবটা আবার করেছি। চাইলে বিস্তারিত দেখে নিতে পারেন এখানে। 
এভাবে ঋণের কিস্তি হিসাব করাকে সম্ভবত অ্যামর্টাইজেশন বা কিছু একটা বলে ফিন্যান্স লিটারেচারে। সেটা যেহেতু জানি না, তাই ৭৫০ টাকা কিস্তিকে কেন ৬৬০+৯০ এভাবে ভাগ করা হল, অন্যভাবে কেন করা হল না, সেটা বলতে পারলাম না। সাধারন জ্ঞান বলে এটাকে এদিক সেদিক করলে শেষ কিস্তির টাকার পরিমানে কিঞ্ছিত হেরফের হবে, কিন্তু তাতে প্রকৃত সুদের হারের বড় কোন পরিবর্তন হওয়া সম্ভব না যেহেতু ২০% সুদ ধরেই সব হিসাব করা হচ্ছে এবং শেষ কিস্তি ছাড়া বাকি সবগুলো কিস্তির টাকা অপরিবর্তিত থাকছে। কিউরিয়াস মাইন্ডস এই এক্সারসাইজ করে দেখতে পারেন। আমি বরং যেভাবে বুঝি সেভাবে এটার মানে বের করার চেষ্টা করলাম নীচে। 
১.১.৪. একটি বিকল্প হিসাবঃ এবার আমার হিসাব। আমি ৭৫০ টাকার কত টাকা আসল আর কত টাকা সুদ সেই হিসাবে যাব না, আমি বরং ব্যাংকের রিটার্ন হিসাব করব। গ্রামীন ব্যাংক যদি সাধারন ব্যাংক হত আর আমার মত সাধারন একজন মানুষকে ২০% সরল সুদে ৩০০০০ টাকা ঋণ দিত এবং সুদের হার সাপ্তাহিক হিসাব করত তাহলে বছর শেষে ফেরত পেত ৩০০০০(১+(.২/৫২))^৫২ =৩৬৬২৮ টাকা। এখন দেখব একজন দরিদ্র মানুষকে এই জটিল পরিশোধ প্রক্রিয়ায় ৩০০০০ টাকা ঋণ দিয়ে ব্যাংক এর চেয়ে বেশী পাচ্ছে কিনা। আইডিয়াটা খুব সরল। গ্রামীন ব্যাংক প্রতি সপ্তাহে ৭৫০ টাকা ফেরত পাচ্ছে। তাহলে প্রথম সপ্তাহের শেষে যে ৭৫০ টাকা ফেরত পাচ্ছে সেটা আরো ৫১ সপ্তাহ বিনিয়োগ করতে পারছে। ২০% সুদে সেই টাকা এক বছর পরে হবে ৭৫০(১+(.২/৫২))^৫১ =৯১২ টাকা। এভাবেঃ
২য় সপ্তাহের টাকা ৫০ সপ্তাহে হবে ৯০৯ টাকা।
৩য় সপ্তাহের টাকা ৪৯ সপ্তাহে হবে  ৯০৫ টাকা।
.........................................................
এভাবে সবগুলো কিস্তির ফিউচার ভ্যালু হিসাব করে যোগ করলে হয় ৩৬৬৬৬ টাকা। অর্থাৎ, সাধারন ঋনের চেয়ে ৩৮ টাকা বেশী। তাহলে সুদের হার একটু বাড়িয়ে দেই। ট্রায়াল এন্ড এরর করে দেখা যায়, ২০.২৫% সুদের হার ধরলে সাধারন ঋণ আর ক্ষুদ্রঋনের ফিউচার ভ্যালু সমান হয়। অর্থাৎ আমার হিসেবে গ্রামীন ব্যাংকের ঋণের ইন্টারনাল রেট অব রিটার্ন ২০.২৫%। এবার ফিন্যান্স না জানলেও আমি সন্তুষ্ট। ৭৫০ কে ৬৬০+৯০ এভাবে ভাগ করে আর যাই করা হোক, ২০% এর চেয়ে অনেক বেশী সুদ নেয়া হচ্ছে না। আমার হিসাবটাও দেখতে পারবেন এখানে, দ্বিতীয় শীট এ।
১.১.৫. অন্যান্য প্রসঙ্গঃ এবার অন্যান্য প্রসঙ্গ। বাধ্যতামূলক সঞ্চয়, ঋণবীমা, কেন্দ্রঘর নির্মান ইত্যাদি বাবদ প্রদেয় অর্থ হিসাব করলে সুদের হার আকাশচুম্বী হয়ে যায় কিনা? প্রথমত ২০১০ থেকে সঞ্চয় এবং ঋণবীমা বাধ্যতামূলক নয়। সুতরাং এটা এখন আর ঋণগ্রহনের প্রত্যক্ষ বা পরোক্ষ খরচ কোনটার মধ্যেই পড়ে না। আপনি গ্রামীন ব্যাংক থেকে লোন নিলে ২০% সুদে সেটা পরিশোধ করবেন। চাইলে আপনি আপনার সঞ্চয় ৮-১২% সুদে গ্রামীন ব্যাংকে রাখতে পারেন, যেমন আপনি অন্য ব্যাংকে রাখেন অথবা তোষকের তলায় রাখেন। ২০১০ এর আগে তাহলে কি ছিল? রিভিউ কমিশনের রিপোর্ট অনুযায়ী বাধ্যতামূলক সঞ্চয়, ঋণবীমা, কেন্দ্রঘর নির্মান সবকিছু ধরলে প্রকৃত সুদের হার ছিল ২৩.৭৬%। এর বাইরে স্বামীকে বীমার অন্তর্ভুক্ত করলে এই হার দাঁড়াবে ২৭.০৫%। কিন্তু স্বামীর বীমা ঐচ্ছিক হওয়ায় এটাকে ঋণগ্রহনের খরচের মধ্যে অন্তর্ভুক্ত করার কোন কারন নেই। মোদ্দাকথা, ২০১০ এর পর থেকে সঞ্চয় ও ঋণবীমা ঐচ্ছিক হয়ে যাওয়াতে ঋণগ্রহনের পরোক্ষ খরচগুলো এখন আর নেই। 
এরপরের প্রশ্ন আসবে সুদের হার যদি ২০% এর কাছাকাছি হয়, এটা কি খুব বেশী বা খুব কম কিনা? এই প্রশ্নের উত্তর দেয়ার মত পর্যাপ্ত গবেষনা আমি করিনি। কিন্তু সুদের হার বেশী হওয়া বা কম হওয়া কি কি বিষয়ের উপর নির্ভর করে সেগুলো সম্পর্কে একটু বলার চেষ্টা করব পরবর্তী পর্বে। এখানে একটি বিবেচ্য বিষয় হচ্ছে, আমরা ক্ষুদ্রঋণ মডেলকে টেকসই দেখতে চাই কি না। অর্থাৎ সরকারী বা বিদেশী অনুদান ছাড়াও যদি গ্রামীন ব্যাংকের কার্যক্রম চালাতে হয়, তাহলে অন্ততপক্ষে কস্ট রিকভারী লেভেলে সুদের হার রাখতে হবে। অন্যদিকে প্রফিট যদি অনেক বেশী হয়, তখন চিন্তা করতে হবে এই প্রফিট ডিভিডেন্ড হিসেবে দেয়া বেশী উপকারী নাকি সুদের হার কমিয়ে প্রফিট কমানো বেশী উপকারী। এখানে উল্লেখ্য যে, ১৯৯১ এর আগে গ্রামীন ব্যাংকের সুদের হার ছিল ১৬%। কর্মকর্তা-কর্মচারীদেরকে সরকারী স্কেল অনুযায়ী বেতন দেয়া এবং অন্যান্য কস্ট এডজাস্টমেন্টের জন্য ১৯৯১ সালে সুদের হার বাড়িয়ে ২০% করা হয়। আরো উল্লেখ্য যে, গ্রামীন ব্যাংকের প্রফিট সব বছরেই পজিটিভ ছিল না। এবং প্রথম দিককার প্রফিটের কতখানি আসলেই প্রফিট এবং কতখানি বেঁচে যাওয়া সাবসিডি সেটা নিয়েও বিতর্ক আছে। যাহোক, এ পর্ব বেশী বড় হয়ে যাচ্ছে। তাই এসব আলোচনা তোলা থাক পরবর্তী পর্বের জন্য।
সুহাস শিমন


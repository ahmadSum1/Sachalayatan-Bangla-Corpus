স্মৃতির পাতা থেকে : নটরডেম কলেজ



লেখালেখি জিনিসটা আমার খুব একটা আসে না। আমি মূলত পড়তেই বেশী পছন্দ করি। সচলায়তন পড়ি অনেক দিন হল। এই সচলায়তনে কিছু বিষয় নিয়ে লেখা দেখলেই কেন যেন আমার হাত নিশপিশ করা শুরু করে। লেখা দিলামও বেশ কয়েকটা। কয়েকদিন আগে রেনেট ভাই লিখলেন নটরডেম নিয়ে। লেখাটা দেখেই কেন যেন খুব লিখতে ইচ্ছা করছে আমার স্কুল কলেজ নিয়ে।
           “আমি ছোটবেলায় খুব বান্দর ছিলাম।”-অনেককেই খুব গর্বের সাথে এই দাবীটা করতে দেখি। আপসুস আমি এই দাবীটা করতে পারছি না। আমি যে আবার খুব শান্তশিষ্ট ছিলাম তাও না। বান্দর পুলাপানদের সাথে থাকলে কেমনে কেমনে জানি আমার পিছন দিয়াও একটা লেজ গজায়ে যাইত। আমার স্কুলের নাম ছিল মতিঝিল সরকারী বালক উচ্চ বিদ্যালয়। আমার স্কুল্টা ছিল অনেকটা বান্দরদের অভয়ারণ্যের মত। সারাদিন ঘুরাঘুরি, বান্দরামির পরে যদি মনে চাইত পড়াশুনা করতাম। আমাদের স্কুলের শিক্ষকদের ভূমিকা ছিল অনেকটা সাফারি পার্কের গার্ডদের মত। আমাদের উৎপাত খুব বেড়ে গেলে উনারা এসে আমাদের বেত দিয়ে ডলা দিয়ে যেতেন। এহেন স্কুলে পড়ি বলে আমাকে নিয়ে আমার বাপমার চিন্তার অন্ত ছিল না। যাই হোক দেখতে দেখতে মেট্রিক পরীক্ষা চলে আসল। আমারে নিয়ে আমার বাপমার খুব একটা আশা নাই। রেসাল্ট বের হওয়ার পরতো আমার বাপমা, শিক্ষকদের থেকে আমি বেশী অবাক হই। খুশী হয়ে আমি আবিষ্কার করলাম শুধু আমি না আমার সব দোস্তরাই কেমনে কেমঅনে জানি অবাক হোয়ার মত রেসাল্টই করসে।
             রেসাল্ট বের হওয়ার পর আমিসহ আমার সব দোস্তরা রুদ্ধ দরজা বৈঠকে বসি কোন কলেজে ভর্তি হওয়া যায় এইটা নিয়ে আলোচনা করার জন্য। বৈঠকের মাঝে আমাদের এক দুস্ত তার লুকায়ে কিনা মোবাইল দিয়ে এক বড় ভাই এক্স নটরডেমিয়ানকে ফোন দিল। ফোনে ঐ বড়ভাই বললেন নটরডেম নাকি মেয়েদের এমনভাবে কাছে টানে যেমনে চুম্বক লোহারে কাছে টানে। কসম বড়ভাই ঠিক এই কথাটাই কইসিল।(এইখানে দাত কেলায়ে হাসার ইমো হবে।) তো বড়ভাইয়ের কথা শুইনা আমরা সিদ্ধান্ত নিলাম যে এই কলেজেই আমাদের পড়তে হবে। দল বেধে গিয়ে কলেজের ফর্ম কিনলাম। ভাইবা দিয়ে কেমনে কেমনে জানি টিকেও গেলাম। বাসায় গিয়ে আমার বাপরে এই খবর দিলাম। নিরাসক্তভাবে হাই তুলতে চুলতে আমার বাপে কইল, ”নটরডেমেতো ভাল ছাত্ররা পড়ে বইলাই জানতাম।”
        প্রথমদিনে ক্লাস করতে যেয়ে দেখি আমার গ্রুপ হইল ৩। গ্রুপ ৩ হইতেসে নটরডেমে সব থেকে মেন্দা গ্রুপ। কোন গ্রুপ কেমন এই খবর আমরা আগেই নিসিলাম। আমার যেসব দোস্তরা গ্রুপ ৭ এ তারা তো খুশীতে আত্মহারা। সবথেকে বান্দর গ্রুপে পড়সে বইলা তাদের খুশীর সীমা নাই। আর যারা গ্রুপ ১ এ গেসে তারা তো ভাবে বাচে না। আমি পড়লাম মাঝামাঝি অবস্থায়। প্রথম দিন ক্লাস করতে যেয়েই বুঝলাম ঠেলা কাকে বলে। বান্দরদের অভয়ারণ্য থেকে আমরা সবাই পড়লাম একেবারে চিড়িখানার খাঁচায়। তাও আবার এমন এক খাঁচা যেইখানে বাইরে থেকে বান্দরদের বাদাম ছুড়ে মারা একেবারে নিষিদ্ধ। সেই বড় ভাইয়ের কথার বিন্দুমাত্র সত্যতা পাইলাম না । আমরা সকাল বিকাল ক্লাস করে দল বেধে বাসায় ফেরার সময় সেই বড়ভাই আর তার চৌদ্দ পুরুষরে গালিগালাজ করি। তবে মজাটা পাওয়া শুরু করি কয়েকদিন পরে। আমরা কয়েক দিন পরে আবিষ্কার করলাম নটরডেমের সবথেকে বড় কমেডিয়ান আসলে আমরা না আমাদের শিক্ষকেরা। আজকে তাহলে বাংলা দিয়েই শুরু করি।
          আমাদের বাংলা পড়াতেন অমর এঞ্জেলো রোজারিও। আমরা ডাকতাম অমর গ্যাঞ্জালো গাঞ্জারিও। কেন সেটা আজকে না আরেকদিন বলব। যাই হোক উনি আমাদের নিয়মিত বাংলার ক্লাস নেন। একদিন উনি আসলেন না। উনার জায়গায় আসলেন চশমা পড়া ভারিক্কী চেহারার একজন। হাটা চলা দেখে বুঝতে কষ্ট হল না যে উনি অসুস্থ। বসার পর ভারিক্কী গলায় বলে উঠলেন, “আমার নাম মুখতার আহমেদ।”
         আমি দিব্য চোখে এক্স নটরডেমিয়ানদের মুখ হাসি দেখতে পাচ্ছি। উনি পড়ানো শুরু করলেন বানান বিভ্রাট দিয়ে। আস্তে আস্তে উনার জোস বাড়তে থাকে। এখন উনার জবানীতেই বলি না হয়,
“আমি জানি নীল জামার প্রতি তোমাদের একটা আকর্ষণ আছে।”
এটা বলার সাথে সাথে সারা ক্লাসে নটরডেমের ট্রেডমার্ক হো হো শুরু হয়ে যায়। পাঠক উনি কি বলতে চাচ্ছেন বুঝতে নিশ্চই কষ্ট হচ্ছে না। হাত নাড়িয়ে আমাদের শান্ত করলেন তিনি।
“তো এক নীল জামা পরিহিতা ললনা মাইকেল মধুসূদন লিখতে গিয়ে লিখেছে মধুছূদন।”
   আমরা মুখ চাপা দিয়ে হাসা শুরু করলাম। এবং বানানটা একটু এদিক সেদিক হলে কি ভয়াবহ ব্যাপার হতে পারত সেটা একজন আরেকজনকে বলতে লাগলাম। একটু পরে আমরা আবিষ্কার করলাম স্যার কোন কথা না বলে আমাদের লক্ষ্য করছেন। একটু পরে সারা ক্লাস নীরব হয়ে গেল। আমরা চুপচাপ বসে আছি। আচমকা তিনি নীরবতা ভেঙ্গে গমগমে কণ্ঠে বলে উঠলেন, “আমি কিন্তু ছ বলেছিলাম চ বলি নাই।”
   মুখতার স্যারের যে জিনিসটা খারাপ লাগত তা হল উনি খুচিয়ে খুচিয়ে একটা নির্দোষ গল্প কিংবা কবিতাকে আদি রসের দিকে নিয়ে যেতেন। মনে পড়ে “পদ্মা নদীর মাঝি” কিংবা “বিলাসী” পড়ানোর সময় তার হুশ থাকত না । আর ক্লাসে এসে প্রায়ই তিনি দাবী করতেন জনৈক জনপ্রিয় অভিনেত্রীর সাথে নাকি তার প্রণয় ছিল। তার সাথে নাকি উনার বিয়ের কথাবার্তাও হয়েছিল।(এই জায়গায় চোখ কপালে উঠে যাওয়ার ইমো হবে।)
চলবে?
তার্কিক
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%62%64%75%6c%6c%61%68%5f%73%74%65%70%40%79%61%68%6f%6f%2e%63%6f%6d%22%3e%61%62%64%75%6c%6c%61%68%5f%73%74%65%70%40%79%61%68%6f%6f%2e%63%6f%6d%3c%2f%61%3e%27%29%3b'))


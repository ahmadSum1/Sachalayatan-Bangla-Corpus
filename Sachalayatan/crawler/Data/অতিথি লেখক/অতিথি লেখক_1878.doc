অল্প-স্বল্প দিশি ফুটবলের গল্প



সুপার কাপঃ আবারো সুপার ফাইনাল
বিপুল পরিমাণ অর্থ ঢেলে রাতারাতি গজিয়ে ওঠা দলগুলোর প্রতি আমার খানিকটা এলার্জি আছে। যে কারণে চেলসি বা রিয়েলের প্রতি আমার বিন্দুমাত্র সহানুভূতি নেই, যে কারণে ইদানীং শেখা জামাল দলটার উপর খানিকটা আক্রোশই তৈরি হয়েছে বলা চলে। মোফাজ্জল মায়া ও মঞ্জুর কাদের সাহেবরা যখন অর্থের জোরে আফ্রো-বঙ্গ তন্ন তন্ন করে দু রাজ্যের সমস্ত ভালো খেলোয়াড় জড়ো করেন এক সামিয়ানার নিচে, এদিকে দেশীয় খেলোয়াড়দের গোটা মৌসুম সাইডবেঞ্চে বসিয়ে রেখে ফুটবলকে পঙ্গু করার পাকা বন্দোবস্ত সম্পন্ন করেন, তখন আপনা থেকেই দলটির প্রতি এক ধরণের বৈরীভাব তৈরি হয়। সুপার কাপের সেমিতে তাই যখন দলটি মোহামেডানের কাছে নির্মমভাবে পরাজিত হয়, আমি তখন মোহামেডানের ঘোর বিরোধী হয়েও উল্লাস করি। উল্লাসটা দ্বিগুণ হয় যখন ফাইনালটা আবাহনী-মোহামেডানের ফাইনালে রূপ নেয়।
আবাহনী-২ (৩) : মোহামেডান-২ (২) 
পেনাল্টি শুটআউটের সময় মনে হচ্ছিল না, এটি বাংলাদেশ লীগের কোন খেলা। মনে হচ্ছিল, আফ্রিকান জুলু কাপের কোন ম্যাচে দয়া করে দু-চারটে বাংলাদেশীকে খেলার সুযোগ দেয়া হয়েছে। তবে সব কিছু ছাপিয়ে এই সময়টায় আবাহনীর গোলকীপার সোহেলের নৈপুণ্য তাকে অন্য এক উচ্চতায় নিয়ে গেছে নিঃসন্দেহে। প্রতিপক্ষ শুটারের মাইন্ডসেট বোঝার এক অদ্ভূত ক্ষমতা আছে এই তরু্নের। ৫টি শটের ৫টিতেই সঠিক দিকে ঝাঁপ দেয়া তাই নেহাত কাকতালীয় কোন ঘটনা মানতে আমি নারাজ। মাত্র কিছুদিন আগেই ফার্নান্দো মুসলেরার কিপিং দেখে মুগ্ধ হয়েছিলাম। মনে মনে ভাবছিলাম, এই ব্যাটাকে ম্যানইউ কিনে ন্যায় না কেনো? গতকাল মুগ্ধ হলাম দিশি পোলা সোহেলের গোলকিপিং দেখে। সোহেলকে তাই 'আমাদের মুসলেরা' বললে হয়তো খুব বেশি বলা হয় না। 
বাংলাদেশ-২ : লেবানন-০
বাংলাদেশের ফুটবল নিয়ে হতাশা করার মানুষের অভাব নেই। প্রথম লেগে বাংলাদেশ যখন ৪-০ গোলে হারলো, একদল স্বঘোষিত ভবিষ্যদ্বক্তার আবির্ভাব হল, যারা কিনা পূর্বেই ধারণা করেছিলেন যে এমন একটা কিছু ঘটবে। তারপর দেশের মাটিতে এমিলি-জাহিদরা যখন ২-০ গোলের জয় ছিনিয়ে নিলো, তখন এই ভবিষ্যদ্বোদ্ধাদের খুঁজে পাওয়া যায়নি। এমিলি-জাহিদদের সাফল্যে একটা কষা অভিনন্দন পোস্টও লেখা শুরু করে দিয়েছিলাম। শিরোনামটা হতে পারতো এরক, "এমিলি-জাহিদদের বিলম্ব অভিনন্দন।" আবেগের প্রকাশে আমি যথেষ্ট দুর্বল। বিধায় একই কথা ঘুরেফিরে বারবার চলে আসে। লেখাটা পোস্ট করে তাই আর পাঠকের বিরক্তির কারণ হতে চাইনি। এদিকে, শিরোনামটা দেখতে শুনতে বেশ হলেও ফ্যাক্টের সাথে সামঞ্জস্যপূর্ণ ছিল না। ফ্যাক্ট হচ্ছে, জাহিদকে ঐদিন ৩০ মিনিটের মাথায়ই মাঠ থেকে তুলে নেয়া হয়। এমিলি আর মিঠুনের দু' গোলেই বাংলাদেশ তুলে নেয় মধ্যপ্রাচ্যের কোন দলের বিরুদ্ধে নিজেদের প্রথম বিজয়। চৌধুরী জাফরউল্লাহ শারাফাতের ভাষায় বললে বলতে হয়, দুটো গোলই ছিল "যাকে বলে দেখার মত"। আগ্রহী দর্শকদের জন্য ম্যাচের ইউটিউব ভিডিওর লিঙ্ক জুড়ে দিলামঃ
[url=ইউটিউব লিঙ্ক]http://www.youtube.com/watch?v=1sD8hA1S8Do[/url]
এমিলি-জাহিদদের প্রতি
সেদিন খেলার পাতায় বিশ্বকাপ ফুটবলের ড্র'র খবর দেখে একটা ব্যথা চাগিয়ে  উঠলো। প্রথম লেগে আরেকটু ভালো খেললেই আজ বাংলাদেশ এই ড্র্যয়ের অংশ হতে পারতো। থাক সে কথা। সময় তো আর ফুরিয়ে যায়নি। তবে আমাদের দর্শকদের জন্য অপেক্ষার পরিধিটা আরো চার বছরের জন্য বেড়ে গেল। অপেক্ষা করতে আমাদের আপত্তি নেই। আপত্তি নেই প্রার্থনা আর শুভকামনা করতেও। আমাদের মুখে আজ যে ক্ষীণ হাসির রেখা সে আপনাদেরই সাফল্যে, বুকের ভেতর যে অপ-স্বল্প কষ্টের গল্পগুলো জমা হয়ে রয়েছে সেও আপনাদেরই বিগত ব্যর্থতায়। প্রার্থনা করি, আপনাদের খেলা দেখে কেউ যেন আর দম্ভভরে বলতে না পারে, "বাংলাদেশের ফুটবলারদের মাথায় কিছু নেই, পায়েও কিছু নেই।" 
   আশফাক আহমেদ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%73%68%66%61%71%5f%70%6f%6c%69%74%40%79%61%68%6f%6f%2e%63%6f%6d%22%3e%61%73%68%66%61%71%5f%70%6f%6c%69%74%40%79%61%68%6f%6f%2e%63%6f%6d%3c%2f%61%3e%27%29%3b'))


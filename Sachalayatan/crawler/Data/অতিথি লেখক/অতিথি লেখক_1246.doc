চলো দুইজনে জীবনের মানে খুঁজি



চন্দন যদি সেই মুহূর্তে কিছু না বলে অন্যান্য সময়ের মতো চুপ করে থাকতো ,তাহলে হয়তো এখন এই রাতে অফিস থেকে ফিরে তাকে শুকনো মুড়ি চিবোতে হতো না। গতকাল ছিল ছুটির দিন। ছুটির দিনে রূপা সাধারণত ওর মার বাসায় থাকে। বেছে বেছে গতকালই কেন জানি ও ওর মার বাসায় যায়নি। সারাদিন ঘরের সব জিনিসপত্রকে একবার উত্তরমুখী করেছে তো আরেকবার দক্ষিণমুখী করেছে। কোনো জিনিসপত্র একই ডেকোরেশনে টানা একমাসের বেশি থাকতে পারেনা । এগুলোর চিপায় চিপায় যে ময়লা জমে সেগুলো পরিষ্কার না করলে ওর নাকি গা কুটকুট করে। তো গতকাল সারাদিন সে সব জিনিসপত্র ধুয়ে মুছে পরিষ্কার করাতেই ব্য¯ত ছিল। সাথে চন্দনকেও সারাক্ষণ ইঁদুর দৌঁড়ের উপর রেখেছে। অনিচ্ছা সত্ত্বেও চন্দন রূপার সব কাজে হাত লাগিয়েছিল। তবে তার মুখে সারাক্ষণই চাপা একটা বিরক্তি ছিল।
আর সে বিরক্তির কারণেই কি না দুপুরের খাবার খেতে যখন সাড়ে তিনটা বেজে গিয়েছিল এবং মুরগীর মাংসে কামড় বসানোর সাথে সাথে মনে হলো মাংসের ভেতরটা কাঁচা রয়ে গেছে ,ঠিক তখন ই তার মেজাজটা খারাপ হয়ে গেল। বেশ রাগ করেই চন্দন বলল,সারাক্ষণ ঘরের ডেকোরেশন চেঞ্জ না করে রান্না- বান্নাতে একটু সময় দাও। নুফাতে নাকি ভালো রান্না শেখায়। প্রয়োজনে নুফাতে ভর্তি হও। এই বাজারে এত টাকা দিয়ে মুরগী নিশ্চয়ই কাঁচা মাংস খাওয়ার জন্য কিনিনি।
চন্দনের কথা শুনে রূপা চোখ প্রায় কপালে তুলে বলল,কি বললে তুমি ? আমার রান্না খারাপ ? আর নুফাতে রান্না শেখায় একথা তুমি জানলে কি করে ? চেহারা একটা এমন করে রাখ যেন ভাজা মাছ উল্টে খেতে জানোনা। আর তলে তলে এতদূর? 
নুফার খবর জানার জন্য তলে তলে এতদূর যেতে হয় না। পত্রিকায় বিজ্ঞাপন দেখলেই জানা যায়। আর রান্না খারাপ হয়েছে একথার জন্য এমন চোখ কপালে তুলে ঝগড়া করার কি আছে? রান্নাটা শিখে নিলেই হচ্ছে ।
আ -আমি চোখ কপালে তুলে ঝগড়া করছি ? তাহলে তুমি কি করছ ? রান্না আমি জীবনেও শিখব না । তুমি নিজে যখন এত রান্না বিশেষজ্ঞ হয়েছ তাহলে আজ থেকে তুমিই রান্না করবে ,কেমন?
আমি রান্না করলে তোমাকে বিয়ে করেছি কেন?
কি ? তুমি আমাকে রান্নার জন্য বিয়ে করেছ ? রান্নার জন্য ? তাহলে তুমি বরং এক কাজ করতে ,টমি মিয়াকে বিয়ে করতে। টমি মিয়া তোমাকে পৃথিবীর নানা রকম খাবার রেঁধে খাওয়াতো। আমাকে করেছ কেন ? 
চন্দন কিছুটা বিব্রত হয়ে বলল,কি সব পাগল-ছগলের মতো কথা বলছ। এখানে টমি মিয়াকে বিয়ে করার কথা আসছে কেন?
কি বললে তুমি? আমি পাগল-ছাগলের মতো কথা বলছি? আমি?
ব্যস,চন্দনকে আর কিছু বলতে হয়নি। এরপর রূপা তার স্বরূপে ফিরে গিয়ে শুরু করেছে নন স্টপ মুখের ব্যায়াম।
তোমার মতো একটা মিনমিনে শয়তান,আমড়াকাঠের ঢেঁকিকে যে আমি কি দেখে পছন্দ করেছিলাম তাই ভেবে কোনো কুল-কিনারা করতে পারছি না। তোমার চৌদ্দগুষ্ঠির ভাগ্য যে আমার মতো বউ পেয়েছে। আমি হচ্ছি গিয়ে বানরের গলায় মুক্তার মালা। 
চন্দন অবশ্য দু’একটা কথার মাঝে ফোঁড়ন কেটেছিল। আর এতে করেই কিছুটা নিভে আসা আগুন আবার দাউ দাউ করে জ্বলে ওঠার মতো রূপাও জ্বলে উঠেছিল।
শেষের দিকে রূপা ’তোমার সংসারে ঝাঁটা মারি’ বলে এই অল্প সময়ের মধ্যে আবার নিজের ব্যবহারের সব জিনিসপত্র গুছিয়ে ছোট ব্যাগটা নিয়ে ঘর থেকে বেরিয়ে গেল।
চন্দন পেছন থেকে ওকে ডাকতে যাচ্ছিল দেখে ও একটু থেমে বলল,খবরদার মেনিমুখো শয়তান,আমার পেছন পেছন আসবে না।
চন্দন থেমে যায়। কারণ সে জানে রাগ কমে গেলে রূপা নিজেই কাল সকালে ফিরে আসবে।
কিন্তু সকালে যখন রূপা ফিরল না কিছুটা চিšিতত হলো চন্দন। ভেবে রেখেছে অফিস থেকে তাড়াতাড়ি বের হয়ে রূপাদের বাসায় গিয়ে ওকে নিয়ে আসবে। কিন্তু শালার এম.ডি. কিনা বেছে বেছেই আজকে কনফারেন্স ডাকল। আর সারাটা দিন ক্লায়েন্ট,এলসি,লাভ-লসের পারসেন্টেজের হিসেব করতে গিয়ে রূপাকে ফোন করার সুযোগই পেল না। দুপুরের দিকে যখন রূপার মা ফোন করেছিল তখন ক্লায়েন্ট সামনে বসে ছিল বলে তাড়াহুড়ো করে লাইন কেটে দিয়েছে চন্দন।
নিজের উপরই এখন রাগ হচ্ছে চন্দনের। কেন যে কাল রান্নার কথাটা বলতে গেল!
আকাশে মেঘ ডাকছে। বৃষ্টি নামবে জোরেশোরে। ইস ! রূপাটা যদি এখন বাসায় থাকত দু’জনে মিলে বারান্দায় দাঁড়িয়ে দাঁড়িয়ে বৃষ্টি দেখতে পারত। অবশ্য এর মধ্যে রূপা রান্ন্া ঘরে গিয়ে দু’কাপ চা বানিয়ে অনত। 
রূপার মুখেই যত ঝাঁঝ। মনটা একেবারেই কাঁদামাটির মতোই নরম। হঠাৎ করেই রূপার জন্য মনের ভেতর কেমন যেন হাহাকার জেগে ওঠে চন্দনের।
রূপাকে ফোন করার সঙ্গে সঙ্গেই পেল। মনে হলে রূপা যেন ওর ফোনের জন্যই অপেক্ষা করছিল। অথচ গলার স্বর কি কাট্ কাট। ফোন ধরেই রূপা বলল,কি ব্যাপার ফোন করেছ কেন?
রূপা , তুমি কি করছ?
আমি খেমটা নাচছি ,তোমার কিছু বলার আছে?
চন্দন গলার স্বরটাকে আগের চেয়েও নরম করে বলল ,না মানে,আমিসহ খেমটা নাচলে কেমন হয় ? তুমি শুধু একটু শিখিয়ে দিলেই হবে।
ফাজলামো করবে না বললাম।তুমি নুফাতে গিয়ে রান্না শেখো । খেমটা নাচ শিখতে হবে না।
রূপা , সরি। ভুল হয়ে গেছে।
রূপা কোনো জবাব দিচ্ছিল না দেখে চন্দন বলল , রূপা বৃষ্টি হচ্ছে ,দেখেছ ?
ঢং করবে না বললাম। খবরদার ঢং করবে না আমার সাথে। আজ সারাদিন একবারও ফোন করনি কেন ?
চন্দন বেজার মুখে বলল, সারাদিন কি যে ধকল গেছে তুমি যদি দেখতে। নিঃশ্বাস ফেলার সময় পর্যšত পাইনি । এরপর বাসায় ফিরে কি খাচ্ছি , জানো ?
কি ?
শুকনো মুড়ি ।
কোনো রেষ্টুরেন্টে গিয়ে খাও ।
বৃষ্টি হচ্ছে না ! অবশ্য তুমি বললে তোমাদের বাসায় চলে আসতে পারি। আসব?
না ।
বৃষ্টিতে ভিজতে ইচ্ছে করছে । ভীষণ !
ভেজ । নিষেধ করেছে কে ?
তোমাকে নিয়ে ...।
কথা শেষ করার আগেই রাখছি বলে রূপা লাইনটা কেটে দিল।
চন্দন সঙ্গে সঙ্গে আবার ট্রাই করে দেখল মোবাইলটা বন্ধ ।
বৃষ্টির বেগ ক্রমশ বাড়ছে । হঠাৎ করে বিকট শব্দে বাজ পড়ে কারেন্টটা চলে গেল।
চন্দন বারান্দা থেকে অন্ধকারে হাতড়িয়ে হাতড়িয়ে ডাইনিং রুমে আসতে গিয়ে চেয়ারের সাথে একটা ধাক্কা খেল। কোনো মতে নিজেকে সামলে নিয়ে সে হন্যে হয়ে চার্জ লাইট খুঁজছে।
সাধারণত রূপা কোথাও বেড়াতে গেলে চন্দনের তেমন একটা সমস্যা হয় না । কারণ রূপা সবকিছু এমনভাবে গুছিয়ে হাতের নাগালে রাখে! আবার প্রতিটা জায়গায় থাকে ছোট্ট একটা চিরকুট।কিন্তু এবার যেহেতু ঝটিকা অভিযানের মতো ঝটিকা গৃহত্যাগ হলো তাই এখন বেসামাল চন্দন । সে রূপার কথা ভাবছে। এই মেয়ে ফোন বন্ধ করে রেখেছে কোন আক্কেলে ? বাইরে এত বৃষ্টি পড়ছে তবু কেমন হাঁসফাঁস লাগছে চন্দনের । সে একবার সামনের বারান্দায় যাচ্ছে। আরেকবার পেছনের বারান্দায় যাচ্ছে।
রাত প্রায় ১১ টা ।
চন্দন এতরাতে এই বৃষ্টির মধ্যে কোথাও বের হবার চিšতা বাদ দিয়ে শোয়ার আয়োজন করে । অবশ্য ক্ষিধায় পেট চোঁ চোঁ করছে তার। ইচ্ছে করলে অবশ্য ভাতটা রান্না করে একটা ডিম ভেজে নিলেই পারতো । কিন্তু এত ঝামেলা করবে কে ? তার চেয়ে শুয়ে যাওয়াই ভালো।
চন্দন যখন শোয়ার আয়োজন সম্পন্ন করছিল ঠিক তখনি কারেন্ট এলো এবং প্রায় সঙ্গে সঙ্গেই কলিং বেলটা বেজে উঠল।
এত রাতে আবার কে এলো ভেবে বিরক্তি নিয়ে চন্দন লুকিং গ্লালস দিয়ে বাইরে তাকিয়ে দেখে ঘুঁটঘুঁটে অন্ধকার।
কেউ নিশ্চয়ই লুকিং গ্লাসে হাত দিয়ে রেখেছে।
চন্দন কে কে করছে কিন্তু ওপাশ থেকে কেউ কথা বলছে না। অথচ কলিং বেল বাজছে তো বাজছে । চন্দন বিরক্ত হয়ে দরজা খুলে দেখে কাকভেজা হয়ে দাঁড়িয়ে আছে রূপা। 
হাতে একটা বড় হট ক্যারিয়ার।আর ওর নিজের ছোট ব্যাগটাতো আছেই । 
তুমি ! এতরাতে এই বৃষ্টির মধ্যে ! কিছুটা বিস্ময় নিয়ে বলে চন্দন।
হ্যাঁ ,আমি। আমি তো তোমার মতো মেনিমুখো শয়তান না । তাই চলে এলাম। মা এখানে খাবার দিয়েছে । নাও, খেয়ে নাও।
কার সাথে এসেছ ? 
কার সাথে এসেছি মানে ? একা এসেছি।
একা এসেছ ?
হু, একা এসেছি। কেন ? কোনো সমস্যা ?
না , কোনো সমস্যা না।তুমি রাগ করছ কেন ? আমি তো এমনিতেই জানতে চাচ্ছিলাম। মানে তুমি কিভাবে এসেছ, এই আর কি!
রূপা চাপা একটা হাসি সারা মুখে ছড়িয়ে বলল, তাই না ! তুমি আসলেই একটা মেনিমুখো শয়তান। সন্দেহ , না ?
চন্দন মাথা মাথা চুলকিয়ে বলে না , সন্দেহ কেন ? বলতে পার কৌতুহল। তোমার দৌড় তো আমার জানা আছে। কার সাথে এসেছ ?
বাবার সাথে। বাবা নিচে নামিয়ে দিয়ে গেলেন। আচ্ছা তুমি তাড়াতাড়ি খেয়ে নাও । আমরা ছাদে গিয়ে বৃষ্টিতে ভিজব।
চন্দন আমতা আমতা করে বলে ,এত রাতে! কাল আমার অফিস আছে না !
রূপা এবার হেসে বলে, থাক আর আমতা আমতা করতে হবে না। তোমার দৌড়ও আমার বেশ ভালো জানা আছে । 
মোহছেনা ঝর্ণা


অণু গল্পঃ ধার। 



মোড়ের দোকানে কামরানের জন্য অপেক্ষা করছে শামীম। অস্থির হয়ে চেয়ে আছে পথের দিকে, কামরানের দেখা নাই। এর মধ্যে তিন/চার বার মিস্ কল দেয়া হয়ে গেছে তবু কোনো সাড়া নাই। এর মধ্যে তিনটা সিগারেট শেষ করেছে। ৪র্থটা ধরানোর জন্য পকেট থেকে বের করে ঠোঁটে গুজে ম্যাচের কাঠি জ্বালাতে যাবে তখনই কামরানের দেখা। ম্যাচের কাঠিটা বাক্সে রেখে সিগারেটটা হাতের দুই আঙ্গুলের ভাজে রেখে দিল। কামরান দ্রুত পায়ে হেঁটে আসার ফলে হাঁপানোর সাথে ঘামাচ্ছেও। শামীম সরে গিয়ে বেঞ্চে কামরানের জন্য বসার জায়গা করে দিল।
"ডাকছস কেন হেইটা ক?কামরান বসে, হাঁপাতে হাঁপাতে বলল।
"আইছস ব, একটু ঠাণ্ডা হ, তারপর বলি।" বলে শামীম কামরানের দিকে তাকাল।
"সময় নাই, তাড়াতাড়ি বাসায় ফিরতে অইব, মা আমারে নিয়া কই যেন  যাইবো।" বলল কামরান।
"দশ মিনিট কইয়া পাক্কা ত্রিশ মিনিট লাগাইছোস।"-ঘড়ির দিকে তাকিয়ে শামীম বলল।
"কেন ডাকছস কইয়া ফেলা?" বলে রুমাল দিয়ে ঘাম মুছলো কামরান।
"নে একটা সিগারেট টান।" হাতের সিগারেটটা এগিয়ে দিয়ে শামীম বলল।
"না দোস্ত সিগারেট খাওন ছাড়ান দিছি।" হাত দিয়ে ফিরিয়ে দিয়ে কামরান বলল।
"তয় চা তো খাবি" বলে শামীম দুই কাপ লাল চায়ের অর্ডার দিল।
"কেন ডাকছস তাড়াতাড়ি ক'ত। কইছি না আমার আধা ঘণ্টার মধ্যে যাইতে অইবো।"
"দোস্ত জরিনারে তো বিয়া করতে চাই।" চায়ের কাপ এগিয়ে দিয়ে বলল।
"হ, পিড়িত যহন করছস, তয় করাতো উচিৎ।" চায়ের কাপ নিয়ে বলল।
"জরিনা কইছে নিজের পায়ের দাঁড়াইতে।" শামীম বলল।
"কেন, তুই কী অন্যের পায়ে খাড়াস? বলে কামরান চুক চুক করে চায়ের কাপে চুমুক দিল।
"আরে ব্যাটা হেইটা না, টাকা কামাইতে কইছে তাড়াতাড়ি।"
"যে কোনো মাইয়াই এইটা কইবো।" তাড়াতাড়ি চা টা শেষ করে কাপ এগিয়ে দিয়ে বলল।
"দোস্ত পাশ কইরা চাকরি পাইতে আরো বছর খানিকতো লাগব?" শামীম কাপটা নিয়ে দোকানদারকে দিতে দিতে বলল।
"হ, তাতো লাগবোই।" কামরান বলল।
"দোস্ত ভাইবা দেখলাম তাড়াতাড়ি টাকা কামানোর সহজ পন্থা হইল, শেয়ার কেনা বেচা।হুনছি শেয়ার দিয়া অনেকে অনেক টাকা কামাইছে"-বলে কামরানে দিকে হাসি হাসি মুখ নিয়া তাকাল।
"ভালো কথা, লাইগা পর।" মোবাইলে সময় দেখে বলল-"আমার সময় নাই যা কবি জলদি ক।"
"আরে এতো যাই যাই করছ কে?' পুরী খাবি?" বলে পুরীর অর্ডার দিতে যাবে, কামরান থামিয়ে দিল।
"হুনছি শেয়ার বেচা কেনায় নাকি ঝুঁকি থাকে?" কামরান বলল।
"আরে দোস্ত প্রেমে কী ঝুঁকি নাই, হেই বইলা কী কেউ প্রেম করে না?" একটা হাসি দিয়া শামীম কামরানের কথা উত্তর দিল।
"সেইটা তো মনের উপর দিয়া যায়, আর লোকসান অইলেতো, আম ছালা দুইটাই যায়।" কামরান বলল।
"কি কইলে বুঝলাম না?" বলে কামরানের দিকে তাকাল।
"মানি টাকাও যায়, মনের শান্তিও পালায়। তয় পেচাঁল বাদ দিয়া কেন জরুরী ডাকছস হেইটা ক, নাইলে আমি ভাগলাম"- বলে উঠতে গেল।
"আরে ব, কইতাছি।" হাত দিয়ে কামরানকে বসিয়ে বলল।
"জরিনা কইছে এক বছরের মধ্যে যেন নিজের টাকায় চলতে পারি, ওর বাইন্দা দেওয়া সময়ের মধ্যে শেয়ার কেনা-বেচা ছাড়া সম্ভব না।" বলে কামরানের দিকে করুণ দৃষ্টি নিয়ে তাকাল।
"তুই শেয়ার কেনা বেচা কর বা না কর,  আমারে কেন  ডাকছস সেটা ক, নাইলে সত্যি সত্যি ভাগলাম।" শামীমকে একটু ভয় দেখাল।
"দোস্ত শেয়ার কেনা বেচা করতে তো টাকা লাগব।?- বলে জিজ্ঞাসার চোখে তাকাল।
"মাগনাতো আর ব্যবসা করা যায় না।" কামরান বলল।
"দোস্ত জরিনারে পাওনের জন্য তোর সাহায্য দরকার।" বলে কামরানের থাইয়ের ওপর হাত রাখল।
"আরে কী কস, জরিনা আমার কথা হুনবো?" কামরান বলল।
"আরে হেইটা না, তুই আমাকে একটু সাহায্য কর।" শামীম বলল।
"দেখ সেই প্রেম শুরু করা থেইকা আজ পর্যন্ত অনেক সাহায্য করছি, আর পারুম না, মা এই নিয়া আমারে অনেক জারি দিছে।" বলল কামরান।
"কেন?" জানতে চাইল শামীম।
"হেই দিন জরিনার মা, মার কাছে আমার নামে বিচার দিছে,আমি আর কিছু করতে পারুম না। মাফও চাই দোয়াও চাই।" বলে উঠে দাঁড়াল।
"দোস্ত  এইটা একটু অন্য রকম সাহায্য।" উঠে দাঁড়িয়ে কামরানের হাত ধরে শামীম বলল।
"কী ধরনের না বললে বুঝুম কেমনে? শামীমের হাত সরিয়ে বলল।
"কেমনে কই?" বলে মাথা চুলকাতে লাগল।
"ভাব না নিয়া কইয়া ফালা, আমার সময় নাই।" মোবাইলে রিং বেজে উঠল।"মা ফোন করছে,যাইতে অইব। তাড়াতাড়ি ক।"
"দোস্ত ভাবছি গ্রামীণফোনের শেয়ার কিনার মাধ্যমে শেয়ার বেচা-কেনা শরু করুম।" শামীম বলল।
"ভালো বুদ্ধি করছস।" কামরান বলল।
"দোস্ত চৌদ্দ হাজার টাকা লাগব।" বলে শামীম করুণ দৃষ্টি নিয়ে কামরানের দিকে তাকাল।
"যা বলতে চাস সোজা কইতে পারছ না,খালি প্যাচাস কেন?" কামরান বলল।
"তুই চৌদ্দ হাজার টাকা ধার দিলে কাজটা শুরু করতে পারি।" বলে কামরানের দিকে তাকাল।
"আল্লাহ্  হাফেজ" বলে কামরান সোজা হাটা শুরু করল।
শামীম দোকানের বেঞ্চে বসে কামরানের দিকে চেয়ে রইল।
=======


তোমার কাছে জানতে চাই, বুদ্ধদেব



বুদ্ধদেব, তোমার ব্রাম্মণ মনের কাছে
হেরেছে কি আমার শুদ্রমন?
শুধু আমি নই, জানতে চায়
তোমার আমার জন্ম না নেয়া সেই শিশুটিও।
আমরা জানতে চাই,বুদ্ধদেব
তুমি ভালো আছো তো?
অনিন্দিতার স্বামী হয়ে?
তোমার বাবা, মা, বোনের চোখে
খুশির ঝিলিক দেখে?
তোমার ভাই এর সেই গর্বিত ভংগী দেখে?
তোমার মামার সেই ভয় কাটাতে পেরে?
কোনো নমশুদ্র তোমাকে জয় করতে পারেনি
এই অহংকার কি তোমার জন্মদাত্রীকে
সুখ দিতে পেরেছে?
আমি জানতে চাই, বুদ্ধদেব
জ্বলেশ্বরী তলার যে বাড়িটা
আমার স্বপ্নে হানা দিত সবসময়
তোমার বাসর সেখানে কেমন হয়েছে?
পেরেছ কি তুমি অনিন্দিতার গর্ভে
বিশুদ্ধ সন্তান প্রতিস্থাপন করতে?
বুদ্ধদেব, তোমার ব্রাম্মণ মন পেরেছে কি জয়ী হতে?


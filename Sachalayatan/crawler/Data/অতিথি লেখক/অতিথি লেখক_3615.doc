একাত্তর সালে পাকিস্তানে বাঙ্গালি যুদ্ধবন্দীদের সম্পর্কে জানতে চাই



বিশ্ববিদ্যালয়ের শেষ বর্ষের শেষ দিক। অমানবিক দৌড়ে জীবন অতিষ্ঠ। মাঝে মাঝে মনে হয় লেখাপড়া বাদ দিয়ে বাপ মায়ের পছন্দের পাত্র বিয়ে করে ফেলি। সবার চোখে মুখে হাল ছেড়ে দেওয়া ভাব। তখন একদিন এক স্যার, হঠাৎ একদিন পুরো ক্লাসের সময়টা গল্প করলেন আমাদের সাথে। সেইদিন শুনলাম এমন এক কাহিনী, যা আমরা এর আগে কখনও শুনিনি।
উনি বললেন, তোমরা এতো অল্পতে হাল ছেড়ে দাও, একাত্তর সালে আমি কী করেছি জানো?
আমরা বললাম, কী স্যার?
উনি বললেন, একাত্তর সালে আমি ম্যাট্রিক পরীক্ষা দিয়েছি, পাকিস্তানে, বন্দুকের মুখে। তারপরে শোনালেন সেই আশ্চর্য গল্প।
একাত্তর সালে স্যার বেলুচিস্তানে ছিলেন। সেখানে আটকে পড়া শত শত বাঙ্গালিকে হুবহু দ্বিতীয় বিশ্বযুদ্ধের সময়কার নাৎসীদের কায়দায় মরুভূমির মধ্যে কনসেনট্রেশন ক্যাম্পে বন্দী করে রাখা হয়েছিলো। অর্ধভুক্ত, মরুভূমির প্রচন্ড শীতে শীতবস্ত্রহীন অবস্থায় টানা তিন বছর অমানুষিক শারিরীক, মানসিক অত্যাচার সহ্য করেছেন তাঁরা। খাবার বলতে ছিলো পচে যাওয়া পোকা কিলবিল করা মাংস আর পাথরের মতো শক্ত রুটি। আর মানসিক অত্যাচারের একটা নমুনা দিলেন স্যারঃ একবার তাঁরা মিষ্টিকুমড়ার চাষ করলেন নিজেরা নিজেরা। তখন তাঁদেরকে কেউ কিছুই বলেনি। কুমড়ো অনেক বড়ো হয়েছে, পরদিন সকালে কাটোবেন সেগুলো। সেদিন মধ্য রাতে ট্যাঙ্ক নিয়ে এসে তাঁদের চোখের সামনে সবকিছু মাটিতে মিশিয়ে দেওয়া হলো। 
তবে স্যারের আরেকটা গল্প শুনে খুব ভালোও লেখেছে। বেলুচিস্তানের সাধারণ মানুষ নাকি নিজেদের জীবন বিপন্ন করেও সাহায্য করেছে কনসেনট্রেশন ক্যাম্পের যুদ্ধবন্দীদেরকে। রাত্রের অন্ধকারে লুকিয়ে লুকিয়ে দিয়ে যেতো শীতবস্ত্র আর খাবার। ওরাও নাকি অত্যন্ত দরিদ্র ছিলো, কিন্তু সাহায্য করতে কার্পণ্য করেনি। ওই বছরগুলিতে স্থানীয় মানুষদের নিঃস্বার্থ সাহায্যনা পেলে হয়তো বাঁচতে পারতেন না ওঁরা। 
বেলুচিস্তানের যুদ্ধবন্দীরা মুক্তি পেয়ে দেশে আসতে পারেন স্বাধীনতার পুরো দুই বছর পরে ১৯৭৩ সালে। স্যার নাকি দেশের মাটিতে পা দিয়েই স্লোগান দিয়েছিলেন, জয় বাংলা, আর আত্মীয় স্বজনেরা বলে উঠেছিলো, চুপ চুপ!
স্যারকে প্রশ্ন করেছিলেন, স্যার বই লেখেননা কেন? উনি বললেন, এসব কথা ছাপার অক্ষরে প্রকাশ হলেই তাতে রাজনীতির রঙ লাগবে। Word of mouth সবচেয়ে শক্তিশালী যোগাযোগের মাধ্যম। আমি আজকে তোমাদেরকে বনললাম, তোমরা একদিন তোমাদের সন্তানদেরকে বলবে। মুক্তিযুদ্ধের প্রকৃত ইতিহাস এভাবেই প্রজন্মান্তরে ছড়িয়ে যাবে।
আজকে ছুটির দিন কোনো কাজ নাই দেখে এসব কথা মনে পড়ে গেলো। মনে জাগলো কিছু প্রশ্ন। কিন্তু নেটে খুঁজে কিছু তো পেলামনা। তাই সচলায়তনে পোস্ট দিচ্ছি।
আমার প্রশ্নগুলো হলোঃ
১. পাকিস্তানে মোট কতগুলি কনসেনট্রেশন ক্যাম্প ছিলো?
২. এই ক্যাম্পগুলিতে সর্বমোট কতোজন বাঙ্গালি বন্দী ছিলেন?
৩. তাঁদের উপরে কী ধরনের নির্যাতন চালানো হতো?
৪. নির্যাতনের ফলে কেউ কি মারা গিয়েছিলেন?
৫. তাঁ কী সবাই মুক্তি পেয়েছিলেন? কবে নাগাদ তাঁরা বাংলাদেশে ফিরে আসেন?
৬. পাকিস্তানের কনসেনট্রেশন ক্যাম্পে বাঙ্গালি যুদ্ধবন্দীদের সম্পর্কে তথ্য পাওয়া যাবে, এমন বইয়ের নাম কী?
৭। আপনারা যাঁরা এমন ঘটনা আরও জানেন, প্লীজ শেয়ার করুন।
প্রশ্নগুলির উত্তর পেলে অত্যন্ত কৃতজ্ঞ থাকবো।
পুনশ্চঃ আমাদের মুক্তিযুদ্ধ নিয়ে উইকিপিডিয়াতে খুঁজতে গিয়ে এটা দেখিঃ
The exact cost of the violence on the people of East Pakistan is not known. R.J. Rummel cites estimates ranging from one to three million people killed.Other estimates place the death toll lower at 300,000. 

সুত্রঃ উইকিপিডিয়াঃ Indo-Pakistani War of 1971

কিছুটা বিভ্রান্ত বোধ করলাম, বাংলাদেশের মুক্তিযুদ্ধে প্রকৃত নিহতের সংখ্যা নিয়ে কী আসলেই বিতর্ক আছে?
অন্দ্রিলা


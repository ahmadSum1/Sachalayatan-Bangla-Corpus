ভিটামিন এ ক্যাপসুল কান্ড- সত্যালাপ না অপপ্রচার?	



পত্রিকার পাতায়, ফেসবুকের দেয়ালে কিংবা মানুষের মনে এখন ভিটামিন এ ব্যাপারটি নিয়ে দারুন কৌতুহল। এই সংঘাতময় রাজনীতির দিনে সবথেকে বেশী খারাপ লাগে যখন দেখি জাতীয় গুরুত্বপূর্ণ কোন ব্যাপারে মানুষ দুইভাগে ভাগ হয়ে যায়। কারো কাছে মনে হচ্ছে সরকার যা করছে তা চরমভাবে অগ্রহণযোগ্য কোন কাজ আবার একদল মনে করছে যা হচ্ছে সবই জামাতী-ছাগু কিংবা বিএনপি-র অপপ্রচার। ভিটামিন এ এর ক্ষেত্রেও তাই হল। ফেসবুকে দুইদল ভাগ হয়ে যেয়ে সমানে কাঁদা ছোঁড়াছুড়ি চলছে। ঘটনার সত্যাসত্য উদ্ঘাটন এই লেখার উদ্দেশ্য নয়। এই লেখার উদ্দেশ্য হল এই বিষয়ে সাম্প্রতিক কিছু তথ্য উল্লেখ করে বিচারের ভার পাঠকের উপর ছেড়ে দেয়া। আর লিখতে বসার তাগিদটা ভিতর থেকে এসেছে ডাক্তার সমাজের একজন হিসাবে। 
প্রথমেই পাঠক আজকের প্রথম আলোর খবরের দিকে একটু চোখ বুলাই। খবরের শিরোনাম ‘অনুমোদনহীন ক্যাপসুলও পাঠানো হয়েছিল’। এর অর্থ কে কিভাবে নেবেন জানি না। আমার কাছে সাদা চোখে প্রথমেই যে কথাটা মাথায় এসেছে তা হল ভেজাল আছে। খবরের লিংক নিচে দিয়ে দিচ্ছি বলে বিস্তারিত আর লিখলাম না। তবে খুলনার সিভিল সার্জন এবং ক্যাম্পেইনের সাথে সংশ্লিষ্ট ব্যক্তিদের কথা থেকে পরিষ্কার যে কেন্দ্রীয় ওষুধাগার থেকেই ক্যাপসুলগুলো তাদের সরবরাহ করা হয়েছিল। গ্লোব ফার্মার কথা অনুযায়ী এই ক্যাপসুলগুলো ২০১১ সালে কেনা। এ প্রসঙ্গে একজন শিক্ষিত? ব্যক্তির বলা কিছু অমীয় বাণী সরাসরি তুলে দিচ্ছি। 
‘কেন্দ্রীয় ঔষধাগারের পরিচালক (ভান্ডার ও সরবরাহ) ব্রিগেডিয়ার জেনারেল সৈয়দ ইফতেখার উদ্দীন প্রথম আলোকে বলেন, ২০১১ সালের মে মাসে গ্লোব ফার্মাসিউটিক্যালসের ভিটামিন ‘এ’ ক্যাপসুল (এক লাখ ইউনিটের) কেনা হয়েছিল। ওই ক্যাপসুল জাতীয় কর্মসূচিতে ব্যবহার করা যাবে না, এ রকম কোনো নিয়ম নেই। তিনি আরও বলেন, ‘পুরান মজুত তো ব্যবহার করতে হবে। নাকি আমরা তা ফেলে দেব?’ ক্যাপসুলের মানও যথার্থ বলে দাবি করেন তিনি।
খুব ভালো কথা পুরোনো মজুদ ব্যবহার করতে হবে। কিন্তু প্রশ্ন হল দুইবছর আগের এই ক্যাপসুলগুলোর গুনগত মান ঠিক আছে কিনা তা কি পরীক্ষা করে দেখা হয়েছিল?? যদি না হয় তাহলে কি শিশুরা অসুস্থ হতে পারেনা।
গত কিছুদিন ধরে ফেসবুকে লক্ষ্য করছি কিছু পেইজ থেকে বলা হচ্ছে ভিটামিন এ এর জন্য শিশুরা অসুস্থ হচ্ছে না, তারা অসুস্থ হচ্ছে ভিটামিন এ- এর সাথে কৃমিনাশক এলবেনডাজল নামক ওষুধ খাওয়ানোর জন্য যা খুবই স্বাভাবিক। একজন ফার্মাকোলজির ছাত্র হিসাবে বিষয়টাকে ১০০ ভাগ সত্য বলে মেনে নিচ্ছি। তবে এই সমস্যা এলবেনডাজলের সাথে ভিটামিন এ ক্যাপসুলের কোন রিএকশনের কারণে হয় না। এটা হতে পারে শুধুমাত্র এলবেনডাজলের জন্য যা খুব সংখ্যক ক্ষেত্রেই দেখা যায়। যারা এলবেনডাজল খাচ্ছে না তাদের ক্ষেত্রে এই সমস্যার কারণ তাহলে কি? প্রশ্ন থেকেই যায়। আমার খটকা লাগলো একটা জায়গায়। আর তা হল তারা এই ব্যাপারে কিছু প্রতিষ্ঠিত সত্যকে এড়িয়ে যেতে চাচ্ছেন। ভিটামিন এ-এর কারণেও যে এমন একটা সমস্যা তৈরী হতে পারে সেটা কিন্তু তারা অস্বীকার করতে পারেন না। 
ভিটামিন এ-এর গুনগত মানে সমস্যা থাকলে Pseudomotor cerebri  নামে একটা সমস্যা দেখা দিতে পারে যার কারণে, বর্তমানে শিশুদের যে উপসর্গগুলো দেখা যাচ্ছে বলে খবর পাওয়া যাচ্ছে সেই সমস্যা যেমন- বমি, অবসাদ, বমি বমি ভাব ইত্যাদি দেখা দিতে পারে। কথাটা আমার নয়। নিচের দেয়া লিংকে গেলেই এর সত্যতা পাবেন। সবথেকে ভয়ের ব্যাপার হল যদি আসলেই সমস্যাটা Pseudomotor cerebri হয়ে থাকে তাহলে শিশু অন্ধ পর্যন্ত হয়ে যেতে পারে। প্রশ্ন হল কোন শিশু যদি এই কারণে অন্ধ হয়ে যায় তাহলে তার দায়িত্ব কি এই ফেসবুকে ঝড় তোলা বিবদমান দুই পক্ষের কেউ নেবেন? আশার কথা এই Pseudomotor cerebri চিরস্থায়ী কোন সমস্যা না। এটা নিরাময়যোগ্য। 
সমস্যার আরো একটু ভিতরে যাবার চেষ্টা করে বিভিন্ন জায়গা থেকে কিছু তথ্য পেলাম। প্রথমেই বলে নেই দেশের বাইরে থাকি বলে নিজের চোখে এই সমস্যায় আক্রান্ত কোন শিশুকে আমি দেখিনি। তবে বিভিন্ন পত্রিকা থেকে জানলাম দেশের অনেকগুলো জায়গায় শিশুরা অসুস্থ্য হয়েছে। সবশেষে আমার এক ছাত্র যে এখন ICDDR,B এর রিসার্চ ফেলো সে জানালো নেত্রকোনা, ময়মনসিংহ এবং শেরপুরে সে নিজে শিশুদেরকে আক্রান্ত হতে দেখেছে। তার সেই পোস্টে আরেকজন ছাত্রী জানালো তার কাজিন এই ধরণের সমস্যায় আক্রান্ত হয়েছে। দুজনের কেউই জামাত-শিবির বা বিএনপির রাজনীতি করে না। 
তাহলে সমস্যাটা কোথায়। সমস্যার উৎস খুঁজতে গিয়ে আরো কিছু তথ্য পেলাম। সেগুলো হলঃ
১. এবার ভিটামিন এ ক্যাপসুল খাওয়ানোর এই ক্যাম্পেইনে ব্যবহার করা হচ্ছে কানাডিয়ান কোম্পানি ব্যানার ফার্মা থেকে তিনবছর আগে কেনা ক্যাপসুল যার মেয়াদ শেষ হবে এবছরের এপ্রিল মাসে। 
প্রশ্ন থেকেই যায় যে এই ক্যাপসুলগুলো মান সম্মত কিনা? এই ক্যাপসুলগুলোকে যথাযথ নিয়মে সংরক্ষন করা হয়েছিল কিনা? অথবা বিভিন্ন জেলায় ওষুধ পাঠানোর আগে যথাযথ নিয়মে মান পরীক্ষা করা হয়েছিল কিনা? যদি না হয়ে থাকে, তাহলে কি ভিটামিন এ-এর জন্য সমস্যা হতে পারেনা। উত্তর অবশ্যই পারে।
২. এবার প্রতিবেশী দেশ ভারতের অলিভ কোম্পানি থেকে ভিটামিন এ ক্যাপসুল আমদানী করা হচ্ছে। এই কথাটা অনেকের জন্য ভ্রু কুঁচকানোর মত ব্যাপার হতে পারে তবে আমার কাছে নয়। কোম্পানি যদি ভালো হয় এবং তারা যদি কম দামে মান সম্মত পণ্য সরবরাহ করতে পারে তাহলে কোম্পানি ভারত না সোমালিয়ার সেটা কোন বিষয় নয়। তবে কথা হল এই কোম্পানির বিরুদ্ধে WHO আপত্তি জানিয়ে স্বাস্থ্য মন্ত্রনালয়কে চিঠি দিয়েছে বলে পত্রিকায় প্রকাশ। এজন্য সরকার এবার পরপর ২ বার এই ক্যাম্পেইনের তারিখ পরিবর্তন করেছে। তারিখ পরিবর্তনের কারণ সরকার পরীক্ষার মাধ্যমে দেখাতে চেয়েছে যে অলিভ কোম্পানির সরবরাহ করা ক্যাপসুল নিরাপদ। অতঃপর WHO এবং বিশ্বব্যাংকের সাথে সরকারের কি ধরনের কথা হয়েছে তা আমরা জানি না। তবে ১২ই মার্চ থেকে সেই ক্যাপসুল দেশের শিশুদেরকে খাওয়ানো হচ্ছে। পত্রিকার খবর অনুযায়ী এই অলিভ হেলথ কেয়ার নামক প্রতিষ্ঠানটি WHO তালিকাভুক্ত কোন ভিটামিন সরবরাহকারী প্রতিষ্ঠান নয়। এর অভিজ্ঞতাও নেই এ ব্যাপারে। বড় কথা এটি ভারতেই নাকি কোন ওষুধ সরবরাহ করে না। তা না হোক, ওষুধ মানসম্মত হলেই হল। কিন্তু সে ব্যাপারেও সরকারের কাছ থেকে সুনির্দিষ্ট কিছু শোনা যাচ্ছে না। 
দেশের শিশুরা দেশের ভবিষ্যত বলে আমাদের সম্মানিত নীতিনির্ধারকরা অনেক বড় বড় কথা বলে থাকেন। তাদের উচিত ছিল এই ব্যাপারটি সামনে আসার সাথে সাথে এই ক্যাম্পেইন বন্ধ করে তদন্ত করা। তদন্তে সত্যতা পাওয়া গেলে ব্যবস্থা নেয়া। না পাওয়া গেলে গুজব সৃষ্টিকারীদের বিরুদ্ধে ব্যবস্থা নেয়া। সরকার কোন কিছুই করেনি। 
ফেসবুকে কিছু পেইজ, কিছু মানুষ শুরু থেকেই বলে আসছেন এটা অপপ্রচার। সমস্যা হল তারা বিষয়টির গুরুত্ব উপলব্ধি না করেই এটাকে সরলীকরণ করে ফেলেছেন এবং রাজনৈতিক প্রপাগান্ডা বলে মত প্রকাশ করেছেন। কিন্তু এখন যখন বিভিন্ন জায়গা থেকে সত্যি সত্যি অসুস্থ্য হবার খবর আসছে তখন তারা চুপ করে আছেন। সবকিছুর মধ্যে রাজনীতি বা সব বিষয়ে দুইদলে বিভক্ত হয়ে যাবার এই মানসিকতা পরিবর্তিত না হলে আমাদের সামনের ভবিষ্যত খুব একটা উজ্জ্বল দেখা যাচ্ছে না।
পরিশেষে এটুকু জানাতে চাচ্ছি যে, ভিটামিন এ ক্যাপসুল খেয়ে অসুস্থ্য হয়ে পরা কোন শিশুর খোঁজ যদি কেউ জেনে থাকেন তাহলে সেই শিশুর পরিবারকে আশ্বস্ত করুন যে, এর ফলে দীর্ঘস্থায়ী ক্ষতি হবার সম্ভাবনা খুব কম।  
তথ্যসুত্রঃ
১. প্রথম আলোর লিংকঃ 
http://www.prothom-alo.com/detail/date/2013-03-16/news/336870
২. http://manobkantha.com/2013/03/09/111134.html
৩. Pseudomotor cerebri: http://www.ncbi.nlm.nih.gov/pubmedhealth/PMH0001391/
http://en.wikipedia.org/wiki/Idiopathic_intracranial_hypertension
৪. এলবেনডাজল সম্পর্কেঃ http://www.drugs.com/mtm/albendazole.html
আলোকিত-মন


বাংলাদেশ টেলিভিশন - ৩য় ও শেষ পর্ব 



যান্ত্রিক গোলযোগের কারনে প্রচারে বিঘ্ন ঘটায় আমরা আন্তরিক ভাবে দুঃখিত , অনুগ্রহ পূর্বক অপেক্ষা করুন। 
-- টিভির স্ক্রীনে প্রায়ই এই লেখাটা ভেসে উঠতো এক সময়, আমারো সেই একই অবস্থা , সিরিজ লিখতে গিয়ে কিছু গোলযোগের কারনে পরের পর্ব আসতে তাই দেরী হলো। 
বিটিভি নিয়ে লিখতে গেলে এখন দেখি যে একটা বই বের করার মত অবস্থা - আমি কেমন বিটিভি দেখেছি অথবা আমার দেখা বিটিভি - এরকম নাম নিয়ে। এত কিছু যে দেখেছি বিটিভি তে, এত স্মৃতি জড়িয়ে রয়েছে বিটিভি নিয়ে - তা অল্প কয়েক পোষ্টে লিখলে সম্পূর্ণ হবে না। 
বিটিভির অন্যতম জনপ্রিয় অনুষ্ঠান ছিল - ছায়াছন্দ। নানান সময়ে নানান উপস্থাপণার মাধ্যমে ছায়াছন্দ প্রচারিত হতো টিভিতে। এক সময় সাদা কালো সিনেমার গান নিয়েই প্রচারিত হতো - সেই পাকিস্তান আমলের সিনেমার গান - নায়িকাদের চোখ পিট পিট করে ঘাড় ঘুরিয়ে তাকিয়ে , গাছের গোড়ায় গিয়ে দাঁড়িয়ে কিংবা আঁচলে আঙ্গুল পেচিয়ে পেচিয়ে গান আর পিছনে নায়ক সাহেব হাত ছুঁড়তে ছুড়তে গাইতে গাইতে আসতো, কাছে এলেই নায়িকা সাহেবান লজ্জায় আরো দ্বিগুন ভাবে চোখ পিট পিট করে আরেকটু সামনে গিয়ে দাঁড়াতেন। 
ছায়াছন্দ নিয়ে লিখতে গিয়ে একজনের লেখা কোট না করেই পারলাম না - 
"ছায়াছন্দের প্রযোজকের বিবর্তনবাদ সম্পর্কিত ধারণা প্রশংসনীয়। শুরুর দিকের গানগুলো হবে সাদাকালো। একটু নির্দোষ টাইপ। "পথে পথে দিলাম ছড়াইয়া রে", "এই পৃথিবীর বুকে কত ফুল ফোটে আর ঝরে" ইত্যাদি।পরবর্তী ধাপে আসবে সাদাকালো যুগেরই হাল্কা রোম্যান্টিক কিছু। "আয়নাতে ঐ মুখ দেখবে যখন", মোটা টানা কাজল আর পরচুলার ডাব-খোঁপার শবনম, সঙ্গে রাজ্জাক।
তদানীন্তন দুর্দান্ত রূপসী ববিতা আসবে একটু ইয়ে অ্যাপিল নিয়ে বিপজ্জনক কাটের স্লিভলেস ব্লাউজ আর সি-থ্রু শিফন শাড়িতে, বিশাল সিঁড়ির রেলিঙে মূর্তির ভঙ্গিতে হাত রেখে পা জড়িয়ে জড়িয়ে নামবে। উদাহরণ, "গানেরই খাতায় স্বরলিপি লিখে"।
এরপর শিশুচরিত্রের লিপে গান। অবধারিতভাবে পূর্ণবয়ষ্ক কোন মহিলা কণ্ঠশিল্পীর গাওয়া (তখন খুদে গানরাজ ছিল না বলেই হয়তো)। "বাবা বলে গেল আর কোনদিন গান কোরোনা", "আমাদের দেশটা স্বপ্নপুরী" অথবা "আমাদের পতাকা আমাদের মান সত্য সুন্দর বিজয় নিশান"। কোন কোন গানের মাঝখানে "হেই, হেই" জাতীয় শব্দের চাবুক চলবে। এই জোশের সাথে সাথে দেশাত্মবোধক একটা গানও হয়ে যাবে, যেটা জহির রায়হানের "জীবন থেকে নেয়া"রও হতে পারে, আবার কাজী হায়াতের "দেশপ্রেমিক" কলেজছাত্র মান্নারও হতে পারে (কোন্ সরকার ক্ষমতায় আছে তার উপর নির্ভর করবে)।
পারিবারিক গান থাকবে কিছু। এইখানে সন্তানসহ শাবানা-আলমগীর (সন্তানের সংখ্যা এক থেকে পাঁচ পর্যন্ত হতে পারে) উপস্থিত হওয়ার সম্ভাবনা বেশী। গানের শুরুর দিকে শাবানা অবধারিতভাবে আলমগীরের পা ধরবে, তারপর কিছুক্ষণের মধ্যে বাচ্চার জন্ম হয়ে সে বড়ও হতে থাকবে। কানামাছি খেলার ছলে স্লোমোশনে দৌড়াদৌড়ি হবে, একফাঁকে আলমগীর ছেলের চোখে হাতচাপা দিয়ে শাবানার কপালে একটা চুমু দিয়ে বসবে । 
আরেক ধরণের পারিবারিক গান (!) থাকবে একটা, যাকে জন্মদিন- সঙ্গীত বলাই শ্রেয়। জরি, কাগজের শিকল আর বেলুন দিয়ে সাজানো হার্ডবোর্ডের ড্রয়িংরুম। নায়িকার বাবামা, তাদের ধনী বন্ধু-বন্ধুপত্নী এরা বসবে সোফায়। আর বাকী মেহমান হিসেবে কিছু এক্সট্রা লোকজন সারবেঁধে ড্রিংকসের গ্লাস হাতে মূর্তির মতো দাঁড়িয়ে থাকবে। একটা বিশাল গ্র্যান্ডপিয়ানো থাকবে একপাশে; যেটার রিডের উপর নায়িকা দুইহাতের দশ আঙ্গুল দিয়ে নির্বিচারে থাপড়াথাপড়ি করবে । গানের মিউজিক অ্যারেঞ্জমেন্টে পিয়ানোর কোন নিশানা নিশ্চিতভাবেই পাওয়া যাবেনা। নায়িকার বাবামাসহ মুরুব্বীরা (মুস্তাফা, খলিল, আনোয়ারা, শর্মিলী বা ডলি জহুর) সন্তানের সঙ্গীত প্রতিভায় বেসম্ভব রকমের মুগ্ধ-- এইরকম একটা ভঙ্গিতে পুরো গান জুড়ে ভেটকিরত অবস্থাতে থাকবেন। এই ধরণের গানে নায়িকার পরনে থাকবে নেটের কুচিঅলা ফ্রক, মাথায় আউলাঝাউলা কিছু পাখির পালক। গানের মাঝখানে তার বড়ভাই (ছবির মূল হিরো) কপালের ব্যান্ড থেকে শুরু করে চিপা শার্টপ্যান্ট, পায়ের জুতা পর্যন্ত মেরুন রঙে ম্যাচ করে কানেকশনবিহীন এক ইলেকট্রিক গিটার নিয়ে লাফ দিয়ে ঢুকবে। ভাইবোনে মিলে লম্ফঝম্প সহকারে নৃত্যগীত পরিবেশন করবে। আর দ্বিতীয় নায়ক (নায়িকার ধনী আংকেল-আন্টির পুত্র, বেবিটেক্সি-চালক-নায়কের কাছে আল্টিমেইটলি যার বেইল থাকার কথা না) এককোণায় দাঁড়িয়ে চামে কিছু দৃশ্য কল্পনা করে নেবে" - নুশেরা
- এরকমই ছিল সেই ছায়াছন্দ। 
বিটিভির ধারাবাহিক নাটকের মধ্যে সংশপ্তক নাটক নিয়ে কিছু না লিখলে মনে হয় সেটা খুবই অন্যায় হয়ে যাবে । 
প্রিন্স অব বাকুলিয়ার সেই ছোট ছেলেটিকে আজও চোখে ভাসে , চরিত্রের সাথে যেন পুরো মিশে গিয়েছিল তার চেহারা, অভিব্যক্তি, - এক কথায় সব কিছু। সেই সাথে কান কাটা রমজান, হুরমতি কিংবা রাবু চরিত্র - এক কথায় অসাধারন। যদিও বইয়ের সাথে মিলাতে গেলে পাঠক কে কিছুটা হোঁচট খেতে হবে , তারপরেও বিটিভির সেরা নির্মান ছিল এই নাটক। নাটকের একটি ডায়লোগ এখনও মনে আছে - অভিনেতা খলিল বলেছিল - ''বাঘ হয়ে জন্মেছি, বাঘ হয়ে মরবো, বেড়াল হয়ে নয়, কুকুর হয়ে নয়"।
যদি কিছু মনে না করেন - ফজলে লোহানীর অনবদ্য উপস্থাপণায় ছিল অসাধারন একটি ম্যাগাজিন অনুষ্ঠান। এখনকার জনপ্রিয় অনুষ্ঠানের হানিফ সংকেতের হাতে খড়ি ছিল সেই যদি কিছু মনে না করেন - দিয়েই। দুঃখজনক , ইত্যাদি সময়ের সাথে সাথে আপগ্রেড হয় নাই, একই ধাঁচের, একই রকম অনুষ্ঠান এখন বিরক্তিকর লাগে। যদি কিছু মনে না করেনের "কইঞ্চেন দেখি" এর লালু ভাইয়ের কথা এখনও স্পষ্ট মনে আছে, আরেকজন ছিল, নাম টা এই মুহুর্তে মনে আসছে না। মনে আছে তখন ফজলে লোহানী পদ্মার উপর দাঁড়িয়ে রিপোর্টিং করেছিলেন প্রমত্তা পদ্মার শুকিয়ে যাওয়া নিয়ে , পদ্মায় আরো অনেক পানি গড়িয়েছে কিন্তু পদ্মা দিন দিন আরো শীর্ণ হয়েছে, রুগ্ন হয়েছে - আর তা আমাদের চোখের সামনেই। 
বিটিভির কল্যানে নামকরা সব ইংলিশ সিনেমা দেখা হয়েছিল সেই সময়। মুভি অব দ্যা উইকে সব বিখ্যাত বিখ্যাত ছবি দেখানো হতো - আগের পর্বেই এটা নিয়ে আলোচনা হয়ে গেছে তাই আজ আর কিছু লিখলাম না। 
বিটিভির বিশ্বনাটক ছিল অসাধারন, শুধু সাঈদ আহমেদ এর উপস্থাপণাটুকু বাদ দিলে। 
বিটিভির ইংলিশ সিরিয়াল গুলো নিয়েও বেশ আলোচনা হয়ে গেছে , তাই এটা নিয়েও আর লিখলাম না। আমার দেখা বিটিভির শেষ ইংলিশ  সিরিয়াল ছিল - হারকিউলিস। এরপর আর বিটিভি দেখা হয়নাই সেই ভাবে, এখন এত চ্যানেল তাই টিভিই দেখা হয় না। 
বিটিভির বিরক্তিকর অনুষ্ঠানগুলোর মধ্যে নতুন শিল্পীদের দিয়ে হার্ডবোর্ডের সেটের মধ্যে গাওয়ানো গান ছিল বিরক্তিকর, নাচের অনুষ্টান - নৃত্যের তালে তালে, রাগ সঙ্গীতের অনুষ্ঠান।  আর তখনকার মত এখনো বিটিভির সংবাদ তার জঘন্যতার রেকর্ড ধরে রেখেছে। 
বিটিভির বিজ্ঞাপণ নিয়েও আলোচনা হয়ে গেছে আগে। সবাই মিলে আলোচনা করে  সিরিজটার আকার ছোট করে দিয়েছেন, না হলে বিশাল এক সিরিজ  হতো, এটা নিশ্চিত। 
এই জন্য সকলকে আমার পক্ষ থেকে ধন্যবাদ ।  
আগের পর্ব সমূহঃ
http://www.sachalayatan.com/guest_writer/32127
http://www.sachalayatan.com/guest_writer/32090 
সাঈদ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%73%61%79%65%65%64%5f%72%61%69%68%61%6e%40%68%6f%74%6d%61%69%6c%2e%63%6f%6d%22%3e%73%61%79%65%65%64%5f%72%61%69%68%61%6e%40%68%6f%74%6d%61%69%6c%2e%63%6f%6d%3c%2f%61%3e%27%29%3b'))


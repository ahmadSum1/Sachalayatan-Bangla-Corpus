মেঘরাজাদের রাজকীয় সভা



আমরা যারা বেয়ারিং চাকা চালিয়ে
পাহাড়ের নৈঃশব্দ্য গ্রামে ছুটে যেতাম,
চুড়া থেকে আঁধার নিচে নামার আগেই
পাহাড়দের চুপচাপ ঘুম পাড়িয়ে ফিরতাম
ভেজা-ভেজা রোমাঞ্চ আর হাওয়াই মিঠাই নিয়ে,
অতঃপর যুগযুগ ধরে নীরব কোলাহলের সাথে
মৃত্তিকার পাঁজর উপচে পড়ত সেই রোমাঞ্চ,
জিহ্বা গাঢ় গোলাপি না হওয়ার আগ পর্যন্ত
চলত হাওয়াই মিঠাই উৎসব।
সে-ই আমরাই নিমন্ত্রিত ছিলাম না
মেঘরাজদের রাজকীয় সভায়।
গ্রাম্য বুনোহাঁসদের পুঁথি পাঠ শুনে শুনে
আমাদের গ্রাম কাটিয়ে দিত চৈত্রমাস,
কচু ক্ষেত থেকে বেরিয়ে এসে গেঁয়ো ব্যাঙদল
আমাদের ফ্যালফ্যাল চাওনিতে নাচানাচি করত
সুরে সুরে বৃষ্টি ভিক্ষা চাইত মেঘরাজাদের কাছে।
পাশাপাশি পড়ে থাকত চৈত্রমাসের দীর্ঘশ্বাস
বেয়ারিং চাকা এবং পাহাড়ের নৈঃশব্দ্য গ্রাম।
-------------------------------
মাসুম আহমদ


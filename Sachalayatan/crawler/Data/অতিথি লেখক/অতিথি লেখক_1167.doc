একজন বিশ্বজিৎ 



প্রথমে খবরটা শুধু শুনেছিলাম, দেখা হয় নাই তখনো। শোনা আর দেখার মধ্যে যে একটা বিশাল পার্থক্য আছে সেটা বুঝলাম দেখার পর। সামনা সামনি দেখলে কেমন লাগতো সেটা ভেবে রীতিমতো ভয় পাচ্ছি। হ্যাঁ, আমি বিশ্বজিতের কথা বলছি। যখন এ লেখা লিখছি তখন থেকে ঠিক ২৪ ঘণ্টা আগেও সে বেচে ছিলো। তার চোখে স্বপ্ন ছিলো, তার জীবনকে নিয়ে পরিকল্পনা ছিলো। হোকনা সে একজন দর্জির দোকানী, তাই বলে আপনার আমার চেয়ে কোনো অংশেই এগুলো কম ছিলোনা। আর এর সবগুলোই বাইশটি বছরে তিল তিল করে গড়ে তোলা।

যারা তাকে কোপালো, কতক্ষন লেগেছিলো কোপাতে? ৫ মিনিট, ১০ মিনিট ? ছবিটা দেখে চমকে উঠেছিলাম। বাচার আকুতি বুঝি এমনই হয়। ভিডিওটা হয়তো দেখা হতোনা, ফেছবুকে এক বন্ধু ট্যাগ করায় দেখতে হোলো। অনেকক্ষণ বাকরুদ্ধ হয়েছিলাম, এমন ভয়াবহতা আর কখনো দেখেছি বলে মনে পড়লো না। রাতের ঘুমটাও ঠিক মতো হলোনা। বার বার দৃশ্যটা চোখের সামনে চলে আসছিলো। এ দৃশ্য কি ভোলার? 
বিশ্বজিতের অবস্থানে আমিও থাকতে পারতাম, সেটা খুব অস্বাভাবিক হতোনা মোটেই। জগন্নাথ বিশ্ববিদ্যালয়ে কিছুদিন পড়ার সুবাদে ওই এলাকাটা মোটেই অপরিচিত না আমার। এমনকি দোতলায় যে ডেন্টাল চেম্বারে আশ্রয় নিয়েছিলো বিশ্বজিৎ সেটির কোনো একটিতে বছর কুড়ি আগে দাঁতও দেখিয়ে ছিলাম এক ডাক্তারকে। জায়গাটা আমার চেনা, তাই ভাবছিলাম বিশ্বজিতের অবস্থানে আমিও থাকতে পারতাম। 
বিশ্বজিতের একটাই ভুল, খুব ছোট্ট ভুল, ভুল জায়গায় ভুল সময়ে অবস্থান। শুধুমাত্র অজানা এই ভুলেই কিছু বুঝে উঠার আগেই রক্তাক্ত হোলো সে। কাল বিকেলে বিএনপির ভারপ্রাপ্ত সভাপতিকে টিভিতে বলতে শুনলাম, তিনি যারা আজকের অবরোধে দাঙ্গা হাঙ্গামার কারনে মারা গেছেন তাদের পরিবারের প্রতি সহানুভুতি কামনা করছেন ( যদিও তার বলার ভঙ্গিমায় বা মুখশ্রীতে তার লেশমাত্র দেখলাম না ), তাদের রুহের মাগফিরাত কামনা করছেন। ভাবছিলাম, এই মুখস্থ করা বুলি আউরানো সান্ত্বনার বানী সদ্য ছেলেহারা এক মায়ের জন্য কতখানি সান্ত্বনার। কল্পনায় মায়ের সামনে ভারপ্রাপ্তকে দাড় করিয়ে দিলাম। জানিনা ভারপ্রাপ্তের জন্য সেটা কতখানি সুখকর হবে, তবে সত্যি সত্যি এমনটা করতে পারলে একটু ভালো লাগতো। তাতে হয়তো ভারপ্রাপ্তরা কিছুটা বুঝতে পারতো এই ধরনের ভাঁড়ামোর মানে। 
যারা এই জঘন্য কাজটা করলো, তাদেরও নিশ্চয়ই বাবা মা ভাই বোন আছে, আত্মীয় স্বজন আছে। পত্রিকায় প্রথম পাতায় ছবিতো বেরোলো আজ। তাদের কেমন লাগবে? সেই মা'দের কেমন লাগবে? সেই মা'রা কি পারেনা তাদের এই কুলাঙ্গার ছেলেগুলোকে ধরিয়ে দিতে ? নাইলে এই কুলাঙ্গার গুলোকে জন্ম দেয়ার অপরাধবোধতো তাকেও কুরে কুরে খাবার কথা। আমাদের জননেত্রী কি পারেনা এই ছেলেগুলোকে আইনের আওতায় আনতে নির্দেশ দিতে, যেহেতু অভিযোগ এসেছে যে ছেলেগুলো তার দলেরই লোক। আমাদের বিরোধীদলের নেত্রী কি পারেননা বিশ্বজিতের মায়ের কাছে গিয়ে একটু ক্ষমা চাইতে, যেহেতু তাদের দেয়া অবরোধের কারনেই এই মায়ের বুকটি খালি হোলো। ছাত্রলীগ কি পারেনা এই কুলাঙ্গারকে খুজে বের করে আইনের হাতে সোপর্দ করতে? 
এগুলোই সভ্য মানুষের লক্ষন, সভ্য মানুষের অনুভূতি। যতক্ষণনা আমরা এরকম কিছু দেখছি বা অনুভব করছি ততক্ষন আমরা নিজেদের সভ্য বলে দাবী করতে পারিনা। ততক্ষন পর্যন্ত জননেত্রি পারেননা নিজেকে সভ্য দাবী করতে। বিরোধীদলীয় নেত্রী পারেননা নিজেকে সভ্য দাবী করতে। আওয়ামী লীগ বা বিএনপি পারবেনা নিজেদেরকে সভ্য বলে দাবী করতে। একই কারনে আমরা, এই জনগণও পারবোনা নিজেদের সভ্য বলে দাবী করতে। বিশ্বজিতের মায়ের কাছে অসভ্য হয়েই থাকবো আমরা সারাজীবন।
ম্যাক্স ইথার


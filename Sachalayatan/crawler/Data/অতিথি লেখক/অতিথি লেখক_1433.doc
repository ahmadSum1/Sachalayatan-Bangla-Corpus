স্মৃতিচারণ: বার্সিলোনা, রোনাল্দিনহো, পেপ গোয়ার্দিওলা



খবরটা অনেক জায়গাতেই চাউর হয়ে গেছে--পেপ গোয়ার্দিওলা আর বার্সিলোনা ফুটবল দলের কোচ থাকছেননা। আর কিছুদিনের মধ্যেই এই মৌসুম শেষ হবে, আর তার সাথেই বিদায় নেবেন এই কোচ। বার্সা যথাসাধ্য চেষ্টা করছে তার মন ফেরানোর, তবে তার না থাকাটা এখন প্রায় শতভাগ নিশ্চিত।
খবরটা অনেক জায়গাতেই চাউর হয়ে গেছে--পেপ গোয়ার্দিওলা আর বার্সিলোনা ফুটবল দলের কোচ থাকছেননা। আর কিছুদিনের মধ্যেই এই মৌসুম শেষ হবে, আর তার সাথেই বিদায় নেবেন এই কোচ। বার্সা যথাসাধ্য চেষ্টা করছে তার মন ফেরানোর, তবে তার না থাকাটা এখন প্রায় শতভাগ নিশ্চিত।


আমি আদতে ব্রাজিল আর ম্যানচেস্টার ইউনাইটেডের ভক্ত, এদের খেলা নিয়মিত ফলো করি আজ প্রায় ১২/১৩ বছর হলো। প্রায় ৮/১০ বছর আগে,  ব্রাজিল ভক্তিটা গিয়া গড়ায় রিভালদো/রোনাল্দিনহো ভক্তিতে, (তখন তারা সবে ওয়ার্ল্ডকাপ জিতেছেন) আর সেটা গিয়ে গড়ায় স্বভাবতই বার্সা ভক্তিতে (ব্রাজিলের এই ২ খেলোয়াড়ই ছিলেন তাদের সময়ের বার্সা টিমের প্রাণ ভোমরা) । তখন রিভালদো বার্সার হয়ে মাঠ দাপিয়েছেন বেশ কবছর, তার কিছু পরেই রোনাল্দিনহো  বার্সাতে যোগ দিয়েছেন, বার্সাও খুব চেষ্টা করছে তাদের হারানো গৌরব ফিরে পেতে। তখন থেকেই বার্সার খেলা দেখতে শুরু করি আরো ভালোভাবে।

বার্সায় যোগ দিয়েই রোনাল্দিনহো একটা কথা বলেছিলেন, যেটা আমার অনেকদিন মনে থাকবে। "বার্সায় যে বিশ্বের সেরা খেলোয়াড়রা লুকিয়ে আছেন, এটা আগে বুঝিনি। যেমন ধরেন, এখানে একজন খেলোয়াড় আছে, টেকনিকে যিনি একেবারেই বিশ্বসেরা। তার নাম ইনিয়েস্তা।" পাঠক, এটা কিন্তু প্রায় ৮ বছর আগের কথা, ইনিয়েস্তা যে আক্ষরিক অর্থেই বিশ্বজয় করবেন একসময়, সেটা খুব বেশী লোক ভাবেনি। আমিও ইনিয়েস্তাকে তেমন চিনতামনা, তাই কথাতে খুব অবাকই হয়েছিলাম তখন 

এরপর দেখলাম রোনাল্দিনহোর সেই অসাধারণ, অসাধারণ তিনটি বছর, তার খেলা দেশে মাঝে মাঝে মনে হত, খেলা দেখছি, না কালা জাদু দেখছি! এত অবিশ্বাস্য সব টেকনিক, একেবারে নিখুঁত সব পাস, চোখ ধাঁধাঁনো ড্রিবলিং--একেবারে হা করে দেখার মত। আর সবচেয়ে মজার ব্যাপারটা ছিল তার সেই উঁচু দাঁতের দেঁতো হাসি। প্রায়ই দেখা যেত,  অসম্ভব কোনো একটা টেকনিক খেলতে গিয়ে ব্যার্থ হওয়ার পর তার সেই ট্রেডমার্ক বোকা বোকা হাসি। ভাবটা যেন "এহ, আরেকটু হলেই হয়ে গেসিলো, হে হে হে হে..."  খেলোয়াড় হিসাবে মেসি তার থেকে বেশ কিছুটা এগিয়ে, কিন্তু রোনাল্দিনহো আমার ফুটবলে প্রথম গাঢ় প্রেম--ফুটবল আর আনন্দ যে সমার্থক, সেটা তার কাছেই প্রথম জেনেছিলাম, এবং জানি, তিনি নিজেও সেটা অনুভব করতেন।



রিয়াল মাদ্রিদের সাথে তার একটা খেলার কথা খুব মনে পড়ে, মাদ্রিদেরই মাঠে। ফর্মের তুঙ্গে থাকা রোনাল্দিনহো রিয়ালকে নিয়ে এমনই ছেলেখেলা শুরু করেন , যে  তার ২য় গোলের পর স্তম্ভিত মাদ্রিদের দর্শকদের অনেকেই তার এই গোলকে হাততালি দিয়ে অভিনন্দন জানান। বার্সার কাউকে অভিনন্দন জানানোর এরকম ঘটনা মাদ্রিদের মাঠে খুব বেশী ঘটেনি।    

৪/৫ বছর পর রোনাল্দিনহোর সেই ফর্ম পড়ে গেলো, সাথে তাদের কোচ রাইকার্ডের সময়ও ফুরিয়ে এল।  এরপরই এলো সেই বোমা ঘোষণা। বার্সা মূল দলের হাল ধরবেন বার্সা "বি" টিমের কোচ। নামটা শোনা শোনা মনে হলেও উইকি ঘাঁটতে হলো  তার আসল পরিচয় জানার জন্য।  মনে মনে বুঝে নিলাম, এটা আসলে সাময়িক একটা ব্যাবস্থা,  মৌসুমের শেষেই তিনি বিদায় নেবেন, যোগ্য কোনো কোচের হাতে দলের দায়িত্ব তুলে দিয়ে। অনেক দলই তাই করে। বর্তমানে চেলসির কথাই ধরুন, ডি ম্যাটিও যতই ভাল করুন, তার আয়ু এই মৌসুমের পরেই শেষ।

কিন্তু বার্সার সেই বি টিম কোচ, পেপ গোয়ার্দিওলা,  যিনি খেলোয়াড়ি জীবনে ছিলেন বার্সার ড্রিম টিমের(ইয়োহান ক্রুইফের দল, সে আরেক বিশাল গল্প) সদস্য, তিনি হাতের কাছে পেলেন একেবারে হিরার টুকরা একটা খেলোয়াড়কে, যার দ্যুতি তখন বিশ্বের চোখ ধাঁধিঁয়ে দিতে প্রস্তুত, আর সাথে রয়েছে তাদের লা মাসিয়া একাডেমির আরো কিছু  অসামান্য খেলোয়াড়। বাকি কাহিনীটা ইতিহাস। 

একটু একটু করে গড়ে তোলা একাডেমির খেলোয়াড়রা আর তাদের সামগ্রিক ফুটবল দর্শন যে বিশ্বের সবচেয়ে দামী খেলোয়াড়দের সবচেয়ে দামী টিমকেও হেলায় হারিয়ে দিতে পারে, আর জয় করতে পারে অগুন্তি দর্শকের হৃদয়, সেটা তো সবারই দেখা। "টিকি টাকা" ফুটবলের জোয়ারে ওয়ার্ল্ডকাপ পর্যন্ত ভেসে গেল, যে স্পেন টিমকে সবাই ধরে নিত যে কোনোদিনও ওয়ার্ল্ডকাপ জিততে পারবেনা, কারণ তারা আসলে এক দেশের ভেতরে দুটি দেশ। সেই অসম্ভবও যে সম্ভব হলো, তার মূলেও সেই ক্যাটালান "টিকি টাকা" ফুটবল। 

পেপ গোয়ার্দিওলার বিদায়ের পরে কে কোচ হবেন, সেটা নিয়ে ধুন্দুমার আলোচনা শুরু হবে শীঘ্রই। হাজার হোক, এই জেনরেশনের সবচেয়ে ভাল ফুটবল দল বলে কথা। তবে এইবার আর অপরিচিত কেউ হলেও খুব অবাক হবোনা, আগের মত। শুধু একটাই প্রার্থনা, বার্সা যেন তার খেলা দিয়ে আমাদের আনন্দ জুগিয়ে যায় আরো অনেক অনেক বছর। 

বেঁচে থাকুক ফুটবল।

--দিফিও
Restricted: মডু

eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%66%75%72%69%6f%75%73%66%69%76%65%2e%66%35%40%67%6d%61%69%6c%2e%63%6f%6d%22%3e%66%75%72%69%6f%75%73%66%69%76%65%2e%66%35%40%67%6d%61%69%6c%2e%63%6f%6d%3c%2f%61%3e%27%29%3b'))



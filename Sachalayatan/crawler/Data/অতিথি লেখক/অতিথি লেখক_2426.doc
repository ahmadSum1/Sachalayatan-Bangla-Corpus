ব্রাজিলে ফাইনম্যান -৩: যেখানে ব্রাজিল-বাংলাদেশ মিলেছে বেশ!



[আগ্রহীদের জন্যে আগের দুটি পর্বের সংযোগ (ব্রাজিলে ফাইনম্যান-১ ও ২), তবে সেগুলো পড়া না পড়া থাকলেও এ পর্বের রসাস্বাদনে ব্যাঘাত ঘটবে না বোধ করি।]
ডিসক্লেইমার: রচনাটি খই ভাজার আনন্দে অনুবাদিত, ফলে ফাইনম্যানের মচমচে লেখাটির (সিওরলি ইউ আর জোকিং, মি. ফাইনম্যান) চতুর্বর্গের ফিল্টারে পরিস্রুত হয়ে সেই ফাইন স্বাদ হারানোর সমধিক সম্ভাবনা বিদ্যমান, এই সতর্কবার্তা জানিয়ে ব্রাজিলে ফাইনম্যানের কিচ্ছার সমাপ্তিসূচক পর্ব সূচনা করছি।
শিক্ষাবর্ষের শেষে ছাত্ররা আমাকে ব্রাজিলে শিক্ষকতার অভিজ্ঞতা বর্ণনা করে বক্তব্য প্রদানের অনুরোধ করল। ঐ বক্তৃতানুষ্ঠানে কেবল ছাত্ররাই থাকবে না, বরং শিক্ষক ও সরকারী কর্মকর্তারাও উপস্থিত থাকবেন। আমি তাদের বললাম আমায় মত প্রকাশের স্বাধীনতা দিলে তবেই বক্তৃতা করতে পারি, নইলে নয়। ছাত্ররা বলল, “নিশ্চয়ই স্যার। আপনি মন খুলে কথা বলবেন।”
তো আমি বক্তৃতা করতে গেলাম, সাথে করে নিয়ে গেলাম কলেজের প্রথম বর্ষের প্রাথমিক পদার্থবিজ্ঞানের পাঠ্যপুস্তকটি। ব্রাজিলীয়রা বইটিকে বিশেষ রকমের ভালো মনে করত, কারণ এতে বিভিন্ন রকমের টাইপফেস ব্যবহৃত হয়েছিল—গাঢ় কালো অক্ষরে গুরুত্বপূর্ণ জিনিসগুলো লেখা হয়েছিল, আর হালকা অক্ষরে কম গুরুত্বপূর্ণ বিষয়াদি ইত্যাদি।
আমার হাতে বইটি দেখে একজন বলল, “আপনি নিশ্চয় এই বইয়ের সমালোচনা করতে যাচ্ছেন না, নাকি? বইয়ের লেখক সভাস্থলে উপস্থিত আছেন আর আমরা সবাই বইটিকে আদর্শ পাঠ্যপুস্তক হিসেবে বিবেচনা করি।”
“কিন্তু তোমরা প্রতিজ্ঞাবদ্ধ হয়েছিলে যে আমি স্বাধীনভাবে কথা বলতে পারব।”
লেকচার হলে তিল ঠাঁই আর নাহি রে অবস্থা। বিজ্ঞানকে প্রকৃতির আচরণ অনুধাবনের মাধ্যম আখ্যা দিয়ে আমি বক্তব্য শুরু করলাম। তারপর দর্শকদের উদ্দেশ্যে প্রশ্ন করলাম, “বিজ্ঞান শিক্ষার গুরুত্ব কী? উত্তরটা অবশ্য আমরা সবাই জানি। বিজ্ঞান চর্চা ব্যতীত কোন জাতি সভ্যতার শিখরে আরোহণ করতে পারে না.....ভদর ভদর ভদর।” দর্শক সারির সবাই ঘন ঘন শিরশ্চালন করে আমার কথার সাথে ঐক্যমত পোষণ করছিল, আমি তাদের চিন্তাভাবনার ধরণটা খুব ভালোভাবেই পড়তে পেরেছিলাম।
তারপর পরই আমি বললাম, “আর এভাবে চিন্তা করাটা নেহায়েতই বেয়াকুফি, কারণ কেন আমরা অহেতুক অন্যান্য দেশের সাথে তাল মিলিয়ে চলতে চাইব? এর জন্যে অবশ্যই যথোপযুক্ত কারণ থাকতে হবে, অন্যান্য দেশকে অন্ধের মত অনুসরণ করাটা তো কাজের কথা নয়।” এরপর আমি বিজ্ঞানের প্রয়োজনীয়তা আর মানবজাতির উন্নয়নে এর ভূমিকা নিয়ে আরও কিছুক্ষণ ত্যানা পেচিয়ে শ্রোতাদের কিঞ্চিত বিরক্ত করলাম।
অবশেষ আমি ঘোষণা দিলাম, “আমার আজকের বক্তৃতার প্রকৃত উদ্দেশ্য এটা দেখানো যে ব্রাজিলে প্রকৃতপক্ষে বিজ্ঞানের কিছুই শেখানো হয় না!”
উপস্থিত লোকজন এবার নড়েচড়ে বসল - স্তম্ভিত, ভাবছে, “বলিস কীরে গোলাম হোসেন! বিজ্ঞান শেখানো হয় না মানে? দিনরাত এত এত ক্লাসে তাহলে হচ্ছেটা কী!”
তো আমি তাদের ব্যাপারটা বুঝিয়ে বললাম। আমি যখন ব্রাজিলে আসি তখন যে ব্যাপারটা আমাকে মুগ্ধ করেছিল তা হচ্ছে প্রাইমারি স্কুলের ছেলেমেয়েদের বইয়ের দোকানে হুমড়ি খেয়ে পদার্থবিজ্ঞানের বই কেনার দৃশ্য। ব্রাজিলের এত বাচ্চাকাচ্চা পদার্থবিজ্ঞান শিখছে আর আমেরিকার ছেলেমেয়েদের চেয়ে বহু আগে তা শুরু করছে, কিন্তু কেন ব্রাজিলে পদার্থবিজ্ঞানীর এত সংকট? এত এত ছেলেমেয়ে কঠোর পরিশ্রম করছে, কিন্তু ফলাফল লবডঙ্কা!
আমি তাদের এক গ্রিক পন্ডিতের গল্প শোনালাম, যিনি গ্রিক ভাষা ভালোবাসতেন। তার দেশে খুব বেশি ছেলেমেয়ে গ্রিক শিখতো না, কিন্তু এক ভিনদেশে বেড়াতে গিয়ে তিনি দেখলেন ছেলেবুড়ো সবার মুখে গ্রিক বুলি—এমনকি প্রাইমারি স্কুলের কচিকাঁচারাও গ্রিক কয়। সব দেখে শুনে, প্রীত ও চমৎকৃত হয়ে পন্ডিতমশাই গ্রিকে ডিগ্রিপ্রত্যাশী এক ছাত্রের গ্রিকজ্ঞান বাজিয়ে দেখার দায়িত্ব নিলেন। তিনি ছাত্রটিকে প্রশ্ন করলেন, “সত্য ও সুন্দরের মধ্যে সম্পর্কের ব্যাপারে সক্রেটিসের মতামত কী বলে গেছেন জানো কী?”—ছাত্র লাজওয়াব। ব্যাপারটা বুঝতে পেরে তিনি জিজ্ঞেস করলেন সক্রেটিস প্লেটোকে তৃতীয় সিম্পোজিয়ামে কী বলেছিলেন, আর অমনি ছাত্রটির মুখ একশ ওয়াট বাতির মত জ্বলে উঠল, গড়গড় করে বিশুদ্ধ গ্রিকে সক্রেটিস কী বলেছিলেন তা হুবহু উগড়ে দিল।
সক্রেটিস তৃতীয় সিম্পোজিয়ামে যা বলেছিলেন তাই ছিল আদতে সত্য ও সুন্দরের মধ্যে সম্পর্ক নিয়ে তার মতামত!
এভাবেই গ্রিকজ্ঞানী পন্ডিত ভিনদেশের জনগণের গ্রিক গলাধঃকরণের বিচিত্র চিত্র উদঘাটিত করলেন। সে দেশে ছাত্ররা গ্রিক শেখে প্রথমে বর্ণগুলো চিনে, উচ্চারণ করে, তারপর শেখে শব্দগঠন, তারপর বাক্য ও অতঃপর অনুচ্ছেদ আবৃত্তি করা। তারা শব্দের পর শব্দ শুদ্ধভাবে তেলাওয়াত করতে পটু বটে, সক্রেটিস কী বলেছেন না বলেছেন সকলই তাদের ঠোঁটের আগায়, কিন্তু ঐ গ্রিক কথাগুলো তাদের কাছে অর্থপূর্ণ কিছু নয়। ছাত্রদের কাছে এগুলো কেবলই শেখানো বুলি, এদের যে কোন অর্থ আছে তা তাদের ভাবায় না।
আমি বললাম, “ব্রাজিলের ‘বিজ্ঞানচর্চা'র ব্যাপারটিও আমার কাছে এমনটিই মনে হচ্ছে।” (বিরাট এক ধাক্কা, তাই না?)
আমার সাথে করে নিয়ে আসা পদার্থবিজ্ঞানের বইটি সবার সামনে উঁচিয়ে ধরলাম। “এই বইটিতে কোথাও কোন পরীক্ষামূলক পদ্ধতির ফলাফল লেখা হয় নি, কেবলমাত্র একটি ব্যতিক্রম বাদে, যেখানে বলা হয়েছে একটি বলকে আনত তলে গড়িয়ে দিলে বলটি এক সেকেন্ড, দুই সেকেন্ড, তিন সেকেন্ড ইত্যাদি সময় পর কত দূরত্ব অতিক্রম করবে।” সেখানে আরও বলা হয়েছে যে এ ফলাফলে কিছু ‘ত্রুটি’ আছে, কারণ সংখ্যাগুলো নেয়া হয়েছে পরীক্ষণ হতে প্রাপ্ত তথ্যানুসারে, ফলে সেগুলো তত্ত্বীয় হিসাবের চেয়ে কিছু কম বা বেশি হয়েছে। এমনকি এ কথাও সেখানে আছে যে সঠিক ফলাফলের জন্যে পরীক্ষণ পদ্ধতির ত্রুটি হিসেব করে বাদ দিতে হবে—উত্তম কথা। সমস্যাটা হচ্ছে যখন কেউ এ দূরত্বের মানগুলো ব্যবহার করে ত্বরণ হিসেব করবে, সে এক্কেবারে সঠিক ফলাফল লাভ করবে। কিন্তু একটি বলকে যদি সত্যিই আনত তলে গড়িয়ে দেয়া হয়, তবে গড়াতে হলে তার নিজের জড়তাকে অতিক্রম করতে হয়, এবং যদি সত্যি সত্যি পরীক্ষাটি করা হয়, তবে ফলাফল হয় সঠিক ফলাফলের সাত ভাগের পাঁচ অংশ, কারণ বলটির ঘূর্ণনের জন্যে কিছুটা শক্তি খরচ হয়। তাহলে ব্যাপারটা এই দাঁড়াচ্ছে যে বইটির সবেধন নীলমণি পরীক্ষণের ফলাফলও আসলে 'পরীক্ষিত' কোন ফলাফল নহে। কেউ এমন কোন বল আনত তলে গড়িয়ে দেখেনি, তাহলে তারা কখনোই এ ধরণের ফলাফল পেত না!
“আমি আরো একখানা গিয়ানজাম শনাক্ত করেছি,” আমি বলতে থাকলাম, “বইয়ের পাতা উল্টেপাল্টে যে কোন একটি পাতা খুলে দৈবভাবে একটি বাক্য পড়ে শুনিয়ে আমি আপনাদের দেখিয়ে দিতে পারব যে এটা বিজ্ঞান শেখা নয়, বরং মুখস্থবিদ্যা শেখা।” একথা বলে আমি হলভর্তি দর্শকের উৎসুক চোখের সামনে বইটি উল্টেপাল্টে একটি পৃষ্ঠায় আঙুল ধরে সে বাক্যটি পড়তে আরম্ভ করলাম: “ট্রিবলুমিনিসেনস। ট্রিবলুমিনিসেনস হল ক্রিস্টাল চূর্ণ করার সময় নিঃসৃত আলো।”
আমি বললাম, “শুনলেন? এখানে বিজ্ঞানের কিছুমাত্র কী ছিল? না! এখানে কেবল একটি অজানা পদকে কয়েকটি শব্দের সাহায্যে সজ্ঞায়িত করা হয়েছে, কিন্তু কোন ধরণের ক্রিস্টাল গুঁড়ো করলে এ ধরণের আলো নিঃসরণ করে, কেন করে সে সম্বন্ধে কিছু বলা হয়নি। তবে ছাত্ররা কেমন করে বাড়ি গিয়ে এ পরীক্ষাটি করে দেখবে?”
“কিন্তু এমন যদি হত, ট্রিবলুমিনিসেনস বোঝাতে লেখক লিখতেন ‘এক টুকরা চিনি নিয়ে তা প্লায়ার্স দিয়ে চেপে অন্ধকারে গুঁড়ো করা হলে এক ঝলক নীল আলো দেখা যায়। আরো কিছু কিছু ক্রিস্টালে ক্ষেত্রেও এমনটা ঘটে। তবে এর কারণ এখনো অজানা। এ ঘটনাকেই বলা হয় ট্রিবলুমিনিসেনস।‘ তাহলে কৌতূহলী ছাত্ররা বাড়ি গিয়ে ব্যাপারটা চেষ্টা করে দেখতে পারত। এভাবেই প্রাকৃতিক ঘটনা সম্বন্ধে অভিজ্ঞতা অর্জিত হয়।” এভাবে আমি দৈবচয়নের মাধ্যমে বইটির আরো কয়েকটি পৃষ্ঠা থেকে পড়ে শুনিয়ে সপ্রমাণ করলাম যে ব্রাজিলের বিজ্ঞান বিষয়ক বইগুলোতে ব্যাপক গিয়ানজাম বিদ্যমান।
অবশেষে আমি মন্তব্য করলাম কীভাবে এই পদ্ধতিতে কেউ কিছু শিখতে পারে তা আমার মাথায় আসছে না, যেখানে ছাত্ররা কেবল পরীক্ষা পাশ করতে শেখে এবং চাক্রিক পদ্ধতিতে পরবর্তীতে অন্যদেরও তাই শিখিয়ে ঐতিহ্য সমুন্নত রাখে, ফলে তাদের পক্ষে আর পদার্থবিজ্ঞানের অমৃতসুধার সন্ধানলাভ হয়ে ওঠে না। “তবে মনে হয় আমি ভুল সিদ্ধান্তেই পৌঁছেছি। আমার ক্লাসে দু’জন ছাত্র চমৎকার কৃতিত্ব দেখিয়েছে, এবং আমি একজন পদার্থবিজ্ঞানীকে চিনি যিনি ব্রাজিলেই পড়ালেখা করেছিলেন। তাহলে কিছু কিছু লোক ঠিকই তাদের পথ করে নেন, তা সে যত কঠিনই হোক না কেন।”
আমার বক্তব্য শেষ করলাম। তারপর একটা অপ্রত্যাশিত কান্ড ঘটে গেল। একজন ছাত্র উঠে দাঁড়িয়ে হেঁকে বলল, “জনাব ফাইনম্যান শেষের দিকে যে দু’জন ছাত্রের কথা বলেছিলেন আমি তাদের একজন। আমি ব্রাজিলে পড়ালেখা করিনি; আমি জার্মানিতে বিদ্যাভ্যাস করেছি, ব্রাজিলে এসেছি আমি বেশিদিন নয়।”
অপর ছাত্রটিও একই ধরণের কথা বলল। আর যে অধ্যাপকের নামে আমি সুখ্যাতি করেছিলাম তিনিও পোঁ ধরলেন, “যুদ্ধকালীন সময়ে আমি লেখাপড়া করেছিলাম, যখন সৌভাগ্যবশতঃ বিশ্ববিদ্যালয়ের প্রফেসর সাহেবরা কেউ ছিলেন না, তাই আমি যা কিছু শিখেছি তা নিজের চেষ্টায় বই পড়ে শিখেছি। এ কারণে আমাকে ব্রাজিলের শিক্ষাব্যবস্থার অন্তর্ভুক্ত করা চলে না।” এ ছিল একেবারেই অপ্রত্যাশিত। আমি জানতাম সেখানকার পড়ালেখার পদ্ধতিতে গলদ আছে, কিন্তু একেবারে শতভাগ! ব্যাপারটা হজম করা কঠিন বটে।
________________________________________________
চতুর্বর্গ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%63%68%6f%74%75%72%62%6f%72%67%6f%40%67%6d%61%69%6c%2e%63%6f%6d%22%3e%63%68%6f%74%75%72%62%6f%72%67%6f%40%67%6d%61%69%6c%2e%63%6f%6d%3c%2f%61%3e%27%29%3b'))


বৃষ্টির ছবি



ভুতুম-কথা
আজ বেশ কিছু দিন পর আকাশটাকে মেঘলা দেখছি, ভালো লাগছে। বৃষ্টি নিয়ে আমাদের উপমহাদেশের মানুষদের একটা অনন্য মোহমুগ্ধতা আছে। মনে হয় এর উৎস আমাদের কৃষিনির্ভর অতীতে; এই শহুরে সভ্যতা এখনো বৃষ্টির জন্য নেহায়েত রোমান্টিক এই অপেক্ষাকে রক্ত থেকে মুছে দিতে পারে নি, কোনদিন পারবে বলে মনেও হয় না। বৃষ্টি শুরু হলে প্রাচীনপন্থী এই শহর আজো চিরাচরিত অভ্যাসবশত ক্লান্ত চোখ তুলে তাকিয়ে থাকে আকাশের দিকে।
আমাদের কাব্য-উপন্যাসে বৃষ্টি নিয়ে চর্চা খুব সম্বৃদ্ধ ভাবে হয়েছে, এতটা বৃষ্টি নিয়ে আর কোন ভাষায় আলোচনা হয়েছে বলে আমার মনে হয় না। আর গানও তো প্রচুর। কিন্তু আমাদের শিল্পকলার একটা দিক বৃষ্টিকে কিছুটা উপেক্ষা করেছে বলে আমার মনে হয়, আর তা হলো চিত্রকলা। আমার দেশের মত এমন সুন্দর বৃষ্টি আর কোথাও হয় বলে তো আমার মনে হয় না, অথচ বাঙালী কোন শিল্পীর বৃষ্টির কোন বিখ্যাত ছবির কথা আমি আজো শুনিনি। অবশ্য সেটা আমার স্বল্প জ্ঞানের কারনে হবার সম্ভাবনাই বেশী। ছবি-চিত্রকলা  - এসব বিষয়ে আমি জ্যাকও নই, মাস্টার তো বহু দূর। দেখতে ভালো লাগলেই ভালো ছবি, এমন একটা তত্ত্বেই আমি বিশ্বাসী -  মূল কারনটা অবশ্য এই যে ছবি আঁকার সাথে জড়িত টেকনিকালিটি বা বিভিন্ন ধরনের স্টাইল ও তার ব্যাখ্যা নিয়ে আমার কোন ধারনাই নেই। একেবারেই সাধারণ (লে-ম্যান) ভাবেই আমি ছবি দেখি আর উপভোগ করার চেষ্টা করি।
এই লেখাটা শুরু করার মূল উদ্দেশ্য এই যে আপনাদের জানা এমন কোন দেশীয় ছবি থাকলে তা নিয়ে লিখুন প্লীজ। এহেন ঘোরলাগা বর্ষণের অঞ্ছলে শিল্পীরা চারপার্শ্বের জলধারাকে ক্যানভাসে বন্দী করেননি, এটা হতেই পারে না। কাজেই অপেক্ষায় থাকলাম সেইসব ছবি সম্বন্ধে জানার। এই অবসরে আমার প্রিয় কয়েকটা বৃষ্টির ছবি তুলে দিলাম -
এ সাডেন স্টর্ম - স্যানফোর্ড রবিনসন
রেইন ইফেক্ট - ক্লদ মনে
রিভারব্যাঙ্ক ইন দি রেইন - গুস্তাভ ক্যাইলিবোটে
 

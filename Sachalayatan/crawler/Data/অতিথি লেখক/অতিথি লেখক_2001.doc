দিদিমণি



আমার দিদিমণি-কোনো অসাধারণ নারী হয়তো নন, কিন্তু এই সাধারণ নারীটি তার অভিজ্ঞতার ঝুলি দিয়ে অন্তত একটি জীবনকে ঋদ্ধ করেছেন। আমি তার কাছে ঋণী। সাতচল্লিশের দেশবিভাগে বাংলাদেশের যেই বাড়িটি সবচেয়ে বেশি ক্ষতিগ্রস্ত হয়েছে সেই বাড়ির সেই ভয়ালরাতের নির্মমতার প্রত্যক্ষদর্শী, মুক্তিসংগ্রামের অস্থির সেই দিনের সাক্ষী এই নারী গত ১৫ই জুন,২০১১ সবাইকে ছেড়ে চলে গেছেন। এ কবিতায় তাঁর প্রতি আমার শ্রদ্ধাঞ্জলি জানাই।
দিদিমণি, তুমিও চলে গেলে?
তুমিও ছিঁড়ে গেলে এই মায়ার বাঁধন?
তুমিও বুঝি স্বর্গালোকের ঐ শুভ্রাসনকে ফিরিয়ে
এই কালোঘেরা পৃথিবীতে আর থাকতে চাইলে না?
তা চাইবেই বা কেন;
এ স্বার্থপর পৃথিবী তোমাকে আর কিবা দিতে পারতো?
দিয়েছে তো অনেক-
দুঃখ, জ্বালা, যন্ত্রণা আর অনেক অনেক কষ্ট।
অনেক বেদনাকে সয়েছো তুমি;
তবু হাসি ফোটাতে চেয়েছো সবার মুখে।
যেই চোখদুটো কালের খেলা দেখে গেছে অপলকে
শেষবেলাতে ঠিকমতো দেখতেও পেতে না সেই চোখে।
হাতড়ে হাতড়ে আমার চোখে-মুখে হাত বোলাচ্ছিলে
আর বলছিলে, “তুই কত্তো বড়ো হয়েছিস!”
হ্যাঁ দিদিমণি, আমি অনেক বড় হয়ে গেছি।
দেখছো না আমার চোখে জল নেই-
কারণ আমি বড় হয়ে গেছি; 
বড়দের কাঁদতে নেই।
আমি তো বড় হয়ে সব ভুলে বসে আছি;
তুমি আমায় মনে করিয়ে দাও না দিদিমণি-
সেই রূপকথাগুলো, সেই ছড়াগুলো।
সেই রূপকথা-যা আমি তোমার কোলে শুয়ে শুনতাম।
সেই ছড়াগান-যা আমি উঠানময় গেয়ে ছুটতাম।
বলো না তোমার বধূবেশে পালকিতে চড়ার গল্প;
কিংবা ডিঙ্গিনায়ে করে নাইওর যাওয়ার গল্প।
অথবা বলো সেই রক্তস্নাত দিনের কথা;
সেই নির্মম ভয়াবহতার কথা-
যা শুনে শিউরে উঠতাম, মুখ লুকাতাম তোমার কোলে।
সেই সাতচল্লিশের রায়টের কথা,
সেই যে তুমি সবে বধূবেশে এসেছিলে স্বামীর ঘরে,
ওরা খুঁজছিলো সারা বাড়িময়।
তুমি লুকিয়েছিলে চুপটি করে;
লুকিয়ে থেকে চোখের সামনে জবাই হতে দেখেছিলে
প্রবল প্রতাপশালী শ্বশুরকে।
বলতে বলতে তুমি আঁতকে উঠেছিলে।
তোমার মুখেই প্রথম শুনেছি 
স্বাধীনতা সংগ্রামের আগুনঝরা দিনের গল্প।
সেইসব দিনের আতঙ্কের কথা,
পাকিস্তানিদের অত্যাচারের কথা
আর মুক্তিসেনাদের বীরত্বের কথা ।
আজও মনে পড়ে তোমার সেই কথাগুলো-
পৃথিবীটা বড় নির্মম দাদুভাই, বড়ই নির্মম।
সত্যিই দিদিমণি, পৃথিবীটা বড়ই নির্মম।
মায়ার বাঁধন বোঝে না, স্নেহের টান বোঝে না।
সময়ের স্রোতে ভাসিয়ে নেয় সব-
তবু তার সর্বগ্রাসী ক্ষিদে মেটে না।
--বাংলামায়ের ছেলে
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%62%61%6e%67%6c%61%6d%61%79%65%72%63%68%68%65%6c%65%40%79%61%68%6f%6f%2e%63%6f%6d%22%3e%62%61%6e%67%6c%61%6d%61%79%65%72%63%68%68%65%6c%65%40%79%61%68%6f%6f%2e%63%6f%6d%3c%2f%61%3e%27%29%3b'))


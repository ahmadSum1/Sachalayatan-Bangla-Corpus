একজন নিরীহ(!) পথচারীর সাথে কথোপকথন 



(আমি মূলত একজন পাঠক। নারী সপ্তাহ উপলক্ষে একটি ছোট্ট গল্প লেখার চেষ্টা করেছি। গল্পের প্রতিটি উপকরণ আমার নিজের জীবন অথবা আমার পরিচিত মানুষদের জীবন থেকে নেওয়া।)
হ্যালো...... এই যে ভাইয়া, শুনছেন?
আমাকে বলছেন?
জী, আপনাকেই বলছি।
বলুন। 
আমি একটু জানতে চাচ্ছিলাম, এই যে সাম্প্রতিক সময়ে পহেলা বৈশাখে মেয়েদের হয়রানি করার পরিপ্রেক্ষিতে সারাদেশে একটা আলোড়ন সৃষ্টি হয়েছে, এই ব্যাপারে আপনার বক্তব্য কি?  
আমার বক্তব্য? আমার আবার কিসের বক্তব্য? আমার কোন বক্তব্য নেই।আমি ভাই একটা নিরীহ মানুষ।হয়রানি'ত দূরের কথা, জীবনে কোন মেয়েকে উদ্দেশ্য করে কোন বাজে মন্তব্যও করি নাই।
আপনি হয়ত করেননি। কিন্তু আপনার চারপাশেই'ত হচ্ছে।আপনার কি কিছুই বলার নেই?
না রে ভাই।আপনিও জানেন এটা খারাপ, আমিও জানি খারাপ। এই ত। আর কি!এবার ছাড়েন ত। কাজ আছে আমার।
আচ্ছা, আর একটা প্রশ্ন।আপনি হয়ত করেননি। কিন্তু আপনার সামনে হয়েছে এমন কোন ঘটনার কথা কি মনে করতে পারেন? হয়ত আপনার বান্ধবী কে উদ্দেশ্য করে কেউ কিছু বলেছে!!
হুমম...... কি জানি! ওহ্‌, হ্যাঁ। একবার আমার ছোট বোন কে নিয়ে বের হয়েছিলাম।ও পড়েছিল একটা স্কার্ট।পাশ থেকে এক ছেলে বাজে ভাবে বলেছিল, “এই যে, পা দেখা যায় যে!”  
আপনি কি করলেন?
বাসায় এসে বোন কে ঝাড়ি দিলাম। বললাম, পায়জামা পড়তে পারিস না? অসভ্য মেয়ে, শুধু শরীরেই বড় হচ্ছে, মাথায় কোন ঘিলু নেই! 
ওহ্‌।আর ওই ছেলেগুলোকে কিছু বললেন না? 
ওদের কি বলব?
তাই ত।ওদের কি বলবেন! ত...... শুধু এই একটা ঘটনাই? 
নাহ্‌। আর একটা মনে পড়ল। আমার প্রেমিকা কে নিয়ে বের হয়েছিলাম শপিং এ। ও এক পাশ দিয়ে ওড়না পড়ে ছিল।তখন একজন বলেছিল, “এক পাশ বের হয়ে আছে”।  
এবারও নিশ্চয় আপনি আপনার প্রেমিকাকে শাসালেন? 
না, শাসাইনি। শুধু বলেছিলাম, “ওড়না দিয়ে একটু ভাল করে ঢেকে রাখতে পার না?”
কি ঢেকে রাখবে ভাইয়া?
কি ঢেকে রাখবে মানে? বুক ঢেকে রাখবে।যেন না বোঝা যায়। 
ভাইয়ার বুকে মনে হয় লোম নেই? 
কি? কি বলছেন আপনি? 
না, মানে শার্ট এর ২টা বোতাম খোলা ত, বুক দেখা যাচ্ছে। আপনি কিন্তু বেশ সেক্সি। আর জিন্সটা এত টাইট।......চোখ চলে যায়।
আপনি ত দারুণ অসভ্য।আপনার মত মেয়েদের... আপনার মত মেয়েদের ই......
কি করা উচিত? জামাকাপড় খুলে ফেলা উচিত? অথবা হয়ত বলতে চাচ্ছেন, ধর্ষণ করা উচিত। 
আপনি যান ত।আপনি আমার মাথা গরম করে দিচ্ছেন।
এটুকুতেই মাথা গরম হয়ে যাচ্ছে? যখন আপনারই বোন, আপনারই প্রেমিকা কে একইভাবে দিনের পর দিন হয়রানি করা হয়েছে, তখন মাথা গরম হয়নি? 
আশ্চর্য। মেয়ে আর ছেলে এক হোল? ধর্মে মেয়েদের পর্দা করতে বলেছে। 
ধর্ম 'ত আপনাকে ঠিকাদারি দেয় নাই কে কি পড়ল সেটা ঠিক করার। আপনি নিজে কি গোড়ালির উপরে প্যান্ট পড়েন? তার চেয়েও ভাল হয় যদি আরব দেশের মত জোব্বা পড়েন।তাইলে আমার মত খারাপ মেয়ের নজর যাবে না।   
আপনি আপনার নজর সামলান। 
কেন ভাইয়া? আপনার ফ্যাশন করতে ইচ্ছা করে। আমার করে না? আপনি টাইট জিন্স পড়বেন, আপনার বন্ধু এমন ঢিলা প্যান্ট পড়বে যে অর্ধেক আন্ডারওয়্যার বের হয়ে থাকবে, তাতে কোন সমস্যা নেই। সমস্যা আমি এক পাশ দিয়ে ওড়না পড়লেই!  
ধুরর... আপনার সাথে কথা বলা মানে সময় নষ্ট। আপনি বিদায় হন এবার।  
যাচ্ছি। বিদায় হওয়ার আগে বলে যেতে চাই, আপনার ছোট বোন স্কার্ট পড়ার কারণে যেদিন কথা শুনেছিল,  তার ই কিছুদিন পর আপনারই বন্ধু দ্বারা যৌন আক্রমণের শিকার হয়। আপনার বন্ধু গিয়েছিল আপনার খোঁজে। বাসায় ছিল না কেউ। সেই সুযোগে কুকুরটা হামলে পড়ে।না, আমি জানি যে আপনি জানেন না।কারণ আপনাকে বলা বৃথা।আরও বলে যেতে চাই, গত পরশু আপনার প্রেমিকা তার থিসিস নিয়ে ডিপার্টমেন্ট এর চেয়ারম্যান এর কাছে যায়, চেয়ারম্যান একা রুমে তার বুক চেপে ধরে। এমন সময় বাইরে পিয়ন এর আওয়াজ পেয়ে এবারের মত ছেড়ে দেয়।
আপনি...... আপনি এসব কিভাবে জানেন? 
কারণ আমিই আপনার ছোটবোন। আমিই আপনার প্রেমিকা।ভাবছেন, আপনি কেন জানেন না! কি হবে বলে? আপনি ত আমাকেই দুষবেন। তবে, আর না। আপনার মত ভাই, আপনার মত প্রেমিক, আপনার মত বাবা আমাদের আর চাই না।নিজের লড়াই নিজেই লড়ব।ধন্যবাদ আপনার সময়ের জন্য। 
এই যে......শুনুন... একটু দাঁড়ান।ক্ষমা করুন। আমিও আসছি......... 
শান্তা বিয়রনান্দের 


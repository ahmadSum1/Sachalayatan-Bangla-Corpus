পৌনপুনিক‏



পৌনপুনিক‏
--------------------- প্রখর-রোদ্দুর
যোগী হলে হয়তো অবিরাম শব্দটি যথার্থ হতো
তবু প্রায়; বিলক্ষণ,
রাতের নির্জনতায় বিশুদ্ধ কর্পূর জ্বলে
তপ্ত পাপের অনলে।
ঝিম ধরা কোন দুপুরে টুকরো মেঘ এলো মেলো ভাসে যেমন
একাকী চিলের দিকে তাকিয়ে -
বিলাসী অনুভব ভর করে চুলচেরা নাগরিক জীবনে।
কাকচক্ষু জলে ক্ষুদ্র পোকাদের চলাফেরায়
নিস্তরঙ্গ স্থিরতায় যৎ সামান্য ঢেউয়ের আলিঙ্গন হলেও
অস্তিত্ব জানা দেয় গোপন পাপের খরতাপ।
ক্লান্তির নামে সন্ধায় নিবে আসা আলোয় কখনো;
ঘরে ফেরা নিয়মের চাকুরে মন
বিদ্রোহ করে বসে; ফেলে আসা শৈশব থেকে প্রথম যৌবনে আততায়ী প্রেম
বালিশের খাঁজে সঁপে রাখা কান্নার বিন্দু গুলো
পিচঢালা কংক্রিটের বুকে শিউলির ঝড়ে পরার মতো
খুব গোপনে লুকিয়ে বয়ে বেরানো সুগন্ধি সেই পাপের মুহূর্ত গুলো।
তোমাকে পাওয়ার আশা ছিলো কোন কালে-
রাজকুমার আর রাক্ষসের রূপকথারা কোন কালেই ছেড়ে যায়নি, বুঝি
যখন হারিয়ে যাওয়ার পরেও একদা স্বপ্ন বুননের পৌনপুনিকতা মাথা চাড়া দেয়
গোপন পাপ এভাবেই বয়ে বেড়াই সবে
সভ্যতার হিসেব চুকিয়ে আস্তিনে অদৃশ্য লুকিয়ে রাখা ফুটোর মতো।


 মাটির মানুষ/  অধঃপতন



মাটির মানুষ
শুনেছি কবিতার শব্দের মতো পাতারাও মহৎ 
তাদের সর্পিল ক্ষুধা নেই,
এমনকি জিরাফাকৃতি ক্লান্তিও নেই
তারা ভ্যাম্পায়ারের মতো রক্তপানও করেন না
কিংবা কারো মুন্ডু চিবিয়ে পরম উল্লাসেও মেতে উঠেন না রাক্ষসের মতো।
আমরা পাতা নই 
হিংস্র নখরের দলা অলৌকিক মাটির মানুষ
আমাদের অসীম ক্লান্তি 
নখর সবল রাখতে সকাল বিকাল পাতাদের রক্ত চাটতে হয় 
আমাদের ক্ষুধাও অনেক,
হাজারটি মুন্ডু চিবিয়েও আমাদের তৃপ্তি মেটেনা ।
আমরা পাতাদের মতো কাপুরুষ নই
নিজ হাতে তুলে ফেলতে পারি পরম প্রিয়র চোখ ।
ঐ চোখেই হয়ত প্রিয় বুনতে চেয়েছিল আমাদের নাম,
এবং বাবুই পাখির  মতো একটি ছোট্ট নীড় 
গুলিয়ে নিয়ে এক টুকরো আলো 
সান্ধ্য এস্রাজের সুরের মতন একমুঠো আলতো কথায়।
আমরা পঁচা মাংসের দলা অলৌকিক মাটির মানুষ
আমরা পাতাদের মতো নপুংসক নই । 
-----------------------------------------------------------------------------------------------------------------
    অধঃপতন
একা একা নিজেকে গুড়িয়ে দেই
মগ্ন হই
আলোহীন তারাদের সাথে স্বচ্ছ, অনিকেত প্রার্থনায়
দু-হাতে রুদ্ধ করে মনের গতি
সকল সৌন্দর্য ভুলে
সদ্য চক্ষু ফোটা নয়া ইন্দ্রিয় পা ফ্যালে নিগূঢ় বাস্তবে
তবু বিরুদ্ধ বাতাস উড়িয়ে নেয় আমাকেই
সব কৌশল উল্টে দিয়ে
শঙ্কাহীন. সুতাকাটা ঘুড়ির মতন।
..........................................................................agunpakhi011(Niaz morshed)


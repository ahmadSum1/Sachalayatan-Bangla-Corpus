আমরা ছেলেরা, ওরা মেয়েরা...!



১। আমিঃ
"কেমন জানি খুশি খুশি লাগতেছে! কিছুক্ষন আগেই গার্লফ্রেন্ড এর কাছে ঝারি খাইলাম। ভার্সিটি থেকে আসছি অনেকখন হয়ে গেসে কিন্ত ওকে একবারো ফোন দেই নাই। ইহজগৎ এর সবচাইতে বড় পাপ। ওর ফোন টা ধরার ত্রিশ সেকেন্ড এর মধ্যেই আমার গুষ্টি উদ্ধার হয়ে গেল। "তোমরা ছেলেরা এই, তোমরা ছেলেরা ওই"। সেই সাথে আরোকিছু সরবর্ণ ও ব্যঞ্জনবর্ণের অনুচিত ব্যবহার এর মাধ্যমে শ্রবণ যন্ত্রের উপর নির্মম অত্যাচার এর মিনিট দুই/এক পরে নিজেই রেগে ফোন রেখে দিলো। আজকাল ও খেপে গেলে আগের মতন ভুল করিনা, এখন চুপ থাকি। অবশ্য ঝগড়ার কারনে লেখার একটা নতুন থিম (Theme) পাইসি। অবশ্য মনে হয় লাভ নাই, আগের অনেক লেখার মতন এইটাও মনে হয় "ঘ্যাচাং" হয়ে যাবে।"
"অধিকাংশ মেয়েদের মতে, ইহজগৎ এর সবচাইতে ভয়ংকর প্রানী হচ্ছি আমরা ছেলেরা, যাদের জীবনের একমাত্র উদ্দেশ্যই হচ্ছে এই ধরণীর নানা প্রান্তে থাকা মেয়েদের সাথে দুইনম্বুরী করা। এদের সারাদিন কাটে মেয়েদের ধোকা দেয়ার নিত্যনতুন কলাকৌশল আবিষ্কারে। এরা হচ্ছে পোষ না মানা টিয়াপাখির মতন, দরজা খোলা পেলেই হল, টিকিটির ও দেখা পাওয়া যাবেনা। মেয়েদের জ়ীবনের অধিকাংশ সময় কেটে যায় এই পোষ না মানা পাখিটিকে পোষ মানানোর নানা আয়োজনে। এর পিছনে বেশিরভাগেরই উদ্দেশ্য নেহায়েত ভালবাসা ছাড়া কিছুই না, তবে এই পোষ মানানোর অন্যায্য আয়োজনে অনেক টিয়াপাখিই তার সৌন্দর্য্য হারায়, এটা তারা বোঝেনা। অধিকাংশই সেই অসুন্দর পাখিটিকে নিয়েই খুশি থাকে, কারন সুন্দর পাখিটিকে তারা কখনো দেখেইনি।"
"আমরাই বা ভাল কিসে? শুধু মুখে মুখে বড় বড় বুলি আওড়ালেই তো হবেনা, কাজে কর্মেও তার প্রতিফলন থাকতে হবে। রাস্তায় চলার সময় সুযোগ সন্ধানী দুচোখ সুযোগ পেলেই চলে যায় কোন সুন্দরীর অপার সৌন্দর্য্যের পিছে। শপিং এ সুন্দরী সেলস গার্ল আছে এমন দোকানে কিভাবে যেন বেশী সময় ব্যয় করে ফেলি। পাশের রিকশার মেয়েটিকে দেখার জন্যে গলাটা কিভাবে যেন নিজে থেকেই লম্বা হয়ে যায়। বিলবোর্ড এর মডেল কন্যাটির উপর থেকে যেন চোখই সরতে চায়না। প্রথম কিছুদিন যাবার পরেই নিজের ভালবাসার মানুষটিকে ছাড়া আর সবার প্রতিই খেয়াল থাকে। নাহ!! সব দোষ ওদের উপর চাপিয়ে দিলেই তো হবেনা। নিজেকেও কিছুটা শুধরাতে হবে।"
"অবশ্য ওরা না শুধরালে আমরা যতই ভাল হই, কোন লাভ নাই। ওদের ভুলটাই বেশি।"
"যাই হোক, দেখি, একটু পরে একটা ফোন দিব। এক ফোনেই সব ঠিক করে ফেলবো।"
২। সেঃ
"ধুর! আবার ওর সাথে ঝগড়া হলো কোন কারন ছাড়াই। কেন যে এমন করি! ছেলেটা সারাদিন খাটনি করে এই মাত্র বাসায় আসল আর আমি কিনা তাকে এত্তগুলো কথা শোনালাম। কিন্ত কিই বা করব, যত ব্যস্তই থাকুক, একটা ফোন তো দিতে পারতো? এরকম গায়ে বাতাস লাগিয়ে কিভাবে চলে ও? সারাদিন ওর ফোন এর অপেক্ষায় থাকি আর ও বাসায় এসে প্রথমেই বসলো ফেসবুক নিয়ে! আমার কথা কি ও কখনো চিন্তাও করেনা? সার্থপর একটা! ছেলেরা এরকমই হয়। মেয়েদের কে খেলনা মনে করে।"
"অবশ্য ওরই বা দোষ কোথায়, এরকম তো ও ছিলনা। প্রথম দিকে তো সারাদিনই ফোন দিত। আমিই ওকে বেশী জালাই অনেক, এজন্যেই এখন এরকম হয়ে গেছে মনে হয়। আগে ঝগড়া করলে ও অনেক কৈফিয়ত দিত, ইদানিং কেমন চুপ করে থাকে। কি যে হল ছেলেটার!"
"আমি জানি ও অন্য দশটা ছেলের মতন না। অনেক অন্যরকম। আসলে অনেক ব্যস্ত থাকে তো, তাই মনে হয় ঠিকমত সময় দিতে পারেনা। আচ্ছা! ও কি নিয়ে এত ব্যস্ত থাকে? ছিঃ ছিঃ কি চিন্তা করছি! আমি জানি ও এরকম না।"
"ও এখন কি করছে? আমার কথা চিন্তা করছে নিশ্চই। নাকি আবার ফেসবুক এ গিয়ে বসেছে? আজকাল কোথায় জানি কিসব লেখালিখিও করছে বললো। সবকিছুর জন্যেই সময় পায়, খালি আমার জন্যেই ওর কোন সময় নাই।"
"যাই হোক, দেখি নিজে থেকে আমাকে ফোন দেয় নাকি। একটু নরম হয়ে কথা বলবো।"
- শূন্য


সরকারী অফিসে ওয়াইফাই ও আমার দুই পয়সা



গতকাল বিডিনিউজের পাতায় চোখ বুলাতে যেয়ে একটা খবরে আটকে গেলাম। খবরের শিরোনাম, সরকারি সব অফিসে ওয়াইফাই। আপাতদৃষ্টিতে অত্যন্ত আনন্দের সংবাদ। তথ্য প্রযুক্তির পথে আমরা এখনো বেশ পিছিয়ে, বিশেষ করে সরকারি পর্যায়ে। সেই বিবেচনায় নিঃসন্দেহে খুশি হওয়ার মতো খবর। কিন্তু খুশিটা একটু ম্লাণ হয়ে গেলো কয়েকটা জিনিস চিন্তা করে। সে চিন্তাগুলি সবার সাথে শেয়ার করার জন্যই এই ব্লগটা লেখা।
প্রথমত, লক্ষ্য করি বিডিনিউজ কী বলছে- 


সচিবালয়সহ সব সরকারি কার্যালয় ওয়াইফাই নেটওয়ার্কের আওতায় আসছে। ফলে এসব কার্যালয়ে থাকা কমপিউটার, প্রিন্টারের মতো ইলেকট্রনিক ডিভাইস তারের পরিবর্তে রেডিও তরঙ্গের মাধ্যমে সংযুক্ত হবে।

নেটওয়ার্ক অ্যাডমিনিস্ট্রেটর হিসেবে আমার যৎসামান্য অভিজ্ঞতা থাকার কারণে এই লাইনটি দেখে একটু চিন্তিত হলাম। ওয়াইফাই প্রযুক্তি এই মুহূর্তে অসম্ভব জনপ্রিয়। অফিসে ওয়াইফাই প্রযুক্তি চালু করা হলে, নিঃসন্দেহে নানা ধরনের সার্ভিস পাওয়া (অ্যাকসেস) সহজতর হবে, বিশেষ করে স্মার্টফোন, ল্যাপটপ কিংবা ট্যাবলেটের ক্ষেত্রে। কিন্তু একটা জিনিস মনে রাখা দরকার যে, ওয়্যারলেস প্রযুক্তি এখন পর্যন্ত জনপ্রিয় শুধুমাত্র তার মোবিলিটি ফিচার, অর্থাৎ তারবিহীনভাবে ব্যবহারযোগ্যতার জন্যেই। কিন্তু এর বাইরে সীমাবদ্ধতাও বহু। 
ওয়াইফাইয়ের ক্ষেত্রেই ধরি-  এর স্পীড নির্ভর করে ওয়াইফাই অ্যাকসেস পয়েন্ট (কিংবা রাউটার) থেকে ইউজার ইকুইপমেন্টের (কম্পিউটার, ট্যাবলেট ইত্যাদি) দূরত্বের উপরে। বাপারটা মোবাইল ফোনের মতোই, বেইজ স্টেশন টাওয়ার থেকে ফোনের দূরত্ব বাড়লে যেমন নেটওয়ার্কের কোয়ালিটি খারাপ হতে থাকে, ঠিক তেমনি। অথচ তারের ক্ষেত্রে কিন্তু ব্যাপারটা সেরকম নয়। তারের মূল ঝামেলা হচ্ছে, সামলানো অর্থাৎ ম্যানেজ করা। কিন্তু সেটুকু বাদ দিলে, বিশ্বস্ততা এবং পারফর্ম্যান্সের ক্ষেত্রে তারের বিকল্প আজ অবধি ওয়্যারলেস হতে পারেনি, সঙ্গত কারণেই। সরকারি অফিস দেখার অভিজ্ঞতা যতোটুকু আছে তাতে জানি, এখানে প্রায় সব কম্পিউটারই ডেস্কটপ, অর্থাৎ একটি নির্দিষ্ট জায়গাতেই আবদ্ধ, ল্যাপটপ কিংবা ট্যাবের সংখ্যা তেমন বেশি না (ট্যাব সম্ভবত আগে ছিলোই না, এই প্রজেক্টের আওতাতেই দেখলাম ট্যাব কেনা হচ্ছে)। সেক্ষেত্রে এই কম্পিউটারকে কেন ওয়াইফাইয়ের মাধ্যমেই সংযুক্ত করতে হবে? ওয়াইফাইয়ের মাধ্যমে ডেস্কটপ সংযুক্ত করা হলে যে দুটি সমস্যা প্রধান হয়ে দেখা দিবে- প্রথমত, খুব ভালো মানের রাউটার কিংবা অ্যাকসেস পয়েন্ট না হলে, সে ক্ষেত্রে কিছুদিন পার হওয়ার পর ঘন ঘন রাউটার/অ্যাকসেস পয়েন্ট হ্যাং করার সম্ভাবনা আছে। ইন ফ্যাক্ট, বাজারে যেসব ওয়াইফাই রাউটার বা অ্যাকসেস পয়েন্ট পাওয়া যায়, সেগুলির প্রায় সবই একই সমস্যা সৃষ্টি করে। এছাড়া টাকাটা যেহেতু চীনের সরকারের কাছ থেকে আসছে, যন্ত্রাংশ যে চীনেরই কোনো কোম্পানির থেকে কেনা হবে, সেটা মোটামুটি অনুমান করা যায়। সেই ক্ষেত্রে এই আশংকা আরো জোরালো হয়। কোনো রাউটার বা অ্যাকসেস পয়েন্ট বিকল হয়ে গেলে,রিস্টার্ট না দেওয়া পর্যন্ত তার আওতাধীন কম্পিউটারগুলিও আর নেটওয়ার্কে কানেক্ট করতে পারবে না। এমনিতেই সরকারি অফিসে কাজের গতি বেশ মন্থর, এই ধরনের ঝামেলা হলে যে কী হবে, সেটাও অনুমান করেই আতংকিত হচ্ছি। এর বাইরেও অধিক সংখ্যক লোক যদি কানেক্ট করে নেটওয়ার্ক ওভারলোড করে ফেলে, নেটওয়ার্কের গতি এমনিতেও মন্থর হয়ে যাবে। দ্বিতীয়ত, ডেস্কটপে সাধারণত ওয়্যারলেস ল্যান কার্ড থাকে না। যদি ডেস্কটপকে ওয়াইফাইয়ের মাধ্যমে সংযুক্ত করতে হয় নেটওয়ার্কে, তবে অবশ্যই প্রতিটা কম্পিউটারের জন্য আলাদা করে ওয়্যারলেস ল্যানকার্ড (এবং এর দামও তুলনামূলকভাবে বেশি) সংযুক্ত করতে হবে। সেই হিসেবে, যেই বিশাল টাকা ব্যয় হবে, তা নিতান্ত অপ্রয়োজনীয়, এবং অপচয় ছাড়া কিছুই না। 
তবে একটা ব্যাপার একটু বলে রাখা ভালো- এই পুরো প্রস্তাবটাই এতো হাস্যকর এবং অদ্ভুত যে, সুস্থ মাথার কোনো নেটওয়ার্ক অ্যাডমিনিস্ট্রেটর কখনোই এমন পরামর্শ দেওয়ার কথা না। তাছাড়া শুধুমাত্র বিডিনিউজের খবরেই এতোটা ডিটেইল পেলাম। অন্য কোনো সোর্সে পাইনি। বাংলাদেশের সাংবাদিকদের জ্ঞানের বহরে বিভিন্ন সময় মুগ্ধ হয়েছি (প্রতিদিনের আইটি পাতাই তার স্বাক্ষী);  আমি এখনো পুরোপুরি বিশ্বাস করিনি খবরের এই অংশটুকু। তবে এইটাও সত্যি, দেশের নাম যেহেতু বাংলাদেশ- এরকম ঘটনা সত্যিই ঘটতে পারে। আপাতত তাই আশাবাদী হয়ে অপেক্ষা করছি, খবরটা যাতে ভুল হয়।
তবে দ্বিতীয় আশংকাটি যেকোন পরিস্থিতিতেই ভ্যালিড এবং গুরুত্বপূর্ণ- ওয়াইফাই নেটওয়ার্কের সিকিউরিটি। ওয়াইফাই নেটওয়ার্কের সিকিউরিটি নিয়ে সারা পৃথিবীজুড়ে সঙ্গতকারণেই অনেক কড়াকড়ি আছে। বিপদগুলিকে কয়েকভাগে ভাগ করা যেতে পারে। 
প্রথমত, অনিরাপদ নেটওয়ার্কের মাধ্যমে, বিশেষ করে পাসওয়ার্ড যদি একেবারেই না দেওয়া হয়, যে কেউই সহজেই অফিসের ব্যান্ডউইডথ দিয়ে করে ইন্টারনেট ব্যবহার করতে পারবে, বিনামূল্যে। আর পাসওয়ার্ড দেওয়াটাই একমাত্র সমাধান না- ঠিক ঠিক স্কিমসহ পাসওয়ার্ড না দেওয়া হলে, সেটা ভাঙ্গাও সময়ের ব্যাপার। বিনামূল্যে ইন্টারনেট ব্যবহার বা ফ্রী-রাইডিং আমার কাছে ততোটা সিরিয়াস ইস্যু না। মূল বিপদ, আমার দৃষ্টিতে, সরকারি তথ্যের নিরাপত্তা। 
তারের সংযোগের ক্ষেত্রে যে সুবিধাটি থাকে- তারের সঙ্গে সংযুক্ত না থাকলে আপনি কোনোভাবেই নেটওয়ার্কে সংযুক্ত হতে পারবেন না। কিন্তু ওয়াইফাই হচ্ছে উন্মুক্ত বেতার তরঙ্গ। যেকোনো ল্যাপটপ, ট্যাব, মোবাইল এই এই নেটওয়ার্ককে দেখতে পারবে, পাসওয়ার্ড জানা থাকলে বা হ্যাক করতে পারলে কানেক্টও করতে পারবে।  দুর্বল ওয়াইফাই নেটওয়ার্ক ভেদ করে কম্পিউটার, বিশেষ করে ইমেইল অ্যাকাউন্টের অ্যাকসেস নিয়ে নেওয়া খুব কঠিন কোনো কাজ না। সচিবালয়ের মতো গুরুত্বপূর্ণ জায়গায় যদি এই ধরনের সিকিউরিটি হোল থাকে, তার পরিণতি ভয়াবহ হতে পারে। কাউকে আঘাত করতে চাই না, তবুও বলতে বাধ্য হচ্ছি- সরকারি পর্যায়ে আইটি বিশেষজ্ঞ হিসেবে যারা কাজ করেন, তাদের জ্ঞান, এবং আগ্রহ, দুই নিয়েই আমাদের মনে বিস্তর সন্দেহ আছে। আমি জানি না, সরকারি প্রতিটা অফিসে যেখানে ঠিকমতো কম্পিউটার অপারেট করারই লোক নেই, এই নেটওয়ার্ক মেইনটেইন্যান্সের ঝক্কি কে নিবে, নিলেও কতোটা পারবে। মাল্টিন্যাশনাল, বেসরকারি অফিস তুলনামূলকভাবে অনেক গোছানো হওয়া সত্বেও নেটওয়ার্ক অ্যাডমিনিস্ট্রেটরদের রীতিমতো ঘাম ছুটে যায় ওয়াইফাই নেটওয়ার্ক ম্যানেজ করতে। সেই তুলনামূলক বিবেচনায় সরকারি অফিসের অবস্থা ভাবতেই আতংক লাগছে।
সেক্ষেত্রে পাঠকের মনের অবধারিত প্রশ্ন হবে, তবে কি সরকারি অফিসে ওয়াইফাই ব্যবস্থা করা হবে না? 
- অবশ্যই হবে। ওয়াইফাই প্রযুক্তি গ্রহণ না করে মান্ধাতার আমলে পড়ে থাকা তো কোনো সমাধান না। সমাধান হচ্ছে, সরকারকে যথেষ্ট যোগ্য এবং দক্ষ লোক নিয়োগ দিতে হবে। যারা ইতমধ্যেই কাজ করছেন, তাদেরকে সত্যিকারের প্রশিক্ষণ দিতে হবে। ওয়াইফাই নেটওয়ার্ক দৈনন্দিন রক্ষণাবেক্ষণ করতে হয় এমন নেটওয়ার্ক। সরকারি অন্যসব সেক্টরের মতো যদি প্রতিদিন এর রক্ষণাবেক্ষণের জন্য সলিউশন প্রোভাইডারকে ডাকতে হয়, প্রথমত সময়তো নষ্ট হবেই, অযথা প্রচুর টাকাও নষ্ট হবে।
প্রথম পয়েন্টের ব্যাপারে আমি আশাবাদী সরকার এমন কোনো হাস্যকর কাজ করবে না। আর দ্বিতীয় পয়েন্টের ক্ষেত্রে আশা থাকবে সরকার পর্যাপ্ত লোকবল এবং প্রশিক্ষণের পরই কেবল এই ধরনের কাজে এগুবে।
কার্যত কী ঘটে, সেটা দেখবার অপেক্ষায় বসে রইলাম।
লেখক: অমায়িক সত্যভাষী


নিরপেক্ষ



বোকার মতো পক্ষ ধরে,
মরবো কেন খাদে পড়ে?
ভেদাভেদের নীতি ভুলি,
আমার পথেই আমি চলি।
পক্ষ যেন লক্ষ লক্ষ,
আমি সদাই নিরপেক্ষ!
দাদা নাকি মাকেই চায়,
বাবাকে তাই ছোটন পায়।
আমি বসে বাজাই বগল,
চাই না কোন গণ্ডগোল।
চাই না আমি কোন পক্ষ,
হা হা! আমি নিরপেক্ষ।
করলো চুরি হারুর ছেলে,
পাগলা কানু ধরে ফেলে।
কাঁদলো কানু পায়ে ধরে,
দাও না দাদা, বিচার করে।
কিসের বিচার, কিসের সাক্ষ‍্য?
জানিস, আমি নিরপেক্ষ?
ফুলির সাথে প্রেম করেছি,
দুলির ঘরেও দাঁও মেরেছি।
বিপদ এখন ওদের নিয়ে,
বলছে দেখো করতে বিয়ে?
বুঝলো না কী আমার লক্ষ‍্য,
আরে, আমি তো নিরপেক্ষ!
করি আমি সরকারী দল,
নেভার এভার কাজে বিফল।
চাকরি পেলাম আপায় ধরে,
প্রমোশন দেন ম‍্যাডাম করে।
ক‍্যামনে বাছি একটা পক্ষ?
আহা, আমি তো নিরপেক্ষ!
ঠিক-বেঠিকের বিচার করে,
পারলে তোরা যা না মরে!
আমার কাছে সবই সমান,
নিজেই আমি তাহার প্রমাণ।
নিই না বেছে কোন পক্ষ,
আমি তো ভাই নিরপেক্ষ!
(ছড়াকার: দেবানন্দ ভূমিপুত্র)


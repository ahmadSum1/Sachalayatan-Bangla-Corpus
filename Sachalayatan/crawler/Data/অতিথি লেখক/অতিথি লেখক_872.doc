মুভি অফ দা উইকঃ দিয়াস দে পেসকা এন পাতাগোনিয়া




স্প্যানিশ টাইটেলের বাংলা মানেটা হৃদয়গ্রাহী, পাতাগোনিয়াতে মৎস্য শিকারের দিনগুলি। আর্জেন্টিনার [url=http://bn.wikipedia.org/wiki/পাতাগোনিয়া]পাতাগোনিয়া[/url] যাবার ইচ্ছে বহুদিনের আর শৈশবে নানাবাড়িতে মাছ শিকারও করেছি বেশ। আমার পছন্দের সাথে একদম মিলে যায় এই মুভির টাইটেল। স্প্যানিশ ভাষা অল্পবিস্তর বুঝি, উপরন্তু সাথে ইংরেজি সাবটাইটেল আছে। বাতি নিভিয়ে আর হেডফোন লাগিয়ে চালিয়ে দিলাম মুভি। কিন্তু বিধিবাম...... ঝামেলা বেঁধে যায় ফিল্মের শুরুতেই ...... আর্জেন্টিনার রাজধানী বুয়েনেস আইরেস নিবাসী বায়ান্ন বছর বয়সী নিপাট ভদ্রলোক মার্কো একাই ২০৯৯ কিলোমিটার ড্রাইভ করে গিয়েছে মাছ ধরতে পাতাগোনিয়াতে(খুব ভালো কথা, শখের জন্য মানুষ কত কিছুই না করে!) যে জেলের সাথে মাছ ধরতে যাবে সে মার্কোর বড়শি দেখে ভিমড়ি খেয়ে যায়, পুঁটি মাছের বড়শি নিয়ে মার্কো এসেছে পাতাগোনিয়াতে মৎস্য শিকারে!!! আরে বাবা পুয়ের্তো দেসেয়াদোতে পুঁটি মাছ পাবে কোথায়? এখানে সারা দুনিয়া থেকে টুরিস্ট আসে আটলান্টিক মহাসাগরে হাঙ্গর আর তিমি শিকারে।
আসলে মাছ মারা আর পাতাগোনিয়ার প্রাকৃতিক সৌন্দর্যের সাথে কোনও সম্পর্কই নেই এই মুভির চিত্রনাট্যের! প্রধান চরিত্র মার্কো জীবনে মাছই ধরেনি কখনো। বন্ধুর কাছ থেকে ধার করে বড়শি নিয়ে এসেছে পাতাগোনিয়াতে। সেই পুঁটি মাছের বড়শি দিয়ে তো আর হাঙ্গর মাছ শিকার করা যাবেনা, তাহলে কি ভুল জায়গায় এসেছে মার্কো? 
ভুল জায়গায় আসেনি সে, এখানেই ফিল্মের প্রথম টুইস্ট। এতদূর আসার একটাই উদ্দেশ্য, আনাকে খুঁজে বের করা। একমাত্র সন্তান আনা পাতাগোনিয়াতেই থাকে বলে শুনেছে মার্কো। মেয়ের সাথে দেখা হয়না অনেকদিন। সংসারটা ভেঙ্গে গেছে সে বহুদিন। মদ্যাসক্তি সারাটা জীবন পিছু ছাড়েনি বেচারার, স্ত্রী-কন্যা দুটোই হারিয়েছে সেই ভয়াল নেশার ছোবলে। একজন আদর্শ স্বামী বা পিতা হবার সুযোগটাও নষ্ট করেছে নেশার জালে জড়িয়ে। হালে কিছুটা স্বাভাবিক জীবনধারায় ফিরে এসেছে মদ্যাসক্তি নিরাময় কেন্দ্রে বহুদিন কাটিয়ে। আপ্রাণ চেষ্টা করছে মার্কো এলকোহল থেকে নিজেকে দূরে রাখতে। জীবনের ভুলগুলিও উপলব্ধি করতে শিখছে নিঃসঙ্গতার পীড়নে প্রতিনিয়ত দগ্ধ হয়ে। দেখতে বড্ড ইচ্ছে হচ্ছে একমাত্র সন্তান আনাকে।

লোকাল রেডিও স্টেশনের সহায়তায় মিলেও যায় মেয়ের জামাইয়ের দেখা। ছেলেটা নিজে থেকেই মার্কোর হোটেলে এসে নিজের পরিচয় দিয়ে(আমি আপনার মেয়ের বর) বলে চাইলে মার্কো মেয়ের সাথে দেখা করতে আসতে পারে তাদের বাড়ি যা আরও ১১০ কিলোমিটার দূরে। ভদ্রলোক পরেরদিন মেয়ের বাড়ি যেয়ে দেখে সে ততদিনে নানা হয়ে গেছে।

খুব সংবেদনশীল কিছু মুহূর্ত দেখতে পাই সিনেমার পরবর্তী ঘটনাপ্রবাহে। মেয়ের শীতল চাহুনির সামনে অপ্রস্তুত এক পিতার চরিত্রে অসাধারণ অভিনয় করেছেন আলেহান্দ্রো আওয়াদা(Alejandro Awada)। আপন মেয়ের কাছে প্রত্যাখ্যাত হলেও মনের কষ্টটা বুঝতে দেননি দর্শককে, শিশুসুলভ এক নিষ্পাপ হাসি লেগে থাকে সারাক্ষণ এক পুনর্জীবন প্রত্যাশী পিতার চোখে-ঠোটে। আমাদের প্রয়াত খ্যাতিমান অভিনেতা গোলাম মোস্তফার মতন মুখের বলিরেখার সংকোচন-প্রসারন আর চোখের দৃষ্টির গভীরতায় অভিনয়ে পটু সুদূর আর্জেন্টিনার এই দক্ষ অভিনয় শিল্পী। আমি স্তব্দ হয়ে উপভোগ করেছি মার্কো চরিত্রের এই অভিনেতার পারদর্শিতা। মুভিটা এক কথায় ভলিউম অফ করেও উপভোগ করা যাবে বলে মনে হয়।


পরিচালক কার্লোস সরিন কিপটে লোক হিসেবেই আর্জেন্টিনায় পরিচিত, অতি কম বাজেটে ভালো সিনেমা বানিয়েছে বেশ কিছু। দিয়াস দে পেসকা টিমে অভিনয় শিল্পী আর টেকনিকাল লোকজন মিলিয়ে সর্বমোট ১৪ জন মানুষ দিয়েই ফিল্ম বানিয়ে ছেড়েছেন। দুই জন বাদে বাকি সব ননপ্রফেশনাল অভিনেতা/অভিনেত্রী। সংলাপও অনেক কম এই মুভিতে, কিন্তু আছে নিস্তব্দতার প্রাধান্য। অভিনয় শিল্পীদের অভিব্যক্তি, পাতাগোনিয়ার সেই ঝড়ো হাওয়া আর কাঁদা মাটিতে থপ থপ করে ফেলা বুটের শব্দে অনেক না বলা কথা বলা হয়ে যায় অতি সহজেই। দুটো সংলাপের মাঝের বিরতি দর্শককে চিন্তার খোরাক যোগায়, সিনেমার ভাষায় কি একেই সাইলেন্স টেম্পো বলা হয়?
ফিল্মের আবহসংগীত নিয়ে কিছু কথা বলতেই হয়। সুরকারের নাম নিকোলাস সরিন, ছবির প্রযোজক-পরিচালক-এডিটর কার্লোস সাহেবের পুত্র। মন্দ লোকেরা হয়ত বলে বসবে ‘কিপটে লোক, পয়সা বাঁচাতে নিজের ছেলেকেই সুরকার বানিয়েছে!’ আমি আবহসঙ্গীতটি পোস্টে জুড়ে দিচ্ছি, বিচারের ভার পাঠকের। সিনেমায় ফাঁকে ফাঁকে এই অসাধারণ সুরলহমা বেজেছে পাতাগোনিয়ার দৃশ্যাবলী আর পুনর্জীবিত মার্কোর নতুন করে বাঁচার প্রয়াসের গল্পে।
Nicolas Sorin - Dias de Pesca.mp3
ফিল্মের দ্বিতীয় টুইস্ট আমি বলব না। আগ্রহী পাঠককে নিজে থেকেই খুঁজে বের করতে হবে গল্পের সমাপ্তি। চিত্রনাট্যের শেষ প্যারা পরিচালক সাহেব দর্শকের জন্য উন্মুক্ত রেখেছেন, গল্পের শূন্যস্থান পূরণ করতে হবে নিজের ইচ্ছে অনুযায়ী। পাঠকের জন্য ট্রেলার জুড়ে দিলাম।
ট্রেলার, দিয়াস দে পেসকা এন পাতাগোনিয়া
.........জিপসি
(পাদটীকাঃ সহজ বাংলায় এই জাতিয় মুভিকে বলে ‘তারছিড়া’ সিনেমা। দিয়াস দে পেসকা দেখে মেজাজ খারাপ করে আমার কাছে পয়সা ফেরত চাওয়া যাবেনা। আমি গরিব মানুষ, বিফলে মূল্য ফেরত দেয়ার সামর্থ্য আমার নেই। তবে যাদের ভালো লাগবে তারা একাধিকবার দেখবে বলে আমার বিশ্বাস।)

ফাইল: 



You are missing some Flash content that should appear here! Perhaps your browser cannot display it, or maybe it did not initialize correctly.
 




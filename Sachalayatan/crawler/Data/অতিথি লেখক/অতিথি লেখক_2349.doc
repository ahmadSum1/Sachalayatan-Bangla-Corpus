বিলাই পালন



বিদেশি ছবিতে প্রায়ই দেখি নায়ক নায়িকারা খুব সুন্দর দেখতে কুকুর বা বিড়াল নিয়ে ঘুড়ে বেড়ায়। দেখতে এতো তুলতুলে যে আদর করতে ইচ্ছা করে। তাই আমারো একদিন ইচ্ছা চাপল আমি বিড়াল পালব। বিড়াল এজন্য যে বিড়াল আমার বেশি পছন্দের। আর কেনো জানি কুকুর প্রজাতির সাথে আমার বেশ খাতিরের সম্পর্ক। যতই নাদুসনুদুস চেহারার কুকুর হোকনা কেনো আমার নিরিহ চেহারা দেখলেই ছুটে এসে আমাকে আদর করতে চায়। আপাতত ওই তরফ থেকে আদর নেয়ার ইচ্ছা নাই।
তাই সেদিন বাসায় ফোনে আম্মুর সাথে কথা প্রসঙ্গে এটা আসলো। আম্মু বলল- কী পালবা?
আমি বললাম, বিড়াল পালতে চাচ্ছি।
- বুঝলাম না।
বিরক্তির সাথে বললাম, আরে বিড়াল পালতে চাচ্ছি।
কিছুক্ষণ চুপ থেকে আম্মু বলল, তোমার জন্য আমি মেয়ে দেখতেছি।
আমি আকাশ থেকে পড়লাম। মানে?
-বুঝতে পারতেছি, তুমি একা একা থাক। তোমার যে বিয়ে করার দরকার আমি বুঝতে পারছি। সমস্যা নাই খুব তাড়াতাড়ি তোমার বিয়ের ব্যাবস্থা করতেছি। আর খবরদার এইসব বিড়াল-টিড়াল ঘরে আনবা না।
আমারো মেজাজ খারাপ হয়ে গেল। কইত্থেকে কি উলটা পালটা বলতেছ। অকে, আমি বিড়াল পালতেছিনা। আর আমি এখন বিয়েও করব না।
আমার মেজাজ খারাপ দেখে বড় ভাই রুমমেট জিজ্ঞেস করল, ঘটনা কি। আমি বিস্তারিত তাকে বললাম। সাথে আরো একজন রুমমেট ছিল। ও আমার একবছরের জুনিয়র। পাশ করার পর কাজিপাড়ার এই মেসে আমরা তিনজন থাকি। সব শুনে বড় ভাই বলেন, কও কি! এটাতো জটিল জিনিস। তুমিতো দারুন সুযোগ মিস করছ। দূর মিয়া!
এই বলে তিনি তার বাসায় ফোন দিলেন। তার বাবা ফোন ধরলেন। এটা সেটা বলার পর এই প্রসংগ আসলে তিনি বলতে থাকেন-
আমি আসলে ইয়ে করতে চাচ্ছিলাম আরকি। মানে, ইয়ে... মানে ... আ... মানে এখানে এরা ইয়ে করবে... মানে ওই ইয়া আরকি... হে হে হে... আআ... ওই পোলাপাইন... আআ... বিড়াল পালবে।
এ কথা বলেই তিনি বড় করে নিশ্বাস ছাড়তে লাগলেন।
ঐ প্রান্ত থেকে বলতে থাকে, বিলাইয়ের কাছে টাছে যাইছ না। কামড় দিতে পারে। এইগুলা থেকে রোগ টোগ হয়।
উনি বললে, জ্বি আচ্ছা।
কথা শেষ হওয়ার পরও দেখি উনি দেয়ালের দিকে তাকিয়ে হ্যা হু করে যাচ্ছেন। পরিস্থিতি বুঝে আমি পিসির দিকে তাকালাম।
দুই সপ্তাহ পর রাতে খাওয়ার সময়ে জুনিয়র রুমমেট বলল তার বিয়ে ঠিক হয়ে গেছে। আমি অভিনন্দন জানিয়ে তাকে বললাম কিভাবে। প্রেম ছিল নাকি। সে বলল, না, ঐ বিলাই থিওরি কাজে লাগিয়ে হয়েছে। তার মুখে একটি স্বলজ্জ হাসি। আমিও আড়ষ্ট মুখে একটা হাসি দিলাম। আর সিনিয়র ভাই ভয়ার্ত চোঁখে পানি খাচ্ছিলেন। তার গলায় ভাত আটকে গেছে।
পরের দিন বাসায় ফিরে দেখি বিড়ালের শব্দ। আরে একে আনল কে? আমিতো আনি নাই। তখন ওই জুনিয়র রুমমেট বলল, ভাইয়া, বিলাইটারে আনলাম। আমার বউ বিড়াল খুব পছন্দ করে। আর তাছাড়া, চোঁখ টিপ মেরে, বাসর রাতে বিড়াল মারতে হবে না!
মেজাজ খারাপ হয়ে গেল। ইচ্ছা হচ্ছিল তাকে আর তার বিড়ালকে এই চারতলা থেকে ধাক্কা দিয়ে ফেলে দিই। আমি নির্দোষ ভাবে বিড়াল পালতে গিয়ে আমার বিড়াল বউ দুইটাই গেলো, আর এ কিনা বাসর রাতে বিড়াল মারার বন্দোবস্ত করে ফেলেছে। শরৎ যুগে হলে সবকিছু ছেড়ে কয়েকদিনের জন্য কোনো সন্যাসীর সাথে ঘুরে বেড়াতাম। এই যুগে সে সুযোগ না থাকায় ফেসবুকে আরেকটা ফেইক অ্যাকাউন্ট খুললাম। আর সিনিয়র রুমমেট মোবাইলের আরেকটা সিম কিনেছেন। 
উৎসর্গঃ আগামী সপ্তাহে বিয়ে করতে যাওয়া আমার দুই বন্ধুকে।
---------------------------
অনন্ত
অনন্ত অ্যাট ইয়াহু ডট কম


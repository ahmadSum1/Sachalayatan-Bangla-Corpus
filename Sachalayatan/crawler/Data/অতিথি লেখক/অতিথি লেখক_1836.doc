আন্না হাজারে এবং আমরা



কে এই আন্না হাজারে??  কেন তার এ দুর্নীতিবিরোধী আন্দোলন??
আন্না হাজারে-"ভারতে দুর্নীতির বিরুদ্ধে যদি কিছু করতে হয় তার এখনই উপযুক্ত সময়। এখন হয় কিছু করতে হবে, নয় মরতে হবে। স্বাধীনতার জন্য যেভাবে মরণপণ লড়াই করতে হয়, ঠিক সেভাবে। দুর্নীতির বিরুদ্ধে হয় আমরা সফল হব, নয় আমাদের জীবন উৎসর্গ করতে হবে।"
১৯৬২-৬৩ এর চীন-ভারত লড়াই এ উপমহাদেশের বিভিন্ন দেশের সামরিক খাতকে এবং দেশগুলোর আভ্যন্তরীণ সম্পর্কগুলোকে  কতটা প্রভাবিত করেছে তা আর নতুন করে বলার কিছু নেই। ভারতের পরাজয় এবং এরপর সামরিক খাতকে শক্তিশালী করতে গণহারে সৈনিক নিয়োগ শুরু করলে সেখানে যুক্ত হন এই আন্না ড্রাইভার হিসেবে। ৬৫ এর ভারত- পাকিস্তান লড়াই এ তার সব সহযোদ্ধাদের নিহত হওয়ার ঘটনা, বিবেকানন্দ, গান্ধি, বিনোদ ভাবের আদর্শ তাকে জীবন কে নতুন ভাবে ভাবতে শেখায়।
৭২-৭৩ এর মহারাষ্ট্রের দুর্ভিক্ষ, সেচের ও খাদ্য পানির অভাব, তার গ্রামের মানুষের দুঃখ কষ্ট তাকে তাড়িয়ে বেড়াই। মাত্র ১২ বছর সৈনিক জীবন শেষ করে গ্রামের মানুষের মাঝে ফিরে আসে।  সেচ কল্পের উন্নতি করেন। এখন তার গ্রাম রালেগান সিন্ধি এক আদর্শ গ্রামের প্রতীক রূপে দেশ- বিদেশের দর্শনার্থীদের আকর্ষণের কেন্দ্র।
১৯৯১ সালে গঠন করেন ভ্রষ্টাচার বিরোধী এক গণ আন্দোলন। ৪২ জন ফরেস্ট অফিসারের কোটি কোটি রুপির দুর্নীতির বিরুদ্ধে শুরু করেন আন্দোলন। সরকার এর মন্ত্রীর যোগসাজশ থাকায় সরকার গড়িমসি দেখাতে শুরু কর। আন্না প্রমাণ হাজির করার পর ও সরকার নীরব থাকলেও, সে সরকারের কাছ থেকে পাওয়া পদবী ফেরত দেন। অনির্দিষ্ট কালের অনশনে গেলে সরকার বাধ্য হয় এদের বিরুদ্ধে সিদ্ধান্ত নিতে। তার আন্দোলনের কারণে মহারাষ্ট্র সরকারের ছয়জন মন্ত্রীকে পদত্যাগ করতে হয়েছে।
এরপর শুরু হয় RTI act নিয়ে তার আন্দোলন। ২০০৩ সালের জুলাই এ এক সপ্তাহের অনশন, ১২,০০০ হাজার কিলোমিটার পথ পারি দেওয়া, ১ লক্ষাধিক ছাত্রদের মাঝে সচেতনতা বৃদ্ধির প্রয়াস, লাগাতার গণ সমাবেশ, গান্ধীজীর আদর্শে অহিংসা আন্দোলন চলে অনবরত। শেষ পর্যন্ত ২০০৫ সালে তা আলোর মুখ দেখে।
বর্তমানে তিনি ভারতের দুর্নীতিবিরোধী আইন Jan Lokpal Bill এর কিছু ধারায় পরিবর্তন আনার দাবিতে অনশন-সংগ্রাম করে যাচ্ছেন। । তার দাবি হচ্ছে এই বিলের আওতায় একটি স্বায়ত্তশাসিত কর্তৃপক্ষ থাকবে, যেই কর্তৃপক্ষের কাছে মন্ত্রী, আমলা থেকে শুরু করে সবাই জবাবদিহি করতে বাধ্য থাকবে। এটা নির্বাচন কমিশনের সমান্তরালের ক্ষমতা রাখবে।  এই পরিবর্তিত ধারা ব্যতিরেকেই Jan Lokpal Bill রাজনীতিবিদদের অসহযোগিতার কারণে এই বিল ১৯৭২ সাল থেকে এখনও পাস হয়নি। 
তার এই অনশন-সংগ্রাম চালাতে যেয়ে তিনি তার সহযোগী সহ গ্রেফতার হয়েছেন, তার সমর্থকে গুলি চালিয়ে হত্যা করা হয়েছে। গ্রেফতারের সময়- আন্না হাজারে তার সমর্থকদের লক্ষ্য করে বলেন, "আমি আপনাদের প্রতি অনুরোধ করছি আপনারা কোনো সহিংসতায় লিপ্ত হবেন না।" গ্রেফতারের পরো তিনি তার অনশন চালিয়ে গেছেন। তার সমর্থকদের স্বেচ্ছায় গ্রেফতার হতে আহবান করেছেন। তার গ্রেফতারে খুদ্ধ ভারতবাসী রাস্তায় নেমে এসেছে।
ভারতের স্তরে স্তরে, রন্ধ্রে রন্ধ্রে মিশে থাকা এই দুর্নীতির কারণে সাধারণ মানুষ এখন প্রচণ্ড ক্ষিপ্ত। সমাজের সর্বস্তরের মানুষ এর প্রতিবাদে রাস্তায় নেমে এসেছে। একটা মানুষের উপর ভর করে ভারতের সাধারণ মানুষ এখন স্বপ্ন বুনছে দুর্নীতিমুক্ত এক ভারত গড়ার। RTI act (right to information) এর জন্য ১২,০০০ হাজার কিলোমিটার পথ পারি দেওয়া, ১ লক্ষাধিক ছাত্রদের মাঝে সচেতনতা বৃদ্ধির প্রয়াসে গণসংযোগ, সরকার প্রদত্ত পদবী ত্যাগ, পুরষ্কারের অর্জিত সম্পদের পুরোটাই দান করা এক মানুষের মাঝে ভারতের মানুষ আস্থা খুঁজে পেতেই পারে। 
আন্না হাজারের মতাদর্শ কি, কি বা কেন, ভারতের সাধারণ মানুষের অংশগ্রহণে তাদের স্বার্থের এই আন্দোলন তাদের কোন পথে নিয়ে যাবে জানিনা। কিন্তু আস্তে আস্তে তারা সচেতন হচ্ছে, তারা লড়ছে ।
আমাদের সামনে এগিয়ে থেকে আমাদের স্বার্থের জন্য পথে-ঘাটে যে মানুষ গুলো লাঠি-ঝাঁটা খেয়ে কাজ করে চলেছে তারা কতটা পেয়েছে? কি স্বার্থ। তাদের মতাদর্শ নিয়েই আমরা পড়ে থাকব?? আমরা খুব সহজেই এড়িয়ে যাচ্ছি। দেশ নিয়ে দীর্ঘশ্বাস ফেলছি। আমাদের আগের প্রজন্ম আমাদের ৭১ দিয়েছে, তার পরের প্রজন্ম দিয়েছে স্বৈরাচার বিরোধী আন্দোলন। আর আমরা কি এত সহজেই বিদেশী বণিকদের হাতে ছেড়ে দেব আমাদের দেশের সীমিত সম্পদ??  লড়াই না করেই ছেড়ে দেব আমাদের ভবিষ্যৎ এই দালাল গোষ্ঠীর কাছে?? অনেক হয়েছে পিসির সামনে বসে স্ট্যাটাস প্রদান, লেখা শেয়ার,সুচিন্তিত মতামত প্রদান। মতামত দিয়েই যাচ্ছে মানুষ অবিরাম। মতামত তোমার, দেশ তোমার, তাই তোমার মতের বাস্তবায়ন করার দায়িত্ব তোমার। যখন তোমরা দেখেও বিষয়গুলো এড়িয়ে যেতে থাক তোমাদের দেখে আমি একটি উপসংহার টানি- তুমি স্বাধীন বাংলার চিন্তাধারী কোন মানুষ নও। তুমি হল তারা যারা নীরবে শয়ে যেতে চেয়েছিল। তোমাদের কাছে স্বাধীনতার কি কোন মূল্য আছে??


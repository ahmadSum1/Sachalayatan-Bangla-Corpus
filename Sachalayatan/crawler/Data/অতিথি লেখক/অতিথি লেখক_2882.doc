এক প্রবাসী বাংলাদেশীর দিনলিপি [১ম পর্ব]



মুক্ত বিহঙ্গ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%62%6f%62%79%62%75%65%74%40%79%61%68%6f%6f%2e%63%6f%6d%22%3e%62%6f%62%79%62%75%65%74%40%79%61%68%6f%6f%2e%63%6f%6d%3c%2f%61%3e%27%29%3b'))
[শুরুতে কিছু কথাঃ মহান লেখকেরা তাঁদের জীবনের সাধারণ ঘটনাগুলোকে অত্যন্ত চমৎকার বর্ণনার মাধ্যমে অসাধারণ করে তোলেন । সেগুলো পড়ে মনে হয়, “আহ ! তাঁদের জীবনটা কত বৈচিত্রময় !” অপরদিকে আমার মত নগণ্য ব্যক্তির দৈনন্দিন জীবনে যেসব উল্লেখযোগ্য ঘটনা ঘটে যায়, তা সুন্দর বর্ণনার অভাবে অতি সাধারণ-ই থেকে যায় ।
অনেক সাহস করে নিজের জীবনের কিছু ঘটনা লিপিবদ্ধ করবার একটা প্রয়াস নিলাম;  কতটুকু পারবো জানিনা । আমি বিখ্যাত কোন ব্যক্তি নই, ভবিষ্যতে হবার কোন সম্ভাবনাও নেই । তাই এটা কখনো বই আকারে বের হবেনা; কোন পাঠক সেই বই পড়ে কোনদিন বলবে না, “আহ ! তাঁর জীবনটা কত বৈচিত্রময় ছিল ! ”
ফেইসবুকে আমার এক প্রবাসী বন্ধুর শেয়ার করা একটা গান শুনছিলাম । অনেক বছর আগে শোনা এই গানের প্রথম চারটি লাইন হঠাৎ করে মাথায় ঢুকে গেলো !
“এই দূর পরবাসে তারাগুলি আকাশে আকাশে
কাটে নিঃসঙ্গ রাত্রিগুলো,
মাঝে মাঝে স্বপ্নের বেশে স্মৃতিরা এসে
আমাকে করে যায় বড় বেশি এলোমেলো….”
[http://www.youtube.com/watch?v=PwUlZY12ymQ]
লিখতে বসে গেলাম । দেখা যাক, কতদুর এগোতে পারি !]
আমার এই ক্ষুদ্র জীবনের বেশিরভাগ সময় যেটা স্বপ্ন দেখেছি, ঘটেছে তার বিপরীত । তবে সৌভাগ্যক্রমে সেই বিপরীত ঘটনাগুলো কখনোই জীবনের প্রতিবন্ধক হয়ে ওঠেনি কখনোই ।
ছোটবেলায় স্বপ্ন ছিল ডাক্তার হবো । এই স্বপ্নের পিছনে পারিবারিক কারণ ছিল । বড় দুই ভাইদের একজন কৃষিবিদ এবং অপরজন সিভিল ইঞ্জিনিয়ার হবার পর পরিবারের ছোট ছেলেটি ডাক্তার হবে, এই আশাই ছিল সবার মনে । আমিও কল্পনা করতাম, সাদা এপ্রন পড়ে হাসপাতালে ঘুরে বেড়াচ্ছি, সব রোগি আমাকে দেবতার মত ভালোবাসছে এবং শ্রদ্ধা করছে । অপারেশনের মত জটিল একটা কাজ খুব সহজেই করে রোগিদের সারিয়ে দিচ্ছি । স্বপ্নটা ভেঙে গেল ক্লাস নাইনের বায়োলজি বই পড়ে । বুঝলাম, এই স্বপ্ন আমার জন্য সত্যি হবার নয় !
সেইসময় গণিত বিষয়টির প্রতি একটা নেশা তৈরি হলো, বিশেষ করে ‘ত্রিকোণমিতি’ আর ‘জ্যামিতি’ । নতুন স্বপ্ন দেখা শুরু করলাম, গণিতের শিক্ষক হবো । কল্পনায় সবসময় চিন্তা করি, আমি ঢাকা ভার্সিটিতে গণিতের ক্লাস নিচ্ছি । মাথা ঘুরিয়ে দেবার মত বিশাল-বিশাল ইকুয়েশন গুলো নিমিশের মধ্যে সলভ করে দিচ্ছি । ক্লাসভর্তি ছাত্র-ছাত্রী অবাক হয়ে তাকিয়ে আছে । ক্যাম্পাসে অসংখ্য ছাত্র-ছাত্রীর সালামের জবাব দিতে-দিতে আমি ক্লান্ত ! স্বপ্ন ছিল, গণিতের একটা বই লিখবো । এই বিষয়ে যাদের অপরিসীম ভীতি, তারা এই বইটা পড়ে মনে করবে, গণিত তো এই পৃথিবীর সবচাইতে সহজ সাবজেক্ট ! শেষ পর্যন্ত এই স্বপ্নটাও পূরণ হয় নি !
বিদেশে যাবার প্রতি আমার বিশেষ ধরণের এলার্জি ছিলো সারাজীবন-ই । স্বপ্ন দেখতাম, বুয়েট (BUET) থেকে ইঞ্জিনিয়ারিং পাশ করে সরকারি চাকরি করবো – পানি উন্নয়ন বোর্ড অথবা বিসিএস ক্যাডারে । নয়টা-পাঁচটা অফিস করবো, সাপ্তাহিক ছুটিতে বাসায় ঘুমাবো । ঈদ সহ অন্যান্য ছুটিতে সবার জন্য গিফট নিয়ে দেশের বাড়ি বেড়াতে যাবো । ঝামেলা বিহীন সুখী জীবন ! এই নিয়ে ‘দৈনিক প্রথম আলো’-র ক্যারিয়ার পাতায় ‘কেন সরকারি চাকরি করতে চাই’-শিরোনামের একটা জনমত জরিপের রিপোর্টে কয়েকটা যুক্তি উল্লেখ করলাম । বুয়েটে আমার যেসব ক্লাসমেটরা ফার্স্ট ইয়ার থেকেই বিদেশ-বিদেশ বলে পাগল ছিলো, তাদের সবসময় ক্ষেপাতাম । আমার নিজের মেজো ভাই যখন বুয়েট (BUET) থেকে সিভিল ইঞ্জিনিয়ারিং পাশ করে কানাডায় পাড়ি জমালো, তখন বাসায় মা কে বলতাম, “এই যে আপনার ছেলেটা চলে গেল, এ কিন্তু আর কোনদিন-ও দেশে ফিরবে না !” আমার কথায় মা কষ্ট পেতেন, আর এটা ভেবে স্বান্তনা পেতেন, অন্ততঃ তাঁর আদরের ছোট ছেলেটা তাঁকে ছেড়ে কখনো বিদেশে চলে যাবে না । মায়ের এই স্বপ্ন ভেঙে দিয়ে তাঁকে চোখের জলে ভাসিয়ে দিয়ে আমি বি. এস. সি. পাশ করবার ছয় মাসের মাথায় কানাডায় চলে আসলাম !
[ইচ্ছা ছিল, ১ম পর্বে প্রবাসের কোন ঘটনা দিয়ে শুরু করবো । কিন্তু লেখা শুরু করবার পর দেখলাম, বাংলাদেশ থেকে বের হতে পারছিনা ! আগামী পর্বে ইনশা-আল্লাহ চেষ্টা করবো ।]
Edmonton City,
এপ্রিল ৩, ২০১০
রাত চার টা ।


নামের বিড়ম্বনা.....



এই ঘটনা হামেশা হয়। টেলিফোনে লোকজন আমাকে জিজ্ঞেস করে 'নাহিদ খান সাহেব আছেন'। আমি বলি 'নাহিদ বলছি'। মেয়ের গলা শুনে সাথেসাথে ফোনের অপরপ্রান্ত বলে 'হ্যালো নাদিয়া, কেমন আছেন'! 'নাদিয়া' নিজের দ্বিতীয় নাম হিসাবে মেনে নিয়েছি, নাহিদ খান কে আমি চিনিনা!
আমার বন্ধু 'শাফকাত আনোয়ার' গ্রামীণ ফোনে অনেক অঘটন এর জন্ম দিয়েছে তার নাম দিয়ে। অনেকে নামের সাথে মানানসই রাশভারী মধ্যবয়সী কোনো ভদ্রলোক দেখতে গিয়ে এক সুন্দরী তরুণীর মুখোমুখি হয়েছেন। একবার মধ্যরাতে আমার মা ফোন করে জানতে চাইলো কি করছি। আমি বললাম 'শাফকাতের রুমে আড্ডা দিচ্ছি'। এরপর মাকে ঠান্ডা করতে আমার খবর হয়ে গেছে। শাফকাতের ডাকনাম নিক্কণ আর সে রোকেয়া হলেই থাকে এই শুনে মা ফোন ছেড়েছিলো!
'রানা' আর আমি একবার ঘুরতে যাবার প্ল্যান করলাম। রানার বাসায় আপত্তি করলো একটা ছেলের সাথে এতোদূরে যাওয়া নিয়ে। আবার আমার বাসায় বললো 'রানা' ছেলেটা কেমন কে জানে, ছেলেদের বিশ্বাস করা ঠিকনা। । রানা'র নাম নিয়ে সচলেও কনফিউশন হয়েছে অনেক...
'শাহীন ইকবাল' নামে একজনকে ঢাবিতে ভর্তির পর মহসিন হলে এটাচ করে দিয়েছিলো। সে ডীন অফিসে গিয়ে মিনমিন করে ডীন স্যারকে বললো স্যার আমি মহসিন হলে থাকতে পারবো না। স্যার মহাব্যস্ত, ফাইল থেকে মুখ না তুলেই হুঙ্কার ছাড়লেন- 'ভর্তি হতে না হতেই পাখা গজিয়ে গেছে না। যে হলে এটাচ করে দিয়েছে সেখানেই থাকতে হবে'। শাহীন তখন নিরুপায় হয়ে গলা উঁচু করলো -আমি কীভাবে মহসিন হলে থাকবো...জোরে কথা বলায় এখন গলার স্বর শুনে স্যার তাকালেন। তাকিয়ে আবার হুঙ্কার দিলেন 'তুমি কেনো মহসিন হলে থাকবে,কী নাম তোমার'।
নাম শুনে আবার হুঙ্কার- কীসব নাম রাখে, লোকজনকে কনফিউজড করে দেয়। শাহীন ইকবাল কে মেয়েদের হলে না দিয়ে ছেলেদের হলে দেবে এটাই তো স্বাভাবিক।
নাম বিষয়ক একটু অন্যরকম আরেকটা গল্প বলি। হলের একজন আপুর নাম ছিলো এশিয়া। মানুষের নাম হিসাবে এশিয়া একটু অভিনব তো বটেই। উনার সাথে পরিচয় হবার পর এই অভিনব নামের পিছনের মজার গল্প শুনেছিলাম। উনার নাম ছিলো আছিয়া। ইংলিশে লিখলে বানান হয় 'Asia'। স্কুলে পড়ার সময় আছিয়া নামটা আদ্যিকালের মনে হওয়াতে উনি নিজেই নামের উচ্চারণ বদলে দিয়েছিলেন, হয়ে গিয়েছিলেন এশিয়া!!
নাহিদ খান 


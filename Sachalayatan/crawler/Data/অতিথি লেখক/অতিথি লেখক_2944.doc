২১শে ফেব্রুয়ারি উৎসবের মা ভৈ, মা ভৈ, মা ভৈ আর যুদ্ধাপরাধীদের বিচারে অন্তরায়



#১. গতকাল সারাদিন যাব না, যাব না করেও হঠাৎ দুপুর ২টার দিকে সিদ্ধান্ত এবার ছাত্রাবস্থায় শেষবারের মত শহীদ মিনারে শ্রদ্ধা জানানোর যে লোকদেখানো ব্যাপারটা সেটা সেরে আসি। ছেলেপিলেদের সাথে আগেই যোগাযোগ করা ছিল, তারা রওয়ানা দিল, আমিই বরং সবার শেষে তাদের সাথে যুক্ত হলাম। ফুল দিয়ে শ্রদ্ধা জানিযে আসলাম। কিছুক্ষণ ছবি তুলে যার যার মত, হলে ফিরে আসা। কিছু সময় পর আরেক বন্ধুর সাথে কর্পোরেট প্রচারণায় ঋদ্ধ দুনিয়া কাঁপানো ৩০ মিনিট জ্বরে আক্রান্ত আমি আবারও সেই শহীদ মিনারে। বন্ধু ছবি তুলবে, তাই লাফিয়ে-ঝাঁপিয়ে উপরে উঠে যায়, আমি মূল বেদীতে না উঠে নিচে দাঁড়িয়ে থাকি। কিছুক্ষণ পর বন্ধু হঠাৎ দৌড়ে এসে বলে “সেলিব্রেটি” আসছে, দেখছিস? আমি আগেই দেখেছি। আমার অসম্ভব প্রিয় এখনকার সময়ের মডেল থেকে সদ্য টিভি নাটকের অভিনেত্রীতে পরিণত হওয়া এক তরুণী। ছবি তোলার আগ্রহ দু’জনেরই। তার সাথে কথা বলি।
- আপু, একটা ছবি তুলি?
:: আমার অসম্ভব মন খারাপ। আমি ফুল দিতে এসছি, আমাকে ফুল দিতে দেওয়া হচ্ছে না।
- আপু, এখানেই তো সবাইকে ফুল দিতে হয়, মূল বেদীতে তো আপনাকে উঠতে দেওয়া হবে না, ওটা তো কেবল ভিভিআইপি’দের জন্য। আমরা এখানেই ফুল দেব, স্বেচ্ছাসেবকরা সেগুলো গুছিয়ে মূল বেদীতে সাজিয়ে রাখবে।
:: তাই নাকি, কেন?
- এটাই তো সবসময় হয়ে আসছে, আপু।
:: আমি actually জানতাম না।
এবার আমার অবাক হবার পালা।
- কেন? আপনি এর আগে কখনো আসেননি?
::  না। এবারই আমার প্রথম এখানে আসা।
আমি হা হয়ে যাই। যে মানুষটা মোটামুটি ১৭/১৮ বছর ধরে ঢাকায় আছে, সে কখনো শহীদ মিনার আসে নি, এটা মানতে আমার খুব কষ্ট হয়। আর কথা বাড়াই না, উদাস মুখ করে ছবি তোলায় ব্যস্ত হয়ে পরি।
#২. সময়কাল ৪.১৬।
দুনিয়া কাঁপানো ৩০ মিনিট শেষ হয়েছে কিছুক্ষণ আগে। ডিজুস প্রজন্ম আজ পাঞ্জাবি, শাড়ি, স্যান্ডেলে সেজে-গুঁজে এসেছে। দেখতে ভালই লাগছে। আনিসুল হকের উৎসাহী শ্লোগানে সবাই শহীদ মিনার অভিমুখী মিছিল শুরু করে। আমরা ভীড় এড়িয়ে ফুটপাথে জায়গা খুঁজি।
কিছু সময় এদিক-সেদিক ঘোরাঘুরি করে ছবি তুলে হলের ফিরতি পথ ধরি। শহীদ মিনারের সামনে এসে থমকে দাঁড়াই। চমৎকার দৃশ্য! মজমা বসেছে! বিয়ের আসরে বৌ-জামাইকে ঘিরে পুষ্পবৃষ্টি!! সবাই মূল বেদীতে জুতা পায়ে উঠে সেখানে শহীদ মিনারকে লক্ষ্য করে ফুল ছুড়ছে। আহা কি দৃশ্য! দুনিয়া কাঁপানো মন্ত্রের উদ্ভাবকরা তখন সোৎসাহে বলছেন, "আরো হবে, আরো হবে, ভবিষ্যৎ প্রজন্মের জন্য এ এক দিক-নির্দেশনা; কি করে শহীদ দিবস পালন করতে হয়।"
আর, অতিউৎসাহীরা? তাদের কয়েকজন শহীদ মিনারে চড়ে বসেছেন। দুয়েকজন ফটোসাংবাদিকও মনে হয় উপর থেকে ঝুলছেন। আহা আহা! কি সুন্দর! শহীদ মিনারের প্রতি আমাদের শ্রদ্ধার আবেগ যেন বেয়ে বেয়ে পরে! কি আনন্দ ঘরে ঘরে! এই না হলে একটা বিশেষ দিন? বিশেষ দিন গুলো হতে হবে উৎসবমুখর।
কিছুক্ষণ দাঁড়িয়ে থেকে দেখে আর থাকা সম্ভব হল না। গা জ্বলতে লাগল। ফিরতি পথ ধরলাম। এক ডিজুস ছেলে আরেক ডিজুসকে বলছে,
- দেখছিস, এইবারের ২১শে ফেব্রুয়ারি কি জোশিলা হইছে? Regular basis-এ এই অনুষ্ঠান করা উচিত।
:: সবচাইতে rocking ছিল ৩০ মিনিটের পর মিছিল, আর ফুল উৎসবটা তো awesome.
- হ, ঠিক কইছোস্। গ্রামীণ rocks!!
আমি আবারো লজ্জা পাই। মাথা হেঁট হয়ে যায়। মনে মনে বলি, “শহীদেরা, তোমাদের অবদান আজ ঐ গুলি খাওয়া পর্যন্তই। এর আগে পরে কোন ইতিহাস নেই। তোমরা আজ ধূলি-জীর্ণ ইতিহাসের পাতায়।”
#৩. সকালে ঘুম থেকে উঠে পত্রিকা হাতে নিলাম। প্রথম পাতায় একটা সংবাদ দেখে চোখ আটকে গেল। বাংলাদেশ-পাকিস্তান শীতল সম্পর্ক। আগ্রহী হয়ে পড়া শুরু করলাম। একটু পরেই মেজাজ পুরা খারাপ হয়ে গেল। আমরা যারা মুক্তিযুদ্ধ দেখিনি, তাদের দৌড় ঐ মুক্তিযুদ্ধ সংক্রান্ত বইগুলো, চলচ্চিত্রগুলো, পত্রিকা/ ম্যাগাজিনে প্রকাশিত বিভিন্ন মুক্তিযোদ্ধার আত্মকাহিনীগুলো। তাই দেখে, পড়ে আমাদের পাকিস্তান ঘৃণা, যারা আরেকটু উদার, বর্তমান পাকিস্তানকে তৎকালীন পাকিস্তানের কৃতকর্মের জন্য দোষারোপ করতে রাজি না, তাদের সাথে ঝগড়া।
আমরাও একটা সময় মেনে নেই, হ্যাঁ, কেন অতীত কাজের জন্য এখন একজনকে দোষারোপ করবো, সে তো তখন দায়িত্বে ছিল না, সে নিশ্চয়ই এ কাজে সমর্থন করতো না। কিছুটা সহানুভূতিশীল হতে চাই। কিন্তু, আজ পত্রিকায় খবর এসেছে,
পাকিস্তান বিভিন্ন দেশে অবস্থিত তার মিশনগুলোকে যুদ্ধাপরাধের বিচার বন্ধে উদ্যোগ নিতে কাজে লাগাচ্ছে।
ঢাকা ও ইসলামাবাদের কূটনৈতিক সূত্রগুলো জানায়, সাম্প্রতিক কালে চিঠিপত্র চালাচালিসহ যেকোনো সিদ্ধান্ত বাস্তবায়নের ক্ষেত্রে পাকিস্তান অনীহা প্রকাশ করছে। নিয়মিতভাবে খুব দ্রুত সমাধান হয়ে যায় এমন বিষয়ে দীর্ঘসূত্রতা শুরু হয়েছে।
যুদ্ধাপরাধীদের বিচারের ব্যাপারে তাদের এত অনীহা কেন? তারা যদি তাদের পূর্বপুরুষদের কাপুরুষোচিত কৃতকর্মের জন্য দু:খিত হয়ে থাকে, তাদের জন্য আমাদের ক্ষমা চিরকাল থাকবে। কিন্তু, এই যুদ্ধাপরাধীদের প্রতি তাদের প্রীতি কেন? কেন তারা এই বিচারে অন্তরায় সৃষ্টি করতে চায়?
আজ থেকে আমি আবারো যারা বর্তমান পাকিস্তানকে ’৭১ এর পাকিস্তানের সাথে মিশিয়ে ফেলতে চায় না, তাদের দিকে করুণার চোখে তাকাবো, আর ঈশ্বরের কাছে তাদের সুমতি দেবার জন্য প্রার্থনা করবো। কিন্তু, পাকিস্তানের প্রতি যে ঘৃণা চাপা ছিল, তা আজ মুখ দিয়ে থুথু হয়ে বেরিয়ে আসা শুরু করল।
[ছবিগুলো ভ্রমণকারী টিংকু চৌধুরীর তোলা।
ছবিগুলোর ফেসবুক লিংক:  http://www.facebook.com/tinkutraveler#!/album.php?aid=15618&id=100000031532137
-	মুক্ত বয়ান


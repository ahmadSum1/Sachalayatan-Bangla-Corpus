চেহারা ডাস ম্যাটার



-- অনন্ত আত্মা
‘প্রথমে দর্শনধারী, তারপর গুণবিচারী’- এই আপ্ত বাক্যটির সবচেয়ে বেশী ব্যবহার বোধ করি বিয়ের জন্য মেয়ে বা ছেলে দেখার সময়টাতেই হয়। চেহারা আসলেই একটা ব্যাপার। নিজেকে দিয়েই শুরু করি। বয়স দশ বা বারো, ফরিদপুর শহরে সিনেমা হলের সামনে দিয়ে হেঁটে যাচ্ছি, হঠাৎ-
-	ওই, এদিকে আয় ।
তাকিয়ে দেখি এক রিকসাওয়ালা রিকসার চাকা ধরে রাস্তার পাশে বসে আছে। রিকসাচালক ভদ্রলোকই যে আমাকে ডেকেছেন তা বুঝতে পারলাম। পরবর্তী ঘটনা হল – আমি পাম্পারের পিন চাকায় চেপে ধরে আছি, রিকসাওয়ালা তুমুল বেগে পাম্প করে যাচ্ছে। গুণী রিকসাওয়ালা বলতে হবে, না হলে আমার চেহারায় লাগানো অদৃশ্য ট্যাগ (যদিও যেকোন পণ্যের ট্যাগ পাছাতেই লাগানো থাকে কিন্তু মানুষেরটা মনে হয় চেহারাতেই লাগানো থাকে ) ‘আমাকে ব্যবহার করুন’ কিভাবে দেখল।
বড় হবার পর আমার চেহারায় যে আমূল পরিবর্তন সূচিত হয়েছে তা মনে হয় না। ভার্সিটির সাইন্স লাইব্রেরির সামনের রাস্তায় আমি আর এক বন্ধু দাঁড়িয়ে আছি। আমি আমার প্রথাসিদ্ধ ভঙ্গিতে (হেলান সিস্টেম) উদাস হয়ে দাঁড়িয়ে আছি। হঠাৎ -
-	এই, একটা চকবার দাওতো।
ধরাস্ করে দ্বিতীয় আসমান থেকে জমিনে পড়লাম। কাহিনী হোলো, আমি আমার প্রথাসিদ্ধ সিস্টেমে যেখানে হেলান দিয়ে দাঁড়িয়ে ছিলাম সেটা ছিল একটা আইসক্রিম ভ্যান আর আইসক্রিমওয়ালা আইসক্রিম রেখে হাওয়া খেতে কোথাও গিয়েছিল। তাই চকবারখোর আমাকেই উদ্দিষ্ট ব্যাক্তি ভেবে ...। তারপর –
-	ধুব বা..। ভাগ ব্যাডা।
আমার চেহারাতে কি জাদু আছে জানি না কিন্তু হরতাল কিংবা অন্য কোন সর্তকতামূলক সময়ে যেই রাস্তায় পুলিশ আছে ঐ রাস্তা দিয়ে আমি হেঁটে যাচ্ছি আর পুলিশ আমাকে চেক করে নাই এমন হয় নাই। একবার চেকিং -এর সময় এক ফাউল ঠোলা আমার বক্সের মধ্যে হাত দিয়ে বলেছিল –
-	এইডা কি?
আমি বলেছিলাম –
-	অস্ত্র।
শুনে ঠোলা আর কিছু না বলে ছেড়ে দিয়েছিল; আমিও মানে মানে ধনে (এই ধন তাৎপর্যপূর্ণ) প্রাণে বস্ত্রর নিচে অস্ত্র নিয়ে ত্রস্ত পায়ে চলে এসেছিলাম।
নিজের গল্প অনেক বললাম, এবার অন্যের কথা বলি। বন্ধু রিপনকে নিয়ে দোয়েল চত্বরের সামনে দিয়ে যাচ্ছি, দেখি যে আমাদের বয়েসেরই এক ছেলে উল্টো দিক থেকে আসছে। বেশ ফর্সা, লম্বা। চেহারার ট্যাগ বলছে ‘আমি ইমপোর্টেট’। ছেলেটাকে দেখে রিপন বলছে –
-	দ্যাখ দোস্ত, মনে হয় ইরানী; তাই না।
আমি বললাম –
-	ক্যান, আফগানীও তো হইতে পারে।
-	খাড়া জিগায়া দেখি।
আমাকে আর কিছু বলার সুযোগ না দিয়ে রিপন গিয়ে পরিস্কার বাংলায় জিজ্ঞেস করল –
-	ভাই আপনি কি ইরানী?
ছেলেটা আমাদের দিকে একটু ঝুঁকে ততোধিক পরিস্কার বাংলায় বলল –
-	না, আমি চাইনিজ।
আমাদের বন্ধু মহলে একটা কথা বহুল প্রচলিত ছিল –‘চেহারায় মাইর খায়’। মানে হোলো চেহারাই এমন যে তা যে কাউকে প্রহারে প্রলুব্ধ করে। এফ.এইচ হলে এমন একটা ছেলে ছিল, ওর নাম ছিল খোকা। আমি অন্তত দশ জনকে জিজ্ঞেস করেছি; সবাই এক বাক্যে বলেছে ওদেরও একই ইচ্ছে করে। ইচ্ছেটা হল – খোকাকে দেখলেই মাইর দিতে ইচ্ছে করে। জীবনের অনেক অপূর্ণ ইচ্ছের মতন আমার এই ইচ্ছেটাও অপূর্ণই রয়ে গেছে।


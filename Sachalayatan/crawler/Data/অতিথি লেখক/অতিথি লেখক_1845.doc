ফিরিয়ে দাও এনালগ বাংলাদেশ, এই ডিজিটাল বাংলাদেশ চাই না



দেশে এখন অনলাইনে কেনাকাটা করা যাছে, অনেক তথ্যবহুল ওয়েবসাইট তৈরি হছে, তরুনেরা তথ্যপ্রযুক্তির কল্যানে অর্থনীতির বিকাশে অবদান রাখতে পারছে। মোবাইল ফোনের নেটওয়ার্ক পৌঁছে যাচ্ছে দেশের আনাচে-কানাচে। শিক্ষার হার বাড়ছে। মৃত্যুহার কমছে। এটিএম বুথ বসানো হচ্ছে রাস্তার মোড়ে মোড়ে। এগুলো আশার কথা, ভালো লক্ষণ। আমরা কি তবে উন্নতির পথে চলেছি? নাহ, উপরের কয়েকটি আশার কথা ছাড়া বাকি পুরো দৃশ্যপট অন্ধকার! '
ডিজিটাল বাংলাদেশ' এর প্রতিশ্রুতি নিয়ে ক্ষমতায় এসে বর্তমান আওয়ামী সরকার তার পূর্ববর্তী সরকারগুলোর মতই ব্যর্থ। বরং অনেক ক্ষেত্রে তাদেরকেও উত্রে গেছে। কত আশা নিয়ে আমরা আওয়ামী সরকারকে ক্ষমতায় বসিয়েছি। বিগত সরকারের অজস্র ভুল-ভ্রান্তি যখন একে একে চোখের সামনে এসে ধরা দিলো, আমরা আমাদের কৃতকর্মের জন্য লজ্জিত হলাম। স্থির করলাম, আর চাঁদা দিবো না, আর ঘুষ-দুর্নীতির কাছে দেশকে তুলে দেবনা। তারেক, মামুনের মতো কুলাঙ্গার, লোভীর কাছে মাথা নত করবো না। এই দেশের কোটি কোটি আশাবাদী প্রানের প্রত্যাশা একটাই ছিল- বঙ্গবন্ধুর স্বপ্নের সোনার বাংলা গড়ে উঠবে, আমারা উন্নতি না করি, অন্তত পতন তো ঠেকাতে পারবো!
আমরা আজ ডিজিটাল। এটা এই বছর দুয়েকের কথা নয়, অন্তত এক দশক হয়ে গেছে আমরা ডিজিটালইজেশন প্রক্রিয়ার মধ্যে আছি। যখন আমরা এনালগ ছিলাম, তখন অনেকটা বিবেকবান ছিলাম। কিছুটা হলেও লজ্জাবোধ ছিলো বলেই হয়তো দ্রব্যমূল্য কিছুটা হলেও স্থিতিশীল ছিলো, অন্তত এখনকার মতো পাশাপাশি দুটো দোকানে প্রতি কেজিতে বিস্তর মুল্য-পার্থক্য  ছিল না। বস্তুতঃ আমরা যখন দেখলাম আমাদের দেশনেত্রীর ছেলেরা দেশকে চুষে ছিবড়ে করে দিয়েও বহাল তবিয়তে আছে, তখনি আমরা ভাবতে শুরু করলাম- তাহলে আমরা সততা ধরে রেখে ঠকবো কেনো? আমরাও যে যেভাবে পারি একে অপরকে ঠকিয়ে নিজের পকেট ভারি করতে লাগলাম। ভুলে গেলাম, আমরা মানুষ! এই মূল্যবোধের অবক্ষয়ের ধারা এক ফোঁটাও কমেনি, বরং বেড়েছে। কমবেই বা কেনো? সমাজের শিক্ষিত ও প্রভাবশালী জনগোষ্ঠী যখন সীমাহীন দুর্নীতিতে ডুবে যায়, তখন অশিক্ষিত ও ক্ষমতাহীন মানুষগুলো কি শিক্ষা পায়? অন্তহীন দারিদ্র্যের কশাঘাত আর সততার পরকাষ্ঠায় প্রতিদিন নিজেদের বলি দিতে দিতে দিশেহারা মানুষ তখন তাদেরই পথ ধরে। আমরা এনালগ ছিলাম ঠিকই, কিন্তু অনেকটা সভ্য ছিলাম।
রাস্তাঘাট, বাজার, অফিস-আদালত, ডাক্তারখানা, টিচারের বাসা- আজ কোথায় আমরা নিশ্চিন্ত? কোথাও নয়। কোথাও উন্নতির ছোঁয়া নেই। কোথাও জনতা শান্তিতে নেই। আমরা আজ দ্বিধাবিভক্ত, হিংস্র, অসহায়, হতাশ, ক্লান্ত ও মৃতপ্রায়। অমিত সম্ভাবনার এই সোনার বাংলাকে যারা আজকের এই ভগ্ন দেশে পরিনত করেছে এবং এখনও করছে, তারা সাবধান থাকুন। আমরা আমজনতা আবার জেগে উঠবো। নিরন্তর অবিচার ইতিহাস কখনো সয়নি। 
-আনোয়ারুল কবির খান


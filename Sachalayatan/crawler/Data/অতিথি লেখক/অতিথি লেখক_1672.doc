 আপনি ওখানেই ভালো থাকবেন



শাহিদা বেগমের বয়স ষাটের কাছাকাছি ।তিনি থাকেন তার বড় ছেলে শিহাবের সঙ্গে ঢাকা শহরের এক বিলাসবহুল অ্যাপার্টমেন্টে ।যদিও তার মন পড়ে থাকে ছোট্ট গাঁয়ে,যেখানে তিনি সংসার শুরু করেছিলেন অনেক বছর আগে।কিন্তু সংসারটা ঠিকমতো গোছাতেও পারেননি।হঠাৎ এক সড়ক দুর্ঘটনা স্বামীকে তার কাছ থেকে কেড়ে নেয়।তখন ছেলেটির বয়স ছয় আর মেয়েটি দুই বছরের ।সেই থেকে তার একলা চলার সংগ্রাম শুরু ।রাতদিন খাটা খাটনি করেছেন ছেলেমেয়ের জন্য ।
আর আজ তার অখন্ড অবসর ।থাকেন ছেলের বাসায় ।ছেলে,ছেলের বউ চলে যায় অফিসে ।নাতি দুটির তো পড়াশোনার অনেক চাপ।স্কুল,বাসা,হাউস টিউটর,টিভিতে কার্টুন আর কম্পিউটারে গেম - এই হলো তাদের নিত্যনৈমিত্তিক কাজ ।ছেলে আর ছেলের বউয়ের সাথে প্রয়োজন ছাড়া খুব একটা কথা হয় না তার ।রুমটাই যেন তার ঠিকানা।যখন খুব খারাপ লাগে তখন জানালা দিয়ে বাইরে তাকিয়ে থাকেন।গল্পের বই পড়তেও এখন আর ভালো লাগে না।তবু কিছুই করার নেই।ছেলের সাথে দেখা হয় সকালে আর রাতে।হয়তো সকালে নাস্তার টেবিলে দু একটা কথা হয় কোনো দিন আবার তাড়াহুড়োর জন্য কোনোদিন হয়ও না। অথচ এই ছেলেটি ছোটবেলায় তার সঙ্গে কত কথাই না বলত।কথার যন্ত্রণায় অস্থির হয়ে যখন ধমক দিতেন তখন ছেলের ছলছল দুটি চোখের দিকে তাকিয়ে আবার বলতেন,ঠিক আছে বল। আর প্রতিবেলায় তাকে মুখে তুলে খাইয়ে দিতে হতো।একদিন রাগ করে বলেছিলেন,‘এতো বড় হয়েছিস,একা একা খেতে পারিস না।’ এরপর হাতের কাজে শেষ করে এসে দেখেন ছেলে তার না খেয়েই ঘুমিয়ে পড়েছে ।আর এ ছেলেকে ঘুম থেকে উঠিয়ে খাওয়ানো কখনোই সম্ভব না।সেদিন তিনি একমুঠো ভাতও খেতে পারেননি।
    দিন সত্যিই বদলে গেছে এখন । সেদিন ছেলের বউ হঠাৎ বলে,দেখুন মা,যুগ পাল্টেছে।আপনার যুগের ধ্যান-ধারণা দিয়ে তো আর এখন চলবে না।টাকা পয়সা রোজগার করতে হবে।ছেলেদের একটু আরাম আয়েশে থাকার ব্যবস্থা করতে হবে।আর আপনাদের যুগেতো ছেলে মেয়েদের একটু স্কুলে পাঠাতে পারলেই কর্তব্য শেষ হয়ে যেত ।এখন কী আর সেই দিন আছে!
  শাহিদা বেগম কিছুই বলেন না মনে মনে ভাবেন ,এতো সব তাহলে শুধু ছোটছোট ছেলেমেয়েদের জন্য আর বুড়ো ছেলে মেয়েরা তারা কোথায় যাবে ?
   তবুও তিনি ছেলের সাথেই থাকেন।অথচ মেয়ে বারবার তার কাছে চলে যেতে বলে কিন্তু তিনি যান না।কারণ তিনি ভাবেন,কিছুদিন মেয়ের ওখানে থাকলে তারাও যদি একই রকম আচরণ শুরু করে।আর তাছাড়া মেয়ের সাথে মায়ের থাকাটাও আমাদের সমাজ একটু কেমন কেমন চোখে জানি দেখে।আমাদের ঐতিহ্য হলো ছেলের সাথে বাস করে মা যতই মর্মপীড়া ভোগ করুক না কেন তাকে ওখানেই থাকতে হবে । মেয়ের বাসায় যাবে তবে তা বরাবরের মতো না বেড়াতে।অথচ তার ছেলে মেয়ে দুটিতে তিনি কখনো আদর ভালোবাসা আর শিক্ষাদীক্ষার কোনো তফাৎ করেননি।
    আজ রাতে শিহাব আর তার বউ এসছে মায়ের রুমে ।এই বিরল ঘটনায় মা তো বেশ অবাক।কিন্তু তাদের কথা শুনে কী বলবেন বুঝতে পারছেন না ।তাদের মতে,মা তো এখানে একাই থাকেন।তাকে দেখাশোনা করার মতো কেউ নেই।তাহলে এমন একটা জায়গায় থাকা তার জন্যে ভালো হবে যেখানে তার বয়েসী অনেকেই থাকেন।ওখানে তার সময়টাও ভালো কাটবে।তাছাড়া মাঝেমধ্যেই তো ছেলে বউ আর নাতিরা দেখতে যাবে।
  ছেলের বউ বলল,মা আপনি ওখানেই অনেক ভালো থাকবেন ।
 মা কিছুই বলছেন না,এতো বছর পর স্বামীর সেই পুরনো ভিটেটার জন্যে আজ তার মন কাঁদছে।কিন্তু সেটা এখন অন্যেও বাড়ি ।ছেলে সেটা বিক্রি করে ঢাকায় ফ্ল্যাট কিনেছে।
   মা মনে মনে ভাবেন,ছেলে আজ অনেক বড় হয়েছে।এখন সে একা একা ঘুমুতে পারে,খেতে পারে,বাথরুমে যেতে পারে।তার জীবনে এখন আর মায়ের আদর ভালোবাসা,ঘুম পাড়ানি গান এসবের দরকার নেই।ছেলে তার বাকিটা জীবন একা একা চলতে পারবে অনায়াসেই।তিনি চলে যাবেন বৃদ্ধাশ্রমে(ওদের মতে বয়স্কদের হোস্টেল)।তবু তার ছেলে ভালো থাকুক,সুখে থাকুক।কিন্তু ছেলের জন্য তার হঠাৎ খুব কষ্ট হলো,যখন তিনি ভাবলেন তার ছেলেও তো একদিন তার মতো বুড়ো হবে।
        শামীমা রিমা


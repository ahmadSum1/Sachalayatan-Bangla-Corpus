লক্ষ্যভেদ



||১||
ছয় নাম্বার বাড়ির ছাঁদে মিটিং চলছে। এলাকার গণ্যমান্য সবাই উপস্থিত। সবার মধ্যেই উত্তেজনা চেপে রাখার একটা চাপা প্রয়াস। এমন গুরুত্বপুর্ণ বিষয় নিয়ে অবশ্য উত্তেজনা থাকাই স্বাভাবিক।
সভাপতি মহাশয় গলা খাকারি দিয়ে ওঠা মাত্র সবাই মনোযোগ দেন তার প্রতি। সৌম্যদর্শন সভাপতি শ্লেষ মিশ্রিত গলায় তার বক্তব্য শুরু করেন-
‘প্রিয় এলাকাবাসী, আজ এই গুরুত্বপুর্ণ মিটিংএ অংশগ্রহণ করার জন্য আপনাদের সবাইকে জানাই আন্তরিক কৃতজ্ঞতা। আপনারা জানেন, গত একমাস ধরে চলে আসা প্রতিযোগীতার মাধ্যমে আমরা আমাদের পরবর্তী যোগ্য নেতৃত্ব খুঁজে বের করার চেষ্টা চালিয়ে যাচ্ছি। গত একমাসে বিভিন্ন ধরণের পরীক্ষা এবং কার্যক্রমের মাধ্যমে প্রতিযোগীদের শারীরিক এবং মানসিক সামর্থ এবং বুদ্ধিমত্তা পরীক্ষা করা হয়েছে সতর্কতার সাথে। গ্রুপ পর্বে অংশগ্রহন করা ৭৪ জন প্রতিযোগী থেকে বাছাই করা ১৬ জন প্রতিযোগী দ্বিতীয় রাউন্ডে পৌছুঁতে সমর্থ হন। তাদের মধ্য থেকে ৮ জন প্রতিযোগী নিজেদের সামর্থের পরিচয় দিয়ে পৌছে যান কোয়ার্টার ফাইনালে। কোয়ার্টার ফাইনালের কঠিন সব পরীক্ষণের গন্ডি পেরিয়ে সেমিফাইনালে ওঠেন চারজন প্রতিভাবান প্রতিযোগী। গতপরশু শেষ হওয়া সেমিফাইনালে হাড্ডাহাড্ডি লড়াইয়ে জিতে ফাইনাল নিশ্চিত করেন দুই অসামান্য লড়াকু মেজাজের অধিকারী প্রতিযোগী। প্রিয় সম্মানিত সদস্যগণ, আসুন আমরা আন্তরিক অভিনন্দন জানাই চুড়ান্ত প্রতিযোগীতার দুই প্রতিযোগী- জনাব কাঁলাচান ও জনাব কাল্লু মিয়া কে।
তুমুল উৎসাহে সমাবেশে আগত সদস্যরা উল্লাসে অভিনন্দন জানান দুই চুড়ান্ত প্রতিযোগীকে। অভিনন্দিত দুই প্রতিযোগী মাথা উঁচু করে ভারিক্কি চালে হেঁটে দাঁড়িয়ে যান সভাপতির দুপাশে। 
গর্বীত সভাপতির গলা আবারো গমগম করে ওঠে- ‘আগামীকাল সকালে অনুষ্ঠিত হবে প্রতিযোগীতার চুড়ান্ত পর্ব। চুড়ান্ত পর্বে প্রতিযোগীরা অংশগ্রহণ করবেন ঐতিহ্যবাহী লক্ষ্যভেদ পরীক্ষায়। প্রতিযোগীদের সামর্থ পরীক্ষায় তাঁদের নিশানা করতে হবে চলন্ত লক্ষ্যের উপর। অত্যন্ত কঠিন এই পরীক্ষায় প্রতিযোগীদের থাকতে হবে সতর্ক এবং বুদ্ধিমান। প্রতিযোগীদের সচেতন থাকতে হবে তাদের টার্গেটের গতি এবং নিজেদের অবস্থান সম্পর্কে। পাশাপাশি খেয়াল রাখতে হবে বাতাসের গতি এবং পারিপার্শ্বিক পরিস্থিতিকে যা টার্গেটের চলার পথ বা গতি পরিবর্তন করে দিতে পারে নিমেষেই। 
সুধী, আগামীকাল সকালে অনুষ্ঠিতব্য এ ঐতিহাসিক ফাইনাল দেখার আমন্ত্রণ জানিয়ে এবং প্রতিযোগীদের সাফল্য কামনা করে আমি এ সমাবেশের সমাপ্তি ঘোষণা করছি।
বিদায়।
||২||
নিবিষ্ট শিকারীর চোখে এইমাত্র ঘোষিত এবং চিহ্নিত টার্গেটের দিকে তাকিয়ে আছে কাল্লু মিয়া। উলটো পাশের বিল্ডিং এ কালাচাঁনকেও হয়তো ইতিমধ্যে তার টার্গেট দেখিয়ে দেওয়া হয়েছে। কিন্তু প্রতিদ্বন্দ্বীকে নিয়ে আর চিন্তা করতে চায় না কাল্লু মিয়া। নিজের সামর্থ এবং কৌশলের উপর নির্ভর করেই তাকে জিততে হবে এই প্রতিযোগীতা। সাফল্যের পথে এই শেষ ধাপটুকু কিছুতেই হাতছাড়া করা যাবে না। ভাবতে ভাবতে চোয়াল শক্ত হয়ে আসে তার।
মাঝবয়েসী টেকো লোকটার দিকে তাকিয়ে তাকে জরিপ করে নেয় কাল্লু মিয়া। পরনের নীল-কালো স্ট্রাইপ শার্টটা দৃষ্টিবিভ্রমের সৃষ্টি করতে পারে, তাই সরাসরি টার্গেটের মাথাকেই নিশানা হিসেবে পছন্দ করলো সে। কিছুটা দূর থেকে হেঁটে আসা লোকটার হাঁটার গতি এবং মুভমেন্ট লক্ষ্য করলো বেশ সতর্কতার সাথে। কাছাকাছি আস্তেই চুড়ান্ত ক্ষণটির জন্য প্রস্তুত হয় সে। আর কয়েক মুহুর্তের মধ্যেই রেঞ্জের মাঝে এসে যাবে লোকটা। প্রস্তুত কাল্লু মিয়া। রেডি, ওয়ান, টু, থ্রি- গোওওও...
||৩||
আসগর সাহেব মাথার টাকে চিটচিটে তরলের স্পর্শ পাবার সংগে সংগে ওপরের দিকে তাকাতেই শুনতে পেলেন সমস্বর চিৎকার; ক্বা--- ক্বা--- ক্বা...
--------- মনজুর এলাহী ---------


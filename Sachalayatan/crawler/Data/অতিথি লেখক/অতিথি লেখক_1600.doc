ভক্ত হতে ভাল লাগে




আমি মনে হয় বেশীই সাধারণ। বুদ্ধি যেমন তেমন শুদ্ধি একটুও নাই। ক্রিয়েটিভিটি নাই, এই জন্যেই তাড়াতাড়ি ভক্ত বনে যাই; ভাল লাগলেই! আমার ক্রিয়েটিভিটির লেভেল প্রাইমারির পর খুব একটা বাড়েনি। প্রাইমারি স্কুলে প্রেম পীরিতি নিয়ে কিছু ক্রিয়েটিভ চিন্তাভাবনা করছিলাম পরে আর আগায় নাই। বলতে না পারা প্রেমিকদের জন্য গোপন প্রেম বোর্ড, যেখানে সব কিশোর কিশোরিরা মন খুলে তাদের পছন্দের জনের নাম লিখে রাখতে পারবে কিংবা বাড়ির ছাদের উপরে গাছ লাগাইয়া (পরে আমার আইডিয়া চুরি হইয়া গেছেগা) বিদ্যুৎ উৎপাদন, গরম কমানো আর ফলমূল পাওয়ার ত্রিমূখী ফর্মূলা। পরে ভাইবা দেখলাম এইসব যখন হবার নয়, উরাধুরা লাইফ ই ভাল। কিছু হওনের চিন্তা বাদঃ দুনিয়াটা মস্ত বড়, খাওদাও ফুর্তি কর।
আমি জীবনে প্রথম যে জিনিসটার ভক্ত হই তা হল টারজান কার্টুন, ইত্তেফাকের দ্বিতীয় পাতায় বের হত। একমাত্র চাচার বাসায় পেপার রাখা হত, তাও আবার সেই চাচা আমাদের স্কুলের ই হেড মাস্টার। আমার চাচাদের মেজাজে বাড়ির পুলাপাইনকূল থরহরিকম্প। পুলাপাইনরে ধমকাধমকি করাটার দায়িত্ব তারা বিশেষ গুরুত্ব সহকারে পালন করতেন। পেপার পড়াও মার্বেল খেলার মত গর্হিত অপরাধ ছিল, পুলাপাইন পাকনা হইয়া যাবে, বই (মুভি) দেখা শিখবে ব্লা ব্লা ব্লা। তাও চাচা স্কুল থেকে এসে একটু ঘুমাতেন, বিছানার কাছ থেকে চুরি করে পড়তাম ইত্তেফাকের তিন কি চার ফ্রেমের কার্টুন। সেই থেকে ভক্ত হলাম এডগার রাইস বারোজের। আরেকটু পাকনা হতেই হাতে পেলাম "সত্য ও ন্যায়ের প্রতীক" দস্যু বনহুর। শুধু একটা দস্যু বনহুর পাওয়ার জন্য মাইল কে মাইল হেটেছি, দুপুরে চাটি মেরেছি কত বদ্ধদুয়ারে, গাছের পেয়ারা নিজে না খেয়ে খাইয়েছি বন্ধুদের, ছেড়ে দিয়েছি কত পাওনা আইসক্রিম খাওয়া, করেছি কত চুরি, এড়িয়ে গেছি কাজিনদের চুড়ির রুনুঝুনু। ক্লা্স এইট পর্যন্ত অন্ধভক্ত ছিলাম বনহুরের। স্বপ্নে দেখতাম দস্যু হব, দুইটা আইডেন্টিটি থাকবে; শহরে বউ থাকবে মনিরা আর দস্যু জগতে নূরী। থাকবে রহমতের মত দুর্দান্ত অনুচর, ফলমূল ছাড়া কিছুই খামুনা। বাড়ির পাশেই গাজিপুরের বিখ্যাত শালবন থাকায় দস্যু হওয়াটা অবধারিতই মনে হচ্ছিল। প্রায় প্রতিটা বই ই পড়েছি বনহুর সিরিজের। মাঝে মাঝে দস্যু বাহরাম, দস্যু মুন লাইট হানা দিয়েছে কিন্তু সত্য ও ন্যায়ের প্রতীকের সাথে তারা পারবে কেন? 
বদলে দিল মাসুদ রানা। মাসুদ রানার আমি প্রথম বই পড়ি বিদেশি গুপ্তচর। আসলে এই বই আমি বনহুরের আগেই পড়ি ক্লাস থ্রি তে থাকতে, ধান রাখার চাঙ্গারে বসে বসে। (কোনভাবে হয়ত বইটা থেকে গিয়েছিল সেখানে)। কিন্তু আর বড়দের খাবারে ভাগ বসাতে পারিনি কখনোই, বই কেনার সামর্থ্য ছিল না কখনোই। বিদেশি গুপ্তচরের প্রায় প্রতিটা লাইন আমার মুখস্থ হয়ে গিয়েছিল। "সিনর ম্যাচ আছে আপনার কাছে?" আজীবন মনে থাকবে। তারপর ঝাপিয়ে পড়লাম রানার পেছনে; ইচ্ছে বদল হলঃ তখন ইচ্ছে করত রানার মত অনর্গল ফ্রেঞ্চ বলতে। এইগুলা প্রাপ্তবয়স্কদের জন্য ট্যাগ লাগানো থাকাতে সাধারণ বিজ্ঞান বই অসাধারণ কাজ  দিয়েছিল।
সুকুমার রায় সমগ্র পেয়েছিলাম স্কুলের সাধারণ জ্ঞান প্রতিযোগিতায়; ভক্ত ও হই সাথে সাথে। সুকুমার কি পরিমাণ রসিক ছিলেন ভাবলে অবাক লাগে। তার সবকিছুই প্রিয়। আর তার ছেলের। সম্ভবত সত্যজিৎ রায় ছিলেন সবচে বহুমূখী বাঙালি প্রতিভা। আমি পুরো সত্যজিত প্যাকেজের ভক্ত ছিলাম, এখনো আছি।     
এরপর ভক্ত হই নিউজিল্যান্ড ক্রিকেট দলের। প্রিয় ব্যাটসম্যান কেন রাদারফোর্ড আর মার্টিন ক্রো। ৯৪ থেকে ৯৬। এরপর একদল ক্রিকেটার বের হয়ে যাওয়ায় আমিও দল খুজতে থাকি। বাংলাদেশে অন্ধভক্ত ছিলাম একজনেরই, আমিনুল ইসলাম বুলবুল। ১৬ ই ডিসেম্বর ৯৫ এ বিজয় দিবস ক্রিকেটে আশফাক আলি রাহাদের এক ওভারে ২১ রান নিয়ে মোহামেডান কে চ্যাম্পিয়ন করেছিল বুলবুল; নিজে অপরাজিত ছিল ৯৯ রানে। চরম ভক্ত ছিলাম তার, আর মোহামেডানের। বুঝতেই পারছেন মোহামেডানের ভক্ত হলে একজনের কথা চলেই আসেঃ সাব্বির। রুম্মান বিন ওয়ালি সাব্বিরের খেলা দেখতে কত দাঁড়িয়ে থেকেছি বড়লোক পড়শির জানালার কাছে; আর তারা দেখত কিনা মুভি অফ দা উইক! শেম। 
চলে আসে ৯৬ বিশ্বকাপ, এইখানে ভক্ত হই শ্যেন ওয়ার্ন নামের এক লেগ স্পিনারের। একজন মানুষ কতটা আত্মবিশ্বাসী হতে পারে ওয়ার্নি তার একটা উদাহরণ হতে পারে। সাথে ছিল “তরে ত গোনায়ই ধরিনা” চাহনি, আর অসাধারণ বোলিং। আমার দেখা সেরা বোলার। 
শচীন টেন্ডুলকারের ভক্ত হই ৯৬ এর শেষদিকে। আমার অনেক বন্ধু পাকি সাপোর্টার ছিল; তারা বলত আজহার ভাল খেলুক, আর শচীন ০ মারুক; আর ভারত হারুক। তখনো শচীনকে মার্ক ওয়াহ’র চেয়ে বড় ভাবতে পারতাম না। ঢাকা কলেজে পড়ি, ক্লাস নাই; জীবনের সুবর্ণক্ষণ চলছে তখন। তো মনোযোগ দিয়ে সারাদিন খেলা দেখতাম। খেলা দেখতে দেখতে মনে হল এর চেয়ে ভাল ব্যাটিং করা সম্ভব না। ব্র্যাডম্যান, ভিভও আমার কাছে শচীনের পরে আসে। (এইখানে একটা মজার কথা বলিঃ কাল পার্থে আমার হোটেলের টেনিস লনের পাশে বসে সিগারেট ধরাচ্ছি এমন সময় এক অজি দেখি হাত বাড়ায়া কয়ঃ গুড অন ইয়্যা মাইট, লাইটার চায়। তার পরে জইমা গেল তার সাথে, মজার পাব্লিক; কয় ইউর ফাকেন গাইস (ক্রিকেটার্স) গেভ আস এ বিগ হোয়াক, ডিডন্ট ইয়া? আমি বিনীত ভাবে কইলাম ভবিষ্যতে আরো দেয়ার ইচ্ছে আছে। মনে করছিলাম হালায় মুহাহাহা হাসি দিব। ভদ্রভাবে দলের খোজখবর নিল। সাকিবের কথা কইলাম। ভাবছিলাম কইলজায় চাপটা দিমু (ব্র্যাডম্যান) তখন হালায় নিজেই কইল আমার মনে হয় শচীন এই ট্যুরে ১০০ তম সেঞ্চুরিডা করলে আমি একজন অজি হিসেবে খুবই গর্বিত হমু। আরো অবাক কইরা কইল ভাই যে যাই কউক আমি মনে করিনা শচিনের চেয়ে ভাল কেউ ছিল, ইভেন নট দ্য রেস্টিং ব্রাডি জেন্টলম্যান (ব্র্যাডম্যান))। উল্লেখ্য এইটা খুবই অস্বাভাবিক, অজিরা চরম আত্মগরিমাপূর্ণ জাতি; নিজেদের ছাড়া আর কাউরে নিয়া মাথা ঘামায়ানা এবং গোনেওনা; বিশেষ করে ব্র্যাডম্যানের ব্যাপারে এদের উন্নাসিকতা অনেক অনেক উচুতে। শচীন এটা করেছে স্রেফ খেলা আর ইমেজ দিয়ে। 
নায়ক রুবেলের ভক্ত ছিলাম ক্লাস ফাইভ থেকে নাইন পর্যন্ত। কত ক্লাস যে ফাকি দিয়েছি হিসাব নাই। সম্ভাব্য প্রেমিকার হাতছানি এড়িয়ে চলে গেছি বনরুপা কিংবা শাপলা সিনেমার রুপালী পর্দায়। রুবেলের সাথে ড্যানিসিডাক বা ইলিয়াস কোবরা থাকত ভিলেন হিসাবে। মনে হত দুনিয়ার সেরা একশন দেখছি, রুবেল ইংরেজি ছবি করে না কেন এইটা নিয়াও বালক মন প্রশ্ন তুলত।
এক কিশোরী টিভি অভিনেত্রীর ভক্ত হয়েছিলাম অনেক দিনঃ শিলা আহমেদ। দারুণ অভিনেত্রী হতে পারত। আমি ভক্ত হয়েছিলাম চেহারা দেখে, আর ছিল তার হৃদয় ভাঙ্গা ঢেউ এক্সপ্রেশন।
টিভি অভিনেত্রী হিসাবে ভাল লাগত শমী কায়সার কে। শমী র কোন নাটক মনে হয় আমি স্কুল লাইফে বাদ দেই নি। বাংলাদেশের অভিনেতাদের মধ্যে হুমায়ূন ফরিদী’র চরম ভক্ত ছিলাম। সংশপ্তকে ‘রমজান’ হঠাত একদিনে ‘মাস্টার’ কোথাও কেউ নেই য়ে ‘রাগী উকিল’ সব চরিত্রেই অনবদ্য।
এন্থনি হপকিন্স এর ডাই হার্ড ভক্ত, আর ভক্ত জ্যাক নিকলসনের। দুইজনের নিখাদ অভিনয়ের দরুণ। হপকিন্স, নিকলসন দুইজনেরই আরেকটা মিল চরম ভয়েস আর চেঞ্জওভার এর ক্ষমতা। সাইলেন্স অফ দ্য ল্যাম্বস, দি এজ, ফ্র্যাকচার, রেড ড্রাগন, হ্যানিবল, মিট জো ব্লাক,......হপকিন্সের সব মুভির ই ভক্ত আমি আসলে।
শার্লক হোমসের ভক্ত দুনিয়া জোড়া ভক্ত; আমিও। আমি পুরা হোমস সমগ্র পড়েছি ২৭ বার। ভবিষ্যতে আরো পড়ব ইচ্ছা আছে। কন্যান ডয়েল খুব খারাপ কাজ করেছে একটাঃ ডিটেকটিভ উপন্যাসের একটা সীমারেখা বানিয়ে দিয়ে গেছে; অন্যসব দুঁদে গোয়েন্দাদের ও হোমাসের কাছে শিক্ষানবিশ মনে হয়।
ব্লগে একজনেরই ভক্তঃ মূখফোড় চৌধুরি। আদমচরিত এর মত স্যাটায়ার আবুল মনসুর আহমেদ ছাড়া কাউকে করতে দেখিনি। আবুল মনসুর আহমেদের রিলিফ ওয়ার্ক আমাদের পাঠ্য ছিল মেট্রিকে। পড়ে যোগাড় করে পড়লাম তার অন্যান্য সব বই। বাংলা একাডেমি তার সমগ্র বের করেছে। আবুল মনসুর আহমেদ স্যাটায়ার বস। কিছুদিন পড়েছি শায়ের খান কল্লোল ও।
হুমায়ূন আহমেদের চরম ভক্ত। এই সময়েও। এই নিয়ে পরে বিশদ বলার ইচ্ছা রইল।
সব সময়ই ভক্ত ছিলাম, থাকবঃ বাংলাদেশ ক্রিকেট দল। অনেকে দল খারাপ খেললে গালাগালি করে, বাজে কথা বলে, সামর্থ্য নিয়ে প্রশ্ন তুলে; আমি করিনা। এইসব ছেলেরাই আমাদের জাতীয় গৌরবের অনেক দিন এনে দিয়েছে, আবারো দেবে। ব্যর্থতায় পাশে না থাকলে কিসের সমর্থক।
যারা ধৈর্য্য নিয়ে ‘শিক্ষামুলক কিছু নাই’ ‘সামাজিক বৈকল্য সঞ্চালিত’ লেখা পড়লেন তাদের ও ভক্ত হয়ে রইলাম।
ভক্ত হতে ভাল লাগে।
------------------------------------
শ্যামল
ayon99eএটyahoo.com


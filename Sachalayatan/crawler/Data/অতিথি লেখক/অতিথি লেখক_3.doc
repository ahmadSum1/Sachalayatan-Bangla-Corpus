সবুজ পাতায় দিন



আমার এক Naysayer (কিংবা বাংলায় ন্যায় সেয়ার!) বান্ধবী আছেন। তিনি কিছুতেই এই হ্যাপি নিউ ইয়ারের উদযাপনের কারণ বুঝতে পারেন না।
"আরে তারা কি বুঝতে পারে না তাদের জীবন থেকে একটা বছর চলে যাচ্ছে, এইটা গাধা উদযাপন করার কি আছে! দরকার হলে কান্নাকাটি কর!"
(যদিও তার জন্মদিনের বেলায় এই যুক্তি খাটে না দেখা গেছে। বরং জন্মদিনে শুভেচ্ছা কম হলে গভীর মন খারাপের আভাস পাওয়া যায়!)
কিছুদিন আগে হঠাৎ করেই প্রচন্ড হতাশা পেয়ে বসেছিলো আমায়, সে এক প্রচন্ড হতাশা, সব হারানো দিক-বিদিক শুন্য করা বিষন্নতা!
এখানে নরওয়েতে এখন সত্যিকারি(!) শীতকাল। খাতা কলমে সূর্য ওঠে সকাল নয়টায়, ডোবে বিকাল তিনটায়। তবে সত্যি ব্যাপারটা হলো ভাগ্য বেশ ভালো হলে সপ্তাহে দু-একদিন জন্য সূর্যটা দেখা যায়।
সেরকম ঐ বিষন্ন অন্ধকার দিনগুলোর মধ্যেই, হঠাৎ একদিন, অনেক দিন আগে আমাকে দেয়া উপহার একটা গাছ অযত্নে অবহেলায় ঘরের এককোণে পড়ে আছে আবিস্কার করলাম। ততদিনে মৃত প্রায়।
আহ একটা প্রাণ!
আমি যেন গাছটার সাথে আমার প্রচন্ড একটা মিল খুজে পেলাম। আগের দিনের রূপকথায় রাক্ষসের প্রাণভোমরা যেমন বাঁধা থাকতো গভীর জলের নিচে পাখির খাচায়, আমার মনে হলো এই গাছটা যদি বেঁচে ওঠে, আমিও ধীরে ধীরে বেঁচে উঠবো।
আজ একমাস পর, 
প্রতিদিনের সেই সামান্য সূর্যের আলো আর একটু পানি, যে গাছে প্রাণের নূন্যতম প্রকাশ ছিলো না, সে গাছে নতুন পাতা। বেঁচে উঠেছে। :')
একটু খানি ভালবাসা, যত্ন আর... সময়।
আপনা হতে বেঁচে ওঠে প্রাণ। এই জন্য নতুন বছরের এত উদযাপন। নতুন সময় আসছে।
আমাদের অনেক ভুল হয়ে যাওয়া, আশাহীন মানুষগুলো, মৃত প্রায় সম্পর্ক গুলো,
ভালোবাসুন, যত্ন নিন...সময় দিন।
আপনাকে অবাক করে হঠাৎ কোনো সকালে জীবনের এক নতুন পাতা শুরু করবে।
শুভ ২০১৭।

ছবি: 


 




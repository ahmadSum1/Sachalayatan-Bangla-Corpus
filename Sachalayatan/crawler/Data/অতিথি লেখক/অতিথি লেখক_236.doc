হুমায়ুন আজাদের প্রবচনগুচ্ছ বনাম লা-রশফুকোর ম্যাক্সিম



জনৈক শিবলি আজাদ দাবী করেছেন, হুমায়ুন আজাদের বইগুলো নাকি বিদেশি বইয়ের নকল। তার দাবীর প্রেক্ষিতে আমরা সবাই প্রমাণ চাইলেও তিনি প্রমাণ হাজির করতে পারেননি। তার অনেকগুলো দাবীর মাঝে একটা দাবী ছিলঃ


"আজাদের লেখা প্রবাদ ও প্রবচন যে আসলে ফরাসী দার্শনিক লা রশফুকোর “ম্যাক্সিম” থেকে নেয়া বইদুটো পাশাপাশি পড়লেই তা বোঝা যায়।"

যে বইগুলো নিয়ে এমন দাবী করা হয়েছে তার মাঝে প্রবাদ-প্রবচনের বইটাই সবচেয়ে সহজ ও সংক্ষিপ্ত। অর্থাৎ আসলেই চুরি করে লেখা কিনা সেটা মিলিয়ে দেখা এইক্ষেত্রে সবচেয়ে সহজ। শি-আ দাবী করেছেন হু-আ ও রশফুকোর বইদুটোর পাশাপাশি পড়লেই নাকি বোঝা যাবে। আমি তাই মিলিয়ে পড়ার চেষ্টা করেছি।
হু-আর যে বইটি নিয়েছি সেটি ২০০৭ এর শোভন সংস্করণ (প্রথম প্রকাশঃ ১৯৯৩)। শি-আ বইটির নাম ভুল লিখেছেন, তিনি লিখেছেন 'প্রবাদ ও প্রবচন'। কিন্তু হু-আর বইটির নাম আসলে 'প্রবচনগুচ্ছ'।
আর রশফুকোর মূল বইটি ফ্রেঞ্চ ভাষায় লেখা(১৬৬৫ সালে প্রকাশিত)। আমি রশফুকোর বইটির দুইটা ভার্সন নিয়েছি।
একটা হচ্ছে অক্সফোর্ড ইউনিভার্সিটি থেকে ২০০৭ সালে প্রকাশিত ভার্সন (Collected Maxims and Other Reflections; Translated by BLACKMORE & GIGUÈRE)
আরেকটা হচ্ছে Bund & Friswell অনূদিত ভার্সন যা প্রকাশিত হয়েছিল ১৮৭১ সালে (Reflections; or Sentences and Moral Maxims)।
আজাদের বইটা প্রকাশ হবার আরও ১৪ বছর পরে যেহেতু অক্সফোর্ডের বইটা প্রকাশিত সেহেতু আজাদ চুরি করলেও সেটা ১৮৭১ সালের ভার্সন থেকেই চুরি করতে বাধ্য।
১৮৭১ সালের ভার্সনটা প্রজেক্ট গুটেনবার্গের স্ক্যান থেকে সরাসরি পড়া যাবে এই লিংক থেকেঃ
http://www.gutenberg.org/files/9105/9105-h/9105-h.htm#linkmaxims
পাশাপাশি রেখে পড়ার পর যা দেখলাম, যা বুঝলামঃ
১/ আজাদের বইটি বাঙলায় লেখা, রাশফুকোর মূল বইটি ফ্রেঞ্চ ভাষায় লেখা অর্থাৎ সরাসরি কপি করার কোনও সুযোগ নেই বা ফ্রেঞ্চ বইটা 'পাশাপাশি রাখলেই বুঝে ফেলা' যায় না। হু-আ কপি করলেও হয় তাকে ফ্রেঞ্চ থেকে অথবা ইংরেজি থেকে অনুবাদ করে নিতে হয়েছে।
২/ হু-আ তার বইটির ভূমিকায় প্রবচনের অর্থ, উৎপত্তি, সর্বপ্রথম প্রচবন বই হিসেবে বিশ্বব্যাপী বিখ্যাত রশফুকোর বইটির পরিচয় সেখানে দিয়েছেন, সাথে ভবনার্গ, হ্যালিফ্যাক্স, পাস্কাল আর শাতোব্রিয়ের বইগুলোর কথা লিখেছেন। প্রবচন লেখক হিসেবে আরও ৩০ জন লেখকের, সাথে আমাদের ভারতচন্দ্র, বঙ্কিম, রবীন্দ্রনাথ, প্রমথ চৌধুরীর নাম ও উল্লেখ করেছেন।
আমাদের কপাল ভালো শিবলি বাকি বইগুলো থেকে চুরির দাবী করেননি, তাহলে maxim তো বটেই, বাকিগুলোও পড়তে হত। শিবলির মত লোকেরা প্রমাণ ছাড়া দাবী করেই খালাস, আর প্রত্যুত্তর করতে যেয়ে আমাদের পড়তে হয় হাজার পৃষ্ঠার বই!
৩/ আজাদের বইতে প্রবচন আছে ২০০ টি আর রশফুকোর প্রবচন আছে ৫০৪ টি (ভার্সন অনুযায়ী পার্থক্য আছে)।
অর্থাৎ প্রবচন সংখ্যার পার্থক্য থেকেই প্রমাণ হয় হু আ 'লাইন-বাই লাইন কপি' করেননি।
হু-আ ভূমিকায় লিখেছেন তার প্রকাশক তার কাছে কমপক্ষে ৫০০ প্রবচন চেয়েছিল, তিনি সময় করে উঠতে পারেননি বলে কম লিখেছেন।
৪/ এবার দেখা যাক প্রবচনগুলোতে মিল আছে কিনা।
আজাদের প্রবচনগুলোর মাঝে অধিকাংশই হচ্ছে সরাসরি বাঙলা/বাঙলাদেশ প্রেক্ষাপটে কিংবা আধুনিক প্রেক্ষাপটে নিয়ে লেখা। অর্থাৎ রশফুকোর বই থেকে সেগুলো কপি করার সম্ভবই না। এমন কিছু প্রবচন হচ্ছেঃ
> ভারতীয় সাম্প্রদায়িকতা ও মৌলবাদের আধুনিক উৎস মোহনদাস করমচাঁদ গান্ধী। (১৯৬ নং প্রবচন)। ১৯৫ নং প্রবচন ও গান্ধীকে নিয়ে লেখা। রশফুকো বই লেখার আরও প্রায় ২০০ বছর পরে গান্ধীর জন্ম হয়। অর্থাৎ কপি করা সম্ভবই না।
> শামসুর রাহমানকে নিয়ে লেখা ৫ নং প্রবচনের ক্ষেত্রেও একই যুক্তি প্রযোজ্য।
>১৬৬ আর ১৬৭ নং প্রবচন হচ্ছে সত্যজিৎ আর বিভূতিভূষণকে নিয়ে।
>রবীন্দ্রনাথ আছেন ৬৭, ১৩৫ , ১১৭ নং প্রবচনে। ৪৭ নং লেখা হয়েছে রবীন্দ্রনাথের নোবেল পাওয়া নিয়ে যা কিনা রশফুকোর আড়াই শো বছর পরের ঘটনা।
>নজরুল আছেন ২০ ও ১০৩ নং প্রবচনে।
>এরশাদ আছেন ৫৭ নং এ।
> কার্ল মার্ক্স জন্ম নিয়েছেন রশফুকোর দেড় শতাব্দী পরে। মার্ক্সকে নিয়ে হু-আ প্রবচনগুলো হচ্ছে ১২৫, ১৩৩, ১৪৩,১৪৪।
> রশফুকো জন্ম নিয়েছিলেন রাজপরিবারে, সামন্ততান্ত্রিক সমাজে। পুঁজিবাদ তার আরও অনেক পরে বিকশিত হয়েছে পৃথিবীতে। হু-আ পুঁজিবাদ নিয়ে প্রবচন লিখেছেন ২, ৩০ এ। অথচ ক্যাপিটালিজম নিয়ে রশফুকোর প্রবচন নেই।
> অভিজাতদের গণতন্ত্র শুরু হয় এথেন্সে কিন্তু আধুনিক ডেমক্রেসির উৎপত্তি ইংল্যান্ডে, রশফুকোর সময়কালের পরে। ৮৬, ৩০, ২৫ তে লিখেছেন হু-আ, কিন্তু রশফুকো লেখেননি।
>তৃতীয় বিশ্ব কনসেপ্টের শুরু রশফুকোর আরও তিনশ বছর পরে, আমেরিকা বনাম সোভিয়েতের কোল্ড ওয়ারের সময়কালে। হু-আঃ ৬৯নং প্রবচন এই নিয়েই।
>শিবলি আজাদ যিনি কাজ করেছেন বাংলাপিডিয়ার সম্পাদনায়, BA ডিগ্রি নিয়েছেন আমেরিকার কলম্বিয়া ইউনিভার্সিটি থেকে, MA করেছেন নিউ-ইয়র্কের সিটি ইউনিভার্সিটি থেকে, বাংলাদেশে যিনি ছিলেন ইউডার (University of Development Alternative) এসিস্ট্যান্ট প্রফেসর এবং এখন Lehman College এর লেকচারার। তিনি কি জানেন না, পিএইডি ডিগ্রি কবে থেকে দেয়া শুরু হয় পৃথিবীতে? রশফুকোর সময়কালের আরও ২০০ বছর পরে ১৮৬১ সালে আমেরিকায়, শিবলি এখন যে দেশে থাকেন সেখানেই। হু-আ পিএইডি নিয়ে প্রবচন লিখেছেন ১১১ নং এ।
>প্রফেশনাল সাংবাদিকতা তথা জার্নালিজমের শুরু হয় রশফুকোর আরও ১০০ বছর পরে। আর হু-আ সাংবাদিকদের নিয়ে প্রবচন লিখেছেন ১০৮ নং এ।
>বিজ্ঞাপন তথা এডভারটাইজমেন্টের যদিও শুরু হয় প্রায় চার হাজার বছর আগে থেকে প্রাচীন মিশর - চীনে ও ভারতে কিন্তু আধুনিকভাবে শুরু হয় রশফুকোর আরও শতবর্ষ পরে। (হু-আঃ৭০)। প্রচার মাধ্যম তথা মিডিয়া নিয়ে হু-আ লিখেছেন ২২ নং এ।
>১৭৩ নং প্রবচন টেলিভিশন নিয়ে। রশফুকোর বই লেখার আরও আড়াই শতাব্দী পরে ১৯৩০ সালের দিকে টিভি আবিষ্কার হয়। ২৬, ৫০, ৫৩ ও ৮৩ তেও টিভির উল্লেখ। ১৭২ নং প্রবচনে উল্লেখ আছে টিভি, প্লেন, স্পেসশিপ, কম্পিউটারের। ১১৬ নং প্রবচন হচ্ছে বাংলাদেশ টেলিভিশন তথা বিটিভি নিয়ে। ৮৯ নং এ আছে টেলিফোন আর হুইস্কি নিয়ে।
>বিবর্তনের কনসেপ্ট আমরা পেয়েছি রশফুকোর আরও দেড়শ বছর পরে। হু-আ লিখছেন ১৭১ নং প্রবচন এই নিয়ে।
>২৪, ১৩৯-১৪২ হচ্ছে মুক্তিযুদ্ধ, মুক্তিযোদ্ধা ও যুদ্ধোত্তর সময়কাল নিয়ে। বাংলা, বাংলাদেশ, বাংলাদেশ সরকার আর বাঙালি নারী নিয়েও হু-আ আরও কিছু প্রবচন লিখেছেন।
>হিন্দুদের নিয়ে রশফুকো কোনও প্রবচন লেখেননি কিন্তু হু-আ লিখেছেন (৯৮)। জন্মাতরবাদ নিয়ে হু-আ লিখেছেন ৪৬ নং এ।
>'হিন্দুরা মুর্তিপূজারী; মুসলমানেরা ভাবমুর্তিপূজারী। মুর্তিপূজা নির্বুদ্ধিতা; আর ভাবমুর্তিপূজা ভয়াবহ।' হু-আ এমন কথা লিখেছেন তার ৫ নং প্রবচনে। ১৯৪ নং প্রবচনে হু-আ লিখেছেন, 'মুসলমানের মুক্তি ঘটেনি। কারণ তারা অতীত ও তাদের মহাপুরুষদের সম্পর্কে কোনও সত্যনিষ্ঠ আলোচনা করতে দেয় না।' বাঙালি মুসলমান নিয়ে লিখেছেন ২০, ৬২ নং প্রবচনে।
১৫৯ নং প্রবচনে হু-আ লিখেছেন, "মসজিদ ভাঙে ধার্মিকেরা, মন্দির ভাঙে ধার্মিকেরা, তারপরও তারা দাবি করে তারা ধার্মিক, আর যারা ভাঙাভাঙিতে নেই তারা অধার্মিক বা নাস্তিক।" ১৬০, ১৬১, ১৬২ প্রবচনগুলোও মসজিদ নিয়ে।
>নারী নেতৃত্ব নিয়ে হু-আ লিখেছেন ৯২ নং।
>৪৪ ও ৭৪ নং প্রবচন হু-আজাদের নিজেকে নিয়ে ও তার নারী বই নিয়ে লিখেছেন।
>বিশ্ববিদ্যালয় নিয়ে লিখেছেন ১০ নং এ। রশফুকো বিশ্ববিদ্যালয় নিয়ে কিছুই লেখেননি।
এমন আরও অনেকগুলো প্রচবন রয়েছে যেগুলো সরাসরি অমিল। বইদুটোর সবগুলো প্রবচন তুলে ধরা এই প্রবন্ধের মাঝে সম্ভবপর নয়। প্রিয় পাঠক, গণনা করে দেখলে হু-আর ২০০ টির মাঝে অন্তত ১৭০টি বা তারও বেশী প্রবচন রশফুকোর সাথে সরাসরি অমিল হবে বলেই মনে করি। শিবলির বক্তব্য "দুই বই পাশাপাশি রেখেই বুঝে ফেললেন রশফুকো থেকে আজাদ নিয়েছেন" সেটা যে নির্জলা মিথ্যা কথা এবার আশা করি বোঝা যাচ্ছে।
এখন আসি মিল থাকতে পারে কোনও প্রবচনগুলোতেঃ ফিলোসফি, রাজনীতি, প্রেম, দুঃখবোধ, প্রতারণা এসব নিয়ে। এগুলোর কনটেক্সটের মিল থাকা খুবই স্বাভাবিক ব্যাপার। প্রেমের কবিতা-গানে মিল মনে হওয়া খুবই স্বাভাবিক (যেহেতু একই অনুভূতির বহিঃপ্রকাশ)। ইংরেজিতে 'I Love You' বলা মানে নিশ্চয়ই বাংলা 'আমি তোমায় ভালোবাসি' থেকে চুরি করা না। এইসব বিষয়ে পার্থক্য হয় মূলত প্রকাশভঙ্গিতে। এই প্রকাশভঙ্গি আর শব্দের যোজনাই প্রতিটা কবির নিজস্বতা, লেখকের মৌলিকত্ব।
হু-আ এবং রশফুকোর প্রবচনগুলোর মাঝে সরাসরি মিল নেই। (কেউ যদি মিল এনে দেখানও তবে সেই মিল সর্বোচ্চ ৫% এর বেশী হবে বলে মনে করিনা। একথা বললাম কারণ অল্প হলেও আমার ভুল হতে পারে যেহেতু দুই বইয়ের সবগুলো প্রবচন মুখস্থ না করে বা পাশাপাশি টেবিল আকারে সাজিয়ে না লিখলে একদম নির্ভুল মন্তব্য করা সম্ভব না। )। পরোক্ষ মিল দেখানো এই আলোচনায় আনাই যাবেনা কারণ আমরা কথা বলছি প্লেইজারিজম নিয়ে। প্রভাবিত হয়ে লেখাকে প্লেইজারিজম বলে না।
সারমর্ম হিসেবে যা বোঝা গেল, শিবলি আজাদ যিনি কিনা একজন খুবই উচ্চশিক্ষিত-ডিগ্রিধারী মানুষ হওয়া সত্ত্বেও তিনি হুমায়ুন আজাদের বই ও রশফুকোর বই কোনটাই পড়েননি। পড়ে থাকলে এতবড় বোগাস দাবী তিনি করতেন না। সম্ভবত তিনি হুমায়ুন আজাদের বইটির ভূমিকায় রশফুকোর নামটুকু পড়েছেন ও তা থেকেই ভেবে নিয়েছেন আজাদ রশফুকো থেকে চুরি করেছেন।
না পড়েই হুমায়ুন আজাদের বিরুদ্ধে লেখা চুরির অভিযোগ তথা দাবী করার কারণেই শিবলির কাছে প্রমাণ চাইবার পরেও তিনি তার দাবীর স্বপক্ষে প্রমাণ দিতে পারেননি।
শিবলি আজাদের মত এইসব ডিগ্রিধারী-মিথ্যাবাদীদের নিয়ে লিখে গিয়েছেন রশফুকোঃ

"There are persons whose only merit consists in saying and doing stupid things"

আর হুমায়ুন আজাদ তার প্রাণ দিয়ে প্রমাণ করে গিয়েছেন তার নিজেরই প্রবচনঃ

'শয়তানের প্রার্থনায় বৃষ্টি নামে না, ঝড় আসে; তাতে অসংখ্য সৎ মানুষের মৃত্যু ঘটে।'

অর্থাৎ এই পোড়া দেশে 'অসতেরা জনপ্রিয়, আর সৎ মানুষেরা আক্রান্ত'। শিবলি আজাদ, ইমতিয়াজ মির্জারা উদ্দেশ্যমূলকভাবেই সৎ মানুষদের নামে মিথ্যা-মিথ্যা কলঙ্ক আরোপের চেষ্টা করেন, ক্ষতি করার চেষ্টা করেন প্রগতিশীলতার, কারণ এরা আসলে উচ্চডিগ্রিধারী হলেও 'এক বইয়ের অনুসারী'।
পুনশচঃ শিবলি আজাদের বাকি দাবীগুলোও চাইলে এভাবে রিফিউট করতে পারব। কিন্তু এত সময় আমরা নষ্ট করব কেনও? বইদুটো আগে পড়া থাকা সত্ত্বেও এই লেখাটা লিখতে যেয়ে আমার কয়েক ঘন্টা সময় লেগেছে, সেখানে ইবনে ওয়ারাকের বই তো ১২০০ পৃষ্ঠার। সেটা নিয়ে লিখতে গেলে তো সপ্তাহখানেক লাগবে।
কেউ প্রমাণ ছাড়া ড্রাগনের অস্তিত্ব দাবী করলেই বারবার আমরাই ড্রাগন খুঁজতে বেরিয়ে পরার কোনও মানে নাই। যারা দাবী করবে তারা পারলে প্রমাণ নিয়ে আসুক। হুমায়ুন আজাদ আমাদের পীর না, নবীও না। প্রমাণ পেলে আজাদকে খারাপ ভাবতে আমাদের কোনও দ্বিধা নাই।
লেখক - আহমদ রনি।


মূর্খেরা বেঁচে থাকো



পৃথিবীটা মূর্খদের। মূর্খেরা বেঁচে থাকো
অনাদি যে কাল অনন্ত যে কাল আর অসম্ভব যে কাল সে কাল থেকে স্বপ্ন দেখছি জন্ম নেবো কারখানায়
তবু অনাদিকাল অনন্তকাল ধরে নোংরা বিন্দুগুলো মিলেমিশে ''আমি'' হয়ে উঠছি
তাই আমি এতো আঠালো (পুস্পি কে বোঝাতে পারিনি)
বেঁচে থাকো ঔরসের গৌরব বেঁচে থাকো স্নেহের কলরব
মামা খালা চাচা ফুপু পরম উল্লাসে পান চিবাও খুন চিবাও
বেঁচে থাকো
কালো কালো খেচররুপী নোংরা খচ্চরগুলো আমার গোধূলির বুক ছিঁড়ে ফুড়ে নির্বিবাদে ঢুকে যাও
অশ্লীল ক্রীড়নে আবর্তিত হও। মত্ত হও
চাঁদ তুমি পাংশুটে হও। বাঁচতে চাইলে পাংশুটে হও
সূর্য অন্ধকার হও। ভোর তুমি জীবনবতীর প্রপঞ্চে জীবনান্ত হও
দিনে দুপুরে দিঘী থেকে সবুজ জল শুষে নাও রাক্ষুসে মাছেরা
শুভ্র টুপি আর সাতফুটি শুভ্র দাড়ির মাঝে চিটচিটে কামুক চেহারা
বেঁচে থাকো
পৃথিবীটা মূর্খদের। মূর্খেরা বেঁচে থাকো
খসে যাও বিকেলের চায়ের কাপ
জোনাকির আলো অতীত হও। জোনাকিরা হয়ে ওঠো ফুলখেকো
সন্ধ্যার আগেই আমার বাগান উজাড় হোক। ঝিঝিরা বিলীন হোক
জোনাকিরা রাক্ষস হয়ে বেঁচে থাকো
কালো কালো খেচররুপী নোংরা খচ্চরগুলো আমার গোধূলির বুক ছিঁড়ে ফুড়ে নির্বিবাদে ঢুকে যাও
অশ্লীল ক্রীড়নে আবর্তিত হও। মত্ত হও
আমাদের আত্মজিজ্ঞাসা বিলীন হও। স্বচ্ছ জলে আমাদের ভাসমান ভাবনা বিলীন হও
হারিয়ে যাও সত্যিকারের জলরঙ জল। সারি সারি পিপড়া গুলো মরার মতো বাঁচো
উচ্চাকাঙ্ক্ষী মাতা বাঁচো। হার্টউইক পিতা বাঁচো
ঔরস আর স্নেহের ঋণ বাঁচো
খালা মামা চাচা ফুপু পরম সমারোহে পান চিবাও খুন চিবাও
বেঁচে থাকো
কবি তুমি শূন্য হয়ে যাও
কবি তুমি শূন্য হয়ে যাও
লাবিব ওয়াহিদ


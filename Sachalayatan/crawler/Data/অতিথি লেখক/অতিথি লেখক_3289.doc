আত্মবিশ্বাস



'আপা, আপনার কাপড় আমি নিব না।' 
একদম মুখের উপর বলে লোকটা। ওর মুখের উপর টেনে একটা থাপ্পড় মারতে ইচ্ছা করে পলার। হারামজাদা তোর সমস্যা কি? পয়সা দিব তুই কাপড় বানাবি। দুই টাকার দর্জি তুই তোর এত সাহস! মনে মনে কয়েকটা গালি দেয় পলা।
ঢাকা শহরে মনে হচ্ছে ভাল দর্জি বিলুপ্ত হয়ে যাচ্ছে। আগে যেই লোকটা ওর কাপড় বানাতো সে ছিল একটা মহা ফাজিল। শেষ যে জামাটা ব্যাটা বানিয়েছিল; বাসায় ফিরে গজ ফিতে দিয়ে সেটা মেপে দেখেছে পলা। মেয়েদের শরীরের স্বাভাবিক গড়নটাই নেই জামাটায়। বুক পাছা সমান করে অনেকটা কোল বালিশের শেইপ হয়েছে ওটার।
বদ দর্জি গুলোকে কিছুতেই বুঝে উঠতে পারছে না পলা। কাপড় টাপড় সব বুঝিয়ে দেওয়ার পর যদি বলে, কারিগর নাই কিংবা আগামী দুই মাস দোকান বন্ধ থাকবে তখন কেমন লাগে। আর এই লোক তো চরম হারামী কোন কারন দর্শানো ছাড়াই বলছে কাপড় নেবে না। ভাগ্যটাই খারাপ পলার - নতুন দর্জি খুজতে গিয়ে এমনি সব অভিজ্ঞতা হচ্ছে এই কদিন।
পলা প্রানপন চেষ্টা করে স্বাভাবিক থাকার। 'কেন ভাই? কাপড় নেবেন না কেন?'
তীক্ষ চোখে তাকিয়ে থাকে লোকটা। ইতস্তত করে এক মুহূর্ত তারপর বলে, 'আপনার জন্যে এমুন জামা আমি ক্যান; ঢাকা শহরের কেউই বানাইতে পারবো না।' পলার দেওয়া ডিজাইনের নমুনা ভিউকার্ডটা এক হাত থেকে আরেক হাতে নিতে নিতে বলে সে।
এবার রাগে একেবারে ব্রহ্মতালু জ্বলে যায় পলার। হারামজাদা তু্ই পারবি না সেইটা বল অন্য কেউ পারবে না এইটা ক্যামনে জানিস।
এই নিয়ে চারজন হলো এ সপ্তাহে। সবগুলোই একরকম। কাজের কাজ জানে না কিছুই। খালি ফালতু অজুহাত। এখন আবার খুজে বেরাও! মৌচাক মার্কেটে নাকি খুব ভাল দর্জির দোকান আছে, ওদিকটাতে দেখতে হবে এবার।
ছোঁ মেরে কারিনা কাপুরের ভিউকার্ডটা নেয় পলা লোকটার হাত থেকে।
তারপর একশ এগারো কেজির বিশাল শরীরটা হাচঁড়ে পাচঁড়ে তুলে চেয়ারটা থেকে। কাপড়ের ব্যাগ আর ভিউকার্ড হাতে দোকান থেকে বেরিয়ে দ্রুত সিড়ির দিকে এগোয় ও। পুরো ফ্লোরটা যেন কেঁপে কেঁপে উঠে ওর হাঁটার তালে তালে।
ক্ষুব্ধ পলা রাগে দুঃখে নিজের সাথেই কথা বলে। 
'শালার ঢাকা শহরে একটাও ভাল দর্জি নাই।'
চশমাওয়ালি (billiborna@live.com)


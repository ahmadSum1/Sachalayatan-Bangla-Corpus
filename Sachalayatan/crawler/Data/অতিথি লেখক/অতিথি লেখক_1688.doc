টেস্ট দল নিয়ে গবেষণা



গবেষণাধর্মী লেখা লিখতে পারা বেজায় ধৈর্যের কাজ। সে কাজটা করার সাহস আমার কখনো হয়নি। যদিও বিশ্ববিদ্যালয়ে থিসিস লেখার জন্য সেটা করতে হয়েছিল, এখন আবার নিজের নামে দেশি-বিদেশি জার্নালে কিছু প্রকাশ করার জন্যও করতে হচ্ছে। সেসব ক্যারিয়ারের তাগিদে, আর এখন লিখছি মনের তাগিদে। বাংলাদেশ দল উইন্ডিজের কাছে আরো একবার নিজেদের অক্ষমতা প্রকাশ করে দিল বলে। এ তারা বারবার করে, অতীতে করেছে ভবিষ্যতেও করবে। আর মিডিয়ার মতো ইদানিং ব্লগেও ক্রিকেটপ্রেমীরা নিজেদের বিচার বিশ্লেষণ করে যাবেন। বিসিবি ঠিক না হলে যা বলে, চেঁচিয়ে, পত্রিকায় লিখে লাভ নেই। বিসিবিকে এগিয়ে আসতে হবে। মূল কথায় আসা যাক। এই যে আমরা টেস্ট খেলছি, আমাদের কয়জন প্লেয়ারের প্রথম শ্রেণীর ক্রিকেট খেলার ভালো অভিজ্ঞতা আছে ? কয়েকটা ইনিংস ভালো করলেই জাতীয় দলে চলে আসা যায়, এ দেখে এসেছি সেই আদিকাল হতে। আশরাফুল, অলক কাপালী, আফতাব আহমেদ, নাফিস ইকবাল এরা প্রায় সবাই হঠাৎ ভালো করে দলে ঢুকে পড়েছিল। তখনকার সময়ের হিসাবে এছাড়া উপায় ছিল না। তখন আমরা প্রথম শ্রেণীর ক্রিকেট মাত্র শুরু করেছি। তাই কচি-কাঁচাদের নিতেই হতো। সাথে সুমন, আকরাম, বুলবুল, নান্নু (দু:খ হয় মানুষটা একটা টেস্ট খেলতে পারেনি, খেলতে দেয়া হয়নি) প্রমুখের চওড়া কাঁধ বছর পাঁচেক থাকলে এখন আমাদের পরিস্থিতি অন্যরকম হতো। অসময়ে ব্যাড প্যাচের সময়ে বুলবুল, আকরাম, নান্নুদের আমরা অবসর নিতে বাধ্য করেছি। যার প্রভাব এখনো বয়ে বেড়াতে হচ্ছে। তারা যদি দলে আরো কয়েক বছর থাকতো তবে আশরাফুল-কাপালী-নাফিসরা পাকা খেলোয়াড় হয়ে দেশের মুখ উজ্জ্বল করতো। সেসব হয়নি তখনকার বোর্ডের হঠকারীতায়। এখনকার বোর্ড মনে হয় এমন নয়। আইসিএল কান্ড না হলে জুনায়েদ-রকিবুলরা এতো সহজে দলে আসতো না। যা বলছিলাম, প্রথম শ্রেণীর ক্রিকেটের কথা। এখন যারা দলে আছে তাদের রেকর্ডগুলো একটু দেখে নেয়া যাক। তারপর নাহয় বাকিদের কথা বলা যাবে।
তামিম ইকবাল – ৪৩ ম্যাচে ৬টি শতরান ও ২২টি অর্ধশত মোট রান ৩১৭২ গড় ৪০.৬৬ সর্বোচ্চ ১৫১
ইমরুল কায়েস – ৩৮ ম্যাচ ২টি শতরান ও ৬টি অর্ধশত মোট রান ১৭৬৩ গড় ২৪.৮৩ সর্বোচ্চ ১৩৮
শাহরিয়ার নাফিস – ৫১ ম্যাচ ৪টি শতরান ২১টি অর্ধশত মোট রান ৩০৮০ গড় ৩১.৭৫ সর্বোচ্চ ১৩৮
রকিবুল হাসান – ৩৮ ম্যাচ ২টি শতরান ১১টি অর্ধশত মোট ২০৫৩ রান গড় ৩১.৫৮ সর্বোচ্চ ৩১৩
সাকিব আল হাসান ৫৮ ম্যাচ ৪টি শতরান ১৮টি অর্ধশত মোট ৩২৮৭ রান গড় ৩৩.৮৮ সর্বোচ্চ ১২৯
নাইম ইসলাম – ৫৯ ম্যাচ ৬টি শতরান ১৯টি অর্ধশত মোট ৩০৭৫ রান গড় ৩৭.০৪ সর্বোচ্চ ১২৬
এবার দেখি যারা দলের বাইরে তাদের কি রেকর্ড।
অলক কাপালী – ৮৮ ম্যাচ ৯টি শতরান ১৯টি অর্ধশত ৪৪০৫ রান গড় ২৯.১৭ সর্বোচ্চ ১৭৩
রাজিন সালেহ – ৯৩ ম্যাচ ১৩টি শতরান ২৭টি অর্ধশত ৫৬৩১ রান গড় ৩৬.৫৬ সর্বোচ্চ ১৪৬
আশরাফুল – ১১১ ম্যাচ ১৪টি শতরান ২৪টি অর্ধশত ৫৭৪৩ রান গড় ২৮.২৯ সর্বোচ্চ ২৬৩
তুষার ইমরান – ৮৮ ম্যাচ ১২টি শতরান ২৫টি অর্ধশত মোট ৫১৫৩ রান গড় ৩৪.৮১ সর্বোচ্চ ১৯৮
শুভাগত হোম – ১০ ম্যাচ ৩টি শতরান ৬টি অর্ধশত ৯১৯ রান গড় ৬১.২৬ সর্বোচ্চ ১৬৬*
জহুরুল ইসলাম – ৭০ ম্যাচ ৮টি শতরান ২৬টি অর্ধশত ৪২০৪ গড় ৩৫.৯৩ সর্বোচ্চ ১৫৮
জুনায়েদ সিদ্দীক – ৪৭ ম্যাচ ২টি শতরান ১২টি অর্ধশত মোট ২১৩৮ রান গড় ২৫.১৫ সর্বোচ্চ ১১৪*
উল্লেখ্য এ সবই হচ্ছে বর্তমানে উইন্ডিজ এ দলের সাথে সিরিজ শুরুর আগের রেকর্ড। এতে আমরা কি দেখলাম ? দলে যারা আছে তাদের ঘরোয়া ক্রিকেটে অবস্থা নাজুক। জাতীয় দলে বড় ইনিংস (শতরান) কি করবে ঘরের মাঠেই তো ঠিকমতো খেলতে পারে না (রকিবুল, ইমরুল, জুনায়েদ); যারা দলের বাইরে আছে (রাজিন, অলক, জহুরুল, তুষার) তাদের রেকর্ড এদের চেয়ে ভালো। আমরা অভিজ্ঞতার কথা বলি, দলে ১০ ম্যাচ খেলা শুভাগতের চেয়ে ৯৩ ম্যাচ খেলা রাজিনের থাকা উচিৎ নয় ? অথচ বিসিবি একটু বয়স হলেই তাদের বাতিলের খাতায় ফেলে দিয়ে কচি কচি ছেলেদের দলে আনছে। এখন দশ বছর আগের তরুণদের আসল সময়। অভিজ্ঞতায় তারা এদের চেয়ে ঢের এগিয়ে। আমরা টেস্টে পাগলের মতো ব্যাট করে দুই সেশনে অল-আউট হয়ে বলি অভিজ্ঞতার অভাব। এভাবে একটু বয়স হলে (২৫+) বাদ দিয়ে দল বানালে এ অবস্থা চলতেই থাকবে। কখনো উত্তরণ সম্ভব হবে না। মাঝে মাঝে ট্যালেন্টের জোরে একটা দুটো শতরান হয়তো দেখব কিন্তু আসল কাজটি যে সারা হবে না। সব সময় কচি কাঁচার দল হয়েই থাকতে হবে। 
বর্তমান নির্বাচক কমিটির চোখে সিনিয়র বলতে আশরাফুলকে দেখা যায়। মিডিয়ার চাপে পড়ে অলককে তারা নিয়েছে বটে তবে আশরাফুলের মতো ভালোবেসে নয়। সেরকম রাজিন সালেহ, তুষার ইমরান এদেরকেও দেখতে দোষ কি ? যেখানে টপ-অর্ডার তাসের ঘরের মতো ভেঙে যায় এক তামিম আউট হলেই। সেখানে রকিবুল-জুনায়েদ-ইমরুলে সমাধান না খুঁজে ঘরোয়া ক্রিকেট দাপিয়ে বেড়ানো সিনিয়রদের চেখে দেখলে মহাভারত অশুদ্ধ হবে না নিশ্চয়। আফসোস আকরাম বাহিনীর হয়তো সে বু্দ্ধি হবে না। তারা ঘুরে ফিরে সেই সিডন্স জমানার রকিবুল-জুনায়েদকে ম্যাগনিফাইং গ্লাস দিয়ে খুঁজে পান। কমন একটা ডায়লগ আছে তাদের, “আমাদের আর খেলোয়াড় নেই, এরাই বর্তমানে দেশ সেরা।” আমার সন্দেহ হয় তারা মুখে যতোই ঘরোয়া পারফর্ম্যান্সের কথা বলে আসলে তা কি দল বানানোর সময় বিবেচনা করে ? নাকি সিনিয়রদের (আশরাফুল এক্সক্লুডেড) নেব না এই পণ করে দল বানাতে বসে ? মিডিয়াকেও দেখলাম না আশরাফুল ছাড়া কারো ব্যাপারে সিরিয়াস হতে। মাঝে মধ্যে অলক কাপালী – শাহরিয়ার নাফিস তাদের কাছে দাম পায়। অন্যদের কথা ম্যাচের স্কোরকার্ডে আটকে থাকে, তাদের নিয়ে আর্টিকেল হয় না। এই বৈষম্য যতদিন চলবে ততোদিন ভালো কিছু আশা করা ঠিক হবে না। এই বাস্তবতা মেনে নিয়ে খেলা দেখতে বসি, কিন্তু একটা সেশন ভালো করলে স্বপ্নের গন্ডিটা অনেক বড় হয়ে যায়। বড় স্বপ্ন যখন ভেঙে যায় কষ্টটাও প্রবল হয়। দিন শেষে আবার স্বপ্ন দেখি, এবার হয়তো দল ঠিক হবে। যোগ্যরা দলে আসবে। কিন্তু কিসের কি। একই দল, একই মুখ। বারবার ব্যর্থ হয়েও দেশের সেরা ওপেনার হয়ে মাঠে নামছে। ওয়ানডে দল নিয়ে তেমন একটা সমস্যা না হলেও টেস্টটা যে আসল ক্রিকেট, এখানের দলটা ভালো করে বানাতেই হবে। নাহয় একদিন হয়তো আইসিসি আমাদের একঘরে করে দিবে। তখন জিম্বাবুয়ের মতো আমরা উপরে উঠবো না, কয়েক ধাপ পিছিয়ে যাব। সেদিন আসার আগেই সচেষ্ট হওয়া কি জরুরী নয় ?
প্রখর রুদ্র


"কিছু টুকরো স্মৃতি-যা কখনো ভুলা যায় না।" (৫ম- পর্ব)



চতুর্থ পর্বঃ
http://www.sachalayatan.com/guest_writer/30190
ক্লাস শেষে সবাই মিলে ক্যাম্পাসের  খোলা মাঠে বসে আছি, এলোমেলো কথা বার্তা। আড্ডা ঠিক জমছে না, কোথায় যেন কিসের একটা অভাব বোধ হচ্ছে, সবাইকে একবিন্দুতে নিয়ে আসার জন্য বলুনতো কী দরকার? হ্যাঁ দরকার গলা ছেড়ে গাওয়ার মত একটা গান। সুস্বাদু খাবার তৈরির জন্য লবণ যেমন দরকারী ও অনস্বীকার্য  উপাদান, তেমনি বন্ধুদের আড্ডায় গান হচ্ছে অনস্বীকার্য উপাদান। গান না হলে যেন আড্ডাটা জমতে চায় না, সবাই যেন একবিন্দুতে, এক বৃন্তে নিজেদেরকে নিয়ে আসতে পারে না। আড্ডাটা জমানোর জন্য গান টনিকের মত কাজ করে। আর এই গানটা যদি হয় সবার প্রিয় ও গলা ছেড়ে গাওয়ার মত, তাহলেতো কথাই নেই। আমরাও বিশ্ববিদ্যালয় জীবনের আড্ডা গুলোতে গলা ছেড়ে গান গেয়ে নিজেদেরকে চাঙ্গা করেছিলাম বহুবার। এলোমেলো কথায় হারিয়ে যাওয়া বন্ধু-বান্ধবীদের  একবিন্দুতে এনে দিয়েছে এই গান। যখনি জিয়া গলা ছেড়ে গেয়ে উঠতো-
" শ্রাবণের মেঘ গুলো জড়ো হলো আকাশে,
অঝরে নামবে বুঝি শ্রাবণী ঝরায়ে।
আজ কেন মন উদাসী হয়ে,
দূর অজানায় চায় হারাতে।" -----
এমন একটা হৃদয় ছোঁয়া গান সবাই মিলে গলা ছেড়ে গেয়ে উঠলে কী আর এলোমেলো থাকার উপায় আছে? আমার মনে হয় না উপায় আছে এবং বিশ্বাস করি আড্ডা প্রিয় ছাত্র-ছাত্রীরাও আমার সাথে একমত হবেন।
বিশ্ববিদ্যালয় জীবন ছেড়ে এসে, কর্মময় ব্যস্ত জীবনে যখনি একবিন্দু অবসর পাই, ঠিক তখনি ক্লান্ত চোখের পাতায় বার বার ফিরে আসে ফেলা আসা সেইসব মধুর দিন গুলো। নিজের অজান্তেই একটা দীর্ঘশ্বাস বের হয়ে আসে হৃদয়ের গভীর থেকে, বুকের ঠিক কোথায় যেন একটা শুণ্যতা অনুভব হয়। মনে হয় কী যেন ফেলে এসেছি সবুজ ঘাসের বুকে, ক্লাস রুমের বেঞ্চে, ক্যান্টিনের টেবিলে, চায়ের কাপে। 
স্মৃতির কথা ধারাবাহিক ভাবে লিখে যাওয়া অনেক কঠিন এবং দুরূহ কাজ। কোনটা রেখে কোনটা লিখি, কোনটা সবার কাছে ভালো লাগবে, কোনটা লেখা সমীচীন হবে, এই ভাবনায় বার বার নীরব থেকেছি। এমন কিছু ঘটনা আছে যা মনে হলে এখনো একা একা হাসি, কিন্তু ভাষা জ্ঞানের অভাবে ও শালীনতার সীমা লংঘন হতে পারে ভেবে তুলে ধরতে পারছি না। তাই শালীনতার সীমা রেখার মাঝে থেকে আজ কিছু স্মৃতি শেয়ার করার চেষ্টা করবো। 
একবার হুমায়ুনের মাইক্রো নিয়ে ঘুরতে গিয়েছিলাম "আশুলিয়া"। আষাঢ়-শ্রাবণ মাস, একটু পর পর বিনা নোটিশে বৃষ্টি পৃথিবীকে সিক্ত করে যাচ্ছিলো। আমরা প্রায় ১০-১২ জন ছিলাম। ঝিরঝির বৃষ্টির মাঝে আমরা আশুলিয়া পৌছে ছিলাম দুপুর ২টার সময়। গিয়ে সবার মন খারাপ, গাড়িতে বসে ছিলাম, বৃষ্টির জন্য বের হতে পারছিলাম না। কিছুক্ষণ অপেক্ষা করার পর বৃষ্টি থেমে গিয়েছিলো, আমরা সবাই গাড়ি থেকে নেমে পড়েছিলাম। 
তখন আশুলিয়ার চতুর্দিকে থৈ থৈ পানি। আমরা সবাই পানির কাছাকাছি বসে আড্ডা দিচ্ছিলাম, হঠাৎ পেছন থেকে কে যেন আমাকে ধাক্কা দিয়ে পানিতে ফেলে দিল। বন্ধুরা সবাই জানতো আমি সাঁতার কাটতে পারদর্শী। তাই ধাক্কা দিয়ে ফেলে দিয়েই সবাই গাড়িতে ঢুকে নিরাপদে থাকার জন্য আশ্রয় নিল। 
আমি কিছুক্ষণ সাঁতার কেটে উপরে উঠে এলাম, সবাই গাড়ির ভেতর, কেউ ভয়ে গাড়ির ডোর খুলছিলো না। আমি ভেজা কাপড়ে অনেক ক্ষন বাইরে দাঁড়িয়ে রইলাম, আর বন্ধু-বান্ধবীরা আমার অবস্থা দেখে গাড়ির ভেতরে বসে বসে দাত কেলিয়ে হাসছিল। মেজাজটা খারাপ  হয়ে গেলো, হাতে একটা ইট নিলাম, বললাম -"ডোর খোল, নাইলে কাঁচ ভেঙ্গে ফেলবো। গাড়ির মায়ায় হুমায়ুন ড্রাইভিং সাইডের ডোর খুলে বের হয়ে এল। 
ঝিরঝির বৃষ্টি পড়ছিলো, হাত জোর করে আমার কাছে এলো, ক্ষমা চেয়ে বলল-"দোস্ত আমাদের দোষ নাই, সাগর এই কাজটা করছে, আর তুইতো জানিস সাগর সাঁতার জানে না, ওরে মাপ করে দে।"  আমার মেজাজ ছিলো উত্তপ্ত, স্বাভাবিকতা ধরে রাখতে পারছিলাম না। বললাম-"ঠিক আছে, কিন্তু এতক্ষণ কেন আমাকে বৃষ্টিতে দাঁড় করিয়ে রাখলি?" হুমায়ুন কিছু বলছিলো না, ফ্যাকাশে মুখে আমার দিকে তাকিয়ে ছিল। অনেক ক্ষণ নীরব থেকে, নিজের ক্রোধটাকে সামাল দিয়ে ভেজা শরীরে গাড়ির পেছনের সীটে চুপ করে বসে পড়লাম। আমার ভয়ে গাড়ির সবাই তখন তটস্ত ছিল, ফিরতি পথে রাস্তায় আর কেউ কোন প্রকার কথা বলে নি। ভেজা কাপড় শরীরে শুকিয়ে সারাদিন আড্ডা মেরে  রাতে বাসায় গিয়েছিলাম। সেই দিন বন্ধুদের ওপর অনেক রাগ হয়েছিলো, আজ মনে হয় সেই দিন গুলোই অনেক ভালো ছিলো, আবার যদি ফিরে পেতাম!!!
আমাদের মাঝে ইমতিয়াজ, যাকে আমরা ইমু নামে ডাকি,  ও এখন নরওয়েতে "টেলিনর গ্রুপের" হেড কোয়ার্টারে কাজ করে। ও ভালো বেইস গীটার বাজাতো। ওদের "গডস কমান্ড" নামে একটা ব্যান্ড গ্রুপ ছিল। ওদের ব্যান্ড সেই সময় প্রায়ই ঢাকার বিভিন্ন গায়ে হুলুদের অনুষ্ঠানে পারফর্ম করতো। আমি বন্ধু হিসেবে ওদের সঙ্গে অনেক গায়ে হুলুদের অনুষ্ঠানে যেতাম। ওদের সাথে যাবার মূল কারণ ছিলো সুন্দরী মেয়েদের উল্টা-পাল্টা নাচ দেখা আর ভালো খাবারের লালসা।
একদিনের কথা খুব মনে পরে। যাত্রাবাড়িতে একটা গায়ে হুলুদের প্রোগ্রামে ইমুদের সাথে আমি আর ড্যানি গিয়েছিলাম। ইমু বললো-"চল, রাতে আমার বাসায় থাকিস।" আমি আর ড্যানি রাজি হয়ে গেলাম। শীতের রাত, হালকা পাতলা গরমের কাপড় সাথে ছিল। রাত ৯টা থেকে অনুষ্ঠান শুরু হওয়ার কথা থাকলেও শুরু হলো ১১টায়। পেট ভরে গেয়ে সবারতো ঢুলু ঢুলু আঁখি। আসে পাশে থেকে নেশার মাতাল গন্ধ আমাদের নাকে সুরসুরি দিয়ে যাচ্ছিলো, কিন্তু ঐ পর্যন্তই, কপালে জোটে নাই। 
ওরা ১১টার দিকে গান গাওয়া শুরু করলো, টানা দুই ঘন্টা গান গাওয়ার পর, ব্যান্ডের ভোকাল সুমন বললো-"আমরা এখন আমাদের শেষ গানটা গাইবো।"  বিয়ে বাড়ির সবাই কোরাস বলে উঠল-"না, আরো গাইতে হবে।" অগত্যা কী করার, আবার গাইতে হলো। ওরা সেদিন ভোর চারটা পর্যন্ত গান গেয়েছিলো। মজার ব্যাপার হলো, ওদের যত গুলো গান তোলা ছিলো প্রায় সব যখন গাওয়া শেষ, তখন সুমন আবার বলল-" অনেক রাত হয়েছে, এটা আমাদের শেষ গান, আমাদের আর কোন গান তোলা নেই।" উৎসুক অতিথিরা নেশায় মাতাল হয়ে বলে উঠলো-"চলবে না, আজানের আগ পর্যন্ত গান গাইতে হবে, টাকা দিয়া আনি নাই, মাগনা আনছি নাকি?" সুমন চুপ হয়ে গেলো, আবার শুরু করলো, সেই দিন ওরা কিছু গান দ্বিতীয় বার পরিবেশন করেছিলো। শেষের দিকে গান না পেয়ে বেদের মেয়ে জোছনা গেয়েও রক্ষা পায় নি, সব শেষে বাধ্য হয়ে মাতালদের শান্ত করতে "আমাদের জাতীয় সংগীতটাও গেয়ে শুনিয়েছিল।" সেই সব দিন গুলো আজ খুব মনে পরে।   
(চলবে) 
========
কামরুজ্জামান স্বাধীন
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%73%61%61%64%68%65%65%6e%40%79%61%68%6f%6f%2e%63%6f%6d%22%3e%73%61%61%64%68%65%65%6e%40%79%61%68%6f%6f%2e%63%6f%6d%3c%2f%61%3e%27%29%3b')) 


তানি



মুক্ত বিহঙ্গ
 চারুকলা থেকে বেরিয়ে শাহবাগ মোড় পর্যন্ত হেঁটে এসে সিএনজি পেলো তানি। চৈত্র মাসের শেষ বিকেল। এবার প্রচন্ড গরম পড়েছে, সাথে আছে বিরক্তিকর লোড-শেডিং। এই দু’য়ে মিলে জীবন একেবারে অতিষ্ট। সিএনজি ছাড়তে না ছাড়তেই শেরাটন হোটেলের সামনে জ্যাম এ আটকে গেলো। অসহ্য লাগছে তানি’র। গত কয়েকটা দিন খুব ব্যস্ততায় কেটেছে পহেলা বৈশাখের প্রস্তুতিতে। একেবারেই বিশ্রাম হয়নি। তবে কষ্ট হলেও একটা তৃপ্তি বোধ করে তানি, পরদিন সকালের কথাটা ভেবে। এই জ্যামে আটকে থেকে পছন্দের গানগুলো শুনতেও বিরক্ত লাগে, তবুও এফ এম রেডিও তে গান শুনতে থাকে সে।
পনেরো মিনিটের পথ এক ঘন্টায় পাড়ি দিয়ে বাসায় ফিরলো তানি। সন্ধ্যা হয়ে গেছে। প্রচন্ড খিদে পেয়েছে। কিন্তু এই ক্লান্ত আর ঘামা শরীর শুরুতে চাইছে ঠান্ডা পানি দিয়ে গোছল। শাওয়ারের ঠান্ডা পানিতে শরীরটা জুড়িয়ে গেলো আর সাথে ক্ষুধা টাও বেড়ে গেলো বোধ-হয় কয়েকগুণ। বাথরুম থেকে বেরিয়ে দেখলো মা খাবার টেবিলে সাজিয়ে দিয়েছেন। মা-রা বোঝেও; সন্তানদের কখন কী দরকার!
মা’র সাথে টুক-টাক কথা বলতে বলতে খেয়ে নেয় তানি। খাওয়া শেষ করবার সাথে সাথে শরীরটা কেমন অবসন্ন হয়ে আসে। এক-কাপ চা হাতে নিজের ঘরে আসে। বেশ সুন্দর করে গোছানো তানি’র ঘর। দেয়ালে তার নিজের আঁকা কয়েকটা ছবি টাঙানো, সবগুলো-ই প্রকৃ্তির ছবি। নিজের আঁকা ছবিগুলো দেখতে ভালো লাগে তার। ছোটবেলা থেকেই তার বেশ সুনাম আছে ছবি আঁকায়।
ব্যাগ থেকে একটা গল্পের বই বের করে। গল্পের বই পড়া তার ছোটবেলার অভ্যাস, তা সে যত ব্যস্ততাই থাকুক। বইটা খুলতেই একটা কাগজ গড়িয়ে পড়ে ভিতর থেকে। বেশ অবাক হয়ে লক্ষ্য করে, এটা একটা চিঠি, তাকে উদ্দেশ্য করে লিখা! তার এই একুশ বছরের জীবনে কেউ তাকে কখনো চিঠি লিখেছে- এমনটা মনে পড়ে না। তা-ও আবার এই এস. এম. এস. আর ই-মেইলের যুগে!
চিঠির ইতি-তে নাম লেখা ‘জয়’। আরে! এটা তো জয় ভাইয়া! হাতের লেখাটা দেখেও নিশ্চিত হয়। জয় তাদের দুই বছর সিনিয়র। আজকেও তো অনেকক্ষণ একসাথে ছিলো, আগামীকাল পহেলা বৈশাখের প্রস্তুতি নিয়ে কথা হচ্ছিলো সবাই মিলে। জয় ভাইয়া হঠাৎ তাকে চিঠি লিখলো কেন? বেশ কৌতুহল নিয়ে চিঠি পড়া শুরু করে তানি।
তানি,
চিঠি পেয়ে নিশ্চয় খুব অবাক হয়েছো; হবার-ই কথা। মোবাইল ফোন, ই-মেইল আর ফেইসবুক থাকবার পরেও কেন চিঠি লিখছি- সেটা আগে বলি। আমি এখন তোমাকে যে বিশেষ কথাটা বলতে যাচ্ছি সেটা এই যান্ত্রিক মাধ্যমগুলোর মাধ্যমে বলতে ইচ্ছে করছিলোনা। তাই প্রাচীন কিন্তু অনেক বেশি আন্তরিক এই ‘চিঠি’ নামক মাধ্যমটির সহায়তা নিলাম।
কথাটা কীভাবে বলবো বুঝতে পারছিনা। সারাদিন অনেকের সাথে অনেক কথা বলি, কিন্তু তোমাকে এই কথাটা অনেক দিন ধরে বলবো-বলবো করেও বলা হচ্ছিলো না। এখন রাত তিনটা বাজে; রাত একটায় এই চিঠি লিখতে বসেছি। প্রথমে শুধু তোমার নামটা লিখে বসে ছিলাম এক ঘন্টা। এরপর প্রথম চারটা লাইন লিখে আবারো দীর্ঘ বিরতি। বিরতির সময়টাতে শুধু ভাবছিলাম, কথাটা কি বলবো, নাকি বলবো না। কথাটা তুমি কীভাবে নেবে এটা নিয়ে সংশয় এখনো কাটেনি।
তানি, তোমার প্রিয় রঙ সবুজ, আর আমার লাল। আমরা দুইজন কি পারিনা এই লাল-সবুজের সমন্বয়ে একসাথে সুন্দর একটা জীবন গড়তে? ঠিক আমাদের সুন্দর পতাকাটার মত?
তোমার উত্তরের অপেক্ষায়……………
জয়।
চিঠিটা পড়া শেষ করে জানালা দিয়ে বাইরে তাকায় তানি। বেশ জোরে বাতাস শুরু হয়েছে, কিছুক্ষণের মধ্যে বৃষ্টি-ও শুরু হলো। প্রকৃতির যে কী হয়েছে! সবকিছু এলোমেলো। বৃষ্টির পানিতে ভেজা তানি’র চিরকালের অভ্যাস, কিন্তু আজকে এই প্রথম বৃষ্টিতে একা ভিজতে ইচ্ছে করছে না! 


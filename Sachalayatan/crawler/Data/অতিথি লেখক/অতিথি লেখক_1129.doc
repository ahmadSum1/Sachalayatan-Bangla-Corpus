সাওনা



'সাওনা তে যাবে নাকি কাল?'
শনিবার  সকালের 'ব্রাঞ্চ' খাচ্ছিলাম। তাকিয়ে দেখি হাসি হাসি মুখে মার্ক্কু দাড়িয়ে আছে। বিশ্ববিদ্যালয়ের হোস্টেলে মার্ক্কু-র সাথে আমার 'দ্বৈতাবাস' (দেশে থাকতে একবার এক দরখাস্তে 'দ্বৈতাবাস'-এর অনুমতি নিতে যেয়ে, 'দ্বৈতাবাস' এর জায়গায় 'সহবাস' লিখে ফেলেছিলাম, কি বিব্রতকর পরিস্থিতি!)। ফিনল্যান্ডে আমার  এই বিশ্ববিদ্যালয়ে 'হোস্টেল' বলতে ছোট ছোট দুইতলা কাঠের বাড়ি। এক বাড়িতে চারটা করে এপার্টমেন্ট, প্রতি এপার্টমেন্টে দুইজন বাসিন্দা। আমার সাথে থাকে মার্ক্কু। তাগড়া জোয়ান ছেলে, স্থানীয়। যে কোনো 'আজাইরা' জিনিসে আমার অযাচিত আগ্রহ দেখেই বোধ করি প্রস্তাবটা দিল। তাছাড়া মার্ক্কুকে সেদিন নারকেল দুধ আর ডিমের  সালুন করে খাওয়ানোর পর থেকে ছেলেটা আমাকে বেশ তোয়াজ করে চলছে।
'সাওনা' হলো একটা খুপরি মত জায়গা যেখানে শীতের দেশের মানুষ  'গরম ভাপ' নিতে যায়। ভাপটা আসে বাষ্প থেকে। অনেকটা ভাপা পিঠার মত সিস্টেম,  শুধু পিঠার জায়গায় মানুষ। একসাথে অনেকে বসে ভাপ নেয় আর সুখ দুখের গল্প করে। ফিনল্যান্ডে 'সাওনা' নিয়ে খুবই মাতামাতি। কে বেশীক্ষণ সাওনাতে বসে থাকতে পারে তাই নিয়ে প্রতিযোগীতাও করে, একেবারে জাতীয় পর্যায়ের প্রতিযোগিতা, তা আবার টিভি তে দেখানোও হয় - পাগলের কারখানা। মাঝে মাঝে ভাবি, এদের কে যদি বাষ্পের বদলে যদি তাজা ধুলা সহকারে গরম ভাপ নেয়ানোতে রাজি করানো যেতো , তো পর্যটন শিল্পে ঢাকা  শহরের একটা সম্ভাবনা ছিল। সে যাই হোক, নতুন যে কোনো অভিজ্ঞতা আহরণে আমি দুই পায়ে খাড়া। তাছাড়া ভিনদেশীয় কৃষ্টি সংস্কৃতির জানার প্রতি আমার একটা আকর্ষণ আছে। ইচ্ছে থাকলেও এর আগে নানা কারণে সাওনা তে যাওয়ার সময় করে উঠতে পারিনি। তাই বলে দিলাম যে যাব । ভবিষ্যত দেখতে পেলে যেতাম কিনা তা অবশ্য একটা প্রশ্ন !
রবিবার সন্ধ্যায় কথামত তৈরী হয়ে নিলাম। মার্ক্কুকে দেখে মনে হলো সে যুদ্ধে যাচ্ছে। বিরাট এক ব্যাগ তার মাঝে নানান রকম ক্রিম, বাষ্পপ্রুফ পত্রিকা, এলাহী কারবার। সাওনাটা হবে মার্ক্কুর ল্যাবরেটরির কলিগদের সাথে, বছর সমাপনী সমাবেশ। টাউন সেন্টার এর একটা খুব ঐতিহ্যবাহী সাওনা ভাড়া করা হয়েছে। সবাই একজন করে গেস্ট আনতে পারবে। জানতে পারলাম যে মার্ক্কুর বান্ধবী শহরে নেই, বুঝলাম তাই হয়ত ভাগ্যে শিঁকেটা ছিড়েছে। বান্ধবীর জায়গা নিচ্ছি, পুরুষত্ব বোধে একটু ঘা লাগছিল। আবার আনন্দও হচ্ছিল। কারন, সাওনার পর খাওয়া দাওয়া আছে - আজ ডিম খেতে হবেনা, কি আনন্দ! পুরুষত্ববোধ একদিন ছুটিতে যাক।
কুশল বিনিময় শুরু হলো । লালপানি, সাদাপানি বিতরণ হলো। ছেলে মেয়ে মিলিয়ে প্রায় ২০ জন, সবাই ফিনিস অথবা ইউরোপিয়ান, বিদেশী বলতে আমি, এক নাইজেরিয়ান আর এক পাকি। মার্ক্কু-র ল্যাব আর আমার ল্যাব একই বিল্ডিং এ। তাই, মুখগুলো পরিচিত।  প্রফেসররা আগামী বছরের কি কি গবেষণা হবে তার ফিরিস্তি দিচ্ছিল।  আমার অবশ্য এত তাং ফাং ভালো লাগছিল না। সাওনা শেষে রুমে ফিরে ফেসবুক এ স্ট্যাটাস আর  ছবি তুলে লাইক টুকাতে হবে - মেলা কাজ। অতঃপর, সেই মাহেন্দ্রক্ষণ এলো। সবাই লকার রুমে গেলাম। লকার রুমে নাম্বারিং করা ছোট ছোট আলমারি, প্রত্যেকের জন্য
একটা করে । তারপর যেটা হলো, সেটা হলো সবাই কাপড় খোলা শুরু করলো! এই সাওনার ভেতরে নাকি কাপড় নিয়ে ঢোকা 'স্ট্রিক্টলি' নিষেধ!
আমি ঘামতে শুরু করলাম। বাঙালির ছেলে আমি, গ্রামভর্তি লোকের সামনে উদোম হয়ে ঘুরে বেড়ানো আমার সইবেনা। পরক্ষনেই বুঝলাম নিজে উদোম  হব কি, ঘরভর্তি উদোম লোকের মাঝে থাকাটাই ভয়ঙ্করভাবে অসস্তিকর। নতুন একটা জিনিসও শিখলাম, অপরিচিত লোককে বিবস্ত্র দেখতে অতটা অসস্তি হয়না কিন্তু পরিচিত লোকের ক্ষেত্রে অস্বস্তিটা হয় মাত্রা ছাড়া। মার্ক্কু দের গ্রুপের টীম লিডার দেখলাম আঙ্গুলের মাথায় লকার এর চাবিটা বাকের ভাই এর মত ঘুরাতে ঘুরাতে হেটে বেড়াচ্ছে, গায়ে সুতাটা পর্যন্ত নেই। সবচেয়ে বড় ধাক্কাটা দিল সহ -সাওনাকারিনী গণ । টিনেজ জীবনের সব ফ্যান্টাসি কে হার মানিয়ে, একই ঘরে আমি আর দুই হালি বিবসনা, কিন্তু আমি দাঁড়িয়ে দাঁড়িয়ে মুক্তির উপায় খুঁজছি (হায় রে জীবন!)। ঠিক করলাম, সরাসরি কাপড় খুলতে অস্বীকার করা যাবেনা, তাতে অন্য সন্দেহ করতে পারে। আমি আবার অর্বাচীনের মত ভেতরে পরে এসেছি হাফপ্যান্ট। টেনশনে হাফপ্যান্টের নিচে আর কিছু আছে কিনা মনে করতে পারছিনা। অন্তত ভেতরে একটা অন্তর্বাস পরে আসা উচিত ছিল। এসব সাত-পাঁচ ভাবতে ভাবতে চোখ পড়ল নাইজেরিয়ানটার দিকে। একই সন্ধ্যায় পুরুষত্ব দ্বিতীয় বার আঘাত পেল!
পাঁচ মিনিট পর, সবাই সাওনা তে ঢুকে গেছে। মার্ক্কু আমার জন্য দাড়িয়ে আছে, আর পাকিটা দেখি আস্তে আস্তে তৈরী হচ্ছে । বুঝলাম সেও একই ট্রেন এর পেসেঞ্জার। ইতিহাস বলে, এই পাকি ব্যাটা কোনো কুটবুদ্ধি বের করবে নিজেকে বাঁচানোর জন্য। হলনা। কফিনের শেষ পেরেকটা  ঠুকে সেও দেখলাম দিগম্বর হয়ে গেল! এর পরের টুকু ইতিহাস। নগ্নতায় ভরা সে ইতিহাস নাহয় নাই বললাম। ইজ্জত এর বিনিময়ে অন্তত কিছু অভিজ্ঞতা জমল। আর সুখের বিষয় নিজের ইজ্জত দিয়ে আসলেও আরও ২০ জনের ইজ্জত সাথে করে নিয়ে এসেছি, এই বা কম কিসে ?


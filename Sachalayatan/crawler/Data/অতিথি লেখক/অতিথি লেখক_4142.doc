ক্রমাগতই পিছিয়ে পড়ে যারা; ক্রমাগতই পেছনে ঠেলছি যাদের



(ক্যামেলিয়া আলম)
বিশ্ববিদ্যালয় জীবনে আমার একজন শারীরিক প্রতিবন্ধী বন্ধুকে আমি দেখেছি কত কষ্টে উঠছে সিঁড়ির একটার পর একটা ধাপ। এই ওঠার কষ্টের জন্যে ও প্রায়ই ক্লাসে আসতে পারতো না। বর্তমানে ও ভালো একটি প্রতিষ্ঠানে কর্মরত। কিন্তু তারপরও এই যে সবার মতো না হবার ব্যর্থতার কষ্ট ও সবসময়ই বয়ে বেড়ায়। ওর একটাই কথা আমি তো তোদের মতো একা চলতে পারি না। আমি টোটালই একজন ডিপেন্ডেন্ট মানুষ। সেই থেকেই আমার প্রায়ই মনে হতো এমন কি হলে একজন শারীরিক ভাবে অক্ষম মানুষটি কখনোই নিজেকে সবার চেয়ে আলাদা মনে করবে না। একজন মানুষ তখনই এরকম হীনমন্যতা থেকে মুক্তি পবে যদি মানুষটিকে সেলফ ডিপেন্ডেন্ট করানো যায়। কিন্তু আদৌ কি এটি সম্ভব ? 
জাতিসংঘ সনদের একটি ধারায় স্পষ্ট ভাবে উল্লেখ আছে যে প্রতিটি প্রতিষ্ঠানে অন্তত দুটি কোটা রাখা হবে প্রতিবন্ধীদের জন্য। মূলত একজন প্রতিবন্ধী মানুষও যেন একজন সাধারণ লোকের মতো জীবন ধারণ করতে পারে সে লক্ষ্যেই প্রস্তাবটি রাখা হয়েছে। এবার দৃষ্টি ফেরাই আমার এই দেশে। 
আমাদের দেশের মূলনীতি নির্ধারণীর জায়গা জাতীয় সংসদ। একটি কোটাও কি পূরণ হচ্ছে কোনো শারীরিক প্রতিবন্ধীকে দিয়ে? এমনকি একজন শারীরিক প্রতিবন্ধীর জন্য কি সেখানে একটি হুইল চেয়ারও কেনা হয় সেই ভবনে?  
চারপাশে এত সুপার শপিং কমপ্লেক্সের ছড়াছড়ি, রয়েছে দক্ষিণ এশিয়ার সর্ববৃহৎ মার্কেট, সেখানে কি শারীরিক প্রতিবন্ধীদের উঠবার কোনো প্যাসেজ রাখা হয়েছে ? বা আলাদা কোনো ইকুইপমেন্ট? 
ঢাকা বিশ্ববিদ্যালয়ের মতো একটি প্রতিষ্ঠানেই নেই কোনো লিফট। একজন শারীরিক প্রতিবন্ধী ব্যক্তিকে উঠতে হয় অন্যের কাঁধে ভর করে, তাও আবার সরু সরু সিঁড়ি দিয়ে।  
আরেকটা ব্যাপার, যেখানেই লিফটের ব্যবস্থা থাকুক না কেন, বেশির ভাগ স্থানগুলোতেই দোতলা বা তিনতলা বা বেশ অনেকগুলো সিঁড়ির ধাপ বেয়ে যেতে হয় লিফটে। আধুনিক অ্যাপার্টমেন্টগুলোর কথাই ধরি, সেখানেও এ চিত্রের বাইরে তেমন কিছু চোখে পড়বে না। 
তাহলে?
এই মানুষগুলো কি সব ক্ষেত্রেই নিজেদেরকে পিছিয়ে পড়া কিংবা অযোগ্য হিসেবে আবিষ্কার করবে?


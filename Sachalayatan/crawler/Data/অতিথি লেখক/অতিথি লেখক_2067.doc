রবীন্দ্রনাথ নিয়ে হুমায়ূন আহমেদের তথ্যবিভ্রাট



ব্যাপক উৎসাহ-উদ্দীপনার মধ্য দিয়ে রবীন্দ্রনাথের সার্ধশত জন্মবার্ষিকী সারা দেশে উদযাপিত হচ্ছে। স্বাভাবিকভাবে রবীন্দ্রনাথের জীবন ও সৃষ্টিকর্ম নিয়ে প্রিন্ট মিডিয়ায় অনেক লেখা আসছে। এরই ধারাবাহিকতায় ৮ মে কালের কণ্ঠের প্রথম পাতায় রবি এবং রবি নামে একটা লেখা আমার চোখে পড়ে। লেখকের নাম হুমায়ূন আহমেদ বলেই উৎসাহভরে পড়া শুরু করি। শুরুতেই চমক। এ লেখায় রবীন্দ্রনাথ নিয়ে নতুন তথ্য দেওয়ার চেষ্টা করবেন বলে লেখক প্রথমেই মনোযোগ টেনে নেন। লেখকের ভাষায়,


রবীন্দ্রনাথকে নিয়ে নতুন কিছু কি লেখা সম্ভব? এমন কিছু, যা আগে লেখা হয়নি? মনে হয় না। সব কথা বলা হয়ে গেছে। নানানভাবে বলা হয়েছে। তারপরেও দেখি, নতুন কিছু বলতে পারি কি না।


কিন্তু নতুন তথ্য দেওয়ার নামে হুমায়ূন আহমেদ এমন একটি গুরুতর তথ্য বিভ্রাট করে বসবেন স্বপ্নেও ভাবি নি। লেখক এক জায়গায় লিখেছেন,


আইনস্টাইনের সঙ্গে রবীন্দ্রনাথের দেখা হলো। অনেক আলাপ-আলোচনার মধ্যে হঠাৎ করে আইনস্টাইন জানতে চাইলেন, পদার্থবিদ সত্যেন বসু কেমন আছেন?
রবীন্দ্রনাথ সত্যেন বসুকে চিনতে পারলেন না। আইনস্টাইন অবাক। পদার্থবিদ্যার একজন বাঙালি গ্র্যান্ডমাস্টারকে রবীন্দ্রনাথ চিনতে পারছেন না?
রবীন্দ্রনাথ লজ্জা পেলেন। তাঁর লজ্জা তো আর আমাদের দশজনের লজ্জা না। তাঁর লজ্জাতেও ফসল উঠে আসে। তিনি বিজ্ঞান নিয়ে অনেক পড়লেন।একটি বই লিখলেন, 'বিজ্ঞানের কথা'। বিজ্ঞান নিয়ে লেখা রবীন্দ্রনাথের একমাত্র গ্রন্থ।
বইটি উৎসর্গ করলেন সত্যেন বসুকে। এই মানুষটিকে না-চেনার প্রায়শ্চিত্ত এভাবেই করলেন।

পড়ে আমি পুরাই টাশকি খেলাম! রবীন্দ্রনাথের বিজ্ঞান ভাবনা আমার ব্যক্তিগত আগ্রহের বিষয়গুলোর মধ্যে অন্যতম। এ বিষয় নিয়ে কয়েকটি বই পড়ার সৌভাগ্য আমার হয়েছে। কিন্তু সত্যেন বসুকে আইনস্টাইনের সাথে সংলাপরত রবীন্দ্রনাথ চিনতে পারেন নি এমন তথ্য কোথাও পাইনি। আইনস্টাইনের সাথে রবীন্দ্রনাথের একাধিকবার দেখা হয়েছে এবং যেহেতু বিষয়টি ব্যক্তিগত আলাপচারিতার পর্যায়ে ছিল সেজন্য এ তথ্যটিকে বেনিফিট অফ ডাউট দেওয়া যেতে পারে। এ বিষয়ে যদি কেউ রেফারেন্সসহ তথ্য দিতে পারেন তাহলে খুব ভাল হয়।
তবে পরের অংশে পরিবেশিত তথ্য একেবারেই ভিত্তিহীন। সত্যেন বসুকে না চেনার অপরাধে(!) সৃষ্ট অনুশোচনা থেকে তাঁর বিজ্ঞান বিষয়ে কৌতুহল বা এ বিষয়ে পড়াশোনার শুরু-এটা সম্পূর্ণ ভুল তথ্য। বাল্যকাল থেকেই রবীন্দ্রনাথ বিজ্ঞান নিয়ে ভীষণ উৎসাহী। বাংলা সাহিত্যের এই দিকপাল বিজ্ঞান প্রবন্ধ দিয়েই লেখক হিসেবে তাঁর যাত্রা শুরু করেন। সাড়ে বারো বছর বয়সে তত্ত্ববোধিনী পত্রিকায় রবীন্দ্রনাথ একটি অসাক্ষরিত প্রবন্ধ লেখেন, যার নাম গ্রহগণ জীবের আবাসভূমি। এটাই রবীন্দ্রনাথের প্রথম প্রকাশিত গদ্য রচনা।
সারাজীবন-ই বিজ্ঞানের প্রতি রবীন্দ্রনাথের এই কৌতুহল বজায় ছিল। এর কিছু পরিচয় তুলে ধরার চেষ্টা করব। তবে তার আগে হুমায়ূন আহমেদ যে শোচনীয় ভুলটি করে বসেছেন, সেটার কথা বলি। রবীন্দ্রনাথ বিজ্ঞানের কথা নামে কোন বই কোনকালেই লেখেন নি। (ধরে নিচ্ছি - হুমায়ূন আহমেদের কাছে রবীন্দ্রনাথের কোন অপ্রকাশিত পান্ডুলিপি নেই  !)। রবীন্দ্রনাথ বিজ্ঞান বিষয়ক একমাত্র যে বইটি লিখেছেন সেটি হল বিশ্বপরিচয়। এই বইটিই তিনি সত্যেন বসুকে উৎসর্গ করেছেন।

বিশ্বপরিচয় গ্রন্থে সত্যেন বসুকে উদ্দেশ্য করে লেখা উৎসর্গ অংশে রবীন্দ্রনাথ তাঁর বাল্যকালের বিজ্ঞানলেখাটির কথা উল্লেখ করেছেনঃ


আমি বিজ্ঞানের সাধক নই সে কথা বলা বাহুল্য। কিন্তু বালককাল থেকে বিজ্ঞানের রস আস্বাদনে আমার লোভের অন্ত ছিল না।......... তার পরে বয়স তখন হয়তো বারো হবে (কেউ কেউ যেমন রঙ-কানা থাকে আমি তেমনি তারিখ-কানা এই কথাটি বলে রাখা ভালো) পিতৃদেবের সঙ্গে গিয়েছিলুম ড্যালহৌসি পাহাড়ে। সমস্ত দিন ঝাঁপানে করে গিয়ে সন্ধ্যাবেলায় পৌঁছতুম ডাকবাংলায়। তিনি চৌকি আনিয়ে আঙিনায় বসতেন। দেখতে দেখতে, গিরিশৃঙ্গের বেড়া-দেওয়া নিবিড় নীল আকাশের স্বচ্ছ অন্ধকারে তারাগুলি যেন কাছে নেমে আসত। তিনি আমাকে নক্ষত্র চিনিয়ে দিতেন, গ্রহ চিনিয়ে দিতেন। শুধু চিনিয়ে দেওয়া নয়, সূর্য থেকে তাদের কক্ষচক্রের দূরত্বমাত্রা, প্রদক্ষিণের সময় এবং অন্যান্য বিবরণ আমাকে শুনিয়ে যেতেন। তিনি যা বলে যেতেন তাই মনে করে তখনকার কাঁচা হাতে আমি একটা বড়ো প্রবন্ধ লিখেছি। স্বাদ পেয়েছিলুম বলেই লিখেছিলুম, জীবনে এই আমার প্রথম ধারাবাহিক রচনা, আর সেটা বৈজ্ঞানিক সংবাদ নিয়ে।

কিন্তু এই সুদীর্ঘ উৎসর্গপত্রে বিশ্বপরিচয় রচনার হুমায়ূন কথিত কারণটির উল্লেখ কোথাও পেলাম না। বরং সাধারণ মানুষের মাঝে বিজ্ঞানের নির্যাসটুকু ছড়িয়ে দিতেই তাঁর এই প্রচেষ্টা সেটার-ই উল্লেখ পাওয়া যায়।


শিক্ষা যারা আরম্ভ করেছে, গোড়া থেকেই বিজ্ঞানের ভাণ্ডারে না হোক, বিজ্ঞানের আঙিনায় তাদের প্রবেশ করা অত্যাবশ্যক। এই জায়গায় বিজ্ঞানের সেই প্রথমপরিচয় ঘটিয়ে দেবার কাজে সাহিত্যের সহায়তা স্বীকার করলে তাতে অগৌরব নেই। সেই দায়িত্ব নিয়েই আমি এ কাজ শুরু করেছি।

রবীন্দ্রনাথের বিজ্ঞান বিষয়ক উৎসাহ যে একদিনে তৈরি হয় নি তাঁর প্রমাণ মেলে এখানেই,


জ্যোতির্বিজ্ঞানের সহজ বই পড়তে লেগে গেলুম। এই বিষয়ের বই তখন কম বের হয় নি। স্যার রবর্ট বল-এর বড়ো বইটা আমাকে অত্যন্ত আনন্দ দিয়েছে। এই আনন্দের অনুসরণ করবার আকাঙ্ক্ষায় নিউকো‌ম্ব্স, ফ্লামরিয়ঁ প্রভৃতি অনেক লেখকের অনেক বই পড়ে গেছি – গলাধঃকরণ করেছি শাঁসসুদ্ধ বীজসুদ্ধ। তার পরে এক সময়ে সাহস করে ধরেছিলুম প্রাণতত্ত্ব সম্বন্ধে হক্সলির এক সেট প্রবন্ধমালা। জ্যোতির্বিজ্ঞান আর প্রাণবিজ্ঞান কেবলই এই দুটি বিষয় নিয়ে আমার মন নাড়াচাড়া করেছে। তাকে পাকা শিক্ষা বলে না, অর্থাৎ তাতে পাণ্ডিত্যের শক্ত গাঁথুনি নেই। কিন্তু ক্রমাগত পড়তে পড়তে মনের মধ্যে বৈজ্ঞানিক একটা মেজাজ স্বাভাবিক হয়ে উঠেছিল। অন্ধবিশ্বাসের মূঢ়তার প্রতি অশ্রদ্ধা আমাকে বুদ্ধির উচ্ছৃঙ্খলতা থেকে আশা করি অনেক পরিমাণে রক্ষা করেছে। অথচ কবিত্বের এলাকায় কল্পনার মহলে বিশেষ যে লোকসান ঘটিয়েছে সে তো অনুভব করি নে।

অথচ হুমায়ূন আহমেদ কোথা থেকে এমন একটি লজ্জা থেকে বিজ্ঞান আগ্রহ তৈরির তত্ত্ব এনে ফেললেন সেটা বুঝতে পারলাম না। বিশ্বপরিচয় লেখা হয়েছিল লোকশিক্ষা গ্রন্থমালা সিরিজের অংশ হিসেবে। সাধারণ মানুষ যেন সহজে বিভিন্ন বিষয়ের মূল নির্যাসটুকু আয়ত্ত্ব করতে পারে- সে লক্ষ্য নিয়েই রবীন্দ্রনাথ বিশ্বভারতী থেকে লোকশিক্ষা গ্রন্থমালা নামে একটি সিরিজ গ্রন্থমালা বের করেছিলেন। সহজ সরল ভাষায় কিন্তু তথ্যের প্রাচুর্য ও সঠিকতা অক্ষুণ্ব রেখে জ্ঞান পরিবেশন ছিল এ সিরিজের মূল উদ্দেশ্য। আজকের দিনে যেমন আমরা ...for dummies অথবা complete idiot's guide টাইপের বই দেখে থাকি সেই রকম আর কি! 

১৯৩৩ সালের জুলাই মাসে প্রমথনাথ সেনগুপ্ত বিশ্বভারতীতে পদার্থবিজ্ঞানের অধ্যাপক হিসেবে যোগ দেন। রবীন্দ্রনাথ তাঁকেই লোকশিক্ষা সিরিজের জন্য বিজ্ঞানের বই লেখার ভার দিয়ে ছিলেন। এজন্য তাকে ইংরেজিতে লেখা কয়েকটি জনপ্রিয় বিজ্ঞানগ্রন্থ পড়তেও দিয়েছিলেন। তিনি বলেছিলেন ভাষার দিকটা প্রয়োজনে ঘষামাজা করে দেবেন।  কিন্তু প্রমথনাথ লিখতে বসে খুব বেশি এগোতে পারেন নি। অনেক পরিশ্রমে প্রথম খসড়া করে নিয়ে এলেন কবির কাছে। কবি পড়ে তাঁর সাবলীয় ভাষায় সেটাকে সাজিয়ে প্রমথনাথের হাতে তুলে দিয়ে বললেন,


তোমার রচনা পড়েছি, শুরু যেভাবে করেছ তার পাশে লিখে দিয়েছি কীভাবে শুরু করতে হবে। মনে হয় বাংলায় বিজ্ঞানের সহজবোধ্য বই ''এই ভাষায়" লেখা সংগত হবে।

কিন্তু রবীন্দ্রনাথ নির্দেশিত ভাষায় প্রমথনাথ সেনগুপ্ত(যিনি সত্যেন বসুর ছাত্র ছিলেন) খুব বেশি দূর লেখা এগিয়ে নিতে পারেন নি, আর সেটা হওয়ার কথাও নয়। বিজ্ঞানের তত্ত্ব তিনি ভাল জানতেই পারেন কিন্তু রবীন্দ্রনাথের আশ্চর্য-সুন্দর ভাষার অনুকরণ করা কি তাঁর পক্ষে সম্ভব! বোধ করি সেটা কারো পক্ষেই নয়, কারণ প্রত্যেকের নিজের নিজের স্টাইলটা আলাদা। 
ফলে ধীরে ধীরে এটাই দাঁড়াল যে, প্রমথনাথ তত্ত্ব ও তথ্য সংগ্রহ করে তাঁর মত সাজিয়ে আনতেন, রবীন্দ্রনাথ সেটার খোল-নলচে পালটে দিয়ে সাবলীল ভাষায় সেটাকে নতুন করে লিখতেন। এই বইটি লেখার সময়কার এ ঘটনাগুলো প্রমথনাথ নিজেই তাঁর স্মৃতিচারণমূলক বই ''আনন্দরূপম''-এ লিখে গেছেন। প্রমথনাথের লেখায় পরিবর্তনের পরিমাণ শেষে এত বেশি হয়ে গেল যে শেষ পর্যন্ত রবীন্দ্রনাথ নিজের নামেই সেটা প্রকাশ করলেন। উৎসর্গপত্রে সেটা তিনি উল্লেখ করেছেন,

শ্রীমান প্রমথনাথ সেনগুপ্ত এম. এসসি. তোমারই ভূতপূর্ব ছাত্র। তিনি শান্তিনিকেতন বিদ্যালয়ে বিজ্ঞান-অধ্যাপক। বইখানি লেখবার ভার প্রথমে তাঁর উপরেই দিয়েছিলেম। ক্রমশ সরে সরে ভারটা অনেকটা আমার উপরেই এসে পড়ল। তিনি না শুরু করলে আমি সমাধা করতে পারতুম না, তাছাড়া অনভ্যস্ত পথে শেষ পর্যন্ত অব্যবসায়ীর সাহসে কুলোত না তাঁর কাছ থেকে ভরসাও পেয়েছি সাহায্যও পেয়েছি।

ফলে সহজেই বোঝা যাচ্ছে যে রবীন্দ্রনাথ ''মানত'' রক্ষা করতে এই বইটি লেখেন নি, লিখেছেন অনেকটা বাধ্য হয়েই। প্রমথনাথের ভাষা কবিগুরুর পছন্দ হলে হয়তো রবীন্দ্রনাথকে এই বইটিতে হাত লাগাতেই হত না। বাংলাদেশের জনপ্রিয়তম সাহিত্যিক হুমায়ূন আহমেদ যখন বাংলাভাষার শ্রেষ্ঠপুরুষটির নামে তাঁরই জন্মদিনে তাঁর সম্পর্কিত মজলিশি আড্ডার জটায়ুমার্কা ভুল তথ্য দেশের প্রধান দৈনিকের প্রথম পাতায় পরিবেশন করেন তখন এর কুপ্রভাবটি অনেক বিস্তৃত হবে বলেই আশংকা হয়। আমার আশে-পাশের অনেকেই কেবল হুমায়ূন আহমেদের লেখার পাঠক। ফলে এই ভুল তথ্যটি সারাদেশে ছড়িয়ে পড়েছে বিদ্যুৎগতিতে- সেটা ভাবা ভুল হবে না। সে জন্য হাতের কাছে থাকা কয়েকটা তথ্য সাজিয়ে এই অগোছালো লেখাটার অবতারণা।     
আমার বিশ্বাস ভুল ধারণা বা তথ্য বিভ্রাটকে এড়ানোর একমাত্র পথ সঠিক তথ্যটি জানা। রবীন্দ্রনাথের বিশ্বপরিচয় লেখাটি পড়ার মাধ্যমে আমরা রবীন্দ্রনাথকে আমাদের শ্রদ্ধা জানাতে পারি। বাংলা উইকিসংকলন বা অনলাইন রবীন্দ্র রচনাবলী তো হাতের নাগালে-ই! 
বিশ্বপরিচয় বইটি প্রায় ৭৫ বছর আগে লেখা। বিজ্ঞানের জগতে এর মধ্যে ঘটে গেছে বিশাল পরিবর্তন। অনেক তত্ত্ব ও তত্ত্ব পালটে গেছে আমূল। তবু তারপরও এটা গুরুত্বপূর্ণ কারণ এটা শুধু রবীন্দ্র রচনা-ই নয়, একই সাথে মাতৃভাষায় সাবলীল বিজ্ঞানচর্চার এক অনন্য উদাহরণ। রবীন্দ্রনাথের এই বইটি পড়ার সময় আসিমভের সাবলীল ভাষার কথাটি আমার মনে পড়ছিল। সার্ধশত জন্মবার্ষিকীতে রবীন্দ্রনাথের প্রতি শ্রদ্ধা জানিয়ে বিশ্বপরিচয় থেকে একটা পরিচ্ছদ উদ্ধৃত করেই বিদায় নিচ্ছি,


বিশ্বজগৎ আপন অতিছোটোকে ঢাকা দিয়ে রাখল, অতিবড়োকে ছোটো করে দিল, কিংবা নেপথ্যে সরিয়ে ফেলল। মানুষের সহজ শক্তির কাঠামোর মধ্যে ধরতে পারে নিজের চেহারাটাকে এমনি করে সাজিয়ে আমাদের কাছে ধরল। কিন্তু মানুষ আর যাই হোক সহজ মানুষ নয়। মানুষ একমাত্র জীব যে আপনার সহজ বোধকেই সন্দেহ করেছে, প্রতিবাদ করেছে, হার মানাতে পারলেই খুশি হয়েছে। মানুষ সহজশক্তির সীমানা ছাড়াবার সাধনায় দূরকে করেছে নিকট, অদৃশ্যকে করেছে প্রত্যক্ষ দুর্বোধকে দিয়েছে ভাষা। প্রকাশলোকের অন্তরে আছে যে অপ্রকাশলোক, মানুষ সেই গহনে প্রবেশ করে বিশ্বব্যাপারের মূলরহস্য কেবলই অবারিত করছে। যে সাধনায় এটা সম্ভব হয়েছে তার সুযোগ ও শক্তি পৃথিবীর অধিকাংশ মানুষেরই নেই। অথচ যারা এই সাধনার শক্তি ও দান থেকে একেবারেই বঞ্চিত হল তারা আধুনিক যুগের প্রত্যন্তদেশে একঘরে হয়ে রইল।


                            -----------------------------------------------
( আনন্দ থেকে প্রকাশিত দীপংকর চট্টোপাধ্যায় রচিত ''রবীন্দ্রনাথ ও বিজ্ঞান'' বইটি থেকে তথ্যগুলো নেওয়া) 
পথিক রহমান
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%70%6f%74%68%69%6b%5f%31%38%35%39%40%79%61%68%6f%6f%2e%63%70%6d%22%3e%70%6f%74%68%69%6b%5f%31%38%35%39%40%79%61%68%6f%6f%2e%63%70%6d%3c%2f%61%3e%27%29%3b'))


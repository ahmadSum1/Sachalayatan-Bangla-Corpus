আমার ভাষা



বেশ কিছুদিন আগে পশ্চিমবঙ্গের একজন বর্ষীয়ান লেখক সহ আরো কয়েকজন লেখক-কে আমন্ত্রণ জানিয়েছিলাম ঢাকার একটা প্রাইভেট বিশ্ববিদ্যালয় আয়োজিত বাংলা সাহিত্যের একটা সম্মেলনে যেখানে বাংলাদেশী লেখকদেরই প্রাধাণ্য ছিল মূলতঃ। হোটেলে উনাদেরকে উঠিয়ে সব গোছগাছের পর বর্ষীয়ান লেখক জানতে চাইলেন এই সাহিত্য সম্মেলন কী এবং কেন (যদিও এটা উনাদের সবাইকে আমন্ত্রনের সময়ই বলা হয়েছে)। আমি কাঁপা কাঁপা বুকে শুধু এটুকু আবারো বলতে পারলাম যে এই সাহিত্য সম্মেলনের মূল উদ্দেশ্য খুব সরলঃ একটি ইংরেজী-মাধ্যম শিক্ষা প্রতিষ্ঠান যেখানে ক্লাসে পাঠদান থেকে শুরু করে, পরীক্ষা, শ্রেণীকক্ষের বাইরের  বেশীরভাগ এ্যাকাডেমিক আলোচনা বা সেমিনার ইংরেজীতে হয়, সেখানে বাংলাকে সাহিত্যের ভেতর দিয়ে একটু উস্কে দেয়াই মূল উদ্দেশ্য। মনে এই দুঃসাহসিক আশাটুকুও ছিল যে বাংলা হয়ত একদিন এই বিশ্ববিদ্যালয় সহ অন্যান্য অনেক বিশ্ববিদ্যালয়ের শ্রেণীকক্ষেও একটু জায়গা করে নেবে। অন্যভাবে বললে বলা যায় যে গল্প-কবিতার আলোচনার মদিরার পানপাত্রটুকু যাতে বাংলা হয়-এই সামান্যটুকুই চাওয়া। এর বেশী চাইতে সাহস হয়না।  বর্ষীয়ান লেখক গ্লাস থেকে পানি খেলেন ঢকঢক করে, ধুতির খোঁটে মুখ মুছলেন, প্রায়-অভিব্যাক্তিহীন গলায় বললেন, “উদ্দেশ্য ভালো। কিন্তু কথাটা হচ্ছে তুমি বাংলার অর্থনৈতিক গুরুত্ব না বাড়াতে পারলে তোমার এই উদ্দেশ্য শুধু ভালোই থেকে যাবে। কেজো কিছু হবেনা।”
কী কঠিন অথচ কী ভীষণ সত্য কথা।    
এ প্রসঙ্গে আর একটু বলিঃ কিছুদিন আগে আমার ইংরেজী স্কুল-পড়ুয়া এক ছাত্রী আখতারুজ্জামান ইলিয়াসের ‘অন্য ঘরে অন্য স্বর’ গল্পটির একটি লাইন “প্রদীপের ঘুমের পাতলা সরের ঊপর টুপটাপ ঝরে পড়ে ভোরের শিশির” পড়ে অভিভূত হয়ে আমাকে জিজ্ঞেস করে, “স্যার বাংলায় এত্তো সুন্দর গল্প লেখা হয়?” আমি লজ্জায় পড়ে যাই। পাঠক, আপনিও কী একটু লজ্জা পেলেন এই ভেবে যে আমাদের ইংরেজী-মাধ্যমের শিক্ষার পাঠ্যসূচীতে কেন আমরা আধুনিক বাংলা সাহিত্যের মানটুকুকেও চেনাতে পারি না?” না-কি আপনি স্মার্টলি বলবেন, “ওয়েল, শুধু পাঠ্যবই পড়লে তো হবেনা। এর বাইরেও পড়তে হবে। একটা রিডিং হ্যাবিট গড়ে তুলতে হবে। তবেই না...” 
ওয়েল, পাঠক, আপনি যদি এরকম একটি মন্তব্য করেন, আপনার সাথে পুরোপুরি একমত হয়েও আমি পুনশ্চঃ তে বলব যে অবশ্যই শুধু পাঠ্যবই যথেষ্ঠ নয়; কিন্তু একজন শিক্ষার্থীর পাঠরুচি তৈরীকে সম্পূর্ণভাবে ব্যাক্তিগত পাঠাভ্যাসের উপর চাপিয়ে দেয়া শুধু দায় এড়ানোই নয়, খুব নির্লজ্জভাবে দায় এড়ানো।    
ঢাকার প্রাইভেট বিশ্ববিদ্যালয়গুলো যে সেমিনার বা আলোচনা অনুষ্ঠানগুলো করে থাকে তার বেশীর ভাগই ইংরেজী ভাষায়। আমি ইংরেজী-বিরোধী নই; এই অসম ‘বিশ্বায়নের’ যুগে, ইংরেজী শুধু একটা ভাষা নয়, একটা অস্ত্রও বটে, টিকে থাকার। এসব কথা বড় বড় উত্তর-উপনিবেশিক তাত্ত্বিকরা বলেছেন আরো বলিষ্ঠভাবে। আমি শুধু এটুকু ভয় পাই যে ইংরেজীর ব্যাঘ্র-পরিবেষ্টিত শিকারী জঙ্গলে বাংলা যাতে শুধু একটি হরিণ শাবক না হয়ে যায়। অথচ তাই হচ্ছে। যেভাবে এগুচ্ছি আমরা তাতে মনে হয় সামনে আরো হবে এবং হতেই থাকবে।
কী করণীয় হতে পারে এক্ষেত্রে? আমার কিছু সুনির্দিষ্ট প্রস্তাব আছে। আমি আপনাদের মতামত শোনার পাশাপাশি আমারটা দিতে চাই।


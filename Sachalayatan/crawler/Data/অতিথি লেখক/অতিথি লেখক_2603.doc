একটি হারানো নক্ষত্র 



সম্প্রতি পি এইচ ডি কম্প্রিহেনসিভ পরীক্ষার প্রস্তুতির সুবাদে কিছু রিসার্চ পেপার অনেকটা বাধ্য হয়েই পড়তে হচ্ছে। এমনই একটি পেপারে চোখ বোলাতে গিয়ে হঠাৎ দেখলাম লেখা রয়েছে "... was first derived (to our knowledge) by Muniruzzaman in 1957."।
মুনিরুজ্জামান নাম শুনেই মনে হলো বাঙালি কেউ, কলকাতা থেকে প্রকাশিত একটি জার্নালের রেফারেন্স দেখে ধারণাটা আরেকটু গাঢ় হলো।
আরো একটু খোঁজ করে জানলাম, ঢাকা বিশ্ববিদ্যালয়ের পরিসংখ্যান বিভাগের শিক্ষক ছিলেন এই মুনিরুজ্জামান, পুরো নাম এ এন এম মুনিরুজ্জামান। ভাবতেই ভালো লাগলো যে দেশের এই কৃতি গবেষকের কাজ প্রায় ৫০ বছর পরেও A1 ক্যাটাগরির জার্নাল এ সাইটেড হচ্ছে, নিঃসন্দেহে গর্ব করার মত একটি ব্যপার।
কিন্তু নামটা অন্য কোনো কারণে কেন যেন চেনা চেনা লাগছিল, কোথায় যেন দেখেছি আগে। রিসার্চ সংক্রান্ত কোনো বিষয়ে নয়, এটা নিশ্চিত, অন্য কোথাও। কোথায় হতে পারে ভাবতে ভাবতে হঠাৎ মনে পড়ল, এই নামটি একবার নয়, প্রতি বছরই দেখি, কিন্তু বছরে কেবল এক বারের জন্যেই। ১৪ ডিসেম্বরের খবরের কাগজগুলোতে আমাদের শহীদ বুদ্ধিজীবীদের যে তালিকা দেয়া হয়, তার এক কোণায়। অনেক হারিয়ে যাওয়া নক্ষত্রের মিছিলের একটি নক্ষত্র এই এ এন এম মুনিরুজ্জামান, যিনি ১৯৭১ এ ২৫ এ মার্চের কালরাত্রিতে নিজ বাসভবনে পাকিস্তানী হানাদারদের কাপুরুষ হামলায় এক ছেলে ও ভাইসহ শহীদ হয়েছিলেন।
বিষয়টি উপলব্ধি করতে আমার একটু সময় লাগলো, তারপর সহসাই আমার একটু আগের গর্বের অনুভূতি অসীম ক্রোধে রুপান্তরিত হলো। আগেও জানতাম, পাকিস্তানি বাহিনীর লক্ষ্য ছিল আমার দেশকে মেধাশূন্য করা, যাতে যুদ্ধের ফলাফল যা-ই হোক না কেন, এক মেধাহীন, মেরুদণ্ডহীন জাতি হিসেবে বাঙালি কখনই মাথা উঁচু করে দাঁড়াতে না পারে। কিন্তু আজ যেন কেউ চোখে আঙুল দিয়ে দেখিয়ে দিল, যাদের আমরা হারিয়েছি, তাঁরা কত উঁচু পর্যায়ের মনীষী ছিলেন, যাদের কাজ এখনো গবেষক মহলে সমাদৃত। শুধু এক মুনিরুজ্জামানই নন, অন্য যারা নিহত হয়েছেন, তারাও পেশাগত জীবনে অনন্যসাধারণ ছিলেন; আবার ডা: এম আর খানের মত কেউ কেউ টার্গেটে থাকার পরও ভাগ্যক্রমে বেঁচে গিয়েছিলেন।
সার্বিক বিচারে পাক বাহিনী ও তাদের ঘৃণ্য অনুচরবৃন্দ সফল হয়েছে বলতেই হবে। স্বাধীন বাংলাদেশে বুদ্ধিজীবীদের রংবেরঙের খেলা, যা '৭১ থেকে শুরু হয়ে এখনো চলছে, আমাদের বুদ্ধির দীনতাকেই প্রতিনিয়ত চিহ্নিত করছে। সত্যিকারের বুদ্ধিজীবির জায়গায় আজ কিছু টক-শো-জীবী আর কিছু ব্যবসাজীবীরাই সুশীল সমাজের নামে বিজ্ঞ মতামত দিচ্ছে, আর আমরাও তা গিলছি বসে বসে। বিশ্ববিদ্যালয়গুলো থেকেও বিদায় নিয়েছে গবেষণা, শিক্ষকদের দলবাজি, ছাত্রদের ক্যাডারবাজি আর কর্মচারীদের গলাবাজির আখড়ায় পরিনত হয়েছে বেশির ভাগ শিক্ষা প্রতিষ্ঠান। আর এই কারণেই স্বাধীনতার এত বছর পরেও আমরা চলছি খুঁড়িয়ে খুঁড়িয়ে।
পাক-বাহিনী আর তাদের সাঙ্গোপাঙ্গোদের বিচার করা জরুরি, শুধু অতীত ক্ষতিসাধনের জন্যেই নয়, ভবিষ্যতেও যেন অনুরূপ ক্ষতির মুখোমুখি আমরা না হই, তা ঠেকাতেও।
ফাইয়াজ জামাল
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%66%61%7a%61%6d%61%6c%34%40%79%61%68%6f%6f%2e%63%6f%6d%22%3e%66%61%7a%61%6d%61%6c%34%40%79%61%68%6f%6f%2e%63%6f%6d%3c%2f%61%3e%27%29%3b'))


মাননীয়া প্রধানমন্ত্রীর জামদানী পরিধান এবং জামদানী নিয়ে কিছু ছুটকা কথা



আমাদের মাননীয়া প্রধানমন্ত্রী শেখ হাসিনা জামদানী শাড়ি ব্যবহার করতে পছন্দ করেন- এটা নতুন কোন তথ্য নয়। আবার আমাদের ভূতপূর্ব ফাস্র্টলেডি এবং বর্তমানের বিরোধীদলীয় নেত্রী রওশান এরশাদ এরও জামদানী, বেনারসী শাড়ির প্রতি আলাদা টান ছিলো বলে শোনা যায়। সাবেক প্রধানমন্ত্রী ও বিরোধীদলীয় নেত্রী খালেদা জিয়া জামদানী না বেনারশী নাকি টাঙ্গাইল শাড়ি পছন্দ করতেন বা করেন সেরকম কোন সংবাদ শোনা যায় না। তবে তাঁর পরিধানে বরাবরই জরজেট শাড়ি দেখা যায় বলে আমরা ধারনা করতে পারি তিনি সেটাই পছন্দ করেন। সে দিক দিয়ে দেখলে বর্তমান মাননীয়া প্রধানমন্ত্রী অনেক বেশি দেশজ! অনেক বেশি পারিবারিক আবহের!! (এইটা তেল না। প্রশংসা মাত্র)
পত্রিকা মারফত মাননীয়া প্রধানমন্ত্রীর একখানা ছবি দেখে আমি বেশ আপ্লুত হইছি। ছবিখানা দেখেন।

এই ছবিখানা দেখে জামদানী বিষয়ে আমার দু’কথা লিখতে ইচ্ছা করলো।
একটু পুরান কথা শোনাই। একটা সময় ছিলো যখন নারীরা জামদানী বয়ন করতে পারত না। এর বড় কারণ জামদানীর বয়ন কৌশলসহ এর পুরো প্রক্রিয়াটা মেয়েদের সাথে সাথে অন্যের কাছে চলে যেতে পারে। আমাদের প্রথা হচ্ছে, বিয়ের পর নারীরা “পরের” বাড়ি যায়। তাই জামদানী বয়ন শিল্পী সমাজের ধারণা ছিলো, মেয়েদের এই বিদ্যা শেখালে তারা সেই বিদ্যাটা স্বামীর বাড়ি নিয়ে গিয়ে তাদের ব্যবসা বাণিজ্যের ক্ষতি করবে। একই কারণে অন্য গ্রাম বা পরিবার থেকে ছেলের বিয়ে দিয়ে আনা বউও কিন্তু কাজটা শিখতে পারতো না। একই ভয়। বউ বাপের বাড়িতে এটা শিখিয়ে দিতে পারে। এটা খুবই বাস্তবসম্মত ভীতি ছিলো বলেই আমার মনে হয়। (এর সাথে নারীদের ছোট করা কিংবা পুরুষতান্ত্রিক প্রভাবের গল্প ফাদা যাবে না) তবে বর্তমানে এই চিত্রটা পাল্টেছে। ২০০৮ সালে একটা ডকুমেন্টারি বানাইতে গেছিলাম জামদানী নিয়া। বানাইছিও তিন কাহন নামে। সেইটা বানাইতে গিয়া এবং পরবর্তীতে জামদানী এবং বাংলাদেশের তাঁত শিল্প নিয়া একখানা ব্যাপক বড় মাপের গবেষণার কাজ করতে গিয়া আমি মেলা জ্ঞান অর্জন করছিলাম। কিছু উল্লেখ করি। নারীদের জামদানী বয়নের ঘটনা শুরুর ইতিহাসটা আমি ব্যক্তিগত ভাবে পাইছি মোটামুটি পাকিস্তান আমল থেকে। তারপরে ১৯৭০ এবং ১৯৮৮ এর প্রবল জলচ্ছাসসহ বিভিন্ন প্রাকৃতিক দুরযোগ এবং অর্থনৈতিক দূরাবস্থা আর নগর কেন্দ্রিক বিভিন্ন বুটিক হাউজের তথাকথিত আধুনিক চিন্তা নারীদের এই কাজে সম্পৃক্ত হবার হার বাড়িয়ে দেয় (তথাকথিত শব্দটার মাজেজা পরে বুঝবেন)। তাছাড়া জামদানী শিল্পীদের এমন অনেক পরিবার ছিলো, যাদের পুত্রসন্তান ছিলো না। কিন্তু জামদানী বয়ন করেই তাদের জীবীকা নির্বাহ করতে হতো। তারাও তাদের মেয়ে সন্তানদের জামদানী বস্ত্র বয়ন শেখানোতে উৎসাহী হয়ে পরে বাস্তবসম্মত কারণেই। তো এভাবেই নারীরা জামদানী বয়নের সাথে প্রবলভাবে যুক্ত হয়ে পরে। তিন কাহন (থ্রি স্টোরি) বানাইছিলাম এইরকম তিনজন নারীর কাহিনী নিয়ে যারা মূলত জামদানীকে অবলম্বন করেই এখন স্বাবলম্বী এবং “ওস্তাদ” শিল্পী হিসেবে এলাকায় চিহ্নিত। এই রকম আরো অনেক নারী এখন জামদানী শিল্পে “ওস্তাদ” হিসেবে পুরুষদের পাশাপাশি কাজ করে চলেছেন। যেটা আমার শুধু নয়, আমাদের সবার জন্য একটা সুখবর। 
জামদানীর নকশা একটা গুরুত্বপূর্ণ বিষয়। বলা হয়, নকশাতেই জামদানীর আভিজাত্য। এটা বিবি রাসেল হইতে শুরু কইরা আমিও কই। তবে জামদানীর আদি নকশাগুলার বারোটা বাজাইছে নগর কেন্দ্রিক বুটিক হাউজগুলা নানা রকমের ফান্টা তুইলা। কিন্তু প্রবীণ জামদানী শিল্পী বা কারিগরদের সাথে কথা কইলে বুঝবেন, তারা ভীষণ চ্যাতা এইসব বুটিক হাউজের উপর। কারণ কী? মূল কারণ, প্রাতিষ্ঠানিক শিক্ষায় শিক্ষিত নগরের বুটিক হাউজের চাকুরিজীবী ডিজাইনাররা যে কাজটা করছে সেটা হচ্ছে, কনটেক্সট না বুইঝা পুরান ডিজাইনগুলোকে নিজেদের ইচ্ছা মতোন ঝালাই করছে! যেটা জামদানী শিল্পীরা মাইনা নিতে পারেন নাই। আবার অনেকেই যেটা করেছে, নিজেদের ইচ্ছা মতো ডিজাইন বানায়া তার সাথে পুরান ডিজাইনগুলার ঘুটনি দিয়া একখান তিন নাম্বার ডিজাইন তৈরি করেছে। যেগুলা খুব বেশিদিন টেকে নাই। এই তথাকথিত নিরীক্ষার ফলে যেটা হইছে, তাঁতীগো নিরবিচ্ছিন্ন নকশা তৈরির যে পরম্পরা আছিলো সেটা ধ্বইসা গেছে। একটা কথা কইয়া রাখি। যারা চারুশিল্প বিষয়টা বোঝেন তারা সহজেই বুঝবেন, ডিজাইন তৈরি হয় ক্যামনে। পৃথিবীর সব চারুশিল্পীই কিন্তু ভালো ডিজাইন তৈয়ার করতে পারেন না। যোগো প্রকৃতির সাথে যোগাযোগ আছে, প্রকৃতির রহস্য খুঁইজ্যা দেখনের চোখ আছে তাদের মাথা থেকেই ভালো ডিজাইন বাইর হয়। আর অন্যরা যা করে সেইসব ডিজাইন নিয়া ঘষামাজা করে নতুন কিছু করে। দুইটারই দরকার আছে। কিন্তু “মাথাওয়ালা” মানুষগুলারে ডিসটার্ব করলে মৌলিক জিনিস বাইর হয় না। জামদানী ডিজাইনেও তাই হইছে। আমি শেষ একজন শিল্পীর নাম শুনছিলাম- আলী মাস্তান নামে। শুনছি, এই মাস্তান সাহেবই শেষ প্রজন্মের মানুষ যিনি “নিজের মাথা খাটায়া” নকশা তুলতেন জামদানীতে। এই মাথা খাটায়া ডিজাইন তোলা মানুষগুলার পর নগরের প্রভাবে বা বলা চলে চাকুরিজীবী ডিজাইনারগো প্রভাবে কিছু “ফাঁকিবাজ” তাঁতি সময় আর শ্রম বাঁচাইতে গিয়া মৌলিক কিছু তো করেই নাই, জামদানীর ঐতিহ্যবাহী ডিজাইনগুলারে সস্তা বানাইছে। এখন নাকি শহরে সেইগুলাই চলে জামদানীর নকশা হিসেবে! আমার কান্দন আসে। আপনি যদি আজ থেকে পঞ্চাশ বছর আগের ডিজাইনও কখনো কোথাও দেইখা থাকেন বুঝবেন পার্থক্যটা। না দেখলে আমার কথা বোঝার কোন উপায় আপনার নাই। এটা বুকে হাত দিয়া কইতে পারি। সেই অপশনও খুব যে পাইবেন তাও না। কারণ, ১৯৪৭ সালের দেশ ভাগ আমাদের সামাজিক ইতিহাসের মৌলিক উপাদানগুলারে ধ্বংস করছিলো প্রথমবার। আর ১৯৭১ সালের মুক্তিযুদ্ধের সময় পাকিগো হাতে বাকিটা ধ্বংস হইছে। যাও আছিলো সেগুলা এখন ব্রাহ্মণবাড়িয়ার ঘটনার মতো ঘটনার কারণে ধ্বংস হইতেছে। আর আমরা দিনে দিনে আন্ধারে তলাইয়া যাইতেছি। আমি আমার প্রায় ৫ বছর ফিল্ডওয়ার্ক কালে মহেশ্বরপাশা জমিদারবাড়ির একজন বংশধরের সন্ধান পাইছিলাম, যিনি রাজশাহী বিশ্ববিদ্যালয়ের গণিত বিভাগের স্বনামধন্য মাস্টার। শুনছিলাম তাঁর বাসায় পুরনো অনেক কালেকশন আছে- জামদানী, টাঙ্গাইল শাড়ির। দেখা কইরা আমার ইচ্ছার কথা বলতেই ভদ্রলোকের মুখ কালি হয়ে গেছিলো। আমারে খুব কষ্ট কইরা কইলেন- ’৭১ সালে তাঁর ঠাকুরমার প্রায় খান চল্লিশেক শাড়ি পুড়াইছিলো পাকিরা। প্রায় শ’খানেক ভড়ি সোনার গহনাও তারা নিয়া গেছে। এখন আর কিছু নাই। যাইহোক, লাইনে আসি। 
বলছিলাম যে আমাদের মাননীয়া প্রধানমন্ত্রী জামদানী শাড়ি ব্যবহার করেন। তা তাঁর পরনে যে জামদানীখানা শোভা পাইতেছে সেইখানার নকশা ব্যবচ্ছেদ করলেই আপনারা বুঝবেন, আমি এতক্ষণ যা কইছি তা সত্য না বানোয়াট। প্রধানমন্ত্রীর পরনের এই শাড়ির পাইরের ডিজাইনের নাম “কুশি” (অন্য কোন নামও বলতে পারে কেউ কেউ। এর কারণ জামদানী বয়ন অঞ্চলে এক গ্রাম পরে নকশার নাম বদল হয়ে যেতে পারে। সেটাই সম্ভব বেশি। আমি এই নামটা পেয়েছি- দক্ষিণ রূপসী গ্রাম থেকে) আর জমিনের ডিজাইন “ঝুমকা”। এটি আবার “কুশি ডবল” পাইর। মানে কুশি পাইরকে দুইবার বোনা হয়েছে। আর একটা ছবি দেখেন। এটা কুশি পাইর (সিঙ্গেল)। 

জিওমেট্রিক ডিজাইনটা এইরকম আরকি। দুইটা পাইরের ভেতরের ছোট ছোট উপাদানগুলোর ভিন্নতা রয়েছে। এই ভিন্নতার কারণে নামের পরিবর্তন হয়। ডাবল পাইর বোনার প্রচলন আগেও ছিলো এখনো আছে। 
একটা কথা বলে রাখি। লোকায়ত জ্ঞান নিয়ে নানাধরনের ছেলেখেলা হয় আমাদের দেশে। সম্ভবত পৃথিবীর সব দেশেই হয়। তবে অনেকে জেনেশুনে করে আর আমরা না জেনে করি। পার্থক্য এইটাই। না জেনে ছেলেখেলার বড় নেতিবাচক দিক হচ্ছে, ধিরে ধিরে এই বিশেষ বিদ্যাটা ধ্বংশ হয়ে যায়। অথবা তার গুরুত্ব হারায়। টাঙ্গাইল অঞ্চলেও এখন জামদানী তৈরি হয়! সেটা বিক্রিও হয় টাঙ্গাইল জামদানী নামে। মানুষে কেনেও! আমি বলছি না এটা বন্ধ করতে হবে। বলছি, যেটা জামদানী নয় সেটাকে জামদানী হিসেবে বিক্রি করাটা একধরনের করাপশন। এই করাপশনটা করা হচ্ছে জেনেশুনে। জামদানীকে বাঁচিয়ে রাখতে হবে। কারণ যে অল্পকিছু শিল্প এখনো আমাদের প্রতিনিধিত্ব করে তার মধ্যে জামদানী অন্যতম। উন্নয়নের নামে, ডেভেলপমেন্টের নামে আর মুক্তবাজার অর্থনীতির নামে এটা নিয়ে ছেলেখেলা বন্ধ করতে হবে। ডেভেলপমেন্টের ফান্টা যে কোন “উন্নয়ন” ঘটায় না সেটা জামদানী শিল্প আর পাহাড়িদের জীবনযাত্রা দেখলেই বোঝা যায়। হ্যাঁ, বড় বড় অভিজাত বুটিক হাউজে আপনি চোখ ধাধানো মনমাতানো জামদানী দেখবেন। কিনবেনও অনেক দামে। কিন্তু তার ভেতরে কত পরিবর্তনের কাহিনী যে লেখা আছে সেটা আপনি জানেন না। শুনে রাখুন, আপনি যে দামে বুটিক হাউজ থেকে জামদানী কেনেন তার অরধেকও তাঁতিরা পায় না। বিশ্বাস না হলে খোঁজ নিয়ে দেখতে পারেন। এটাই অবাধ বাজারের মূল ফান্টা। জামদানী বাঁচাতে আবেগের চাইতে যুক্তি দিয়ে ভাবতে হবে। বাজারের চাইতে আইডেন্টিটি নিয়ে ভাবতে হবে।


পাঞ্জাবির জাতিসত্তা




১.
‘’আচ্ছা, এ দেশের মানুষ ৭১ এ যুদ্ধ করেছিল কেন?’’ চিন্তাটা গত কয়েকদিন ধরে উদয় হাসানের মাথায় ক্ষণে ক্ষণে ক্ষরিত হচ্ছে!
উদয় হাসান। কলেজের দ্বিতীয় বর্ষে পা দিয়েছে। আসল নাম শেখ মোহাম্মদ রিয়াজ উল হাসান। ডাক নাম দুটো। একটা অবধারিতভাবেই হাসান। আর অন্যটি উদয়; কাব্যপ্রেমি মায়ের ব্যাপক সংগ্রামের সাক্ষর হয়ে আছে নামটি। এই দ্বিতীয় ডাক নামটি তাকে একটা বাড়তি সুবিধা করে দিয়েছে। মানুষকে পরিচয় দেয়ার সময় সে পারতপক্ষে দীর্ঘদেহী আসল নামটা বলে না। উদয় হাসান বলেই চালিয়ে দেয়। পরিচিতজনদেরও সুবিধে। পছন্দমাফিক নামে ডাকতে পারে। আর এ ব্যাপারে উদয় হাসানের কোন কার্পণ্য নেই। অবাধ স্বাধীনতা দিয়ে রেখেছে সবাইকে।  
২.
চিন্তাটা মাথায় ঢুকে সপ্তাহ দুয়েক আগে। ঈদে মিলাদুন্নবির দিন। উদয় হাসান প্রাইভেট পড়ে ফিরছিল। পথেই পড়ল নয়ন মনোহর জসনে জুলুস। আয়োজক হাজারিবাগ হুজুরের দরগাহ শরীফ। বাহারি পতাকা, ব্যানার, ফেস্টুন। কত সমবয়সী ছেলে মিছিলে! সবার পরনে পাজামা-পাঞ্জাবি। কণ্ঠে রাসুলাল্লাহর শ্লোগান। ‘আল্লাহ আকবর’,’আল্লাহ আকবর’ নিনাদে মুখরিত হয়ে উঠে আকাশ-বাতাস। ইসলামি সুরের ইন্দ্রজাল বেহুঁশ করে রাখে সবাইকে।
উদয় হাসানের রক্ত টগবগ করতে থাকে। ধর্মের বইতে পড়া মুসলিম বীরদের দৃশ্য চোখে ভাসতে থাকে। মুসলিম খলিফারা একে একে প্রবল বিক্রমে বিশ্ব জয় করে নিচ্ছে। উদয় হাসানের খুব মন চায় মিছিলে যোগ দেয়। কিন্তু এখন তো সম্ভব না। বাসায় চিন্তা করবে। একজনকে জিজ্ঞেস করে জানতে পারে, রাত অবধি চলবে এই প্রোগ্রাম।  তৎক্ষণাৎ সিদ্ধান্ত নেয়, বাসায় যেয়ে খেয়ে দেয়ে আবার চলে আসবে এখানে। কিন্তু পাজামা-পাঞ্জাবি কি ধোয়া আছে? এই প্রোগ্রামে ঐ পোশাক ছাড়া যোগ দেয়া চলে না। তাই মাকে ফোন করে নিশ্চিত হয়ে নেয়। হ্যাঁ, শুধু ধোয়া না, ইস্ত্রি করে আলমারিতে তোলা আছে। মায়ের প্রতি খুব কৃতজ্ঞতা অনুভব করে।  
গাড়ি, ট্রাক, আর মানুষের মিছিল ভাল রকম জট তৈরি করে রেখেছে। আর এতে সুবিধা হয়েছে উদয় হাসানের। তার রিকশা খুব ধীরে চলছে। ফলে তৃপ্তি সহকারে সবকিছু দেখার ও শোনার সুযোগ পাচ্ছে সে। থেমে থেমে শ্লোগান ও বয়ান হচ্ছে। বয়ান শোনার জন্য ভাল করে কান পাতে সে। আশে-পাশের যানবাহনের শব্দকে ছাপিয়ে বয়ানের মর্মোদ্ধার করার জন্য বিশেষ বেগ পেতে হয়। তবু শুনতে পায়, ‘’বিশ্বনবীর উম্মতদের জন্য কোন মানব রচিত সংবিধান জায়েজ না। কোরান, শুধুমাত্র কোরানই হল তাদের একমাত্র শাসনতন্ত্র। আর সেই সংবিধানের ব্যাখ্যা হল আমাদের প্রাণপ্রিয় নবীর সুন্নাহ। অথচ আফসোস, আমরা তা থেকে আজ অনেক দূরে সরে গেছি। আমরা কোরআন পড়ি না, সুন্নাহ মানি না....’’
শেষের কথাগুলো উদয় হাসানের কর্নকুহুর থেকে প্রত্যাখ্যাত হয়ে ফিরে আসে; কারণ সে ততক্ষণে গভীর চিন্তায় মগ্ন। বয়ানের প্রথম বাক্য দুটি তাকে পুনরায় ইতিহাসের পাতায় নিয়ে গেছে; তার চোখের সামনে কে যেন মেলে ধরেছে পাকিস্তান আমলের বই; মোহাম্মদ আলি জিন্নাহর জ্বালাময়ী ভাষনঃ ‘’উর্দু, একমাত্র উর্দুই হবে পাকিস্তানের রাষ্ট্রভাষা।‘’ চোখের সামনে আসতে থাকে ১৪৪ ধারা; বরকত, রফিক, জব্বর। কেমন যেন একটি বিস্বাদ অনুভূতি হয় উদয় হাসানের। মাথাটা ঝিম ধরে থাকে অনেকক্ষণ।
এক সময় রিকশা পৌঁছে যায় বাসায়। শরীরটা কোন রকমে বাসার ভিতর গুঁজে দিতেই মায়ের প্রশ্ন: ‘’কি রে, পাঞ্জাবির কথা জিজ্ঞেস করছিলি কেন? কই যাবি?’’ উদয় হাসানের দমে যাওয়া উত্তর, ‘’ভেবেছিলাম, জসনে জুলুসে যাব।‘’ মায়ের প্রশ্ন: ‘’কি বলিস? তুই আবার মোল্লাদের খাতায় নাম লেখালি কবে?’’ উদয় হাসানের আবার বিস্বাদ অনুভূতি হয়। অসুস্থ বোধ করতে থাকে। রুমে ঢুকেই দেখে মা পাঞ্জাবি-পাজামা বের করে রেখেছে। ধোঁয়া আর ইস্ত্রি খুব ভাল হয়েছে। একেবারে নতুনের মত লাগছে। উদয় হাসান এক মুহূর্ত সময় নষ্ট করে না। পোশাকগুলো আলমারিতে তুলে রাখে তড়িঘড়ি করে।  
রাতে শুয়ে শুয়ে ভাবনাটা তার মাথায় আসে, ‘’৭১ এ এ দেশের মানুষ প্রাণপণ লড়াই করেছিল কেন?’
৩.
মাঝখানে আরও কয়েকদিন যায়। হয়ত চিন্তাটা মিলিয়েই যেতো। কিন্তু বাঁধা হয়ে দাঁড়ায় পহেলা ফাল্গুন। সেদিন ক্লাস সেরে ফিরছিল উদয় হাসান। রাস্তায় ঘুরে বেড়াচ্ছিল হলুদ প্রজাপতির দল। বসন্তের বাউল হাওয়া দোল দিয়ে যাচ্ছিল সারা শরীরে। আজ বুঝি ফুলের রানী সাজার দিন। মাথায়, গলায়, হাতে, কানে সর্বত্র ফুলের আদর। কানে ভেসে আসে গানের সুর, ‘’ফুলের গন্ধে মন আনন্দে ভ্রমরা আকুল।‘’ পরম ভালোলাগা ভর করে উদয় হাসানকে। গানের কথাগুলো তার রক্তে দোলা দিতে থাকে। সিদ্ধান্ত নেয় বিকেলে বেরুবে ঘুরতে। তাৎক্ষনিক ফোন করে রবিনকে। রেডি থাকতে বলে। 
বাসায় পৌঁছেই খেয়ে দেয়ে সেদিনের তুলে রাখা পাজামা-পাঞ্জাবিটা পড়ে নেয়। কিন্তু হঠাৎ করেই বড় চাচার গলা শোনা যায়। আসার আর সময় পেলেন না। নিশ্চয়ই এক গাদা দেশের গল্প শুনতে হবে। নাহ, আজ আর বড় চাচাকে সুযোগ দেয়া যাবে না। স্লামালাইকুম দিয়েই বের হয়ে যেতে হবে। কিন্তু বিধি বাম। বড় চাচা জিজ্ঞেস করে বসলেন, ‘’কই চললা?’’
-‘‘এইতো চাচা, একটু ঘুরে আসি।‘’
-‘’রাস্তায় দেখলাম, অল্প বয়সী ছেলেমেয়েরা বেশরমের মত এক লগে ঘুইরা বেড়াইতেছে। মাইয়াগুলি সব হইলদা শাড়ি পরছে! ব্যাপারডা বুঝতে পারলাম না‘’
-‘’চাচা, আজ পয়লা ফাল্গুন তো। বসন্ত ঋতুকে বরন করে নেয়ার জন্য ঢাকার বিভিন্ন জায়গায় অনুষ্ঠান হচ্ছে।‘’
-‘’অস্তাগফিরুল্লাহ! নাউজুবিল্লাহ! এইসব হিন্দু আচার-পর্ব বাংলাদেশে ঢুকল ক্যামনে?’’
চাচার কথায় প্রবল বিবমিষা ধরে উদয় হাসানের। কথা না বাড়িয়ে মায়ের কাছ থেকে টাকা আনতে যায়। মা তখন পশ্চিমবঙ্গের বাংলা চ্যানেল খুলে বসেছেন। পূর্ণ মনোযোগ নিবিষ্ট উত্তম-সুচিত্রার একটা বিরহ দৃশ্যে। তবে উদয় হাসান জানে, আজ মার কাছ থেকে রিক্ত হস্তে ফিরতে হবে না। তার বসন্ত উৎসবে যোগদানে তার সংস্কৃতিমনা মা বরং খুশীই হবে। মা যখন টাকা বের করছিল, টিভির কয়েকটি টেলপে চোখ আটকে গেল: ‘’আজ প্রতিবেশী রাজ্য বাংলাদেশে মহা সমারোহে বসন্ত উৎসব পালিত হচ্ছে।‘’, ‘’আজ ভারত-বাংলাদেশ সীমান্তে গোলাগুলি; কয়েক বাংলাদেশি দুষ্কৃতিকারী আটক।‘’  হঠাৎ উদয় হাসানের চোখে ভেসে উঠে ফেলানির মৃত দেহ, যে কাটা তারে ঝুলে ছিল মরা কাকের মতই। ‘প্রতিবেশী রাজ্য’, ‘বাংলাদেশী দুষ্কৃতিকারী’ শব্দগুলো তার মস্তিষ্কে কশাঘাত করতে থাকে।
উদয় হাসান পাজামা-পাঞ্জাবি খুলে ফেলে। বাইরে যাওয়ার মত মানসিক অবস্থা নেই। ঘুরন্ত সিলিং ফ্যানটার দিকে অনেকক্ষণ তাকিয়ে থাকে এক দৃষ্টিতে। প্রায় হারিয়ে যাওয়া প্রশ্নটা আবার ঘুরপাক খায় মাথায়: ‘’৭১ এ দেশের মানুষ কি আশা নিয়ে যুদ্ধে ঝাঁপিয়ে পড়েছিল?’’     
৪.
কোন উত্তর না পাওয়াতে প্রশ্নটা তার ধারাল আঘাত অক্ষুণ্ণ রাখে আরও বেশ কিছুদিন। তবে নতুন নতুন মোড় এসে তাকে দুর্বল করতে থাকে। যেমন, উদয় হাসানের খুব কৌতূহল হয় জানতে, একজন আরব যখন তার নববর্ষ উদযাপন করে, তখন তাকে কি তার মত বিপাকে পড়তে হয়? একজন ইংরেজ কিশোরকেও কি এত আগুপিছু ভাবতে হয় নিউ ইয়ার ইভে? ‘মোল্লা’, ‘’নাস্তাগফিরুল্লাহ’ এইসব শব্দভারে কুঁজো হয়ে যেতে হয়? তাদেরও কি গিলতে হয় ‘বাঙালি জাতীয়তাবাদ’, ‘বাংলাদেশী জাতিয়তাবাদ’, ‘মুসলিম সংস্কৃতি’ বা ‘হিন্দু সংস্কৃতি’ প্রভৃতি কঠিন কঠিন ট্যাবলেট?
উদয় হাসানের কিছুই ভাল লাগে না। খুব ক্ষোভ হয় নিজের প্রতি। কেন যে জন্মেছিল এই দেশে? পাজামা-পাঞ্জাবি পরা ছেড়েই দিয়েছে। ইদানীং অস্ট্রেলিয়াকে তার খুব ভাল লাগে; অস্ট্রেলিয়ানরা জাতীয়তা-বোধ নিয়ে মাথা ঘামায় না! ভাবে, পড়াশুনা শেষ করে অস্ট্রেলিয়ায় পাড়ি জমাবে। চোখে ভাসে, অনিন্দ্যসুন্দর অস্ট্রেলিয়ায় সে গাড়ি হাঁকিয়ে বেড়াচ্ছে! সিডনি অপেরা হাউস তার চোখে পেখম মেলতে থাকে পাল তোলা নৌকার মতই।  
৫.
২০৩৫ সাল। সিডনির একটি সুন্দর প্রভাত। অফিসে যাওয়ার পূর্বে নিয়ম মাফিক স্কাই নিউজ চ্যানেলে চোখ বুলায় উদয় হাসান। হঠাৎ বাংলাদেশ শব্দটি শুনে নড়ে-চড়ে বসে সে। অস্ট্রেলিয়ান সাংবাদিক স্টেসি লি বাংলাদেশের উপর একটি রিপোর্ট করছিলেন। রিপোর্টের বিষয়বস্তু বাংলাদেশের প্রাকৃতিক বিপর্যয়। উজানে প্রতিবেশ দেশ বাঁধ নির্মাণ করায় বাংলাদেশের উত্তর-পূর্বাঞ্চল এমনিতেই বর্ষা মৌসুমে পানি কম পাচ্ছিল। তাছাড়া পলি জমে জমে নাব্যতাও হারাচ্ছিল। সাম্প্রতিক বছরগুলোতে পানির গড় প্রবাহের আশংকাজনক সংকোচন পরিস্থিতিকে আরও জটিল করে তুলেছে। এদিকে মরার উপর খরার ঘা নেমে এসেছে প্রতিবেশী দেশ কর্তৃক নির্বিচারে সেচের পানি অপসারণে। ফলে বাংলাদেশের উত্তর-পূর্বাঞ্চলে কৃত্রিম মরুকরণ ঘটছে। ঐ অঞ্চলের কোটি কোটি মানুষের জীবন চরম হুমকির মুখে পড়েছে। তাদের বেঁচে থাকা নিয়ে তৈরি হয়েছে চরম অনিশ্চয়তা। কয়েকজন সাধারণ সহজ সরল অসহায় মানুষের সাক্ষাৎকার রয়েছে রিপোর্টটিতে। তারা কান্না-বিজড়িত কণ্ঠে তাদের সর্বস্ব হারানোর কাহিনী তুলে ধরছিল।
উদয় হাসান রক্তে অপ্রতিরোধ্য একটা বানের অস্তিত্ব অনুভব করেন। চোখ-মুখ শক্ত হয়ে যায়। না, এই গণহত্যা কিছুতেই মেনে যায় না। কিছু একটা করা দরকার। হঠাৎই সিদ্ধান্ত নেন, ভারতীয় দূতাবাসের সামনে প্ল্যাকার্ড নিয়ে দাঁড়াবেন। সাথে নেবেন কমিউনিটির সকল বন্ধুকে।
দুদিন পর। জনা পঞ্চাশেক বাংলাদেশী অস্ট্রেলিয়ায় ভারতীয় হাইকমিশনার সামনে শান্তিপূর্ণ প্রতিবাদ কর্মসূচিতে অংশ নিয়েছে। তাদের নেতৃত্ব দিচ্ছে উদয় হাসান। তার পরনে পাঞ্জাবি-পায়জামা। বহু বছর বাদে আজ এই পোশাক তিনি গায়ে চাপিয়েছেন। স্কাই, এবিসিসহ দেশী-বিদেশী অনেক চ্যানেল ও মিডিয়াকর্মি ওখানে জড়ো হয়েছে। এক সংবাদকর্মি উদয় হাসানকে প্রশ্ন করছে: ‘’যে দেশটি আপনাদের স্বাধীনতার সময় পাশে দাঁড়িয়েছিল, আজ তাদের বিরুদ্ধে আপনাদের রাস্তায় নামতে হল কেন? আপনাদের দুটি দেশের সংস্কৃতি, জাতিসত্তা আর রাষ্ট্রীয় আদর্শেও মিল ছিল। তাহলে আপনার পরস্পরে শত্রুতে পরিণত হলেন কেন?’’
উদয় হাসানের মনের গহিন থেকে সময়কে এফোঁড় ওফোঁড় করে উঁকি দিল বহুদিনের জমানো প্রশ্ন: ‘’কেন, বাংলাদেশীরা ১৯৭১ এ অকাতরে প্রাণ বিলিয়ে দিয়েছিল?’’ কিন্তু আজ আর অসহায় বোধ করলেন না। এ প্রশ্নের উত্তর এখন তার কাছে জলের মতই পরিষ্কার। সাংবাদিককে বললেন, ‘’দেখুন, ১৯৭১ এ আমাদের মেরে ফেলা হচ্ছিল, আমাদের অধিকারকে দাবিয়ে রাখা হচ্ছিল; তাই আমরা যুদ্ধে নেমেছিলেন। এখন আবার আমাদের মেরে ফেলা হচ্ছে;  আমাদের ন্যায়সঙ্গত অধিকারকে হত্যা করা হচ্ছে। তাই আমরা আবার যুদ্ধে নেমেছি।‘’ 
উদয় হাসান এক ফাঁকে পাঞ্জাবির হাতাটা ভাল করে গুটিয়ে নেয়। আজকের প্রতিবাদ সমাবেশের সংগে পাঞ্জাবিটা দারুণভাবে মানিয়ে গেছে। যেমনভাবে মানাত ৭১ এর অসহযোগ আন্দোলনের নায়কদের গায়ে। 
কাজি মামুন
১৮.০২.২০১২  
ইমেইল আইডি: eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%64%6b%61%7a%69%6d%61%6d%75%6e%40%79%61%68%6f%6f%2e%63%6f%6d%22%3e%6d%64%6b%61%7a%69%6d%61%6d%75%6e%40%79%61%68%6f%6f%2e%63%6f%6d%3c%2f%61%3e%27%29%3b')), eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%6b%61%7a%69%6d%61%6d%75%6e%40%67%6d%61%69%6c%2e%63%6f%6d%22%3e%6d%6b%61%7a%69%6d%61%6d%75%6e%40%67%6d%61%69%6c%2e%63%6f%6d%3c%2f%61%3e%27%29%3b')). (ইমেইল আইডি প্রকাশিত হউক চাই না)
১

পাদটীকা

১. এই গল্পে একজন সাধারণ বাংলাদেশীর জাতিসত্তার সংকট ও তা উত্তরণের কাহিনী বলা হয়েছে। বাঙ্গালি-ত্ব ও মুসলমানি-ত্বের দ্বন্দ্বে জেরবার হয়ে অনেক বাংলাদেশীর জাতীয়তা-বোধ দুর্বল হতে থাকে। কিন্তু ১৯৭১ এর মতই এই জাতীয়তা-বোধ স্বতঃস্ফূর্তভাবেই জন্ম দেয় যখন টিপাইমুখের কারণে বাংলাদেশীদের জীবন বিপন্ন হয়। যে পাঞ্জাবি জসনে জুলুসে চলে, বসন্ত উৎসবে চলে, তা ৭১ এ চলতে পারে, পারে টিপাইমুখ আন্দোলনে।



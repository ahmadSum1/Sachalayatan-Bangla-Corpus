পার্থক্য শুধু ১ ইঞ্চি!



কখনও কোথাও কিছু লিখিনি , এই প্রথম এমন জায়গায় লিখবার জন্য বসলাম , ভাবিনি নিজের কথা কোথাও এইভাবে লিখতে হবে। শুরুতেই যেহেতু অনভিজ্ঞ তাই দোষত্রুটি থাকলে আগেই ক্ষমা চেয়ে নিচ্ছি হয়ত সব গুছিয়ে বলতে পারব না।
অনেকখানি সাহস সঞ্চয় করে অনেকটা রাগ আর জেদের বসে কীবোর্ডের সামনে বসা এই ভেবে যে হয়ত আমি-ই শুধু এই অবস্থার শিকার নই।
আমি বাংলাদেশের এক স্বনামধন্য বিশ্ববিদ্যালয় থেকে সদ্যই স্নাতক পাশ ইঞ্জিনিয়ার।এই দেশের নিয়ম অনুযায়ী বিবাহ উপযুক্ত মেয়ে।এই "উপযুক্ত" শব্দটি আমার কাছে এখন হাস্যকর আর মূল্যহীন মনে হয়।কেন??? ভালো প্রশ্ন,কিন্তু উত্তরটি খুব-ই অপছন্দের হবে অনেকের কিংবা হাস্যকর , যা স্বাভাবিক।তাদের উদ্দেশেই আমার এই লেখা , শুধু তাদের কাছে কারন জানতে চাওয়া।
অনেকেই দ্বিতীয় প্যারাটি পড়ে সিদ্ধান্ত নিয়ে ফেলেছেন যে আবারো সেই ফর্সা - কালোর আজন্ম বিতর্ক শুরু হবে।তাদের হতাশ করে বলতে হয় যে , নাহ! আমার কারনটি বড়ই উদ্ভট আর হাস্যকর , যা আমার কাছে মনে হয়। আমি শিক্ষিত সম্ভ্রান্ত মধ্যবিত্ত পরিবারের মোটামুটি সুন্দরী ভালো স্বভাবের মেয়ে-ই বলা যায়। তাহলে উপযুক্ত নই কি করে বলি?
আল্লাহ্‌ আমাকে প্রায় সব দিয়েছেন , বঞ্চিত করেছেন কিংবা বলা যায় পরীক্ষা নেয়ার জন্য যে আমি কত টুকু সহ্য করতে পারি তা জানতেই আমাকে সুন্দর করে ছোট্ট করে বানিয়েছেন, যার জন্য আমি পত্রিকার "পাত্রী চাই" বিজ্ঞাপনের প্রথম শর্তেই বাদ পড়ে যাই , "উচ্চতা"।আমি বামন নই , আমি লম্বাও নই , বড়ই উদ্ভট, আমার শুধু নেই ১ ইঞ্চি সেই সুউচ্চ ৫ ফুট কে ধরতে।অনেকেই ভাবছেন এই আর এমন কি?! "এই এমন কি" টাই আমার জীবনটাকে বিষিয়ে তুলেছে , আমার মা-বাবা কে সীমাহীন চিন্তার সাগরে ফেলে দিয়েছে , মানুষের কটাক্ষ করা কথা শুনতে বাধ্য করছে , তা সে আমার আত্মীয় হোক আর অপরিচিত ব্যক্তি।
"এই এমন কি" আমার জীবনের অনেক গুলো মূল্যবান বছর কেঁড়ে নিয়েছে , কেঁড়ে নিয়েছে কাউকে পছন্দ করবার অধিকার , কিংবা কারো আমাকে পছন্দ করবার সুযোগ। তারপরও যে একজন আমাকে আমার এইসব না দেখে আমার কাছে এসেছিলো জীবনের কোন এক সময়ে , তার চলে যাওয়ার কারনও এই।তার মা-বাবা চায়নি তাদের ছেলে একটা খাটো মেয়ে বিয়ে করুক। তাই কয়েক বছরের এক সাথে দেখা স্বপ্ন গেল খুব-ই সুন্দর করে কর্পূর বাতাসে যেমন করে উড়ে যায় , তেমনি গেল উড়ে। যদি বলেন যে হয়ত তারা সম্পর্ক মানেনি , নাহ! তারা আমার পরিবারের কিংবা অন্যকিছুর ব্যাপারে কিচ্ছু বলতে পারেনি , কারন আমার পরিবার সব দিক দিয়েই ভালো ছিল , নিজের বলে এইভাবে বলছি না , সত্তিকার অর্থেই। তাদের না মানার কারন শুধু এই একটাই ছিল। আমার পরিবার আমাকে একটি সুযোগ দিয়েছিল যা ছিল আমার কাছে অকল্পনীয় , আমার পছন্দের মানুষকে নিজের করবার সম্মতি ।কিন্তু তা কি বিচ্ছিরি ভাবে শেষ হয়! এই সবকিছু ভুলে সামনে এগিয়ে যাওয়া মোটেই সহজ ছিল না।তবুও আমি আমার পরিবারের দিকে তাকিয়ে নিজের চোখের কোণের অশ্রু মুছে সব তাদের হাতে ছেড়ে দেই।
এই শুরু হল খেলা। পুতুল খেলা। এক এক ঘটক আসে , তাদের সামনে আমার শো-অফ , তাদের চা-পানি , "বকশিশ" নেবার খেলা। এক এক জন আসে আমাকে দেখে , আর আমার ছোট বেলায় আমার নিজের নাম শোনবার চেয়ে বেশি শোনা কথাটি "আপনি আর ভাবি তো লম্বা আপনাদের মেয়ে এমন কি করে হল?" পুনরাবৃত্তি করে। আমার বাবা-মা সব বোঝায় , তারপর তারা তাদের জাদুর থলি থেকে এক একটা স্বর্ণ পায়রা বের করে। নমুনা?
আমার থেকে ১০-১২ বছরের বড় কোন লোক যার অন্তত ঐ বয়সে ১-২ বছরের বাচ্চা থাকবার কথা , নয়তো এক্কেবারেই অশিক্ষিত বলতে গেলে।আমার সমপর্যায়ের কারো টা যদি আমার হাতে ভুলেও আসে তাহলে ছোঁ মেরে নিয়ে বলে যে এরা তোমাকে পছন্দ করবে না।কারন জিজ্ঞেস করলে ঐ এক জিনিস-ই আওরায়। তারপরও আব্বু জোর করে বললে তারা ঐ ছেলের পরিবারকে আমার বায়োডাটা দেখায়।তারা আমার পরিবারের- আমার পড়াশোনার - আমার ঐ জিনিসটুকু বাদে যা আছে তার ভূয়সী প্রশংসা করে, সর্বোপরি "না" করে দেয়।কারন?! তাদের ভাষায়,"মেয়ের সব-ই ভালো কিন্তু মেয়ে তো খাটো কিভাবে হয় বলেন তো" , তা তাদের ছেলে ৫ ফুট ৪ ইঞ্চি-ই হোক আর ১০ ইঞ্চি!!! আমি সবার জন্যই খাটো!
মাসের পর মাস এগুলো দেখছি।আমি ক্লান্ত।আমি হতাশ।আমি বিরক্ত।নিজেকে নিয়ে বিব্রত।আর আমার বাবা-মা চিন্তায় অস্থির তারা এখন কি করবেন।মেয়ে বিয়ে তো দিতে হবে নাহলে সমাজ কি বলবে?! সবার টা দেখি , সবার শুনি।কিন্তু কাকে কি বলব বুঝি না , কি করব জানি না। মনে অনেক পরশ্ন আমার এই শিক্ষিত পরিবারের বাবা-মা আর তাদের সুশিক্ষিত ছেলেদের কাছে...
ভালো কথা তোমরা বাংলাদেশের স্বনামধন্য বিশ্ববিদ্যালয়ের ছাত্র ছিলে কিন্তু তোমরা নিজেদের শিক্ষিত কেন বল??? কি হিসেবে বল??? যদি তোমরা জীবন সঙ্গী বেছে নেবার ক্ষেত্রে ঐ মানুষ টার থেকে তার শরীর নিয়ে বেশি বিশ্লেষণ করো! মানুষটার স্বভাব চরিত্র শিক্ষা দিক্ষা তোমাদের কাছে কোন মূল্যই কি পায় না??? তোমরা কি আসলেই জীবনসঙ্গী চাও , নাকি ঘর সাজানোর শো-পিস??? যদি শো-পিস চাও , বাজার থেকে কিনে আনো।আমার মতো আর কত মেয়ে এমন সব তুচ্ছ কারনে কটাক্ষ করবে তোমরা??? আর সমাজকে আর এসব ছেলের শ্রদ্ধেয় মা-বাবাকে বলতে চাই যদি না পারেন চিন্তা বদলাতে, তবে বিয়ের প্রথা বিলীন করে দিন আমার মতো মেয়েদের যাতে আমরা অন্তত শান্তিতে বাঁচতে পারি নিজের মতো করে। বিনা দোষে কালা পানি কয়েদিদের মতো অবস্থা আর নিজের মনের ইচ্ছার বিসর্জন দিয়ে কেন বাঁচতে হবে আমাদের???
সর্বোপরি মন্তব্বকারিদের উদ্দেশে: ভাইয়া-আপুরা এইখানে মন্তব্য করে কি লাভ হবে বলেন? শেয়ার করতে পারেন যাতে আপনার মতো অন্যদের মাঝেও এই তুচ্ছ ব্যাপারটি বোধগম্য হয় কিনা,দেখেন নিজের ভাইদের বিয়ে সময় এইসব এড়াতে পারেন কিনা...
ধন্যবাদ সকলকে ধৈর্য ধরে আমার লেখাটি পড়বার জন্য 

ছবি: 


 




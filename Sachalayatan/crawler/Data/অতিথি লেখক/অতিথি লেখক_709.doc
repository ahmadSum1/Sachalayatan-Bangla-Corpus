'এক বাকশো বিজ্ঞান'



সেই ছোট্টবেলা থেকেই শুনে আসছি যে দেশে 'সাইন্সের স্টুডেন্ট' এর সংখ্যা নাকি বাড়ছেই! কারণ 'সাইন্সে' পড়লে সব সাবজেক্টেই সুইচ করা যায়, তাই অনেক চাকরিও পাওয়া যায়!! কী আনন্দ!!! কিন্তু আনন্দটা বিষাদে পরিণত হল বড় হয়ে যখন জানতে পারলাম সংখ্যায় কিছুটা বাড়লেও বিজ্ঞানপড়ুয়াদের অনুপাত দিনদিন আসলে কমে যাচ্ছে। এরকম একটা বাস্তবতাতেই দু'হাজার বারোতে কাজ শুরু করে 'শিক্ষা দেশের জন্য'।

শিক্ষা ব্যবস্থার সব কিছু নিয়েই আমাদের মহা উৎসাহ থাকলেও ইঞ্জিনিয়ারিং এর শিক্ষার্থী হওয়ায় শুরুটা করলাম আমরা বিজ্ঞান দিয়েই। আর আমাদের পথচলার একদম শুরুতেই আমরা বুঝতে পারলাম যে আমাদের বাচ্চাদের হাতেকলমে বিজ্ঞান শেখানোর জন্য সবচেয়ে বেশি দরকার একটা টুলবক্সের, যেখানে বিজ্ঞানের এক্সপেরিমেন্টগুলো পারফর্ম করার মতো যন্ত্রপাতি থাকবে এবং অতি অবশ্যই টুলবক্সটা তৈরি হতে হবে একদম সহজলভ্য জিনিসপত্র দিয়ে। সহজলভ্য জিনিসপত্র দিয়ে টুলবক্স বানানোর উদ্দেশ্য ছিল যেন বাচ্চারা আমাদের দেখানো এক্সপেরিমেন্টের ডেমোগুলো দেখে নিজেরাই বুঝতে পারে যে বিজ্ঞান শুধু ধবধবে অ্যাপ্রনে জড়িয়ে ঝক্কিঝামেলার ল্যাবের ব্যাপার নয়। বরং তারা যেন বুঝতে পারে যে একেবারে হাতের কাছেই, মায়ের রান্না ঘরে, বোনের সেলাই বাক্সে বা ভাইয়ের টেবিলের ড্রয়ারেই এমন হাজারটা উপকরণ থাকে যেগুলো দিয়ে চাইলেই হাজারটা পরীক্ষা করে ফেলা যায়! বইয়ের পড়ার পাশাপাশি তাই চারপাশের রিসোর্স নিয়ে বিজ্ঞান শিক্ষার্থীদের আগ্রহী করে তোলাটাও আমাদের এই টুলবক্স বানানোর একটা বেসিক উদ্দেশ্য ছিল।

গ্লাস, প্লাস্টিকের ঢাকনা, বেলুন, আলপিনের মতো জিনিস দিয়ে আমরা কাজ শুরু করি। কিছুদিনের মধ্যেই দাঁড়িয়ে যায় বিজ্ঞানের ১০-১২টা বিষয় বোঝানোর মতো সেটআপ। কাজ করতে করতে খোঁজ পাই ফ্রিডম ফাউন্ডেশানের একটা কীটবক্সের, সেখান থেকে শিখি বর্ণচাকতি, দৃষ্টিবিভ্রমসহ আরো ৮-৯টা সেটআপ বানাতে। ধীরে ধীরে আমাদের কাজ চলতে থাকে। বুড়োদের দলে যোগ দেয় একঝাঁক নতুন মুখ, 'শিক্ষা দেশের জন্য'র প্রাণ 'শিক্ষাসেবী'রা! সবার সম্মিলিত শ্রমে একে একে ক্লাস সিক্স, সেভেন, এইট, নাইন-টেনের বই থেকে খুঁজে বের করা হয় এক্সপেরিমেন্টের লিস্টি, তৈরি হয় সেগুলোর সহজলভ্য, টেকসই সেটআপ। ঢাকা ভার্সিটি আর মেডিকেলের শিক্ষার্থীরা যোগ দিলে আমাদের ইনভেন্টরিতে যুক্ত হতে শুরু করে কেমিস্ট্রি আর বায়োলজির বিভিন্ন পরীক্ষানিরীক্ষার সেটআপ, তৈরি হয় অনেকগুলো ডিসপ্লে বোর্ড। পথচলার দ্বিতীয় বছরে এসে পূর্ণতা পেতে থাকে আমাদের টুলবক্স। যুক্ত হয় গণিত আর ইলেক্ট্রনিক্স এর বিভিন্ন সেটআপও। এমনকি আমাদের ছেলেমেয়েরা বানিয়ে ফেলে জাতীয় স্মৃতিসৌধের মডেলও! স্বাধীনতা দিবসে বুয়েট আঙিনায় স্থান করে নেয় স্মৃতিসৌধের ৭১ ইঞ্চি মডেল। একটা দুইটা করে দেশের ১০টারও বেশি জেলা ঘুরে আসে আমাদের বিজ্ঞানের বাকশো।

গত বছরের সেপ্টেম্বরে আমরা জানিয়েছিলাম যে আমাদের আমাদের বিজ্ঞানের বাকশো '১০০ এক্সপেরিমেন্ট' এর মাইলফলক স্পর্শ করেছে। এরপরে বিজ্ঞানের বাকশোতে যুক্ত হয়েছে আরো আরো সেটআপ, এখনও কাজ এগিয়ে চলছে পুরোদমে, ইনভেন্টরি বেড়েছে কয়েকগুণ। দুই বছর ধরে অসংখ্য ছেলেমেয়ের একটু একটু করে গড়ে তোলা 'এক বাকশো বিজ্ঞান' প্রজেক্টটা কয়েকদিনের মধ্যেই আনুষ্ঠানিকভাবে সম্পন্ন হয়ে যাবে। ব্যবহারের ম্যানুয়াল তৈরির কাজও প্রায় শেষ। এখন চলছে শেষ মুহূর্তের ঘষামাজার কাজ। আশা করছি ক্লাস সিক্স থেকে ক্লাস নাইন-টেনের বিজ্ঞান বইয়ের যেকোনো এক্সপেরিমেন্টই পারফর্ম করা যাবে এই বাকশের যন্ত্রপাতি দিয়ে। সবমিলিয়ে তাই একটা খুশি-খুশি আর বেকার-বেকার অনুভূতি একইসাথে কাজ করছে আমাদের মধ্যে!

আমাদের প্রথম স্বপ্নটা ছিল আমাদের বাচ্চাদের জন্য হাতেকলমে বিজ্ঞান শিক্ষার জন্য একটা সমাধান বের করা। 'এক বাকশো বিজ্ঞান' এর মধ্য দিয়ে আমরা সেটার পথে এক ধাপ এগিয়ে গেলাম। এবার আমাদের স্বপ্ন দেশের প্রতিটি প্রান্তে বাচ্চাদের হাতে এই টুলবক্স পৌঁছে দেয়া। একইসাথে আমাদের প্রচেষ্টা পুরো প্রজেক্টটাকে বাণিজ্যিকীকরণের হাত থেকে মুক্ত রেখে সাধারণের জন্য উন্মুক্ত করে দেয়া। আমরা প্রচণ্ড আশাবাদী যে সবার সহযোগিতায়, সবার অংশগ্রহণের মধ্য দিয়ে আমরা আমাদের এই স্বপ্নটাও পূরণ করতে পারব।

আমাদের 'এক বাকশো বিজ্ঞান' এর সুবাদে একটা বাচ্চাও যদি উপকৃত হয়, খুঁজে পায় বিজ্ঞানের অপার আনন্দের জগত, তাহলে আমাদের শ্রম সার্থকতা পাবে, আমরাও খুঁজে পাব আরো সামনে এগিয়ে যাওয়ার অনুপ্রেরণা।

দিনশেষে তাই কথা একটাই -
পরিবর্তন আসবেই! 


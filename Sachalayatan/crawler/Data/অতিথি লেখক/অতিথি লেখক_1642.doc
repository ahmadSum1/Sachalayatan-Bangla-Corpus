অ্যালবাম রিভিউঃজয় শাহরিয়ারের "এখনই..." 




ইউএসবি আর ফ্রি ডাউনলোডের যুগে টাকা দিয়ে সিডি কিনে গান শোনাকে অনেকে পাগলামো বলবেন,বা আদিখ্যেতাও বলতে পারেন! কিন্তু আমি এই পাগলামি বলেন,বা আদিখ্যেতা,এই কাজটা করে বেশ মজা পাই! কয়েকদিন আগে যেমন কিনে আনলাম জয় শাহরিয়ারের নতুন অ্যালবাম "এখনই..."।গত কোরবানির ঈদে অ্যালবামটি বাজারে আসার খবর শুনেই বেশ আগ্রহ নিয়ে অপেক্ষা করছিলাম। বাজারে আসার কয়েকদিন পরেই কিনে ফেললাম...।
জয় শাহরিয়ার এর গানের সাথে আমার পরিচয় তাঁর প্রথম অ্যালবাম থেকেই। জয়ের প্রথম একক অ্যালবাম "সত্যি বলছি..." কিনেছিলাম অনেকটা কৌতূহলের বশবর্তী হয়ে। অ্যালবামের প্রচ্ছদ প্রথম মুগ্ধতা লাগিয়েছিল, এরপর প্রাঞ্জল কথা, সুন্দর সুর ও পরিমিত মিউজিক আরেঞ্জমেন্ট এ করা গানগুলো তা বাড়িয়েছিল বহুগুনে। জয়ের ব্যান্ড 'নির্ঝরে'র করা প্রথম অ্যালবাম "বৃষ্টিশহর" ও বেশ লেগেছিল! তাই,জয়ের নতুন অ্যালবাম আমার কাছে কিছুটা প্রতীক্ষিত ছিল! একজন সাধারণ শ্রোতা হিসেবে অ্যালবামটি কেমন লাগলো তাই বলতে চেষ্টা করছি।
অ্যালবামের প্রচ্ছদ বেশ হয়েছে, প্রচ্ছদের ছবিগুলোও চমৎকার। অ্যালবামের প্রথম গান 'তোরে ছাড়া'। এবং প্রথমেই চমক। জয়ের আগের অ্যালবামে কোনও গানে বাঁশির ব্যবহার দেখা যায়নি, অথচ "এখনই..." অ্যালবাম শুরুই হয়েছে চমৎকার বাঁশির ইন্ট্রো দিয়ে!
                 "তোরে ছাড়া কেমনে ভালো থাকি বল
                            মন মাঝে মন খুজি গভীর অতল।"
চমৎকার কথার গানটি ভালো লাগার মত। তবে শুনতে শুনতে কেন যেন মনে হল, গানটা ওপেনিং ট্র্যাক হিসেবে ঠিক যায় না! বরং শ্রোতাকে অ্যালবামের ভিতরে ঢুকিয়ে নিয়ে গানটা শোনানো যেতো! 
অ্যালবামের দ্বিতীয় গান "ভালো আছি"। বিরহ ও অভিমানের রক প্যাটার্নের গানটা ভালো লাগতে বাধ্য। বাপ্পা মজুমদারের চমৎকার মিউজিক আরেঞ্জমেন্ট গানটাকে আরও সুন্দর করেছে। জয় নিজের প্রথম অ্যালবামে এই ধরণের গানও করেননি, সুতরাং এখানেও নিজেকে ভাঙার চেষ্টা ভালোই লাগলো। 
অ্যালবামের তৃতীয় গান  টাইটেল সং "এখনই..."। এবং অবশ্যই অ্যালবামের অন্যতম সেরা গান। বাঁশি ও তবলার চমৎকার ব্যবহারের সাথে জয়ের গানের অন্যতম বিশেষত্ব একুস্টিক গীটার গানটাকে পরিপূর্ণ করেছে। পাভের আরিনের মিউজিক আরেঞ্জমেন্ট ও প্রশংসার দাবিদার।
এরপরের গান "এটা-ওটা"। গানটার মাঝে নতুন কিছু পাওয়া যাবে না,"সত্যি বলছি..." অ্যালবামের "একটু একটু" গানের সাথে কেউ যদি মিল বের করে ফেলেন তাকেও দোষ দেওয়া যাবে না, কারণ আসলেই সেই গানটার সুরের সাথে এই গানটার সুরের অনেক মিল। কেবল মিউজিক আরেঞ্জমেন্ট মনোযোগের দাবি রাখে, লিড গীটার বাদন বেশ ভালো লাগলো। সব মিলিয়ে শুনতে খারাপ লাগার কথা নয়।
অ্যালবামের আরেকটি চমৎকার গান "ভালবাসি"। গানটি জয়ের সাথে ডুয়েট গেয়েছেন এলিটা করিম। এলিটার গলা দারুণ লাগলো, দিনে দিনে তিনি পরিণত হচ্ছেন। জয়ও ভালো গেয়েছেন। গানটার শুরু খুব সুন্দর, কিন্তু মাঝের দিকে ডুয়েল ভয়েসে গাওয়া জায়গাগুলো যে কারো একক ভয়েসে করলে কান আরও আরাম পেত। রোম্যান্টিক গান হিসেবে গানটা ভালো লাগার মত,পাভেল আরিনের মিউজিকও বেশ। 
"যখন, জোছনারাঙা খন/তখন,স্বপ্নগুলো ভীষণ/উড়ে যেতে চায় তোমার বারান্দায়..." চমৎকার কথার গান "যখন" এই অ্যালবামের ষষ্ঠ গান।গানটার সুর আগের অ্যালবামের জয়কে মনে করিয়ে দেয়, যে জয় অনেকটাই নিজেকে ভেঙে বেরিয়ে এসেছেন। রোম্যান্টিক গান হিসেবে এই গানটাও দারুণ।    
অ্যালবামের সেরা সংযোজন অবশ্যই সাত নম্বর ট্র্যাক "wonderful tonight".কিংবদন্তী এরিক ক্লাপ্টন এর করা এই গানটি এই অ্যালবামে কভার করেছেন জয়। জয়ের গলায় বেশ লাগলো। মিউজিক আরেঞ্জমেন্ট কুশলী, গীটার প্লেয়িং অসাধারণ! ইমন চৌধুরী অ্যালবামজুড়েই নিজের কারিকুরি দেখিয়েছেন। 
অ্যালবামের আট নম্বর ও শেষ গান "জোছনা দেখার গান"। স্লো রিদম অ্যান্ড ব্লুজ এর উপর করা গানটা চমৎকার, সুরে কেমন যেন মাদকতা আছে। তবে অন্য গানগুলো শুনে আসলে এই গানটা মনোযোগ আকর্ষণ করার সম্ভাবনা কম। আমার ভালোই লাগলো। 
জয়ের গানের লিরিক নিয়ে আমার কিছু বলার নেই,আমি তাঁর লিরিকের ভক্ত। জয়ের সুরগুলোর মধ্যেও বেশ মাদকতা আছে, শুনতে বেশ লাগে। জয়ের কন্ঠ প্রথাগত শ্রুতিমধুর নয়,বরং বেশ ভাঙা, উঁচুতে গাইলে কানে লাগে। তবে তিনি কন্ঠ ছাড়লে তা অন্যরকম মাদকতা ছড়ায়,বলতেই হবে। এই অ্যালবামে বাঁশি বাজিয়েছেন জালাল,তিনি দেখিয়েছেন কেন তিনি অন্যতম সেরা। বাপ্পা মজুমদার একটা গানেই কাজ করেছেন (ট্র্যাক ২) ও নিজের সামর্থ্য আবার বুঝিয়েছেন। পাভেল আরিনও ভালো কাজ করেছেন, জয়ের করা মিউজিক ও মোটামুটি ভালো ছিল। ইমন চৌধুরী ভালো বাজিয়েছেন,অ্যালবামের গীটার বাদন আলাদা মনোযোগের দাবি রাখে। সব মিলে বলা যায়, বাংলা গানের দুঃসময়ে ভালো একটি প্রয়াস "এখনই..."। মিউজিক ইন্ডাস্ট্রির দুঃসময়ে এমন অ্যালবাম করতে সাহস থাকা লাগে। জয় সাহসী। তাই তিনি সাহস করে গলা ছেড়ে গাইতে পারেন "ঠিক ভুলে যাবো তোমায়...এখনই" কিংবা "এরই মাঝে সময় করে জোছনা দেখা..."।
শুনে দেখুন, খারাপ লাগবে না আশা করি!   
আশফিক অনিক

ছবি: 


 




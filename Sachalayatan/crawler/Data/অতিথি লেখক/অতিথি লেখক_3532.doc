কষ্ট



পেটের ভিতরে একটা নড়াচড়া টের পেয়ে আমি আঁতকে উঠলাম। একি ! এতো তাড়াতাড়ি তো তোমার নড়তে পারার কথা
না।কয়দিনই বা বসবাস তোমার আমার সংগে।
শীতের রোদে বসে ঝিমাচ্ছিলাম আর ভাবছিলাম খুব ইচ্ছা ছিল আমার সুন্দর একটা মেয়ে হবে।আরব দেশের একদা নিয়ম
ছিল কন্যা সন্তানদের জন্মের পর পরই মেরে ফেলা।নিশ্চিত কোনো বিদূষী মহিলা ভেবে ভেবে এই নিয়ম বের করেছিল।
ভেবেছিল এইভাবে যদি কিছু কষ্ট কমানো যায়।লাভ হয়নি অবশ্য। বুদ্ধিমানতর পুরুষ দেখলো প্রজন্ম ধংস হয়ে যাবে।
তাতো হতে দেয়া যায় না।
মানুষের সব সপ্ন পূরণ হয় না।আমার অনাগত সন্তান জানিয়ে দিল পৃথিবীর এতো দুঃখ কষ্ট সহ্য করতে সে রাজি নয়।
কাজেই সে মেয়ে না হয়ে ছেলে হওয়ার সিদ্ধান্ত নিলো। তাই সই।
কিন্তু সে শুধু এটুকু করেই ক্ষান্ত দিল না।যন্ত্রনা করা শুরু করলো দুনিয়া দেখার জন্য।আমি ফিস ফিস করে ওকে
বললাম...............' আর কয়েকটা দিন আমার সাথে থাকো না কেন?.....বাইরেটা খুব ভালো জায়গা না।হঠাৎ করে বড়
হয়ে যাবে,তখন কি হবে?আমি কি পারবো তোমাকে সারাজীবন ডানার নীচে লুকিয়ে রাখতে?
হ্যা এইভাবে ওর সাথে গল্প করতে করতে জানি না কখন দশটা মাস শেষ হয়ে গেল।আমি জানি না কখন গল্প শুনতে শুনতে
ও আমাকে ছেড়ে চলে গেলো। ভীষণ ব্যাথা,চেতনা আর অচেতনার এক জগৎ থেকে আমি উদগ্রীব হয়ে কান পেতে ছিলাম
ওর কান্না শুনব বলে।কিন্তু চারপাশটা ছিল নিঃস্তব্ধ। ছোট্ট,কাগজের মত সাদা যে মৃতদেহ আমি দেখেছিলাম তা নিজের কোলে
রেখে দিতে পারলে বুঝি আমার কান্না থামতো।
আমি চিৎকার করে কাঁদতে কাঁদতে আমার ছেলেকে দেখছিলাম।কেন যে তুমি এতো কষ্ট দিলে আমাকে জানি না।সন্তান কি
শুধু কষ্ট দেবার জন্যই আসে?


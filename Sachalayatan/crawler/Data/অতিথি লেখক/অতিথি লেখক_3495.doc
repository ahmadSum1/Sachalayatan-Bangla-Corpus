বাংলাদেশের ফুটবল



এক সময়ের সর্বাধিক জনপ্রিয় খেলা ফুটবলের বর্তমান পরিণতি চিন্তা করলে যেকোন ফুটবলামোদির চোখে পানি চলে আসা স্বাভাবিক।অথচ ফুটবলের এই পরিণতি আমরা কেউই চাইনি।ফুটবলকে ভালোবাসিতো আমরা সবাই তবুও আজ তার এই পরিণতি কেন।দায়ী কারা?ইদানিং ফুটবলের দিকে তাকালে কিছু ইতিবাচক দিকের সন্ধান পাওয়া যাচ্ছে।নতুন বাফুফে সভাপতি ফুটবলের জন্য স্পন্সরের ব্যবস্থা করেছেন।কিছু টুর্নামেন্টও উৎসাহের সঙ্গে চালু করেছেন।শেষে ব্রাজিল থেকে কোচও ধরে আনলেন।কিন্তু শেষ রক্ষা হবে কী?ফুটবল অঙ্গনে গতি আসছে না কেন?অথচ ফুটবল এবং সাতাঁরই বাংলাদেশের জলবায়ু ও আর্থিক সামর্থ্য অনুযায়ী সবচেয়ে উপযোগী খেলা।ফুটবলের এই করুণ পরিণতি থেকে  উদ্ধারের একমাত্র উপায় ফুটবলে প্রচুর টাকা ঢালা এবং সাথে ব্যাপক মিডিয়া কভারেজ দেওয়া।ফুটবল খেলোয়াড়েরা যেন মনে না করে তারা বঞ্চিত হচ্ছে।তাদের আর্থিক নিরাপত্তাটা যেন থাকে।মোটকথা ফুটবলটাকে গ্লামারাইজ করতে হবে যেন কিশোর-তরুণরাও এতে আগ্রহী হয়ে উঠে।সেই জন্য শুরু করে দিতে হবে বয়সভিত্তিক এবং স্কুল ফুটবল টুর্নামেন্ট।এগুলোর পিছনেও থাকতে হবে সঠিক ব্যবস্থাপনা এবং পূর্ণ মনযোগ।আন্তর্জাতিক মানের কোচ বা ওয়াচ কমিটি এতে যুক্ত থাকতে পারে।সেই ব্যবস্থা বাফুফেকেই করতে হবে।খেলোয়াড় বাছাই হয়ে গেলে তাদের উন্নত প্রশিক্ষণের ব্যবস্থা করতে হবে।এই কার্যক্রম চালিয়ে গেলে আগামী ১২ বছরের ভিতর হয়ত অন্তত ১২ জন আন্তর্জাতিক মানের ফুটবলার পেয়ে যাব।
বাংলাদেশের মানুষ যে আর ফুটবল খেলা দেখতে চায় না-এই অভিযোগ আমরা তো বিশ্বকাপ,ইউরো কাপ বা ইউরোপিয়ান ক্লাব টুর্নামেন্টের বিভিন্ন খেলা রাত জেগে দেখে এবং উপভোগ করে ভুল প্রমাণ করে দিয়েছি।আসলে খেলোয়াড় এবং খেলার মান ভালো হলে ফুটবল মাঠে আবার বিদ্যুৎ স্ফূলিঙ্গ সৃষ্টি হবে।আমরা আবার ফুটবলে মাতব।সুতরাং সেই লক্ষ্যে কাজ শুরু করে দিতে হবে এখনই।আর সময় নেই। 


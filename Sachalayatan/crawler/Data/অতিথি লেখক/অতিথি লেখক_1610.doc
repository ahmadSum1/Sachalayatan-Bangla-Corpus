বুয়েটিয়ান, ব্যাটল তো জিতলেন, ওয়ারে আছেন তো?




গত ১ জানুয়ারি ফেইসবুকে বুয়েটের আপডেট পাচ্ছিলাম বিভিন্ন বন্ধুর স্ট্যাটাস, ব্লগ ও ফেইসবুক পেইজের মাধ্যমে। দেখলাম, সবাইকে বুয়েটে যেতে বলা হয়েছে বিকাল চারটা থেকে পাঁচটার মধ্যে। যাবো কিনা যখন ভাবছিলাম, তখনই ফেইসবুকে ইশানের এক্সরে রিপোর্টের ছবি দেখলাম। এটা দেখে আর থাকতে পারি নাই। ছুটে গেলাম বুয়েটে। ’০৬ ব্যাচের অনেকেই তখন হলে গেছে সারা রাত ক্লান্তির পর হয়তো একটু জিরিয়ে নেবার আশায়। সন্ধ্যার পর থেকে আবারো যুদ্ধে ঝাঁপিয়ে পড়তে হবে কিনা! যাই হোক, সন্ধ্যার দিকে আমাদের ’০৪ ব্যাচের বেশ কিছু বন্ধু আসলো, অন্যান্য ব্যাচের স্টুডেন্টরাও আসতে শুরু করলো একে একে। আমরা ’০৬ এর ভাইদের বললাম যে আমরা তাদের সাথে আছি। তারা আমাদের বলল তাদের উদ্দেশ্যে কিছু বলতে। তখন তাদের যে কথাগুলো বলেছিলাম, সেগুলোই আজ এখানে লিখে দিচ্ছি।
এই ঘটনা সম্পর্কে শুনেই আমার মন ফিরে যায় ২ বছর আগের এমনই এক সময়ে (তখন আমরা ছিলাম সিনিয়র মোস্ট ব্যাচ), যখন আমার দুই বছরের জুনিয়র ’০৬ ব্যাচের কিছু ছেলে আমার সাথে বেয়াদবি করেছিলো। মজার ব্যাপার হচ্ছে, যারা তখন আমার সাথে খারাপ ব্যাবহার করে, তারাই কিন্তু সাম্প্রতিক এই আন্দোলনের নেতৃত্ব দেয়। আরো মজার ব্যাপার হচ্ছে, যদ্দূর জানি, আন্দোলনের নেতৃত্ব দানকারী এই ছেলেগুলোও ছাত্রলীগ করতো বা করে। দুই বছর আগে আমি ওদের বলেছিলাম, “তোমরা তো আজ আমার সাথে বেয়াদবি করলা, কিছু দিন পরে যখন তোমাদের দুই বছরের জুনিয়ররা তোমাদের সাথে বেয়াদবি করবে, তখন বুঝতা পারবা, কেমন লাগে!” আমি স্বপ্নেও ভাবি নাই, আমার ভবিষ্যদ্বাণী এভাবে ফলে যাবে! যাই হোক, আমার সাথে তাদের আচরণ ভুলে যাওয়ার চেষ্টা করেই তাদের পাশে গিয়ে দাঁড়িয়েছিলাম। কারণ, আমার কাছে ’০৬, ’০৮ ব্যাচ মুখ্য ছিলো না, মুখ্য ছিলো বুয়েটের ট্র্যাডিশনাল জুনিয়র-সিনিয়র সম্পর্কে ফিরিয়ে আনার তাগিদ, বুয়েটকে বাঁচানোর তাগিদ।
মূল কোথায় যাওয়ার আগে বুয়েটের এই সিনিয়র-জুনিয়র সম্পর্কের ইতিহাসটা একটু দেখে নেয়া যাক। বুয়েটের সিনিয়র-জুনিয়র সম্পর্ক বরাবরই অনেক আন্তরিক। অন্যান্য ভার্সিটির স্টুডেন্টরা যেসব বিষয়ে বুয়েটিয়ানদের ঈর্ষা করে, সেসবের মাঝে মনে হয় এটাও একটা। আগেও বুয়েটে রাজনীতি ছিলো, এখনো আছে। কিন্তু কখনোই কোন স্টুডেন্টের রাজনৈতিক পরিচয় তার ব্যাচ, হল কিংবা ডিপার্টমেন্টের পরিচয়ের ঊর্ধ্বে উঠতে পারে নাই। কোন লীগের ছেলে, কিংবা দলের ছেলে যত পাওয়ারফুলই হোক না কেন, সিনিয়রদের সাথে আচরণে তার কোন প্রভাব পড়তে দেখা যেতো না। অবস্থা বদলে যেতে থাকে ২০০৯ সালের শুরু থেকেই। ছাত্রলীগের নেতা ’০৩ ব্যাচের তালাশ (নজরুল ইসলাম হল), শামীম (রশিদ হল) আর ফেরদৌস (সোহরাওয়ার্দী হল) যেন পাগল হয়ে যায় ক্ষমতার লোভে! যেকোনো কিছুতেই তাদের নাক গলানো চাইই চাই। আমরা ’০৪ এর বন্ধুরা মিলে সোহরাওয়ার্দী হল প্রিমিয়ার লীগ (সংক্ষেপে SPL) ক্রিকেট টুর্নামেন্ট চালু করলাম, মাঝে এসে হলের স্বঘোষিত নেতা ফেরদৌস বিশাল হম্বিতম্বি আরম্ভ করলো। আমাদের বলল, “তোরা যেমন বুয়েটের র্যারগ ব্যাচ, তেমনি আমরাও তো ইলেকশনে ২৫০ এর উপরে আসন পাওয়া দল!” এভাবে আমাদের সাথে তার সম্পর্কের অবনতি শুরু। ঠিক একই জিনিস শুরু হলো অন্যান্য হলেও। আমাদের মাথায় ফেরদৌস ভাইয়ের রাজনৈতিক পরিচয়ের চেয়ে তার সিনিয়রিটিই মুখ্য ছিলো। তার সাথে আমরা তেমন ঝামেলায়ও জড়াই নাই। কিন্তু সমস্যা শুরু হলো, যখন ফেরদৌস-শামীম-তালাশ জুনিয়রদেরকে সিনিয়রদের বিরুদ্ধে লেলিয়ে দেয়া শুরু করলো। প্রত্যেক হলেই তখন এক অবস্থা। সোহরাওয়ার্দী হলের ’০০ ব্যাচের জেমস ভাই বুয়েটে আসায় তাকে শাসিয়ে দিলো ফেরদৌস, যাতে বুয়েটে তাকে আর দেখা না যায়। সবার প্রথম সিনিয়রের গায়ে হাত তুললো শামীম। আমাদের ব্যাচের আর আরো কিছু জুনিয়র ছেলে নিয়ে সে মারলো শেরে বাংলা হলের ’০২ ব্যাচের পলাশ ভাইকে। মনে হয় তখন লীগের এই নেতারা কিছু চ্যালা তৈরি করার চেষ্টা করছিলো। হয়তো তারা স্বপ্নে বিভোর ছিলো, তাদের এই চ্যালারা এক সময় তাদের জন্য অনেক কিছু করবে! কিন্তু দাবার ছক ওলটাতে বেশি সময় লাগলো না। ’০৩ ব্যাচের সেই তিনজনকে তাদেরই স্নেহধন্য, তাদেরই হাতে গড়া ’০৫, ’০৬ ও ’০৭ এর লীগের ছেলেরা ক্ষমতার জন্য আস্তাকুঁড়ে ছুঁড়ে ফেলতে দেরি করলো না। সেই তিনজনকে বুয়েটে অবাঞ্ছিত ঘোষণা করলো তাদেরই এক কালের ছোট ভাইরা।
তারপর সিচুয়েশন আরো খারাপ হতে থাকলো। ’০৭ এর হাতে ’০৫ এর ছেলে মার খেলো। আর কিছু দিন আগে ’০৬ এর ছেলে মার খেলো ’০৮-’০৯ এর হাতে। আমরা যদি অবস্থার ট্রেন্ডের দিকে তাকাই, তাহলে দেখতে পাবো, অবস্থা যে শুধু খারাপ হচ্ছে, তা না, খারাপের সাথে সাথে অ্যামপ্লিফাইডও হচ্ছে! তালাশ-শামীম-ফেরদৌসরা সিনিয়রদের হুমকি দেয়া শুরু করেছিলো, এরপর গায়ে হাত তোলা, এরপর গেয়ে হাত তুলে হাড়গোড় ভেঙ্গে দেয়া! এরপর কী হবে? এখন তো একজনের দুটো হাতের হাড় ভাংলো, এরপর কি চার হাত পাই গুঁড়িয়ে দেয়া হবে? এরপর কি আরেকজনের সনির মৃত্যু হবে? আমি জানি না, আমি কল্পনাও করতে চাই না।
এই অবস্থা থেকে উত্তরণের জন্য দুইজন বা তিনজনকে বহিষ্কার করে আদতে কোন লাভ নাই। হ্যাঁ, এই শাস্তি হয়তো সম্প্রতি এরকম ঘটনার পুনরাবৃত্তি ঠেকাতে পারবে। যদিও খেয়াল রাখতে হবে, আইনের ফাঁক গলে দোষীরা যেন আবার ক্যাম্পাসে ফিরে আসতে না পারে। কিন্তু বছর খানেক পরে যে আবার একই বা এর চেয়েও খারাপ কিছু ঘটবে না, এর নিশ্চয়তা কে দিতে পারে? কাজেই, সমস্যার গোঁড়ায় হাত দিতে হবে। বুয়েটের সিনিয়র, জুনিয়র সবাইকে বুয়েটের ট্র্যাডিশনে ফিরে যেতে হবে। ব্যাচের ইউনিটি বাড়াতে হবে। সিনিয়র-জুনিয়রদের মধ্যে সৌহার্দের সম্পর্কের পরিবেশ ফিরিয়ে আনতে হবে। আমরা তো কখনো কোন সিনিয়রের সাথে বেয়াদবি করি নাই, কিন্তু কখনো কারো কাছ থেকে স্নেহও কম পাই নাই। এমন এক সময় ছিলো, যখন দলের ব্যাচমেটের সমস্যায় ছুটে গেছে তারই লীগের কোন বন্ধু। কেন সেই অবস্থা এখন নাই, সেটা বুয়েটের স্টুডেন্টদেরই খুঁজে বের করতে হবে। স্টুডেন্ট পলিটিক্স ব্যান করতে পারলে সবচেয়ে ভালো। যদি তা সম্ভব নাও হয়, অ্যাট লিস্ট কোন ছাত্র-ছাত্রীর রাজনৈতিক পরিচয় যেন মুখ্য না হয়ে ওঠে, সে ব্যাপারে খেয়াল রাখতে হবে। যদি এগুলো না করা যায়, তাহলে বুয়েটের ভবিষ্যতও রুয়েট কিংবা চুয়েটের মতো হতে হয়তো আর বেশি দেরি নাই। সে অবস্থার সৃষ্টি যেন না হয়, তার জন্য বুয়েটের সব ছাত্র-ছাত্রীকে আহ্বান জানাচ্ছি। বুয়েটের বর্তমান স্টুডেন্টদের বলতে চাই, এবারের ব্যাটল তোমরা আপাতদৃষ্টে জিতেছো, কিন্তু ভেতরে একটা ওয়ার চলছে, সেই ওয়ারেও যেন তোমরা জিততে পারো, সেই চেষ্টা করে যাও। প্রিয় বুয়েটকে নষ্ট না হতে দেবার দায়িত্ব আমাদের সবার।
খালিদ ইমতিয়াজ সা’দ
বুয়েট, ’০৪, সোহরাওয়ার্দী হল


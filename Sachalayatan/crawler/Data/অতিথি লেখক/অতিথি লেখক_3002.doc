"আমার উত্তর জানা নেই, আপনাদের আছে?" 



আমার বাসা থেকে অফিসের দূরত্ব এক কিলোমিটার হবে। রিকসা ভাড়া ৫/৬টাকা। প্রতিদিনের মত গলির মোড়ে এসে একটা রিকসাওয়ালাকে জিজ্ঞেস করতেই রাজী হয়ে গেল, আমিও ভাড়া ঠিক করে উঠে বসলাম।  রিকসাওয়ালার বয়স চেহারা দেখে বুঝা গেল না। তবে আমার ধারনা ৩৫বছরের মত হবে। 
যথারীতি রিকসাওয়ালা প্যাডেল চেপে আমাকে অফিসের সামনে নিয়ে এল। আমি রিকসা থেকে নেমে পকেট থেকে ওয়ালেট বের করে  ভাড়া এগিয়ে দিতেই জানতে চাইল আমার একটু সময় হবে কিনা? আমি রিকসাওয়ালার কথায় চমকে গেলাম। তাড়া থাকা সত্বেত দাঁড়িয়ে গেলাম। বললাম- "বলেন কী জানতে চান?" রিকসাওয়ালা আমাকে বলল-"আমার মেঝ ভাই, পলিটেকনিক্যাল কলেজে পড়ে, গতকাল আমার কাছে বই কিনার জন্য বারশত টাকা চেয়েছে, পলিটেকনিক্যালে পড়লে কী এতো টাকার বই লাগে?" আমি তার কথায় একটুও অবাক হলাম না। বুঝতে পারলাম ভবিষ্যতে সুখের জন্য  নিজের রক্ত পানি করে ভাইকে শিক্ষিত করার জন্য জীবনের সাথে যুদ্ধ করছে। কিন্তু আমি তার কথার উত্তর দিতে গিয়ে হিমশিম খেলাম। লেখাপড়া  শেষ করেছি আজ সাত বছর। তাছাড়া পলিটেকনিক্যালে কি বই লাগে, আর বইয়ের দাম কত তা আমার কাছে অজানা রহস্য। তার চোখের দিকে তাকিয়ে বুঝলাম সে আমার কাছ থেকে উত্তর আশা করছে। আমি তাঁর কাছে জানতে চাইলাম-"আপনার ভাই কী প্রায়ই টাকা চায়?" সে আমার দিকে তাকিয়ে আমতা আমতা করে বলল-"মাঝে মাঝে বই কিনার কথা বলে টাকা চায়।" 
আমি রিকসাওয়ালার দিকে তাকিয়ে দেখলাম তার চোখে মুখে ভাইকে নিয়ে বিরাট এক স্বপ্ন খেলা করছে। আমার একটা কথায় যেন সে এখনি বারশত টাকা দিয়ে আসবে, তাঁর যত কষ্টই হোক বারশত টাকা সে আজকের মধ্যেই যোগাড় করবে। আমি হ্যা- না কিছু বলতে পারি নাই, শুধু নিজেকে মুক্ত করার জন্য বললাম-"এক কাজ করেন, কলেজতো সামনেই আছে, স্যারের সাথে কথা বলে, টাকা দিয়ে আসেন।" আমি জানি না ঠিক বলেছি না ভুল বলেছি। রিকসাওয়ালা আমার কথায় সন্তুষ্টি হতে পারল কিনা সেটাও বুঝতে পারলাম না, শুধু কাজের দোহাই দিয়ে ওখান থেকে পালিয়ে এসেছি এটা বুঝতে পারছি। সেই থেকে কাজে মন বসছে না, উত্তরটা আমার জানা ছিল না, আপনারা জানেন কি-"বই কিনতে বারশত টাকা লাগে কিনা?" 


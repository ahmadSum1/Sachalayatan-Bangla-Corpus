বানানায়তন-  ৬ | বাংলার তিন 'শ'—দন্ত্য-স, মূর্ধন্য-ষ আর তালব্য-শ |



অর্থবোধক ধ্বনির সমষ্টিই ভাষার প্রধান উপাদান। বর্ণ ধ্বনির প্রতিনিধিত্ব করে। তাই যদি সত্যি তাহলে মুখের উচ্চারণ আর ভাষার লিখিত রূপের পার্থক্য থাকার কথা নয়। কিন্তু বিশ্বের অধিকাংশ ভাষাতেই শব্দের বানান ও উচ্চারণে পার্থক্য রয়েছে। ইংরেজির কথাই ধরা যাক। ইংরেজিতে এক 0 দিয়ে বোঝানো হয় অ (hot), ও (note), আ (dove), উ (move) প্রভৃতি ধ্বনিকে। আবার বিপরীত ঘটনাও রয়েছে। অর্থাৎ উচ্চারণ একই, কিন্তু বানান ভিন্ন।  শ-ধ্বনি লিখতে গিয়ে c, s, sh, ss, ti ব্যবহার করা হয় এমন শব্দ ইংরেজি ভাষায় ভুরি ভুরি। উদাহরণ :
c - malicious (ম্যালিশাস)
s - sure (শিওর)
sh - fashion (ফ্যাশন)
ss - profession (প্রফেশন)
ti - fiction (ফিকশন)
আমরা ইংরেজি ভাষার এসব গণ্ডগোলে আপত্তি করি না। তাহলে শুধু মাতৃভাষা বাংলার বেলায়ই এত আপত্তি কেন?
এ কথা সত্য যে, বাংলা ভাষায়ও শব্দের বানান বেশির ভাগ ক্ষেত্রেই উচ্চারণানুগ (phonetic spelling) নয়। এ কারণেই বিভিন্ন মহল থেকে দাবি ওঠে বাংলা বানান সংস্কারের। এ বিষয়ে আবার তিনটি ভিন্ন ভিন্ন মত দেখা যায়। একটি মত হচ্ছে, সমস্ত শব্দের ধ্বনিসংবাদী বানান প্রবর্তন। সত্যি, এমনটা করা গেলে বাংলা লেখা ও পড়ার কাজটি অনেকটাই সহজ হয়ে যেত। কিন্তু এর প্রধান অসুবিধা এই যে, এর ফলে বহু শব্দের ব্যুৎপত্তি-ইতিহাস হারিয়ে যাওয়ার আশঙ্কা রয়েছে। তা ছাড়া এতে অনেক চেনা শব্দের বানান অচেনা হয়ে যাবে, বিশেষত সে সব শব্দও, যেগুলির বানান নিয়ে কোনো সমস্যা নেই। দ্বিতীয় মত, কোথাও কোনো সংস্কার বা পরিবর্তন না করা। বলাই বাহুল্য, এ মতটিও ঠিক গ্রহণযোগ্য নয়। কারণ একজন বিশেষজ্ঞ একটি শব্দের যে বানান লেখা উচিত বলে মনে করবেন, আর একজন বিশেষজ্ঞ তা না-ও মনে করতে পারেন। তাই তো কেউ লিখছেন জিনিস, যেহেতু শব্দটি আরবি জিন্স থেকে এসেছে; কেউ বা লিখছেন জিনিশ, যেহেতু এটি বিদেশি শব্দ এবং এক্ষেত্রে, সেই মত অনুসারে, বাংলা উচ্চারণই গ্রহণযোগ্য। এ কথা তো সত্যি, এই শব্দের উচ্চারণে তালব্য শ-ই আসে। এই বিতর্ক, সংশয় দূর করতে সংস্কারের বিকল্প আছে কি? তৃতীয় মতটি তাই সর্বাধিক প্রণিধানযোগ্য। এই মতের অনুসারীদের উদ্দেশ্য বাংলা শব্দভাণ্ডারের বিমিশ্র চরিত্রের সাথে সংগতি রেখে তৎসম শব্দের মূল বানান 'মোটামুটিভাবে' অপরিবর্তিত রাখা। আর তদ্ভব, অর্থতৎসম, দেশি ও বিদেশি শব্দের বানানকে কমবেশি ধ্বনিসংবাদী করা। কারণ সমস্ত তদ্ভব বা অর্ধতৎসম শব্দে ধ্বনিসংবাদী বানান প্রবর্তন করতে গেলে আমাদের পূর্বসংস্কার বাধা হয়ে দাঁড়াতে পারে। তাই যেখানে ব্যুৎপত্তি-সম্বন্ধের দূরত্ব বা অস্পষ্টতা রয়েছে অন্তত সেখানে উচ্চারণানুগ বানান প্রবর্তন করা যেতে পারে। বিদেশি শব্দের ক্ষেত্রে, এই মত অনুযায়ী, বাংলা উচ্চারণের শর্ত বজায় রেখে বিদেশি শব্দের মূল উচ্চারণ প্রতিবর্ণীকৃত হবে।
শ, ষ, স
বাংলায় তিন 'শ' থাকলেও শ ও স এই দুটি ধ্বনিই কেবল পাওয়া যায়। স পাওয়া যায় কিছু যুক্তব্যঞ্জনে। স্বতন্ত্র ধ্বনি হিসেবে কেবল শ-ই আছে। যেমন, বিশ/বিষ, সব/শব, সোনা/শোনা, ভাষা/ভাসা—বানানেই শুধু ভিন্ন, উচ্চারণে কেবল তালব্য-শ। আবার যুক্তব্যঞ্জনে স পাওয়া গেলেও কোথাও কোথাও ষ-এর মতো উচ্চারিত হয়। যদিও একক ও আলাদা স ও ষ উচ্চারিত হয় শ-এর মতো। আরও স্মরণে রাখা দরকার যুক্তব্যঞ্জন মাত্রই স বা ষ পাওয়া যাবে তা নয়। শব্দের গোড়ায় স্ক, স্খ, স্প, স্ফ থাকলে স উচ্চারণ হয়, কিন্তু শব্দের মধ্যে উচ্চারণ শ হয়। যেমন : স্কন্ধ, স্পর্শ, স্ফটিক—উচ্চারণ হবে যথাক্রমে স্ ক, স্ প, স্ ফ। কিন্তু বিস্ফারিত, আস্ফালন ইত্যাদি শব্দের প্রমিত উচ্চারণে শ পাওয়া যায়। যেমন, বিশ‌্ফারিত, আশ‌্ফালন ইত্যাদি।
আবার শ-এর সাথে র-ফলা, ন-ফলা এবং ল-ফলা যুক্ত হলে স উচ্চারিত হয়। বিশ্রাম, প্রশ্ন, অশ্লীল প্রভৃতি শব্দের মান্য উচ্চারণ যথাক্রমে বিস্ স্রাম, প্রোস্ নো, অস্ স্লিল (লক্ষণীয় যে, বানানানুগ উচ্চারণ বা spelling pronunciation এ শব্দগুলোর উচ্চারণকে প্রভাবিত করেছে, তাই প্রোশ্ নো ও অশ্ শ্লিল উচ্চারণও প্রচলিত হয়ে গেছে)। 
সে যা-ই হোক, এই বিষম গোলমালে পড়ে আমরা প্রায়ই ভাবনায় পড়ে যাই কোনটা লিখব—তালব্য-শ, না দন্ত্য-স? শুধু দন্ত্য-স, না তার নিচে ব-ফলাও থাকবে একটা? অথবা এসবের কোনোটাই নয়, লিখতে হবে মূর্ধন্য-ষ? এ সংশয় যথাসম্ভব দূর করতে শ, স, ষ ব্যবহারের কিছু নিয়ম বা সূত্র গ্রন্থিত করার চেষ্টা করছি :
শ ব্যবহৃত হবে
১. তৎসম শব্দে মূল সংস্কৃত শব্দ অনুসারে শ/স/ষ ব্যবহৃত হবে। 
২. বিদেশি মূল শব্দে শ-য়ের যে প্রতিষঙ্গী বর্ণ বা ধ্বনি রয়েছে বাংলা বানানে তাই ব্যবহার করতে হবে। যেমন : শহর, শরবত, শামিয়ানা, শখ, শৌখিন, পোশাক, বেহেশ্‌ত, নাশতা, কিশমিশ, শরম, শয়তান, শার্ট, শনাক্ত। তবে, পুলিশ শব্দটি ব্যতিক্রমরূপে শ দিয়ে লেখা হবে। আরবি-ফারসি শব্দে 'শিন্'-এর প্রতিবর্ণরূপে শ ব্যবহৃত হবে। যেমন : এশা, শাবান (হিজরি মাস), শাওয়াল (হিজরি মাস), বেহেশ্‌ত। [১]
৩. ইংরেজি ও ইংরেজির মাধ্যমে আগত বিদেশি sh, -sion, -ssion, -tion প্রভৃতি বর্ণগুচ্ছ বা ধ্বনির জন্য শ ব্যবহৃত হবে। [২]
উদাহারণ :  শো (show), কমপ্রিহেনশন (comprehension), প্রফেশন (profession), স্টেশন (station)।  
স ব্যবহৃত হবে
১. বিদেশি মূল শব্দে স-য়ের যে প্রতিষঙ্গী বর্ণ বা ধ্বনি রয়েছে বাংলা বানানে তাই ব্যবহার করতে হবে। যেমন : সাল (=বৎসর), সন, হিসাব, মসলা, জিনিস, আপস, সাদা, স্মার্ট। আরবি-ফারসি শব্দে 'সে', 'সিন্', 'সোয়াদ' বর্ণগুলির প্রতিবর্ণরূপে স ব্যবহৃত হবে। যেমন : সালাম, তসলিম, ইসলাম, মুসলিম, মুসলমান, সালাত, মসলা। [৩]
লক্ষণীয় : সংস্কৃতের স বাংলায় ছ হওয়ার উদাহরণ এন্তার। যেমন, জোৎস্না>জোছনা, শ্রাদ্ধ>ছেরাদ্দ, কুৎসিত>কুচ্ছিত। তাই বিদেশি শব্দেও স-এর পরিবর্তে ছ লেখার কিছু কিছু প্রবণতা দেখা যায়, এটা ঠিক নয়। শুধুমাত্র যেখানে বিদেশি শব্দের বানান সম্পূর্ণ পরিবর্তিত হয়ে স ছ-য়ের রূপ লাভ করেছে সেখানে ছ ব্যবহার করতে হবে। যেমন : পছন্দ, মিছিল, মিছরি, তছনছ। [৪]
২. ইংরেজি ও ইংরেজির মাধ্যমে আগত বিদেশি s বর্ণ বা ধ্বনির জন্য স ব্যবহৃত হবে। [৫]
উদাহরণ : সাইজ (size), স্টল (stall), স্টাইল (style), সোর্স (source), সারপ্রাইজ (surprise)।
৩. তৎসম শব্দে ট, ঠ বর্ণের পূর্বে ষ হয়। যেমন : বৃষ্টি, দুষ্ট, নিষ্ঠা, পৃষ্ঠা। কিন্তু বিদেশি শব্দে এই ক্ষেত্রে স হবে। যেমন : স্টল, স্টাইল, স্টিমার, স্টুডিও, স্টেশন, স্টোর, স্ট্রিট। ব্যতিক্রম : খ্রিষ্ট যেহেতু বাংলায় আত্তীকৃত শব্দ এবং এর উচ্চারণও হয় তৎসম কৃষ্টি, তুষ্ট ইত্যাদি শব্দের মতো, তাই ষ্ট দিয়ে খ্রিষ্ট শব্দটি লেখা হবে। [৬]
স বনাম স্ব
ইদানিং সস্ত্রীক, সপরিবারে প্রভৃতি বানানে স-য়ের নিচে ‘ব’ লাগানো হয়ে থাকে যা হাসির উদ্রেক করে। তাহলে কি কারও কারও কাছে 'স'-কে একটু বেশি সাদামাটা বা হালকা মনে হয়, যার সাথে একটু বাড়তি ওজন চাপিয়ে একে 'স্ব'-এর মতো একটা যুক্তাক্ষর বানালে তবেই পাণ্ডিত্যের কিছুটা ভাব আসে? নিশ্চয়ই না! এসবই আসলে শব্দার্থ বোঝায় ভুল হওয়ার কারণে হয়। স-এর অর্থ সহিত/সহ (With) আর স্ব-এর অর্থ নিজ (Self)। যেমন : সহসা, সমেত, সলাজ, সচকিত, সহর্ষ, সশব্দে, সবিনয়, সতীর্থ, সচিত্র। অন্যদিকে স্বগ্রাম, স্বরাজ, স্বদেশ, স্বনামে, স্বভাব, স্বধর্ম। লক্ষণীয়, বাংলায় এই অন্তঃস্থ ব সব সময়ই অন্য বর্ণের সাথে যুক্ত হয়। তবে বর্ণ হিসেবে এটি কখনো সংস্কৃতের মতো 'উঅ'-রূপে, ইংরেজি W (ওয়া) রূপে এবং আরবি 'ওয়া' রূপে উচ্চারিত হয় না। ব-ফলা শব্দের আদি বর্ণের সাথে যুক্ত হলে বর্ণটিকে শ্বাসাঘাতসম্পন্ন করে মাত্র এবং বর্ণটিকে একটু জোর দিয়ে উচ্চারণ করতে হয়। যথা : শ্বাপদ, দ্বারা ইত্যাদি। একইভাবে, স্বপন, স্বল্প, স্বগ্রাম, স্বরলিপি, স্বর্গ ইত্যাদি। ইংরেজি প্রতিবর্ণীকরণে SW ব্যবহৃত হয়। যেমন : Swaraj, Swadesh ইত্যাদি।
এখানে আরও কিছু শব্দের আলোচনা না করলেই নয়। যেমন : স্বাক্ষর/সাক্ষর। স্বাক্ষর অর্থ 'সই', 'দস্তখত'। আর সাক্ষর অর্থ 'অক্ষরজ্ঞান সম্পন্ন'। এই কারণেই সাক্ষরতা (লিটারেসি) শুদ্ধ, স্বাক্ষরতা নয়। আকছারই চোখে পড়ে এমন আরও কিছু উদাহরণ দিচ্ছি :
অশুদ্ধ বানান-----------------শুদ্ধ বানান
স্বাক্ষ্য/স্বাক্ষী------------------সাক্ষ্য/সাক্ষী
স্বপরিবারে-------------------সপরিবারে
স্বস্ত্রীক------------------------সস্ত্রীক
স্বার্থকতা---------------------সার্থকতা
স্বাপেক্ষ/স্বাপেক্ষে-------------সাপেক্ষ/সাপেক্ষে 
লক্ষণীয় : অনেক সময় বিপরীত ঘটনাক্রমও লক্ষ করা যায়। যেমন, অশুদ্ধ=সাচ্ছন্দ্য>শুদ্ধ=স্বাচ্ছন্দ্য। 
ষ ব্যবহৃত হবে 
শুধুমাত্র তৎসম শব্দে (সংস্কৃত থেকে যেসব শব্দ সরাসরি এসেছে)  শ, ষ, স-য়ের নিয়ম মানতে হবে। এ ছাড়া অন্য কোনো ক্ষেত্রে সংস্কৃতের ষত্ব-বিধি প্রযোজ্য হবে না। [৭] অর্থাৎ, খাঁটি বাংলা ও বিদেশি শব্দে মূর্ধন্য-ষ হয় না।  
তৎসম শব্দে স/ষ নির্ধারণ করার জন্য বর্ণটির আগের স্বরধ্বনি লক্ষ করা যেতে পারে : স্বরধ্বনি অ/আ হলে স, এ ছাড়া ই/ঈ, উ/ঊ প্রভৃতি হলে ষ, কিছু ব্যতিক্রম ছাড়া। উদাহরণ :
অ/আ হলে 'স'------ই/ঈ, উ/ঊ প্রভৃতি হলে 'ষ'
পুরস্কার-------------পরিষ্কার,
কল্যাণীয়াসু---------কল্যাণীয়েষু,
নির্বাসন-------------জিগীষা
প্রসার---------------জিজীবিষা,
মসৃণ----------------মুমূর্ষু
ব্যতিক্রম : শ্রদ্ধাষ্পদেষু, শুশ্রূষা
তৎসম শব্দে ষ ব্যবহারের আরও কিছু সাধারণ নিয়ম :
১.
ঋ বা ঋ-কার এর পর ষ (ণত্ব-বিধানের মতো)
ঋষি, কৃষক, কৃষ্ণ, তৃষা, তৃষ্ণা, বৃষোৎসব 
ব্যতিক্রম : কৃশ্ ধাতুর বানানে শ বর্ণটি ধাতুটি থেকে উদ্ভূত শব্দেও অপরিবর্তিত থাকবে : কৃশকায়, কৃশাঙ্গ, কৃশোদর।
২. যুক্তব্যঞ্জনে ট, ঠ এর পূর্ববর্তী শীষ ধ্বনি হিসেবে ষ (আংশিক ণত্ব-বিধানের মতো)
ষ্ট (ষ+ট) অনিষ্ট, অন্বিষ্ট, আড়ষ্ট, আষ্টেপৃষ্ঠে, আবিষ্ট, হৃষ্টপুষ্ট
ষ্ঠ (ষ+ঠ) ওষ্ঠ, বয়োজ্যেষ্ঠ, গরিষ্ঠ, সুষ্ঠু
তৎসম শব্দের বানানে এই নিয়মটির কোনো ব্যতিক্রম নেই, তাই প্রচুর শব্দ এই নিয়মের ভেতর এসে যায়। 
লক্ষণীয় : বিদেশি শব্দে মূর্ধন্য-ষ হবে না, এমনকি st যুগ্মবর্ণের ক্ষেত্রেও। st=স্ট হবে। যেমন : রোলারকোস্টার, পোস্ট।
(তৎসম শব্দে ষ ব্যবহারের বাকি নিয়মগুলো শুধুমাত্র প্রকৃত বানানার্থীদের জন্য, অর্থাৎ সবার না জানলেও চলবে।) 
৩. রেফ-এর পরে ষ (ণত্ব-বিধানের মতো)
আকর্ষণ, ঈর্ষা, উপচিকির্ষা, বর্ষণ, বর্ষীয়াণ, মুমূর্ষু, সপ্তর্ষি, হর্ষ, ঘর্ষণ, অকর্ষিত, অনুচিকির্ষা, অমর্ষণ (ক্ষমাহীনতা), অয়স্কর্ষণী (চৌম্বকীয়), অভিকর্ষ
ব্যতিক্রম : অর্শ, আদর্শ, দর্শন, পরামর্শ, পার্শ্ব, স্পর্শ, পারদর্শী প্রভৃতি।
৪. ই-কারান্ত ও উ-কারান্ত উপসর্গের পর কিছু ধাতুর (শব্দের মূল অংশ) দন্ত-স স্থানে ষ
ই-কারান্ত উপসর্গ (অভি-, নি-, পরি-, প্রতি-, বি-); উ-কারান্ত উপসর্গ (অনু-, সু-) এদের পর কতিপয় ধাতুর (সন্‌জ, সদ্‌, সিচ্‌, সিধ্‌, সেন্‌, সেব্‌, স্থা, স্বপ্‌) দন্ত-স মূর্ধন্য-ষ তে পরিণত হবে।
ই/উ-কারান্ত উপসর্গ + ক/খ/প/ফ = ইষ্/উষ্ + ক/খ/প/ফ
অভি : সঙ্গ- >অভিষঙ্গ; সিক্ত->অভিষিক্ত
নি : সিক্ত- >নিষিক্ত; সুপ্ত->নিষুপ্ত
পরি : সদ- >পরিষদ (সভাসদ-এর সাথে তুলনা করুন); সেবা->পরিষেবা
প্রতি : সিদ্ধ- >প্রতিসিদ্ধ, প্রতিষেধক
বি : সম- >বিষম, সহ->দুর্বিষহ
অনু : সঙ্গ ->অনুষঙ্গ, অনুষঙ্গী
সু : সুপ্তি- >সুষুপ্তি, সম- >সুষম
লক্ষণীয় : অন্যান্য ধাতুর ক্ষেত্রে দন্ত্য-স পরিবর্তিত হবে না। যেমন : সম- >অবিসংবাদিত, প্রতিসংহার, অভিসন্ধি, অভিসন্তাপ ।
৫ সন্ধিতে বিসর্গ-স্থানে মূর্ধন্য-ষ (অনেকটা ৪ নম্বর নিয়মের মতো)
সন্ধিতে বিসর্গযুক্ত ই-কার (যেমন আবিঃ, বহিঃ, নিঃ) বা উ-কার (যেমন দুঃ, চতুঃ, প্রাদুঃ) এর পর ক/খ/প/ফ এর যেকোনোটি থাকলে বিসর্গ-স্থানে ষ হয়:
সন্ধির ক্ষেত্রে ইঃ/উঃ + ক/খ/প/ফ = ইষ্/উষ্ + ক/খ/প/ফ
আবিষ্কার (আবিঃ+কার), বহিষ্কার (বহিঃ+কার), নিষ্কাম (নিঃ+কাম)
দুষ্কর (দুঃ+কর), চতুষ্পদ (চতুঃ+পদ), ভ্রাতুষ্পুত্র (ভ্রাতুঃ+পুত্র)
৬. -সাৎ প্রত্যয়ের দন্ত্য-স কখনো পরিবর্তিত হয়ে ষ হবে না; স্পৃহ, স্পন্দ্, স্ফুর্, স্ফুট্ ধাতুর ‘স’ও অপরিবর্তনীয়। যেমন : ভূমিসাৎ, ধূলিসাৎ, আত্মসাৎ
নিস্পৃহ, নিস্পন্দ, বিস্ফোরণ, পরিস্ফুট ইত্যাদি।
৭. নিত্য মূর্ধন্য-ষ
আষাঢ়, ঈষৎ, উষ্ণ, ঊষা, ঔষধ, কোষ, তুষার, পুরুষ, পুষ্প, প্রত্যুষ, পাষাণ, ভূষণ, ভীষণ, ভীষ্ম, মহিষ, বিশেষ্য, বিশেষণ, বৃষ, মুষিক, মেষ, শোষণ, ষোড়শ, ষণ্ড। 
ক্ষ
ক্ষ কে পৃথক ব্যঞ্জনবর্ণ হিসাবে দেখিয়েছেন মৃত্যুঞ্জয় বিদ্যালঙ্কার। তাঁর বাঙ্গালা ভাষার ব্যাকরণে সর্বশেষ ব্যঞ্জনবর্ণ হিসাবে ক্ষ-কে দেখানো হয়েছে। কেরি তাঁর অভিধানে ক্ষ-কে পৃথক বর্ণের মর্যাদা দেননি। আরও পরে বিদ্যাসাগরও ক্ষ-কে পৃথক বর্ণ হিসাবে প্রতিষ্ঠিত করতে চেয়েছিলেন। অন্য কোনো কোনো সংযুক্ত বর্ণের যেমন পৃথক চেহারা ছিল—ক+ত=ক্ত, ক+র-ফলা=ক্র ইত্যাদি, তেমনি ক+ষ=ক্ষ। একে পৃথক বর্ণ না বলাই উচিত। একালের অভিধানগুলিতে ক-এর শেষে ক-য় মূর্ধন্য ষ-ফলা হিসাবেই ক্ষ-কে দেখানো হয়েছে। —সুভাষ ভট্টাচার্য (বাংলাভাষা চর্চা, পৃষ্ঠা ৭)
লক্ষণীয় যে, ক্ষ (ক+ষ) শব্দের শুরুতে থাকলে খ উচ্চারিত হয়, শব্দের মধ্যে বা শেষে থাকলে ক্খ উচ্চারিত হয়। 
খির, খুর ও খেত না লিখে সংস্কৃত মূল অনুসরণে ক্ষীর, ক্ষুর ও ক্ষেত-ই লেখা হবে। তবে অ-তৎসম শব্দ খুদ, খুদে, খুর, খেপা, খিধে ইত্যাদি লেখা হবে। [৮]
----------------------
তথ্যসূত্র : [১-৭] বাংলা একাডেমী প্রমিত বাংলা বানানের নিয়ম নং ২.০৪- ২.০৬।
[৮] বাংলা একাডেমী প্রমিত বাংলা বানানের নিয়ম নং ২.০২। 
বিশেষ কৃতজ্ঞতা : ১. বাংলাভাষা চর্চা (সুভাষ ভট্টাচার্য)
২. ষত্ব-বিধির জন্য : http://www.somewhereinblog.net/blog/Maveriick/28900673
-------------------------------------------------------------------------
পূর্ববর্তী পর্ব : বানানায়তন- ৫ | দন্ত্য-ন বনাম মূর্ধন্য-ণ |
বানানায়তন- ৪ | 'অনুস্বার' বনাম 'ঙ', সাথে 'এ' বনাম 'অ্যা' |
বানানায়তন-৩ | হ্রস্ব স্বর না দীর্ঘ স্বর |
বানানায়তন- ২ | ও কি এল, ও কি এল না | 
বানানায়তন ১ | ই-কার বনাম ঈ-কার |
--------------------------------------------------------------------------
---------------------------
কুটুমবাড়ি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%68%64%72%61%6b%69%62%40%67%6d%61%69%6c%2e%63%6f%6d%22%3e%6d%68%64%72%61%6b%69%62%40%67%6d%61%69%6c%2e%63%6f%6d%3c%2f%61%3e%27%29%3b'))
---------------------------


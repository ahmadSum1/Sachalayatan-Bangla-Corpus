 বিলুপ্তপ্রায় প্রেক্ষাগৃহ ও একটি আশঙ্কা 




বিলুপ্তপ্রায় প্রেক্ষাগৃহ ও একটি আশঙ্কা
ছোটবেলা একবার বাবা মায়ের সাথে প্রেক্ষাগৃহে সিনেমা দেখতে গিয়েছিলাম । ছবিটার নাম ছিল ‘ভেজাচোখ’। ছবি কেমন ছিল বা কতটুকু শৈল্পিক বিনোদন আমি পেয়েছিলাম তা ঠিক বোঝার মতো বয়স তখনও আমার হয়নি। কিন্তু সপরিবারে একটি সুন্দর সন্ধ্যা যে সেদিন পার করেছিলাম তা কিন্তু আজও মনে পড়ে। আমার বয়সী অনেক ছেলেমেয়েকে সেদিন দেখেছিলাম তাদের বাবা মায়ের সাথে তারাও এসেছে নিরালা প্রেক্ষাগৃহে। এরকম ঘটনা যে ওই প্রথম তা কিন্তু না । এরপর ‘মরনের পরে’ , ‘নীতিবান’ এর মতো আরও অনেক ছবি প্রেক্ষাগৃহে বসে  আমরা সপরিবারে দেখেছি ।আত্মীয়স্বজন অনেকের সাথেই দেখা হত সেখানে। যাদের সাথে সারামাস দেখা হত না সেইসব মানুষদের সাথে মাসে একবার প্রেক্ষাগৃহে দেখা হত। একতা সামাজিক কালচার ছিল সেটা। আজও মনে আছে মাসের সাংসারিক খরচের একটি নির্দিষ্ট পরিমাণ অর্থ বরাদ্দ থাকতো প্রেক্ষাগৃহে যেয়ে ছবি দেখার জন্যে। প্রেক্ষাগৃহের ভেতরের একটা অংশ থাকতো শীতাতপ নিয়ন্ত্রিত। সেই ঠাণ্ডা পরিবেষ্টিত জায়গায় ছড়িয়ে থাকা একটা ঘ্রাণ আজও নাকে লেগে আছে যা আর অন্য কোথাও পায়নি। সিনেমার বিরতিতে বাইরে যেয়ে ক্যান্টিন থেকে কিছু খাবার কিনে এনে একেবারে শেষ অবধি বসে সবাই মিলে বসে খাবার যে মজা তা আজ আর কোথাও পায়না। কারণ এখন আর সপরিবারে সিনেমা দেখতে যাওয়া হয় না। এর জন্য আমি খারাপ ছবির দোষ দেবোনা বরং প্রেক্ষাগৃহের পরিবেশকেই বেশী দায়ী করবো। আমাদের দেশে কম করে হলেও আজও ভাল ছবি তৈরি হচ্ছে । কিন্তু সপরিবারে একসাথে একটি জায়গায় বসে তা দেখার পরিবেশ আজ আর নেই। আমার বিশ্বাস ‘গেরিলা’ বা  ‘আমার বন্ধু রাশেদ’ যারা দেখেছেন তারা আমাদের দেশে ভাল ছবি যে আজও তৈরি হয় সে কথাটি স্বীকার করবেন। 
ভাল সিনেমা হল বা প্রেক্ষাগৃহ বলতে অনেকে সিনেপ্লেক্স এর কথা বলতে পারেন । এখানে বলে রাখা দরকার শুধু ঢাকার এক সিনেপ্লেক্স কে যদি আমরা বিবেচনায় আনি তাহলে ভুল হবে । কারণ ঢাকা ছাড়া বাইরের জেলাগুলতে কিন্তু ওই ধরনের সিনেমা হল নেই। এখনকার অভিভাবকদেরও নিশ্চয়ই ছেলেমেয়েদের সাথে সিনেমা হলে গিয়ে ছবি দেখার ইচ্ছা হয় শুধু ভাল একটি ব্যবস্থা , ভালো একটি পরিবেশের অভাবে তারা ঘরে বসেই ছবিটি উপভোগ করছেন। আর এভাবে দর্শকশুন্যতার কারনে সিনেমা হলগুলো আজ বন্ধ হয়ে যাচ্ছে। আমার ছোটবেলায় অনেকবার সপরিবারে গিয়ে দেখা ‘নিরালা’ সিনেমা প্রেক্ষাগৃহটি আজ আর নেই। সেখানে আজ গড়ে উঠেছে শপিং মল ।
আর এভাবেই ক্রমশই হারিয়ে যাচ্ছে পারিবারিক মিলনমেলার একটি বড় সুযোগ। বিনোদনের এই স্থানটিকে আবারও যদি আমরা আগের অবস্থায় ফিরিয়ে আনতে না পারি তাহলে অনেক কিছুর মতই এই প্রেক্ষাগৃহটিও আমাদের মাঝ থেকে হারিয়ে যাবে। আমাদের পরবর্তী প্রজন্মের কাছে প্রেক্ষাগৃহ নামটি কেবল একটি সমার্থক শব্দ হিসেবেই থেকে যাবে।
লেখকঃ  ami_bonna


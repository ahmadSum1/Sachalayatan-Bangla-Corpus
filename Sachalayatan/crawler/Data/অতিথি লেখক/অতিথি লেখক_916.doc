বুয়েটে র‍্যাগ প্রোগ্রাম : সীমা-পরিসীমা, অঘটন ও প্রাসঙ্গিক ভাবনা



বিগত কয়েকবছরের ধারাবাহিকতায় এইবারের র‍্যাগ প্রোগ্রামটিও বিশৃংখল ঘটনা থেকে মুক্ত থাকতে পারল না। র‍্যাগ কনসার্টের পূর্বে প্রানজুড়ানো বৃষ্টিতে সবার যেখানে মাথা শীতল হওয়ার কথা, সেখানে ঝামেলা পাকিয়ে বসল প্রথমবর্ষের একছাত্র। ইঁচড়েপাকা জুনিয়র প্রপোজ করে বসল র‍্যাগব্যাচের এক ছাত্রীকে। তাও আবার একা নয়, যৌথভাবে। ছাত্রীর ভাষায় এবং অভিযুক্তদের পরবর্তী স্বীকারোক্তিতে যেটা ইভটিজিং হিসেবে গণ্য হয়েছে। এই ঘটনারই আরো বিস্তারিতে যাবার আগে আলোচনার সুবিধার্থে কিছু বিষয় অবতারণার প্রয়াস পাচ্ছি।
খুব বেশি দূরে যাব না। দুটো ব্যাচ আগে থেকেই শুরু করি। এগারোর একেবারে শেষে গিয়ে র‍্যাগ প্রোগ্রামের আয়োজন করে ক্যানভাস’০৬। তাদের দিয়েই শুরু ডাবল কনসার্টের ট্র্যাডিশন(যেটা পরবর্তী ব্যাচ ধরে রাখতে চেয়েও পারেনি)। কিন্তু ক্যানভাসের সাজানো জলসায় আঘাত হানে সিনিয়র-জুনিয়র বিরোধ। লীগকর্মী এক জুনিয়র ছাত্রকে কনসার্টের রেস্ট্রিক্টেড এরিয়ায় ঢুকতে না দেবার জেরে দফায় দফায় কথা চালাচালি, যার এক পর্যায়ে তৎকালীন র‍্যাগব্যাচের ঈশানের উপর চড়াও হয় উক্ত লীগকর্মী ও তার সাঙ্গোপাঙ্গরা। এরপর বুয়েটের ঐতিহাসিক আন্দোলন এবং অভিযুক্ত দুই ছাত্রের আজীবন বহিষ্কারাদেশ(উচ্চ আদালতে স্থগিত)।
লুব্ধক’০৭ তাদের র‍্যাগ উদযাপনের জন্য সময় পায় একটার্ম। এই একটার্মের সদ্ব্যবহারে তারা প্রতি সপ্তাহের বুধবার প্রোগ্রাম করে, মিডটার্মে প্রথম কনসার্ট করে। বুয়েটে প্রথমবারের মত ফ্ল্যাশ মব আয়োজন করে তারা। তাদের আরেক ইউনিক আইডিয়া প্রপোজ ডে। এই প্রপোজ ডে তে তারা তাদের ব্যাচমেট, জুনিয়র যাকে ইচ্ছা প্রপোজ করতে থাকে। এমনকি অনেক জুনিয়র মেয়েকে তাদের বয়ফ্রেন্ডের সামনে বিব্রতকর অবস্থায় ফেলারও অভিযোগ উঠেছিল এই প্রোগ্রামকে ঘিরে। এই প্রোগ্রামের সুযোগে সেসময়ের জুনিয়র ব্যাচের অনেকে তাদের সিনিয়র মেয়েদের প্রপোজও করে নেয়। এই র‍্যাগ আয়োজনের ইতি ঘটে র‍্যাগব্যাচের এক ছাত্রের অনাকাংখিত মৃত্যুর মধ্য দিয়ে।
এবার বুয়েটের র‍্যাগ ব্যাচ অদ্বয়’০৮। তারা র‍্যাগ উদযাপনের জন্য এক একাডেমিক ইয়ার সময় পেলেও প্রথম টার্ম থেকেই তোড়জোড় শুরু করে। এরই ধারাবাহিকতায় আয়োজন করে কালারফেস্ট, কনসার্ট। গত কয়েকদিনের রঙ মারামারির পর গতকাল ছিল তাদের র‍্যাগ কনসার্ট। মূল কনসার্টের প্রাক্কালে বৃষ্টি শুরু হয়। এরই এক ফাঁকে ঐ জুনিয়র ছেলে ঘটিয়ে বসে অঘটনটি। র‍্যাগব্যাচের ছেলেরা তাকে প্রাথমিক মারের পর সরিয়ে নিয়ে যায়। পরবর্তীতে হাজির করে কনসার্টের মাঝখানে। প্রশাসনকে অভিযোগ দায়েরের পর তাকে ও সহযোগী বন্ধুকে আবার স্টেজে তুলে স্বীকারোক্তি নেয়া হয়।
এমতাবস্থায় কিছু প্রশ্ন আসে।
ছেলেটিকে মারা হয়েছে, প্রশাসনের কাছে অভিযোগ করা হয়েছে। বিচারাধীন অবস্থায় তাকে এভাবে জনসম্মুখে হেনস্তা কি যৌক্তিক?
বুয়েটের বহিরাগত বন্ধুরা কনসার্ট দেখতে এসে বুয়েট সম্পর্কে কি বার্তা পেল? স্টেজের উচ্চকিত এই ছেলেগুলোই না দিনকয়েক আগেও বুয়েতানুভূতিতে অক্কা যাচ্ছিল?
ছেলেটি প্রথম বর্ষে পড়ে। ছেলেটি ও তার বন্ধু ঐ সিনিয়র ছাত্রীকে বলেছিল, “আপনার নাম কি? উই লাভ ইউ” এই অপরাধে এই শাস্তি গুরুদণ্ড নয়? ছেলেটিকে কি শোধরানোর সুযোগ দেয়া যেত না? অপমানে এই ছেলে যদি সুইসাইড করে তার দায়দায়িত্ব কে নেবে?
ঘটনার সুরাহা নাকি জনাকয়েক অত্যুৎসাহী ছাত্রের নিজেকে জাহির করা কোনটি এই ক্ষেত্রে অনুঘটক হয়েছিল?
যে কারণে আগের দুটি ব্যাচের অবতারণা, বুয়েটের সিনিয়র-জুনিয়র রিলেশন আসলে কোথায় যাচ্ছে? র‍্যাগব্যাচের র‍্যাগপ্রোগ্রাম কি সীমা ছাড়াচ্ছে? এই প্রোগ্রাম কি পুরো বুয়েটের প্রোগ্রাম হয়ে উঠতে পারছে না? কেন পারছে না?
--বাংলামায়ের ছেলে


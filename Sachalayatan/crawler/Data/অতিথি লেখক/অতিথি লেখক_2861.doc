পয়লা বৈশাখে মূর্ছে যাওয়া ফুল



[তাসরিভা]
পয়লা বৈশাখে বাঙ্গালি কন্যাদের সে কী আয়োজন। রকমারি শাড়ি,রঙবেরঙয়ের চুড়ি,গয়না,আলতা,কপালের টিপ সহ কত বাহারি রূপে সাজে কন্যারা। আর হ্যাঁ, সাজুগুজুর সবচেয়ে গুরুত্বপূর্ণ অংশ, মাথায় কিন্তু তরতাজা সতেজ ফুল থাকতেই হবে। এ না হলে আর সাজ কী!
সকালে ঘুম থেকে উঠেই হুড়োহুড়ি পড়ে গেল আমাদের হলের সব কন্যাদের। সাজুগুজু নিয়ে তাদের বিশাল ব্যস্ততা। শুরুতে আমার অবশ্য তেমন কোনো ব্যস্ততা ছিল না। নীরব দর্শকের মত দেখছিলাম সবকিছু। আসলে আমার মনটা খুব একটা ভালো ছিল না। তাই আগের রাতেই সিদ্ধান্ত নিয়েছিলাম এই পয়লা বৈশাখ নিজের নীরবতার তরে উৎসর্গ করব। কিন্তু হল না! কিছুক্ষণের মধ্যেই এই নীরব দর্শকের নীরবতায় বিঘ্ন ঘটাতে অস্ত্র হাতে হাজির হল কিছুসংখ্যক কন্যারা। সেই মুহূর্তে তাদের হাতে সাজুগুজুর সরঞ্জামগুলো অস্ত্রই মনে হয়েছিল। কন্যাদের আবদার তাদের শাড়ি পড়িয়ে সাজিয়ে দিতে হবে। আমার আবার “না” বলতে না পারার বাতিক আছে। তাই মন খারাপ থাকা সত্ত্বেও খুলে বসলাম “রিভা বিউটি পার্লার”। শাড়ি পড়ালাম, চোখ সাজালাম,আলতা পড়ালাম আরও কত কী করলাম। তবে সাজুগুজু করাতে গিয়ে বেশ আনন্দ পেয়েছিলাম যে কাজে তা হল কন্যাদের মাথায় সতেজ ফুল লাগানো। বাকি সাজ শেষে যখন তাদের মাথায় ফুল লাগালাম মনে হল সতেজ ফুলগুলোর ছোঁয়ায় তারাও যেন সতেজ হয়ে গেল। তৈরি হয়ে যখন কন্যারা রওনা হল বৈশাখী মেলার উদ্দেশ্যে তখন আমিও বিউটি পার্লারে ক্লোজ্‌ড্‌ সাইনবোর্ড লাগিয়ে একটা লম্বা ঘুমের পাইতারা করলাম।
শেষ বিকেলে রুমের বাইরে বারান্দায় কন্যাদের কলকলানি শুনে ঘুম ভেঙ্গে গেল। বোধ হয় কিছু ঘটেছে। চোখ কচলিয়ে বারান্দায় বেরিয়ে আসলে দেখি এক কন্যা চেয়ারে বসে হাতে মুখ গুঁজে কাঁদছে। আর তার চারপাশ ঘিরে কিছু কন্যা তাকে সান্তনা দিচ্ছে,আর কিছু কন্যা গালমন্দ করছে। কন্যাদের কলকলানি থেকে ঘটনা ঠাউর করার চেষ্টা করলাম। বৈশাখী মেলায় অসংখ্য মানুষের ভিড়ে এক স্বর-অ ভদ্রলোক তার সাথে আপত্তিকর আচরণ করেছে। ভিড়ের ভেতর তার গা ঘেঁষে চলে আপত্তিকরভাবে হস্ত সঞ্চালন করেছে। এই কুরুচিপূর্ণ কাজে প্রতিবাদ করলে ঐ ব্যক্তি উল্টো তুইতোকারি করে খারাপ ব্যবহার শুরু করে। চারিদিকে লোকজন জড়ো হয়ে যাওয়ার পর মেয়েটিকে বলা হয় “মেয়েমানুষ,আপনি চলে যান,আমরা দেখে নিব ব্যাপারটা”। বৈশাখী মেলায় সকলে মিলে ব্যাপারটি কীভাবে দেখে নিয়েছেন তা আমার জানা নেই। তবে ঐ মুহূর্তে আমার চোখের সামনে আমি যেই ব্যাপারটি দেখেছি তা হচ্ছে একটি মেয়ে নিজের মেয়ে হওয়ার জন্যে নিজেকে দোষারোপ করে কাঁদছে। অন্যদের মত আমিও এগিয়ে গেলাম তাকে সান্তনা দিতে। কিন্তু সান্তনা দেয়ার উদ্দেশ্যে তার মাথায় হাত বুলাতেই দেখি তার খোপায় সকালে লাগিয়ে দেয়া সতেজ ফুলগুলো দিন শেষে মূর্ছে গেছে। সান্তনার একটি বুলিও উচ্চারণ করতে পারলাম না আমি। বরং একগাদা প্রশ্নের মুখোমুখি হলাম। কেবল সান্তনা দিয়েই কি মূর্ছে যাওয়া ফুলটিকে সতেজ করা সম্ভব? কেবল গালমন্দ করেই কি সমস্যার সুরাহা হয়ে গেল? সমাজের ঐসব কুরুচিপূর্ণ অসুস্থ ব্যক্তিদের রুচির বদলে বুঝি কিছুই করার নেই? এভাবে আর কতদিন? 
tasrivasikandar@gmail.com


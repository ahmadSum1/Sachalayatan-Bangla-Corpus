আজ এক বছর



আজ এক বছর হয়ে গেল।
গত বছর এইদিনে আমি সারাদিন ক্লাস করে সন্ধ্যার দিকে বাড়ি ফিরতেই তড়িৎবার্তায় ভাতিজি পিংকি জানালো পিলখানার ভেতর কিছু একটা হয়েছে, অনেক সেনা অফিসারদের নাকি অবরোধ করে রাখা হয়েছে। আমার ফুপাতো বোন (আমার প্রায় ৪৪ বছর এর বড়) এর মেজ ছেলে তখন বিডিআর এ ছিলেন, ঠিক এক সপ্তাহ পরে তার অবসরগ্রহণ করার কথা। বয়সে আমার বড় বলে তাকে চিরকাল মামা বলে ডেকে এসেছি। সেই রবিন মামা, লেঃ কর্নেল এনশাদ ইবনে আমিন, পিলখানার ভেতরে। পরিবারের সবাই দুশ্চিন্তাগ্রস্ত। নেহায়েতই নীরেট আমি, তখন ও বুঝতে পারিনি ঘটনা কতটা ভয়াবহ।
দুইদিন পর আম্মা ফোন করলেন। খবরে নাকি মামার নাম করে বলছে তিনি শহীদ হয়েছেন। সামনে তখন কয়েকজন বন্ধু দাঁড়ানো। খবরটা শুনে কেন জানি কোন প্রতিক্রিয়া হলনা। সত্যি বলতে কি, আসলে বিশ্বাসই তো হয়নি তখন। আমি তো নিশ্চিত যে সংবাদমাধ্যম ভুল করেছে। রবিন মামাকে কেউ কেন মারতে যাবে? যেই মানুষ বিয়েবাড়িতে গিয়ে নিজের খাওয়ার আগে সেনাবাহিনির গাড়িচালক এর খাবারের ব্যবস্থা করেন, আমার অসুস্থ বাবার হাসপাতালে বসে কফি খাবার ইচ্ছা হয়েছে বলে বাড়ি গিয়ে কফি বানিয়ে নিয়ে আসেন, তার প্রতি কেন কার কোন রাগ থাকবে?
নিজের আত্নীয়দের প্রতি সবারই হয়তো একটা পক্ষপাত থাকে। সেই স্কুল-জীবন থেকে যার স্নেহ পেয়ে এসেছি, পরিবারের এর যে কারো যে কোন প্রয়োজনে যাকে এগিয়ে আসতে দেখেছি, তার প্রতি অপার ভালবাসা থাকাটাই তো স্বাভাবিক। কিন্তু যখন দেখি অগনিত সহকর্মি, ক্যাডেট কলেজের সহপাঠী, এমনকি আমাদের গাড়িচালক পর্যন্ত তাকে মনে করে কাঁদছে, তখন মনে পড়ে সেই কথা "এমন জীবন তুমি করিবে গঠন, মরিলে হাসিবে তুমি কাঁদিবে ভূবন"। বড় ভাল মানুষ ছিলেন আমার রবিন মামা, লেঃ কর্নেল এনশাদ। সারা জীবন শুধু আমাদের জন্য করে গেলেন, আমাদের কিছু করার সুযোগ দিলেননা কোনদিন।
মাথায় অনেক চিন্তা ঘুরছে, সব গুছিয়ে লিখতেও পারলাম না। সবার কাছে শুধু এইটুকু অনুরোধ, চলুন সেইদিনের সব শহীদদের জন্য একটু প্রার্থনা করি। পরম করুণাময় যেন তাঁদের নিজের স্নেহের ছায়াতলে টেনে নেন।
হাম্মাদ আলি


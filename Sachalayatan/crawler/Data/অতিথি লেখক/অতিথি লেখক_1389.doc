মন খারাপের পদ্য




আকাশ জোড়া বাউন্ডুলে মেঘের ছায়া
সেথায় ওড়াই মন খারাপের একলা ঘুড়ি।
আদুল উঠোন ঝেঁপে যখন বৃষ্টি নামে 
তখন কে যায় আমার সঙ্গে মেঘের বাড়ি?
যেপথ ধরেই পৌঁছুতে চাই সুখের ডেরায়
পথ হারিয়ে হঠাৎ মেলে অন্ধ কুঠি!
ডাক পিয়নের চোখ খোঁজেনা এই ঠিকানা
ভুল ডাকে যায় তোমায় লেখা সকল চিঠি।।
কিছুই তেমন যায়না ধরা হাতের মুঠোয়
স্বপ্নের বীজ ভুল বাগানের ডেরায় ফোটে
আমি পাইনা ছুঁতে কারুর ইচ্ছে ফানুস
ভর দুপুরে একলা ঘুঘুর কান্না জোটে।। 
অনেক দূরে তারার পাশে নীল জোনাকি
ওই তারাদের সঙ্গে আমি একলা থাকি।।
-------------------------
পথিক পরাণ
pavel352 এট yahoo ডট com


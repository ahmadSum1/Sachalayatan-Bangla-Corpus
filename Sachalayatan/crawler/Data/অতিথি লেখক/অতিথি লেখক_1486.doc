উপজেলা পর্যায়ে শিক্ষা, যেদিকে দৃষ্টি নেই কারো…




১০ বছরের স্কুলজীবনে ৬ টা স্কুলে পড়তে হয়েছে আমাকে, তিনটা প্রাইমারী স্কুল আর তিনটা হাইস্কুল। সবগুলোই উপজেলা পর্যায়ে। আব্বুর চাকরীর জন্যই এই ঘনঘন স্কুল পরিবর্তন। নটরডেম কলেজে ভর্তি হওয়ার পর দেখলাম সহপাঠী বন্ধুদের মধ্যে খুব কমই আছে আমার মত উপজেলা পর্যায় থেকে আসা। ঢাকার বাইরে থেকে যারা এসেছে বেশীরভাগই জেলার কোনো স্কুল থেকে পড়ে এসেছে। আবার এদের মধ্যে অনেককেই থাকতে হয় আরামবাগের বিভিন্ন মেসে, স্বাভাবিকভাবেই অনেকেই কয়েকদিনের মধ্যে বিপথে চলে যায়, যারা ভালো করতে চায় তাদেরকে কঠোর পরিশ্রম করেই ভালো করতে হয়। বলাই বাহুল্য, বুয়েটেও একই অবস্থা।
উপজেলা পর্যায়ের স্কুল থেকে শিক্ষার্থীরা কম আসে, তার কারণ কিন্তু এটা না যে উপজেলার শিক্ষার্থীরা ভালো না। কারণ উপজেলার ভালো শিক্ষার্থীরা উপজেলায় আর থাকে না, বাইরে চলে যায়। আর যাবেই বা না কেন? উপজেলা পর্যায়ের স্কুলগুলোতে পড়ানোর অবস্থা দেখলে অনেকেই হয়ত রীতিমত আঁতকে উঠবেন।
প্রাইমারী স্কুলের কথা আমার ভালমত মনে নেই, আর ওইসময় কোন শিক্ষক ভালো পড়িয়েছেন আর কে খারাপ পড়িয়েছেন এত কিছু বিচার করার মত বুদ্ধিও হয়নি। হাইস্কুলের কথাই বলি। হাইস্কুলে ভর্তি হওয়ার পর ক্লাস শুরু হওয়ার প্রথম কয়েকদিন স্কুলে যাইনি, গ্রামের বাড়িতে ছিলাম ওইসময়। প্রথম যেদিন ক্লাস করতে গেলাম, ওইদিনের কৃষিশিক্ষা ক্লাস। যেই শিক্ষক ক্লাস নিতেন উনি আবার আমাদের বিজ্ঞান ক্লাসও নিতেন। তরুণ শিক্ষক, ভাবলাম ভালই ক্লাস নিবেন। উনি আমাদের দ্বিতীয় অধ্যায় পড়ানো শুরু করলেন মাটির সংজ্ঞা দিয়ে। আমার এখনও মনে আছে সেই সংজ্ঞা... “যে মাটিতে আমরা ফসল ফলাই তাকে মাটি বলে”। অনেকের কাছে হয়ত অবিশ্বাস্য মনে হবে, কিন্তু উপজেলা পর্যায়ের অনেক বেসরকারি স্কুলের অবস্থাই এরকম।
আমি দেখলাম যে মাটি কি সেটা সুন্দরভাবেই বইয়ে লিখা আছে। দাঁড়িয়ে স্যারকে সে কথা বললাম। স্যার বললেন হ্যাঁ, বইয়ে যেটা আছে সেটাও হবে আমারটা লিখলেও হবে। পুরো ক্লাসটাই এমন অদ্ভুত সব সংজ্ঞা আর ব্যাখ্যা লিখতে লিখতে গেল। পরে আর প্রতিবাদও করিনি, স্যার রেগে গিয়ে মারতে পারেন এই ভয়ে।
সব স্যারই যে খারাপ পড়ান, এটা বলছি না। কিন্তু উপজেলা পর্যায়ের বেসরকারি স্কুলগুলোতে শিক্ষার মান যে কতটুকু করুণ এটা ভাবলে আমারই এখন অবাক লাগে।
সেভেনে উঠার পর আব্বু ট্রান্সফার হল, বান্দরবানের একটা উপজেলায়। দুটো স্কুল ছিল ওখানে, একটা হচ্ছে সরকারি উচ্চবিদ্যালয়, যেখানে পড়তাম, পাশেই গার্লস হাইস্কুল। আব্বু একবার মজার এক ঘটনার কথা বলেছিল, SSC এর রেজাল্ট বের হওয়ার পর উপজেলা নির্বাহী অফিসার গার্লস হাইস্কুলের প্রধান শিক্ষককে জিজ্ঞাসা করছিলেন, রেজাল্ট কি আপনার স্কুলের? উনি উত্তর দিলেন, ৩৩% পাশ (অন্য বছরের তুলনায় কিন্তু ভালই)।
পরে জানা গেল, সেবার ওই স্কুল থেকে ৩ টা মেয়ে পরীক্ষা দিয়েছিল, পাশ করেছিল ১ জন।
এমনিতেই পার্বত্য চট্টগ্রামে শিক্ষার হার খুবই কম, তার মধ্যে খুব কম মেয়েই SSC পর্যন্ত পড়াশোনা চালিয়ে যেতে পারে। আর আমাদের স্কুল কম্বাইন্ড হওয়ায় আর রেজাল্ট কিছুটা ভালো (?) হওয়ায় সবাই এটাতেই পড়তে আসত, ফলস্বরূপ গার্লস স্কুলের এই বেহাল দশা।
এবার আমাদের স্কুলের কথায় আসি। স্কুল লাইফের শ্রেষ্ঠ সময় কাটিয়েছি এখানে। আগে স্কুলটা বেসরকারি ছিল, পরে সরকারি করা হয়েছিল। কিন্তু বেসরকারি থাকা অবস্থায় যেসব শিক্ষকরা ছিলেন তারা রয়ে গিয়েছিলেন, তাঁদের ক্লাসের অবস্থা বলাই বাহুল্য। কিন্তু সরকারি হওয়ার পর যেসব শিক্ষক স্কুলে ট্রান্সফার হয়ে এসেছিলেন তাঁদের ক্লাস সত্যিই খুব ভালো ছিল। কিন্তু সমস্যা হচ্ছে ছাত্র খুব কম হওয়ায় কোন শিক্ষকই বেশিদিন থাকতেন না, ট্রান্সফার হয়ে অন্য স্কুলে চলে যেতেন। আমি যখন স্কুলটাতে ভর্তি হই তখন বাংলা এবং অঙ্কের শিক্ষক ছিলেন সরকারিভাবে নিয়োগপ্রাপ্ত, কয়েকদিনের মধ্যেই বাংলার শিক্ষক বদলি হয়ে যান অন্যত্র, আর অঙ্কের শিক্ষক বিএড করতে চলে যান। পরে ইংরেজি এবং শারীরিক শিক্ষার শিক্ষক আসেন, এর মধ্যে ইংরেজির শিক্ষকও পরে চলে যান (উনিই আমার জীবনের সবচেয়ে প্রিয় শিক্ষক)। আমি স্কুল থেকে চলে আসার পর শুনেছিলাম এটা নিয়ে পত্রিকায় লেখালেখি হয়েছিলো, পরে শিক্ষক সমস্যার খানিকটা সমাধান হয়েছিল।
শুধু শিক্ষক নি, ছাত্ররাও থাকতে চাইত না। আমি সেভেনে ভর্তি হওয়ার পর দেখলাম রোল ৪ আর ৬ খালি, অন্য স্কুলে চলে গেছে। এইটে উঠার পর রোল ১, ৪, ৫ চলে যায় অন্য স্কুলে। নাইনে উঠার পর রোল ১ (আমি) আর ৫ চলে যায়। আব্বুর আরো একটা বছর ওখানে থাকার কথা ছিল, কিন্তু আমাকে কিছুটা ভালো স্কুলে পড়ানোর জন্য আগে আগেই বদলির ব্যবস্থা করেন।
এরপর যেই স্কুলে ভর্তি হলাম সেটাকে কক্সবাজারের সবচেয়ে ভালো বেসরকারি স্কুল বলা হত। একই উপজেলায় সরকারি স্কুলও একটা ছিল। এখানের চিত্রটা ভিন্ন। আমাদের স্কুলটার শিক্ষকরা হাই-কোয়ালিফাইড না হলেও ম্যানেজমেন্টের চেষ্টা থাকত রেজাল্ট ভালো করানোর। আর অন্যদিকে সরকারি স্কুলের শিক্ষকরা ভালো হলেও উনাদের কোনো প্রচেষ্টা ছিলনা ছাত্রদের যথাযথভাবে কোনকিছু শিখানোর ব্যাপারে। ফলাফলস্বরূপ আমাদের স্কুল থেকে ৪০-৫০ টা এ+ থাকলেও সরকারি স্কুলে একটিও নেই। কিন্তু আমাদের স্কুল থেকে আবার বেশিরভাগ ছাত্রছাত্রী সরকারি স্কুলের শিক্ষকদের কাছেই প্রাইভেট পড়তে যেত। এখানে পড়ার সময় ভালো কিছু ক্লাস পেয়েছি, আমার এমন শিক্ষকও পেয়েছি যিনি ক্লাসে গ্রামার বই থেকে রিডিং পড়াতেন, আর যার প্রধান কাজ ছিল কে কে স্কুলড্রেস পড়েনি বা জুতো পরে আসেনি অথবা নীলের জায়গায় কাল রঙের প্যান্ট পড়েছে সেটা বের করা, তারপর সেই দোষে বা অনেকসময় বিনা দোষেই বেত্রাঘাত (বেতের অভাবে ক্লাসরুমের পাশের বাগানের বেড়ার বাঁশ ব্যবহার হত)। কোনো কোনো স্যার ক্লাসের মধ্যেই প্রাইভেট পড়ার কথা বলতেন। শিক্ষকদের রাজনীতি আর প্র্যাক্টিকাল ক্লাসের দুরবস্থার কথা আর বললাম না... যতদূর জানি ঢাকার স্কুলগুলোতেও এই সমস্যা আছে। এবং এটা ছিল কক্সবাজার জেলায় সবচেয়ে ভালো বেসরকারি স্কুল (রেজাল্টের বিবেচনায়), অন্য স্কুলগুলোর অবস্থাতো বুঝতেই পারছেন।
শিক্ষার মান উন্নয়নে যতই ব্যবস্থা নেওয়া হোক না কেন, ঢাকা বা বড়বড় শহরের বাইরের স্কুলগুলোর ব্যাপারে কারও খুব একটা দৃষ্টি আছে বলে মনে হয়না। সৃজনশীল শিক্ষাপদ্ধতির বাস্তবায়নে ঢাকার নামীদামী স্কুলগুলোর শিক্ষকরাই যেখানে হিমশিম খেয়ে যান, সেখানে উপজেলা বা গ্রাম পর্যায়ের শিক্ষকরা কিভাবে পারবেন? এসব স্কুলের ছাত্ররা অন্যসব সুযোগ সুবিধায় শহরের স্কুলগুলোর ছাত্রদের তুলনায় পিছিয়ে থাকে। অভিভাবকরাও তুলনামূলকভাবে অনেক কম সচেতন হয়ে থাকেন। পরিসংখ্যান জানি না, কিন্তু আমার ধারণা উপজেলা বা গ্রাম পর্যায়ের স্কুলগুলোর ছাত্রসংখ্যা শহরের স্কুলগুলোর ছাত্রসংখ্যার তুলনায় অনেক বেশি। ওরা যদি উপযুক্ত শিক্ষা পেত, ওদের সমস্যাগুলো যদি সবার দৃষ্টি আকর্ষণ করতে পারত, তাহলে ওদের মধ্য থেকেও আমরা হয়ত আরও হাজার নতুন মেধার সন্ধান পেতে পারতাম।
রাফি কামাল


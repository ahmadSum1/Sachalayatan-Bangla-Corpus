পুঁজি পাচারঃ মাধ্যম সামাজিক যোগাযোগের নেটওয়ার্ক ফেসবুক



কিছু দিন আগে টেলিভিশনে একটি অনুষ্ঠান দেখার সময় একটি মুঠোফোন কোম্পানীর বিজ্ঞাপন চোখে পড়ে। বিজ্ঞাপনটি ছিল এইরকম----একটি ছেলে চোখ কচলাতে কচলাতে ঘুম থেকে উঠলো, দাঁত ব্রাশ করল তারপর কম্পিউটারের সামনে বসলো। বসে ফেসবুক ওপেন করে নোটিফিকেশন দেখলো, মন্তব্য করলো এরপর বন্ধুদের সাথে chat করা শুরু করলো। একটু পর তার মুঠোফোনে রিং বেজে উঠলো এটা মনে করিয়ে দেওয়ার জন্য যে তার ক্লাসের সময় হয়ে গেছে। এটা দেখে সে যারপরনাই বিরক্ত হলো এবং অনেক কষ্টে কম্পিউটার বন্ধ করে মুখ কালো করে ক্লাসের উদ্দেশ্যে রওনা হলো। এমন সময় একটি দৈববাণী তার কানে ভেসে এলো ---“ফেসবুক নোটিফিকেশন এখন তোমার মোবাইলে।“ মোবাইলে এই সুবিধা পেয়ে সে প্রচন্ড খুশি হয়ে হাসিমুখে ক্লাসের উদ্দেশে এগিয়ে গেলো।এতক্ষণ যে মুখ বিষন্নতায় ভারাক্রান্ত ছিলো তা যেন একমূহূর্তে উধাও।
ফেসবুকের এমন অপব্যবহার দেখে আমি নিজেই বিষন্ন হয়ে পড়ি এবং টেলিভিশনের অনুষ্ঠান দেখার আগ্রহ হারিয়ে এসে চিন্তায় ডুবে যাই।আমি আধুনিক, প্রযুক্তিবাদী। মার্ক জ়াকারবার্গের প্রতি মনে মনে খুব কৃ্তজ্ঞতা প্রকাশ করি এইজন্যে যে তিনি আমাদের ফেসবুক উপহার দিয়েছেন। সামাজিক যোগাযোগের মাধ্যম হিসেবে এটি অত্যন্ত জনপ্রিয়। যোগাযোগের যে কয়টি মাধ্যম আছে তার মধ্যে ফেসবুককেই আমার সবচেয়ে সহজলভ্য ও উন্নত মনে হয় যার মাধ্যমে সংযুক্ত থাকা যায় সবার সাথে।
এখন অনেকেই ভাবছেন বিশেষ করে তারা যারা আমার লেখাটি পড়ছেন যে কিভাবে এটা পুঁজিপাচার করছে? পুঁজি দুটো প্রক্রিয়ায় পাচার হচ্ছে।
প্রথমত, যে সময়, মেধা এবং মনোযোগ ঐ ছেলেটির ঐ সময়ে ক্লাসের পড়ায় দেওয়া উচিত ছিলো তা সে ফেসবুকে বন্ধুদের সাথে অবহেলায় নষ্ট করছে।এভাবে আমরা আমাদের তরুণ প্রজন্মের মেধার অপমৃত্যু ঘটাচ্ছি।যেটা কাজে লাগিয়ে হয়ত সৃষ্টিশীল কোন কাজ করা যেত। আমাদের মনে এই প্রশ্ন একবারও জাগে না যে জিনিসটির পেছনে আমারা আমাদের মুল্যবান সময় নষ্ট করছি তা আমরা কেন তৈরি করতে পারিনি, কেন আমরা একজন মার্ক জাকারবার্গ তৈরি করতে পারিনি?
শুধু তাই নয় এটি এখন বিভিন্ন সামাজিক অপরাধমূলক কর্মকান্ডের কারখানা হয়ে দাঁড়িয়েছে। কিছুদিন আগে একটি জনপ্রিয় ব্লগে একজন ব্লগার সবার প্রতি অনুরোধ জানিয়েছেন ফেসবুক ব্যবহারকারীরা যাতে সাবধানে তাদের ছবি আপলোড করেন।এখানে যেসব ছবি আপলোড করা হয় সেগুলো নিয়ে একটি মহল রীতিমত বাণিজ্যে লিপ্ত হয়েছে এবং দেশের তরুণ প্রজন্মের পকেট কাটছে। এই বিষয়ে তিনি নিজের অভিজ্ঞতার বর্ণনা দেন।(আমি ভুলে গিয়েছি লেখাটি কোন ব্লগে পড়েছি। তাই লিংকটি দিতে পারিনি বলে ক্ষমা চেয়ে নিচ্ছি)।
দ্বিতীয়ত, এই নোটিফিকেশন সুবিধা পেতে যে অর্থ তাকে দিতে হবে এবং প্রাপ্ত অর্থ হতে মুঠোফোন কোম্পানী গুলো যে মুনাফা লাভ করবে তার প্রায় ৮০-৯০ শতাংশ বিদেশে পাচার হয়ে যাবে। বহুজাতিক কর্পোরেশনগুলোর পুঁজি পাচারের জনপ্রিয় মাধ্যম হলো Transfer Pricing. Transfer Pricing কি সেটা সম্পর্কে একটু ধারণা দেওয়া প্রয়োজন। বাংলাদেশে কার্যক্রম চালাচ্ছে এমন সব বহুজাতিক কর্পোরেশন তাদের উৎপাদিত পণ্যের প্রায় বেশিরভাগ কাঁচামাল, যন্ত্রপাতি ইত্যাদি মধ্যবর্তী অন্য কোনো উন্নত দেশ হতে আমদানী করে। এই বৈধ আমদানী প্রক্রিয়ায় তারা ওভার ইনভয়েসিং করে যাতে সরকার কে মুনাফা কম দেখানো যায়।মুঠোফোন কোম্পানীর জন্য Transfer Pricing করা আরো সহজ। কারন তাদের নেটওয়ার্ক সম্প্রসারণ সহ অনান্য সকল কাজে ব্যবহৃত যন্ত্রপাতি বিদেশ থেকেই আমদানী করতে হয় ।
Transfer Pricing এর মাধ্যমে পুঁজি পাচার করলে একসাথে দুটো সুবিধা পাওয়া যায়। একটি হলো এদেশের সরকার কর্তৃক মুনাফার উপর আরোপিত কর ফাঁকি দেওয়া। অন্যটি হল তাদের কেন্দ্রীয় নিয়ন্ত্রন কর্তৃপক্ষকে খুশি রাখা।এমনিতেই এইসব বহুজাতিক মুঠোফোন কোম্পানীগুলো উচ্চ মজুরি প্রদানের মাধ্যমে মেধা ক্রয় করেএকটি এলিট শ্রেণী তৈরি করছে যা আয় বৈষম্য বাড়ানোর মধ্য দিয়ে বাংলাদেশের মধ্যেই সৃষ্টি করেছে অন্য আরেক বাংলাদেশ। এটি মেধা পাচারের সহজ প্রক্রিয়া। দুঃখের বিষয় হলো আমাদের দেশেরই কোন মেধাবীর মাথা থেকেই হয়তো এই সুবিধা প্রদানের বিষয়টি এসেছে। এর ফলে কোম্পানীর মুনাফা বাড়বে, তার বেতন বাড়বে। দেশের কথা, তরুণ প্রজন্মের কথা তার চিন্তা করার দরকার কি? এই প্রসঙ্গে একটি জনপ্রিয় পত্রিকার বিজ্ঞাপনের সংলাপ মনে পড়ে গেল-"দেশ আমাকে খাওয়ায় না পড়ায়, দেশের কথা ভাবার বহু লোক আছে।"
এখন প্রশ্ন হলো এই অনৈতিক কর্মকান্ডের জন্য আমরা কাকে দোষ দিব?ফেসবুকের এহেন অপব্যবহারের জন্য এর উদ্ভাবক মার্ক জাকারবার্গকে দোষ দেওয়া চলে না। বস্তুত দোষ হল আমাদের নেতৃ্ত্বের মেধাজনিত অপুষ্টির যারা ক্ষুদ্র ব্যবসায়ী স্বার্থ চরিতার্থ করা ও মুনাফাবাজির উদ্দেশ্যে তাদের নৈতিকতা বোধ কে বিসর্জন দিয়ে এইসব বিজ্ঞাপন প্রচার এবং মুঠোফোনে এই ধরণের সুবিধা প্রদানের অনুমতি দিয়ে আসছে।আমাদের নীতি-নির্ধারক মহলের কর্তাব্যক্তিরা এক বারও কি ভেবেছেন বিজ্ঞাপনে যে ছেলেটি কে দেখানো হয়েছে তা তাদেরই কারো ছেলের প্রতীক যে তার পড়াশোনার সময়টুকু অবহেলায় নষ্ট করছে কিংবা ফেসবুকের মাধ্যমে জড়িয়ে পড়ছে কোন অপরাধমুলক কর্মকান্ডে। ।আর কতকাল আমরা চোখ বন্ধ করে এইসব অপকর্ম সহ্য করব? আমাদের কি এখনো জেগে উঠার, প্রতিবাদ করার সময় আসেনি?


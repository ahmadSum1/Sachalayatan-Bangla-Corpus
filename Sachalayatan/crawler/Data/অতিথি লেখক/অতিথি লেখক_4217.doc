কতিপয় মা ও বিপন্ন দেবশিশুরা



.
- অপর্ণা সান্যাল -
আমার সকালবেলাটা কাটে কিছু  দেবশিশুর সাথে এক স্কুলে। এখনো  এই অসম্ভব জটিল পৃথিবীর কুটিল চক্রান্তগুলো ওরা শিখে নিতে পারেনি। ওদের অপরাধগুলোও এত বেশি সরল যে মনে হয়, পৃথিবীটা যদি শুধু ওদেরই হাতে থাকত, তাহলে হয়তো  বেঁচে থাকাটা অনেক সুন্দর হতো। ... 
শিশুদের বয়স চার কি পাঁচ। কিন্তু এরচেয়েও ছোট যারা, তাদের কি বলবো, সাক্ষাৎ দেবদূত, তাই না? 
এরকমই এক দেবদূতের বয়স সাড়ে তিন মাস। আমার সহকর্মির শিশু, গোলগাল হাত পা, আদুরে জ্বলজ্বলে চোখ। আর মাড়ি বের করে তার ভূবন ভোলানো হাসিতে সবাই কুপোকাত! 
চার মাসের  মাতৃত্বকালীন ছুটি কাটিয়ে ওর মা গত ১ নভেম্বর কাজে যোগ দিয়েছে। অনেকদিন পর তাকে নির্ধারিত ডেস্কে দেখে আমি খুশী হই। জিজ্ঞেস করি, কেমন আছে আপনার বাবু ?
সহকর্মির চোখ ভিজে আসে। এতটুকু ছোট্ট মানুষটাকে সে বাসায় রেখে এসেছে একা, একদম একা!... 
নানান দুশ্চিন্তা এসে ভর করে একসঙ্গে। যদি খিদেয় কাঁদতে কাঁদতে বাবুর শ্বাস আটকে যায়; কিংবা ভিজে কাপড়ে  শুয়ে থেকে ওর ঠাণ্ডা লাগে। অথবা ধরা যাক হঠাৎ বাড়িতে আগুন লেগে গেলো।... আমি আর ভাবতে পারি না।
কয়েক বছর আগে প্রথম আলোর নকশায় সুমনা শারমীনের একটা লেখা পড়েছিলাম কর্মজীবী মা'দের নিয়ে। কতোটা অনিশ্চয়তা নিয়ে তারা কাজ করেন, তা শুধু তারাই জানেন। এইসব দুঃখ - কষ্ট তাদের একার।
আমার মা’ও কর্মজীবী ছিলেন। কিন্তু আমার ভাইবোনদের ওই রকম একা একা বড় হতে হয়নি। আমাদের মাথার ওপর যৌথ পরিবারের প্রগাঢ় ছায়া ছিলো। আর এখন তো দেখতে পাই, নগর জীবনে যৌথ পরিবারগুলো কি দ্রুত ভাঙছে!
এই সব অসহায় মা’দের জন্য কী কর্মস্থলে থাকতে পারেনা একটি করে ডে কেয়ার সেন্টার?  এ জন্য কী খুব বেশী খরচ করতে হবে প্রতিষ্ঠানগুলোকে?  মেয়েদের একনিষ্ঠতা তো নিয়ে সব প্রতিষ্ঠানই মোটামুটি সন্তুষ্ট, তাই না!
অবশ্য বাসার কাজের মেয়ে এই সমস্যার একটা চটজলদী সমাধান। তারপরও সেখানে শিশুর নিরাপত্তা, চিত্ত বিকাশ, যথাযথ পরিচর্যা - ইত্যাদি বিষয়  থেকে যায়। 
আমি গার্মেন্টেসের মা'দের কথা ভাবি। যারা উদয় - অস্ত হাড়ভাঙা খাটুনি দেন, তারা দুধের শিশুটিকে বস্তির অস্বাস্থ্যকর পরিবেশে রেখে এসে না জানি কোন অনিশ্চয়তায় থাকেন সর্বক্ষণ! 
আসলে এই নগর জীবন দেখতে পায় না,  মেয়েরা সামনে এগুতে গিয়ে কতোটা রক্তাত হন; কতটা বিপন্নতায় তারা বাস করেন।... 
এই সব জানতে হলে বোধহয় সেই যন্ত্রনার ভাগ বুঝে নিতে হয়! 
 

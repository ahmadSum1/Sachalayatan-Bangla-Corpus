রাত-বোকা



( খেকশিয়াল )
তখনো কাটেনি ভোর, আড়মোরা ভেঙ্গে উঠেনি অন্ধকার
লাল লাল সূর্যটা তখনো খাচ্ছিলো ভ্যাবাচ্যাকা
সারি সারি কন্ক্রিট এর ফাঁকে
শহুরে আঁধার গোধুলি বুঝে না,
বাড়ীমুখো দুপেয়েগুলি একগাদা ধুলো আর ধোঁয়া উড়িয়ে
রাত নামিয়ে আনে টেনে-হিছড়ে ; আরো একটি বার
স্বার্থপর ভয়গুলি যখন ঘিরে ধরে
দুপেয়েরা ব্যাস্ত হয়ে উঠে কৃত্রিমতায়,
দৈর্ঘ্য-প্রস্থ-উচ্চতার সময়হীন মাত্রাভেদে ।
এক-এ চন্দ্র দুই-এ পক্ষ-এর
থোর-বড়ি-খাড়া জীবনবৃত্তান্তে
জুলজুল চোখে কবি হয়ে উঠে আলোসংবেদনশীল সব জন্মান্ধরা
আর যখন কোনো বোকা শহরের বোকা বোকা ট্রামলাইনে
কাটা পড়ে কোনো অতৃপ্ত উদাসীন
তোমরা হেসে উঠো অশ্লীল হায়েনার মত ;
মাতৃগর্ভের কোমল আঁধারের নস্টালজিয়ায়
সব ভুলে ঘুমাও বেহায়ার দল
আরেকটা ভোর পোড়াবে বলে ।


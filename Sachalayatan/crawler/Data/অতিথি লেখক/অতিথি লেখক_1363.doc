‘অ্যাফেয়ার’ আনফেয়ার




কিছুদিন আগে এক বিদেশি বন্ধুকে আমাদের দেশের বিয়ে নিয়ে বয়ান দিচ্ছিলাম, ‘আমাদের দেশে বিয়ে হয় দুরকম, অ্যাফেয়ার ম্যারেজ আর এরেঞ্জড ম্যারেজ'।সে বলল 'দাড়াও দাড়াও, এরেঞ্জড ম্যারেজ এর কথা শুনেছি, ইন্ডিয়া’তেও বলে এরকম হয়, কিন্তু অ্যাফেয়ার ম্যারেজ কি জিনিস?' বললাম, ওই যে যেটা তোমরা কর।সে বলল, আমরা মোটেও অ্যাফেয়ার করে বিয়ে করিনা!
-তো কি কর? 
–গার্লফ্রেন্ডকে বিয়ে করি।
-ওই তো একই কথা…
আরেকটু কথা চালাচালির পর বুঝলাম যে মোটেও এক কথা না! ‘অ্যাফেয়ার’ এর আসল মানে যে ‘পরকিয়া’ বা অন্তত নিন্দাবাচক অর্থে প্রেম, তা আমি জানতাম না!! 
মিনমিন করে বললাম যে আমাদের দেশে তো আমরা অ্যাফেয়ার বলতে ‘লাভ’ই বুঝাই। সে ভুরু কুঁচকে একটু হেসে বলল, হুমম…ইন্টারেস্টিং…
আমি যা বোঝার বুঝলাম, কারণ এতদিন এদের সাথে কাজ করে এটা বুঝি যে প্রায়ই এরা ইন্টারেস্টিং বলতে বোঝায় স্ট্রেঞ্জ কিংবা উইয়ারড।
ভেবে দেখলাম আমাদের অ্যাফেয়ার শব্দটার এরকম ব্যবহার এর কারণ কি হতে পারে? এই ধারণাই বা আমরা পেলাম কোত্থেকে? এক্ হতে পারে বাংলা সাহিত্যলেখকরা অনেক আগে প্রথম যখন বাংলা লেখায় দু’একটা ইংরেজির ব্যবহার শুরু করেন তখন হয়ত পরকিয়া প্রসঙ্গেই অ্যাফেয়ার লিখেছেন, কিন্তু কালক্রমে পাঠক ধরে নিল যেকোনো প্রেম বোঝাতেই অ্যাফেয়ার বলা চলে। অথবা ‘প্রেম’ বিষয়টা আমাদের সমাজে বরাবরই নিন্দার, অজ্ঞাতেই সেটার একটা প্রভাব পড়ে থাকবে। তাছাড়া অনেকের কাছে হয়ত ‘প্রেম’ বলাটা খ্যাত, ‘প্রেমিকা’ তো কস্মিনকালেও কাউকে বলতে শুনিনি, আবার ‘গার্লফ্রেন্ড’ অনেকের কাছে বেশি মডার্ন, তাই মাঝখান থেকে ‘অ্যাফেয়ার’ চালু হয়ে গেছে।তবু ভাল যে ‘রিলেশনশিপ’ কথাটা ইদানিংকালের বিকল্প, বিশেষ করে ফেসবুকের কল্যাণে।
আমরা আমাদের মত করে ‘অ্যাফেয়ার’ এর মানে করে নিয়েছি, যে কারণেই হোক, তাতে যে ভালবাসার মানহানি হচ্ছে তা না, তবে বাংলায় না বলে ইংরেজি যখন বলবই, অন্তত ঠিকটা বলি।
-চয়নকার


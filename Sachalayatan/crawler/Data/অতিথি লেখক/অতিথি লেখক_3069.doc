লেটার ফ্রম এ ডটার/  *তিথীডোর



বাবা,                       তোমাকে নিয়ে লিখবো প্রায়ই ভাবি... কলমে কিংবা কিবোর্ডে, ভেবে পাইনা কি করে শব্দগুলো সাজিয়ে নেওয়া যায়!          জানি, "অন্ধকারে সিগারেট"  অথবা "আব্বুকে মনে পড়ে"-- অমন মায়াজাগানিয়া পোস্ট লেখা আমার সাধ্যের বাইরে, কিন্তু হিজিবিজি হলেও কিছু লিখতে ভীষণ মন চাইছে যে....     মেয়েরা নাকি বাপঘেঁষা হয়, আমিও হয়তো হতাম--       সবাই তো বলে আমাদের মুখের আদল এক, স্বভাবেও হয়েছি অনেকখানি একই... তবু পুরোপুরি তোমার মেয়ে হয়ে উঠিনি কেন বাবা? "আয় খুকু আয়.." ;   এমন মনভেজা মুহুর্ত কেন কড়ে আঙ্গুলে গোনা??                মনে আছে; ছোট্টটি খাকতে একদিন চাচ্চুর নুতন আপিসে নিয়ে গিয়েছিলে... এয়ারপোর্টের হাজারো মানুষের ভীড়ে শক্ত করে আমি তোমার ডানহাতটা আঁকড়ে ধরে ছিলাম হারিয়ে যাবার ভয়ে,            ট্যুর থেকে ফেরার পথে ভীষণ কিউট একটা গোলাপী টিউনিক এনেছিলে... ওই জামাটা পরনে একটা ছবি এ্যলবামেও এখনো আছে বোধহয়| এরপর আস্তে আস্তে আমাদের দূরে সরে যাওয়া শুরু... জানি, আমি রাতুলের মত অমন লক্ষীসোনা ছিলাম না,  ছিলাম জেদী..   দারুণ একগুঁয়ে, কোন শাসন মানতে চাইতাম না,  পছন্দ নাহলে খুব ভালো টিউটরের কাছেও যেতে চাইতাম না আর তোমার আর মায়ের কাছ থেকে চাইতাম অনেক অনেক বেশী মনোযোগ!    অফিস থেকে ফিরে তোমরা টায়ার্ড থাকতে, প্রশ্ন করতে না আমার সারাদিনটা কি করে কেটেছে..  বরং ড্রয়িং খাতায় আঁকিবুকি কাটতে দেখলেই তুমি রেগে যেতে!  তোমার পৃথিবী জুড়ে তখন কেবল রাতুল আর রাতুল!!  টেস্টে কম মার্কস পাওয়ায় আমাকে ঠাস করে চড় কষালে অথচ ওকে কিচ্ছুটি বললে না... ওই রাত থেকে বাপসোহাগী মেয়েটা নিজেকে গুটিয়ে নিলো,   দিনরাত পড়তাম... গভীররাতে,   মা টেবিলের ওপর আলতো করে হরলিক্সের মগটা রাখলে চমকে উঠতাম...নাহ, তুমি কখনো এসে কপাল ছুঁয়ে বলোনি-- অনেকরাত হয়েছে মামনি, শুয়ে পড়!             অনেকটা তোমার ওপর জেদ থেকেই আমার দেশের বাইরে আসা.. এতো পড়া আর কাজের চাপ,  দম নেয়ার ফুসরত পাই না! শুধু রাতবিরেতে একা ঘরে হাহাকার করে উঠি...   গত কমাসে তুমি একবারও ফোন করে আমার খোঁজ নাওনি!!         বাবাগো,                        আমি অবাধ্য ছিলাম... কিন্তু ছিলাম তোমারই মেয়ে|  অমন শাসনের স্বরে দূরে ঠেলে না দিয়ে যদি এট্টুশখানি আদর দিয়ে কাছে রাখতে তবে, আজ...এভাবে তোমায় লিখতে হতো না!           আমার মেয়েকে যেন কক্ষনো এমন চিঠি লিখতে না হয়..... ভালবাসা নিও---           তোমার হারিয়ে যাওয়া মামনি, "রিদিতা"


শেষ তিনশ সেকেন্ড



অদৃশ্য একটা এলার্ম,
তোমার আমার মধ্যে বাজে,
সময়টাকে আকড়ে ধরি,
নিরর্থ সব প্রশ্ন মাঝে|
আর মাত্র পাঁচটা মিনিট?
একটুখানি বসতে পারো..
জানি,সময় নেইতো বাকি,
ঘড়িতে দেখছি বাজছে বারো|
আজ বিকেলে উড়াল দেবে,
যেখানে সময় উল্টো চলে
বৃষ্টি নয়,যেখানে বরফেরা,
অন্য ভাষায় কথা বলে..
জানি,বেশিনা,দুইটা বছর
দেখতে দেখতে কেটেই যাবে,
তারহীন সব যোগাযোগে,
আমাকেও রোজ দেখতে পাবে|
টিস্যু পেপার ?না লাগবেনা,
ভাবছ কেন,কাঁদবো বসে?
পুরনো দিনের গল্প নাকি?
মন খারাপে পড়ব ধ্বসে?
আমরা দুজন শক্ত খুবই
আর পাঁচটা মিনিট পরে
হেসে হেসেই উঠবো দেখো-
হাসিটাই রেখো মনে করে|
সময়টা শেষ হয়েই গেছে?
উঠবে এখন?আচ্ছা চলো..
পৌছে গিয়েই জানিও কিন্তু,
প্রমিজ করো,থাকবে ভালো|
মুচকি হাসি,হাত নাড়ানো,
উড়োজাহাজ যাচ্ছে উড়ে,
এখন কাঁদতে নেই তো মানা
তুমি এখন অনেক দূরে|


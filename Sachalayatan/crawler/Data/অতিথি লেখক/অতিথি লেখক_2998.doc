"আমার জানা নেই, আপনাদের আছে?"



একটা বিষয় নিয়ে লিখবো বলে অনেক দিন ধরে ভাবছিলাম। কীভাবে শুরু করবো ভেবে পাচ্ছিলাম না। গতকাল রাতের ঘটনাটা আমার লেখার উৎস হিসেবে কাজ করল। অফিসে এসে জরুরী কাজ গুলো শেষ করে কীবোর্ডে হাত দেবার সময় বের করলাম। আমি আবার লেখার সময় অনেক বানান ভুল করি, তাই এই অনিচ্ছাকৃত বা বলতে পারেন অজ্ঞতা জনিত ভুলের জন্য  আগে থেকেই ক্ষমা চেয়ে নিচ্ছি । 
আমরা পাঁচ কলিগ একটা রেস্টুরেন্ট থেকে ডিনার শেষ করে বের হয়েছি, একটা ১০/১২ বছরের ছেলে কাছে এলো। জীর্ণ শীর্ণ শরীর, মাথায় টুপি, গায়ে পাঞ্জাবী  সাথে পাতলা একটা চাদর জরানো। শীতে ঠক্ঠক করে কাঁপছে, হাতে একটা মানি রশিদ। আমাদের কাছে এসে যেটা বলল, তা হলো -"স্যার আমি একটা হাফেজিয়া মাদ্রাসায় পড়ি, এতিমখানায় থাকি, আমাদের এতিম খানার জন্য কিছু সাহায্য দিবেন।" রাত তখন দশটা, শৈত্য প্রবাহ, হালকা বৃষ্টির ফোঁটাও আছে। আমরা যেখানে দ্রুত বাসায় ফেরার জন্য ব্যতিব্যস্ত সেখানে ছেলেটা রশিদ হাতে এতিমখানার জন্য চাঁদা সংগ্রহ করছে, এটা কতটা যুক্তিযুক্ত বা বাস্তব সম্মত?এবং কতটা মানবিক আমার জানা নেই। 
আমার জানা মতে প্রত্যেকটা হাফেজিয়া মাদ্রাসা ও তার এতিমখানার জন্য একটা পরিচালনা পরিষদ থাকে। যাদের প্রধান কাজ হলো প্রতিষ্ঠানটির জন্য অর্থ সংগ্রহ করা। তারপরও আমরা প্রতিনিয়তই দেখি এই ছেলেটির মত শতশত কোমল মতি শিশু রাস্তায়, পার্কে, বাসে, লঞ্চ ঘাটে, বিশ্ববিদ্যালের ক্যাম্পাসে, কলেজ গেটে, হাটে- বাজারে চাঁদা সংগ্রহের রশিদ হাতে ঘুরে বেড়ায়। মানুষের কাছে সাহায্য চেয়ে হাত বাড়ায়। 
আমার জানা মতে (জানার ভুল থাকলে সংশোধন করে দিবেন) প্রত্যেকটা মাদ্রাসায় লেখাপড়ার জন্য একটা সময় (সিডিউল) মেনে চলা হয়। কখন ঘুম থেকে উঠবে, কখন দুপুরের খাবার হবে, কখন ঘুমাবে, মানে একটা কঠিন রুটিন মেনে চলতে হয়। রাতে তাড়াতাড়ি ঘুমাতে যেতে হয়। অথচ রাত দশটায় একটা কোমল মতি শিশু শীতের রাতে প্রতিষ্ঠানের জন্য চাঁদা (কতটা সত্যি জানি না) চেয়ে বেড়াচ্ছে, এটা কতটা যুক্তিযুক্ত। বাংলাদেশে মাদ্রাসা ও এতিমখানা ছাড়া আর কোন প্রতিষ্ঠানের জন্য এইভাবে চাঁদা চাওয়ার নজির নেই (যদিও অন্যভাবে তহবিল সংগ্রহ করে)। তাহলে শিক্ষা অর্জনের এই মাধ্যমটিতে কেন ছাত্রদের চাঁদার রশিদ হাতে মানুষের কাছে ছুটতে হয়?  
এখন আমার কথা হলো যদি এই সব প্রতিষ্ঠানের শিক্ষার্থীদের অর্থের জন্য রাস্তায় মানুষের কাছে অনুদান (চাঁদা) চাইতে হয় তাহলে পরিচালনা পরিষদ কী করে? দেশের সরকার কী করে? সরকার কী এই বিষয়টা ওকিবহাল নয়? নাকি এই অর্থ দেশের জঙ্গী সংগঠন গুলো তাদের অনৈতিক কাজে ব্যবহার করে? মানুষের চোখকে ফাঁকি দিয়ে ধর্মীয় শিক্ষার নামে জঙ্গী সংগঠন চালানোর তহবিল হিসেবে সংগ্রহ করে? 
যে সব গরীব ছেলে গুলো ইসলামিক শিক্ষা গ্রহণের জন্য এই সব প্রতিষ্ঠানে ভর্তি হয়, তারা কখন লেখাপড়া করে? তাদের কে যদি অর্থ সংগ্রহের জন্য রাস্তায় নামতে হয় তাহলে এতিমখানার কী দরকার? পরিচালনা পরিষদের কী প্রয়োজন?আসলে  চাঁদা সংগ্রহের নামে প্রকারন্তে তাদেরকে  কী ছোট বেলা থেকেই ভিক্ষাবৃত্তি শিখানো হচ্ছে না? এই সব প্রশ্নের উত্তর আমার জানা নেই, আপনাদের জানা থাকলে শেয়ার করবেন কি? 
মুসলমান হিসেবে ইসলামিক শিক্ষা গ্রহণ করা বাধ্যতামূলক না হলেও প্রয়োজন। আমি যদি আস্তিক হই, আল্লাহতে যদি আমার বিশ্বাস থাকে তাহলে নামাজ পড়ার জন্য, কোরআন পড়ার জন্য ইসলামিক শিক্ষা, আরবী শিক্ষা জানা থাকা ভালো। কিন্তু যারা এই শিক্ষা প্রদান করছেন তাঁরা কেন এই কোমল মতি শিশুদের হাতে চাঁদার রশিদ তুলে দিচ্ছেন? কেন প্রকৃত শিক্ষা না দিয়ে ভিক্ষাবৃত্তি শিখাচ্ছেন? বাংলাদেশ সরকারের কী কোন বিভাগ নেই এই বিষয়টা তদারকি করার? আমাদের কী এই বিষয়ে কোন কিছু করার নেই। 
আমরা অনেকে আছি ধর্মের কথা বিবেচনা করে, নেকী হবে  ভেবে  নীরবে পকেট থেকে টাকা বের করে দেই। আসলে কী এটা ঠিক? আল্লাহর পথে সাহায্য করার জন্য অনেক পদ্ধতি আছে, পথ আছে, আমরা কী সেই পথে সাহায্য করতে পারি না। আমার এই অজানা প্রশ্ন গুলোর উত্তর জানা নেই, আপনাদের আছে কি? 
কামরুজ্জামান স্বাধীন।
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%73%61%61%64%68%65%65%6e%40%79%61%68%6f%6f%2e%63%6f%6d%22%3e%73%61%61%64%68%65%65%6e%40%79%61%68%6f%6f%2e%63%6f%6d%3c%2f%61%3e%27%29%3b')) 


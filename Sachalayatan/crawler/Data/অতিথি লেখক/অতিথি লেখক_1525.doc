প্রোগ্রামারের ডায়েরীঃ যাযাবর আকাশ




ঠিক দুপুর দুটো সতেরো মিনিটে অফিস জুতোর ভেতরে পায়ের আঙ্গুল গুলো আচমকা নেচে উঠলো। মাথা ঘুরিয়ে চারপাশ পরীক্ষা করতে করতে আবার কন্ট্রোল+এফ৫ চেপে কম্পাইল করতে দিলাম। বড় বস দেখি খুব মন দিয়ে অবিশ্বাস্য গতিতে একটার পর একটা কলা খেয়ে যাচ্ছে। ছোটবস খুবই আন্তরিকতার সাথে আরেক টিমমেট কে রিটেইল বিজনেস লজিক বুঝাচ্ছে। পৃথিবীতে একমাত্র সফটওয়ার ইঞ্জিনিয়ারদেরই মনে হয় আদার বেপারী হয়েও জাহাজের খবর রাখতে হয়। ওয়ালমার্ট তাদের গুদামে জিনিস বস্তায় করে রাখে না কোলে করে রাখে সেইটা না জানলে নাকি ঠিক মত কোডিং করা সম্ভব না। তিমি সাইজের এই ভিসুয়াল স্টুডিও প্রজেক্ট (কোম্পানির ওয়েবসাইটে লেখে বিজনেস ইন্টেলিজেন্ট সিস্টেম)কম্পাইল হতেও কমসে কম পাঁচ সেকেন্ড লাগে। সেই অবসরে আমি গলায় মিউট চেপে গান গাইতে গাইতে আঙ্গুল নেচে ওঠার রহস্য ভাবতে থাকি। ঝকঝকে আকাশের কারনে নাকি? এ এক আজব জিনিস। পৃথিবীর যেইখানেই যাও আকাশের রঙ এক। আকাশের রাজকীয় নীলের পাশে রামপুরার আধাখেচরা রঙ করা বাড়ি আর টরোন্টোর চকচকে স্কাইক্রেপার সমান বর্নহীন লাগে। নাহ, রঙ দেখার সময় নাই। আজ নতুন ভার্সন রিলিজের দিন। নিঃশব্দে শীস দিতে দিতে কোডিং এ ফিরে যাই আবার। ছোটবসের কন্ঠও মিলিয়ে যায় একসময়। শুধু খটাখট টাইপিং এর আওয়াজ দ্রুত থেকে দ্রুততর হয়।
আরো অনেক অনেক ক্ষণ পরে টাইপিং এর শব্দ বন্ধ হয়। অফিস জুতো পা্ল্টে তুষার জুতো পরি। একে একে ওভারকোট, মাফলার, আর গ্লাভস। এরপর খাবারের ব্যাগ, পার্স হাতে নিয়ে সবাইকে গুড নাইট আর হ্যাভ আ নাইস উইকএন্ড বলতে বলতে অফিস থেকে বের হই।
বাস থেকে নেমে বাসা চার মিনিটের হাঁটা পথ। চালক কে অনেক শুভরাত্রি আর সপ্তাহান্তের শুভেচ্ছা জানিয়ে নেমে পরি। সরু অফিসজুতোর ভিতরে যে আঙ্গুলগুলো অকারনে নেচে যাচ্ছিল, তুষার জূতোয় বড় পরিসরে সেগুলো আর নড়ছেই না। পা টিপে টিপে হাঁটা ধরি। আঙ্গুল গুলো আরো অসার হয়ে যাচ্ছে। যেন জুতো চুঁইয়ে বরফগলা পানি ঢুকছে। আকশের দেখতে দেখতে হাঁটবো নাকি? এইদেশে শীতের রাতের আকাশ পুরো অন্ধকার হয় না; ফ্যাকাশে সাদা হয়ে থাকে। আজ অবশ্য কেমন যেন কালচে নীল বেনারসীর মত লাগছে। তারা গুলো রূপোর চুমকি হয়ে জ্বলছে। তবু কেন রিকশার হুড খুলে বখাটেদের ছুঁড়ে দেওয়া মন্তব্য উপেক্ষা করে তাকিয়ে থাকা আকাশের মত না?
কতদিন থাকলে একে নিজের শহর মনে হবে? এই শহরের আমি কেউ না, কিছু না। যেই শহরের আমি ছিলাম, আমার ছিল যে শহর তাকে আমি স্বেচ্ছায় ছেড়ে এসেছি বছর তিনেক আগে। সেই গতিময় শহর আমাকে ছাড়িয়ে চলে গেছে বহুদুর এ কয়দিনে। আমার কোন শহর নাই আর। আমি শুধু আটকে আছি শূন্যতায়। ব্যাগের মধ্যে ঘরের চাবি খুঁজতে খুঁজতে অসহ্য লাগে সব কিছু। দুই লক্ষ বছর আগে প্রথম যে মানুষ টা আফ্রিকার বাইরে পা রাখছিলো তাকে কি নিয়ত এই যন্ত্রনা সহ্য করতে হচ্ছিল? দু হাজার বছর পর যে মানুষ আরেক ছায়াপথে যাবে, তাকেও? মানুষের ইতিহাসে সব যাযাবরদের যন্ত্রনা যেন আমার উপর চেপে বসে…
অবশেষে চাবিটা পাওয়া গেল। হাতলে মোচড় দিয়ে দরজাটা খুলতে খুলতে সিদ্ধান্ত নিয়ে ফেলিঃ দাঁত চেপে আজ রাতটা কাটিয়ে দেবো। কাল তো সূর্য উঠবেই।

রিক্তা
-------------


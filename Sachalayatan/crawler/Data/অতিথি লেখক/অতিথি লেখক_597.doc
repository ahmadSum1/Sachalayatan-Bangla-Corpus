আবার নির্যাতনের শিকার চিকিৎসক, এই সংস্কৃতির শেষ কোথায়? 




দেখুন যে এপ্রন পড়ে আমরা রোগী বাঁচানোর শপথ নেই তা আজ জানোয়ারদের হামলায় রক্তাক্ত।
১। বাংলাদেশ ডায়াবেটিক এন্ডোক্রাইন ও মেটাবলিক ডিজঅর্ডার গবেষণা ও পুনর্বাসন সংস্থা (Bangladesh Institute of Research and Rehabilitation in Diabetes, Endocrine and Metabolic Disorders) বা বারডেম। ঢাকার প্রাণকেন্দ্র শাহবাগে অবস্থিত একটি বিশেষায়িত হাসপাতাল।  
রোগী ছিল অ্যাড্রেনাল ক্রাইসিস এর। এখানে অনেকেই আছেন যারা বিষয়টা বুঝবেন না তাদের উদ্দেশ্যে বলছি, অ্যাড্রেনাল গ্ল্যান্ড দুই কিডনির ওপরে অবস্থিত দুটি অংশ নিয়ে গঠিত, যার প্রতিটির কাজ ভিন্ন। বাইরের অংশ কর্টেক্স এবং ভেতরের অংশ মেডুলা। হরমোন তৈরি এই গ্রন্থির কাজ। কিডনির উপর থাকে বল একে সুপ্রারেনাল গ্ল্যান্ড বলে। 
কর্টেক্স তিন প্রকার হরমোন বা অন্তরস তৈরি করে: কর্টিসল (গ্লুকোকর্টিকয়েড), এলডোস্টেরন (মিনারালো কর্টিকয়েড), ডাইহাইড্রোএপিএনড্রোস্টেরন। 
মেডুলা তিন প্রকার হরমোন তৈরি করে।  এপিনেফ্রিন (অ্যাড্রেনালিন), নরএপিনেফ্রিন (নরড্রেনালিন), ডোপামিন।
অ্যাড্রেনাল ক্রাইসিস হল কর্টিসল যদি অপর্যাপ্তভাবে ক্ষরিত হয় তখন যে ভয়ংকর উপসর্গ দেখা দেয় তাকে বলে। একিউট অ্যাড্রেনাল ক্রাইসিস একটি মেডিকেল ইমারজেন্সি।
এই পহেলা বৈশাখের  আগের  দিন অর্থাৎ ১৩ এপ্রিল এই রোগে আক্রান্ত সিরাজুল ইসলাম নামক জনৈক রোগী ১৩২ নং ওয়ার্ডের ১৩৩১ নং বিছানায়  থেকে এন্ডোক্রাইনোলজি বিভাগে চিকিৎসাধীন ছিলেন। তিনি ৯ এপ্রিল ভর্তি হন। তিনি দেশবরেণ্য চিকিৎসক অধ্যাপক মোঃ ফারুক পাঠান স্যার এর তত্ত্বাবধায়নে উপযুক্ত চিকিৎসাসেবা পাচ্ছিলেন। ১৩ তারিখেও রোগীকে দুইজন কনসালটেন্ট দেখেন ও  প্রয়োজনীয় চিকিৎসা পরামর্শ দেন। তারপরও সেদিন বিকালে রোগীর শারীরিক অবস্থা সঙ্কটাপন্ন হয়ে উঠলে সাথেসাথে প্রয়োজনীয় ব্যবস্থা নেয়া হয়। জরুরি চিকিৎসায় রোগীর উন্নতি না হলে আই.সি.ইউ চিকিৎসককে জানানো হয়, যিনি অতিদ্রুত রোগীকে দেখতে আসেন ও আই.সি.ইউ-তে স্থানান্তরের চেষ্টা করেন। কিন্তু ইতিমধ্যেই দুর্ভাগ্যবশত রাত ৮ টা ১৫ মিনিটে হৃদযন্ত্রের ক্রিয়া বন্ধ হয়ে রোগী মৃত্যুবরণ করেন। রোগীর মৃত্যুর পর রোগীর স্বজনরা প্রায় ৫০-৬০ জন দুষ্কৃতকারীসহ কর্তব্যরত চিকিৎসক ডাঃ কল্যাণ ও ডাঃ আনোয়ারকে জিম্মি করে ফেলে। পুলিশের এএসপি মাসুদ পরিচয়দানকারী এক ব্যক্তি এবং সাবেক জনৈক মন্ত্রীর এপিএস পরিচয়দানকারী বাবু নামক দুই ব্যক্তির ইন্ধনে এসব দুষ্কৃতকারী এই চিকিৎসকদের অমানবিকভাবে মারধর করেন এবং অকথ্য গালিগালাজ করেন। তারা ডক্টরস রুমে থাকা বিভিন্ন আসবাবপত্র ছুঁড়ে মেরে তাদেরকে আহত ও রক্তাক্ত করে। একজন নারী চিকিৎসককে টয়লেটে লুকিয়ে থাকা অবস্থায় দরজা ভেঙ্গে বের করে তাকে লাঞ্চিত করে। ঘটনাস্থলে পুলিশ উপস্থিত থাকলেও এএসপি মাসুদের প্রভাবে তারা নীরব ভূমিকা পালন করে। চিকিৎসকদের বাঁচাতে এসে সহকারী অধ্যাপক ডাঃ কিরোজ আমিন তাদের হাতে লাঞ্চিত হন। কয়েক ঘন্টা জিম্মি থেকে শারীরিকভাবে লাঞ্চিত হবার পর রাত ১১.৩০ এর দিকে দুষ্কৃতকারীরা চলে গেলে চিকিৎসকরা মুক্তি পান।
এরপরও যদি কেউ বলেন চিকিৎসকরা ধর্মঘট করে ভুল করছেন, তাহলে সবাইকে আগে মনে করাতে চাই, ডাক্তাররাও মানুষ। তারা কোন এলিয়েন প্রজাতির কেউ নন। চিকিৎসাসেবা দেবার জন্য আমরা অন্তত নিজেদের মানুষ হিসেবে বিবেচনা করার  দাবি করতেই পারি।
২। বাড়ীর কাজের মহিলাকে মারলে মিডিয়ায় নিউজ আসে।বিশাল কলাম লেখা হয়। নারীবাদীরা জেগে উঠে। লম্বা টক শো হয়। কিন্তু মহিলা চিকিৎসক মার খেলে কোথায় থাক তোমরা।তখন কেন টকশ তে ঝড় উঠে না।  
৩। একটু অতীতের দিকে তাকাই। 
মৃত্যুপথযাত্রীকে বাঁচানোর সর্বশেষ চেষ্টা করেন চিকিৎসকরা আইভি স্টেরয়েড ইনজেকশন দেন। উদ্দেশ্য রক্তচাপ যাতে বৃদ্ধি পায় সেজন্য এই শেষ চেষ্টা। অনেক জায়গাতে সরাসরি হার্টের ভিতর এপিনেপ্রিন ইনজেকশন দেওয়া হয়। অবশ্য এর জন্য দক্ষতার প্রয়োজন হয়। এর চেয়ে  আইভি স্টেরয়েড ইনজেকশন দেওয়া সহজ এবং চিকিৎসকরা তাই প্র্যাকটিস করে থাকেন। 
২০১২ সালের ২১ নভেম্বর বরিশালের শেরে বাংলা চিকিৎসা মহাবিদ্যালয়ের (শেবাচিম) ইন্টার্নি চিকিৎসক চিকিৎসক তন্ময় বড়ুয়া এমন এক মৃত্যুপথযাত্রীকে বাঁচানোর সর্বশেষ চেষ্টা হিসেবে আইভি স্টেরয়েড ইনজেকশন দেন। কিন্তু রোগী মারা যান। এর জন্য স্টেরয়েডের কোন দোষ নাই। কিন্তু বাংলাদেশে তো সবাই একেকজন বড় চিকিৎসক। ডা তন্ময়কে পেটায় ঐ রোগীর লোকজন। এর জের ধরে শুরু হয় ইন্টার্নি চিকিৎসকদের কর্মবিরতি। সাংবাদিকগণ কর্মবিরতিকেই বেশি করে দেখান। কিন্তু সেবাদাতারা যে চরম ঝুঁকির মুখে সেবা দিয়ে যান তা আর থাকে না তাদের রিপোর্টে।
৪। কোনো কারণে যখন হূৎপিণ্ড এবং ফুসফুস বন্ধ হয়ে যায়, তখন সাময়িকভাবে হূৎপিণ্ড ও ফুসফুসের কাজ কিছু সময় চালিয়ে মস্তিষ্কে রক্ত এবং অক্সিজেন সরবরাহ করাকে বলে ‘কার্ডিওপালমোনারি রিসাসিটেশন’ (cardio pulmonary resuscitation) বা সিপিআর। উন্নত বিশ্বে সব চিকিৎসকের জন্য সিপিআর প্রশিক্ষণ বাধ্যতামূলক। শুধু চিকিৎসকেরাই নয়, নার্স, প্যারামেডিক্স, ফায়ার ব্রিগেডসহ অন্যান্য সামাজিক সংগঠন যারা দুর্যোগ মোকাবিলায় সদাপ্রস্তুত, এমনকি সাধারণ মানুষকেও এই সিপিআর নামক পদ্ধতিটি নিয়মিত প্রশিক্ষণ দেওয়া হয়। এত ব্যাপকভাবে সিপিআর প্রশিক্ষণ সবার মধ্যে ছড়িয়ে দেওয়ার লক্ষ্য একটাই—জীবন রক্ষা করা, হঠাৎ করে যখন হূৎপিণ্ড ও ফুসফুস অকার্যকর হয়ে যায়, তখন আমাদের শরীরের শিরা-উপশিরায় যে পরিমাণ অক্সিজেন জমা থাকে তা দিয়ে চার থেকে ছয় মিনিট বেঁচে থাকা সম্ভব। আর সিপিআর প্রয়োগের জন্য এই চার থেকে ছয় মিনিট সময়টুকুই সবচেয়ে জরুরি। এই সংক্ষিপ্ত সময়ের মধ্যে কার্যকরভাবে সিপিআর প্রয়োগ করতে পারলে অনেককেই মৃত্যুর মুখ থেকে ফিরিয়ে আনা সম্ভব। দুঃখজনক হলেও সত্যি, শতকরা ৮০ থেকে ৮৫ ভাগ কার্ডিয়াক অ্যারেস্টের ঘটনা হাসপাতালের বাইরে ঘটে। এদের মধ্যে মাত্র ৭ শতাংশ রোগী জীবিত অবস্থায় হাসপাতালে পৌঁছাতে পারে। পরিসংখ্যান অনুযায়ী যথাযথ সিপিআর পেলে এই সংখ্যা বেড়ে দাঁড়াবে ৫০ শতাংশে। (সিপিআর: জীবন রক্ষাকারী পদক্ষেপঃকানিজ ফাতেমা | তারিখ: ১৯-১০-২০১১, দৈনিক প্রথম আলো)  
বুকের উপর চাপ দিতে হয় অন্তত ৫ সেমি কমপ্রেস করতে হয়। উদ্দেশ্য মস্তিষ্কে রক্ত সঞ্চালন অব্যাহত রাখা যাতে মস্তিষ্কের মৃত্যু বা স্থায়ী ক্ষতি না হয়। তার ভিতরেই উন্নত চিকিৎসার ব্যবস্থা করা। 
সার্জারির এক স্যার বলেছিলেন সিপিআর তখনি সার্থক হবে যখন তুমি রোগীর পাঁজরের হাড় ভেঙ্গে হাত দিয়ে হৃদপিণ্ড ম্যাসেজ করতে পারবে। কিন্তু সাবধান এই দেশে এটা কর না। কারণ রোগি মারা গেলে লোকজন বলে "চাইপা মাইরা ফালাইসে"। বাংলাদেশে এরকম অনেক কারণে চিকিৎসক নিগ্রহের ঘটনা ঘটে। 
এখন আমি জানতে চাই এক রোগী আসল সিপিআর দিলে রোগী বাঁচতেও পারে নাও বাঁচতে পারে। কিন্তু রোগী যখন মারা যাবে আমাকে নিরাপত্তা দিবে কে? তাহলে চিকিৎসাবিজ্ঞান শেখার লাভ কি?
৫। মায়োকার্ডিয়াল ইনফার্কসন বা কথ্য ভাষায় 'হার্ট অ্যাট্যাক" হল হৃৎধমনীর রক্তপ্রবাহে অবরোধের কারণে হৃৎপিণ্ডের দেওয়ালের কোন অংশে হৃৎপেশীর রক্তাভাবজনিত মৃত্যু (ইনফার্কসন)। প্রবল হৃৎযন্ত্রণা (>৩০ মিনিট), কয়েকটি বিশেষ ইসিজি পরিবর্তন, ও কয়েকটি রক্ত পরিক্ষার দ্বারা এই হৃদরোগ নির্ধারন করা হয়। 
এমআই এর রোগীদের ২৫% প্রথম কয়েক মিনিটের ভিতর মারা যায়, ৫০% প্রথম ২৫ ঘণ্টার ভিতর মারা যায় আর বাকিদের ৪০% এর আয়ুকাল আর ২৮ দিন। এটা আমার কথা না। এটা মেডিসিনের বাইবেল ডেভিডসনের কথা। 
চিকিৎসাবিজ্ঞানের উন্নতির যুগেও এম আই এর সারভাইভাল রেট খুব খারাপ। স্রস্টাপ্রদত্ত জিনিস নষ্ট হয়ে গেলে কি হয় তার উৎকৃষ্ট প্রমাণ। 
 নোয়াখালীর এক চিকিৎসকের কথা বলি। তিনি এমআই এর রোগীকে এস্পিরিন দিয়ে উচ্চতর সেন্টারে রেফার করলেন। রোগী মারা গেল। দোষ হল চিকিৎসকের। সে কেন এসপিরিন দিলেন? অথচ গবেষণা বলে The use of aspirin has been shown to reduce mortality from MI. Aspirin in a dose of 325 mg should be administered immediately on recognition of MI signs and symptoms. The nidus of an occlusive coronary thrombus is the adhesion of a small collection of activated platelets at the site of intimal disruption in an unstable atherosclerotic plaque. Aspirin irreversibly interferes with function of cyclooxygenase and inhibits the formation of thromboxane A2. Within minutes, aspirin prevents additional platelet activation and interferes with platelet adhesion and cohesion. This effect benefits all patients with acute coronary syndromes, including those with amyocardial infarction. Aspirin alone has one of the greatest impacts on the reduction of MI mortality. Its beneficial effect is observed early in therapy and persists for years with continued use. The long-term benefit is sustained, even at doses as low as 75 mg/day.
( http://www.clevelandclinicmeded.com/medicalpubs/diseasemanagement/cardiology/acute-myocardial-infarction/#s0080 )
এবং স্বঘোষিত চিকিৎসকদের হাতে সেই গ্র্যাজুয়েট চিকিৎসক লাঞ্চিত হলেন।
এই নিয়ে আমার এক স্যার এর অভিজ্ঞতা তার ভাষায় প্রকাশ করছিঃ
“শুক্রবার ঢাকার বাইরে যাই practice করতে । এক দুপুরে মধ্যবয়সী এক রোগী আসলো। দর দর করে ঘামছেন। হাতের তালুটা বুকের মাঝ বরাবর চেপে ধরা । সেখানে, রোগীর ভাষায়, পাথরের মতো কি যেন চেপে ধরে আছে । আমি দ্রুত ইসিজি করতে বললাম । তারো আগে নিজের তত্ত্বাবধানেই তাকে Aspirin/Clopid/Metoprolol এ তিন রকমের বড়ি খাইয়ে দেই । যে কোন চিকিৎসকই এটাকে MI (হার্ট এটাক) ভাববেন, আমিও ভেবেছি । ECG তে MI ডায়াগনসিস হওয়া মাত্র ওনাকে হৃদরোগ হাসপাতালে পাঠিয়ে দিব এ ছিল আমার মানসিক প্রস্তুতি । কিন্ত ECG করার পরপরই তিনি মৃত্যুবরন করেন । সেটা ছিল বড় ধরনের হার্ট এটাক (Acute Extensive Anterior MI)
ডেথ সার্টিফিকেট নিয়ে তারা চলে যায় । তারপরই Health সেন্টারটির ম্যানেজার আমার কাছে এসে ফিসফিস করে বলে, স্যার খারাপ রোগীদের কখনো কোন ওষুধ খাওয়াবেন না, স্যালাইন দিবেন না । ডাইরেক্ট অন্য কোথাও রেফার করে দিবেন । আমি বলি,হার্ট এটাকের রোগীদের heart hospital এ পাঠানোর আগে যত তাড়াতাড়ি ঐসব drug দেয়া যায় ততই মঙ্গল । সেটাতো আমাদের দায়িত্ব ।
ব্যাপারটা আমি বুঝতে পারি । আসলেই তো রোগীটির স্বজনেরা সহজ সরল কৃষক পরিবারের না হয়ে অন্য কেউ হলে তারা আমাকে চার্জ করে বলতে পারতো আপনি কি ওষুধ খাওয়ালেন যে দশ মিনিটের মধ্যে মরে গেলো ? তারা হৈচৈ বাধাতে পারতো, প্রতিষ্ঠানটির ভাংচুর করতে পারতো, সাংবাদিকরা 'ওষুধ খেয়েই রোগীর মৃত্যু' এ জাতীয় নিউজ করতে পারতো অথবা ব্ল্যাকমেইল করে আমার পকেট কাটতে পারতো, ফেসবুকে ঝড় উঠতে পারতো, আরো মর্মান্তিক হলো তারা পুলিশ ডেকে আনতে পারতো অথবা পাশের পুলিশ ফাড়িতে আমাকে নিয়ে যেতে পারতো । পুলিশ খুনের মামলায় আমাকে আদালতে পাঠাতে পারতো, আদালত স্বজনদের কান্নাকাটি, পত্রিকার রিপোর্ট, পুলিশের আরজিকে আমলে নিয়ে আমাকে জেলে পাঠাতে পারতেন । অথচ মনের গভীরে আমি জানতাম, আমার মেডিসিনের বইকে সাক্ষী রেখে জানতাম আমার কোন ভুল ছিলনা, রোগীটির প্রতি শুভ কামনা ছাড়া ।” 
৬। আমাদের দেশে সংবাদপত্রের প্রায়ই শিরোনাম থাকে ‘চিকিৎসকের অবহেলায় রোগীর মৃত্যু’ বা ‘ভুল চিকিৎসায় রোগীর মৃত্যু’। এই শিরোনামগুলো সাধারণত করে থাকেন একজন সাংবাদিক।  আমার মনে প্রশ্ন জাগে চিকিৎসাবিজ্ঞানের সাথে জ্ঞানের সম্পর্কহীন একজন মানুষ কিভাবে ভুল চিকিৎসা হয়ে বা চিকিৎসক অবহেলা করেছে তা বলতে পারেন? কোন চিকিৎসক ভুল চিকিৎসা দিয়েছেন কিনা তা নির্ণয় করবেন আরেকজন বিশেষজ্ঞ চিকিৎসক। সংবাদমাধ্যমে এই ধরণের খবর ছাপানোর ফলে চিকিৎসা ব্যবস্থা সম্পর্কে কি বিরূপ মনোভাব সৃষ্টি হচ্ছে না জনগণের ভিতরে?  
৭। বাংলাদেশ মেডিকেল অ্যাসোসিয়েশন নামে চিকিৎসকদের যে অভিভাবক  সংস্থা রয়েছে তার কাজ কি? চিকিৎসকদের পাশে দাঁড়ানো না পোস্টিং বাণিজ্য করা? মাঝে মাঝে ভেবে অবাক হই। মাঝে মাঝে চিন্তা করি জুনিয়র ডাক্তার রা যতই সেবা দেয়া বন্ধ করুক, সিনিয়র ডাক্তার রা কিছুই করবেন না, তাই আমরা যতই আন্দোলন করি, যতই আইনের আশ্রয় নেই কোন লাভ নাই। 
৮। এই লেখাটি যখন শেষ করছি তখন বাংলানিউজ ২৪ এর একটি খবর এর দিকে চোখ গেল। শিরোনাম ‘অভিযোগ থেকে বাঁচতে বারডেম চিকিৎসকদের নাটক’ ।
আপনারাই দেখুনঃ 
http://www.banglanews24.com/beta/fullnews/bn/282520.html
কোনো বক্তব্য দিয়ে শিরোনাম করতে হলে যতোটুকু জানি বক্তব্যটাকে ইনভার্টেট কমার মধ্যে ঢুকিয়ে দিতে হয়। এখানে পার্টির বক্তব্য দিয়ে হেডলাইন করা হয়েছে 
ভিতরে রয়েছে রোগীর আত্মীয় স্বজনের বক্তব্য। অর্থাৎ এটি রোগীর আত্মীয় স্বজনের বক্তব্য । কিন্তু মিডিয়া যেভাবে উপস্থাপন করেছে দেখে মনে হচ্ছে এটা কোনো বক্তব্য না, সত্য ঘটনা। প্রমানিত সত্য ঘটনা। এইভাবে সংবাদ উপস্থাপন করে আপনারা চিকিৎসকদের প্রতি বিরূপ মনোভাব সৃষ্টি করছেন কেন? 
প্রায়ই দেখা যায় রোগীর অধিকার নিয়ে সেমিনার হয়, চিকিৎসকদের দুর্নীতি নিয়ে কথা হয়, কিন্তু যারা সেবা দিতে যেয়ে পদে পদে লাঞ্ছিত হচ্ছেন তাদের কথা কেউ বলে না। বরিশালের কাউখালিতে লঞ্চ থেকে নেমে একটা কুলিকে চর মেরে দেখবেন তো একবার? কোন কুলি কাজ করবে? একই কথা প্রযোজ্য খোদ মেডিকেলের চতুর্থ শ্রেণীর কর্মচারীদের ক্ষেত্রেও ।
চিকিৎসকদের ভুলে যদি মারা যেয়ে থাকেন; তাহলে মামলা হবে। দেশের আইনেই এর তদন্ত এবং বিচার সম্ভব। আর এটা নন মেডিকেল রোগীর আত্মীয় স্বজনদের বুঝতে পারার কথা না- প্রয়োজন তদন্ত।  কিন্তু গায়ে হাত তুলবেন কেন? 
আসল কথা হচ্ছে সর্বং সহা হলে নির্যাতিত হতেই হবে। তা কি জাতিগত সংখ্যালঘু বলেন, ধর্মীয় সংখ্যালঘু বলেন বা পেশাগত সংখ্যালঘু বলেন। বলতে খারাপ লাগে একদিন জরুরী বিভাগ সহ বাংলাদেশের সব হাসপাতাল বন্ধ করে দেওয়া হলেই জাতি বুঝবে চিকিৎসকের প্রয়োজনীয়তা। আমাদের স্বাস্থ্যমন্ত্রী প্রায়ই বলেন চিকিৎসকরা গ্রামে থাকতে চান না কেন? খোদ রাজধানীর প্রাণকেন্দ্রে বারডেম হাসপাতালেই এই দশা হলে সারা দেশের অবস্থাটা ভেবে দেখুন একবার।
( বিদ্রঃ এখানে চিকিৎসক বলতে এমবিবিএস এবং বিডিএস ডিগ্রীধারীদের বলছি। পল্লী চিকিৎসক, মেডিকেল টেকনোলজিস্ট, ফার্মেসীর দোকানদার, হোমিওপ্যাথ ও নামের আগে ডাক্তার লেখা ভুয়া এবং অপচিকিৎসকদের বুঝাচ্ছি না।)  
একাকী মানব

ছবি: 


 




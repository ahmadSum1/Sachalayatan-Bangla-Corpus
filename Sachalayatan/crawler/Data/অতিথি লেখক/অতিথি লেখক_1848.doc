শৈশবটাকে ফিরিয়ে দাও



পড়ার বইগুলো কেবল পড়া হয়, মাথায় ঢুকানো হয়না। জটিল জটিল শব্দ আর বিষয়গুলা মাথার উপর দিয়ে উড়াল দিতে থাকে কিন্তু নিউরন নামের জিনিসটাতে আটকাতে পারিনা।  খালি কি আমিই এমন? নাকি আমার মত সবাই এমন ভুক্তভোগী! 
ছোটবেলায় থেকেই ছিলাম মোটামোটি চলে এমন ছাত্রী। খুব বেশি ভালও না, খুব বেশি খারাপও না। বাবা মা কখনো পড়াশুনা নিয়ে বেশি হম্বিতম্বি করেন নাই,তাই  যা হবার তাই হয়েছে, বেশি পড়াশুনার ধার ধারতাম না কখনো। আমার বন্ধুরা যখন পৃষ্ঠার পর পৃষ্ঠা মুখস্থ করে যেত, আমি বসে থাকতাম গল্পের বইগুলা নিয়ে । এটা সেটা ওটা এমন হাজারের উপর বই নিয়ে আমার কারবার ছিল। বই পড়তে ভালবাসতাম, আমার তাই ছিল বইয়ের সাথে সখ্য। 
এখন চিন্তা করি, আসলে কি খুব ভুল কাজ করেছি? মনে হয় না। জানাটাই আসল, সেটা পাঠ্য বই থেকে হোক আর যেখান থেকেই হোক। জানার পরিধি তাতে বেড়েই যায় , কখনো কমে পড়ে না।
আফসোস, আমাদের দেশের অধিকাংশ অভিভাবক  এমনটা ভাবেন না । সেদিন আমার এক ছোট ভাইয়ের কাহিনি দেখলাম, পিচ্চিটা সবে মাত্র ক্লাস টু তে পড়ে। সকাল থেকে বিকাল হয়ে রাত পর্যন্ত এই পিচ্চিটার দম ফেলার ফুরসৎ নাই। ৬-৭ ঘণ্টার স্কুল করে এসে খেয়ে শেষ করতে পারেনা, তারপরই পড়তে বসে যাও। আজকালকার ছেলেমেয়েদের বেত দিয়ে মারা হয়না ঠিক, কিন্তু মনের দিক থেকে এই পিচ্চিগুলাকে এত বেশি ছোট করে রাখা হয় , ভবিষ্যৎ জীবনে গিয়ে এরা যে কিছু নিজে থেকে করতে পারবে, আমার তাতে সন্দেহ হচ্ছে।
অথচ আমি এই ছোট্ট বাবুটাকে জানি, ও ফড়িং দেখতে ভালবাসে, প্রজাপতির পিছনে ছুটতে ভালবাসে। আমার সাথে অনেক ঘুড়ি উড়াতো, আমার আর ওর খুব পছন্দের খেলা এটা।  আমার ডাইরির পাতায় ইচ্ছামতো আঁকিবুঁকি করত, পাতা ছিঁড়ে একাকার করত। গত দুইটা বছর ধরে আমি ওর এই কাজগুলো খুব মিস করি। আমার ছোট্ট আদরের বাবুটা আর আগের মত নাই। ও খেলা করেনা, মনের আনন্দে ঘুরে বেড়ায় না, পাতা ছিঁড়ে না, কিচ্ছু না। 
বাবা মাদের বলি, কি হবে এতোটা পড়াশুনা করে! নাহয় কতগুলা এ+ এর সংখ্যা বাড়বে ওর রিপোর্ট কার্ডে, নাহয় কতগুলা বড় বড় ডিগ্রি নিয়ে  একদিন সত্যি বড় মানুষ হয়ে যাবে। কিন্তু আপনারা নিজেরা যে শৈশবটা পেয়েছেন, ওদেরকে বঞ্চিত করছেন কেন?
শিশুরা ফুলের মত, ওদের শৈশবটাও যেন ফুলের বাগানের মত হয়।
- আফরিনা হোসেন রিমু


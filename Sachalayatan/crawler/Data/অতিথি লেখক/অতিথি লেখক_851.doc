লর্ড অফ দ্যা ফ্লাইসঃ বিরোধের সাগরে একটি দ্বীপ 



অনেকদিন একটা উপন্যাস টানা পড়ে শেষ করলাম- উইলিয়াম গোল্ডিং এর 'Lord of the Flies'। পড়তে পড়তে প্রথমত যেটা অনুভব করলাম সেটা হল সামাজিক বিজ্ঞানের (আরো বিশেষ করে বললে নৃবিজ্ঞানের) দীর্ঘ চার বছরের প্রশিক্ষণ আমার সাহিত্যপাঠের দৃষ্টিভঙ্গি ও ধরণকে অনেকটাই পালটে দিয়েছে, হয়ত বলা যায় সমৃদ্ধও করেছে। আগে যখন পড়তাম তখন কেবল শব্দের খেলা, লেখার শৈলী, চরিত্রের নিরিখে গদ্যের মাহাত্ম্য অবলোকন করতাম, তারও আগে স্রেফ নাম না জানা অনুভূতির আলোড়নের উপভোগই ছিল সম্বল (এবং সেটাই বোধয় শ্রেয়তর ছিল)। তবে এবার অভিজ্ঞতাটা ছিল অন্যরকম। 
কাহিনীটা আগে বলে নিই- অজানা এক দ্বীপে ঝড়ে উড়োজাহাজ ভেঙে আটকা পড়ে এক ঝাঁক ছেলে। কেন কোথায় তাদের গন্তব্য ছিল, এ নিয়ে বইয়ের কোথাও কিছু বলা নেই, উপন্যাসকে যা শুরু থেকেই এক অদ্ভুত ব্যাঞ্জনা প্রদান করে। র‍্যালফের শামুক গোছের (কঞ্চ) শিঙার ফুঁকায় হাজির হয় এসে সব ছেলের দল, তিন-চার বছরের শিশু থেকে (যাদের Littluns বলে সম্বোধন করা হয়) ১৩/১৪ বছরের কিশোর পর্যন্ত (Bigguns)। র‍্যালফ ও পিগির কথায় সংঘবদ্ধ হয় ছেলের দল- তাদের মূল কাজ হয়ে দাঁড়ায় আশ্রয়স্থল তৈরী আর দ্বীপ থেকে উদ্ধার পাবার জন্য আগুনের ধোয়ায় সিগন্যাল তৈরী। র‍্যালফকে নির্বাচন করা হয় নেতা, শিঙার মালিক হিসেবে আর জ্যাককে শিকারী-সর্দার। প্রত্যন্ত দ্বীপে বয়স্কদের শাসনবিহীন নিসর্গে প্রথমে নিজেদের আবিষ্কার করে ছেলেরা। কিন্তু ধীরে ধীরে সবকিছু এক অশুভ মোড় নিতে থাকে... র‍্যালফ ও জ্যাকের মধ্যে দেখা দেয় ক্ষমতার দ্বন্দ্ব- বরাহ-শিকারের স্বপ্নে বিভোর জ্যাক ভুলে যায় সভ্যতায় ফেরার আকাঙ্খা। এদিকে পিগি ও র‍্যালফ চায় বাড়ি ফিরতে, কিন্তু বাধা হয়ে দাঁড়ায় এক অজানা তৃতীয় শক্তি- The Beast. কিন্তু ছেলেরা জানে না, অন্ধকারের এই অজানা জীব লুকিয়ে আছে তাদের মাঝেই... ইংরেজি সাহিত্য ও প্রাকৃতিক বিজ্ঞানে শিক্ষিত গোল্ডিং বইয়ে খুব সচেতনভাবে ব্যবহার করেছেন- সভ্যতা/ বন্যতা, মানুষ/ পশু, আলো/ আঁধার- এই বৈপরিত্য গুলো। বইতে ধীরে ধীরে উন্মোচিত হয় সভ্যতার ঠুনকো খোলস, গল্প যতই পরিণতির দিকে ঠেলতে থাকে ততই মনে জাঁক হয়ে বসে এক ঘোর অমানিশা-- এই বুঝি সকল নিয়ম গুলো আপন মহিমা হারিয়ে ধুলিস্যাত হল, মনুষ্যত্ব ভুলে একে অন্যের ওপর মাংস-লিপ্সু জন্তুর মত চড়াও হল ছেলেগুলো। গল্পের অন্তিম ম্যাসেজ যেন হয়ে দাঁড়ায় সেই সোশ্যাল কন্ট্র্যাক্ট, যার অভাবে মানুষ পতিত হয় পশুর শ্রেণীতে। কিন্তু এর মাঝেই বড় হয়ে দাঁড়ায় ক্ষমতা-সম্পর্ক, যার টানাপোড়েনে তলিয়ে যায় যুক্তি ও বাস্তবজ্ঞান। ক্ষমতা, কর্তৃত্ব আর প্রতিদ্বন্দ্বিতার খেলায় ভুলুন্ঠিত হয় তথাকথিত সভ্যতা ও মানবতার বাণী। 
 
বইটিতে নৃবিজ্ঞানীদের জন্য চিন্তার খোরাক আছে সন্দেহ নেই। উপন্যাসে 'বন্যতা'কে যেভাবে চিত্রায়িত করা হয়েছে তা নৃবিজ্ঞানী মাত্রেই শিশুসুলভ মনে হবে, তবে বইটা শিশুদের নিয়েই বটে! বন্যতা (Savegery) প্রত্যয়টা ব্যবহার হয়েছে একেবারেই সংকীর্ণ অর্থে- Tribal হওয়া মানে যেন গায়ে রঙ মেখে সং সেজে আগুন জ্বালিয়ে হল্লা করা, একটা রিচুয়াল পালন করা। Tribal হওয়া মানে কোন নিয়ম না মানা, বরাহ শিকারের পরে উল্লাসে ফেটে পড়া, যুক্তি-চিন্তা-বহির্ভূত জীবন যাপন করা। তবে যেহেতু এই প্রপঞ্চগুলো ঘটে শিশুদেরই মধ্য দিয়ে এগুলো হয়ে পড়ে যেন দ্বি-পরত বিশিষ্ট। সভ্যতা ও বন্যতা নিয়ে যে প্রচলিত ধারণা সে অনুযায়ীই পরিচালিত হয় ছেলেগুলো, সুতরাং তা পুরোপুরি প্রাকৃতিক করে তোলার চেষ্টাও এখানে প্রত্যক্ষ নয়। 
'অন্যতা'র ধারণাও এখানে সুস্পষ্ট, জ্যাক Tribe গঠন করলে একা হয়ে যায় র‍্যালফের গ্যাং। দু' দলের সংঘর্ষে মূর্ত হয়ে ওঠে মাঝের দূরত্ব- একে অপরকে 'অন্য' হিসেবে আবিষ্কার করলে নির্দ্বিধায় নামিয়ে দেয় ক্রোধের বর্শা, ভুলে যায় ক'দিন আগেও একই নারকেলের জল পান করেছে একসাথে। আরো আছে দিন/রাত্রি, পার্থিব/অপার্থিব জগতের দ্বিবিভাজন- প্রথমটি সবসময়ই দ্বিতীয়টির অপেক্ষা শ্রেয়তর। রাত্রির অন্ধকারে চলতশক্তি হারায় আতংকে মুমূর্ষু র‍্যালফ, রাতের অন্ধকার অজানা দানবের থেকে স্বস্তিদায়ক মনে হয় রজারের হাতের দুই-মাথা তীক্ষ্ণ বর্শাও। 
মানুষ ও সমাজকে নতুন করে (কিংবা পুরনো ধাঁচেই নতুন করে ভাবায়) চেনায় নোবেল-বিজয়ী লেখকের এই সুপরিচিত উপন্যাস "Lord of the flies"। আর যাই হোক, বইয়ের শুরু থেকে শেষ পর্যন্ত একটা টান-টান উত্তেজনা বিরাজমান, এ কথা না বললেই নয়। সেই tension টা খুব ভাল ভাবেই ধরে রেখেছেন গোল্ডিং, থ্রিলার হিসেবে তাই একে পাঁচ তারা দেয়া যায়। সেই সাথে অসাধারণ ভাষা-শৈলী, যা গোল্ডিং এর একেবারে নিজস্ব বলে মনে হল, একে যথার্থ সাহিত্যকর্মে রূপ দেয়। বইটার উপর এ পর্যন্ত দুটো মুভিও হয়েছে, ১৯৬৩ এর এডাপ্টেশনটার রেটিং বেশি ভাল। আশা করি কাল দেখে আশটা পুরোপুরিই মেটানো যাব! 
------------------------
 বই : লর্ড অব দ্য ফ্লাইস লেখক : উইলিয়াম গোল্ডিং 
প্রকাশকাল : ১৯৫৪

 সচলে প্রকাশিত টুকিটাকি
 [এক] নজরুল ও রুবাইয়াত-ই-ওমর খৈয়াম 
[দুই] ছবি
 [তিন] কিংশুক-কথন
 [চার] মানুষ, কিংবা 
[পাঁচ] পোকা ---------- --
 ফারাবী  
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%66%61%68%69%6d%61%2e%66%61%72%61%62%69%40%6f%75%74%6c%6f%6f%6b%2e%63%6f%6d%22%3e%66%61%68%69%6d%61%2e%66%61%72%61%62%69%40%6f%75%74%6c%6f%6f%6b%2e%63%6f%6d%3c%2f%61%3e%27%29%3b'))
----------


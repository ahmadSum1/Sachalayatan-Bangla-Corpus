পাবলিক বিশ্ববিদ্যালয়ে সরকারি শতভাগ অর্থায়নঃ একটি বিকল্প ভাবনা



গত কয়েকদিন পত্রিকার পাতায় জগন্নাথ বিশ্ববিদ্যালয়ের ঘটনাপ্রবাহ লক্ষ্য করছিলাম। সরকার ১০০ ভাগ কেনো অর্থায়ন করবে না সেটা নিয়ে মোটামুটি একটা তুলকালাম অবস্থা চলছে। বিশ্ববিদ্যালয় প্রশাসন খরচ সামাল দেবার জন্য উচ্চ টিউশন ফির কোনো বিকল্প খুজে পাচ্ছে না। অন্যদিকে ছাত্ররা সরকারি বিশ্ববিদ্যালয়ে বেসরকারি বিশ্ববিদ্যালয়ের মত টিউশন দিতে রাজি নয়। মাঝখান থেকে নিরীহ কিছু গাড়ীর প্রান নিয়ে টানাটানি। ইদানিং দেশে যেকোনো ঘটনার প্রতিবাদ জানাবার ভাষা মনে হচ্ছে ভাংচুর। একটি বিষয়ের প্রতিবাদ করতে গিয়ে ছাত্ররা অন্য একটি অন্যায় করছে এটা দুঃখজনক। 
আমি ব্যক্তিগতভাবে দেশের আর্থসামাজিক অবস্থার প্রেক্ষাপটে বিশ্ববিদ্যালয় শিক্ষায় সরকারের আরো পৃষ্ঠপোশকতার পক্ষপাতি। তবে বর্তমান যে পদ্ধতিতে সরকার অর্থায়ন করে তার সাথে একমত না। এই ব্যপারে আমার ভিন্নমত আছে। যেটা কানাডার শিক্ষাব্যবস্থা দেখে মনে হয়েছে আমরা অনুসরণ করতে পারি। 
কানাডায় শিক্ষার খরচ মোটামুটি বেশ ভালোই। ছাত্ররা এই খরচ মূলত ৩ ভাবে বহন করেঃ ১) বাবা মার কাছ থেকে (খুবই কম অংশ এটা পায়) ২) বিশ্ববিদ্যালয়ের বিভিন্ন স্কলারশিপ থেকে (অপেক্ষাকৃতভাবে এরাও সংখ্যালঘু) ৩) শিক্ষাঋণ নিয়ে (অধিকাংশ ছাত্রছাত্রীই এই পদ্ধতিতে পড়াশুনা করে)
শিক্ষাঋণ পদ্ধতি একটু বর্ণনা করি, কারণ এটা আমাদের দেশে প্রচলিত ব্যবস্থা থেকে একটু আলাদাঃ 
কানাডায় বিশ্ববিদ্যালয়ে পড়াশুনার জন্য মাধ্যমিকের পর মোটামুটি অধিকাংশ ছাত্রছাত্রীই শিক্ষাঋণ নেয়। এই শিক্ষাঋণ দেবার জন্য সরকারের একটি আলাদা সংস্থা আছে।  ঋণের একটি অংশ ফেরতযোগ্য, বাকি অংশ অনুদান (ফেরত দিতে হবে না)। যার আর্থিক অবস্থা প্রকৃতই বেশী খারাপ, তাকে পুরোটাই অনুদান দেয়া হয়। কত অংশ ঋন আর অনুদান হবে তা নির্ণয় করা হয় তাদের পূর্ববর্তী বছরের ট্যাক্স রিটার্নের উপর নির্ভর করে।
ঋণের শর্ত খুবই সহজ। ঋণের অংক দিয়ে সম্পূর্ণ টিউশন এবং শিক্ষা চলাকালীন সময়ের আনুষাংগিক যে খরচ তা মোটামুটি পুরোটাই বহন করা যায়। ঋণ পাবার পর একটি শর্ত অবশ্যই পালনীয়- ন্যূনতম ফলাফল বজায় রাখতে হবে। ঋণের টাকা ফেরত দিতে হবে পড়াশুনা শেষ করবার ছয় মাস পর থেকে। তবে উক্ত সময়ের মধ্যে ছাত্ররা যদি চাকরি না পায়, তবে এই সময় বাড়িয়ে নেয়া যায়। আমি এমন অনেককে চিনি যারা এই ঋণ কয়েক দশকে প্রতি মাসে ১০০ ডলার করে ফেরত দেবে। এই হচ্ছে মোদ্দাকথায় ঋন দেয়া এবং নেয়ার প্রক্রিয়া।
এখন প্রশ্ন হচ্ছে, ঋণের টাকায় শিক্ষার্থী শিক্ষা ছাড়া অন্য আর কিভাবে উপকৃত হয়? শিক্ষার্থীরা যে ঋণ নিচ্ছে, তার একাংশ সরকার আবার অন্য উপায়ে ফেরত দেয়। উপার্জন শুরু করবার পর প্রতি বছর তার যে ট্যাক্স দেবার কথা সে ট্যাক্সের উপর টিউশন ক্রেডিট দেয়া হয়। উদাহরণ দেইঃ আপনি বিশ্ববিদ্যালয়ের প্রথম বছর ১০,০০০ ডলার টিউশন দিলেন। আপনি উপার্জন শুরু করবার পর যখন ট্যাক্স দিবেন তখন আপনার যত টাকা ট্যাক্স হলো, তার একটা অংশ (১৫%) মওকুফ পাবেন। একই সাথে আপনি মোট কত মাস ছাত্র ছিলেন, আপনার শিক্ষাউপকরণের খরচ কেমন ছিলো, এসবের জন্যও আপনি অতিরিক্ত ট্যাক্স ছাড় পাবেন।
এখন কথা হচ্ছে এই পদ্ধতিকে কেন আমি ভালো বলছিঃ
১)বিশ্ববিদ্যালয় শিক্ষার সুযোগ থেকে আগ্রহী কেউ বঞ্চিত হচ্ছে না কারণ সরকার থেকে ঋণ বা আনুদান হিসাবে অর্থায়ন নিশ্চিত করা হচ্ছে। যার আর্থিক অবস্থা বেশী অসচ্ছল, তাকে পুরোটাই অনুদান দেয়া হচ্ছে। সামাজিকভাবে হেয় হবার কোনো সুযোগ এখানে নেই, কারণ কাকে কত টাকা ঋন/আনুদান দেয়া হচ্ছে তা কখনই অন্য কারো কাছে প্রকাশ করা হয় না।
২) যেহেতু ন্যূনতম ফলাফল বজায় রাখতে হয়, ছাত্রছাত্রীরা পড়াশুনায় হেলাফেলা করতে পারে না। 
৩) টাকা আপনি তখনি ফেরত দিবেন যখন আপনি পড়াশুনা শেষ করে উপার্জন শুরু করবেন।
৪) সরকারকে উপার্জনক্ষম ব্যক্তি খুঁজে ট্যাক্স আদায় করতে হয় না, বরং এরাই নিজের গরজে ট্যাক্স দেয়।
বিশ্ববিদ্যালয় শিক্ষা সুযোগ না অধিকার সেটা নিয়ে অনেক বিতর্ক হতে পারে। অনেকের অনেক রকম দৃষ্টিভঙ্গি আছে। আমার মনে হয় একজন প্রাপ্তবয়স্ক মানুষের পেছনে সরকার যে অর্থ শিক্ষা খাতে ব্যয় করে, সে অর্থ কর্মজীবনে প্রবেশ করবার পর ফেরত দেয়া অযৌক্তিক নয়। আপনার প্রতি মাসের উপার্জন থেকে আপনি যদি ১% টাকাও শিক্ষা খরচ হিসাবে সরকারকে ফেরত দেন (যতদিন আপনাকে প্রদত্ত সরকারের ভর্তুকির টাকা শেষ না হয়), সেই টাকা দিয়ে সরকার পরবর্তীতে অরেকজন শিক্ষার্থীর খরচ বহন করতে পারে।
আমার ধারণায় পদ্ধতিগত ত্রুটি বিচ্যুতি থাকতে পারে। আশা করি পাঠক ক্ষমা সুন্দর দৃষ্টিতে দেখবেন।
নবাগত


সাম্প্রতিক ঢাকা বিশ্ববিদ্যালয় এবং গুণীজন



গত বেশ কয়েকদিন ধরে ঢাকা বিশ্ববিদ্যালয় গণমাধ্যমসমূহের আলোচনার কেন্দ্রে পরিণত হয়েছে।বেশিরভাগ ক্ষেত্রে ঘটনাগুলোর সৃষ্টি এবং বিস্তারের সাথে যারা জড়িত তাদের মতামত বা কথার কোন গুরুত্ব আমার কাছে নেই তাই সেসব বিষয়ে কথা বাড়াবো না। আর সেসব অগুরুত্বপূর্ণ বিষয়সমূহে ইতোমধ্যেই বিশ্ববিদ্যালয় কর্তৃপক্ষ তার সুস্পষ্ট অবস্থান ব্যাখ্যা করেছে এবং ঢাকা বিশ্ববিদ্যালয় এর একজন সক্রিয় সদস্য হিসেবে আমি তার সাথে একমত। তাই এই লেখায় আলোকপাত করছি বিডি নিউজ ২৪ এ প্রাপ্ত একটি খবরকে মাথায় রেখে। খবরটিতে বলা হয়েছে- "কামাল লোহানী বলেন, অনশনের পাঁচ দিন পার হয়ে গেলেও বিশ্ববিদ্যালয় কর্তৃপক্ষের টনক নড়েনি। এটা দুঃখজনক। যারা এখানে এসছে তারা লেখাপড়া করতে চায়। এই দাবি শিক্ষার্থীদের ‘সুযোগ নয়, অধিকার’- মন্তব্য করে তিনি বলেন, “আপনারা তাদের এই অধিকার থেকে বঞ্চিত করতে পারেন না।”
বিষয়টা হলো কেন্দ্রীয় শহীদ মিনারে ২০১৪ সালে এইচএসসি পরীক্ষায় উত্তীর্ণ কিছুসংখ্যক শিক্ষার্থী অনশন করছে ঢাকা বিশ্ববিদ্যালয়ে দ্বিতীয়বার ভর্তি পরীক্ষায় অংশগ্রহণের সুযোগ দাবি করে।তাদের প্রতি একাত্মতা প্রদর্শন করতে গিয়েছিলেন প্রবীণ সাংবাদিক কামাল লোহানী সহ বেশ কয়েকজন বামঘরানার গুণীজন। তাঁরা যেতেই পারেন এবং যাওয়াটাই স্বাভাবিক, সে ব্যাপার কোন আপত্তি নাই। আমার আপত্তি সেখানেই যখন সেইসব গুণিজন বলে বসেন, ঢাকা বিশ্ববিদ্যালয়ে পড়তে পারাটা সবার অধিকার। এই অধিকার শব্দটিতেই আমার যত আপত্তি। শিক্ষা মানুষের জন্মগত অধিকার এবং বাংলাদেশ এর সংবিধানও তা স্বীকার করে। হতে পারে বাংলাদেশ এর প্রেক্ষিতে উচ্চশিক্ষাও মানুষের অধিকার, কিন্তু ঢাকা বিশ্ববিদ্যালয়ে পড়তে পারাটা যদি অধিকারই হয় তাহলে ঠিক বুঝতে পারছি না সেই অধিকার কিভাবে বাস্তবায়িত হবে! অধিকার হলে তো জন্মসূত্রে বাংলাদেশি সবারই ঢাকা বিশ্ববিদ্যালয়ে পড়তে পারার কথা। উদাহরণস্বরূপ স্বাস্থ্য মৌলিক অধিকার হলেও সেটা ঠিক এটা বোঝায় না যে দেশের সমস্ত জনগণ স্কয়ার হাসপাতালে চিকিৎসা নেবে, বরং এটা বোঝায় যে প্রতিষ্ঠান নির্বিশেষে সকল জনগোষ্ঠী ন্যূনতম চিকিৎসা সেবা পাবে। ঢাকা বিশ্ববিদ্যালয়ের শিক্ষার্থী হতে পারাটা অধিকার হিসেবে বিবেচনা করতে গেলে মেধার ভিত্তিতে বা যোগ্যতার ভিত্তিতে শিক্ষার্থী নির্বাচন প্রক্রিয়াটাই অবৈধ হয়ে যায়। আশা করবো গুণীজনরা যখন কথা বলবেন তখন এইচ টি ইমাম এর সাথে তাঁদের পার্থক্য যেন বোঝা যায় এমনভাবে কথা বলবেন। ঢাকা বিশ্ববিদ্যালয়ে পড়তে পারাটা সুযোগ হতে পারে, যোগ্যতা হতে পারে, কিন্তু অধিকার নয় মোটেও।
তবে আমি সবচেয়ে বেশী অবাক হচ্ছি এই কথা ভেবে কিছু তাজা তরুণ প্রাণ, যারা জীবনের কিছুই এখনো দেখেনি, মাত্র ১৮ বছর যাদের বয়স, তারা কেন সামান্য বিশ্ববিদ্যালয়ে ভর্তি পরীক্ষা দেয়ার সুযোগ চেয়ে তাদের মূল্যবান প্রাণকে বাজি রাখছে? সুকান্তের দুর্মর আঠারোর এই তরুণদের যখন ভবিষ্যৎ পরিকল্পনায় শিহরিত হওয়ার কথা, রোমাঞ্চকর জীবনের জন্য যাদের এগিয়ে যাওয়ার কথা তারা কেন একুশে পা রাখার আগেই পরাজিত হতে চাইছে? তারা কেন ভাবছে একটি ভর্তি পরীক্ষায় অংশগ্রহণই তাদের জীবনের পরম চাওয়া ও পাওয়া? তারা কি ভাবছে ঢাকা বিশ্ববিদ্যালয়ের শিক্ষার্থী হতে পারাটাই জীবনের সবকিছু? খুব সহজেই বুঝতে পারছি তাদেরকে এই বিপদজনক পথে ঠেলে দিচ্ছে তাদের নির্বোধ অভিভাবকবৃন্দ, লোভী কোচিং ব্যবসায়ী আর সমাজের গড়ে ওঠা ভন্ড মানসিকতা। যে সমাজ একদিকে বলে ঢাকা বিশ্ববিদ্যালয়ের শিক্ষক মানেই ক্লাশ না নিয়ে রাজনীতি করে বেড়ানো, নিজ বিশ্ববিদ্যালয়ে ক্লাশ না নিয়ে প্রাইভেট বিশ্ববিদ্যালয়ে খ্যাপ মেরে বেড়ানো একদল লোভী, ধূর্ত মানুষ; ঢাকা বিশ্ববিদ্যালয়ের ছাত্র মানেই রাজনীতি আর ফাও খেয়ে বেড়ানো বখে যাওয়া তরুণ, সেই একই সমাজ বলে ঢাকা বিশ্ববিদ্যালয়ের শিক্ষার্থী মানেই মেধাবী, আমি কি হনুরে। অথচ ঢাকা বিশ্ববিদ্যালয় এই দুটির কোনটিই নয়, ঢাকা বিশ্ববিদ্যালয় বিশ্বের হাজারো বিশ্ববিদ্যালয়ের তালিকায় খুঁজে না পাওয়া স্রেফ একটি শিক্ষা প্রতিষ্ঠান মাত্র। 
এই তাজা তরুণ প্রাণগুলোকে কেন গুণীজনরা বলে আসলেন না, ‘দেখো বাবা মা’রা মানুষের জীবনে মানুষই বড়, কোন প্রতিষ্ঠান নয়’। তারা কেনো চোখে আঙ্গুল দিয়ে দেখিয়ে দিলেন না, ঢাকা বিশ্ববিদ্যালয়ে প্রতি বছর ভর্তি হওয়া অর্ধেকেরও বেশী শিক্ষার্থী কারেন্ট অ্যাফেয়ার্সকেই তাদের সিলেবাস ভাবে। সেখানে যাওয়া নামী দামী বিভাগের শিক্ষকেরা কেনো বললেন না তাদের ৫০ শতাংশেরও বেশী শিক্ষার্থী মনমত এবং যোগ্য কোন কাজের সন্ধান পায় না প্রতিবছর। কেনো বললেন না ঢাকা বিশ্ববিদ্যালয়ে ৫-৬ বছর নাওয়া খাওয়া ভুলে পড়াশোনা করা শিক্ষার্থীটি চাকরী জীবনে প্রতিযোগিতার সম্মুখীন হয় হেসে খেলে ৫-৬ বছর কাটানো অপড়ুয়া ঢাকা বিশ্ববিদ্যালয়সহ অন্য যেকোন বিশ্ববিদ্যালয়ের শিক্ষার্থীদের সাথে। কেনো তাদের চোখের রংগীন চশমাকে আরো বেশী রংগীন করতে গিয়ে পুরোটাই কালো করে দিচ্ছেন?
সেইসব গুণীজন বরং যে কথাগুলো বলতে পারতেন বলে মনে করি তা হলো- দ্বিতীয়বার ভর্তি পরীক্ষা দেওয়ার সুযোগ রহিত করে ঢাকা বিশ্ববিদ্যালয় সঠিক সিদ্ধান্ত নিয়েছে। এতে করে কোচিং সেন্টারগুলোর বছরমেয়াদি কোচিং করানোর সুযোগ বন্ধ হবে। সেই সাথে প্রতি বছর ২০০-৩০০ আসন শূন্য হওয়ার সম্ভাবনা কমে আসবে। তদুপরি ক্লাশ না করে কোচিং করিয়ে বেড়ানো এবং পরেরবার ভর্তিপরীক্ষা দিয়ে ভালো বিষয়ে যাবো এই চিন্তায় বিভোর থাকা শিক্ষার্থীদের সংখ্যাও কমবে। তবে যেহেতু এতোবছর ধরে চলে আসছে তাই এবারের ব্যাচটিকে দ্বিতীয়বার সুযোগ দেওয়া উচিত এবং পরবর্তী ব্যাচ থেকে এই ব্যবস্থা পুরোপুরি রহিত করা উচিত। 
কিন্তু তারা সেসব কিছুই করলেন না। বরং ক্লিশে রাজনৈতিক বক্তব্যসুলভ কথা বলে চিরায়ত কপটতা প্রদর্শন করলেন।
--সুব্রত দাশ


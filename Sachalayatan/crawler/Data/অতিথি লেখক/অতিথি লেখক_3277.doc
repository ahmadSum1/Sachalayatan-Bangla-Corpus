আমার সাম্রাজ্য



আমার সাম্রাজ্যে আমিই রাজা,
এটাই কি স্বাভাবিক নয়?
এটাই কি স্বাভাবিক নয় যে
আমিই কথা বলবো,
হাজারো প্রণত শ্রোতার সামনে
আর হাত নাড়বো উঁচু ব্যালকনি থেকে?
এটাই স্বাভাবিক যে আমি মুণ্ডু নেব,
আবার আমিই জোড়া লাগাবো,
কথাও বলাবো দু'চারটা যখন প্রয়োজন।
আনকোরা যত যীশুকে শূলে চরাবো
আর ঝুলিয়ে রাখবো গীর্জায় গীর্জায়।
লেলিয়ে দেবো নেকড়ের পাল
যদি দুয়ারে শোর তুলে আঠারো অশ্বারোহী।
এটাই স্বাভাবিক যে আমি স্বেচ্ছাচারী হব।
মোহর ছড়াব জোকারের ভীড়ে
আর রোদে শুকাবো চাষীদের হাড়।
হানা দেবো পর্দানশীন অন্তঃপুরে,
যার তার গোরে গেঁথে দেবো
আস্ত তাজমহল।
তবু আমি চাই
আমার বাগানে ফুটুক পারস্যের গোলাপ আর
তার রঙ শুষে গাঢ় হোক বিকেলের রোদ।
আমি সেই বিকেলের আশায় ধরে রাখি
আমার নশ্বর দেহ!
আমার সাম্রাজ্যে আমিই একমাত্র ভিখারী!
সাবিহ ওমর
omarsabih এট জিমেইল ডট কম


লিখি ভাই...বুঝে শুনে লিখি।



বেক্সিমকোর একটা বিশাল আকৃতির ক্রিকেট ব্যাট দেখলাম জিয়া কলোনির সামনে। ব্যাটটা আমাদের জাতীয় ক্রিকেট টীমের খেলোয়ারদের জন্য শুভকামনা জানানোর জন্য রাখা হয়েছে। ব্যস্ততার জন্য আমি যেতে পারছিনা, তবে ইচ্ছে ছিল যাবার।
ছিল বলছি এই কারণে, যে আজকে একটা বিষয় দেখে আমার এই জায়গায় কিছু শুভকামনা লেখার তাগিদ উঠে গেছে। আসলে কি বলবো, আজকে দেখলাম, ব্যাটের গায়ে কিছু কিছু নাম বিশাল লাল অক্ষরে স্প্রে করে দেয়া হয়েছে। এত বড় করে লেখা, মনে হয় এখানে নির্বাচনী প্রচারণার জন্য বিজ্ঞাপন দেয়া হয়েছে। (এখন তো মনে হচ্ছে সিটি কর্পোরেশন নির্বাচন হলে এটাতেই পোস্টার লাগিয়ে রাখতো!!) 
শুধু এইটুকুই নয়। আজকে বেসরকারী একটা চ্যানেলে দেখলাম ব্যাটের গায়ে অনেকে নিজের নাম লিখে নিচে নিজের ফোন নাম্বার বেশ যত্নের সাথে লিখে এসেছেন ...সামনে ভ্যালেন্টাইন কিনা!
এরকম অনেক কিছুই আমরা প্রায় সব্বাই দেখেছি। বাসের গায়ে, টয়লেটের মধ্যে যেসব আশ্চর্য চিত্র কর্ম থাকে তা দেখে স্বয়ং ভ্যান গগ কানের বদলে নিজের মাথাটাই কেটে দিতেন। কিন্তু এই ব্যাটটাতে কেন? এটাতো আমরা আমাদের ছেলেদেরকে, আমাদের ভাইদেরকে আশীর্বাদ করার জন্য রাখা হয়েছিল। আমরা কি অন্তত এই একটা জায়গায় আমাদের শুভ বুদ্ধির পরিচয় দিতে পারতাম না? লিখি ভাই, একটু বুঝে শুনে লিখি না! 
আশা করি, আর যাই হোক, আমাদের ছোট ছোট ভাইবোনদের ওই ব্যাটে সাইন করতে গিয়ে কোন গালি-গালাজ কিংবা কোন অশ্লীল বার্তা চোখে পড়বে না।(নিশ্চিত করে বলা যায় না। কুকুর শ্রেনীর লোকজন খোলা মাঠেই মলত্যাগ করে, এদের কিছু আসে যায় না।)
দিন বদল করার চেয়ে আগে অভ্যাস বদল করাটাই উচিত...আবার সব কিছু "বদলাইয়া দিমু" বলে নিজের অভ্যাস নয়া বদলানো টাও খারাপ।
ভালো থাকবেন। সেমিস্টার পরীক্ষা চলছে, দোয়াও করবেন।
____________________________________________________
মেঘদুত


মিডিয়া মোঘল রুপার্ট মারডকের শেষরক্ষার প্রচেষ্টা





আজ রবিবার।  নিউজ অব দি ওয়ার্ল্ডের শেষদিন। মিডিয়ার ১৬৮ বছরের ইতিহাসে আজকেই শেষ সংখ্যা বেরোবে। যখন ফোন হ্যাকিংয়ের অভিযোগ চরমে উঠেছে ট্যাবলয়েডটির বিরূদ্ধে, তখনই কর্তৃপক্ষ পত্রিকাটি বন্ধের সিদ্ধান্ত নেয়। জেমস মারডক, নিউজগ্রুপের চেয়ারম্যান, এই ট্যাবলয়েড বন্ধের ঘোষণা দেন।
আফগানিস্তানে এবং ইরাকে নিহত বৃটিশ সৈন্যের পরিবারের টেলিফোনে আড়িপাতার অভিযোগ নিউজ অব দি ওয়ার্ল্ডের পতন ত্বরান্বিত করে।  এর আগে লন্ডনে সেভেন সেভেন সন্ত্রাসী হামলায় নিহতদের পরিবারের টেলিফোনে আড়িপাতার অভিযোগ ওঠে ট্যাবলয়েডটির বিরূদ্ধে। এমনকি পুলিশ অফিসারদের মোটা অংকের উৎকোচ দেয়ার অভিযোগ রয়েছে নিউজ অব দি ওয়ার্ল্ডের বিরুদ্ধে।
রূপার্ট মারডকের মালিকানাধীন এই ট্যাবলয়েড বহুল প্রচারিত। মারডককে বলা হয় মিডিয়া মোঘল। স্কাই টিভি, টাইম সহ তার মালিকানাধীন অনেকগুলো প্রিন্ট এবং ইলেকট্রনিক মিডিয়া রয়েছে। অনেকেই নিউজ অব দি ওয়ার্ল্ড বিলুপ্তি বিষয়ে মারডকের সদিচ্ছা সম্পর্কে সন্দিহান। মারডকের কোম্পানির এই বছরের শেষের দিকে বি স্কাই বি”মিডিয়ার দায়িত্ব  নেওয়ার কথা রয়েছে। সমালোচকদের মতে বৃহ ত্তর ব্যবসায়িক লাভের স্বার্থে মারডক নিউজ অব দি ওয়ার্ল্ডকে বলি দিয়েছেন।
রূপার্ট মারডকের সাথে ক্ষমতাসীনদের সখ্য বেশ পুরনো। সাবেক ব্রিটিশ প্রধানমন্ত্রী টনি ব্লেয়ারের সাথে তার ব্যক্তিগত সুসম্পর্ক ছিল। বৃটেনের বর্তমান প্রধানমন্ত্রী ডেভিড ক্যামেরুনের সাথেও তার গভীর পারিরারিক বন্ধুত্ব রয়েছে যার জন্য ক্যামেরুন স্বদেশে প্রভূত সমালোচনার সম্মুখীন হচ্ছেন। নিউজ অব দি ওয়ার্ল্ডের প্রাক্তন সম্পাদক এন্ডি কুলসনকে (Andy Coulson) প্রধানমন্ত্রী ডেভিড ক্যামেরুন কোয়ালিশন সরকারের যোগাযোগ-সংক্রান্ত উচ্চপদে নিযুক্ত করেন।  এন্ডি কুলসন সম্পাদক থাকাকালে ফোন হ্যাকিংয়ের ঘটনাগুলো ঘটেছিল। তবুও ক্যামেরুন তাকে দ্বিতীয়বারের মত সুযোগ দিয়েছিলেন, যদিও এ দফায় কুলসন যথারীতি ব্যর্থ হন। নিউজ অব দি ওয়ার্ল্ড বন্ধের পর প্রদত্ত ভাষণে ক্যামেরুন কুলসনের নিযুক্তিতে তার ব্যর্থতার দায়িত্ব স্বীকার করেন। 
ক্যামেরুন তার বক্তৃতায় রেবেকা ব্রুকসেরও সমালোচনা করেন। রেবেকা ব্রুকস হচ্ছেন নিউজ ইন্টারন্যাশনালের একজন উচ্চপদস্থ কর্মকর্তা এবং মারডকের একান্ত আস্থাভাজন।  প্রধানমন্ত্রীর মতে প্রধান নির্বাহীর পদ থেকে তার ইতোমধ্যেই পদত্যাগ করা উচিত ছিল।
বিলুপ্তির কারণ ব্যাখ্যা করতে গিয়ে মিডিয়া মোঘলের ছেলে জেমস মারডক, যিনি কি-না ট্যাবলয়েডটির চেয়ারম্যানও, বলেন, ট্যাবলয়েডের ভাল কাজগুলো-"have been sullied by behaviour that was wrong - indeed, if recent allegations are true, it was inhuman and has no place in our company"। জেমস মারডকের মতে নিউজ অব দি ওয়ার্ল্ড অন্যের জবাবদিহিতা নিশ্চিত করতে সচেষ্ট হলেও নিজেদের বেলায় তা নিশ্চিত করতে ট্যাবলয়েডটি শোচনীয়ভাবে ব্যর্থ হয়েছে।    
ব্যক্তিগত গোপনীয়তার বিষয়টি বিলাতে অত্যন্ত সংবেদনশীল। ব্যক্তিগত তথ্য সুরক্ষার জন্য বিলাতে ডাটা প্রটেকশন অ্যাক্ট রয়েছে। ইতিমধ্যে ব্রিটেনের বিরোধী দলীয়নেতা এড মিলিব্যান্ডও মারডকদের হাতে বিস্কাইবি এত তাড়াতাড়ি ছেড়ে দেওয়ার প্রক্রিয়ার বিরূদ্ধে অবস্থান নিয়েছেন। প্রধানমন্ত্রী যুগপৎ ফোন হ্যাকিংয়ের ঘটনা এবং নিউজ অব দি ওয়ার্ল্ডেরসহ সমগ্র মিডিয়ার ভূমিকা বিষয়ে তদন্তের নির্দেশ দিয়েছেন। 
সাম্রাজ্য বাঁচাতে মারডক উড়ে চলে এসেছেন যুক্তরাজ্যে। তার এই বিশাল মিডিয়াসাম্রাজ্য বাঁচাতে সম্ভব সবকিছু তিনি করবেন। তার হাতও অনেক লম্বা। দেখা যাক, তার তৎপরতা কতটুকু সফল হয়।

এম আব্দুল্লাহ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6f%6d%61%62%64%75%6c%6c%61%68%63%40%79%61%68%6f%6f%2e%63%6f%6d%22%3e%6f%6d%61%62%64%75%6c%6c%61%68%63%40%79%61%68%6f%6f%2e%63%6f%6d%3c%2f%61%3e%27%29%3b'))


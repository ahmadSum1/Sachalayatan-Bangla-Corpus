কফিন বাসের কালে



কফিন বাসের কালে
কৃষ্ণ কানহাইয়া
১
কফিনে ঘুমাই
কফিন আমার ঘর।
এলার্ম ঘড়ির ডাক, জেগে উঠি ভোর বেলা
মরে কোন কালে , কফিনে ঘুমায়  নিরীহ  ড্রাকুলা।
অবাক খেলনা ঘড়ি-এক আয়েসী অজগর
একে একে গিলে খায়,
"পাখী সব , করে রব।"
রাতি পোহাইল না বলে
কফিনের ঘুম ভাঙে না সকালে ।
সাড়ে আট -সাড়ে পাঁচ গারদের ঘন্টা শেষে
পিল পিল পিঁপড়ের দল
সারি বেঁধে ফিরে যায়, পুরোনো কফিনে।
কফিনে ঘুমাই, কফিন মোদের সব
পিছে থাক জীবনের বাকী কলরব।
২
যে হাত এক কালে
বন কেটে গড়েছে বসত,
চেয়ে দেখে অন্ধ ভবিষ্যত।
ফিরে আয় তবে
পুরনো দাঁতাল শুকর
ফিরে আয় বুনো বাঘ
ফিরে আয় ফণা তোলা সখীদের দল
ফিরে আয় নরখাদকের কোলাহল।
বল্লমে ডগায় বিদ্ধ হই
আমি অথবা তুই।
তবু তো এক জন বেঁচে থাকি..
এই খানে কফিন বাসের কালে
আমরা দু'জনই মৃত।


অনাগত সন্তানের প্রতি…



প্রকৃতির শৃঙ্খলা টিকিয়ে রাখার জন্য মনুষ্য সমাজের স্বাভাবিক নিয়মগুলো মেনে চললে একদিন তোমার মুখ আমাকে দেখতেই হবে। তুমি ছেলে হবে নাকি  মেয়ে হবে আমি তা জানি না । এটা নিয়ে আমার খুব একটা মাথা ব্যথাও নেই । আমি শুধু জানি তুমি হবে আমার অস্তিত্ব থেকে সৃষ্টি হওয়া আমারই পৃথিবীর সবচেয়ে ক্ষমতাধর অংশ । তুমি হবে আমার স্নেহের, মমতার, আদরের, ভালবাসার সন্তান । 
       হে আমার অনাগত সন্তান, আমি শুধু তোমার জন্মদাতা পিতা হতে চাই না । আমি তোমার বন্ধু হবো, তোমার স্বপ্নদ্রষ্টা হবো, তোমার পথের শেষে দাঁড়িয়ে থাকবো আলো হাতে । আমি তোমার বাবা হবো । তুমি মনে কোরো না, এই চিন্তাটা একদিনে আমার মাথায় এসেছে । একদিন একটি প্রজাপতির মত মেয়ে আমায় বলেছিল, ‘বাবা নামের লোকটাকে আমি স্রেফ ঘৃণা করি । আমি পাঁচ বছর ধরে ঐ লোকটাকে বাবা ডাকি না । উনি শুধুই আমার জন্মদাতা পিতা । একজন বাবা থেকেও তাকে বাবা ডাকতে না পারা কী যে কষ্টের কী করে বোঝাব ।’
        আমি সেদিন থেকে একটু একটু বুঝতে শিখছি সোনা আমার । তুমি আমার পৃথিবীকে রাঙিয়ে দেওয়া লুব্ধক হবে । আর আমি হবো তোমার পাশে নির্ঘুম দাঁড়িয়ে থাকা স্বেচ্ছাসেবী । তোমার অস্তিত্বের সঙ্কট নিরাপদ রাখতে তোমার পাশেই থাকবো অতন্দ্র প্রহরীর মত । আমি তোমার সমগ্র পৃথিবীজুড়ে ছড়িয়ে থাকা সবটুকু আলো নিজের হাতে একটু একটু করে জ্বালিয়ে দেবো সন্ধ্যাপ্রদীপের মত । আমি তোমার তোমার সুরে । 
       আমার প্রত্যেকটা দিন শুরু হবে তোমার মায়াবী, নিস্পাপ মুখটা দেখে । তুমি হবে আমার সকাল বেলার সূর্য । আবার তোমায় দেখেই আমার একেকটা দিন শেষ হয়ে রাত্রি নামবে সমস্ত চরাচরে । তখন তুমি আমার সামনে আলো ছড়াবে কোজাগরী পূর্ণিমা রাতের ভরা চাঁদের মত । তোমার সাথে আমার দেখা হওয়া  কোনো বিশেষ দিন যেন না হয় । বরং তোমার সাথে আমার দেখা না হওয়ার দিনটাই যেন হয় একটা বিশেষ দিন । তুমি হবে আমার পরিবারের সবচেয়ে গুরুত্বপূর্ণ অংশ । তোমায় দিয়েই পূর্ণতা আসবে আমার পরিবারে । আমি তোমায় ভালোবাসবো, শাসন করবো । তোমায় সত্য আর মিথ্যার পার্থক্য বোঝাব । যদ্দুর পারি তোমার জন্য পৃথিবীটাকে আমি তৈরি করে যাবো নিরাপদ আর বাসযোগ্য করে । আমি তোমার আনন্দের জন্য অবিশ্রান্ত জেগে থাকবো । তোমার সুখের জন্য বিসর্জন দেবো আমার সবটুকু সুখ । তোমায় একটি নতুন দিনের সূর্য উপহার দেবো বলে আমি কাজ করে যাবো নিরলস ।
      হে অনাগত সন্তান, আমি কখনোই তোমায় ছেড়ে যাবো না ভীরু-কাপুরুষের মতন । আমার শরীরের সবটুকু রক্তের এক ফোঁটাও যতক্ষণ উষ্ণ থাকবে, আমি ততক্ষণ তোমায় আগলে রাখবো সব অনিশ্চয়তা থেকে । আমি তোমার বন্ধুর পথের সহযাত্রী হবো । আমি তোমার বন্ধু হবো, স্বপ্নদ্রষ্টা হবো । হে অনাগত সন্তান, আমি শুধু তোমার জন্মদাতা পিতা নই, আমি তোমার বাবা হবো ।


সবার সাহায্য চাই: বাংলাদেশে জাকির নায়েকের সাথে বিতর্ক আয়োজন করা প্রয়োজন। 



আপনারা হয়তো সবাই জানেন আলোচিত ব্যক্তিত্ব ডা: জাকির আবদুল করিম নায়েক(জাকির নায়েক) বাংলাদেশে আসছেন এক দীর্ঘ সফরে(৩০ নভেম্বর থেকে ১১ ডিসেম্বর পর্যন্ত)। সেসময় তিনি অতি অবশ্যই বেশ কিছু ইসলামি যুক্তিবাদের(তাঁর ভাষায়) অনুষ্ঠান আয়োজন করবেন। 
আমরা অনেকেই জানি জাকির নায়েকের অনেক "কোরানের আলোকে বিজ্ঞানের ব্যাখ্যা" লেকচারগুলোয় অনেক ভুল/ মিথ্যা তথ্য এসেছে। উদাহরণস্বরুপ: বিবর্তনবাদকে মিথ্যা প্রমাণ করবার তাঁর আপ্রাণ চেষ্টায় অনেকগুলো ভুল/ মিথ্যা তথ্য উদঘাটন করা হয়েছিলো সচল শিক্ষানবিসের এই পোস্টে। তাছাড়া অনেক ব্লগে নানাসময় জাকির নায়েকের লেকচারের বিভিন্ন অসংগতি/ ভুল/ মিথ্যা তথ্য নিয়ে আলোচনা হয়েছিলো। যেমন: ইসলামে বহুবিবাহ নিয়ে জাকির নায়েকের যুক্তির অসারতা ফুটে ওঠেছিলো মুক্তমনা ব্লগের ব্লগার নাস্তিকের ধর্মকথার এই পোস্টে।
আরো অনেক অসংগতি আছে। এসব অসংগতি/ ভুল/ মিথ্যা নিয়ে কথা বলতে গেলেই অনেক নায়েকভক্ত এসে বলেন এসব কথা জাকির নায়েকের সামনে উত্থাপন করতে। তাঁদের মতে আমার/ আমাদের চেয়ে অনেক বিখ্যাত ব্যক্তি, তার্কিক, বিজ্ঞানি নাকি নায়েকের সভায় উপস্থিত থাকেন; কিন্তু ভুল ধরতে পারেন না। নায়েকভক্তদের দাবি অনুযায়ি, লেকচার সভায় বাধাহীন প্রশ্ন করা যায়। জাকির নায়েক নাকি উত্থাপিত সব প্রশ্ন মনোযোগ দিয়ে শুনেন এবং জবাব দেন। 
হার্ডকোর সাপোর্টারদের সাথে তর্ক বৃথা- আমরা সবাই জানি। কিন্তু তাঁদের দাবি অনুসারে আমরাতো জাকির নায়েকের লেকচার সভায় কিছু প্রশ্ন/ যুক্তি উত্থাপন করতে পারি। অন্তত তাঁর কৃত এসব ভুল/ মিথ্যা সম্পর্কে তাঁর মন্তব্যতো জানা যাবে। আর মন্তব্য করতে তিনি যদি অপারগতা প্রকাশ করেন তাও আমরা জানতে পারবো।
সাথে অতি অবশ্যই যে টপিকটিতে প্রশ্ন করা দরকার : "আমাদের মুক্তিযুদ্ধ নিয়ে তাঁর ভাবনা।" তিনি না জানলে পড়াশোনা করে উত্তর দেবার যথেষ্ট সময় পাবেন(১২ দিন বাংলাদেশে থাকছেন যেহেতু)। 
আমার দুর্ভাগ্য আমি সেসময় বাংলাদেশের বাইরে অবস্থান করবো। বাংলাদেশে অবস্থানকারি টপিকগুলো সম্পর্কে স্পষ্ট ধারণাপোষণকারি, ভালো তার্কিক, স্পষ্টভাষি, সাহসি কোন সচল, হাচল, অতিথি কিংবা পাঠক কি আছেন যিনি জাকির নায়েককে সরাসরি প্রশ্নগুলো করতে পারবেন? 
আমরা প্রশ্নগুলো সাজানো শুরু করতে পারি এখনই। এক্ষেত্রে সচলায়তনের লেখক, পাঠক সবার সাহায্য দরকার। বিবর্তনবাদ নিয়ে আমার জ্ঞানের পরিধি ছোট। তাই আমাকে হয়তো অনেকক্ষেত্রেই পাঠকের ভূমিকায় থাকতে হবে। 
আর হ্যাঁ। কয়েকজনের একটি দল গঠন করা দরকার। সেখানে ভিডিওক্যাম, ভয়েস রেকর্ডার সহ একজন/ একাধিক স্বেচ্ছাসেবকের অবস্থান জরুরি। 


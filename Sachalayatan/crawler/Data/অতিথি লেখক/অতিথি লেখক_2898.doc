"একজন রিক্সাওয়ালা, স্বাধীনতা দিবসের স্বপ্ন ও সংগ্রাম।"



সাত সকালে পেট ভরে কাঁচা মরিচ-পিয়াজ দিয়ে এক প্লেট পান্তা খেয়ে রিক্সা নিয়ে বের হয় কুদ্দুস মিয়া। গায়ের জামাটা খুলে গামছাটা গলায় পেঁচিয়ে নেয়। সকালের বাতাসের মত কুদ্দুস মিয়ার মন মেজাজ আজ ফুরফুরে। বয়স যদিও ষাটের কাছাকাছি, কিন্তু শরীরের গঠনে বোঝার উপায় নেই। সুঠাম দেহ, মাথা ভর্তি আধা কাঁচা-পাকা  চুল, কথা-বার্তায় দৃঢ় চেতা। বড় বড় চোখে বিস্ময় নিয়ে শহরের অলি গলি চষে বেড়ায়। চাওয়া-পাওয়ার অদম্য ইচ্ছাটা সব সময়  মুঠোবন্দী করে রাখে। যা পায় তাতেই যেন রাজ্যের সুখ খেলা করে মনের অলিন্দে, বস্তির ভাঙ্গা করে। 
প্রথম স্ত্রী গত হওয়ার পর দ্বিতীয় বার বিয়ে করে। প্রথম ঘরের দুই ছেলে কেউ কুদ্দুস মিয়ার  খোঁজ খবর রাখে না।  দ্বিতিয় ঘরের  দু' টি ছেলে-মেয়ে আর স্ত্রী মোমেনাকে নিয়েই এখন তাঁর সংসার। তাদের নিয়েই কুদ্দুস মিয়ার স্বপ্ন আবর্তিত হয়। ১০-১২ বছরের ছেলে-মেয়ে আর রুগ্ন স্ত্রীর জন্য খাবার যোগানের সংগ্রামে সময় চলে যায় রোদে পুড়ে, বৃষ্টিতে ভিজে, ঢাকার রাজপথে।  
বড় রাস্তার মোড়ে আসতেই মধ্যবয়সী এক যাত্রীর ডাকে দাঁড়ায়। ময়লা জিন্সের সাথে গেঞ্জি গায়ে লোকটি মোবাইলে কথা বলতে বলতে কাছে আসে। মোবাইলটা কানের সাথে লাগিয়ে রেখে বলে-"চাচা, যাইবেন নাকি?"  একটা মিষ্টি হাসি দিয়ে বলে -"কই যাইবেন?" লোকটা মোবাইলে অনবরত কথা বলেই যাচ্ছে, কুদ্দুস মিয়ার কথার কোন উত্তর না দিয়ে রিক্সায় উঠে বসে। সে প্যাডেলে চাপ দিয়ে আবার জানতে চায় -"বাবা কনে যাইবেন হেইডাতো কইলেন না।"  লোকটার সম্বিৎ ফিরে আসে, কান থেকে মোবাইলটা সরিয়ে বলে-"ধানমন্ডি ৮ নম্বর, রবীন্দ্র সরোবরে উম্মুক্ত মঞ্চে।" সে ধানমন্ডি ৮ নম্বর চিনে, তাই পরের অংশটুকু মনে রাখতে চায় না। তারপরও কুদ্দুস মিয়ার মনে একটা খটকা  লাগে, কিন্তু যাত্রীকে আর কিছুই জিজ্ঞাস করা হয় না। 
ফাঁকা রাস্তায় জোরে প্যাডেলে চাপ দিতে থাকে। সকালের কড়া রোদে শরীর থেকে ঘাম ঝরে  পড়ে। এক হাতে গামছা দিয়ে ঘাম মুছে নেয়। কিছু দূর আসতেই গান ধরে-"মোরা একটি ফুলকে বাঁচাবো বলে যুদ্ধ করি---------।" রিক্সায় বসা যাত্রীটি তাঁর গলার মিষ্টি সুর শুনে মুগ্ধ হয়। মোবাইলটা পকেটে রেখে একনিষ্ঠ শ্রোতা হয়ে  কুদ্দুস মিয়ার গান শুনে। কালজয়ী গান, শুনলেই শরীরের রক্ত টগবগ করে, শত্রু দমনে মনের ভেতর ক্রোধের লাভা দলা বাঁধে। আজকের সকালটা যেন এই গান শোনার উপযুক্ত সময়।  
রিক্সা ধানমন্ডি ৮ নম্বরের ব্রিজ পাড় হয়ে বামে  মোড় দিতেই যাত্রীটি থামতে বলে। কুদ্দুস মিয়া ব্রেক চাপে। গামছা নিয়ে ঘাম মুছে, ভাড়ার জন্য অপেক্ষা করে। যাত্রী ভদ্রলোক পকেট থেকে পার্স বের করে ভাড়া কত জানতে চায়। কুদ্দুস মিয়া ঘাম মুছতে মুছতে বলে-" আপনি যেইটা ন্যায্য মনে করেন সেইটাই দেন।" ভদ্রলোক ভাড়া এগিয়ে দিলে কুদ্দুস মিয়া একটু অবাক হয়। প্রত্যাশিত ভাড়ার চেয়ে কম দেখে সে হাত বাড়াতে চায় না। কিন্তু সকালে বের হওয়ার সময় মনে মনে একটা প্রতিজ্ঞা করেছিলো, সেটা মনে পড়ে যায়। আজ স্বাধীনতা দিবস, আজ ভাড়া নিয়ে কারো সাথে ক্যাচাল করবে না, যে যা ভাড়া দিবে তাই নিবে। তাই কোন কথা না বলে অন্যায্য ভাড়াটা হাত বাড়িয়ে নেয়। লোকটি পা বাড়াতেই কুদ্দুস মিয়া জানতে চায়-"বাবা একডা কথা, এইহানে আজ কী অইবো? এতো আয়োজন কেন?" ভদ্র লোকটি কুদ্দুস মিয়ার দিকে কিছুক্ষণ তাকিয়ে থেকে বলে-" আজ আমাদের স্বাধীনতা দিবস, তাই এখানে সারাদিন অনুষ্ঠান হবে।" 
কুদ্দুস মিয়া জামাটা বের করে পড়ে নেয়। রিক্সাটা সাইড করে ব্রেকটা আটকিয়ে রিক্সার ওপরে উঠে বসে। গামছা দিয়ে শরীরটা আয়েশ করে মুছে নেয়। রবীন্দ্র সরোবরের দিকে চেয়ে থাকে। আস্তে আস্তে এলাকাটা লোকে লোকারণ্য হয়ে যায়। মঞ্চে গান, আবৃত্তি, নৃত্য চলতে থাকে নিয়মিত বিরতিতে। সে মন্ত্রমুগ্ধ হয়ে দেখতে থাকে, কখনো গানের সাথে সুর মিলায়। কলেজ পড়ুয়া এক জোড়া ছেলে-মেয়ে কুদ্দুস মিয়ার রিক্সার কাছে এসে জানতে চায়-"এই চাচা যাবেন?" কুদ্দুস মিয়া তাদের ডাকে ফিরেও তাকায় না। ছেলেটা আবার জোরে ডাকে-"চাচা যাবেন?" ছেলেটার জোরালো ডাক শুনে সে পেছন ফিরে তাকায়। এক ঝলক ছেলে-মেয়ে দু'টিকে দেখে বলে-"না।" ছেলেটি একটু বিরক্ত হয়ে যায়। মেজাজ খারাপ করে, চরা গলায় বলে-"যাবেন না তো বের হইছেন কেন? যান বাসায় গিয়া ঘুমান।" কুদ্দুস মিয়া এহেন বাজে ব্যবহারে একটুও কষ্ট পান না। প্রতিদিন তাকে এমন হরেক রকম মানুষের গাল মন্দ শুনতে হয়। সে এতে অভ্যস্ত। কুদ্দুস মিয়া ছেলেটির চলার পথের দিকে চেয়ে থাকে। 
কুদ্দুস মিয়া সেখানে বসেই সিদ্ধান্ত নেয় আজ রিক্সা চালাবে না, এখানে বসে স্বাধীনতা দিবসের অনুষ্ঠান দেখবে। টিভিতে কোন অনুষ্ঠান দেখতে পারে না, এই বিদ্যুৎ থাকেতো, এই থাকে না। আবার অনুষ্ঠানের নামে চলে দীর্ঘ প্যাঁচাল, মানুষে মানুষে ক্যামেরার সামনে বস্তীর মহিলাদের মত ঝগড়া করে, পরনিন্দার চর্চা করে। ইতিহাস নিয়ে কী সব কথা বলে। সত্য-মিথ্যা মিলিয়ে সরকার তোষণের চেষ্টা করে একদল স্বার্থবাদী লোক। সরকারের চ্যানেলে চলে আলোচনার নামে সমালোচনা আর নিজ দলের সুখ্যাতি। বর্তামান প্রাইভেট চ্যানেল গুলোও বাদ যায় না।  সারাদিন রিক্সা চালিয়ে ঘরে ফিরে ক্লান্ত শরীরে যখন সাধের টিভি চালু দেয়, তখন দেখে একদল স্যূট-টাই পড়া ভদ্র লোকেরা স্বার্থের জন্য নির্লজ্জ ভাবে মিথ্যা বলছে। তখন ক্লান্ত কুদ্দুস মিয়ের মেজাজ যায় খারাপ হয়ে, রিমোর্ট ঘুরিয়ে চলে যায় ভীনদেশী চ্যানেলে।  তাই সে সিদ্ধান্ত নেয় আজ এখানে মন ভরে স্বাধীনতা দিবসের অনুষ্ঠান দেখবে। বাংলাদেশের গান শুনবে, বাংলাদেশী নৃত্য দেখবে। 
ছেলেটির কথাটা কানে বাজে, কুদ্দুস মিয়া আকাশের দিকে তাকিয়ে একটা বড় দীর্ঘশ্বাস ছাড়ে। স্মৃতির ডানায় ভর করে ফিরে যায় উত্তাল একাত্তরের মার্চে। পাকিস্তানি হানাদারদের নির্মম বর্বরতার দৃশ্য চোখের সামনে ভেসে উঠে। বাবা-মা, ভাই -বোনদের ইজ্জত বাঁচাতে যোগ দিয়েছিলো মুক্তিযুদ্ধে। হাতের মুঠোও জীবন নিয়ে প্রতিনিয়ত লড়ে গেছে পাকিস্তানি হানাদার বাহিনীর বিরুদ্ধে। চোখের সামনে কত যুবকের লাশ দাফন করেছে, কত সহযোদ্ধাকে দেখেছে পুঙ্গ হতে। কত রক্তে লাল হয়েছে এই দেশের সবুজ ভূমি। চোখের কোণ বেয়ে নেমে আসে দু'ফোটা নোনা জল। চৈত্যের সূর্যতাপে নোনা জল চিকচিক করে। কুদ্দুস মিয়া হাত বাড়িয়ে নোনা জল মুছে না। চেয়ে থাকে আকাশের দিকে। বড় বড় নিঃশ্বাস ছাড়ে। ঘরের ছেলে-মেয়েদের কথা মনে পড়ে যায়, অভুক্ত স্ত্রীর শুকনা চেহারাটা ভেসে উঠে। ছেলে-মেয়েদের জীর্ণ শীর্ণ শরীরটা মনের মাঝে যুদ্ধে যাবার তাড়না দেয়। জামাটা খুলে রিক্সার সিটের নিচে রেখে গামছাটা গলায় পেঁচিয়ে আবার বের হয়, আবার যুদ্ধ করে আহারের জন্য, একমুঠো মোটা ভাতের জন্য। ছেলে-মেয়ের ক্ষুদা নিবারণের জন্য, স্ত্রীর লজ্জা আবরণের জন্য, বস্তির ভাঙ্গা ঘরে একটু শান্তির জন্য। 
=============০০০০০০০০০====================


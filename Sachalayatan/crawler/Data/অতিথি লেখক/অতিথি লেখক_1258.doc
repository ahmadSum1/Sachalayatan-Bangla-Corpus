বুয়েটের আন্দোলন হোক সকল শিক্ষার্থীদের জন্য অনুকরণীয় 



বুয়েটের আন্দোলন হোক সকল শিক্ষার্থীদের জন্য অনুকরণীয় 
আমাদের দেশের প্রত্যেকটি শিক্ষা প্রতিষ্ঠান আজ জঘন্য ছাত্ররাজনীতির কবলে আবদ্ধ। তথাকথিত নামধারী বহিরাগত প্রৌঢ় বয়সী কিছু নামেমাত্র ছাত্রের কবলে আজ প্রতিটি শিক্ষা প্রতিষ্ঠান অবরুদ্ধ হয়ে আছে। টেন্ডার বাজি , চাঁদাবাজি, হল দখল, ক্যান্টিনে মাগনা খাওয়া , সাধারণ ছাত্রদের পেটানোই যেন এখনকার ছাত্র রাজনীতির মূলমন্ত্র । আমার মনে আছে যখন আমি ঢাকা বিশ্ব বিদ্যালয়ে পড়েছি তখনকার ভয়াল ছাত্র রাজনীতির এক পৈশাচিক পাশবিক মূর্তি আজও আমার কাছে এক দুঃসহ স্মৃতি।মাথা নিচু করে অনেকটা ডানে বামে না তাকিয়ে চোরের মত হলের মূল ফটক দিয়ে কত দিন যে নিজেকে নিজের কাছ থেকে লুকিয়ে  শশব্যস্ত হয়ে সোজা হলের গেস্ট রুমের পাশ ঘেঁসে নিজের রুমের দিকে ছুটেছি তার নির্দিষ্ট কোন সংখ্যা আমার জানা নেই। 
তখন বহিরাগত ক্যাডারদের চোখ ফাকি দিয়ে হলের মধ্যে কিভাবে রুমের বাইরে থেকে তালা দিয়ে ভেতরে লুকিয়ে ফাইনাল পরীক্ষার  প্রস্তুতি নিতে হয় সেই কৌশল বেশ ভালোভাবেই রপ্ত করেছিলাম। সবাই যে আমার মত নিজেকে লুকিয়ে রেখেছিল তা কিন্তু না , নতুন ছাত্রদের সামনে দেয়া পাতি ক্যডারদের অনেক আশ্বাস আর তিন বেলা ক্যান্টিনে ফাউ খাওয়ার মন্ত্র মুগ্ধ ভাষণে অনেক ছাত্রকে মুগ্ধ হতে দেখেছি। মুগ্ধ হওয়া এসব নবীনদের অল্প কিছুদিনের মধ্যেই একইসাথে দেখেছি চাঁদাবাজি আর হল দখলের ভয়াল তাণ্ডবে লিপ্ত থাকতে।   কোন দল করিনা অথবা মিছিলে যাইনা সে কারণে অনেকের মত আমাকেও মধ্য রাতে আমার রুমের চারজন সহ বের করে দেয়া হয়েছিল । চার রুম মেট মুহূর্তেই ছিটকে পড়েছিলাম প্রায় এক বছর ধরে তিল তিল করে ঘিরে রাখা নানা স্মৃতিতে জড়ানো সেই ছয় তলা থেকে। সেদিন কারণ হিসেবে আমাদেরকে জানানো হয়েছিল যে রাজনৈতিক কারণে ছয়তলার আমাদের এই কর্নারের কক্ষটি নাকি কৌশল গত দিক থেকে অত্যন্ত গুরুত্ব পূর্ণ । প্রতিপক্ষকে ঠিক হলের মুল ফটক থেকে নাকি নিবিড়ভাবে পর্যবেক্ষণে রাখা যায় এখান থেকে । অর্থাৎ হলের কিছু ছাত্র সাথে কিছু বহিরাগতদের নিয়ে সারারাত ধরে এখান থেকে হল পাহারা দেবে। আমি জানিনা ছাত্র রাজনীতি করা এসব ছাত্রদের কাজ যদি হল পাহারা দেয়া হয় তাহলে শিক্ষাজীবনের মুল মন্ত্রটা আসলে তাদের জন্য কি?
ছাত্র রাজনীতিতে  লিপ্ত এসব ক্যাডারদের ফাউ খাওয়াতে সহসাই কিভাবে খাবারের দাম বেড়ে যেত , গেস্ট রুমে কোন ছাত্রের অতিথি আসলে অছাত্র অথবা ছাত্রনেতাদের কুরুচিপূর্ণ আলোচনা ও বিভিন্ন আচরণে ওই অতিথির কাছে অপেক্ষমাণ সময়টা কিভাবে অনেকটা দীর্ঘ হয়ে যেত , টিভিরুমে সাধারণ ছাত্রদের কেমন অসহায় হয়ে সামনের চেয়ারে বসে থাকা ছাত্রনেতাদের মর্জির বশবর্তী হয়ে বস্তা পচা নানা অনুষ্ঠান দেখে বিনোদনের চেয়ে কত যে বিরক্ত হতে হত, অনিচ্ছা সত্ত্বেও কত নিরীহ ছাত্রকে রাজনৈতিক মিছিলে যেতে হত, রাতারাতি হলের বড়ভাই বনে যাওয়া এসব নেতাদের ঠিকমত সালাম না দিতে পারার অপরাধ যে কতটা গুরুতর হত, রাজনীতি কিভাবে হলের বিভিন্ন রুমকে একটি নির্দিষ্ট রাজনৈতিক দলের রুম হিসেবে পরিচিতি পেত, কিভাবে একজন সাধারণ ছাত্রের উপরে  এসব নেতারা অকারণে চড়াও হত, কিভাবে একজন হল সভাপতির নামের পূর্বে ডগ শব্দটি গৌরবের সাথে তিনি সহ সবার মাঝে ব্যবহারযোগ্য হয়ে উঠত  তা আজ সত্যি এক দুঃসহ স্মৃতি ।
আজ এইসব স্মৃতিচারণ করছি একটি শিক্ষা প্রতিষ্ঠানের অরাজনৈতিক  প্রকৃত ছাত্র আন্দোলনকে দেখে । যেই ছাত্র আন্দোলনের সাথে কোন রাজনৈতিক যোগ সাজস নেই , যেই ছাত্র আন্দোলনের মুল সূরের সাথে সকল ছাত্র একমত, বিভিন্ন রাজনৈতিক দলগুলো অন্যান্য শিক্ষা প্রতিষ্ঠানের মত যেখানে তাদের রাজনৈতিক কোন ফায়দা লুটের সেই অপচেষ্টাকে বাস্তবায়ন করার সাহস দেখাতে পারিনি। হ্যাঁ আমি বুয়েট প্রসঙ্গে বলছি। 
গত চার মাসের বেশী সময় ধরে বুয়েটে অচলাবস্থা চলছে। বিভিন্ন অনিয়মের অভিযোগ এনে ভিসি প্রো ভিসির পদত্যাগের দাবীতে শুরুতে শিক্ষকরা এই আন্দোলন শুরু করলেও পরবর্তীতে  শিক্ষার্থীরা এর সাথে একাত্মতা প্রকাশ করে। এখানে শুরু থেকেই একটা বিষয় আমাকে ভীষণভাবে আলোড়িত করেছে আর তা হল দাবী আদায়ের এই আন্দোলনে বুয়েটের সকল শিক্ষার্থীর স্বতঃস্ফূর্ত অংশগ্রহণ। কোন রাজনৈতিক ব্যানার নয় শুধুমাত্র ভিসি প্রো ভিসির পদত্যাগের দাবীতে একীভূত হয়ে নিজেদের দাবী আদায় ও তা বাস্তবায়নের দিকে এগিয়ে নিয়ে যাবার ক্ষেত্রে সকল শিক্ষার্থীর যে প্রচেষ্টা তাকে সাধুবাদ জানাই। বুয়েটের আজকের এই আন্দোলন আজ যে পর্যায়ে এসে পৌঁছেছে অর্থাৎ ছাত্রদের দাবী আদায়ের এই নিরন্তর প্রচেষ্টা যেভাবে সামনের দিকে এগিয়ে যাচ্ছে তা শুধুমাত্র সম্ভব হয়েছে আন্দোলনটা রাজনৈতিক প্রভাবমুক্ত থাকার কারণে। বিভিন্ন মতাদর্শের , বিভিন্ন ভাবনাকে লালন করে থাকলেও বুয়েটের সকল শিক্ষার্থীরা যে তাদের শিক্ষাপ্রতিষ্ঠানের স্বার্থে , অন্যায়ের বিপক্ষে, ন্যায়ের স্বপক্ষে এক ও অটুট তার প্রমাণ ইতিমধ্যেই তারা দিয়েছে। রাজনৈতিক প্রভাবমুক্ত থেকে একটি শিক্ষা প্রতিষ্ঠানকে বাঁচানোর দাবী আজ গন দাবীতে পরিণত করার এক  বিরল দৃষ্টান্ত স্থাপনের দিকে এগিয়েছে বুয়েটের শিক্ষার্থীরা । 
বিভিন্ন সময়ে ঢাকা বিশ্ববিদ্যালয় সহ অন্যান্য শিক্ষা প্রতিষ্ঠানগুলোতে যেসব ছাত্র আন্দোলন হয়েছে তাতে বিভিন্ন সময়ে রাজনৈতিক ছাত্র সংগঠনের একটি প্রভাব সর্বদায় লক্ষণীয়। ২০০২ সালের ২৩ শে জুলাই রাতে শামসুন্নাহার হলের পুলিশি নির্যাতনের বিরুদ্ধে যে বিশাল ছাত্র আন্দোলন গড়ে উঠেছিল যা স্মরণ কালের সেরা ছাত্র আন্দোলন সেখানেও কিন্তু একটি নির্দিষ্ট ছাত্র সংগঠন  যারা তখন ক্ষমতায় ছিলেন তাদের নিষ্ক্রিয়তা এই আন্দোলনকে ঢাকা বিশ্ববিদ্যালয়ের মধ্যে  সার্বজনীন ছাত্র আন্দোলনে পরিণত করতে পারেনি শুধুমাত্র রাজনৈতিক কারণে। সেখানে ছাত্রলীগ ও ছাত্রদল দুইভাগে ছিল দ্বিধা বিভক্ত। সেখানেও অপসারণের দাবি উঠেছিল ভিসি প্রো ভিসির সেই সাথে ছিল ছাত্রদলের তাণ্ডবলীলা যার কিয়দংশ বুয়েটেও  ছাত্রলীগ নামধারী কিছু বহিরাগত করার একটা অপচেষ্টা চালিয়েছে। এদের একজন আবার নিজেকে বুয়েটের কমার্স ফ্যাকাল্টির ছাত্র বলে নিজেকে দাবী করেছে। যদিও বুয়েটে এমন একটি অনুষদ নিয়ে পুরো জাতিই আজ বিভ্রান্ত। কিন্তু ২০০২ সালের সেই আন্দোলনের সাথে বুয়েটের এই আন্দোলনের তফাতটা হল প্রত্যক্ষ রাজনৈতিক প্রভাবমুক্ত একটি শিক্ষা প্রতিষ্ঠানের তফাৎ , রাজনৈতিক মতাদর্শের ঊর্ধ্বে থেকে সকল শিক্ষার্থীর একই প্লাটফর্মে দাড়িয়ে একীভূত হয়ে একটি প্রতিষ্ঠানকে বাঁচানোর নিঃস্বার্থ উদ্দেশ্য ও অধিকার আদায়ের তফাৎ । রাজনৈতিক প্রভাবমুক্ত থেকে ছাত্রদের দাবী ছাত্রদের মাধ্যমে কোন রাজনৈতিক ছাত্র সংগঠনের মাধ্যমে নয় – এই ঐতিহ্যকে ধারণ করে আজ বুয়েটের শিক্ষার্থীরা  যে আন্দোলন করেছে আর তাকে বাস্তবায়িত করার শিক্ষার্থী সুলভ যে ভাষা তারা ব্যবহার করেছে তাকে স্যালুট জানায়। সম্পূর্ণ নিরপেক্ষ থেকে একটি সৎ ও মহৎ উদ্দেশ্য নিয়ে অন্যায়ের বিরুদ্ধে আজ যেই আন্দোলন বুয়েটে চলছে তার সফল বাস্তবায়ন হোক , ছাত্রদের দাবী আর অধিকার আদায়ের মধ্যম হোক কেবলমাত্র ছাত্ররা কোন রাজনৈতিক ছাত্র সংগঠন নয় যা বুয়েটের ছাত্ররা ইতিমধ্যেই লালন করে চলেছে। সেই সাথে সকল শিক্ষা প্রতিষ্ঠানকে বলবো রাজনৈতিক প্রভাবমুক্ত থেকে সত্য ও ন্যায়ের পথে থেকে রাজনীতির ঊর্ধ্বে থেকে শুধুমাত্র প্রতিষ্ঠানের স্বার্থে , শিক্ষার স্বার্থে অসত্যের বিপক্ষে থেকে নিজেদের ন্যায়ের পথে ব্রত রাখুন। আর এক্ষেত্রে অনুসরনিয় এবং অনুকরণীয় হিসেবে সর্বদায় থাকবে ঐতিহ্যবাহী বুয়েট ও এই প্রতিষ্ঠানের শিক্ষার্থীরা। তাদের এই চলমান আন্দোলন সফল হোক সেই কামনা করছি।
টেন্ডার বাজি, হল দখল আর নিরীহ সাধারণ ছাত্রদের উপর নির্যাতনের ছাত্র রাজনীতি থেকে সকল শিক্ষা প্রতিষ্ঠান মুক্ত হোক । ছাত্র রাজনীতির উদ্দেশ্য যদি হয় ছাত্রদের অধিকার আদায়ের জন্যে তবে সেই অধিকারের কথা রাজনীতির প্রভাব মুক্ত থেকেও বলা যায় । রাজনীতির এই করাল গ্রাস থেকে মুক্ত হোক সকল শিক্ষার্থী ,  শিক্ষাপ্রতিষ্ঠান ।বন্ধ হোক ছাত্রদের অধিকার আদায়ের অজুহাতে প্রতিষ্ঠা করা বর্তমান ধারার  ছাত্ররাজনীতি । আর এক্ষেত্রে বুয়েটের এই আন্দোলন হোক সকলের জন্য পথিকৃৎ । 
অমি_বন্যা


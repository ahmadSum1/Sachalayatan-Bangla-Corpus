আইভরি কোস্টের নারীরা ( আইভরি কোস্ট টুকিটাকি- ৫)









বেশ কয়েক মাস হল আইভরি কোস্টে অবস্থান করছি। দেশটির সব জায়গায় না যেতে পারলেও গুরুত্বপূর্ণ শহর এবং বেশ কিছু প্রত্যন্ত গ্রামে যাবার সুযোগ হয়েছে। নানান জায়গায় ঘুরে ঘুরে আর মানুষের সাথে কথা বলে যতটুকু বুঝেছি তাতে বলা যায় এখানকার নারীরা সবদিক থেকে বঞ্চিত।নানা বিচিত্রে ভরা এই দেশ। তার চেয়ে বিচিত্র এখানকার নারীদের জীবন। আমি যদি শিক্ষার কথা বলি তবে আমি বলবো মূল শহর ছাড়া অধিকাংশ গ্রামের নারীরাই নিরক্ষর। যদিও কাগজে কলমে বলা হয় মোট নারীর ৩৩ শতাংশের মত অক্ষরজ্ঞান সম্পন্ন কিন্তু বাস্তবতা অনেকটাই ভিন্ন। পুরুষপ্রধান এখানকার সমাজ মেয়ের চেয়ে একজন ছেলের স্কুলে যাওয়াকেই বেশী সমর্থন করে। সমাজ বলতে চাই নারীরা কেবল কাজ করবে হোক সে গৃহস্থালি অথবা মাঠের , সন্তান উৎপাদন করবে, বড় বড় আগুন জালানোর লাকড়ির বোঝা মাথায় নিয়ে মাইলের পর মাইল হাঁটবে, ক্লান্ত শ্রান্ত হয়ে রান্না করবে। আর তার স্বামী বা সংসারের পুরুষ মানুষটি অতি আরাম আর মনোযোগ দিয়ে তা ভক্ষণ করবে। 
















এই দেশের একজন নারী প্রতিদিন যে কায়িক পরিশ্রম করে আমাদের দেশের একজন মেয়ের পক্ষে তা কল্পনা করাও অসম্ভব। এত পরিশ্রমের পরেও সে যদি তার ন্যায্য অধিকার পেত, তার চাওয়া পাওয়ার বিন্দুমাত্র মূল্য পেত তাহলেও সেটা হত তার সারাদিনের হাড়ভাঙ্গা খাটুনীর এক চিলতে সান্ত্বনা। কিন্তু শুনলে অবাক লাগবে যে একজন পুরুষ যদি তার স্ত্রীকে গৃহস্থালির কাজে সাহায্য করে অথবা ক্রন্দনরত নিজের সন্তানকে শান্ত করার জন্য একটু কোলে নিয়ে হাঁটাহাঁটি করে অথবা স্ত্রীর কষ্ট হবে ভেবে ভারী কোন বোঝা তার মাথা থেকে নিয়ে নিজে বহন করে তবে সেই পুরুষ মানুষকে সমাজ ও তার পরিবার বিষোদ্গার করে থাকে। ওই পুরুষ মানুষটি উইমেনাইজ হয়েছে বলে ঠাট্টা তামাসার পাত্রে পরিণত হবে। কোন পুরুষ মানুষ এই দেশে স্ত্রীর প্রতি এইটুক সহানুভূতি তো করেই না বরং এটা নিয়ে ভাবনাটাও যেন এখানে চিন্তার অনেক দূরে।

এই দেশটিকে উত্তর এবং দক্ষিণ এই দুই ভাবে ভাগ করা হয়েছে। দক্ষিণের চেয়ে উত্তরাঞ্চলের নারীরা এখানে সবচেয়ে বেশী নিগৃহীত ও অনগ্রসর। সর্ব দক্ষিণের শহর যেটা অর্থনৈতিক রাজধানী হিসেবে পরিচিত সেই আবিদজান শহরকে দেখলে পুরো দেশকে মেলানো অত্যন্ত কঠিন হবে। এই শহরটিকে পশ্চিম আফ্রিকার ইউরোপ বলা হয়। এখানকার নারীরা সবদিক দিয়ে একটু এগিয়ে। এগিয়ে এ কারণেই কারণ সব উচ্চবিত্তের মানুষের ঢল এই শহরকে ঘিরেই। এরপর দক্ষিণের ইয়ামাসুক্রু, দালোয়া, বুয়াকে এই শহরগুলোতে মেয়েদের অবস্থা বিশেষ করে শিক্ষার হার একটু বেশী হলেও অন্যান্য ক্ষেত্রে মেয়েরা অনেকটাই উত্তরের মতই। তবে এই সব অঞ্চলের শহর পার হলেই যখন একেবারে গহীন পাড়া গায়ে চলে যাবেন সেখানকার নারীরা আর সব গ্রাম আর প্রত্যন্ত অঞ্চলের মতই অবহেলিত।

 বাল্য বিবাহ ও বহু বিবাহ এখানে ব্যাপকভাবে প্রচলিত। খুব অল্প বয়সে বেশ কিছু মোটা অংকের যৌতুকের বিনিময়ে ছোট্ট কিশোরীকে তুলে দেয়া হয় প্রৌড় কোন পাত্রের হাতে। মেয়েটিকে জানানোও হয়না কে হতে যাচ্ছে তার জীবনসঙ্গিনী। হয়তো বিয়ের দিন সকালে সে জানতে পারে কার গলায় সে মালা পরাবে। আর যদি জানার পর মেয়েটি অসম্মতি জানায় তবে গরুর মত একটি রুমকে খোঁয়াড় বানিয়ে তাকে আটকে রাখা হয় সেখানে। না এখানেই শেষ নয়। এরপর ওই বৃদ্ধ পাত্রকে জোর করে ঢুকিয়ে দেয়া হয় মেয়েটির খোঁয়াড়ে। বাইরে চলতে থাকে বাদ্যযন্ত্রের আওয়াজ আর ঘরের মধ্যে মেয়েটির উপর নেমে আসে অমানিশা।  এরপর যা হবার তাই হয়। বাধ্য হয়ে ওই বিয়েতে মেয়েটিকে রাজী হতেই হয়। 

অনেক সময় কোন মেয়েকে দেখে পছন্দ হলে ছোট থাকতেই বিবাহযোগ্য পাত্র তার বাবার কাছ থেকে মেয়েটি কিনে নেয়। আর এই লেনদেন হয় একটু অন্যভাবে। পাত্রী নিজে একটু বড় না হওয়া পর্যন্ত তার ভরণপোষণের খরচ বহন করে বর পক্ষ। এরপর দশ থেকে বার বছর হলেই মেয়ের বাবার হাতে কিছু টাকা ধরিয়ে দিয়ে কিনে নেয় মেয়েটিকে। 

বাল্যবিবাহ ও বহুবিবাহের হার এখানে অনেক বেশী। কোন কোন পুরুষ মানুষ তার শেষ বয়স অবধি কম করে হলেও চার থেকে পাঁচটি বিয়ে করে থাকে। বিয়ের সাথে চক্র বৃদ্ধি হারে বাড়তে থাকে সন্তান উৎপাদন। কাজ নেয় আছে বেকারত্ব। খাবার নেই আছে পুস্তিহিনতা। সন্তান পালনের সামর্থ্য নেই চলছে সন্তান উৎপাদন।

এখানে নারীদের সম্পত্তির ওপর কোন অধিকার নেই। সমস্ত সম্পত্তির মালিক কেবলই ওই পরিবারের ছেলে বা পুরুষ মানুষটি। পুরুষ দ্বারা শোষিত এই নারীদের ক্ষমতায়নের ভয়ে সমস্ত অধিকার থেকে এদেরকে বঞ্চিত করা হয়েছে। মেয়েরা মুক্ত মনে কিছু ভাবছে অথবা কয়েকজন মেয়ে একত্রিত হয়ে তাদের বিভিন্ন সমস্যা নিয়ে আলোচনা করছে – এইসব বিষয়গুলো এদেশের পুরুষেরা মেনে নিতে নারাজ। নারীদেরকে অনেকটা দাসীর মতই মনে করা হয় এখানে। 

খুব সামান্য কারণে নারীরা অনেক বেশী নিগৃহীত এদেশে। এমন অনেক স্কুল আছে যেখানে কোন ছাত্রী নেই অথবা থাকলেও তা খুব নগণ্য। এখানকার মেয়েদের স্কুলে আসা নাকি ধর্মীয় ভাবে নিষিদ্ধ। ধর্মীয় গোঁড়ামি এখানকার সবচেয়ে বড় বন্ধু। সমাজের পুরুষেরা মেয়েদেরকে শিক্ষিত হতে দেয় না তাদের নিজেদের স্বার্থে। নারীরা শিক্ষিত হলে হবে সচেতন। আর সচেতনতা মানেই নিজস্ব অধিকার আদায়ের চেতনা। এই চেতনাকে বড় ভয় পায় এখানকার পুরুষ। 

নানা রকম কুসংস্কার আর অনাচার আছে এদেশে। আর এই সমস্ত অনাচারের বড় শিকার  হল নারীরা। ফিমেল জেনিটাল মিউটিলেশন এর মত এমন অনেক অনাচারকে সামাজিক আচারের মধ্যে নিয়ে এসেছে এদেশের অনেক সমাজ তথা অনেক গোত্রের পুরুষেরা। এর জন্য ওই পুরুষের কিন্তু কোন কষ্ট নেই বরং সকল কষ্টের কঠিন কঠিন পরীক্ষার সম্মুখীন কেবল নারীরাই। এদেশের  পুষ্টিহীন নারীদের অবস্থা দেখলে মনে হয় সেই আদিম যুগে যখন পাথরে পাথরে ঘসা দিয়ে মানুষ আগুন জ্বালাত ঠিক ওইরকম একটা সময়ের মধ্যে এরা বাস করছে। পুষ্টি হীন এ কারণে যে তারা ঠিকমত খেতে পায় না অথচ বাল্য বিবাহের কারণে এক একটি মেয়ের অনেকগুলো সন্তান। খুব মায়া হয় এই সব নিরপরাধ নারীদের দিকে তাকালে।












নারীরা তাদের মৌলিক অধিকার থেকে বঞ্চিত সেটা একদিক। অথচ অন্য আর একটি দিক আরও মর্মান্তিক। ২০০২ সালের গৃহযুদ্ধের পর থেকে এখন পর্যন্ত এই যুদ্ধে সবচেয়ে বেশী নির্যাতিত হয়েছে এদেশের নারীরাই। সবচেয়ে বেশী গৃহহীন আর সবচেয়ে বেশী ধর্ষণের শিকার হয়েছে তারা।
 
গরুর নাকে দড়ি পরিয়ে যেমন বিশাল বোঝা চাপিয়ে দেয়া হয় তার পিঠে । ঠিক তেমনই মনে হবে যখন সামনে দিয়ে বিশাল এক কাঠের বোঝা মাথায় আর কোমরের সাথে ছোট্ট শিশুকে পেঁচিয়ে কয়েক মাইল পথ হেটে যেতে দেখি এখানকার নারীদের। তাদের মুখের দিকে তাকালে বোঝা যায় সেখানে অনেক জমানো কষ্ট কিন্তু বলতে পারছে না। সন্তানের ভারে কুব্জ হয়ে পড়েছে কোমর কিন্তু পাশেই হেটে যাওয়া স্বামীকে বলতে পারছে না এই কষ্টের কিঞ্চিৎ ভাগ বহন করতে। 














হয়তো সেও ভাবে একদিন ভোর হবে একদিন মুক্ত পাখির মত সেও ইচ্ছেমত ভেসে বেড়াবে আকাশে। একদিন সেও সমান অধিকার পাবে, হয়তো একদিন তার সাথেই হেটে যাওয়া স্বামীটি তার কষ্টের ভাগ একটু ভাগাভাগি করে নেবে। 



আইভরি কোস্ট নিয়ে অন্যান্য লেখার লিংক


১। http://www.sachalayatan.com/guest_writer/45337

২। http://www.sachalayatan.com/guest_writer/44877

৩।http://www.sachalayatan.com/guest_writer/45222

৪। http://www.sachalayatan.com/guest_writer/45698#comments

৫।http://www.sachalayatan.com/guest_writer/46302







অমি_বন্যা 
 

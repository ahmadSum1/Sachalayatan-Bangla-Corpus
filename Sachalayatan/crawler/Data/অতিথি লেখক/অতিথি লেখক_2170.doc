আমাদের পতাকা: সহজে মাপি, সঠিক মাপি




সবকিছুর শুরু হয় নাকি ছোট্ট একটা স্বপ্নে। আমার সমস্যা হচ্ছে- শুরুর সঙ্গে সঙ্গে তা শেষও হয়ে যায় ওই স্বপ্নেই। তো, এইভাবে অনেক কিছুই করতে চেয়েছি এবং করা হয় নি। এই তো কিছুদিন আগে জাফর ইকবাল স্যারের লেখাটা  পড়তে পড়তে মনে করে দেখার চেষ্টা করছিলাম জাতীয় সঙ্গীত পুরোটা মনে করতে পারি কি না। লজ্জার সঙ্গে আবিষ্কার করলাম ভুলে গেছি। আর জাতীয় পতাকার মাপ তো জানাই ছিল না। লজ্জা পেলাম নিজের কাছে। তার সাথে এটাও মনে হল যে অন্তঃত এই দুটি ব্যাপারে বিস্তারিত তথ্য নিয়ে একটা ওয়েবসাইট করা উচিত বা এরকম কিছু একটা যা মানুষকে সাহায্য করবে। আরেকটা স্বপ্ন। এবং এটাও হয় তো ওখানেই থেকে যেতো।
কিছুদিন পর দেখলাম জাতীয় সঙ্গীত নিয়ে সচলায়তনে অসাধারন তথ্যবহুল একটা পোস্ট পড়েছে। দেখেই মনে হল- ঠিক ঠিক, এরকম কনটেন্ট থাকবে সেই সাইটে তাই তো চেয়েছিলাম। বিস্মৃতিপ্রবণ মন আবার ভুলে গেলো। তারপর প্রিয় বন্ধু আর প্রিয়তর মানুষ তানিমের (সচল জি এম তানিম) সঙ্গে চ্যাট হচ্ছিল গতকাল। বাংলাদেশের বিপর্যয়কর পরাজয়ে দুইজনেরই মেজাজ চরমে। এর মধ্যেও তানিমের শেষ পোস্ট নিয়ে কথা হচ্ছিল। তার সেই বাংলাদেশ- আয়ারল্যান্ড ম্যাচ দেখাবিষয়ক লেখাটা যে আমাকে স্টেডিয়ামে না থাকতে পারার পরও উপস্থিতির আনন্দ দিয়েছে খানিকটা তা নিয়ে কথাবার্তা। কথায় কথায় স্যারের লেখার প্রসঙ্গ আসলো উনার দিগন্ত টিভিকে সাক্ষাৎকার দিতে না চাওয়ার ভিডিও-র সূত্র ধরে। এর মধ্যে স্বপ্নটা শেয়ার করলাম। বললাম- এমন একটা অ্যাপ্লিকেশন করা যায় না যা দিয়ে পতাকার দৈর্ঘ্য বা প্রস্থ যে কোনটা দিলে বাকি মাপগুলো চলে আসবে? আমি নিষ্কর্মা লোক, তানিম তার পুরো বিপরীত। দেখতে দেখতে এলগোরিদম দাঁড়িয়ে গেলো আর ঘন্টা খানেকের মধ্যে এপ্লিকেশনের ভার্সন ০.১! আমি তানিমের সবকিছুতেই মুগ্ধ হই, কালকে সেই মুগ্ধতা সকল সীমা ছাড়িয়ে গেল। আমি নিতান্তই নন-টেকি লোক, এইসব কেমনে মানুষ বানায় এইটা ভাবতে গেলেও মাথা চুলকায়। আমাকে আরো মুগ্ধ করে তানিম আজকে ভার্সন ০.২ করে ফেলল। দেখেশুনে আমাদের দুইজনেরই মনে হল- হ্যাঁ, এইবার মানুষের ফিডব্যাক নেয়া যায়। এই লিংকে একটা ক্লিক করেন এই ছোট্ট জিনিসটা পরখ করে দেখার জন্য- জাতীয় পতাকার মাপসমূহ
আর আমাদের পরিকল্পনা আছে এটাকে ফেসবুক অ্যাপ হিসেবে ডেভেলপ করার এবং যে কোন সাইট-এ উইজেট হিসেবে যেন যোগ করা যায় তারও একটা ব্যবস্থা করার। আপনাদের মতামত, যে কোন পরামর্শ, সহায়তা সবই খুব প্রয়োজন। জানি, কাজটা খুবই সামান্য, তবু স্বাধীনতার মাসে গভীর ভালোবাসার অর্জন এই লাল-সবুজ পতাকার প্রতি আমাদের এই অতি ক্ষুদ্র প্রচেষ্টা।
-ইকথিয়ান্ডার
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%69%6e%61%6e%2e%62%64%40%67%6d%61%69%6c%2e%63%6f%6d%22%3e%69%6e%61%6e%2e%62%64%40%67%6d%61%69%6c%2e%63%6f%6d%3c%2f%61%3e%27%29%3b'))


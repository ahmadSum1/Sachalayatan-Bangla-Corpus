বানানায়তন- ৯ | ব-য় শূন্য 'র' বনাম ড-য় শূন্য 'ড়'|



আমরা যে ধ্বনি উচ্চারণ করতে পারি না তা শুনতেও পাই না। যদি বা শুনি, ভুল শুনি। বাংলাদেশের বেশ কিছু আঞ্চলিক ভাষাতে ড় ধ্বনি নেই কিংবা প্রায় নেই। অনেকেই তাই এই ধ্বনি দুটিকে ভিন্নভাবে উচ্চারণ করেন না। এঁদের উচ্চারণে পড়া/পরা, কড়া/করা একই রকম শোনায় (জোড়ার দ্বিতীয় শব্দটির মতো)। এদিকে আড়জেরাই বা কম কিসে? তাঁদের উচ্চারণেও পড়া/পরা, কড়া/করা একই রকম শোনায়। তফাৎ শুধু এই যে, এঁরা উচ্চারণ করেন জোড়ার প্রথম শব্দটির মতো! মনে প্রশ্ন জাগে, তাহলে ড় কি র-য়ের তুলনায় শুনতে বেশি ভালো? নাকি এই উচ্চারণে একটু বেশি স্মার্টনেস আসে? অনেক আম্রিকানই কেবল ড় উচ্চারণ করেন, যা ব্রিটিশ উচ্চারণে নেই। অথচ আমাদের ভাষায় র এবং ড় দুটাই আছে এবং চাইলেই আমরা ঠিক-ঠাকমতো তা উচ্চারণ করতে পারি। তা না-করে কেবলই বিদেশিদের অন্ধ অনুকরণ করাটা আমাদের জন্য কতটুকু গৌরবজনক তা কি আড়জে ভায়েরা (উইথ দেয়াড় ফলোয়াড়স) একটু ভেবে দেখবেন?
ড়-য়ের পরিচয় :
বাংলা লিপির ড়্‌‌‌, আইপিএর* [ɽ] একটি  মূর্ধন্য তাড়নজাত ব্যঞ্জনধ্বনি। এই ধ্বনিটি বিশ্বের অনেকগুলো কথ্য ভাষায় ধ্বনিমূলক হিসাবে ব্যবহার করা হয়। বাংলায় এ ধ্বনিটি কখনোই শব্দের আদিতে বসে না। যেমন : বড়, গাড়ি, ঘাড়, ইত্যাদি। তবে বিশ্বের অনেক ভাষায় এই ধ্বনিটি শব্দের যেকোনো স্থানে বসতে পারে।  
মূর্ধন্য ব্যঞ্জনধ্বনি কী? 
যেসব ব্যঞ্জনধ্বনির উচ্চারণকালে জিহ্বার ডগাটি উল্টিয়ে মূর্ধাটি স্পর্শ করে বা তার কাছে নিকটবর্তী হয় সেগুলোকে মূর্ধন্য বা প্রতিবেষ্টিত ব্যঞ্জনধ্বনি বলা হয়। মূর্ধা চেনার সবচেয়ে সহজ উপায় হচ্ছে 'ট'-বর্গীয় কোনো একটি ধ্বনি (ট, ঠ, ড, ঢ, ণ) উচ্চারণ করার সময় জিহ্বার অগ্রভাগ মুখমণ্ডলের ভেতরে ওপরের চোয়ালের যে জায়গা স্পর্শ করে সেটাই মূর্ধা। বর্তমান বাংলা ভাষায় বিশুদ্ধ মূর্ধন্য ব্যঞ্জনধ্বনি নেই, অথচ ট, ঠ, ড, ঢ, ণ, ড়, ও ঢ় ধ্বনিগুলোর উচ্চারণরীতি প্রাক্তন বাংলায় মূর্ধন্য ও প্রতিবেষ্টিত ছিল (এগুলোর উচ্চারণস্থানটি বর্তমানে দন্তমূলীয় বা পশ্চাদ্দন্তমূলীয়)। 
তাড়নজাত ব্যঞ্জনধ্বনি কী?
যেসব ধ্বনির উচ্চারণকালে কোনো উচ্চারক একটি উচ্চারণস্থানে দ্রুতভাবে সংকুচিত হয় সেগুলোকে তাড়িত বা তাড়নজাত ব্যঞ্জনধ্বনি বলা হয়।
র/ড়/ঢ়-য়ের উচ্চারণ :
বর্তমান বাংলা ভাষায় ড় বর্ণের বিভিন্নভাবে উচ্চারণ করা হয়। জিহ্বার ডগাটি উল্টিয়ে মূর্ধার কাছে খুব দ্রুত বেগে স্পর্শ করে উচ্চারণ করলে তা সঠিক মূর্ধন্যধ্বনি হয়। জিহ্বার ডগাটি দাঁতের পেছনের কঠিন অংশে স্পর্শ করলে তাকে দন্ত্যমূলীয়ধ্বনি বলা হয়। যেমন, র। বাংলাদেশের বিভিন্ন আঞ্চলিক ভাষায় ড় ও ঢ় অক্ষরগুলো মূর্ধন্য তাড়নজাতধ্বনি রূপে উচ্চারিত হয় না বরং মূর্ধন্য অথবা দন্তমূলীয় অন্তঃস্থধ্বনি রূপে উচ্চারিত হয়। এইসব অঞ্চলে ড়, ঢ়, আর র-য়ের উচ্চারণে কোনো পার্থক্য নেই।
লিপিতে র/ড়/ঢ়-য়ের অবস্থান :
বর্তমান বাংলা বেশ কিছু হরফের নিচে ফুটকি বা বিন্দু দেয়া হয়। এই ফুটকিগুলি প্রাক-মুদ্রণ যুগে প্রচলিত ছিল না।
একসময় র হরফটিকে পেটকাটা ব দিয়ে নির্দেশ করা হতো। এটি এখনও অসমীয়া লিপিতে প্রচলিত হলেও বাংলায় আর এর প্রচলন নেই। ১৭৭৮ সালে নাথানিয়েল ব্রাসি হালেদের লেখা A Grammar of the Bengal Language প্রকাশনার মাধ্যমে বাংলা মুদ্রণশিল্পের জন্ম হয়। জানা যায়, ওই সময় র হরফটি পেট কাটা ব এবং ব-য়ের নিচে ফুটকি উভয় রূপেই বিদ্যমান ছিল। কিন্তু আঠারো শতকের মাঝামাঝিতে এসে বর্তমান ফুটকিযুক্ত রূপটিই সর্বত্র চালু হয়ে যায়। 
ড় এবং ঢ়-য়েরও কোনো অস্তিত্ব ছিল না। ড এবং ঢ শব্দের মাঝে বসলে ড় এবং ঢ়-য়ের মতো উচ্চারিত হতো। ড ও ঢ-য়ের নিচে ফুটকি দিয়ে ঈশ্বরচন্দ্র বিদ্যাসাগর সর্বপ্রথম ড় ও ঢ় হরফ দুটির প্রচলন করেন। উল্লেখ্য, সংস্কৃত ভাষায় ব্যবহৃত হরফ সরাসরি নকল না করে বাংলা ভাষার উচ্চারণ অনুযায়ী বাংলা হরফ নেবার বৈপ্লবিক উদ্যোগ বিদ্যাসাগরই প্রথম নিয়েছিলেন।
কিছু প্রচলিত বানান-বিভ্রাট :
কখনো, বিশেষত পার্কের সাইনবোর্ডে, লেখা দেখেছেন কি, "এখানে গরু চড়ানো নিষেধ"? চড়ে শব্দের অর্থ আরোহণ করে। যেমন দোলায় বা গাছে চড়ে। তাহলে কি গরুকে দোলায় বা গাছে চড়াতে নিষেধ করা হচ্ছে? আমরা কেন ভুলে যাই, গরু চরে (বিচরণ করে এর সংক্ষিপ্ত রূপ); তাই লেখা উচিত, "এখানে গরু চরানো নিষেধ"। অবশ্য গল্পের গরু কিন্তু গাছেও চড়তে পারে।  
ড় বনাম র
আমি হাঁটতে বেড়িয়েছিলাম=আমি হাঁটতে বেরিয়েছিলাম (বের হয়েছিলাম এর সংক্ষিপ্ত রূপ)
পড়নে ঢাকাই শাড়ি=পরনে (পরিধানে এর সংক্ষিপ্ত রূপ) ঢাকাই শাড়ি
মুখটি বেজাড় কেন?=মুখটি বেজার কেন?
আজ কী শাড়ি পড়েছ?=আজ কী শাড়ি পরেছ (পরিধান করেছ এর সংক্ষিপ্ত রূপ)?
র বনাম ড়
আজ কী বই পরেছ?=আজ কী বই পড়েছ?
কখনোই দরকার পরবে না= কখনোই দরকার পড়বে না
ধরে পানি পেলাম=ধড়ে পানি পেলাম
ঘুরে বেরানো আমার হবি বলতে পার=ঘুরে বেড়ানো আমার হবি বলতে পার
আজকাল সবকিছুর দামই চরা=আজকাল সবকিছুর দামই চড়া
*আইপিএ=ইন্টারন্যাশনাল ফোনেটিক ল্যাঙ্গুয়েজ
তথ্যসূত্র : wikipedia.org
পূর্ববর্তী পর্ব :
বানানায়তন- ৮ | পাঠ্যবইয়ে বাংলা একাডেমীর বানানরীতি মেনে চলতে হবে |
বানানায়তন- ৭ | বাংলা হরফ বনাম রোমান হরফ—জ বনাম J, Z, G |
বানানায়তন- ৬ | বাংলার তিন 'শ'—দন্ত্য-স, মূর্ধন্য-ষ আর তালব্য-শ| 
বানানায়তন- ৫ | দন্ত্য-ন বনাম মূর্ধন্য-ণ |
বানানায়তন- ৪ | 'অনুস্বার' বনাম 'ঙ', সাথে 'এ' বনাম 'অ্যা' |
বানানায়তন-৩ | হ্রস্ব স্বর না দীর্ঘ স্বর |
বানানায়তন- ২ | ও কি এল, ও কি এল না | 
বানানায়তন- ১ | ই-কার বনাম ঈ-কার |
---------------------------------------------------------------------------------
-----------------------------
কুটুমবাড়ি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%68%64%72%61%6b%69%62%40%67%6d%61%69%6c%2e%63%6f%6d%22%3e%6d%68%64%72%61%6b%69%62%40%67%6d%61%69%6c%2e%63%6f%6d%3c%2f%61%3e%27%29%3b'))
-----------------------------


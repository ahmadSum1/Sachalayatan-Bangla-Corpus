পড়িলে বই কি আলোকিত হই?



শাহবাগের পাবলিক লাইব্রেরীর মুল ফটকের ব্যানার হেডিং এ বড় করে লেখা আছে- ''পড়িলে বই আলোকিত হই, না পড়িলে বই অন্ধকারে রই৷''
কথাটা কি আদৌ সত্য? আমারতো মনে হয় বাজারে প্রচলিত বেশীর ভাগ বই আমাদেরকে বিপথগামী করে- অন্ধকারে ঠেলে দেয় । মলাটবদ্ধ পাতার পর পাতা । তাতে যা কিছু লেখা তাই আলোকের বার্তা নয় । এমনকি তা হতে পারে অন্ধকারের গোডাউন।
পাবলিক লাইব্রেরী চত্বরের বই মেলায় গিয়ছিলাম আজ । জনৈক ডাঃ বোস এর লেখা এক বিরাট পরিসরের বই । সেখানে তিনি ছবি একে, ডায়াগ্রাম দিয়ে ভগবত গীতায় যে বিগ ব্যাং, ব্ল্যাক হোল,. আইনষ্টাইনের থিউরি সব আছে তা প্রমান করে দিয়েছেন । আদিপুরুষ গোবিন্দের সমুদ্র শয়ানের উপমা থেকে কেমনে কেমনে যেন black-hole প্রমান করে ফেলছেন । পাশের একজন জোকসের বই খুজছিল । আমার বলতে ইচ্ছা করছিল ভাই এইটা লইয়া যান ।
স্কুল লাইফে আমার হোষ্টেলমেট কোথা থেকে যেন একটা ''কোন দোয়া পড়লে কি ফায়দা হয়'' -সে টাইপের বই নিয়া আসে । কোন দোয়া পড়লে সহজে ভাল রেজাল্ট করা যায়, কোন দোয়ায় জেহান(memory) শক্তি বাড়ে সে ঐ গুলি সে ঐ বই থেকে বিড় বিড় করে পাঠ করতে থাকে । একসময় তাকে লোভে পেয়ে বসে। একেক দোয়ায় এত লাভ! অঙ্ক ভূগোল বাদ দিয়ে সে শুধু দোয়া দরূদ পড়তে থাকে । একটা দোয়া ছিল তা যতবার পড়বে ততবারই সেকেন্ডের মধ্যেই আকাশ থেকে মাটি পর্যন্ত নেকীতে পূর্ন হয়ে যাবে । এত নেকীর লোভ সামলানো তার পক্ষে কঠিন হয়ে দাড়িয়েছিল। সে prayer রুমে বসে বসে বিড় বিড় করতে থাকে । তার সংস্পর্শে আমিও কিছুটা নেকীলোভী হয়ে পড়ছিলাম । পরে আমার মধ্যে প্রশ্ন জাগে নেকীর একক (Unit) কি? আমি রুমমেটকে জিগাই তুমি সেকেন্ডে সেকেন্ডে মাটি থেকে আকাশ পর্যন্ত নেকী কামাইলা আর আমি নেকী বঞ্চিত রইলাম । তাতে তুমি কিভাবে লাভবান হইলা, আর আমার লোকসানটা কই? আমরা ভাবি কিন্ত উত্তর খুজে পাইনা । পরে প্রিটেষ্ট পরীক্ষায় যখন দুজনেই ভয়াবহ রেজাল্ট খারাপ করলাম- আমাদের মধ্যে সম্বিৎ ফিরে এলো। দুজনে যখন 'বোধিপ্রাপ্ত' হলাম তখন দুয়ে মিলেই ঐ অভিশপ্ত বইটা হোষ্টেলের পাশের রানীর দিঘীতে ছুড়ে ফেলে দিয়ে আসি । ঐ বইয়ের লেখক ছিলেন ফার্ষ্ট ক্লাশ ফার্ষ্ট পাওয়া সর্বোচ্চ ডিগ্রীধারী ব্যাক্তি । দেখুন দুটি কিশোরের ধ্বংসের দিকে ঠেলে দেয়ার মুলে ছিল একটা বই ! 
বই মানেই কি শুধুই আলোক? অন্ধকার নয়?
আগে যেখানে সাপ্তাহিক প্রেক্টিস করতে যেতাম এলাকার তরুনরা এসে ধরলো তারা একটা লাইব্রেরী করবে । আমিও যাতে অবদান রাখি । খুশী হয়েই রাজী হলাম । এর চেয়ে জনহিতকর আর কি হয়? অনেকদিন পর তারা আমাকে লাইব্রেরী দেখাতে নিয়ে যায় । গিয়ে দেখি ইয়ং পোলাপান 'জাকির নায়েকের লেকচার সিরিজ' পড়তেছে। সেলফে মুকসুদুল মুমীনিন ।একটা বিশেষ বই দেখে আমার পিলে চমকে উঠে । মুহুর্তেই সেই রুমমেটের স্মৃতি মনে ভেসে উঠে । আমি বইটির ভিতরবাহির ছবি তুলে নিয়ে আসি । বইটার নাম ''সেকেন্ডে সেকেন্ডে লক্ষ কোটি নেকী ।'' 
বইটাতে একটা প্রশ্ন এরকম: 'কোন মহিলাকে কাবা শরীফ ঝাড়ু দেবার নেকী দেয়া হবে? উত্তরে বলা হয়েছে 'যে মহিলা জিকিরের সহিত ঘর ঝাড়ু দিবে ।' 
পুরুষের জন্য কিন্ত এ সওয়াবের ব্যাবস্হা নাই! কারন পুরুষ জাতির ইচ্ছা হইছে ঝাড়ুটা সে নিজে দিবেনা মেয়েদের দিয়ে দেওয়াবে । এসব আমরা বই থেকেই শিখি ।
বই আর লাইব্রেরী মানেই কি আলোক? অন্ধকার নয় ?
''পড়িলে বই আলোকিত হই, না পড়িলে বই অন্ধকারে রই৷'' -একথা সর্বাঙ্গে সত্য নয় ।
=============
আমিনুল ইসলাম


কর্কট রোগ ও কয়েকটা কথা



কেন যেন মনে হচ্ছে এই নামে অন্য একটা লেখা আমি আগেই পড়েছি, তাই অবচেতনে শিরোনামটা রয়ে গেছে। যদি তাই হয়, তাহলে একই নামে আবার লেখার দায়ভার আমি নিচ্ছি, কিন্তু বিষয়টা ইচ্ছাকৃত না। নিজের মায়ের মৃত্যুটা খুব কাছে থেকে দেখার পর ক্যান্সারের প্রতি এই অদ্ভুত ভীতিটা বেড়ে গেছে আরও কয়েক গুণ। কিছুদিন আগে একটা লেখা পড়ছিলাম, একজন ক্যান্সার রোগীর লেখা। লেখাটার সারমর্ম হল এই যে, “যখন আমার মৃত্যু হবে আমার সন্তানদের খুব সহজ ভাষায় বলবে যে আমার মৃত্যু হয়েছে, খুব দুঃখ প্রকাশের দরকার নেই, শুধু আমার কিছু ভাল কথা তাদের বল, আর বল যে আমার যদি ক্ষমতা থাকত আমি কখনো আমার সন্তানদের ছেড়ে যেতাম না। অতএব ওদেরকে কখনো বলবে না যে আমি পৃথিবী ছেড়ে আরো ভাল একটা জায়গায় চলে গিয়েছি। শুধু বল যে আমি বেঁচে ছিলাম, এখন আমার মৃত্যু হয়েছে!” “When I die someday just tell the truth: I lived, I died. The end!”
লেখাটা পড়ার পর খুব ইচ্ছা হয়েছিল সোশাল মিডিয়ায় শেয়ার করি, মনে হচ্ছিল আমার মা নিজের হাতেই লিখে গিয়েছেন। কিন্তু এটা পরার পর স্পষ্ট যেটা মনে হল যে বিষয়টা খুব সরল, শূণ্যতার জায়গাটা এরকমই থাকবে, তাই অনর্থক দুঃখ বা স্বান্তনার কোন মানে নাই। আমার মায়ের পৃথিবী ছিলাম আমরাই! বড় হবার সাথে সাথে আমাদের পৃথিবীটা শুধু আরো বড় হয়ে গিয়েছিল বোধহয়! তখন আমি মাস্টার্স করতে কানাডায়, মন্ট্রিয়ালের আমার ছোট স্টুডিওটাতে পরীক্ষা পড়ালেখার প্রচন্ড চাপ সামলে মাত্র সেমিস্টার ব্রেকে একটু ঠান্ডা হয়ে বসেছি। ঠিক তখনি বাসা থেকে ডাক্তার বড় বোনের ফোন, "আম্মুর একটা ছোট টিউমার ধরা পড়েছে, ক্যান্সার কি না এখন জানি না। তবে খুব দ্রুত চিকিতসা শুরু করতে হবে! আম্মু জানাতে বেশ খানিকটা দেরী করে ফেলেছে!" ঠিক সেই মুহুর্তের অনুভুতিটা কি ছিল সঠিক মনে নেই। 
আম্মুর ব্রেস্ট ক্যান্সার ধরা পরার পর অনেক ঘেটেছি বিষয়টা নিয়ে, পড়তে গিয়ে দেখছি আমাদেরও এই ক্যান্সারের ঝুঁকি অনেক বেশি। পরিবারে খুব কাছের কারো থাকলে এই রোগ হবার ঝুঁকি বেড়ে যায় অনেক গুণে। "Early detection" ক্যান্সারের বিরুদ্ধে যুদ্ধ জয় করার এক নম্বর পূর্বশর্ত! দুঃখজনক হলেও সত্যি যে আমার মা সংকোচ, ভীতি আর সামাজিক সংস্কারবশত ক্যান্সারের লক্ষণ সবাইকে জানাতে অনেক দেরী করেছিলেন। আমি জানি, মানুষের মৃত্যু যেখানে যেভাবে হবার সেভাবেই হবে, কিন্তু সব কিছুর পরও মনে হয়, শুধু যদি একটু আগে জানাত! কি মূল্য এই সংস্কারের যদি জীবনটাই না থাকল। হাত-পা, আর প্রতিটা অঙ্গের মত এটাও মানুষের স্বাভাবিক একটা অঙ্গ, এই সহজ কথাটা এতটা কাল ধরে সমাজ একটা রাখঢাকের মধ্যে কেন রেখে দিয়েছে আমার মাথায় ঢুকে না!
মাস্টার্সের একটা কোর্সে ব্রেস্ট ক্যান্সারের উপর একটা ডেটা এনালাইসিস করতে গিয়ে কিছুটা লিটারেচার রিভিউ করতে হয়েছিল। তখন জানতে পারি, নারী হয়ে জন্মানোটা ব্রেস্ট ক্যান্সারের অন্যতম ঝুঁকি! কিন্তু পুরুষদেরও হতে পারে, তবে নারীদের হবার সম্ভাবনা পুরুষদের চেয়ে প্রায় একশগুণ বেশি! বয়স্ক মানুষের ঝুঁকিটা তুলনামূলক কম বয়স্কদের চেয়ে বেশি। যাদের অতিরিক্ত এলকোহল সেবনের অভ্যেস তাদের জন্যেও বিষয়টা গুরুতর। তবে নিজেদের লাইফস্টাইল আর খাদ্যাভ্যাস পরিবর্তন ক্যান্সারের ঝুঁকি কমায় অনেকটা। প্রতিদিনের রুটিনে অল্প একটু সময় একটু শরীর চর্চা ঢুকিয়ে দিন। বেশ কিছু ভেষজ প্রতিরোধকের কথাও শুনেছিলাম তখন! গবেষণায় দেখা গেছে আমাদের দেশীয় মশলা গুলোর ক্ষমতা আছে ক্যান্সার সেলের বিরুদ্ধে কাজ করার। গবেষণা বলে, দক্ষীণ এশীয় দেশের হতঃদরিদ্র্য মানুষগুলো তারপরও ভাল থাকে, কারণ পাশ্চাত্যের মত জাঙ্ক ফুড তাদের কপালে জোটে না। দেশীয় মশলা খাবারে ব্যাবহার করে তারা নিজেদের অজান্তেই নিজেদের রোগপ্রতিরোধ ক্ষমতা গড়ে তোলে। বিশেষ করে পরিমিত পরিমাণে হলুদ, জিরা, আদা এই তিনটি দৈনন্দিন ব্যাবহারের মশলা পারে কর্কট রোগ থেকে আপনাকে রক্ষা করতে। চিকিতসাবিজ্ঞানে ক্যান্সারের প্রতিষেধক আছে এখন, কেমোথেরাপি আর সার্জারি (Mastectomy)। যদিও আমার মা কে দেখেছি কেমোথেরাপির পরে কষ্ট ক্যান্সারের রোগের কষ্টের চেয়ে কিছু কম না। প্রতিষেধক থাকলেও অবশ্য তা সবসময় সফল না। অনেক গবেষণার পরও ব্রেস্ট ক্যান্সারের আসল কারণ অবশ্য এখনও অজানা। 
তবে অনেকে বলেন, ক্যান্সার রোগীদের সবচেয়ে বেশি প্রয়োজন মানসিক শক্তি। বেঁচে থাকার ইচ্ছা বা মনের জোড়। অনেক রোগীর পক্ষেই সেটা ধরে রাখা সম্ভব হয় না। এক্ষেত্রে এগিয়ে আসতে হবে আসে পাশের মানুষদের। তাদের সবসময় বোঝাতে হয় যে তাদের এখনও এই পৃথিবীতে বেঁচে থাকার প্রয়োজন আছে। হয় পৃথিবীকে আরও কিছু দেবার জন্য, নাহয় শুধুই কারও ভালবাসা পাওয়া বা ভালবাসা দেবার জন্য। ভালবাসা আর ইচ্ছাশক্তির জোরে ফিরে আসে অনেক কর্কট রোগী মৃত্যুর দ্বার থেকে। মোটামোটি সুস্থভাবে বেঁচে থাকেন এই পৃথিবীতে আরও অনেকদিন। কিন্তু আমি এটা কখনই চাইব না এক্ষেত্রে একটা মানুষের জীবন মৃত্যুর চেয়েও ভয়ঙ্কর হয়ে উঠুক। 
সারা পৃথিবীতেই কর্কট রোগীর সংখ্যা সঙ্কাজনক হারে খুব দ্রুত বাড়ছে। আমাদের সচেতনতা আর নিজেদের প্রতি একটু খেয়াল হয়ত পারে এই সংখ্যাটা কমিয়ে আনতে। মৃত্যু নিয়ে কিছু বলার সাধ্য আমার নাই, কিন্তু দিন শেষে অন্তত বলতে যদি পারি চেষ্টা করেছি সুস্থভাবে বেঁচে থাকার, সেটাও কিছু কম না! আমাদের সুপারফিশিয়াল জীবনের মাঝে খানিকটা সহানূভুতিসুলভ আচরণ করতে পারে অনেক কিছুই। একটু হাসি, একটু সাহস আর একটু প্রার্থনা বোধহয় আমরা সবাই সেইসব কর্কট যোদ্ধাদের দিতে পারি। কিন্তু তার বিনিময়ে আমাদের প্রাপ্তিটা হতে পারে অনেক বেশি, আমরা যতটুকু ভাবি তার চেয়েও বেশি।
আনীকা

ছবি: 


 




বুয়েট ভালো নেই 




বুয়েটে পড়ার স্বপ্ন টা মাথাচাড়া দিয়েছিল খুব সম্ভবত ক্লাস নাইনে থাকতে , না ইঞ্জিনিয়ার হবার বিশেষ কোন ইচ্ছা  ছিল না, তবে বুয়েটিয়ান হবার ইচ্ছা ষোল আনাই ছিল তখন থেকে । কলেজ লাইফের কথা মনে আছে বুয়েট তখন আমাদের কাছে একটা স্বপ্নের জায়গা , আশেপাশে যাকেই দেখি সেই বুয়েটে ভর্তি হতে চায় । ওমা! একদিন সত্যি সত্যি এই আমি যে কিনা জীবনে পরীক্ষায় ফার্স্ট সেকেন্ড হইনি বুয়েটে চান্স পেয়ে গেলাম। দুরু দুরু বুকে প্রথম ক্লাস , দিনটা এখনো মনে আছে । বাবা-মা গর্বিত , প্রতিবেশীদের ভালবাসা আর ছোটদের শ্রদ্ধা মেশানো দৃষ্টি এখনো মনে আছে । তখন নিজের মধ্যে কিছু আকিহরে রোগ  (আকিহরে = ‘আমি কি হনু রে’ কার্টেসি রাগিব ভাই) পেয়ে বসেছিল বোধ করি। বুয়েটে যখন ঢুকি জানতাম বুয়েট বাংলাদেশের আর দশটা পাবলিক বিশ্ববিদ্যালয়ের মত নয় ।  প্রথম দুটি বছর গেল দুর্দান্ত , বুয়েটের সবকিছুই ভাল লাগে (একমাত্র ২ টাকা জরিমানা দিতে সোনালী ব্যাঙ্কে দৌড়ানোর বিষয়টি ছাড়া) । এরই মাঝে দেশে নির্বাচন হল সেনাশাসনের বদলে গণতান্ত্রিক সরকার আসল । তখনো বুঝিনি এর মাধ্যমে বদলে যাবে আমার ভালবাসার বুয়েটও ।  ততদিন পর্যন্ত বুয়েটে আমার দেখা একমাত্র সক্রিয় রাজনৈতিক সংগঠন ছিল সমাজতান্ত্রিক ছাত্রফ্রন্ট। দেখতাম মেস চার্জ বৃদ্ধি , ক্যাফেটেরিয়ার খাবার , পরীক্ষার ফি বৃদ্ধি এসব নিয়ে তারা মিছিল করত প্রায়ই । কিন্তু নতুন সরকার আসার পর নতুন নতুন কিছু মিছিল দেখতে শুরু করলাম আমরা। এসব মিছিলে কোন দাবী ছিল না, ছিল ব্যক্তিপুজা। কিছুদিন আগে যাদের কে ছাত্রদল করে বলে জানতাম তাদের মুখ ও দেখতে শুরু করলাম এসব মিছিলে এমনকি একদিন প্রাক্তন শিবির কর্মীও মিছিলে ঢুকে জয় বাংলা শ্লোগান দিয়ে নেতা হয়ে গেল। বুয়েটের পতন মনে হয় ঐদিনই শুরু হয়েছিল । ক্যাম্পাসে তখন প্রায়ই ঘটতে শুরু করে টুকটাক মারামারি, বিশ্বকাপ  ফুটবলের সময় ঐসব পাতি নেতাদের কারনেই মারামারির ঘটনা ঘটলেও দায় আসে সাধারন ছাত্রদের ঘাড়ে, হল ভ্যাকেন্ট করে বন্ধ করে দেওয়া হয় বুয়েট। 
এরই মধ্যে বুয়েটে নিয়োগ পান একজন উপ-উপাচার্য যেই পদ বুয়েটে আগে কখনো ছিল না, আগের উপাচার্য বদলে আসেন নতুন উপাচার্য । বুয়েট ছাত্রলীগ তখন অভ্যন্তরীন কোন্দলে জর্জরিত কে কাকে ল্যাং মেরে নেতা হবে সেই দৌড়ে ব্যস্ত। ছাত্রলীগ নেতা রণক হাসানের নেতৃত্বে শুরু হয় ব্যাপক হারে চাঁদাবাজী। হলে হলে লীগের নেতাদের মধ্যে মারামারি হয়ে উঠে এক নিয়মিত ঘটনা । সাধারন ছাত্র-ছাত্রীরা সব কিছুর নীরব দর্শক মাত্র। চাঁদাবাজীর প্রতিবাদ করতে যেয়ে মার খান ছাত্রফ্রন্টের নেতা গৌতম কুমার দে । তখন প্রথম একটু প্রতিবাদের চেষ্টা করে সাধারন ছাত্র-ছাত্রীরা। কিন্তু ছাত্রলীগের গুন্ডাদের হুমকির মুখে তারা দাড়াতে ব্যর্থ , ব্লগ লেখা বা ফেসবুকে প্রতিবাদ জানানোর অপরাধে হলের রুমে  রুমে গিয়ে ছাত্রদের সাবধান করে দেওয়া হয়। তখনই আমরা বুঝতে পারি এই বুয়েট আর আমাদের নেই ,এই বুয়েট এখন ছাত্রলীগের।  এরপর মূলত বঙ্গবন্ধু পরিষদ তথা পুরকৌশল বিভাগের শিক্ষক জনাব মুনাজ আহমেদ নূর এবং উপ উপাচার্য হাবিবুর রহমান এর স্নেহ ও ভালবাসার শক্তিতে আরো শক্তিশালী হয়ে উঠে ছাত্রলীগের ক্যাডাররা। তবে ছাত্রদের ক্ষোভ তখন পর্যন্ত ছিল ছাত্রলীগের উপর । বুয়েট প্রশাসনের ভেতরেও যে পচন ধরতে শুরু করেছে তা তখনো আমরা বুঝতে পারিনি ।  প্রথম যখন কিছু কিছু কথা কানে আসে সেগুলো হেসে উড়িয়ে দিতাম। শুনতাম লীগের ছেলেপেলেদের রেজাল্ট নাকি পরীক্ষা খারাপ দিলেও অনেক ভাল হত । এসব কথা বেশিরভাগ সময়েই হেসে উড়িয়ে দিতাম । কারন বুয়েটের আর সবকিছু রসাতলে গেলেও পরীক্ষা ব্যবস্থা যে ঠিক থাকবে এই বিষয়ে একটা অন্ধ বিশ্বাস কাজ করত সবার মাঝে, তবে হ্যা একদিন সেই বিশ্বাসেও চিড় ধরে , আর এখন তো লীগ নেতা মোকাম্মেল হোসেনের রেজাল্ট ইঞ্জিনিয়ারিং এর প্রমাণ ফেসবুকেই দেখা যাচ্ছে । প্রশাসনের দুর্নীতি গুলো মূলত শিক্ষক সমিতির আন্দোলনের সময়েই আমরা ভাল করে জানতে পারি। তবে দুঃখজনক বিষয় ছিল এই যে শিক্ষক সমিতির আচরন ও আমাদের কাছে স্বার্থপর মনে হয়েছে সবসময়েই।  হলের সাধারন ছাত্ররা যখন নিরাপত্তাহীনতায় ভুগেছে শিক্ষক সমিতি কোন ব্যবস্থা নেওয়ার কথা বলেনি। এমনকি গৌতম কুমার দে কে যখন পেটানো হয় শহীদ স্মৃতি হল থেকে অনেক শিক্ষক সেটা প্রত্যক্ষও করেন , কিন্তু বিষয়টাকে রাজনৈতিক বিষয় বলে এড়িয়ে যায় শিক্ষক সমিতি ।  মূলত প্রশাসনের নির্লিপ্ততাকে কাজে লাগিয়ে বুয়েট থেকে ছাত্রফ্রন্ট কে এক প্রকার নিশ্চিহ্ন করে দেয় বুয়েট ছাত্রলীগ। অর্থাৎ তাদের কাজকর্মের বিরুদ্ধে সংগঠিত হয়ে যাতে কেউ প্রতিবাদ করতে না পারে সেই ব্যবস্থাটুকু নিশ্চিত করে।  আজ ভাবতে লজ্জা লাগে, বুয়েট বলেই এমনটা সম্ভব হয়েছিল, ছাত্র ছাত্রীরা বড় বেশি আত্মকেন্দ্রিক হবে হয়তো , চিন্তা করে দেখুন ঢাকা বিশ্ববিদ্যালয়ে কি এমনটা সম্ভব হবে কোনদিন ? জীবনেও না। 
আমার অভিজ্ঞতা থেকে আজ বলতে পারি ছাত্র-ছাত্রীদের  ঐ সময়কার নীরবতার মধ্য দিয়েই বুয়েটের কবর খোঁড়ার  কাজটি শুরু হয় , এরপর বুয়েট খালি নীচে নেমেছে আর নেমেছে , এখন তো সাধারন ছাত্রদের প্রতিনিধিও ছাত্রলীগ। মাঝে কিছুটা আশার আলো হয়ে এসেছিল গত ডিসেম্বরের আন্দোলন, লীগের সন্ত্রাসীরা ০৬ ব্যাচের ছাত্র তৌসিফ আহমেদ ঈশানকে পেটানোর পর একসাথে রুখে দাঁড়ায় সবাই, কিন্তু শাস্তি প্রাপ্ত সুজিত মিঠুন এখন ঘুড়ে বেড়াচ্ছে ক্যাম্পাসে, আর আন্দোলনকারীদের রেজাল্ট আটকে আছে উপাচার্যের স্বেচ্ছাচারিতার কারনে।  কে জানে হয়তো ০৬ ব্যাচ যেন শিক্ষকদের সাথে গলা মেলাতে না পারে তার জন্য প্রশাসনের একটা চাল এটি। ভয় পাবেননা মাননীয় উপাচার্য, বুয়েটিয়ানদের এত সাহস নেই যে, লীগের রক্তচক্ষু উপেক্ষা করে আপনাক সরানোর জন্য রাস্তায় নামবে।
আগে বুয়েটে পোস্টারিং হত ছাত্রলীগের ব্যানারে এখন ছাত্রলীগই সাধারন ছাত্র-ছাত্রীদের ব্যানারে পোস্টারিং করে। তারা যাকে ইচ্ছা জামাত-শিবির উপাধি দেয়, যাকে ইচ্ছা রাজাকার বানায় । এক এক জন নেতার বাকীর তালিকা দেখলে চক্ষু ছানাবড়া হবে যা কারো ।  যাই হোক এত ফিরিস্তি দিলে লেখা আরো বড় হবে , লীগের সোনার ছেলেদের শক্তির নমুনার জন্য শেষ আরেকটি কথা বলি। শিক্ষকদের  সাম্প্রতিক যে আন্দোলন চলছে এতে মোট ১৬ টি বিষয় চিহ্নিত করা হয়েছে , তবে আসলে ইস্যু ছিল মোট ১৭ টি, হ্যা ছাত্রলীগের চাপে তারা একটি বিষয় তালিকা থেকে বাদ দিতে বাধ্য হয়েছেন । কি ছিল সেটা ? সরকার দলীয় ছাত্র সংগঠনের চাঁদাবাজী । 
আর লিখতে পারবোনা , বিশ্বাস করুন আপনারা - বুয়েট ভাল নেই, বুয়েটিয়ানরা ভাল নেই । কবে ভাল থাকবে সেটাও জানিনা। শুধু এইটুক বুঝি এই প্রশাসন থাকলে আগামী দুই বছরে বুয়েট আরো খারাপ হবে।  শেষ কবে বুয়েটের অবস্থা নিয়ে স্বনামে কেউ ব্লগ লিখেছে মনে করতে পারেন ? বুয়েট কে বাঁচাতে একদল দেবদূতের প্রয়োজন , তাদের আশাতেই হয়তো আরো অনেকদিন বসে থাকতে হবে আমাদের।
-ছদ্মবেশী
* বুয়েট প্রশাসনের কার্যক্রম সম্পর্কে জানতে দেখুনঃ  http://www.savebuet.com/?page_id=76


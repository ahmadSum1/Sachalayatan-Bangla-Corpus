আমরা অসহায় কারণ আমরা অসহায়। 



আমরা অসহায় কারণ আমরা সাধারণ জনগণ। আমাদের হাতে ক্ষমতা নেই, পকেটে টাকা নেই। আমাদের কোন টিভি চ্যানেল নেই, আমাদের পত্রিকা নেই, আমাদের কোন সংসদ ভবন নেই। আমাদের নিকৃষ্ট ভাষায় দখল নেই, আমাদের পক্ষে কোন কলম লেখক নেই। 
আমরা অসহায় কারণ আমরা চাটকদারী কথায় প্রভাবিত হই, আমরা মিথ্যা আশ্বাসে বিভ্রান্ত হই, আমরা ইতিহাস পড়ি, মনে রাখি না। আমরা অতীত ভুলে যাই। 
আমরা অসহায় কারণ আমদের খাকি পোষাকের মানুষ নেই (থুক্কু পুলিস নেই), আমাদের জলপাই রঙের কর্তা নেই। আমাদের পক্ষে সুশীল সমাজ নেই। আমাদের গোয়েন্দা বাহিনী নেই। আমাদের মুখপাত্র নেই। 
আমরা অসহায় কারণ আমারা আমাদের ভোটের মূল্যটা বুঝিনা, আমরা ক্ষমতার প্রয়োগ জানি না। আমরা ক্ষুধাকে নিবারণ করতে পারি না। আমরা মৌলিক চাহিদা বুঝি না। আইনের শাসন কাকে বলে জানি না। আমরা  আদালত চিনি না, আদালতের কপাট চিনি না। 
আমরা অসহায় কারণ আমাদের কালো হাত নেই, অবৈধ অস্ত্র নেই, আমাদের গডফাদার নেই, আমাদের অঙ্গসংগঠন নেই। আমাদের কেউ সরকারী দলের কর্মী নেই। আমাদের কেউ সরকারী আমলা নেই, আমাদের কেউ নেই। 
আমরা অসহায়, কারণ আমরা অর্জিত স্বাধীনতা ওদের হাতে তুলে দেই। আমরা অর্জিত গণতন্ত্র ওদের কাছে বন্ধক রাখি। আমরা আমাদের বিশ্বাস কিছু  মোনাফেকের কাছে আমানত রাখি। আমরা আমাদের পথ চিনি না। আমরা অন্যের পিছে হাঁটতে চাই। আমরা ভুল মিছিলে শ্লোগান দেই।    
আমরা অসহায় কারণ আমরা দুর্বল, আমরা অন্ধ, আমরা একতাবদ্ধ নই। আমরা আমাদেরকে নিয়ে ব্যস্ত। আমরা টাকায় বিক্রি হই। আমরা সিগারেটের আর বিড়ির বিনিময়ে অধিকার বন্ধক রাখি। আমাদের চাষাবাদের জমি নেই, জলে নৌকা নেই, মাছ ধরার জাল নেই।  
আমাদের শুধু একটা জিনিস আছে, সেটা হলো ভোটাধিকার। পাঁচ বছর পর আসে, তাই এর মর্ম বুঝি না। কথার ফুলঝুরি আর মিথ্যা প্রলোভনের বিভ্রান্ত হয়ে ভুল প্রয়োগ করি। যখন উপলব্দি করতে পারি, তখন কপাল চাপড়াই। মিথ্যা কোনো আশ্বাসের জন্য আবার অপেক্ষা করি। 
আমরা ভুলে যাই আমাদের শক্তি। আমরা ৫২সালে দেখিয়েছি, ৬৯ এ দেখিয়েছি, ৭১ এ দেখিয়েছি, ৯০ এ দেখিয়েছি। আমরা চাইলে সব পারি। আমদের দরকার মিলিত হাত, মুষ্টিবদ্ধ অঙ্গীকার, সঠিক নেতৃত্ব। আমাদের দরকার আমিত্ব ভুলে গিয়ে সার্বজনীন হওয়া। 
আমরা অসহায় তাই আমদের কুত্তায় কামড়ায়, শকুনে ছিড়ে খায়, বাঘে থাবা মারে, বিড়াল শিকা ছিড়ে। ইঁদু ঘরের বান কাটে। ছাগলে ফসল খায়। মুর্খরা পাকা ধানে মই দেয়। আমরা অসহায় কারণ আমরা অসহায়। 


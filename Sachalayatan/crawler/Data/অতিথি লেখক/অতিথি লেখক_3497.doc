রাষ্ট্রীয়/রাষ্ট্রসমর্থিত সন্ত্রাসের বিরুদ্ধে জনমত গড়ুন



জানিনা বিজয়ানন্দের এই ক্ষণে এই অলক্ষুণে কথা বলা ঠিক হবে কিনা। তবু মনে হল বলা প্রয়োজন।
যতদুর জানি রাষ্ট্রীয় পৃষ্ঠপোষকতায় JMB/HUJI নামের ত্রাসগুলোর জন্ম/বৃদ্ধি --- মূলতঃ দক্ষিণ-পশ্চিম বাংলাদেশের চরমপন্থী গোষ্ঠীগুলোকে দমনে সহযোগী পাল্টা সন্ত্রাসী হিসেবে। যেমনটা ভারতেও হয়েছে নকশালী চরমপন্থীদের নিয়ন্ত্রণের জন্য। 
এই ভ্রান্ত নীতি যে কত ভয়াবহ হয়ে উঠতে পারে, আমরা গত এক দশকে দেখেছি।
এর সাথে যোগ হয়েছে RAB নামের রাষ্ট্রীয় বাহিনী। যদিও প্রথমে আইন শৃঙ্খলা দমনের জন্যই এই বাহিনীর জন্ম, এবং সেকারনে তারা প্রাথমিক ভাবে কিছু জনসমর্থনও পেয়েছে, রাজনৈতিক প্রতিপক্ষ দমনের জন্য এই হন্তারক বাহিনী ব্যবহারের কথা অজানা নয়।
বলাপ্রয়োজন, এধরণের রাষ্ট্রীয় ত্রাস বাহিনীর ধারণা বাংলাদেশে নতুন নয়, আগেও এটা হয়েছে স্বাধীনতার কিছুকাল পরে।
আমরা চাই সকল সন্ত্রাস নির্মূল হোক, শান্তির জয় হোক। কিন্তু এক ত্রাস তাড়াতে নতুন ত্রাসের জন্ম নয়। প্রতিটি সন্ত্রাসীর প্রকাশ্য বিচার প্রয়োজন, এটা প্রয়োজন সন্ত্রাসের পেছনের কারন জানবার জন্যই, যাতে আরো গোড়ায় গিয়ে তার মূলোত্পাটন করা যায়।
বিষয়টা এই সময়ে মাথায় এল, যখন বিজয়ী নেত্রী সন্ত্রাস দমনে দক্ষিণ এশীয় টাস্কফোর্সের কথা বললেন। সন্ত্রাস যখন গোটা অঞ্চলের সমস্যা, তখন আঞ্চলিক সহযোগিতা অবশ্যই কাম্য। কিন্তু তা যেন অতীতের "ত্রাসের বিপরীতে ত্রাস" এই সূত্র ধরে না হয়, এই জন্য সজাগ থাকা প্রয়োজন।


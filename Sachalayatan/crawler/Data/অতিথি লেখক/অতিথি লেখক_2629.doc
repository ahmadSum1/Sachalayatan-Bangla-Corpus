ঘটনা ৭১'কেন্দ্রিক এবং কিছু কথা



ইদানীং কিছু ব্লগ পড়ে মনে চেপা থাকা কিছু ঘটনা ও কথা ব্যক্ত করতে ইচ্ছা হল। ফলশ্রুতিতে এই ব্লগের জন্ম।
ঘটনা ১!
গত বছর এপ্রিলে এক টিউশনি করবার সৌভাগ্য হয়েছিল। দু'ভাইকে একসাথে পড়াতাম। একই ক্লাসে। কেবল স্কুলের গন্ডি পেরিয়েছে, ভাতৃদ্বয়ের কলেজ ভর্তি তখনও প্রক্রিয়াধীন।
শিক্ষার যে অবস্থা, গরু ছাগলেও এখন ডিগ্রী পায়। যতদূর মনে পড়ে এ+ সিস্টেমে প্রথম বছর মাত্র একজন এ+ পেয়েছিল। তারপর y=x^2(১ম চতুর্ভাগে) কার্ভের মত বছর দশেক যেতে না যেতেই এ+ এর সংখ্যা প্রায় ৮০ হাজার+।
তো ভর্তি নিয়ে দুই ভাই বেশ বিপদে পড়ে, কারণ শিক্ষার্থীর ছেয়ে আসন সংখ্যা অনেক কম। যদিও তাদের সার্টিফিকেটে স্বর্ণাক্ষরে লেখা ছিল A+।
এর মাঝে একদিন গিয়ে দেখি তাদের মন বেজায় খারাপ।
কারণ জানলাম তাদের প্রত্যেকেই এক কলেজে ওয়েটিং লিস্টে ছিল। একজনের সামান্য একটু সুযোগ ছিল ভর্তি হবার, কিন্তু শেষ মুহূর্তে কে একজন মুক্তিযুদ্ধ কোটায় তার সন্তানকে ভর্তি করিয়েছে।
আমার ভেবে একটু খারাপই লাগলো। আসলে কোটা ব্যবস্থা যে কত ঝামেলা পাকায়।
এসব ভাবছি, এসময় ছোটজন বলে ওঠে,"মুক্তিযুদ্ধ কোটা, উপজাতি কোটার মত যদি রাজাকার কোটা থাকতো।"
আমি ওখানেই পুরা স্তব্ধ।কি কয়? মাথা ঠিকা ছে তো? হঠাৎ করে এই কথা কেন?
আমি না জিজ্ঞেস করে পারলাম না,"কেন?রাজাকার কোটা থাকলে কি হতো?"
"না, আব্বায় রাজাকার ছিল, মুক্তিযোদ্ধাদের সার্টিফিকেটের মত রাজাকার সার্টিফিকেট থাকলে আর কোটা ব্যবস্থা থাকলে আজ আমরাও ঢুকতে পারতাম।"
আমি বাকরুদ্ধ। কি বলবো কিছুই বুঝতেছিলাম না।
সেদিন বাসায় আসার পথে অনেকক্ষণ ভেবেছি, টিউশনিটা করবো কি করবো না। রাজাকারকে ঘৃণা করতে পারি কিন্তু তাই বলে তার সন্তানের সাথে একই কাজ করতে হবে এমন কোন কথা নেই।
অবশ্য পরবর্তী ঘটনাবলী আমার ধারণাটি ভুল প্রমাণিত করে। বুঝিয়ে দেয়,  দেখিয়ে দেয় আঙ্গুল দিয়ে, পাকিস্তানিরা চলে যাবার আগে কি ভয়াবহ কিছু জানোয়ার রেখে গেছে দেশে।
একদিন পড়ানোর সময় জানতে পারলাম ক্লাসে তাদের পদ্মানদীর মাঝি পড়ানো হচ্ছে, কিন্তু তাদের পিতা শক্তভাবে বলেছেন "ইহা একটি অশ্লীল পুস্তক, কোনভাবেই তা পড়া ঠিক হবে না। তাছাড়া বাংলা বইয়ে যে মুক্তিযুদ্ধ বিষয়ক অধ্যায়টি আছে তা না পড়লেও চলবে। সেই একই প্যাচাল যুদ্ধ করতে গিয়ে মরে গেছে। মরে গিয়ে নিজের লাভটা হইলো কি?ভোগ তো কিছু করা হল না।"
আমি তাদের পিতার উত্তর শুনে জিজ্ঞেস করেছিলাম," তোমাদের কি মনে হয়, কোন লাভ হয়েছে?"
"মনে তো হয় না, বরং পাকিস্তানের সাথে থাকলেই ভালো হতো, অন্তত তখন পুরোপুরি পাকিস্তানের ক্রিকেট টীমকে সাপোর্ট করা যেত।"
সেদিন নিচে নেমে আর ও সিঁড়ি বেয়ে আমি কখনও উঠিনি। 
ঘটনা ২! 
পাকিস্তান টিমের কথা বলায় মনে পড়লো।
৯৯ এর বিশ্বকাপ, পাকিস্তান-বাংলাদেশ ম্যাচ।
ছেলেটার নাম ছিল রণ। আমারই সহপাঠী, সেই রকম স্বাস্থ্যবান এবং চৌকস। বাসায় সারাদিন ডাব্লিউডাব্লিউএফ দেখতো আর প্লেস্টেশন খেলতো। রণ ছিল প্রচন্ড জ়েদী ও একগুঁইয়ে। প্লেস্টেশন-২ বেড়িয়েছে সেবার। ওর কাছে ছিল পুরোনাটা। রণ ওর বাবাকে গিয়ে বলে," আব্বু নতুন প্লেস্টেশনটা কিনে দিতে হবে।"
আঙ্কেলের সাফ উত্তর,"আগে এটা ভাঙ্গুক, তারপর..."
দুমিনিট পর রণ ভাঙ্গা প্লেস্টেশন নিয়ে ঘরে ঢোকে। আঙ্কেল তো রেগে ফায়ার।
"শয়তানের হাড্ডি, এটা ভাংছোস কেন? মাইরে যদি তোর হাড্ডি আজ্ গুঁড়া না করছি।"
আঙ্কেল চরম মাইর দেন, রণ সেদিন বিকালে বাসার থেকে লাপাত্তা হয়ে যায়।
সেদিন রাতেই আবার ওকে খুঁজে পাওয়া যায় চাংখারপুলের কাছে, এক হোটেলে। ক্ষুধার চোটে হোটেলে ঢুকে খেয়েছে, কিন্তু টাকা না থাকায় বিল দিতে পারেনি। পরে হোটেল মালিক রণ'র আব্বার ফোন নাম্বার নিয়ে সব কথা জানায়।
আঙ্কেল আসেন রাত ১টায়। রণকে গাড়িতে উঠতে বলেন। রণ উঠবে না, যতক্ষণ না তাকে নতুন প্লেস্টেশন দেওয়া হবে। আঙ্কেল কথা দেন কাল সে নতুন প্লেস্টেশন পাবে।
এই রণ একদা আমার খুব কাছের বন্ধু ছিল। তো সেই বাংলাদেশ-পাকিস্তানের ম্যাচের দিন সে পাকিস্তানের জার্সি পড়ে ক্লাসে উপস্থিত। আমি তো পুরাই টাস্কি। জিজ্ঞেস করলাম "কিরে, তুই থাকোস বাংলাদেশে, খাসও বাংলা খাবার, আর সাপোর্ট করলে পাকিস্তান?"
"পাকিস্তান খেলে ভালো, সাপোর্ট করতেই পারি।"
তারপরও মানুষ তো নিজের দেশকে সাপোর্ট করে, তুই নিজের দেশকে সাপোর্ট করিস না কেন?"
"কারণ আমার বাসার কেউ করে না, আমারও বাংলাদেশ ভালো লাগে না।"
আমি, ক্লাসের স্যার আর বাকী কয়েকজন মিলে অনেক চেষ্টা করেও ওকে বাংলাদেশের সাপোর্টে আনতে পারলাম না। ক্লাসের সবাই বলেনি, কারণ অনেকেই পাকিস্তানের সাপোর্টার ছিল।
রণ এখন কোথায় আছে আমি জানি না, তবে আশা করি ছেলেটা ভালো আছে। অনেক সহজ সরল ছিল ছেলেটা।
ঘটনা ৩!
"তোর বাসায় কোন পত্রিকা রাখে?"
"ইনকিলাব না হয় সংগ্রাম।"
"কেন?প্রথম আলো, বা জনকন্ঠ রাখে না কেন?"
"ইসলামিকভাবে লেখা হয়, তাই সংগ্রাম/ ইনকিলাব রাখা হয়। অন্য পত্রিকাগুলোতে খবর তেমন একটা থাকে না।"
“কে বলছে তোকে?”
“আমি জানি খালি বিজ্ঞাপন আর বিজ্ঞাপন। খবর দেয় না।”
“কিন্তু তাই বলে সংগ্রাম বা ইনকিলাব?”
“আরে, এইসব কবে কার কথা, ওগুলো কি মনে রাখতে আছে?”
আমার ক্লাসমেট। কি আর বলবো তাকে???
ঘটনা ৪![i]
 নাসিম, পড়ে এলএলবিতে। বাবা কোর্টে প্রাকটিস করেন, মুক্তিযোদ্ধা।
ওর বোন পড়ছে স্বনামধন্য শিবিরঘেষা কোচিং সেন্টার রেটিনায়। কথাটা নাসিমও জানে। কিন্তু ওর সাফ কথা,"দরকারের সময় এসব চিন্তা করলে চলে না। রেটিনার লোকজন দেখা গেছে কিভাবে কিভাবে প্রশ্ন পেয়ে যায়। বোনটা ডাক্তারি পড়তে চায়। তাছাড়া শিবিরঘেষা বলে যে সবকিছুই যে খারাপ হবে এমন কোন কথা তো নেই।"
একই কথা আমার আর এক বন্ধু দেব'র। ওর বোনও পড়ছে রেটিনায়।
পড়ুক, পড়ে অন্তত নিজেদের ভবিষ্যৎ উজ্জ্বল করতে তো পারবে।
এখন আমার মনের কথা বলি।
শিবির প্রতি বছর এসএসসি ও এইচএসসি ফল প্রকাশের পর কৃতি শিক্ষার্থীদের সংবর্ধনার আয়োজন করে, আমাদের সময়ও করেছিল। বিশাল আয়োজন, বিশাল ব্যয়। আসে কোথা থেকে?
এখন আবার ইসলামী ব্যাংক দেওয়া শুরু করেছে। এই সপ্তাহে দেওয়া এসএসসি শীক্ষার্থীদের সংবর্ধনায় তারা প্রত্যেক ছাত্রকে দিয়েছে সার্টিফিকেট, ব্যাগ, ক্রেস্ট এবং ১০০০ টাকা। আসে কোথা থেকে এসব?
উৎস সম্পর্কে একটু বুঝতে পারলাম এই লেখাটি পড়ে। অত্যন্ত সময়োপোযোগী লেখা।
ওখানে সম্ভবত দুটো কি তিনটে খাত বাদ পড়ে গেছে, এর মধ্যে একটি হল এনজিও'র নামে বাইরে থেকে আসা অর্থ, আর একটি হল সন্ত্রাসী কার্যকলাপের মাধ্যমে প্রাপ্ত অর্থ।
এক্ষেত্রে বলে রাখি শেষোক্ত বিষয়টি অনেকটা চক্রের মত। শেষেরটার শুরু বাকী সবকিছুর ইন্ধনে।
অনেকটা এরকমঃ আপনি একটা মেশিন বানালেন। বানানোটাই যা কষ্ট, এরপর একজন অপারেটর তা মেইনটেইন করবে। হুবহু একই জিনিস।,একটা ব্যবস্থা শিবির বা জামাতে ইসলামী দাঁড়া করেছে, এখন বছরকে বছর এটা আণ্ডা দিচ্ছে।
ব্লগটি বৃহৎ চিত্রটি তুলে ধরতে পেরেছে। লেখককে আবারও অশেষ ধন্যবাদ। যেকোন কিছুর পিছনে ‘অর্থায়ন’ এক বড় ভূমিকা পালন করে। জামাতের ক্ষেত্রেও তাই।
আর একটা জিনিস আমার সাথে অনেকেই একমত হবেন, শিবিরের ছেলেপেলেগুলো মারাত্মক রকমের মেধাবী, এবং ওদের রিক্রটিং পদ্ধতিও অত্যন্ত ভালো। কেন?কারণ অন্যান্য সংগঠনের মত ওদের উদ্দেশ্য  ক্ষমতায় যাওয়া বা শাসন করা নয়। যেকারণে ওরা অন্যান্য দিকগুলোতে ফোকাস করতে পারে।
আসি একাত্তর প্রসঙ্গে। যারা ভুলে যেতে চান, যারা অত্যন্ত দয়ালু আমার মতে তাদের সাথে পাক হানাদার বাহিনী যেমনটা বাংলাদেশে করেছিল তেমনটা করা উচিত। দেখি তারা ৪০ বছর পর ভুলে যেতে পারেন কিনা???
যেসব রাজাকারকে পাকিরা এদেশে রেখে গেছে, তারা বিন্দুমাত্র বদলায়নি। তারা তাদের সন্তানদের দিয়ে নব্য রাজাকার বাহিনী গড়ে তুলছে।
বরং মুক্তিযোদ্ধারা বদলে গেছে। তাইতো দেখি এ আমলে সব রাজাকার এক সাথে থাকলেও সব মুক্তিযোদ্ধারা এক সাথে নেই! রাজাকার সব ভালো জায়গায় থাকলেও( আমি তো দেখিসবগুলার গাড়ি বাড়ি আছে!!!) মুক্তিযোদ্ধাদের অনেকের মাথার চালাটুকু নেই। মাহবুব আজাদের ম্যাগনাস ওপাস ও কয়েকটি গল্প’ বইয়ের একটি গল্পের কথা মনে পড়ে গেল হয়তো এমন দিন আসবে যেদিনা আমাদের মুক্তিযোদ্ধারা, তাদের কথা বিলুপ্তমান প্রাণিদের মত হয়ে যাবে। ভেবে খারাপ লাগে।
শিক্ষা আসলে খুব বড় হাতিয়ার, জিউসের লাইটনিং রডের মত, যার হাতে থাকে তার উপর নির্ভর করছে প্রয়োগ কেমন হবে। আফসোস একপক্ষ এটাকে সঠিকভাবে খারাপ পথে ব্যবহার করতে পারলেও আমরা পারছি না।
শেষ করছি আর একটি ঘটনা দিয়ে। আমার খুবই পরিচিত এক রিক্সাওয়ালা মহিউদ্দি। ৭১’এর মুক্তিযোদ্ধা। বয়স ছিল ১৭। এখন সে প্রায় একঘরে। গ্রামে যায় না, আশপাশের গ্রামে থাকে মাঝে মাঝে গিয়ে আত্নীয় স্বজনদের সাথে দেখা করে।
গ্রামে আরও মুক্তিযোদ্ধা ছিল, কিন্তু তার উপরই কেবল জুলুম। কেন?
৭১’এ মুক্তিযুদ্ধ শেষ হবার পর মহিউদ্দিদের হাতে ধরা পড়েছিল গুটিকতক রাকাকার। মহিউদ্দি এদের মধ্যে একজনকে কিছুটা উত্তম মধ্যম দিয়ে ছেড়ে দিয়েছিল। সেই পাপের(!) শাস্তি সে এখনও ভোগ করছে।
এমন আরও অনেক ঘটনা আছে। যার বিন্দুমাত্র আমরা জানি না, জানতে চাইও না। আমরা বাঙ্গালি অনেক উদার জাতি, সহজে ক্ষমা করে দিতে পারি। পারে না শুধু অন্যরা(রাজাকাররা আমাদের জাত না, আমি মানি না)। 
লেখাটি পড়ার জন্য ধন্যবাদ।
পলাশ রঞ্জন সান্যাল
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%50%61%6c%61%73%68%5f%62%6c%6f%67%40%59%61%68%6f%6f%2e%63%6f%6d%22%3e%50%61%6c%61%73%68%5f%62%6c%6f%67%40%59%61%68%6f%6f%2e%63%6f%6d%3c%2f%61%3e%27%29%3b'))


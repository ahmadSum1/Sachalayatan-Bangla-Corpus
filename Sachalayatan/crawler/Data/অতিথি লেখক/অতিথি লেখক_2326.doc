ডিজিটাল দেশের ডিজিটাল প্রতারণা 



আজ দুমাস হতে চলল ব্যাংককে আছি অফিসের কাজে । থাকতে হবে আরও আট মাস । একাকিত্বের সময় গুলো কেটে যায় প্রিয়জনদের সাথে কথা বলে।গতকাল রাতে এক বন্ধু একটা অনুরোধ করে বসল। তার হবু জামাই, সম্প্রতি Pioneer International Pro: Parvez Khan G-16 Suvastu Nazar Valley Shajadpur, Gulshan, Dkaha এই অফিসের এক জবের বিজ্ঞাপন দেখে ভাইভা দেয় এবং কোম্পানী তাকে সিলেক্ট করে । জবটা হল হোটেল ম্যানেজমেন্টের । হোটেলটা Sea Queen Resort, Pataya, Thailand. ওয়েব সাইট http://www.seaqueenresort.com/
এই সাইটে দুটি ঠিকানা দেয়া আছে, একটি হল সেই পাতায়া আর অন্যটি এই ব্যাংককে। সব ঠিক ছিল। শুধু জব নিয়ে যাওয়ার পূর্ব শর্ত দেড় লক্ষ টাকা দিতে হবে।বোঝাই যাচ্ছে ঠগ। কিন্তু বন্ধুটি বেশ গোছানো ওয়েব সাইট দেখে সিদ্ধান্ত নিতে পারছে না।তাই আমাকে অনুরোধ করা হল, আমি এই ব্যাংকক অফিসে গিয়ে খোঁজ নিয়ে বন্ধুকে জানাই আসল ব্যাপার। অনেক অনিচ্ছা নিয়ে রাজি হলাম। অফিস থেকে ছুটি পেয়েছি, ফ্ল্যাটে উল্টা হয়ে পড়ে থাকবো এই ছিল পরিকল্পনা। আমি থাকি ব্যাংকক শহরের একটু বাহিরে Chaengwattana তে, আর হোটেলের অফিস সেই Sukhumvit Road। কি আর করা।
আজ সকালে বেড়িয়ে পড়লাম। থাইল্যান্ডের মানুষ বেশ মাতৃভাষা সচেতন।নিজেদের ভাষা ছাড়া অন্য ভাষা তেমন জানে না, জানার আগ্রহ ও খুব একটা নেই। এখানে বিদেশীদের নিজের গরজেই টুকটাক থাই শিখে নিতে হবে। যে কোন কিছুর জবাবে খুব হাসি মুখে বলে “No English” বা “Little English”। অনেক হাঁটাহাটি আর ভাব-ভঙ্গিমা আদান-প্রদানের পর খুঁজে পেলাম সেই ঠিকানা । বেশ ছিমছাম , সুন্দর গোছান অফিস, রাস্তার একটু ভেতরে। আমি অফিসে উঁকি দিতেই থাই ভাষার মেশিন গান চালু করে হাসি মুখে এগিয়ে এলো এক কর্মচারী । আমি সাহসে বুক বেঁধে, দুমাস লব্ধ থাই ভাষা ঝেড়ে দিলাম “Sawas Dee Khrab”. তারপর যতটা সহজে সম্ভব বোঝানো শুরু করলাম আমার এখানে আসার কারন। যখন আমার মনে হল পুরো ব্যাপারটা আমি তাদের বোঝাতে পেরেছি, তারা বলে উঠল “Sea Queen Resort” নামের কোন হোটেল পাতায়ায় আছে সেটাই তারা জানে না, নামটাই শুনেনি কোন দিন। আমি হতাশ হয়ে ভাবলাম, আমি ওদের নাম টাই বোঝাতে পারিনি। হুট করে মনে হল হোটেলটার ওয়েব সাইট বের করে দেই। জানি না নেট ব্যবহার করতে দিবে কি-না, কিন্তু হাত দিয়ে কী-বোর্ড টাইপ করছি, এই ভঙ্গিমা করতেই সে তার সামনের কী-বোর্ড এগিয়ে দিল। আমি “Sea Queen Resort” এর ওয়েব সাইট ওপেন করে তাকে দেখতে বললাম । এবার থাই জনগন নির্বাক। সে অন্যদের ডেকে আনল। তারা দেখল, তাদের অফিসের ঠিকানা এই সাইট ব্যবহার করছে। তবে মজার বাপার শুধুই ঠিকানা দেয়া আছে, কোন ফোন নাম্বার দেয়া নাই। তাদের পাতায়ায় হোটেল আছে যেটার নাম হল “Sunshine Hotel & Resort”. এই “Sea Queen Resort” যে দুটো ঠিকানা ব্যবহার করেছে সেটা এই “Sunshine Hotel & Resort” এর।“Sunshine Hotel & Resort” এর ওয়েব সাইট http://www.sunshinegardenhotel.com/ । অফিসের সব কর্মচারী নিজেদের ভাষায় উত্তেজিত কিসব বলাবলি শুরু করল। বুঝতে পেলে এখানে লিখতাম…কিন্তু আফসোস। অবশেষে একজন জানালো যে তারা ব্যাপারটা তাদের ম্যানেজারকে জানাবে এবং আমাকে অনেক “Khrop Koon Kha/Thank You” আমি কষ্ট করে তাদের জানিয়েছি।
আমি যুদ্ধ জয় করেছি, এই রকম একটা ভাব নিয়ে দেশে বন্ধুকে সব বললাম। সে বলল, তার জামাইকে ফোন দিয়ে সেই কোম্পানী ২২ হাজার টাকা চেয়েছে অতিদ্রুত। আমি বললাম পুরা ঠগ। জানায় দিতে বল যে সে আর আগ্রহী না।
বাসায় ফিরে মনে হল এই ওয়েব সাইট হোস্ট করলো কে ? http://domains.whois.com/ এই সাইট খুব ভালোভাবে যে কোন ওয়েব সাইটের ডোমেইন ইনফো বের করে দেয়। seaqueenresort.com দিয়ে সার্চ দিয়েই ফলাফলটা পেলাম এই রকম-
Registration Service Provided By: Eicra Soft Limited
Registrant Contract: Pioneer International, Parvez Khan, G-16 Suvastu Nazar Valley, Shajadpur, Gulshan, Dhaka
Administrative Contact: Pioneer International, Parvez Khan(pioneerinternational.bd@gmail.com) +880.01677045033
Status: Locked
Name Servers: ns13.eicra.net ns14.eicra.net
Creation Date: 13Nov 2010 11:25:00
Expiration Date: 13Nov 2011 06:25:00
এই Eicra Soft আমাদের দেশেরই কোম্পানী। ওয়েব সাইট- http://www.eicrasoft.com/
Sea Queen Resort এর ওয়েব সাইটে Web Design Company হিসেবে এই Eicra Soft এর নাম আছে। আমি জানি না, এই Eicra Soft সব জেনেই করেছে নাকি টাকা পেয়ে ওয়েব ডেভেলপ আর হোস্টিং করে দিয়েছে। যাই হোক, আমি এই ডিজিটাল কাণ্ডকারখানা দেখে মুগ্ধ। আপনাদের মন্তব্য কি?
আজব পোলা[নিজেকে যাচাই করা হয়নি] 


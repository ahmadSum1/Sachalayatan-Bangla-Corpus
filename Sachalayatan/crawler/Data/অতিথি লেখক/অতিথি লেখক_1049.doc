বাংলাদেশের চলমান আন্দোলন কেন ইসলামিস্ট বনাম নন-ইসলামিস্ট সংঘাত নয়?



পড়াশুনার জন্য উত্তর আমেরিকার একটি শহরে বসবাস করছি প্রায় তিন বছর। এই কয়দিনের অভিজ্ঞতায় দেখেছি বাংলাদেশ সম্পর্কে বহির্বিশ্বের জনগনের জ্ঞান এবং আগ্রহ উভয়ই কম। যারা জানে তারা কেবল দক্ষিন এশিয়ার দরিদ্র দেশ যা ইদানিংকালে তৈরি পোশাক রপ্তানী করছে সেই টুকুই জানে। যারা আরও বেশি জানে তারা জানে বাংলাদেশের অধিকাংশ মানুষ মুসলিম। মুসলিম শব্দটির সাথে তাদের চোখে আমি একধরনের চিত্র দেখতে পাই, যা তৈরি হয়েছে আরব কিংবা মধ্যপ্রাচ্যের মুসলিমদের দেখে। মানছি উল্লেখিত অঞ্চলগুলোর মুসলমানদের মধ্যে পার্থক্য রয়েছে, তবে আমি যেটা বলতে চাই, বাংলাদেশের মুসলিমরা ভৌগলিক, সাংস্কৃতিক অথবা যে কারনেই হোক আরবীয় কিংবা মধ্যপ্রাচীয় মুসলিমদের মত নয়, অথবা অন্তত কিছুদিন আগেও ছিলনা।
বাংলাদেশের অধিকাংশ মানুষ, তা সে হিন্দু, বৌদ্ধ, মুসলিম কিংবা খ্রিস্টান যাই হোক তারা ধার্মিক। তবে ধর্মীয় সংস্কৃতির উর্ধ্বে তাদের সকলে ধারন করে বাঙালি সংস্কৃতি যেটাকে ভৌগলিক কারনে আমরা বাংলাদেশী সংস্কৃতিও বলতে পারি। হ্যাঁ কিছু মানুষ আছে যারা স্রষ্টার অস্তিত্বে বিশ্বাস করেন না, তারা আগেও ছিলেন এখনও আছে। আমার ছোটবেলায় আমি আমার মা, খালা কিংবা ফুপুদের বলতে শুনেছি তাদের অমুক ভাই অথবা মামা নাস্তিক, নামাজ পড়েনা, বলে আল্লাহ নেই। কিন্তু আর পরিবারে সমাজে অন্য সকলের সাথে সে স্বাভাবিকভাবেই চলাফেরা, জীবন-যাপন, ঈদ, পহেলা বৈশাখ সবই পালন করতো। চাপাতি দিয়ে কুপিয়ে মেরে ফেলার হুমকি তাদের কেউ কখনো দিয়েছে বলে শুনিনি। আমার নানী-দাদীরা তার ওই পথভ্রষ্ট ছেলেটির জন্য স্রষ্টার দরবারে নামাজ পড়ে কান্নাকাটি করেছেন যাতে কোনভাবে স্রষ্টা তার হেদায়েত করেন। টুপি পরা পাঁচ ওয়াক্ত নামাজ পড়া বন্ধু, হিন্দু বন্ধু এবং নাস্তিক বন্ধু একই সাথে পাড়ার চায়ের দোকানে আড্ডা দিয়েছে।
এখন প্রশ্ন হল সংখ্যাগরিষ্ঠ মুসলিমের বাংলাদেশে এই ধার্মিক মুসলমানদের জন্য আলাদা ইসলামিস্ট রাজনৈতিক দলের আদৌ কি কোন প্রয়োজন ছিল, নাকি আছে? আমি মনে করি নাই। তুরস্ক, মিশর এবং ইরানের মত দেশগুলোতে সেক্যুলার রাজনৈতিক দলের শক্তিশালী অস্তিত্ব ধার্মিক মুসলিমদের স্বাধীন ধর্ম পালনের অধিকারের পথে কখনো কখনো বাঁধা হয়ে দাঁড়িয়েছে। সংখ্যালঘিষ্ঠ ধর্মের জনগণের সাথে অন্তত কাগজে কলমে ধর্মভিত্তিক নয় বাংলাদেশের এমন রাজনৈতিক দলগুলো কে কত অন্যায় আর অবিচার করেছে তা আমার অন্য লেখার জন্যে রেখে দিয়ে বলি মুসলিমদের ধর্মপালনের অধিকার রক্ষা করতে তারা সদা সচেষ্ট। একারনে জামায়াতে ইসলামী এবং সমমনা রাজনৈতিক দলগুলোর যে বিশেষ ইসলামী পরিচয় তা বাংলাদেশের মানুষের জন্য নিতান্তই অবান্তর। ধার্মিক জনগণের ধর্মীয় দূর্বলতাকে পূঁজি করে নিজেদের রাজনৈতিক অবস্থান শক্তিশালী করা আর তলে তলে উগ্র ধর্মান্ধতার মদদ দেয়া ছাড়া আর কি করেছে জামায়াতে ইসলামী এবং একই মনোভাবাপন্ন অন্য রাজনৈতিক দলগুলো? 
জামায়াতে ইসলামী নিজেদের ইসলামী জনগনের প্রতিনিধি হিসাবে বহির্বিশ্বে প্রচার করতে পারে এবং বিএনপি তাদের সাথে রেখে আরও বেশি মানুষের প্রতিনিধিত্ব করছে দাবী করতে পারে। তবে তা কেবলই রাজনৈতিক সুবিধা লাভ এবং নিজেদের অস্তিত্ব টিকিয়ে রাখতে। মুসলিম জনগন জামায়াতকে জন্ম দেয়নি, কিছু  স্বাধীনতা বিরোধী, যুদ্ধাপরাধী উগ্রপন্থী ইসলামিস্টদের রাজনীতিতে অবস্থান তৈরি করে দেয়ার জন্যই কেবল স্বাধীন বাংলাদেশে জামায়াতে ইসলামীর জন্ম হয়েছিল এবং কালক্রমে তারা নিজেদের অস্তিত্ব ও ক্ষমতার স্বার্থে ছলে-বলে- কৌশলে বাংলাদেশের  ধার্মিক মানুষের স্বল্প অংশকে ধর্মান্ধ বানিয়ে নিজেদের কর্মী বাহিনীকে শক্তিশালী করেছে। এর সবচেয়ে বড় উদাহরণ হল ইসলামী ছাত্র-শিবিরের কর্মকাণ্ড। বাংলাদেশের মুসলিম জনগণের প্রতিনিধি হিসাবে তারা যে পরিচয় বহির্বিশ্বের কাছে দিয়ে আসছে তা একেবারেই ভুল এবং তা কেবল নিজেদের যুদ্ধাপরাধী পরিচয় আড়াল করার জন্য। 
তাই আন্তর্জাতিক সংবাদমাধ্যম বাংলাদেশকে অন্য মুসলিম রাষ্ট্রের সাথে তুলনা করে শাহবাগ আন্দোলনকে ইসলামিস্ট বনাম নন-ইসলামিস্টদের দন্ধ, সংঘাত, যুদ্ধ ইত্যাদি বলে প্রচার মোটেই যৌক্তিক নয়। এই আন্দোলন স্বাধীনতার পক্ষ বনাম বিপক্ষের আন্দোলন, মানবতা বনাম অমানবতার আন্দোলন, ন্যায় বনাম অন্যায়ের আন্দোলন। রাজাকারদের ফাঁসির দাবীতে প্রতিদিন রাস্তায় নেমে আসা মানুষদের মধ্যে আছে প্রতিদিন পূজা করা হিন্দু- বৌদ্ধ, গির্জায় যাওয়া খ্রিস্টান, পাঁচ ওয়াক্ত নামাজ পড়া মুসলিম, আছে মাঝে মধ্যে ধর্ম পালন করা তরুন অথবা বৃদ্ধ, স্রষ্টায় বিশ্বাসকারী অথচ ধর্মীয় আচার পালন না করা মানুষ কিংবা আদতেই স্রস্টার অস্তিত্বে সন্দিহান অথবা অবিশ্বাসী জন্মসূত্রে মুসলিম, হিন্দু, বৌদ্ধ, খ্রিস্টান। ধর্মীয় পরিচয় যার যাই হোক না কেন তারা স্বাধীন বাংলাদেশের নাগরিক হিসাবে স্বাধীনতা বিরোধী যুদ্ধাপরাধীদের বিচারের দাবিতেই কেবল আন্দোলন করছে। 
-	কৃষ্ণচূড়া


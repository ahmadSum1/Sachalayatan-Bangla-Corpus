মামাবাড়ি থেকে





বুয়েটে পড়ি। আমাদের ডিজিটাল মুখপাত্র পলাশীর আলুর সুবাদে ছাত্রলীগকে আমরা মামাবাহিনী হিসেবে চিনি। হলে থাকার কারণে মামাবাহিনীর দু-একজন মামার সাথে আমার অল্পস্বল্প খাতির আছে। তাদের সাথে পথে-ঘাটে-মাঠে মাঝে-সাজে দেখা হলে কুশল বিনিময় হয়। 
আজকাল নেটের কল্যাণে যেমন মূর্খরা জ্ঞানী হিয়ে গিয়েছে, ফেসবুকের কল্যাণে পোলাপান হয়ে গিয়েছে ভার্চুয়াল বীর।  তা আমিও ফেসবুকে মামাবাহিনী নিয়ে আমি একটা স্ট্যাটাস দিয়েছিলাম। সেটাতে তাদেরকে মামা বলা ছাড়া অবশ্য আর কিছুই ছিল না। সেটা দেখে আমার পরিচিত এক মামা( যাকে আমি অত্যন্ত পছন্দ করি ) আমাকে ডেকে চার্জ করলেন কেন আমি এই স্ট্যাটাস দিলাম। “আমার পশ্চাদ্দেশে কোন মামা এসে কি লাথি মারছে” যে আমি এমন স্ট্যাটাস দিব। এরকম আরও কিছু কথাবার্তা বলে তিনি বললেন যে এটা তিনি দেখেছেন ভাল কথা আরও বড় কোন মামা দেখার আগে আমি যাতে ব্যবস্থা নেই। 
পরে ওনার সাথে আরও কিছুক্ষণ আলাপ করে আসলাম বুয়েটের চলমান পরিস্থিতি নিয়ে। উনি ভিসি-প্রোভিসির আর মামাবাহিনীর পক্ষে আর শিক্ষক সমিতির বিপক্ষে একটার পর একটা যুক্তি আমাকে দিতে লাগলেন। এই ভিসি আগের ভিসির চেয়ে ভাল, বুয়েটের পরীক্ষা পিছানো বন্ধ করতে ভিসির ভূমিকা ইত্যাদি নিয়ে। আমি সিনিয়র ভাই হিসেবে ওনার সাথে তর্ক করতে চাই নি। আর উনি যেভাবে তথ্য-উপাত্ত সহ কথা বলছিলেন ওগুলো যাচাই করে তর্ক করার ক্ষমতাও আমার ছিল না। 
আমি ভিসি-প্রভিসি রেজিস্ট্রার ডেপুটি রেজিস্ট্রার কার হবার কথা বা কার হবার কথা না এগুলো প্যাঁচ-ঘোচ বুঝি না।তবে এইটা স্পষ্ট বুঝি যে আমাদের এখনকার ভিসি পুরাপুরি পলিটিকাল লোক এবং তিনি পলিটিকালি বুয়েট ছাত্রলীগকে প্রচুর হেল্প করছেন।  আমাদের এই ভিসির আমলেই লাস্ট টার্মের পরীক্ষা পিছানো হয়েছে ছয়বার। আর এর আগে জানুয়ারি মাসে ঈশান ভাইকে মারার প্রতিবাদে আমরা যখন আন্দোলন করছিলাম, তখন যারা মেরেছিল তাদের রক্ষা করার তিনি যথেষ্ট চেষ্টা করেছিলেন। আন্দোলনের করণে যারা বহিষ্কৃত হয়েছিল, তারা আবার ফিরে এসে পরীক্ষা দিল, তাদের রেজাল্ট বের হল, তারা হলে নিজের রুমে উঠে গেল আর আন্দোলনে যারা নেতৃত্ব দিয়েছিল তাদের রেজাল্ট এখন আটকা পড়ে গেল। 
পরে আরেক মামার সাথে আলোচনা করার সময় উনি জোর গলায় দাবী করলেন বুয়েটে ছাত্রদের কোন আন্দোলন মামাবাহিনী ছাড়া হয়নি, জানুয়ারি মাসের আন্দোলনটাও তার ব্যতিক্রম নয়, ওই আন্দোলনে মামারা না থাকলে বলে আন্দোলন সফলই হত না। আমি প্রশ্ন রাখলাম তাহলে কোন মামার রেজাল্ট আটকানো হল না কেন। এই মামা একটু প্রগতিশীল টাইপের। ব্লগ লেখালিখি করেন। উনি ভিসি কে নিয়ে লাফালাফি করা শুরু করলে বললাম যে ওনারা তো ভিসির পক্ষে হলের রুমে রুমে ফ্রি ক্যাম্পেইন  করে যাচ্ছেন( স্যারদের স্ট্রাইক আরও কিছুদিন চললে ওনাদের দেয়া লিফলেটের ওজন শিওর কেজি পার হবে), ব্লগে আপনাদের পক্ষ থেকে কোন লেখা আসে না কেন। মামা কথা ঘুরানোতে ওস্তাদ। উনি আমার কোন প্রশ্নের উত্তর না দিয়ে দ্রুত কথা ঘুরিয়ে অন্যদিকে নিয়ে গেলেন।
ভিসি অনিয়ম করে যাচ্ছেন। মামারা সাধারণ ছাত্র-ছাত্রী ব্যানারে ওনার পক্ষে কথা বলে যাচ্ছেন। স্যাররা আমাদের ক্লাস নিবেন না। ওনারা বাইরে থেকে ঠিকই টাকা ইনকাম করে যাচ্ছেন। মাঝখান থেকে ধরা খাচ্ছি আমরা। হলের খাবার খেয়ে ফেসবুকে-ব্লগে হাতি ঘোড়া মারছি।
মামাবাড়ি বুয়েট থেকে, 
ধীবর।


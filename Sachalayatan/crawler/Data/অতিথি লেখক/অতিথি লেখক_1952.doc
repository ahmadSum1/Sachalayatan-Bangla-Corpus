বাংলাদেশ



৬ই জুলাইয়ের হরতাল এ যখন সবার দৃষ্টি জয়নুল আবেদিন ফারুক আর এডিপি হারুনের উপর, আমার মনে উকি দেয় আরো অনেক প্রশ্ন আর অজান্তেই একটা দীর্ঘশ্বাস বের হয়ে আসে | ফারুকের উপর নির্যাতন কোনো নতুন ঘটনা নয় - আওয়ামী লীগের এমপি নাসিরের উপরও এমনি নির্যাতন করা হয়েছিল| এডিপি হারুন ও নতুন নন - ডিসি কহিনুর কম বিখ্যাত ছিলেন না| এ সবি একসময় আস্তে আস্তে ম্লান হয়ে যাবে, এডিপি হারুন একদিন এমপি হবেন, জ আ ফারুক আবার সংসদ এ গিয়ে আওয়ামী লীগের বদনাম গাইবেন আর বিএনপি ক্ষমতায় আসলে স্বরাষ্ট্রমন্ত্রী হবেন, আবার হরতাল হবে, আবার কোনো এমপি নির্যাতিত হবেন, আলোচনা হবে....চলতেই থাকবে| এভাবেই তো দেখে আসছি বোধ হওয়ার পর থেকে|
এসবের মধ্যেই চিন্তা করি এর শেষ কোথায়| সমাধানে প্রথমেই আসে যে এই দুই নেত্রী থেকে দেশ কে মুক্ত করা দরকার, দরকার একটি তৃতীয় শক্তি| গেল নির্বাচনের আগে উত্সাহী হয়ে লক্ষ্য করতাম এনডিপির কার্যবিধি, মনে ক্ষীন আশা থাকত যে হয়ত এটাই সেই তৃতীয় শক্তি| হলো না| যত দিন যাচ্ছে ভয় টা তত গভীর হচ্ছে যে হয়ত আমাদের আসলে মুক্তি নেই নেত্রীদ্বয়ের হাত থেকে| এরা যাবেন তো এদের সন্তানেরা আসবেন যারা এরিমধ্যে দেশ বেচার কাজে অনেক পক্ক| তার পর চিন্তা করি তৃতীয় শক্তি এসে কতদূর কি করতে পারবে? দেশ এর এমন একটা সেক্টর কি আছে যেটা তে দুর্নীতি নেই? কত শতাংশ ক্ষমতাধর ব্যক্তি শত আর দেশপ্রেমিক? কোনো দল যদি চায় সমস্ত দুর্নীতিবাজ কে সরিয়ে প্রকৃত যোগ্য ব্যক্তিদের দায়িত্বে বসাতে, সফলতার সম্ভাবনা যত্সামান্য| দেশের আইন রক্ষার করার দায়িত্ব যাদের হাতে, তাদের একটা বড় অংশ কোনো রাজনৈতিক দলীয় মতাদর্শে চলে| আমাদের পুলিশ আমাদের না, তারা সরকারের চাকর| রাষ্ট্রীয় পদে থাকার জন্য প্রথম যেই গুনটা দরকার, দেশপ্রেম, তার বড় বেশি অভাব এদেশে|
হরতাল থেকে যে এতকিছু, সেই হরতাল এর পিছনের ঘটনা গুলো মাথায় আসে| হরতালের নেপথ্যের মূল কারণ ছিল তত্ত্বাবধায়ক সরকার প্রক্রিয়ার বিলুপ্তিকরণ| এই বিল সম্পর্কে প্রথম যেদিন পত্রিকায় দেখি, বিশ্বয়ে নড়ে চড়ে বসেছিলাম| সরকারী দল ক্ষমতায় থেকে নির্বাচন অনুষ্ঠান - আর যেই দেশেই হোক, বাংলাদেশে সম্ভব নয়| এর জন্য লাগে বিশ্বাস| বিরোধী দলের সরকারী দলের উপর আস্থা থাকতে হবে, জনগনের ক্ষমতাশীল ব্যক্তিদের উপর আস্থা থাকতে হবে| এগুলোর কোনটাই ১ শতাংশ-ও বাংলাদেশে নেই| ফলাফল? হরতাল, আন্দোলন, অস্থিতিশীলতা, অর্থনৈতিক ধস....নির্বাচনে সরকার পুনঃনির্বাচিত হলেই কারচুপির অভিযোগ আর গন্ডগোল | এসব এড়ানোর উপায়? তত্ত্বাবধায়ক সরকারের নিয়ন্ত্রণে নির্বাচন | পত্রিকায় খবর টা দেখে এক নিমিষে এসব কিছু মাথায় ঘুরপাক খেয়ে গেল| এ সিদ্ধান্তের পিছনে সরকারের যুক্তি পরে মনে হলো - সব যুক্তি-ই বানোয়াট! শেয়ার বাজারের ধ্বস, দ্রব্যমুল্যের উর্ধ্বগতি, আরো অনেক কারণেই এই সরকার সম্ভবত বিশ্বাস করা শুরু করেছিল যে পুনঃনির্বাচিত হওয়াটা হয়ত অসম্ভব| গদিতে থাকার উপায় - নির্বাচন টা নিজের মত করে নেয়া! আরো ৫ বছর ক্ষমতায় থাকা গেলে বাংলাদেশের নাম হয়ত বঙ্গবন্ধুদেশ করা যাবে, সাথে নোবেল পিস প্রাইজটাও যদি পাওয়া যায়! হায়! যাই হোক, আওয়ামিলিগ এমন চিন্তা করলেও বিএনপি কেন বসে থাকবে? একদিনের হরতালে দেশে এক হাজার কোটি টাকা ক্ষতি হয়, হোক না! বিএনপি কে ক্ষমতায় আসতেই হবে, রাজউক কে দিয়ে বলাতে হবে ৩২ নম্বরের বাড়ি অবৈধ, বিমানবন্দরের নাম আবার জিয়া করতে হবে, বঙ্গবন্ধু স্টেডিয়াম কে করতে হবে কবিগুরু রবীন্দ্রনাথ স্টেডিয়াম| আরো জরুরি কাজ আছে, ছাত্রদল আর মাঠ পর্যায়ের অনেকের অনেক আবদার, ওগুলার ব্যবস্থা করতে হবে| জনগনের ট্যাক্স আওয়ামিলিগ তো ৫ বছর খাবেই, এরপর বিএনপি না খেলে দল তো আর্থিক সংকটে পরবে!
আমাদের দেশ নিঃসন্দেহে পিছনের দিকে হাটছে| স্বাধীনতার ৪০ বছর পর এখনো আমরা বলি সোনালী দেশ "গড়ব", ডিজিটাল বাংলাদেশ "গড়ব"! খুব মনে হয় যে মাহাথির মোহাম্মদ কে যদি একবার এদেশে এনে ক্ষমতায় বসানো যেত, দেখতাম তার মত লোক-ও পারেন কিনা দেশ টা কে ঠিক করতে! তবে আমাদের সৌভাগ্য কম নয়, আমাদের সৌভাগ্য যে আমাদের কোনো তেল বা সোনা বা অন্য কোনো রিসোর্স নেই| থাকলে আমাদের দেশের পরিনতি হত আফ্রিকার দেশগুলোর মতই! অন্য কোনো দেশের আমাদের দেশের উপর লোভ নেই বলেই আমরা নিজেদের মধ্যে কামরাকামরি করেই মরব| দেশ যখন ব্যর্থ রাষ্ট্রে পরিনত হবে, সেদিন ও পত্রিকায় পড়ব যে শেখ হাসিনা বলেছেন খালেদা জিয়ার জন্যই কিছু হলো না, আর খালেদা জিয়া বলেছেন যে সব আওয়ামীলীগের ষড়যন্ত্র| জয় হোক আমাদের দুই নেত্রীর, দেশটা তাদের খেলাঘর, তারাই খেলুক - জনগণ তো পুতুল মাত্র, মরলেই কি আর কুকুরের মত বেঁচে থাকলেই কি!
মুসা
অতিথি লেখক


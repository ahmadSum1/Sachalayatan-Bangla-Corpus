ভালো হয়ে যাওয়া...




চৌর্যবৃত্তি আর নানা ব্যবসায় অনেক অযাচিত ঝামেলায় পড়ার পর মাইনকা চোরা সিদ্ধান্ত নিল এইবার সে ভালো হয়ে যাবে। ভাবনাটাতেই অনেক শান্তি শান্তি লাগতে লাগলো। দিন দশেক আগে পাশের পাড়ার সন্ত'র বাড়ী থেকে হাপিস করে দেয়া বইগুলো'র দিকে তাকিয়ে আপসোস হলো তার - এখনও বিক্রী করা যায়নাই। অন্য তেমন কিছু নাপেয়ে বইগুলোই জেদ করে নিয়ে এসেছিলো। পুরনো বই থেকে লাভ হয়না। ওজন বেশী, সাইজে বড় কিন্তু দাম কম। ব্যাটা সন্ত'র বাড়ীতে একখানা আইফোনও নাই। সে যাই হোক, স্তুপ করা বইগুলোর মধ্যে একটা মোটা কিতাব দেখতে পেল মাইন্কা। উপরে লেখা "সহজ জীবনের সরল পথ"। সবেমাত্র নেয়া ভালো হয়ে যাওয়ার সিদ্ধান্ত মোতাবেক বইটা তাকে টানলো।
বহুপৃষ্ঠা পড়ার পর যে উপদেশটা তার খুবই মনে ধরলো তা হলো- "তোমার প্রতিবেশীকে ভালোবাসো।"
শুরু হলো একনিষ্ঠ প্রচেষ্টা। মাইন্কা দেখতে খারাপনা। শেষবারের মত পুরনো স্কিল কাজে লাগিয়ে প্রস্তুতির রসদও জোগাড় হয়ে গেল; সানগ্লাস, জিনস, পারফিউম ইত্যাদি আর সাথে ভবিষ্যতে কাজে লাগার মত কিছু উপহারও। কিছুদিনের চেষ্টাতেই সে এক প্রতিবেশীকে ভালোবাসতে সমর্থও হলো। তবে নানা কথা বার্তা আর কার্যক্রমের সাথে উক্ত কিতাবটির প্রাসঙ্গিক অংশগুলো বহুবার পড়ে শোনাতে হয়েছিলো প্রতিবেশীকে। সহজ জীবনের সরল পথ ভালোই লাগতে লাগলো তার। উপলব্ধিতে যোগ হলো সদোপদেশ মেনে চলাটা খুব সহজও না। কিছু ত্যাগ স্বীকারও করতে হয়। লাভবান হয় ফাস্টফুডের দোকানগুলোও।
সমাজের সকলে সদোপদেশ মেনে চলেনা। একারনেই বহু বিপত্তি। একদিন মাইনকা এবং প্রতিবেশী অসময়ে "ভালোবাসার" সময় অপ্রত্যাশিতভাবে প্রতিবেশীর স্বামী বাড়ী এসে হাজির।
দু'জনের কেউই কিতাব পাঠের সময় পেলো না।
মাইন্কা'র সিদ্ধান্ত এযাত্রা বেঁচে গেলে তীর্থে যাবে ...
-------------------------
লতিফ হোসাইন
ঢাকা
২০ নভেম্বর, ঢাকা


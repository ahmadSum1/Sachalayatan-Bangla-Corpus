বৃন্দাবনের জলসাঘরে



রাধারমণের গান আমার খুবই প্রিয়। মাঝে মাঝে আমাকে রাধারমণের ভূতে পায়। আর ভূতে পাওয়া মানুষ কত কি করে, কত কি ভাবে। গানগুলো শুনতে শুনতে মনে কত কথা উঠে।
বৈষ্ণবকূলের পান্ডাগুলো অহরহ বলে বেড়ায় যে, সম্পূর্ণ কামভাব শুন্য না হলে নাকি ভাগবত পড়তে নাই। মনে কামভাব থাকলে নাকি, রাধাকৃষ্ণের প্রেমলীলা বোঝা যায় না। ওটা নাকি মহাজাগতিক প্রেম, জীবাত্মার সাথে পরমাত্মার সাথে প্রেম। এমন সব এন্তার কথা। আমি ওদেরকে বলি, বেচারা কৃষ্ণের উপর এমন অবিচার কেন হে বাপু। মেনে নিলুম না হয়, ব্যাটা ঈশ্বর ছিলো (থুক্কু এখনো আছে)।  তাই বলে কি ঈশ্বরের প্রেম করতে নেই?  গন্ডায় গন্ডায় আন্ডাবাচ্চা পয়দা করার সময় কিংবা গোপিনীদের কাপড় চুরি করার সময় সে ব্যাটার ঈশ্বরত্ব কোথায় ছিলো হে বাপু?আবার ধরেন, কৃষ্ণের জন্মের কথা। আকাশ হতে দিব্যবাণী হল, হে কংস দেবকীর গর্ভের অষ্টম সন্তান তোমার প্রাণহরণ করবে। তো সেই কংস মামা করলেন কি!! বোন দেবকী আর তার স্বামীকে ধরে কারাগারের এক সেলেই পুরে দিল। বলি ওরে হতভাগা, ও দুটিকে দুটি আলাদা সেলে পুরে দেয়ার কথা তোর মাথায় একটি বার ও আসলনা কেন? তাহলেই তো তোর আর দেবকীর গর্ভের অষ্টম সন্তানের জন্ম ও হয় না। তোর প্রাণ ও হরণ হয় না। যে যাকগে, যে কংস মামার মাথায় এমন সহজ ব্যাপারটুকু আসেনা, তার রাজা হয়ে বেঁচে থেকেই বা কি লাভ। 
এই যা ছিলাম রাধাকৃষ্ণের প্রেমের কথায়, আর চলে গেলাম কংস মামার কথায়। ভাগবতের কথাও পেলাম না, রাধার জন্য কৃষ্ণের একটি বারের লাইন মারা কথা(লাইন মারা মানে কি সেটা আশা করি কারো বুঝতে বাকি নাই)। এ কেমন তর অবিচার! কৃষ্ণ খালি বাঁশি বাজায়, আর রাধা সহ গোপিনীরা দৌড়ে ছুটে আয়। কি এমন ক্ষতি হত হে, যদি কৃষ্ণ কয়েকটা নির্ঘুম রাত কাটাতো? কিংবা কথা দিয়ে রাধা যমুনার কূলে মাঝে মাঝে না আসতো। একটি বার কল্পনা করুন, দূর্দান্ত বীর কৃষ্ণ,যার লাথি গুতো খেয়ে একের পর এক অসুর ধারাধাম ত্যাগ করেছে, সে বাঁশি হাতে যমুনার কূলে বসে আছে। আর তার জানের দোস্ত সুবলকে মিনমিনিয়ে বলছে,
আজ কেন রে প্রাণের সুবল 
রাই এলো না যমুনাতে।
আমি রাই অপেক্ষায় বসে আছি 
বসে আছি মোহন বাঁশি নিয়ে হাতে
রাই এলো না যমুনাতে।
আপনারা যারা প্রেম করেছেন, বলুন তো একটিবারে জন্যও কি আপনার প্রেয়সীটির অকারণ মান ভাঙ্গাতে গিয়ে মাথার চুল ছিড়তে ইচ্ছে হয়নি। একটিবারও কি মনে হয় নি, এই আজাইরা প্রেম কেন করছি?? কি ক্ষতি হত, যদি ব্যাটা কৃষ্ণেরও এমন অবস্থা হত। তখন না হয়, ভাগবতে এমন দুটি লাইন এমন পেতাম
ওরে সুবল কাজ নাই আমার এই পীরিতে 
রাই এলো না যমুনাতে।।
এমনটা হলে কি কৃষ্ণের ঈশ্বরত্বের খুব একটা ক্ষতি হত? এমনটা যদি হত, কৃষ্ণ বেচারা গরু চরাতে চরাতে বাঁশি বাজাত। আর রাধা তাকে প্রথম প্রথম একেবারেই পাত্তা না দিত। তাহলে হয়তো কৃষ্ণ বলত--
নয়ন তুলে চাইল না গো রাই
আমার ছিলো আশা দিল দাগা
এই পিরীতে কার্য নাই।
কিন্তু এমনটা হবার আদৌ কোন উপায় নেই। কৃষ্ণ ভক্তকূলের মাথায় গেথে আছে, থাকবে এক শ্যামে হাতে তার মোহন বাঁশী। কূল নিবে শ্যামের বাঁশি, আর রাধার প্রাণটি নিবে সে কালায়। বুঝলাম হে ভক্তকূল, 
সে চিকন কালা সামান্য নয়, সে তো রাধার মন ভুলায়। জগতের নিয়মটাই তারা এমন বানিয়ে রেখেছেন, রাধাকেই সব সময় একই গাইতে হবে—
শ্যামল বরণ রূপে প্রাণ নিল হেরিয়া।
কি বলব রূপের কথা 
কইতে ফাটে হিয়া
বিজলী ছটকের মত 
রইয়াছে দাড়াইয়া ।।
সারা দুনিয়ার প্রেমিক কূল, প্রেয়সীর রূপের বর্ণনা আর প্রশংসা করে সারা দিনমান গান বেধে চলেছে। আর তিনি কৃষ্ণ, ওসব কিছু করবেন না। রাধা জল ফেলে জল আনতে যাবে জলের লাগিয়া,আর জল বিনে গৃহে আসবে খালি কলসী লইয়া। রাধাকৃষ্ণের প্রেম এমনিতেই প্রেম হয়ে যাবে। তাও আবার মহাজাগতিক প্রেম।
সচলে তো প্রবাসীদের অভাব নাই। একটিবারে জন্য চিন্তা করুন, আপনি দেশে আপনার রাধাকে ফেলে চলে গেছেন বিদেশে। আর একটিবারে জন্য ও ফিরে এলেন না। রাধাকে চোখের দেখাটাও দেখতে এলেন না। আর আপনার রাধা তার প্রাণের বান্ধবী বিশাখার কাছে গেয়ে যাচ্ছে
ও বিশখে, শ্যাম সুখেতে আমার মরণ
আমার মরণ জ্বালা হয় না নিবারণ।
এমনটা হলে কি, আপানার কানের নিচে কষে দুইটা থাবড় দিতে ইচ্ছে হবেনা নিজেকে? আশা করি আপনার হবে, কিন্তু ওই ঈশ্বর কৃষ্ণ মহোদয়ের হবেনা। মতান্তরে তার ভক্তকূলের ইচ্ছে হবেনা। বলি কি এমন ক্ষতি হত, যদি ঈশ্বরকে আরেকটু মানবীয় করে তোলা হলে। হাত-পা, চোখ-কান দুইটা করে ঠিকই দিয়েছে ভক্তকূল। কিন্তু ঈশ্বরকে মানুষের কাছাকাছি কিংবা মানুষ কররে তোলতে পারল না ভক্তরা, খালি পুরুষ করেই রেখে দিল। আফশোস ............
শ্রী বেকুবেশ্বর
৪ আগস্ট, ২০১২


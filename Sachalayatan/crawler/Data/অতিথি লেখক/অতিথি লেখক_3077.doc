একটি সামাজিক কল্পকাহিনী এবং কিছু খন্ড চিত্র



খন্ড চিত্র - ১
১৯৯৯ সালে একদিন বাবার কাছে শুনলাম বাংলাদেশ এ নাকি একজন অর্থনীতিবিদ আছেন  যিনি পৃথিবী জয় (!) করে এসেছেন কি জানি এক থিওরী দিয়ে (তখন micro-credit কি জিনিস বুঝতাম না) । তিনি বাংলাদেশ নাকি এমন একটা ব্যাংক খুলেছেন যেখানে নাকি শুধু গরীবরা হিসাব খুলতে পারে। আমি তখন বোকার মতো বাবাকে বলেছিলাম তাহলে তো বাংলাদেশ এ কোন গরীব থাকবে না। বাবা শুধু মুচকি হেসেছিলো। তারমানে তখন বুঝি নি। অনেক পরে বুঝেছিলাম।
খন্ড চিত্র - ২
দুই দিন পরে  স্কুলের মাধ্যমিক নির্বাচনী পরীক্ষা, বসে বসে সামাজিক বিজ্ঞান পড়ছিলাম। হঠাৎ করে মাথায় একটা জমজমাট আইডিয়া আসলো। সাথে সাথে বই বন্ধ করে আমার সব কু-কর্মের সাথী তাওসিফ কে ফোন করলাম।
-হ্যালো, দোস্ত একটা জটিল আইডিয়া আসছে, বাংলাদেশ -এ আর কেউ গরীব থাকবো না।
- কি আইডিয়া ?
-বাংলাদেশের জনসংখ্যা কতো জানিস ?
-ক্যান, তেরো কোটি। (তখন তেরো কোটি ছিলো)
-এই তেরো কোটি মানুসের ১/৪ ও যদি মাসে এক টাকা করে দেয় তাহলে কতো টাকা হয়রে ?
-তিন কোটি।
-আরো কমায় ধরি। ধর এক কোটি টাকা আসলো। আমরা যদি এই এক কোটি টাকা দিয়া প্রতি মাসে ১০০ গরীবরে ইনকামের ব্যবস্থা কইরা দেই, কয়েক বছরে বাংলাদেশ এ কেউ গরীব থাকবো না।
-হ, ঠিক কইসোস।
-কিন্তু টাকা তুলবো কে ?
-তাও ঠিক। এক কাজ করলে হয় প্রতি এলাকা এলাকা থিকা তুইলা আমরা এক জায়গায় করুম। তারপর কোন গ্রাম এ গিয়া দিয়া আসুমনে।
-কিন্তু তোর কথায় মানুস এক টাকা দিব কেন ?
-এহহে এটাতো ভাবি নাই। চল এটা নিয়া আরো চিন্তা করি।
তারপরে আরো কিছু আউল ফাউল কথা বলে ফোন রেখে দিলাম। কিচ্ছুক্ষন পরে পরীক্ষার চিন্তায় এই ভাবনা কই চলে গেলো মনেই ছিল না।
(আমার কিছু  নিজস্ব অদ্ভুত চিন্তা ভাবনা আছে, তার মধ্যে এটা একটা। আমার এই চিন্তা গুলোকে আমি সামাজিক কল্পকাহিনী বলি।)
খন্ড চিত্র - ৩
২০০৪ সাল। জুনের শেষের দিকে। বাংলাদেশ তখন পানির নিচে। আমার তখন  এস,এস,সি পরীক্ষা শেষ। বাসায় বসে থাকি। কোন কাজ নেই। তখন একদিন  হঠাৎ আমার সেই এক টাকার থিওরীটার কথা মনে পড়লো। আবার সেই বন্ধুকে ফোন দিলাম। এবার ঠিক হলো আমরা যার যার এলাকা থেকে টাকা তুলবো তারপর কিছু  ত্রান সামগ্রী কিনে কোন সাহায্যকারী প্রতিষ্ঠানে দিয়ে আসবো।
আমি আমার এলাকা থেকে ৬৭০০ টাকা তুললাম, আর মুঠোফোন কেনার জন্য কিছু টাকা জমিয়েছিয়াম সেখান থেকে ২৩০০ টাকা দিয়ে ৯০০০ টাকা আর আমার বন্ধুটি ৭০০০ টাকা জোগাড় করলো। সর্বমোট ১৬০০০ টাকা নিয়ে আমরা ডেমোক্রেসিওয়াচ (তালেয়া রেহমান পরিচালিত একটি প্রতিষ্ঠান) -এ গেলাম। ওরা টাকা নেয়নি, বলেছিলো শুকনা খাবার আর ওষুধ কিনে দিতে। আমরা তাই করলাম। আমরা দুইজন পিচ্চি পোলা (!) এতো টাকা জোগাড় করার সুবাদে শফিক রেহমান স্যারের কাছ থেকে বাহবা অ পেলাম। উনারা আমাদেরকে এলাকায় দিতে যাওয়ার দিন নিয়ে গিয়েছিলো।
                                     -------******-------
নৌকায় করে যাচ্ছি। চারিদিকে যতো দূর চোখ যায় শুধু পানি আর পানি। পাশে আরেকটা নৌকা ছিলো। ভাবলাম তারা ও আমাদের মতো ত্রান দিতে এসেছে। একটা উঁচু বাধের মতো জায়গায় নৌকা থামানো হলো। আর আমাদের পাশের নৌকাটা বেশ খানিকটা দূরে নামলো। আমরা ত্রান দিচ্ছি, ঔষুধ দিচ্ছি, পানি বিশুদ্ধীকরন ট্যাব্লেট দিচ্ছি, এমন সময় এক মহিলার আর্তচিৎকারে সবাই ফিরে তাকালাম কি হয়েছে দেখার জন্য। দেখি আমাদের পাশের নৌকাটি ত্রান দিতে নয়, লোন -এর কিস্তি নিতে এসেছে।
খন্ড চিত্র - ৪
২০০৭ সালে বাংলাদেশের একজন কৃতি সন্তান শান্তিতে নোবেল পুরষ্কার পায়। সে আর কেউ না, ওই ব্যাংকের প্রতিষ্ঠাতা ।
(লেখাটি কাউকে হেয় প্রতিপন্ন করার জন্য লেখা হয়নি ।)
--- একজন নীল ভুত 


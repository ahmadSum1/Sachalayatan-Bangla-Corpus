মেডিকেল কলেজে সপ্তাহে ৬ দিন ক্লাস কতটা যৌক্তিক?



ছোটবেলা থেকেই ইচ্ছা ছিল চিকিৎসাবিজ্ঞানের একজন ছাত্র হবার।  আমার মামা ডাক্তার। আমার খালা ডাক্তার। তাদেরকে মানুষ যেভাবে সম্মান করত একটা জিনিসই ভাবতাম সমাজে আর্থিক এবং সামাজিকভাবে সচ্ছল হতে গেলে চিকিৎসক হতে হবে। একজন চিকিৎসক সৎ ভাবে জীবন যাপন করেও সচ্ছল জীবনযাপন করতে পারেন। অবশ্য সমাজের রন্ধ্রে রন্ধ্রে  দুর্নীতি যেভাবে প্রবেশ করেছে সে ক্ষেত্রে এই পেশার ভিতরেও প্রভাব পড়েছে। অস্বীকার করে উপায় নাই অনেকে দিনরাত চিকিৎসকদের সমালোচনা করলেও নিজের সন্তানকে সরকারী মেডিকেল কলেজ দরকার হলে লাখ লাখ টাকায় বেসরকারী মেডিকেল কলেজে ভর্তি করায় কেবলমাত্র এই আশায় পাস করার পর সেই টাকা সুদে আসলে কয়েকগুণ ফিরিয়ে আনা যাবে এই চিন্তা করে। যাই হোক বাস্তবতার সাথে সম্পর্কহীন চিন্তা অনেককে ঠেলে দেয় মানুষ নিংড়ে ফেলার এই যাঁতাকলে।  
ছোটবেলা থেকে শুনতাম এখানে অনেক পড়া। কথাটা সত্য। ব্যাপারটা মেনেও নিতে হবে। কারণ আপনি এমন পেশায় প্রবেশ করছেন যেখানে সামান্য ভুল মান সারাজীবনের কান্না। এই জন্য বাইরে যে কোনো দেশে চিকিৎসকের বেতন অত্যন্ত বেশী। কিন্তু বাংলাদেশে জুনিয়র চিকিৎসকদের বেতন অত্যন্ত কম। সেই তুলনায় তাদের কর্মঘণ্টা অযৌক্তিকভাবে অনেক বেশী। অনেক দায়িত্বপ্রাপ্ত ব্যাক্তি প্রায়ই ইউরোপ-আমেরিকার কর্মঘণ্টার উদ্দেশ্যপ্রণোদিত বিকৃত তথ্য দিয়ে আমাদের পশুর মত খাটান। সরকারী খাতে এর কারণ জনস্বল্পতা, কখনো বা কর্তৃত্বপরায়ণতা। বেসরকারী খাতে এর কারণ কম ডাক্তার দিয়ে চালিয়ে বেশি মুনাফা। বস্তুত ইউরোপের সব দেশে রুটিন কর্মঘণ্টা সপ্তাহে ৩৫-৪০ ঘণ্টা এবং ৪০%ওভারটাইম দিয়ে সর্বোচ্চ ৪৮ ঘণ্টা। অথচ বাংলাদেশে সর্বনিম্ন ৪৮ ঘণ্টা করানো হয় বেসরকারী খাতে, যেটা আসলে শ্রমিকদের জন্য বাংলাদেশের শ্রম-আইনে নির্ধারিত কর্মঘণ্টা! আমেরিকায় রেসিডেন্সি সপ্তাহে ৮০ ঘণ্টা হলেও পরবর্তীতে চাকরীগুলো সবই ৪০ ঘণ্টার, এর বেশি হলে ওভারটাইম।  
আরও শুনতাম এখানে ছুটি নেই। থাকলেও অন্য প্রতিষ্ঠানের চেয়ে কম। আসলে বছরে দুটো ঈদ, দুর্গাপূজা এবং সরকারী ছুটির দিনগুলো ছাড়া এখানে আর কোন ছুটি নেই। দেশের নামকরা বিশ্ববিদ্যালয়গুলোতে আম কাঁঠালেরও ছুটি আছে। এখানে একেকটা পেশাগত পরীক্ষার পর ভাগ্য নেহায়েত ভালো না থাকলে এক দুই সপ্তাহের বেশি ছুটি পাওয়া যায় না। আজকে সে বিষয়েই দৃষ্টিপাত করতে এই লেখার অবতারণা। 
বর্তমানে মেডিকেল কলেজগুলোতে রুটিন অনুযায়ী সপ্তাহে ছয়দিন ক্লাস করা লাগে। শুধু শুক্রবার বন্ধ। অন্যান্য মেডিকেল কলেজে কি হয় জানি না আমার ঢাকা মেডিকেল কলেজের রুটিনটা বলি। ফার্স্ট ইয়ার এবং সেকেন্ড ইয়ারে সকাল ৯ টা থেকে বিকাল ৩ টা পর্যন্ত টানা ক্লাস। 
থার্ড থেকে ফিফথ ইয়ারে সকাল ৭ টা থেকে দুপুর আড়াইটা পর্যন্ত টানা ক্লাস মাঝে ১১ টা থেকে ১১.৩০ পর্যন্ত গ্যাপ। এরপর সন্ধ্যায় ৭ টা থেকে রাত ৯ টা পর্যন্ত ওয়ার্ড। এইভাবে চলে শনিবার থেকে বৃহস্পতিবার। শুক্রবার বন্ধ। অন্যান্য মেডিকেল কলেজগুলোতেও মোটামুটি একই রুটিন।  
এই রুটিন অনুযায়ী একজন ছাত্রকে বৃহস্পতিবার সন্ধ্যায় ওয়ার্ড করে শুক্রবার পড়াশুনা করে শনিবার আইটেম দিতে হচ্ছে। এরপর শুরু হয় আবার ছয়দিনের চক্র। 
১। এর ফলে কোন সৃজনশীল চর্চা না বুদ্ধিবৃত্তিক কাজে স্টুডেন্টরা সময় দিতে পারে না। ফলে নিভে যায় অনেক সম্ভাবনাময় প্রতিভা। জীবন্মৃতের মতো তাদের গা ভাসিয়ে দিতে হয় গড্ডলিকা প্রবাহে। 
২। শুক্রবার কোন জরুরি কাজে বাসায় যেতে হলেও আঁটকে যায় তারা। 
৩। দেখে যখন অন্য প্রতিষ্ঠানের বন্ধুরা দুইদিন ছুটি পেয়ে এখানে ওখানে ঘুরে বেড়াচ্ছে এবং তারপর ভালো সিজিপিএ পেয়ে বের হচ্ছে আর ভালো বেতনে চাকরি পাচ্ছে। পক্ষান্তরে টানা পড়াশুনা করে কারণে অকারণে ফেইল হয় আর বের হয়ে ড্রাইভারের চেয়েও কম বেতনের চাকরী পেয়ে শুরু হয় মানসিক সমস্যা। 
৪। অনেকে মনে করেন মেডিকেল স্টুডেন্টরা সারাক্ষণ লেখাপড়া করবে। কিন্তু শুধু লেখাপড়ার ভিতরেই জীবন অতিক্রম করলে বিষয়টা যে একঘেয়ে এবং ভীতিকর হয়ে যায় তা বলাবাহুল্য। প্রফেশনে ভালো করতে হলে জ্ঞানের বিকল্প নেই। কিন্তু এই রুটিনে সেটা হয়ে যায় একঘেয়েমিপূর্ণ। 
৫। অনেকে বলতে পারেন সিনিয়ররাও এইরকম রুটিন পার করে এসেছেন তাই জুনিয়রদেরকেও এই রুটিন ফলো করতে হবে। কিন্তু পরিবর্তন অগ্রজদেরকেই নিতে হবে।
৬। একইভাবে সপ্তাহে ছয়দিন কর্মদিবসও যুক্তিসঙ্গত তা ভেবে দেখতে হবে। ছয়দিন স্টেশনে থেকে পড়াশুনা করা কতটুকু সম্ভব তা ভেবে দেখা উচিৎ। কিন্তু ছাত্র হিসেবে আমার মনে হয় ছয়দিনের জায়গাতে পাঁচদিন একাডেমিক কাজে ব্যবহার হয় অনেক বাস্তবসম্মত। দরকার হলে প্রতিদিন এক ঘণ্টা বেশি ক্লাস হল। কিন্তু দুইদিন ছুটি পাওয়া দেহ এবং মনের জন্য অনেক জরুরি। যেমন বুয়েটেও সপ্তাহে ৫ দিন নয়টা থেকে পাঁচটা পর্যন্ত ক্লাস হয়। তবে টানা ক্লাস হয় না। মাঝে বিরতি থাকে। এরপর তারা দুইদিন সতাহে ছুটি পায়। এর ভিতর তারা এক্সট্রা কারিকুলার কাজ, জিআরই প্রস্তুতি ইত্যাদি নিয়ে থাকে।  
৭। এইভাবে ক্লাস যখন একঘেয়েমি পূর্ণ হয়ে যায় তখন শুরু হয় ক্লাস ফাঁকি দেওয়া। এরফলে সরাসরি ক্ষতি হয় ছাত্রের পরোক্ষ ক্ষতি হয় দেশের। 
৮। অনেকে উন্নত দেশের উদাহরণ টানবেন। যে বিলেতের সাথে আমাদের মেডিকেল শিক্ষার কারিকুলামের মিল সেখানকার ইম্পেরিয়াল কলেজের রুটিনঃ
http://www3.imperial.ac.uk/ugprospectus/studentprofiles/mervyn/schedule
একটু দেখে নিন আর মিলিয়ে নিন আমাদের নিজেদের সাথে। 
ভারত বাদে পৃথিবীর প্রায় কোন দেশেই মেডিকেল কলেজে ৬দিন কর্মদিবস নেই। আমেরিকায় সপ্তাহে ৫ দিন ক্লাস, ২ দিন ছুটি। 
৯। জরুরী সার্ভিসের অংশ হিসেবে হাসপাতালের আউটডোরের মতো মেডিকেল কলেজ ছয়দিন খোলা রাখা অর্থহীন। কারণ সেখানে একাডেমিক কাজ হয়। বেশী দরকার মেডিকেল কলেজের প্যাথোলজি বিভাগ ছয়দিন খোলা রাখা। দরকার হলে দুই শিফটে কাজ দিয়ে প্যাথোলজি বিভাগ বৃহস্পতিবার রাত বারোটা পর্যন্ত খোলা রাখা যেতে পারে। প্রায়ই দেখা যায় দুপুর দুইটার পর অনেক জরুরী প্রয়োজনে রোগীরা প্যাথোলজি বিভাগে এসে ফিরে যায়। আউটডোর ৫ দিন ৯টা-৫টা পর্যন্ত খোলা রাখাই উন্নত দেশগুলোর রীতি। কিন্তু এটা করলে চেম্বারে রোগী কমে যাবে বলে হয়ত ডাক্তাররাই এ নিয়মে রাজি হবেন না। কিন্তু ধীরে ধীরে এই রীতি পাল্টানোর চেষ্টা করা উচিত। ইংল্যান্ডে ইমারজেন্সি বা ইনডোর ৭ দিনই খোলা থাকলেও ডাক্তারদের রুটিন কর্মঘণ্টা অধিকাংশ হাসপাতালেই ৪০-৪৮ ঘণ্টায় সীমাবদ্ধ রাখা হয়। ৯টা-৫টা সপ্তাহে ৫ দিন রুটিন, রোটেশন অনুযায়ী নাইট এবং উইকেন্ড ডিউটি- এই হচ্ছে সেখানকার প্যাটার্ন। এর মাঝে অবশ্যই আছে ওভারটাইম যার জন্য বেসিকের ৪০% হারে পে করা হয়।  
১০। অনেক চিকিৎসক ( সবাই না ) নিজেদের দুর্ব্যবহারের কথা উঠলেই ছাত্রজীবনের প্রেশার, ছুটির অভাবের কথা বলে। এটা যেন তারা বলতে না পারে, সেজন্যে রাষ্ট্রের উচিত তাদের রুটিন কর্মঘণ্টা ও সাপ্তাহিক ছুটির পরিমাণ অন্য পেশা ও অন্য বিষয়ের ছাত্রদের অনুরূপ করা। ১ দিন ছুটি বাড়িয়ে অন্যান্য বিশ্ববিদ্যালয়ের মত কর্মঘণ্টা করা হলে চিকিৎসকরা দুর্ব্যবহারের পেছনে এই যুক্তি আর দেখাতে পারবেন না।  
১১। ইম্পেরিয়াল কলেজের রুটিনে দেখুন- রাতে ওয়ার্ড নেই। সকালেই শেষ। দুই বেলা ওয়ার্ড সময়ের অপচয়। ছোট ছোট গ্রুপে ভাগ করে সকালের ওয়ার্ডই যথেষ্ট। 
১২। দুইদিন ছুটি দিলে সপ্তাহের শেষে স্টেশন লিভ করা যাবে, কাজেই ফাঁকি বা অঘোষিত ছুটির পরিমাণ কমবে। অফিস-টাইম ৮টা থেকে আড়াইটার পরিবর্তে ৮টা-৪টা করা উচিত। 
১৩। অনেকেই কারিকুলাম শেষ না হবার অজুহাত দেবেন, সেটা অযৌক্তিক। কারণ এই সিস্টেমে কর্মঘণ্টা সপ্তাহে ১ ঘণ্টা বাড়ছে। কমছে না।
১৪। আমাদের দেশেই এখন NIPSOM, CME, IPH, DG Health, Divisional Director's Office সপ্তাহে ৬ দিন এর বদলে ৫ দিন ৯টা-৫টা চলছে। খুব ভালো ভাবেই কাজ চলছে। মেডিকেল কলেজ শাখাও ৫ দিন ৮টা-৪টা খোলা রাখাই যথেষ্ট।
তাই আমার প্রস্তাবনা মেডিকেল কলেজে সপ্তাহে দুইদিন ছুটি দেওয়া হোক। দরকার হলে সকাল আটটা থেকে চারটা পর্যন্ত ক্লাস নেওয়া যেতে পারে। তাহলে সৃজনশীল চেতনার বিকাশ ঘটানো সম্ভব। আর কেউ মানসিক রোগে আক্রান্ত হবে না। নিভে যাবে না সম্ভাবনার আলো। উইকেন্ডে চাইলে ঘুরে আসা যাবে লাউয়াছড়ার বন কিংবা বান্দরবানের পাহাড়। হলে মন না বসলে দুদিনের ছুটিতে ঘুরে আসা যাবে বাড়ি থেকে, দেখে আসা যাবে অসুস্থ মা-বাবাকে। বৃহস্পতিবার রাতের পরীক্ষার ক্লান্তি কাটিয়ে দেবে শুক্রবারের বিশ্রাম, মুভি, মিউজিক, বই- আবার শনিবারে ফ্রেশ মনে নেয়া যাবে রবিবার সকালের ৩-৪টে আইটেমের প্রস্তুতি। কেবল ঘরের লাঞ্চ আর চেম্বারের ধান্দায় ৮টা-আড়াইটা ৬ দিনের কর্মসপ্তাহ অর্থহীন, ক্লান্তিকর, ক্ষতিকর এবং ফাঁকির অন্যতম কারণ। 
একাকী মানব


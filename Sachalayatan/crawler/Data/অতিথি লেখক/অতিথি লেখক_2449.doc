মানুষ, কিংবা



                 মানুষ, কিংবা
যখন বিরুত বৃক্ষ হবার পথ খুঁজছে,
চাইছে আকাশ কেবল তারই ওপর উপুড় হোক-
তার কাছে সহসা উন্মোচিত হয় সকল মানুষের মানব-মুখোশ।
বিবর্তনের শিখরে দন্ডায়মান সে প্রাণির মুখ চূর্ণ-বিচূর্ণ হয়ে পড়ে
আর তারা এক এক করে হয়ে ওঠে প্রতি প্রজাতির প্রতিনিধি স্বরুপ।
বিরুত আশ্চর্য হয়, তাকিয়ে দেখে আকাশও অদ্ভূত।
সে দেখে, সময়ের ব্যবধানে স্নেহ-মমতার মূর্তিময় আকর
কি করে হয়ে ওঠে জ্বলজ্যান্ত মাকড়সা আর
কি করে তাকে পরম তৃপ্তিতে কুরে-কুরে খায় তারই
স্তন্য-স্নেহ-লালিত সন্তানেরা।
নাড়ি ছিড়ে বের হয়ে এই শিশুরা প্রথমে হয়ে ওঠে কাক, অতঃপর বাজ,
এবং শেষমেষ ক্ষুর-চঞ্চু মুর্দাখেকো শকুন।
অশীতিপর বৃদ্ধার চোখে প্রতিফলিত হয় বয়সী কুকুরের লুপ্ত বিশ্বাস,
এবং অনিবার্য অসহায়ত্ব।আবার মহীরুহও কেউ কেউ,
পর্বতস্থৈর্য নিয়ে সয়ে যায় ব্জ্রনিনাদ, কাণ্ডে উত্তপ্ত কুড়াল-আঘাত।
আরো কিছু পর্দা সরে যেতে দাও-
দেখা যাবে, কিছু রক্তচোষা বাদুড় দিনে-দুপুরে ঘোড়াগুলোর চামড়া ফুটো করে চেটেপুটে খায় জীবন-তরল-
ঘোড়াগুলো কেবল নিভৃতে ঘাস খেয়ে যায়।
আবার কিছু মানুষ বদ্ধ-বিড়াল, হাড়ি উলটে দুধ আর আদর খেয়ে
উধাও একদিনের রঙধনুর দোহাইয়ে।
হাইড্রা হয়ে কেউ কেউ ফের খন্ড-বিখন্ড হলেও মরতে জানে না।
হা্তিই বা বাদ থাকে কেন? বেশিরভাগই নির্বিবাদে
হস্তিমূর্খ জীবন কাটায়।
বিরুত দেখে, রাত এলে কিভাবে নিশাচর প্রাণীগুলো ঢুকে যায় মানুষের দেহে, শুরু হয় আদান-প্রদানের অকৃত্রিম খেলা।
বিরুত জানে। আহা মানুষ।
অভিযোগ ফিরিয়ে বিরুতও তারপর আকাশের মত হয়ে যায়।
আর দেখে।
------------------------
ফারাবী
১৬।১০।‘১০
ঢাকা।  
[বানান ঠিক রাখতে পারলাম না বলে দুঃখ প্রকাশ করছি, 'খন্ডেত ত' টা অভ্র কিবোর্ডে খুঁজে পাচ্ছি না, জানা থাকলে কোথায় আছে বলে দিলে ভাল হয়]


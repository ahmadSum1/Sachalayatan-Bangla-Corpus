পিংক ফ্লয়েড থেকে : উড়ন্ত শুয়োরছানা



প্রাক কথন অথবা ভণিতা 
পিংক ফ্লয়েডের "অ্যানিম্যালস" অ্যালবামের প্রতি আগ্রহী হয়েছিলাম তখন, যখন শুনেছিলাম যে এই অ্যালবামের আইডিয়া প্রাথমিকরূপে রজার ওয়াটার্সের মাথায় এসেছিল জর্জ অরওয়েলের ক্লাসিক রাজনৈতিক নভেল "অ্যানিমেল ফার্ম" পাঠ করে। অবশ্য পরে এই তথ্য সম্পর্কে তেমন কোনো সূত্র খুঁজে পাই নি। তাতে আর কী, শেষমেশ তো মজেই গেলাম গোলাপী জাদুকরদের বিদ্রূপমাখা সুরের জটাজালে। দিনরাত, উদয় থেকে অস্ত যে আমরা ভেড়ার মতো চড়ে বেড়াচ্ছি , কুকুরের মতো বাঁচছি পৃথিবীর রাজরাস্তায় যতোসব মাথামোটা শুয়োরশাসকদের অধীনে, সেইসব আমজনতার মনের রক্ত-ঘাম-বীর্য-ক্লেদমাখা কাঁচা-কটু-কষা-কড়া কথামালাই তো পিংক ফ্লয়েড শোনালো এই অ্যালবামে। সম্পর্কের জটিলতায় এই আমি জড়িয়ে পড়ছি যখন, একের পর এক খাঁটি বন্ধুকে নিজেরই যুগপৎ বিতর্কিত ও যুক্তিহীন মুদ্রাদোষে স্রেফ কোনো খ্যাপাটে-উন্মাদ সিরিয়াল কিলারের মতো গুলি উড়িয়ে দিচ্ছি প্রান্তরে প্রান্তরে--- একাধিক অসামান্য মানবিক প্ল্যাটফর্মে খামোখাই কিছু কাঠবলদের সাথে মারামারি করে মেজাজ উচ্চে উঠিয়ে আচমকা আদ্যিকালের বুনো পশ্চিমের অনভিজ্ঞ আউল-ল-দের মতো হুট করে পিস্তল ড্র  করে ভয়ানক দুর্ধর্ষ গান-ফাইটে জড়িয়ে দু চারটে ভার্চুয়াল লাশ ফেলে দিয়ে তৎক্ষণাৎ শহর ত্যাগ করার মতো সেইসব প্ল্যাটফর্ম থেকে চলে গিয়েছি অভিমান করে, কষ্টে আপ্লুত হয়ে : সেই বেপরোয়া আমির জন্যে এই রেকর্ডখানি তাই এক বিদ্রোহের প্রেরণা হিসেবে যেমন কাজে দেয়, তেমনি এর পাশাপাশি নতুন করে জেগে উঠবার সঞ্জীবণী শক্তি যোগায় নগ্নরূপে পৃথিবীর এই শ্রেণী বৈষম্য ও গোঁজামিল-অবহেলায় ভরপুর বুদ্ধিবৃত্তিক জগতের চিত্রটা দেখানোর মাধ্যমে... এইসব বীভৎসব চিত্রাবলি আমাকে বলে, জাগো, লড়াই করো, শুভবোধটাকে দাঁড় করাও, ভেড়ার মতো বোকা না হয়ে শুয়োরদের পরাজিত করো,  কুকুরের মতো দাসপ্রথায় নিপীড়িত না হয়ে পাল্টা মার লাগাও... পিংকের অ্যানিম্যালস তাই আমার কাছে একটা লড়াইয়ের অনবদ্য ইশতেহার, আমাদের সমাজজীবনের এক নাতিদীর্ঘ, সুরেলা, অথচ বিস্তৃত চিত্র, যে বিস্তরণকে বুঝে নিতে হয় সংকেতের সাহায্যে, প্রতীক বুঝে নেবার চেষ্টায়, রক্তাক্ত পথের সন্ধান করতে করতে।
এখানে অ্যানিম্যালসের Pigs on the Wing-১ ও Pigs on the Wing-২, এই ক্ষুদ্র দুটি গানের লিরিক্সের ভাবানুবাদ রইল, দোষক্রটি মাফ করে দেবেন।
উড়ন্ত শুয়োরছানা-এক
আমার কী হলো না হলো তা নিয়ে তোমার যদি দায় না থাকে কোনো
আমিও তোমার বিন্দুমাত্র দায় নেবো না এ কথা শক্ত করে জেনো।
আমরা তাহলে দুঃখ ও বিতৃষ্ণার ঘোরে আঁকাবাঁকা করে নেবো নিজেদের পথ
তবু হয়তোবা কখনো চকিত তাকাতেও পারি বৃষ্টিতে পরস্পরের দিকে
এবং শুধুই দোষারোপ করে যাবো যত ধুরন্ধর ব্যবসায়ীদের --যারা কিনা ভয়ানক মিথ্যাবাদী, খল...
আর নজর রাখবো আকাশের দিকে, দেখতে চাইবো আশ্চর্য উড্ডীয়মান শুয়োরছানার দল।
উড়ন্ত শুয়োরছানা-দুই
তুমি জানো, এই আমি দায় নিই তোমার জীবনযাপনের প্রতি
আর আমি জানি, তুমিও তো দায় নাও আমার ওপর, এটাই সম্প্রীতি
অতএব আর আমি বুঝি না একাকীত্বের ব্যথা
কিংবা মাথায় নিই না বিশাল পাথরের চাঁই
তাই আমাদের আজ চাই কোনো সাধাসিধে ঘর
যেখানে সঞ্চয় করা যাবে আমার ভঙ্গুর হাড়গুলো
দুনিয়ার একটা বোকাচোদাও জানে : সকল কুকুরেরই চাই ঘর, দৃঢ় বাহুবল
সাথে চাই একটা আশ্রয়, যাতে হামলা করতে না পারে উড়ন্ত শুয়োরছানার দল।
পরিশিষ্ট
মূল দুটি গান :
Pigs on the Wing (Part One) (Waters) 1:24
If you didn't care what happened to me,
And I didn't care for you,
We would zig zag our way through the boredom and pain
Occasionally glancing up through the rain.
Wondering which of the buggars to blame
And watching for pigs on the wing.

Pigs on the Wing (Part Two) (Waters) 1:27
You know that I care what happens to you,
And I know that you care for me.
So I don't feel alone,
Or the weight of the stone,
Now that I've found somewhere safe
To bury my bone.
And any fool knows a dog needs a home,
A shelter from pigs on the wing.
===
দিগন্ত চৌধুরী
===


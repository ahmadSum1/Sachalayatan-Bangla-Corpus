আর কতদিন দেখতে হবে ভাই?



পৃথিবীতে আজকাল যে দুটি শব্দের জয়জয়কার তা হল যোগাযোগ আর তথ্যপ্রযুক্তি । প্রায় সাত বিলিয়ন মানুষ আর আরও হাজার কোটি প্রাণীর একমাত্র আবাসস্থল এই বিশাল পৃথিবীটাকে এই দুটো শব্দ যেন খুব ছোট করে ফেলেছে। এখন আমাদের বেশি অপেক্ষা করতে হয়না, ইন্টারনেট নামক এক মহা জালের সাহায্যে নিমিষেই আমাদের প্রিয়জনদের কণ্ঠ শুনতে পারি , দেখতে পারি তাদের। একবিংশ শতাব্দীতে তাই সবচেয়ে বড় শক্তি তথ্য। 
তথ্যের আদান প্রদানের জন্য তো আছে অনেক রকম ব্যবস্থা। তবে যে ব্যবস্থাটির কথা একেবারে না বললেই নয়, তা হল গণমাধ্যম। "মাধ্যম" শব্দটি আসলে বেশিদিনের পুরনো নয়, ১৯২০ সাল থেকে এর ব্যবহার শুরু, তবে এর শেকড় আরও অনেক গভীরে। পনেরশো শতকের শুরু থেকেই ছাপাখানাকে প্রথম গণমাধ্যমের পন্থা হিসেবে ব্যবহারের পর থেকেই মূলত গণমাধ্যম ধারণাটার উদ্ভব ঘটে। তারপর শতাব্দীর পরিক্রমায় এগুতে এগুতে গণমাধ্যম বর্তমান সর্বজয়ী রূপ পেয়েছে।  
সর্বজয়ীই বলব। খবরের কাগজের পাতায় হোক, টেলিভিশন এর রিপোর্টারদের কথা বলা থেকে হোক, অথবা ইন্টারনেটের নানা রকম  সাইট থেকে হোক, মানুষ এইসব মাধ্যমকে বিশ্বাস করে। স্বাধীন দেশে মত প্রকাশের এর থেকে ভাল সুযোগ আর কেউ পায়না। প্রতিনিয়ত দেশের বিদেশের নানা প্রান্তে যা ঘটে যাচ্ছে, মুহূর্তেই আমাদের সামনে হাজির হয়ে যায় সেসব, এসব কেবল গণমাধ্যমের পক্ষেই সম্ভব। 
তবে দেশ স্বাধীন হওয়ার ৪০ বছরের পরও আমাদের গণমাধ্যমগুলো এখনো স্বাধীন হতে পারেনি বলব। আমাদের স্বাধীন হওয়ার পিছনে মাধ্যমগুলো কতটা জোরালো ভূমিকা পালন করেছে, তা সবারই জানা। অথচ স্বাধীন বাংলাদেশে তাদের ভূমিকা দেখলে রীতিমত অবাক হতে হয়।
আমি যুদ্ধ দেখিনি। পড়েছি, শুনেছি, আর জানতে চেয়েছি।যতটুকু বুঝেছি, মাধ্যমগুলো ইচ্ছা করলেই অনেক কিছু ঘটিয়ে ফেলতে পারে। শুধুমাত্র স্বদিচ্ছা প্রয়োজন। 
আমাদের দেশে একটা ঘটনা ঠিকমত ঘটার আগ পর্যন্ত সেটা নিয়ে বেশি নাড়াচাড়া হয়না । রোগবালাই এর ক্ষেত্রে যে প্রবাদটা আছে, "Prevention is better than cure" , আমার মনে হয় এই প্রবাদটা সবকিছুর ক্ষেত্রেই খাটে। ঘটনা ঘটে যাওয়ার পর সেটা নিয়ে গুঁতোগুঁতি করা হয় অধিকাংশ সময়, অথচ আরও আগেই যদি ব্যবস্থা নেয়া যায় তাহলে সমস্যা অনেক কমে আসে। 
আসল প্রসঙ্গে আসি। গত দুই একদিনের খবরগুলো যদি কেউ লক্ষ করেন, দেখতে পাবেন অর্ধেক খবর বাংলাদেশের বেহাল সড়ক ব্যবস্থা নিয়ে। অবাক লাগল । এই বেহাল সড়ক বেশ অনেকদিন ধরেই। আর সড়কদুর্ঘটনাগুলোও বেশ কিছুদিন ধরে নিয়মিত হয়ে আসছে। টনক নড়ল এখন। কেন যেন মনে হয়, সাময়িক বিতর্ক আর উত্তেজনা আমাদের মাধ্যমগুলোকে নিয়ন্ত্রণ করে, নাকি অন্য কোন কিছু, ঠিক জানিনা। ওদের এত বেশি আগ্রহ দেখে মনে হচ্ছে, এখন কিছু হলেও হতে পারে। এই কাজটা আরেকটু আগে হলেই আশাবাদী হতে পারতাম হয়তোবা। 
সবাই বলে,শুনি। আমাদেরই নাকি আরও বেশি সজাগ হওয়া উচিত। আমরা তো সবসময়ই চিল্লাই ভাই, কতটুকু কি হয়? অথচ মাধ্যমগুলো দুই দিন কথা বললেই অনেক কিছু সম্ভব। একটা ঘটনা এখানে মনে পড়ছে, ২০০৯ এর ২৫ ফেব্রুয়ারির কথা। সেই কাল দিনটায় নিরপরাধ প্রায় অর্ধশত সামরিক অফিসারদের জীবন দিতে হয়েছিল। দুটো দিন ধরে এই ধ্বংসযজ্ঞ চলেছে, শুধু মিডিয়ার ঘৃণ্যভূমিকার জন্য এই দুটো দিন দেশের মানুষ ওই মানুষগুলোকেই দোষী মনে করেছে। এই অপরাধের কোন ক্ষমাপ্রার্থনা করেনি কেউ। 
আফসোস।  
উন্নত দেশগুলোর দিকে তাকান, ওখানেও টাকার খেলা চলে , হলুদ সাংবাদিকতা চলে। ফোন হ্যাকিং এর মত কাহিনি নিয়ে বিরাট এক বড় পত্রিকার সলিল সমাধি হল করুণভাবে। তবুও বলব, প্রতিযোগিতার কারণেই হোক, আর অন্য যে কোন কারণেই হোক, ওদের জবাবদিহিতা আছে । গণমাধ্যমগুলো মানুষের কথা বলে, প্রহসনের কথা বলে, নিজেরা প্রহসনের কাজ কম করে।  
আমাদের গণমাধ্যমের নিরপেক্ষতা নিয়ে তাই আমি সন্দিহান। গণমাধ্যমের কাজ হল দেশের মানুষকে সুস্থ আর সঠিক তথ্য দিয়ে যোগাযোগকে সচল রাখা। আমাদের আধা সুস্থ গণমাধ্যম সেই কাজটা কতটুকু করতে পারবে, তার বিচারের ভার আমাদের না নেয়াই উচিত, এ কথা একমাত্র বিধাতাই বলতে পারবেন। 
-আফরিনা হোসেন রিমু


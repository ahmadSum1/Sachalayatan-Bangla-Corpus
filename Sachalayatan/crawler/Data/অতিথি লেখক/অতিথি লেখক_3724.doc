ছাত্রদের গায়ে হাত তোলাঃ কতটুকু যুক্তিসংগত?



আমি নিজে ছাত্রজীবনে খুব একটা মার খাইনি। যাও খেয়েছি ২/১ বার, তা পুরো ক্লাসকে শাস্তি দেয়া হয়েছে, এমন অবস্থায়। বরং ক্লাসের ছেলেরা আমার বিরুদ্ধে নালিশ করতে পারে তাদের মার খাবার পিছনের কারন হিসাবে।
   স্কুলে থাকতে মোটামুটি ভাল ছাত্র হবার সুবাদে ক্যাপ্টেন হতাম প্রায় বছর, আর আমাকে ক্লাসের বিরতিতে যারা হৈচৈ করত, তাদের নাম লিখতে হত বোর্ডে, পরবর্তী শিক্ষক এসে তাদের শায়েস্তা করতেন। সচলায়তনের এক সচল নিঝুম তার জীবনের কত মার যে আমার কারনে খেয়েছে, তার কোন ইয়ত্তা নেই।
   ছোট থাকতে এগুলো নিয়ে মাথা ঘামাতাম না, আমার কাজ আমি করে যেতাম,শিক্ষকের কাজ শিক্ষক করে যেতেন, যারা মার খাওয়ার তারা মার খেয়েই যেত।
  আর মার যে শুধু নাম বোর্ডে উঠলেই খেত তা না, পড়া না করে আসা, বাড়িকাজ না করা, স্কুলে দেরি করে আসা, ইত্যাদি ইত্যাদি।
   আর মারার মধ্যেও প্রকারভেদ আছে। অল্প-সল্প মার, মাঝারি মার, ভয়াবহ মার। আমাদের স্কুলে এক বাংলা শিক্ষক ছিলেন, কামরুল স্যার, তিনি সবচেয়ে বেশি পিটাতেন। কতবার যে কত কাঠের স্কেল তিনি ভেঙ্গেছেন, স্টীলের স্কেল বাকা করেছেন তার হিসাব নেই। ক্লাসে কারও কাছে স্কেল না থাকলে অন্য ক্লাসে গিয়ে স্কেল ধার করে নিয়ে আসতে হত। তবুও মারতেই হবে! যার কাছ থেকে স্কেল ধার করে আনতাম, সে বেচারা হয়ত তার স্কেল আর ফেরতই পেত না, কারন স্কেল ভেঙ্গে গেছে।
  এখন আসা যাক কোন বয়স থেকে পিটানো শুরু হয়। এর কোন নির্দিষ্ট সীমা আছে বলে মনে হয় না। ক্লাস টু তেও বেতের বাড়ি দেয়ার ঘটনা দেখেছি, তাও কোন মায়া দায়া করে মারা না...একেবারে শরীরের সর্বোচ্চ শক্তি দিয়ে মারা।
   এখন কিছু সত্যিকারের উদাহরনে আসি। তখন ক্লাস টেন এ পরি। রেসিডেন্সিয়াল মডেল কলেজে, ডে শিফট। দুপর ১ টা থেকে ক্লাস শুরু। আমার আসতে একটু দেরি হয়ে গেছে, তাড়াতাড়ি পা চালাচ্ছি। ক্লাস থ্রীর সামনে দিয়ে যাচ্ছি, দেখি থ্রীর একটা ছেলে ও দেরী করে এসেছে, তাকে শাস্তি স্বরুপ মার দেয়া হচ্ছে। চিন্তা করুন একবার, বাচ্চা একটা ছেলে, ক্লাসে ২ কি ৩ মিনিট দেরি করেছে, ক্লাসে ঢুকতে না ঢুকতেই মার খেতে হচ্ছে। তার বাকিটা দিন কেমন যাবে একবার চিন্তা করুন তো! একি অপরাধ করে আমাকে অবশ্য সেদিন মার খেতে হয়নি, কারন শিক্ষকরা আমাকে পছন্দ করতেন। তাই ২/১ তা খোচা মারা কথা শুনিয়েই আমার অপরাধ মওকুফ। জীবনে প্রথমবারের মত সেদিন স্বেচ্ছায় মার খেতে ইচ্ছা হয়েছিলো।
   এই আমি, ওর থেকে কমপক্ষে ৭ বছরের বড়, আমিও দেরি করে স্কুলে গেছি, ধরা যাক, আমাকেও মার দেয়া হল। অপরাধ ২ জনেরই সমান, তাই বলে কি শাস্তিও সমান?যে মার একটা ১৫/১৬ বছরের ছেলে সহ্য করতে পারবে, ৯/১০ বছরের একটা ছেলেও কি একি মার সহ্য করতে পারবে? অনেকে বলতে পারেন ২ জনকে একই মাত্রার মার দেয়া হয়নি, হয়তবা বয়স বুঝে মারা হয়েছে। কোন কোন ক্ষেত্রে একথা হয়তোবা সত্যি, কিন্তু অনেক ক্ষেত্রেই নয়। তা না হলে আমরা পত্রিকায় পিটিয়ে ক্লাস টু থ্রীর বাচ্চা মেরে ফেলার কাহিনী দেখতাম না।
   এরপর থেকে প্রায় প্রতিদিনই ছোট ক্লাসগুলোতে উকি দিতাম আর দেখতাম কিভাবে ছোট অবুঝ শিশুগুলো মার খাচ্ছে ।
 অনেকে বলবেন, শিক্ষকরা না মারলে আমরা আজকের এই অবস্থায় আসতে পারতাম না। হয়তোবা সত্যি, কিন্তু সব শিক্ষকরাই যে ভবিষ্যত গড়ার মহৎ চিন্তা করে মারেন তা কিন্তু নয়। যে শিক্ষক ক্লাস টু বা থ্রীর বাচ্চাকে মারছে, সে শিক্ষক কি তার নিজের ছেলেকে এই বয়সে এভাবে মারবে তার ভবিষ্যতের কথা চিন্তা করে? আমার বিশ্বাস হতে মন চায় না।
   আর শাস্তি হিসাবে মারই যে একমাত্র পন্থা তাও না। তাই ছাত্রদের গায়ে হাত তোলাকে আমার কাছে এখন বর্বরতা ছাড়া কিছুই মনে হয় না।
    এখন আমার মনে হয় সেই ক্লাস ফাইভ বা সিক্সের সহপাঠী বন্ধুদের এখন যদি কাছে পেতাম, সবার কাছে হাত জোর করে ক্ষমা চাইতাম।
  আপাতত একজন হাতের কাছে আছে। নিঝুম, আমাকে ক্ষমা করে দিস।
(রেনেট)
ranet_usa@yahoo.com


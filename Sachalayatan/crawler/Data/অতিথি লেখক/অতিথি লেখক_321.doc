পুঞ্জীভূত ঘটনাপুঞ্জ



ঘটনা ১-
ছোটবেলায় আব্বুর সাথে বাজারে যেতে বেশ ভালোবাসতাম। বাজারে গিয়ে বিবেচকের মতো সবজি পরখ করে দেখতাম। একবার টিপে টমেটো গেলে ফেলাতে ঐ মাতুব্বরিতে ভাঁটা পরে।
সাত বছর বয়সে একদিন এমনি বাজারে ঘুরছিলাম, পাশ দিয়ে যাবার সময় হঠাৎ একজন ভীষণভাবে আমার বুকে খামচে দিলো! আমি ঠিক বুঝতে পারিনি কী হলো! কিছুদূর যাবার পরে আবার মনে হলো সেইজনই ঘুরে এসে নিম্নাঙ্গে আঘাত করে গেলো। কেমন যেন ভয়ে কুঁকড়ে গেলাম, আব্বুকে চাপাচাপি করে বাসায় চলে আসলাম। এরপর আর কোনোদিন বাজারে যেতে চাইনি, গিয়েছি, হয়তো কেউ অনেক জোরাজুরি করলে। এই ব্যাপারটা কাউকে কখনো বলিনি, আসলে বুঝতেই পারিনি কী বলা উচিত!
ঘটনা ২-
এক মামা আসত বাসায়। ৯/১০ বছর বয়সের সময় একদিন একটা ঘরে আমাকে চেপে ধরে আদর করতে যেয়ে ঠোঁটে চুমু খায়। আমি জোর করে ছাড়িয়ে চলে আসি। কিন্তু এরপর থেকে বাড়িতে এলেই সে সুযোগ খুঁজে নিয়ে অমনটা করার চেষ্টা করত। আম্মুকে বলেছিলাম, কিন্তু আম্মু বলেছিলো “ওর কাছে যেও না”। আমি কোনো ভরসা পাইনি, জানি না আম্মু কেন ওভাবে উড়িয়ে দিয়েছিলো আমার কথা, হয়তো ছোটমানুষ কতকিছু বলে থাকে বলে গুরুত্ব দেয়নি। বড় বোন গুরুত্ব দিয়েছিলো, এরপর থেকে আপু বাসায় থাকলে আর ভয় পেতাম না।
ঘটনা ৩-
আমাদের বাসার বড়রা সম্ভবত একটু অতিরিক্ত মাত্রায়ই protective ছিলো আমাদের জন্যে। আমাদের মানুষ করার ব্যাপারে এবং নিরাপদ রাখার চেষ্টায় তাদের ঐ অতিরিক্ত রক্ষণশীল ভাবের কারনে sex সম্পর্কিত কোনো শিক্ষারই অস্তিত্ব ছিলো না। তাই বেশ বড় বয়স পর্যন্ত এ সম্পর্কে কোনো জ্ঞানই ছিলো না বলতে গেলে।
তাই সেই নিচ্ছিদ্র নিরাপত্তার মধ্যে থাকার পরেও ১৪ বছর বয়সে পরিবারের নূতন একজন সদস্য যখন অশালীন আচরণ করতে থাকে এবং প্রতিনিয়ত তার অত্যাচার বাড়তে থাকে তখনো তেমন কিছুই বুঝতে পারিনি যে সে আসলে কেন এমন করছে বা কী করতে চাইছে! শুধু বুঝতে পারছিলাম এমনটা ঠিক নয়। বোনকে বলি, সে তার সর্বোচ্চ চেষ্টা করে রক্ষা করার, কিন্তু তার সে সময়ে খুব বেশি কিছু করার ক্ষমতা ছিলো না। কিংবা অতটা মানসিক পরিপক্কতাও ছিলো না। সে বরং এটা বলে যে এসব কথাগুলো কখনো আর কাউকে না বলতে! ঐ ব্যাপারটা মাকে বলিনি কিন্তু সে নিশ্চয়ই কিছু বুঝতে পেরেছিলো এবং অত্যন্ত বাজেভাবে তার সন্দেহটা প্রকাশ করেছিলো যে ‘আমার পিরিয়ড বন্ধ ক্যানো!’ যদিও কেন এভাবে এ প্রশ্ন করেছিলো বুঝতে পারিনি তখন, কিন্তু কিছুটা ধারণা করতে পেরেছিলাম। তাতেই নিজের ক্ষুদ্রতা, অবাঞ্ছিত মনে হওয়ার বোধগুলো আরো বেড়ে গিয়েছিলো। মা হয়তো চাইতেন তার সাথে আমি কিছু শেয়ার করি। কিন্তু আমার ভেতরে সেরকম ভরসার কোনো বোধ ছিলো না বা তিনি তৈরি করে দিতে পারেননি বলেই আমি কখনো তাকে কিছু বলতে পারিনি। যদিও খুব চাপা স্বভাবের ছিলাম তবুও অন্তত যেটুকু বোনকে বলতাম সেটুকুও তাকে বলিনি কখনোই।
কৈশোর পর্যন্ত এসব ব্যাপারে বোন support দিয়েছে অনেক। অন্তত খুব আগলে রাখতো, সতর্ক থাকতো আমাকে নিয়ে। তবে এরপরে একদিন অবিশ্বাস করে বলেছিলো, ‘তোমার সাথেই কেন এত এসব হবে!’
এরপর থেকে তাকে বা কাউকে আর কখনো কিছু বলিনি, কেউ কখনো কোনো বাজে ব্যবহার করলে বা করতে এলে নিজেই তেড়ে গিয়েছি।
শুধু শৈশব-কৈশোরের ঐ মানসিক যন্ত্রণাটা থেকে বেরোতে পারিনি কখনো। এখনো মনে হয় জীবনে এই ঘটনাগুলো না থাকলেই কি চলতো না! মানুষকে আর বিশ্বাসই করতে শিখিনি কখনো।
কিছুদিন আগে বন্ধুদের এক আড্ডায় আমরা সবাই এমন কিছু কথা confess করছিলাম যা হয়তো কখনো কাউকে বলিনি। তখন বন্ধুদের মধ্যে এ কথাগুলোই উঠে এলো। কেউ শিক্ষকের কাছে বা কেউ হয়তো বাসার খুব পরিচিত কারো থেকেই এমন নানা অশালীন আচরণের শিকার হয়েছে! খুব বেশি ভয়াবহ বা কম, কিন্তু ঘটনাগুলো আছেই। অথচ আমরা সবাই এমন পরিবার থেকেই এসেছি যেখানে নিরাপত্তা বা সতর্কতার সেরকম কোন অভাব আসলে ছিলোই না!
কৈশোরে পরিবারের ভেতরের যে লোকটি আমার সাথে অশালীন ব্যবহার করার চেষ্টা করেছিলো তার কন্যা সন্তানটি ১০ বছর পূর্ণ করলো। আমার খুব ভয় হয় সেই ফুলের মতো শিশুটিকে নিয়ে। সে কি তার বাবার থেকে নিরাপদ? শিশুটির মা জানে তার স্বামীকে, হয়তো সে লোকটিও এতোটা নিচে নামবে না, কিন্তু সত্যিই বিশ্বাস কি করা যায় ? লোকটি সমাজের মান্যগণ্য ব্যক্তি। এমন হয়তো হাজার মুখোশের আড়ালে লুকিয়ে থাকা অমানুষরা আছে যারা কোনো না কোনো শিশুর শৈশব-কৈশোরকে কলুষিত করে যাচ্ছে!
জীবনে কো্নোদিন আসলে এসব কথা প্রকাশ পায় না, পরিবার/সমাজ আমাদের সবকিছু গোপন করার শিক্ষাটা খুব ভালভাবেই দিয়ে দেয় কি না!
(নন্দিনী তিলোত্তমা)


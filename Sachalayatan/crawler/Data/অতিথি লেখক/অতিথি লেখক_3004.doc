টুনালোচনা- আভাতার: দ্যা লাস্ট এয়ারবেন্ডার




কোন এক অলস দুপুরে চ্যানেল ঘোরাতে ঘোরাতে 'নিক' চ্যানেলটাতে আমার চোখ আটকে গেল। অদ্ভুত দর্শন এক বালকের কিম্ভুত কান্ড দেখে আমার সামান্য কৌতুহলো জন্মালো। কার্টুন্টার এক বিজ্ঞাপন বিরতির ফাঁকে দেখে নিলাম নামটা- ‘আভাতার: দ্যা লাস্ট এয়ার বেন্ডার’। কোন এক বিচিত্র কারণে পরদিন একই সময়ে আমি আবার ঐ চ্যানেল খুলে বসে থাকি। এবার আর মাঝথেকে নয়- শুরু থেকেই দেখি। মজার ব্যপার হচ্ছে, প্রতিটি এপিসোডের শুরুতেই একটি ছোট ভূমিকা নতুন দর্শকদের এই কার্টুনের পটভূমি সম্পর্কে মোটামুটি একটি ধারণা দিয়ে দেয়। আধোমিথলজি এবং আধো কল্পঐতিহাসিক পটভূমির ছোট্ট এই ভূমিকাংশটুকু দর্শকদের আগ্রহ তৈরী করে নেয় সহজেই।
আগেই বলেছি, কার্টুনটির পটভূমি কাল্পনিক এক ইতিহাসের উপর ভিত্তি করে তৈরী করা; যেখানে পৃথিবীতে ছিলো সমুদ্র দ্বারা আলাদা করা চারটি মহাদেশ। প্রতিটি মহাদেশের মানুষেরই ছিলো স্বকীয় বৈশিষ্ট্য। আসলে প্রতিটি অঞ্চলের মানুষের ছিলো বিজ্ঞানের আদি চার পদার্থের (মাটি, পানি, আগুন ও বায়ু) উপর পারদর্শিতা ও নিয়ন্ত্রণ। আর সে অনুয়ায়ী হয়েছিলো জাতিগুলোর নামকরণ- আর্থবেন্ডারস, ওয়াটারট্রাইব, ফায়ারনেশন এবং এয়ারবেন্ডারস।
এই কার্টুনটি কথা বলে মহাপুরুষদের একটি ধারার- আভাতারদের (পড়ুন অবতারদের) ধারা। আভাতার হচ্ছেন মনোনিত ব্যাক্তি যিনি নির্বাচিত হন বিশেষ কিছু বৈশিষ্ট্য অনুযায়ী (অনেকটা দালাইলামা নির্বাচন পদ্ধতির মতো)। প্রতিজন আভাতার মারা যাবার পর পরবর্তী আভাতার নির্বাচিত হন ক্রমিক অনুযায়ী পরবর্তী জাতি হতে। আভাতাররা নির্বাচিত হবার পর নিজেদের নিয়োজিত করেন কঠিন প্রশিক্ষণে এবং হয়ে ওঠেন চারটি পদার্থের উপর সর্বোচ্চ পারদর্শী। তিনি হবেন ঐশ্বরিক জগত এবং মর্তের মধ্যে যোগসুত্র। তার মাধ্যমেই বিরাজ করে এই চার জাতির মধ্যকার সম্প্রীতি। 
আভাতার রোকুর বৃদ্ধ বয়সে ফায়ারলর্ড (ফায়ারনেশনের রাজা) আক্রমন করে বসে পার্শ্ববর্তী এয়ারটেম্পলে। পুরো পৃথিবী যখন ফায়ারনেশন্সের এই আগ্রাসী কার্যক্রমে আতংকিত তখনই আভাতার রোকু দেহান্তর করেন। ফায়ারলর্ড জানাতেন পরবর্তী আভাতার হবেন এয়ারবেন্ডার জাতি থেকে তাই তিনি নির্বিচারে ধ্বংশ করতে থাকেন এয়ারবেন্ডারদের বসতি এবং এয়ারটেম্পলগুলো।
ওদিকে আভাতার রোকুর দেহান্তর হবার পরপরই পূর্ববায়ুমন্দিরে (ইস্টার্ণ এয়ারটেম্পলে) সাধুরা এক শিক্ষার্থী বালক এ্যাং’কে তার খেলার মাঠথেকে ডেকে নিয়ে তাকে জানায় যে সে-ই পরবর্তী মনোনীত আভাতার। এ্যাং এর জীবনে নেমে আসে দূঃসহ পরিবর্তন। ফায়ারলর্ডের বিরুদ্ধে সল্পসময়ে তাকে প্রস্তুত করার লক্ষ্যে দেয়া হতে থাকে কঠিনতম প্রশিক্ষণ। এমনকি তাকে বিচ্ছিন্ন করা হয় তার প্রিয় শিক্ষকের কাছ থেকেও। বিরক্ত এ্যাং তার পোষা ফ্লাইং বাইসন আপ্পা’কে নিয়ে সেই রাতেই মন্দির ছেড়ে বের হয়ে পড়ে। কিছুক্ষণ পর ভীষণ এক ঝড়ের কবলে পড়ে সাগরে নিমজ্জিত হয় এ্যাং এবং তার ফ্লাইং বাইসন। ডুবে যেতে যেতে জেগে ওঠে তার আভাতার স্বত্ত্বা। তৈরী করে তোলে এক বরফের বলয় এবং অচেতন হয়ে সেখানেই জমে যায় তারা। 
একশ বছর পর ইস্টার্ন ওয়াটার ট্রাইবের একটি ছোট্ট গ্রামের দুই সহোদর সক্কা এবং কাটারা খুঁজে পায় এ্যাং কে সেই আইসবার্গের মধ্যে। জমে থাকা এ্যাং বা আপ্পা কারোই বয়স বাড়েনি একটুও। তাদের ধাওয়া করে ফায়ারলর্ড ওজাইয়ের বিতাড়িত রাজপুত্র জুকো ও ফায়ারনেশন্সের সৈন্যবাহিনী। সক্কা, কাটারা ও আপ্পাকে নিয়ে শুরু হয় এ্যাং এর এক দুরন্ত অভিযান। এই অভিযাত্রায় আত্মরক্ষার পাশাপাশি তাকে প্রশিক্ষণ নিতে হবে বাকি তিন পদার্থের পারদর্শিতার প্রশিক্ষণ।, যাতে করে সে দমন করতে পারে ফায়ারলর্ডকে এবং ফিরিয়ে আনতে পারে বিশ্বশান্তি। 
এ কাহিনী দুরন্ত সাহসিকতার এবং দৃঢ় বন্ধুত্বের। এ উপাখ্যান অশুভের বিরুদ্ধে শুভ শক্তির লড়াইয়ের; নৃশংসতার বিরুদ্ধে মানবতার; ঘৃণার ও ভালোবাসার। সর্বোপরি এ কার্টুন সিরিয়ালটি মনুষত্বের বিভিন্ন দিককে তুলে ধরে নিপুন দক্ষতায়। 
সম্পূর্ণ কার্টুন সিরিয়ালটি তিনটি খন্ডে উপস্থাপন করা হয়েছে; যথাক্রমে- Book 1: Water, Book 2: Earth এবং Book 3: Fire।  সংগ্রহ করে নিতে পারেন রাজধানীর যেকোন অভিজাত সিডি/ডিভিডির দোকান থেকে।
	চলুন তবে সংগী হই এ্যাংয়ের এই দুঃসাহসিক অভিযাত্রায়।
₪₪₪₪₪₪₪₪₪₪₪₪₪₪ মনজুর এলাহী ₪₪₪₪₪₪₪₪₪₪₪₪₪₪


আবর্তন ও অভিনন্দন



নভেম্বরের তিন, সাল দু'হাজার আট। সকাল থেকে তোড়জোড় শুরু হয়ে গেছে সারা বিশ্ববিদ্যালয় (আই ইউ টি) জুড়ে। আবাসিক হলের ঘরে ঘরে অনেক অচেনা মানুষের আনাগোনা। কারো কারো চেহারার আদলই বলে দিচ্ছে তাঁরা কার অভিভাবক। অপ্রচলিত রঙের একটা গাউন পরে তাঁদের সন্তানেরা আয়নার সামনে দাঁড়িয়ে নিজেদের দেখছে। কারো কারো মুখে পরিষ্কার অসন্তোষ, টুপিটা মাথায় ঠিকমত আটছে না। পাশ থেকে অভিভাবক নিজের অভিজ্ঞতা থেকে বাৎলে দিচ্ছেন কিভাবে তা পরা উচিৎ। হাল্কা শীতের বাতাস বইছে, কিন্তু উত্তেজনায় কারো সেদিকে খেয়াল নেই। আজ আমাদের বহুলপ্রতীক্ষিত সমাবর্তন। 
অনিবার্য কারণে আমার মা বাবা আজ আসতে পারেননি। আমার দুঃখে কাতর হওয়ার কথা ছিল, হলাম না তার কারণ সম্ভবত আমার এক রুমমেট। তারও অভিভাবকদ্বয় অনুপস্থিত এবং এতে কেন যেন তাকে আনন্দিত দেখা গেল! আমরা পুরনো অভ্যাসে আনন্দ ভাগ করে নিলাম এবং নিরাপদ দূরত্বে এসে আয়েশ করে সিগারেট ধরালাম। বন্ধুটি পাড় ধূমপায়ী (এ কারণেই আনন্দিত কিনা কে জানে!), আমি 'প্রয়োজন'মাফিক। একদিনের 'ভালো ছেলে'রা আমাদের হিংসাতুর দৃষ্টিতে আড়চোখে দেখতে লাগল। ঘরকে ভদ্রস্থ চেহারায় আনতে তাদের অনেক ধকল গেছে গতরাতে। আমরা যে কুটোটাও নাড়িনি তা বলাই বাহুল্য।
যথাসময়ে আমরা মুখে প্রয়োজনীয় ভাবগাম্ভীর্য এনে মিলনায়তনে ঢুকলাম। কিছু নিয়মমাফিক বক্তৃতা আর আনুষ্ঠানিকতা শেষে সবাইকে একটি করে কাগজ ধরিয়ে দেয়া হল। তিনজন ব্যতিক্রম। তারা কাগজের সাথে একটি করে ধাতব চাকতিও বাগালো। অনুষ্ঠান শেষে মিলনায়তন থেকে বের হয়ে অলিখিত নিয়ম অনুযায়ী আমরা আকাশে টুপি ছুঁড়ে মারলাম। কম করে হলেও দশজন স্থিরচিত্রগ্রাহক নিয়োগ দেয়া হল মুহূর্তটাকে ধরে রাখার জন্য। বেশ ক'বার সম্মিলিত টুপি ছোড়াছুড়ির পর পাওয়া গেল মনমত ক'টা ছবি। অত্যুৎসাহী ক'জন থলের মধ্যে গাউন ভরে নিকটস্থ স্টুডিওতে চলে গেল দেয়ালে টানানোর মত ব্যক্তিগত ছবি তোলার জন্য। আমরা, যাদের ছবি তোলার উৎসাহে ভাটা পড়তে শুরু করেছে, চলে গেলাম জোব্বা আর টুপি জমা দিতে। একসময় গুরুজনেরা চলে গেলে ঘরদোর স্বাভাবিক রূপে ফিরিয়ে আনতে ব্যস্ত হল সবাই। 'ভালো ছেলে'রা আগুন খুঁজতে গিয়ে গলদঘর্ম হল। ঘরের সামনের বারান্দা আবার হয়ে উঠল ছোট ক্রিকেটের লর্ডস। উচ্চলয়ের ভিনদেশি গান বাজতে শুরু করল পাশের ঘর থেকে। ল্যানে গেম ক্রিয়েট হল। নষ্ট করার মত সময় বেশি নেই হাতে। আর ক'দিন পরই এসব হবে ইতিহাস।
খোমাখাতা জিনিসটা না থাকলে হয়তো এই নভেম্বরের তিনটাও চলে যেত শুধু আরেকটা তারিখ হয়ে। ক'জন বেরসিক বন্ধু তাদের স্ট্যাটাসে ঝুলিয়ে মনে করিয়ে দিল, এক বছর পূর্ণ হল সেই স্বপ্নমাখা দিনের। স্বাভাবিক নিয়মেই সবাই ছড়িয়ে ছিটিয়ে পড়েছে, পড়ছে এদিক সেদিক। রুমমেট বন্ধুটিও এ সপ্তাহেই দেশ ছাড়লো চাকরির সুবাদে। এক বছরের ছোট ভাইদের আজ সমাবর্তন। 
তোদের অভিনন্দন।
রাহিন হায়দার


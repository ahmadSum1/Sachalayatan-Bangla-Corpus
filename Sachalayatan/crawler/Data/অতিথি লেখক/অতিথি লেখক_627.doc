মোহমেঘে তোমারে দেখিতে দেয়না ( প্রথম পর্ব)



বনগাঁ এখনও জেগে উঠেনি পুরোপুরি। ভোর বেলা মুষলধারে বৃষ্টি হয়েছে। সেই বৃষ্টিতে লতা পাতা, পাখির গা আর ঘরের চাল ধুয়ে চকচক করছে। রাতের বৃষ্টি দুঃস্বপ্ন, বিকেলের বৃষ্টি মন খারাপের বার্তা আর সকালে বৃষ্টি আনন্দ বয়ে আনে। বৃষ্টির পানিতে গোসল করে জবা, কুমড়ো ফুল আর ধানের সবুজ পাতায় সোনালী রোদের চিকচিকে হাসি খেলছে। মৃদু বাতাসে  ঋষি মুণিদের মত ধানের ছটা গুলো এদিক ওদিক মাথা দোলাচ্ছে। ভারতের এই অংশটি বাংলাদেশের সীমান্তবর্তী একটি গ্রাম। আধুনিকতা মানুষের হাতে হাতে চলে আসলেও জীবন চলার পথে তার ছাপ সুস্পষ্ট নয়। এখনও সোঁদা মাটির ঘ্রাণ এখানে পাওয়া যায়। ইলশে গুড়ি বৃষ্টিতে প্রকৃতির ভালবাসাকে বুকে টেনে নেয়া যায়। যশোর রোডের দুই পাশে সারি সারি বহু পুরাতন বৃক্ষগুলি একেবারে চলে গেছে বাংলাদেশের ঝিনাইদহ জেলা পর্যন্ত। হয়তবা তার থেকেও বেশিদুরে ছিলো এই সারি সারি বৃক্ষ শোভিত পথ। কালের গ্রাসে আর মানুষের লোলুপ দৃষ্টিতে বাংলাদেশ অঞ্চলে এই বৃক্ষস্বজনদের  অনেকেই কাটা পড়লেও বনগাঁতে বৃক্ষ গুলো আজও মাথা উঁচু করে দাঁড়িয়ে আছে । কুটনৈতিক টানাপোড়ন, রাজনীতির বিভীষিকা কিংবা ধর্মীয় বিভেদকে আকাশ ফুঁড়ে উঠা বৃক্ষগুলো জিভ ভাঙ্গায় প্রতিদিন। আকাশ পথে দেখলে হয়ত একটা সরু রাস্তাই মনে হবে। যেখানে মানুষে মানুষের পার্থক্য শুধু কয়েক পাতার পার্স্পোর্ট। 
সকালের রেল এখনও প্লাটফর্মে লাগেনি। আধা ঘন্টা পরে শুরু হবে প্রতিদিনের জীবন চলা। ১৮৮৪ সালে প্রতিষ্টিত এই রেলওয়ে রুটে এক সময় যাত্রী নিয়ে ছুটে চলতো বরিশাল এক্সপ্রেস। ১৯৪৭ সালের দেশ ভাগের পরে শুরু হয় যাত্রী আর পণ্য সেবা। অনেক চড়াই উৎরাই পার হয়ে ১৯৭২ সাল পর্যন্ত টিকে ছিলো বাংলাদেশ-ভারত পণ্য পরিবহন। আবার বন্ধ। মানুষের সম্পর্ক বন্দী হয়ে গেলো ধর্ম, রাজনীতি কিংবা সীমান্তনীতির লাল ফিতায়। মুকুন্দ  বাবু এই বনগাঁ রেল ষ্টেশনের ষ্টেশন মাষ্টার।
মুকুন্দ বাবুর বয়স গত মাসে পঞ্চাশে পড়েছে। শরীরের গাঁথুনি এখনও অটুট। বন্ধুরা হিংসা করে বলে, 
- রোজ রাতে কিশোরী মেয়েছেলে কেটে রক্ত খাস কি রে মুকুন্দ? চামড়ায় একেবারে ট্যাশ খাচ্ছে না। কি করছিস আজকাল বলতো? 
মুকুন্দ বাবু হাসেন। দীর্ঘ কুড়িটি বছর শাকাহারী তিনি। সকালে উঠার অভ্যাস। বিকেলে হাঁটাহাঁটি এইসবই তাকে সবল রেখেছে। । প্রতিদিন হাজার হাজার যাত্রীর ভীড় না দেখলেও কম চাপ সইতে হয়না। এত কিছুর পরেও শরীর আর মনকে ঠিক রেখেছেন সংসারের কারণে। একটিই মাত্র মেয়ে তার। অরুণিমা। মেয়ের বয়স  সবে উনিশে পড়েছে। 
কুড়ি বছরের মুকুন্দ বাবুর সাথে আরতি দেবীর বিয়ে হয়েছিলো হঠাত্‍ করেই। বার বছরের আরতি দেবীকে ঘরে তুলে মুকুন্দ বাবু পড়ে গেলেন মহা বিপদে। এই মেয়ের গায়ের শাড়ি শরীর গলে পড়ে যায়। শুধু শাড়ি পরাতেই অপটু না; রথে যেতেও এই মেয়ে বায়না ধরে। ঘরের বউকে কিভাবে সাইকেলে চড়িয়ে রথে নেবেন মুকুন্দ বাবু ভেবে কুল পাননা। গ্রামে তাকে সবাই চেনে। আবার না নিয়ে গেলে উঠোনে পা ছড়িয়ে বিলাপ করে কাঁদবে। মুকুন্দ বাবুর বিধবা মা এসব দেখে হাসেন। ঘরের ভেতর থেকে হাঁক ভেসে আসে
-মুকু বলি ও মুকু। বের হয়ে গেলি নাকি? 
-না মা। দেখোনা তোমার বউ মা করছেটা কী? মান সম্মান আর কিছুই থাকলোনা ।
-তা সাথে নিয়ে যা না বজ্জাত ছেলে। দু’ টাকার সন্দেশ কিনে হাতে দিয়ে দে। এমন পয়মন্ত মেয়ে পাবিরে হতচ্ছাড়া? 
আরতি দেবী সত্যি সত্যি পয়মন্ত নারী। বিয়ের একমাসের মাথায় বনগাঁ রেলষ্টশনে চাকরী হয়ে গেলো মুকুন্দ বাবুর। পরিণত বয়সের স্ত্রী হলে একথা শুনে অন্যভাবে প্রতিক্রিয়া দেখাতেন। আরতি দেবী তা দেখাতে পারলেন না। তিনি তার ফ্রকের কোণা দুই আঙ্গুলে পেঁচাতে পেঁচাতে বললেন, 
-ইষ্টিশন মাষ্টার কী গো বাপু?
-তুমি বুঝবেনা। 
-আমার বুঝে কাজ নেই। তুমি কি রেল চালাবে নাকি হ্যাঁ? 
-না। অফিসে বসে থাকবো। 
-ও তা আমাকে পয়মন্ত বলছো কেনো ? আমি কী করলাম?
-আহ্‌ আরতি! বুঝবেনা তুমি। বলো কী চাও তুমি?
-রথে নিয়ে যেতে হবে কালকে। পুতুল কিনে দিতে হবে। একদম ধমক দেবেনা বললাম। 
মুকুন্দ বাবু হেসে ফেললেন। কুড়ি বছরের টগবগে একটি ছেলের কেন যেন বার বছরের এই ফ্রক পড়া বউটার প্রতি ভীষণ মায়া জন্মে গেলো। আরতি দেবী পুতুল খেলতে খেলতেই একদিন একটি পুতুলের জন্ম দিয়ে দিলেন। মুকুন্দ বাবু আর আরতি দেবীর সংসার আলো করে এলো অরুণিমা। 
Shah Waez (শাহ্‌ ওয়ায়েজ।)
Facebook
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%77%61%65%7a%33%36%6b%75%40%67%6d%61%69%6c%2e%63%6f%6d%22%3e%77%61%65%7a%33%36%6b%75%40%67%6d%61%69%6c%2e%63%6f%6d%3c%2f%61%3e%27%29%3b'))
..............................................................................................
কোথাও নেই ঝুমঝুম অন্ধকার
তক্ষক ডাকা নিশুতিতে
রূপকথা শুনে শিউরে উঠে না গা
স্বপ্নে আমার শরীরে কেউ ছড়ায় না শিউলি ফুল
আলোর আকাশ নুয়ে এসে ছোঁয় না কপাল


জিজ্ঞাসার যুক্তাক্ষর



অনেকদিন ধরে সানগ্লাসে লুকাই ভৌতিক দুপুর-
ভয়ে নয় তবুও লুকাই 
বুক পকেটে মোচড় খেয়ে রাতবিরাতে চিত্কার করে ইতিহাসের বৈদ্যুতিক তর্জনী 
ধাক্কা খায়, রক্ত-কবিতা-কলম- জাতীয় ফুলে সাম্প্রদায়িকতা নেই- 
থাকতে পারেনা  
হাতের রেখায় যখন তখন চোখ রাঙিয়ে উঠে বুড়িগঙ্গার শুকনো দৃষ্টি, মৌলবাদের ট্রাফিক 
চোখ মুছতে মুছতে লুকাই ব-আকৃতির বিপুল হাহাকার 
পত্রিকার পাতা খুলে একটা পাখি একটি অক্ষর কোথাও উড়ে না
শুধু বিবেকের চামড়া জড়িয়ে বুকটা ঘুমায় নিষ্প্রাণ 
সম্পাদকের একটুও কষ্ট হয়না 
মানুষের পিঠে গজ ফিতা রেখে পিতৃহীন দীর্ঘশ্বাসের লাইনগুলো মাপি 
একেবারে নিঁখুত  অঙ্ক- 
অথচ এক টোকায় উড়ে যায় সবুজ ছাপ্পান্ন হাজার বর্গ মাইল 
আমরা কি সত্যি সভ্য হতে পেরেছি?


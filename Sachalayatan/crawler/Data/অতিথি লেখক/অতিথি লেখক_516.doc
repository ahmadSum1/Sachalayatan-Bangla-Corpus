মুমিনের জিহাদ যাত্রা 



বৈশাখ মাসে যেমন সুর্যের তেজ বেশি থাকে,
মাঘ মাসে যেমন শীতের তেজ বেশি থাকে,
তেমনি রমজান মাসে মুমিনের ইমানী তেজটা একটু বেশিই থাকে ।
বাংলার মুমিনদের জিহাদী জোশ ব্যপারটা অনেকটা ১২ মেসে বাতের মতই । সাথে থাকে সারা বছরই, তবে বাত যেমন শীতের মাসে একটু বেশী চাগিয়ে উঠে , প্রতি রমজানেই আমাদের মুমিন ভাইদের জিহাদের জোশটাও আর ৮/১০ টা মাসের চেয়ে একটু বেশিই পীড়া দেয় । তবে গত কয়েকটা বছর বেশ পানসে রমজান মাস কাটাতে হয়েছে তাদের । মনের মত কোন জিহাদের ভেন্যু না পাওয়ায় ফেসবুকে ডিজিটাল জিহাদ করেই কাটিয়ে দিতে হয়েছে অগুনিত মুমিনকে ।
এই মরার দেশে জিহাদ করার সুযোগই বা কোথায় ? চারিদিকে শুধু খুন, ধর্ষন, ফলে ফর্মালিন । আজ মুসলিম ব্রাদার এক ১০ বছরের মুসলিম সিস্টারকে ধর্ষন, কাল এক ব্রাদার আরেক ব্রাদারের গলায় ছুরি । এই দেশে কি জিহাদ হয় নাকি ? বাড়ির উঠানে ছোট ভাইকে ১০ গোল দেয়ার মাঝে যেমন কোন সম্মান নাই, তেমনি দেশের ভিতরে জিহাদেও তেমন কোন ফজিলত নেই ।  খুন ধর্ষ্নের আসামীদের বিরুদ্ধে জিহাদ করতে যাওয়ার মাঝে কোন গৌরব নেই । মশা মেরে হাত নোংরা করার মতই । আর হতভাগা বাকশাল সরকার কি এই দেশে জিহাদ করার মত কোন পরিবেশ রেখেছে নাকি ? জিহাদের নাম শুনলেই হয়তো জেএমবি, হুজি কিংবা হিজবুত তাহরীর ট্যাগ লাগিয়ে সোজা গারদে চালান করে দেবে ।  জিহাদ হতে হবে আন্তর্জাতিক অংগনে । এ-কে ফর্টিসেভেন কিংবা বাজুকা কাঁধে নিয়ে তপ্ত বালুময় মরুভুমিতে নায়কের মত ঘোরাঘুরি করতে হবে । গায়ে থাকবে লম্বা আলখাল্লা । মাথায় থাকবে পাগড়ি । মরুভুমির লু হাওয়ায় খোলা পাগড়ি ইখওয়ানদের পতাকার মত পতপত করে উড়বে । আন্তর্জাতিক টিভি চ্যানেলে সাক্ষাতকার দিয়ে পশ্চিমা আগ্রাসনের বিরুদ্ধে চোখ বন্দুকের নল তাক করতে হবে । তবেই না জিহাদ ।
তবে সেম সাইডের ব্যপারটার দিকেও খেয়াল রাখা চাই । কুকুরে কুকুরে কামড়া কামড়ি চলে । মুমিনে মুমিনে তো আর কামড়া কামড়ি চলে না । তাই ইমানী জোশটাকেও জায়গা বুঝে সামলে রাখা চাই । তাই আল-শাবাব ধর্মের নামে হাজার হাজার মুসলমান সাবাড় করে দিলেও ইমান তেমন একটা জোশ পায় না । জোশ পায়না বোকো-হারাম শয়ে শয়ে মুসলিম মেয়ে অপহরন করে নিয়ে চলে গেলেও । নাই বা পেল । তাতে কি আর এসে গেল ? ওসব যায়গায় কোন ভদ্রলোক জিহাদ করতে পারে নাকি ? কেলো ভুতেদের দেশ ।  মরে মরুক । এইদিকে আবার সিরিয়ার কথাই ধরুন । জিহাদ করতে যাবেন ? লাখো লাখো মুসলিম । কে যে কখন কাকে বোমা মারছে তার কোন হদিস নেই । জিহাদের কনসেপ্টটাই এরা এখনো ঠিক ধরতে পারলো না ।
এমন অনেক বিবেচনায় এই রমজান মাসটা একেবারে সোনায় সোহাগা । একে ফুটবল । তার উপর প্যালেস্টাইনে ইজরাইলের বোমা । ব্রাজিল, আর্জেন্টিনার বিদায়ে নেতিয়ে পড়া মুমিনের ইমান এক ধাক্কায় যেন দাড়িয়ে গেল । রমজান মাসের শুরু থেকেই তাই অনেক মুমিন ভাই প্যালেস্টাইনের হয়ে জিহাদে যাওয়ার জন্য হম্বি তম্বি শুরু করেছেন । রমজান মাসে বেশি বেশি খেয়ে তারা যখন জিহাদী জোশে হুংকার ছাড়ছেন, ঠিক তখনই হয়তো সোমালিয়ায় কিংবা সুদানে দীর্ঘদিনের অনাহারে থাকা এক শিশু মায়ের কোলে শেষ নিঃশ্বাস ত্যাগ করে এই ধরাধাম ছেড়ে যাচ্ছে । মা যখন তার মৃত সন্তানের চোখ বুজিয়ে দিচ্ছে, মুমিন তখন আয়েশী ইফ্তার সেরে ইহুদী নাসারাদের অত্যাচারে বিহবল মুসলিম উম্মার ত্রান কামনা করে চোখের জলে পাঞ্জাবি ভাসাচ্ছেন । বিশ্বজুড়ে অনাহারে থাকা কোটি কোটি মুসলিম মুমিনের  ইমানে নাড়া দেয়া তো দুরের কথা, হালকা সুড়সুড়িও দেয় না । সেটাই স্বাভাবিক । এসব ছোটখাটো বিষয়ে বিচলিত হলে মুমিন জিহাদ করবে কি করে ? ক্ষুধার্ত মুসলিম আর ইহুদী/নাসারা আক্রান্ত মুসলিম কে এক পাল্লায় মাপলে তো আর চলে না । ভুখা নাংগা মুসলিম নিয়ে তো আর জিহাদ হয় না ।  জিহাদের জন্য চাই তরতাজা সাচ্চা মুমিন ।
তা জিহাদে যেতে চান, যান । তবে কিনা জিহাদের ঝক্কিটাও নেহায়েত কম না । রমজান মাস কিন্তু আর বেশি বাকি নেই । ইদের বাঁকা চাঁদ এলো বলে । চারদিকে ইদ শপিং এর হুড়োহুড়ি পড়ে যাবে । দেখবেন প্যালাস্টাইনের ঐ বোমা খাওয়া শিশুদের কথা ভুলে গিয়ে, ডিজাইন করা পাঞ্জাবি কেনার উদ্দেশ্যে নিউমার্কেট রওয়ানা দিয়েছেন । কয়টা দিনেরই তো ব্যপার । দাড়িয়ে যাওয়া ইমানটাকে কষ্টেসৃষ্টে ঢেকে চেপে রাখুন । লাভ আছে । 
আর যদি একান্তই না ঠেকিয়ে রাখতে না পারেন, তাহলে আর কি করা । সহী ইমানী ডাক তো আর সকলের কপালে জোটে না । আপনি হয়তো তেমন অতি সৌভাগ্যবানদের একজন । আপনাকে আটকায় কার সাধ্য । জালিম ইহুদী সরকার প্যালেস্টাইনের সবকটা এয়ারপোর্ট গুড়িয়ে দিয়েছে । "এয়ারবাস ৩৮০ এর বিজনেস ক্লাস চড়ে যাবেন, কয়টা ইহুদী মারবেন, আবার এয়ারবাস ৩৮০ তে চড়ে ঠান্ডা খেতে খেতে চলে আসবেন" , জিহাদের এই রুটটা আপাতত বন্ধ আছে ।  তবে নিয়ত সহী হলে, উপায় বের হয়েই যায় । মাত্র ৬০,০০০ টাকায় ঢাকা - ইজিপ্টের টিকেট পাওয়া যাচ্ছে । কায়রোতে নেমে বাস ধরে সোজা চলে যান রাফা । ইজিপশিয়ান অথরিটি অহরহ ঘুষ খায় । কিছু টাকা হাতে গুজে দিয়ে রাফা হয়ে ঢুকে যান প্যালেস্টাইন । ওয়ান-ওয়ে টিকেট কেটেই যান । জিহাদ করতে যাবার সময় বাড়ি ফেরার কথা ভাবলে পাপ হতে পারে । ৭২ টা হুরপরীর কথা ভাবতে ভাবতে এগিয়ে যান । তাছাড়া এমনিতেও আসার সময় তো কারগো হোল্ডে করেই আসবেন । টিকেটের পয়সাটা অন্তত বাঁচুক ।
 জিহাদের সম্ভাব্য ফ্লো-চার্টটা দেখে নিতে পারেন । কাজে আসবে । 

গাজা ট্রাভেল গাইড ঃ
http://wikitravel.org/en/Gaza
=============================================

দস্যু ঘচাং ফু 
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%64%6f%73%73%68%75%67%68%6f%63%68%61%6e%67%66%6f%6f%40%67%6d%61%69%6c%2e%63%6f%6d%22%3e%64%6f%73%73%68%75%67%68%6f%63%68%61%6e%67%66%6f%6f%40%67%6d%61%69%6c%2e%63%6f%6d%3c%2f%61%3e%27%29%3b'))

ছবি: 


 

 




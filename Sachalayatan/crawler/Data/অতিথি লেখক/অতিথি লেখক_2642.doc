এখন কী যে করি!!



জহিরুল ইসলাম নাদিম
পাহাড় চূড়োয় চড়তে গিয়ে
কাটলো পুরো দিন-ই
[উৎসাহটা মুসার দেয়া
তার কাছে তাই ঋণী।]
অনেক ক্লেশে পৌঁছে শেষে
পাহাড় চূড়ো চুমি
চোখের কোণে হঠাৎ ধরা
দিলো যে মালভূমি
এখান থেকে নামতে হবে
ভাবতে গিয়ে ঝুমি
হঠাৎ এলো উড়িয়ে নিল
এক হাওয়া মৌসুমী
অনেক উড়ে ঘুরে ঘুরে
হঠাৎ পড়ি ঝপাৎ
কোথায় এলাম? এলাম কোথায়?
একি! এ যে প্রপাত!
ওরে বাবা মরব নাকি
নামছে যে জল তেজে-
বাঁচতে গিয়ে দু হাত বাড়াই
ঠেকল কিসে? মেঝে!
একি আমি ঘুমিয়ে ছিলাম
স্বপ্ন দেখেই মরি!
ছি ছি ছি ছি! দেখল কি কেউ
এখন কী যে করি?


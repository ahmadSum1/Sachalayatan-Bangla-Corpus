স্পাইডারম্যান যখন ছাগু




ভূমিকা
আমি বিজ্ঞানী রণক্লান্ত, আমি সেইদিন হব শান্ত, যবে ...। নাহ, আমার শান্ত হবার কোন উপায় সত্যিকারের বিজ্ঞানীরা রাখেন নাই। তারা অক্লান্তভাবে বিজ্ঞান চর্চা করে যাচ্ছেন, আর আমার মত বিজ্ঞানের মুগ্ধ দর্শক, পাঠক, উপকারভোগীকে অশান্তিতে রেখে চলেছেন। সেই অশান্তি আমি সচলায়তনে ছড়িয়ে দিতে চাই।
সচলায়তন পড়ি অনেক দিন ধরে, কিন্তু অনেক ব্যাপারেই কম জানি আর বুঝি বলে অংশ গ্রহন করতে সংকোচ হয়। ভুলভাল কিছু বলে বসলে বিজ্ঞ সচলরা কিভাবে তুলা ধুনে দেন, তা তো রোজই দেখি। আগেকার দিনে শুনেছি দূত রাজার দরবারে ঢুকে বলত, ভয়ে বলব না নির্ভয়ে। আমারও তাই সচলায়তনের কাছে জিজ্ঞাসা, ভয়ে লিখব না নির্ভয়ে। ভয়ে ভয়ে একটি লিখা দিচ্ছি, জানি না ছাপা হবে কি না। যদি ছাপা হয়, আরও একটি লিখব। সেটি ছাপা হলে আরও একটি। সেটি ছাপা হলে ... এভাবে চালিয়েই যাব। তারপর সেইদিন হব শান্ত, যবে ...।
আসল লেখা
আমরা যারা বিজ্ঞানী, তাদের কলারের ওপর একটি করে ভূত বাস করে। যখনই একটু সুখ করতে যাই, ভূতটি তখন কলার ছেড়ে বেড়িয়ে গদাম করে এক কিল বসিয়ে দেয়। তাই আমরা সুখে থাকতে পারি না। ভূত আমাদের কিলায় বলে। নজরুল জিজ্ঞাসা করেছিলেন, কিসের নেশায় করছে তারা বরন মরন যন্ত্রনাকে? উত্তর হচ্ছে, কলারের ভূত। যে বিজ্ঞানী গেঞ্জি পরে এই কলারের ভূতের হাত থেকে নিষ্কৃতি পেতে চায়, সে বোকা।
এমনই কিছু কিলখেকো ভাইবেরাদার আমার, মাকড়সা নিয়ে খুব গবেষণা করেছেন। তবে তাদের মতলবটি খুব ভাল নয়। তারা নিরীহ গরীব মাকড়সার পকেট মেরে তার জাল লুট করতে চান। 
মাকড়সা আমাদের সকলেরই মুরুব্বি। আটতিরিশ কোটি বছর ধরে তারা চালের দাম, তেলের দাম ইত্যাদি সহ্য করে পৃথিবীতে টিকে আছে। আর এই আটতিরিশ কোটি বছর ধরে তারা তাদের জাল নিয়ে জালিয়াতি করে আসছে। মাকড়সার জাল দিয়ে ব্যাডমিন্টন খেলা যায় না, তবে প্রশান্ত মহাসাগরীয় দ্বীপপুঞ্জের লোকেরা মাছ ধরে, তার এমনই আঠা। কাঁঠাল ও পিরিতি, এই দুই জনই মাকড়সার জালের কাছে পরাস্ত। বিজ্ঞানী ভাইদের কুদৃষ্টি তাই এই জালের ওপর।
কেন এই জাল নিয়ে বিজ্ঞানীদের এত জ্বালা?
মাকড়সার জাল ওজনের তুলনায় বড়ই মজবুত। ধরে টানলে সে লম্বা হয়, টান ছেড়ে দিলে আবার ফিরে আসে আগের দৈর্ঘ্যে, সহজে ছেঁড়ে না। সমান ওজনের ইস্পাতের সুতা বানিয়ে মাকড়সার জালের সুতার সাথে তুলনা করুন, ইস্পাতও কাঁঠাল ও পিরিতির মতই মাকড়সার জালের কাছে শক্তির পরীক্ষায় ফেল। এ যেন ডিপজলের সাথে ব্রুস লির তুলনা। 
কিন্তু মাকড়সা এই জাল দিয়ে করে কি দেখুন। সে জাল টানিয়ে পোকা ধরে, আবার সেই পোকাকে জাল দিয়ে পেঁচিয়ে ঠোঙ্গা বানিয়ে ফেলে। তারপর একটা ইনজেকশন দিয়ে সেই ঠোঙ্গার ভিতরে যা কিছু আছে, সুপ বানিয়ে ফেলে। তারপর সেই সুপ খেয়ে ঘুমাতে যায়। বিজ্ঞানের কোন কাজেই সে তার এই আশ্চর্য জাল কাজে লাগায় না। তার চিন্তা শুধু পেটটা নিয়ে।
কিন্তু বিজ্ঞানীদের মাথা ভর্তি নানা কুবুদ্ধি, আর কলারে বাস করে সেই ভূত। যে কিলায় আর কিলায়। তারা মাকড়সা নিয়ে তুমুল গবেষণা করেই যাচ্ছেন। মাকড়সার তো হরেক জাত, কার জালের কোয়ালিটি কেমন, এ নিয়ে তাদের নাওয়া খাওয়া বন্ধ।
আর মাকড়সাগুলোও কম চরিত্রহীন নয়। আটতিরিশ কোটি বছরে তারা অজাত কুজাতের সাথে পালিয়ে বিয়েশাদী করে এমন হাজারো প্রজাতিতে ভাগ হয়ে গেছে, খুবই কেলেঙ্কারী ব্যাপার, খুলে বলতে লজ্জা লাগে। একেক প্রজাতির মাকড়সা জাল দিয়ে একেক কাণ্ড করে। জাল পেতে পোকা ধরা ছাড়াও নানা কায়দা কানুন শিখে গেছে তারা। কোন মাকড়সা ফাঁস বানায়, কোন মাকড়সা ফাঁদ বানায়। নানা মজহাবে তারা বিভক্ত।
মাকড়সার যে জালটি আমরা দেখি এবং ঝাড়ু দিয়ে সাফ করি, সেটিও এক মস্ত ইমারত। আমাদের বাড়িঘরে যেমন ইঁট, কাঠ, ইস্পাত, এলুমিনিয়াম, কাচ, প্লাস্টিক, কাপড়, কাগজ ইত্যাদি অনেক ভিন্ন ভিন্ন বস্তু রয়েছে, মাকড়সার জালও তেমনি ভিন্ন ভিন্ন রেশম দিয়ে তৈরী। আমাদের বাড়ির কাঠামো যেমন তৈরী হয় কংক্রীট দিয়ে, মাকড়সার তেমন রয়েছে এক মজবুত রেশম, যাকে বিজ্ঞানীরা নাম দিয়েছেন মেজর। বাড়ি বানানোর সময় দেখেছেন নিশ্চয়ই, কাঠ-বাঁশ দিয়ে কত রকম কাঠামো বানায় রাজমিস্ত্রীরা? আবার কাজ শেষ হলে ওসব বাঁশ খুলে নিয়ে আবার অন্য কাজে লাগায়? মাকড়সার তেমন কিছু টেম্পোরারী রেশম আছে, যা দিয়ে সে জাল বোনার সময় খুচরা কাজ সারে। এর নাম কিন্তু ক্যাপ্টেন বা লেফটেন্যান্ট নয়, মাইনর। যে কাঠামোর সাথে মাকড়সা তার এ্সব মেজর-মাইনর সুতা আটকায়, তার জন্যে সে পিরিফর্ম নামের আরেকটা জবর আঠা রেশম ব্যবহার করে। জালের সবটুক কিন্তু পোকা ধরার কাজে ব্যবহার করা হয় না। পোকার জন্য মাকড়সার পেটে রয়েছে দুই রকমের জিলাপির প্যাচ। এর একটাকে বলে এগ্রিগেট, অন্যটাকে বলে ফ্লেজেলিফর্ম। এই দুই রেশমের পাল্লায় কোন পোকা পড়লে তার জীবন যৌবন সবই শেষ। কারণ এদের আঠায় একটিবার যদি সে আটকায়, মাকড়সা দৌড়ে এসে তাকে এসিনিফর্ম নামের একটা বাজে রেশম দিয়ে পেচিয়ে ঠোঙ্গা বানিয়ে ফেলবে। আর নিজের জন্য মাকড়সা যেসব প্যাকেট বানায়, ধরেন এক হালি ডিম পেড়ে যদি কোন মাকড়সার খায়েশ হয়, সেই ডিমের জন্য একটা ঝুড়ি বানাতে, তখন টিউবুলিফর্ম নামের আরেক ধরনের রেশম সে পেট থেকে বের করে। মাকড়সার পেট চিরলে দেখা যায়, তাতে হরেক রকমের থলি। একেক থলিতে রয়েছে একেক রকম রেশমের প্রোটিন। এগুলো তরল অবস্থায় থাকে, কিন্তু পেট থেকে বেরিয়ে বাতাস লাগলেই তারা শক্ত হয়ে যায়। মফস্বল থেকে এসে ঢাকার বাতাস গায়ে লাগার পর যেমন পেকে গিয়েছিলাম আমি।
আমার বিজ্ঞানী ভাইবেরাদাররা এত কিসিমের রেশম শনাক্ত করে এরপর মতলব এটেছে, কি করে এই রেশমকে মানুষের কাজে লাগানো যায়। বিজ্ঞানীরা বড় পাজি। তারা মোটা মোটা গাছ পিষে পাতলা পাতলা কাগজ বানায়, এখন তারা পাতলা পাতলা মাকড়সার সুতা দিয়ে মোটা মোটা কিছু বানানোর চেষ্টায় আছে। মাকড়সার রেশম দিয়ে সুতা বানিয়ে টেনে টেনে পরীক্ষা করে তারা দেখেছেন, ইস্পাত তো সেদিনের খোকা, নাইলন, কেভলার, কার্বন ফাইবার, সবই মাকড়সার রেশমের কাছে তুচ্ছ, কাঁঠাল আর পিরিতির মত। অবশ্য সব মাকড়সার রেশমই মজবুত নয়। বিজ্ঞানীরা তাই একেক জাতের মাকড়সা ধরে তার পেট থেকে টেনে টেনে রেশম বের করেন আর টেনে টেনে দেখেন, কার রেশম কত শক্ত।
আসলে হয়েছে কি, মাকড়সার রেশমের একটা গুণ হচ্ছে, এটি মানুষের শরীরের ভেতরে ঢুকালেও কোন সমস্যা হয় না। মানুষের শরীর বড় নাজুক, পান থেকে চুন খসলেই তার রোগ প্রতিরোধের ঘন্টি বেজে ওঠে। কিন্তু রেশমকে মানুষের শরীরের ভেতরের কল কব্জা ভাল চোখেই দেখে। আমাকে যেমন পাড়ার খালাম্মারা ভাল ছেলে বলেই জানতেন, হেসে হেসে কথা বলতেন, তাদের মেয়েদের সাথে আমাকে কথাবার্তা বলতে দেখলেও আপত্তি করতেন না (একটা সময় পর্যন্ত)। এই বিজ্ঞানীর দল তাই মাকড়সার রেশম দিয়ে কৃত্রিম পেশী, স্নায়ুপথ, এসব তৈরীর কুবুদ্ধি করছেন।
বিজ্ঞানীরা কৃত্রিমভাবে মাকড়সার রেশম উৎপাদন করতে গিয়ে দেখেছে, বড় কষ্ট। তারচেয়ে মাকড়সার পকেট কাটা সহজ। মাকড়সা গরীব বলে বিজ্ঞানীরা অবলীলায় তার পকেট কাটছেন। কিন্তু সে শুধু গরীবই নয়, সে ছোট। বিজ্ঞানীদের ক্ষুধা মেটানর জন্য যে পরিমান রেশম দরকার, একটা মাকড়সা কি তা মিটাতে পারবে? তার জন্য চাই হাজারে হাজারে, লাখে লাখে, কোটি কোটি মাকড়সা।
সমস্যা হচ্ছে গিয়ে, মাকড়সা তো রেশম পোকা মত সামাজিক জীব নয়। চাইলেই আজ আপনার ঘরে মাকড়সা চাষ করতে পারবেন না। বেশির ভাগ মাকড়সাই পীর বংশের ছেলে নয়তো মেয়ের জামাই। এক ঘর মে দো পীর রাখা অনেক কষ্ট। তাই বড় মাছ যেমন ছোট মাছকে খায়, বড় পীরও তেমনি ছোট পীরকে খেয়ে ফেলে। একা একা ছোট ছোট খুপরিতে রেখেও মাকড়সা চাষ করা যায় না। তাহলে উপায়?
র‍্যান্ডি লুইস নামে ইউটাহ স্টেট ইউনিভার্সিটির এক দুষ্ট বিজ্ঞানী ভাই তখন এগিয়ে এসেছেন। লোকটা বিরাট দুশ্চরিত্র। অনেক খুজে একটা পিচকি মাকড়সা এনেছে সে, যার রেশম অনেক মজবুত। তারপর সে খুজে বের করেছে একটা লক্ষী ছাগলকে। ছাগল গরুর মতই দুধ দেয়, জানেন নিশ্চয়ই। তো, সেই দুধে প্রোটিনও থাকে, জানেনই তো। লুইস এমনই লুইস, সে মাকড়সার সেই মেজর নামের মাসুদ রানা প্রোটিনটার পেছনে কোন ডিএনএ সিকোয়েন্স কাজ করে, সেটাকে খুজে বের করেছে। তারপর ছাগলের কোন ডিএনএ সিকোয়েন্স তার দুধের প্রোটিন তৈরীর কাজে আসে, সেটা খুজে বের করেছে। তারপর, খুবই শরমের কথা, মাকড়সার ডিএনএ এনে গুঁজে দিয়েছে ছাগলের ডিএনএতে। মানে, কেলেঙ্কারীর চূড়ান্ত।
ফলাফল কি হল বুঝতে পেরেছেন তো। জন্ম নিলো কিছু ছাগলছানা, যাদের শরীরের একটা অংশ, মাকড়সা। স্পাইডারম্যানের মতো, তারা হল স্পাইডারগোট। মাকড়সাগল বলতে পারেন। এই ছাগুরা বড় হবার পর তারা নিজেদের মধ্যে ভাব করল, ভালবাসা করল, তারপর মাদী ছাগলগুলো যখন দুধ দেয়া শুরু করল, সেই দুধে পাওয়া গেল মাকড়সার রেশমের প্রোটিন। ল্যাবরেটরীতে নিয়ে একটু ঘুটা দিলে সেই দুধ থেকে চর্বি আর প্রোটিন আলাদা হয়ে পড়ে। তারপর সেই প্রোটিনকে একটা কাঠি দিয়ে পেচিয়ে টান দিলেই পেয়ে যাবেন এক তোলা রেশম। যেটা মাকড়সার পকেট কেটে বের করতে গেলে বছর ঘুরে যেত, তা পাবেন আধা ঘন্টাতেই।
বিজ্ঞানের নতুন এক শাখাই খুলে বসেছে বিজ্ঞানীগুলো। সিনথেটিক বায়োলজি বা সংশ্লেষী জীববিজ্ঞান। তাই সেই দিন আর বেশি দূরে নয়, যেদিন হাঁসজারু আর বকচ্ছপ মিলবে আমাদের হাতের নাগালেই। মাকড়সাগল যখন এসে গেছে বাজারে।
আজ কব্জি ব্যাথা হয়ে গেল লিখতে লিখতে। সচলায়তনের মডু যদি লিখা ছাপায়, আবার আসছে সপ্তাহে আরেকটা লিখা দেব। ততদিন পর্যন্ত সবাই ভাল থাকুন আর বেশী বেশী বিজ্ঞান খান।
========
নিক: বিজ্ঞানী রণক্লান্ত
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%61%68%6d%61%6e%73%37%38%37%40%67%6d%61%69%6c%2e%63%6f%6d%22%3e%72%61%68%6d%61%6e%73%37%38%37%40%67%6d%61%69%6c%2e%63%6f%6d%3c%2f%61%3e%27%29%3b'))


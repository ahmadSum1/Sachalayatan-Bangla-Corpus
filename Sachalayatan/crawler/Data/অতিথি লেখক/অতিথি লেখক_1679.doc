প্রাকৃতিক সপ্তাশ্চর্য না হয়ে প্রাকৃতিক চৌদ্দাশ্চর্য হয়ে যাওয়া



গত প্রায় দুই বছর ধরে সুন্দরবনের প্রাকৃতিক সপ্তাশ্চর্য হয়ে যাওয়াটা মোটামুটি সময়ের ব্যাপার মনে হচ্ছিল। কিন্তু সেই সুন্দরবন এখন প্রাকৃতিক আশ্চর্যের সেরা সাতের লিস্ট থেকে বের হয়ে চৌদ্দটার লিস্টে রয়ে গেল। এই সপ্তাশ্চর্য না হওয়াই আবার প্রমাণ করল যে বাঙ্গালী কত চৌদ্দ আশ্চর্যের।
অন্য অনেক দেশই তাদের নিজেদের জন্য গত কয়েক সপ্তাহে অনেক ভোট সংগ্রহ করেছে। এজন্য তারা এগিয়ে গিয়েছে। কিন্তু যে সুন্দরবন এক সময় অনেকটাই অপ্রতিদ্বন্দীভাবে এগিয়ে যাচ্ছিল সেটা ৭ থেকে বাইরে ছিটকে পড়ায় কি আমাদেরও কিছু ভুমিকা ছিল না? গত কয়েক সপ্তাহে অদ্ভুত এক বিতর্ক এবং প্রচারণা চোখে পড়ছিল। কেন এই ভোটিংয়ে অংশগ্রহণ করা ঠিক না সেটা প্রমাণ করে মানুষকে ভোটদানে নিরুৎসাহী করার প্রচারণা। তখন বেশী মাথা ঘামাইনি। ভেবেছি যে নিজের ভালতো সবাই শেষ পর্যন্ত বুঝতে পারবে, ঠিকই শেষে ভোট দিবে। এখন মনে হচ্ছে ভাবনাটায় ভুল ছিলো।
যাই হোক, শেষ পর্যন্ত সেই বিরোধী দলেরই জয় হয়েছে। তারা সক্ষম হয়েছেন অনেক মানুষকে অহেতুক নিজেদের পয়সা এবং সময় বাঁচিয়ে ভোটদান থেকে বিরত রাখতে এবং সুন্দরবনকে সাফল্যের সাথে সাতের বাইরে নিয়ে যেতে। তাদেরকে অভিনন্দন।
এখন প্রশ্ন থাকে এর ফলে আমরা আমরা কি হারালাম? প্রাকৃতিক সপ্তাশ্চর্যের যে তালিকা এখন অসংখ্য জায়গায় লিখা হবে সেখানকার কিছু কিছু জায়গায় কিছুদিন হয়ত ১৪টার মধ্যে কে কে ছিল, ২৮টার মধ্যে কে কে ছিল সেটা লিখা থাকবে। এবং আমরা সুন্দরবনের নাম দেখে কিছুটা আনন্দ পাব, কিছুটা আফসোস করব এত কাছে গিয়েও শেষ সাফল্যটা আদায় করতে না পারার কারনে। কিছুদিন পর নিচের ২১ টা নাম আর কেঊ মনে রাখবে না, শুধু থাকবে ৭ টা নাম।
এখনও অনেকে প্রশ্ন করবেন যে সেরা সাতে থাকলে কি লাউ কদু হবে? যার মধ্যে এই প্রশ্নটা তৈরী হচ্ছে তাকে আমি ২টা প্রশ্ন করতে চাই। আপনি কি পাহাড়, সমুদ্র, নদী, বন, ধানক্ষেত, সরিষা ক্ষেত ইত্যাদির কোনটা দেখে কোনদিন আবেগাপ্লুত হয়েছেন? যদি এর উত্তর ‘না’ হয় তাহলে বলব আপনি আমার লেখার উপরের ৪টা প্যারা পরে সময় নষ্ট করেছেন, আর না পড়লেই বরং সময় বাঁচবে। আর যদি ‘হ্যাঁ’ হয় তাহলে আমি বলব যে প্রাকৃতিক আশ্চর্যের লিস্টটা (উইকি সপ্তাশ্চর্য, ফাউন্ডেশন সপ্তাশ্চর্য) ভালভাবে দেখে আমার ২য় প্রশ্নের উত্তর দিন। সুযোগ পেলে এই ৭টার কোন একটাকে অন্তত যেতে হবে, সেই স্বপ্নটা কি এক মুহুর্তের জন্যও তৈরী হচ্ছে না? যদি এই প্রশ্নের উত্তরও 'হ্যাঁ' হয় তাহলে ভেবে দেখুন সপ্তাশ্চর্যের তালিকায় থাকলে সুন্দরবন নিয়েও পৃথিবীর অসংখ্য মানুষের এই স্বপ্নটা তৈরী হতে পারত!
সুমন_সাস্ট

ছবি: 


 




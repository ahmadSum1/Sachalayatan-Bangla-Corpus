আফ্রিকার মুক্তা  আর আমি  



“কি!!! উগান্ডা? মানে ইদি আমিনের দেশে? বুঝি না কেন এইসব দেশেই তোমাকে যেতে হয়! তবে মনে রেখো, এই দেশের লোকজন কিন্তু মানুষখেকো, ঠিক ইদি আমিনের মতই! হোটেলের বাইরে একদম-ই বের হবা না, আর সাবধানে থাকবা, যেখানে-সেখানে যাওয়ার চেষ্টা না করাই ভালো”- না ভাই এটা বাংলাছবির নায়িকার বাবার ডায়লগ নয়, কথাগুলো আমার বাবার। দেশের বাইরে (বিশেষ করে আফ্রিকার দিকে) কোথাও যাওয়ার আগে সাধারনত আম্মার একগাদা লেকচার শুনতে হয়, কিন্তু এইবার প্রথম আব্বা আমাকে একচোট নিলেন। কি আর করা লক্ষী মেয়ের মত সবার সব রকম উপদেশ নোট করে বাক্স-পেটরা গুছাতে বসলাম - জার্নি টুওয়ার্ডস উগান্ডা।  
উইনস্টন চার্চিল উগান্ডার মনোহর প্রাকৃতিক সৌন্দর্য, গহীন বন, বন্যপ্রাণীর সংগ্রহ আর মানুষের আতিথেয়তা-তে মুগ্ধ হয়ে এর নাম দিয়েছিলেন ‘আফ্রিকার মুক্তা’। যথার্থ নামকরন এতে কোন সন্দেহ নেই। পূর্ব আফ্রিকার এই দেশটি পুরোটাই অন্যান্য দেশ দিয়ে পরিবেষ্টিত। কথিত আছে, উগান্ডাই হল আফ্রিকা মহাদেশের সর্বশেষ দেশ যা বাইরের বিশ্বের কাছে ছিল একদম অজানা। ১৮৪০ সালের দিকে কতিপয় আরব বনিক উগান্ডাতে আসে ক্রীতদাস আর হাতির দাঁতের লোভে। এর পর পরই ব্রিটিশদের নজরে পরে দেশটি। তখন থেকেই দুনিয়ার মানুষ জানতে পারে উগান্ডা নামক দেশটির অস্তিত্ত।    
১৯৬৬ সালে রাজা মুতেসা আর রাজনীতিবিদ ওবোতে-র চরম দুঃসম্পর্কের ফলস্বরুপ আর্মি কমান্ডার ইদি আমিনকে ওবোতে তার বাহিনীসহ মুতেসাকে হত্যার জন্য পাঠান। প্রানভয়ে মুতেসা ব্রিটেনে নির্বাসিত হন আর পতন হয় তার সাম্রাজ্যের। ১৯৭১ সালে ইদি আমিন এই ওবোতে-কে ক্ষমতা থেকে সরিয়ে নিজেকে দেশটির রাষ্ট্রপ্রধান ঘোষনা করেন। হায়রে রাজনীতির কুটিল প্যাঁচ! ইদি আমিনকে চিনেন না এমন ব্যাক্তি খুব কমই আছেন মনে হয়। নারীলোলুপ হিসেবে সমাদৃত ইদির ঘোষিত বৌয়ের সংখ্যা ছিল ডজনখানেক! আর ছিল অদ্ভুত সব খেয়াল। এমনও শোনা গেছে যে প্রতিদিন মানুষের রক্ত পান না করে ইদি নাকি তার প্রাসাদ থেকে বের হতেন না! এজন্যই তো উগান্ডা যাওয়ার কথা শুনে আমার বাবার এতো আপত্তি। আসলে একটি দেশের সুনাম নষ্টের জন্য ইদি আমিনের মত একজন লোকই যথেষ্ট!
অনেক তো ইতিহাস ঝারলাম, এবার একটু আসল কথায় আসি। উগান্ডার কোন দূতাবাস বাংলাদশে না থাকায় ভিসা নিয়ে যাওয়ার কোন সুযোগ নাই। আপনাকে যেতে হবে “ভিসা অন আরাইভাল” নিয়ে। তার মানে উগান্ডার বিমানবন্দরে পৌঁছে ভিসার জন্য আবেদন করতে হবে, আর ভিসা ফি মাত্র পঞ্চাশ মার্কিন মুদ্রা। আসলে উগান্ডা যেতে কোন ঝামেলা হয় নাই। তবে রুটটা বেশ বড় ছিল, ঢাকা – দুবাই – আদ্দিস আবাবা – এন্তেব্বে। 
ক্লাস নাইন-টেনে পড়ার সময় ‘ভূগোল’ বিষয়টা আমার খুবই প্রিয় ছিল যা বেশ আগ্রহ নিয়ে পড়তাম। তখনই প্রথম জানতে পারি ভিক্টোরিয়া হ্রদের কথা। এটা নাকি পৃথিবীর অন্যতম সুন্দর হ্রদ। বিমান যখন এন্তেব্বে আন্তর্জাতিক বিমান বন্দরের উপড় উড়ছিল, আমি তখন মহা শিহরিত এক মানুষ! কারন নিচে দেখা যাচ্ছিল অসম্ভব সুন্দর নীল রঙের বড় এক টুকরো পানির খন্ড, আমার স্বপ্নের ‘ভিক্টোরিয়া হ্রদ’! ভিক্টোরিয়া স্পর্শ করে যখন এন্তেব্বে-তে নামলাম তখনো যেন বিশ্বাস হচ্ছিল না আমি আর ভিক্টরিয়া পাশাপাশি দাঁড়িয়ে আছি! মাত্র আধা ঘন্টার মধ্যে উগান্ডার ভিসা পেয়ে গেলাম। এরপর রওনা হলাম কাম্পালা-র উদ্যেশে।  
কাম্পালা হল উগান্ডার রাজধানী। এন্তেব্বে থেকে প্রায় দুই ঘন্টার ড্রাইভ। এক সময় কাম্পালা ছিল ‘ইম্পালা’ নামক এক বিশেষ ধরনের হরিণের নিবাস। এজন্যই হয়তো একে ‘কাম্পালা’ বলা হয়, কারন শব্দটির অর্থ হল ‘ইম্পালার পাহাড়’। কাম্পালা-য় ঢুকতেই চোখে পড়ল অসংখ্য ‘বোদাবোদা’ নামক মোটরসাইকেল। খুবই জনপ্রিয় আরে দ্রুতগামি গণপরিবহণ এই বোদাবোদা। আর যারা এই মোটরসাইকেল চালায় তাদের বলে ‘বোদা ড্রাইভার’। প্রত্যেক বোদা ড্রাইভারের পেছনে দুই-তিনজন করে পুরুষ কিংবা মহিলা বসে আছে। কেউ অফিস যাচ্ছে, কেউবা যাচ্ছে বাজার কিংবা স্কুল-কলেজে। মনে মনে খুব শখ জাগছিল এই বোদাবোদা-তে চড়ার, কিন্তু কেন জানি এই ইচ্ছাটাকে বাস্তবে রূপ দেয়ার সাহসে কুলালো না! কাম্পালা শহরটা অনেকটাই পাহাড়ি এলাকা টাইপ, চড়াই-উতরাই ধরনের রাস্তা। একটু জোরে গাড়ি চালালে মনে হয় যেন রোলার-কোস্টারে আছি! অনেক পুরোনো ট্র্যডিশনাল ঘরানার একটা হোটেলে উঠেছিলাম। একটা পাহাড়ের মত জায়গা কেটে হোটেলটা বানানো হয়েছে। কোন এস্কেলেটর নাই হোটেলে, যদিও বেশ সুন্দর দেখতে। এত লম্বা জার্নি করে শরীর যেন আর চলছিল না, রুমে ঢুকেই ঘুমের রাজ্যে তলিয়ে গেলাম।  
পরেরদিন ঘুম ভাঙল দোয়েলের শীষ শুনে! ঢাকায় তো আর পাখির ডাক শুনতে পাই না, তাই সুমধুর সেই ডাক এখনো যেন আমার কানে বাজে! হোটেলের বারান্দায় দাঁড়ালেই অদ্ভুত অজানা সব শব্দ পুরোটা সময় আমাকে মোহাচ্ছন্ন করে রেখেছিল। আমি যদি কবি হতাম তাহলে হয়তো অমর কোন কাব্য সৃষ্টি করে ফেলতাম, আফসোস! সকালের নাস্তা করে রওনা হলাম নীল নদের উৎসের সন্ধানে, গন্তব্য ‘জিনজা’।
কাম্পালা থেকে জিনজা পুরোটা পাহাড়ি পথ জুড়ে আখের খেত আর পাহাড়ের ঢালে অজস্র চা বাগান। সে এক মনোরম দৃশ্য! কিন্তু একটা অদ্ভুত অভিজ্ঞতা না বলে পারছি না – যতক্ষণ এই পথে ছিলাম কেমন জানি একটা দম বন্ধ করা অনুভূতি হচ্ছিল। এটা এমন নয় যে বাতাস কম ছিল বা বাতাসে কোন দুর্গন্ধ ছিল, তারপরও আমার কেন জানি মনে হচ্ছিল একটা ভারি কিছু আমার নাক চেপে ধরছে, আমাকে নিঃশ্বাস নিতে দিচ্ছে না! তাই বলে প্রাকৃতিক সৌন্দর্য উপভোগ করা থেকে বিরত থাকার লোক আমি নই! প্রায় সাড়ে তিন ঘন্টা এই দম বন্ধ করা অস্বস্থি নিয়েই হাসিমুখ করে কাটিয়ে দিলাম!            
ছোটবেলা থেকেই শুনে আসছি নীল নদ মানেই মিশর! এখানে এসে জানলাম আসলে নীল নদের উৎপত্তি হয়েছে উগান্ডার জিনজা নামক স্থানে। মূলত জিনজা-তে ভিক্টোরিয়া হ্রদের যে অংশটুকু আছে সেটা হল নীল নদের পূর্বভাগ আর এটাই হল এর উৎপত্তিস্থল। পরবর্তীতে সুদান, ইথিওপিয়া আর মিশর পার হয়ে এই নীল নদ পতিত হয়েছে ভুমধ্যসাগরে। আহা, এই তো সেই নীল নদ! পাইলাম আমি ইহাকে পাইলাম! জলে নামবো অথচ চুল ভেজাবো না তা কি করে হয়! স্পিডবোটে চড়ে ছুটলাম নীল নদের উৎপত্তিস্থল ছুঁতে! ঠিক যেইখানটায় নদের উৎস, সেখানে একটা ঘূর্ণির মত কি যেন দেখা যাচ্ছিল। স্পিডবোট যখন ঠিক সেই ঘূর্ণির মধ্যে পৌঁছল, মনে হল আমি যেন নীল নদ জয় করে ফেলেছি! আসলে অনেক অনুভূতি হৃদয়ের মাঝে এমনভাবে গেঁথে থাকে যা লিখে প্রকাশ করা সম্ভব হয় না, এটিও ঠিক তাই! এখানে আরো পেলাম শান্তি আর অহিংসার দূত মহাত্মা গান্ধীকে। ১৯৪৮ সালে তাঁর দেহভস্মের কিছু অংশ এই নীল নদে ভাসিয়ে দেয়া হয়। নীল নদ জয়ের পরবর্তী কাজ হল ভিক্টোরিয়া হ্রদের তেলাপিয়ার স্বাদ আস্বাদন। উফ এত্ত বড় তেলাপিয়া আমি এই জীবনে দেখি নাই! নাম না জানা সুস্বাদু এক স্যুপ, ফ্রেঞ্চ ফ্রাই আর তেলাপিয়া ভাজা ছিল সেদিনের দুপুরের খাবার! 
চার্চিল উগান্ডার মানুষের ব্যবহারে যতটা মুগ্ধ হয়েছিলেন, আমি যেন তার চেয়ে বেশি মুগ্ধ হলাম। সদা হাস্যময় মুখ আর পরোপকারী মনোভাব আসলেই প্রশংসনীয়। তবে কয়েকটা ব্যাপার শুধু আমার মনের মধ্যে ঘুরপাক খাচ্ছিল (মেয়েলি কৌতুহল আর কি!), কিন্তু কাউকে জিজ্ঞেস করতে পারছিলাম না। যেহেতু কাউকে জিজ্ঞেস করতে পারছি না, তাই আরো উসখুস করছিলাম ভিতরে ভিতরে...... অতঃপর আর থাকতে পারলাম না। ডক্টর বনিফেস নামক এক উগান্ডান বন্ধু জিজ্ঞেসই করে ফেললাম, “আচ্ছা তোমাদের বেশীরভাগ ছেলেদের মাথায় চুল নাই কেন”? হা... হা...... বনিফেস হেসে ফেলল আমার এই অদ্ভূত প্রশ্ন শুনে, কারন ওর মাথার-ও ঠিক একই অবস্থা! কারনটা যখন শুনলাম আমিও খানিকটা হেসে ফেললাম! ওদের চুল এত্ত কোঁকড়ানো থাকে যে ওরা ঠিক মত চিরুনি দিয়ে আঁচড়াতে পারে না, তাই ওদের ছেলেরা চুল একটু বড় হলেই মাথা ন্যাড়া করে ফেলে এই ঝামেলা থেকে বাঁচার জন্য! এবার তার প্রতি ছুঁড়ে দিলাম প্রশ্ন নাম্বার দুই – “তোমাদের মেয়েরা কি দেখে একটা ছেলের প্রতি আকর্ষণবোধ করে কিংবা ছেলেরা কি দেখে একটা মেয়ের প্রতি”? বনিফেস এবার যেন আরো জোরে হেসে দিল! মেয়েরা দেখে একটা উগান্ডান ছেলে কত লম্বা! বাদ বাকি কোন গুণ না থাকলেও চলে! আর ছেলেরা দেখে একটা মেয়ে কত স্বাস্থ্যবতী! যত ভালো স্বাস্থ্য তত সুন্দরী, তত আকর্ষণীয়! হা... হা... হা......... আরো অনেক বিষয় নিয়ে কথা হল... কথা হল ব্ল্যাক ম্যাজিক নিয়েও। উগান্ডাতে রয়েছে মারাত্মক রকমের ভুডুচর্চা। কিছুদিন আগেও নাকি ডাইনী সন্দেহে বনিফেসের এলাকার এক মহিলাকে ব্ল্যাক ম্যাজিশিয়ানরা পুড়িয়ে মেরেছে! আর এক মা ভবিষ্যতে ধনী হওয়ার আশায় তার একমাত্র সন্তান কে হত্যা করেছে! এরকম অনেক কাহিনী শোনার পর একটু ভয়ই পেলাম যেন! 
তবে খুব ভালো লাগল বনিফেসের অমর প্রেমের কথা শুনে। ও পড়াশুনা করেছে কিউবাতে। সেখানে পড়া অবস্থায় এক ভিয়েতনামিজ মেয়ের সাথে ওর প্রেম হয়। কিন্তু বাধ সাধে মেয়ের পরিবার। তারা কালো ছেলের সাথে তাদের মেয়ের বিয়ে দিবে না। এক সময় ওদের লেখাপড়া শেষ হলে যে যার দেশে ফিরে যায়। পরিবারের কথা চিন্তা করে সবার অমতে ওরা বিয়ে করেনি। এখনো ওদের যোগাযোগ আছে, এখনো ওরা একে অপরকে ঠিক আগের মতই ভালবাসে। এখনো ওরা স্বপ্ন দেখে ঘর বাঁধার। ওদের স্বপ্ন সত্যি হোক!      
(সামশাদ)

ছবি: 


 

 

 

 

 

 

 

 

 




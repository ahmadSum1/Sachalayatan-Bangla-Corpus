রিকসা রিলোডেড ( শেষ পর্ব )



-  অনন্ত আত্মা
আমার জীবনের দীর্ঘতম রিকসা ভ্রমনের অভিজ্ঞতা হয়েছিল নোয়াখালী জেলার প্রত্যন্ত একটা গ্রামে। বন্ধু ফিরোজের বড় ভাইয়ের বিয়েতে আমরা তিন বন্ধু এসেছিলাম ফেনীতে। অনুষ্ঠান শেষে রিপন বলল,
‘আমার এক ছাত্রের বাড়ী এই কাছাকাছি’র একটা জায়গায়; চল কালকে সকালে একটা ঘুন্না দিয়া আসি।’
‘নো প্রবলেম ফ্যামিলি’র সদস্য বলে আমি কিছু বললাম না। সকাল বেলা ফেনী থেকে প্রায় এক ঘন্টার বাস ভ্রমন শেষে সেনবাগ নামক স্থানে এসে নামলাম; সেখান থেকে টেম্পোতে করে প্রায় চল্লিশ মিনিটের রাস্তা একটা বাজারে এসে পৌছালাম, পথে টেম্পোর যান্ত্রিক ত্রুটির কারনে আরো ত্রিশ মিনিট দেরি হল। এই বাজার থেকে রিকসায় করে যেতে হবে রিপনের সেই ছাত্রের বাড়ী লেইম্যায় ( ভদ্র ভাষায় লেমুয়া )। এর মধ্যে কামরুল আবার গরম হয়ে গেছে রিপনের কাছাকাছি’র নমুনা দেখে। যাইহোক, রিকসা খোঁজা শুরু করলাম, কিন্তু কোন রিকসাই এত দূর যেতে চায় না। অতঃপর পোমায়-পামায় দুইটা রিকসা বহু কষ্টে ঠিক করলাম, ভাড়া দিতে হবে একুনে দেড়শো টাকা।
রিপন যেহেতু এই ভ্রমনের হোতা তাই গরম কামরুলকে রিপনের রিকসায় উঠিয়ে দিয়ে আমি আর ফিরোজ অন্য রিকসায় রওনা হলাম। এরপর শুরু হল অসীমের পথে আমাদের যাত্রা, চলছি তো চলছিই আর থামা-থামি নাই। প্রায় দুই ঘন্টা চলার পরে রিকসাওয়ালাকে জিজ্ঞেস করলাম –
-	ভাই আর কদ্দুর?
-	এইত আইসা পড়ছি।
-	আর কতক্ষণ লাগবে?
রিকসাওয়ালা আমাদের আশ্বস্ত করে –
-	বেশীক্ষণ না, ঐ যে তাল গাছ গুলান দেখেন?
বহু কষ্টে চোখ-টোখ কুঁচকে দিগন্তের দিকে তিন-চারটি তাল গাছ আবিস্কার করলাম।
-	ও তাইলে ঐ তাল গাছের ঐখানেই আমরা নামবো?
-	আরে না, ঐ যে তাল গাছগুলান দেখা যায়, তার পাশ দিয়া আমরা যামু।
ফিরোজ আর আমি একজন আরেক জনের দিকে তাকাই; ভাগ্যিস এখানে কামরুল নাই, থাকলে এই কথা শোনার পর এখানে নেমেই উল্টো দিকে হাঁটা শুরু করত।
এক-একজন মানুষের রিকসা ভাড়া করার পদ্ধতি এক-এক রকম। কেউ নরম, কেউ গরম আবার কেউ বা চরম। বন্ধু রিপন রিকসা ভাড়া করত এভাবে –
-	এই দুষ্টু যাবে?
আমার এলাকার এক ছোট ভাইকে একদিন বাসস্ট্যান্ডে লক্ষ্য করছিলাম, ও রিকসা ভাড়া করছিলঃ
-	ঐ যাবি?
রিকসাওয়ালা বলল –
-	না ভাই যামু না।
-	এইডা দেখসস (ওর হাতে একটা লাইটার ছিল, রিকসাওয়ালাকে সেটা দেখিয়ে) এক্কেরে .... ভিতরে ঢুকায়ে লাইট জ্বালায় দিমু।
এই জাতীয় গরম প্যাসেঞ্জারদের রিকসাওয়ালারা নিতে চায় না। তাই রিকসা ভাড়া করতে গেলে আমি নরম নীতিই অনুসরণ করি।
-	এই যে ভাই যাবেন?
রিকসাওয়ালা যেতে না চাইলে –
-	চলেন না যাই, দুইজনে গল্প করতে করতে যাওয়া যাবে।
রিকসাওয়ালা আবাক হয়ে বলে –
-	আপনেতো এল্লা (একলা ), আর একজন কই?
-	আরে আপনে আর আমি, দুইজনে গল্প করতে করতে যাব। চলেন,  চলেন  নাও ভাসায়া দ্যান।
তবে নরম, গরম যাই হন; রিকসায় উঠতে গেলে সব সময়ই রিকসাওয়ালাদের সাথে ভাড়া নিয়ে দর-দাম করেই ওঠা উচিত। কেননা দরা-দরি না করলে কিছু রিকসাওয়ালা মনে করে ‘মনে হয় ঠইকা গেলাম’, যে কারনে ভাড়া মিটানোর সময় প্রায়শই এ জাতীয় রিকসাওয়ালারা গ্যাঞ্জামের চেষ্টা করে।
একবার, এক রিকসাওয়ালা যা ভাড়া চেয়েছে তার উপর কোন কথা না বলে রিকসায় উঠে গিয়েছি; তো নামার সময় রিকসাওয়ালা বলছে –
-	ভাই আর দুইডা টেকা দেন।
আমার বিস্মিত জিজ্ঞাসা –
-	কেন?
-	ভাই ভুলে কম ভাড়া চায়া হালাইছি, আসল  ভাড়া বার টেকা। দুইডাইত মোডে টেকা, দেন না, কি আর হইব আপনার।
আমি বললাম-
-	আরে মিয়া দুই টাকার বহুত দাম, ৯৮ টাকার লগে দুই টাকা যোগ না করলে জীবনে কি ১০০ টাকা হইত? দুই টাকারে কি এত সস্তা মনে কর?
এই চাঁপাবাজির পরে রিকসাওয়ালা ঐ দিন আর কিছু না বলে চলে গিয়েছিল।
আমার রিকসা বিষয়ক গবেষণাধর্মী (!?!) এবং শিক্ষামূলক (?!?) এই সিরিজ (দুই লাইন ল্যাখনের ক্ষ্যামতা নাই আবার কয় সিরিজ ) শেষ করছি আরেকটি গল্প দিয়ে।
বাসস্ট্যান্ড থেকে বাসায় ফিরতে রিকসাওয়ালাদের যেই ঠিকানা বলি, সেটা হচ্ছে আমার এলাকার মসজিদের ঠিকানা। মসজিদটা আমাদের বাসার কাছেই (বন্ধু রিপনের সেই কাছে না,  সত্যি সত্যিই কাছে), মসজিদ থেকে কিছুটা এগিয়ে দিতে রিকসাওয়ালারা সাধারণত আপত্তি করে না। কিন্তু একদিন এক রিকসাওয়ালা সেই কাজটিই করল –
-	কইলেন মসজিদ, হের বাদে এত দূর নিয়া আইলেন?
কি কারনে সেই দিন মেজাজ খিঁচরে ছিল তাই গরম হয়েই বললাম –
-	মসজিদ কইলে কি মসজিদেই নামতে হইব রে? মুখে দাড়ি দেইখা কি মনে করছস মসজিদে নাইমা ইমামতি শুরু করুম?
রিকসাওয়ালা আর কোন কথা না বাড়িয়ে চলে গিয়েছিল; চাঁপাবাজি যে আসলেই কোন কোন সময় কার্যকর তা আরেকবার প্রমাণিত হল
onnajagat@yahoo.com


'সাফসুতরো অভিযান ০০১'



একদল নতুন বাচ্চাকাচ্চার সাথে একটা নতুন কাজ শুরু করলাম। ওদের অনেকে গেল বছর ভার্সিটিতে ভর্তি হয়ে ফার্স্ট ইয়ারে পড়ছে। আবার কেউ কেউ ক্লাস শুরুর অপেক্ষায় অলস সময় কাটাচ্ছে! বন্ধে ঘরে বসে থাকতে থাকতে ওদের অলস মাথা অবশ্য এখনও শয়তানের কারখানা হয়ে যায়নি বলেই মনে হল!! বরং আইডিয়ার কারখানা হয়ে গেছে বলা যায়! এমনই একটা আইডিয়া ছিল বিভিন্ন দর্শনীয় স্থানগুলোতে পরিচ্ছন্নতা নিয়ে ক্যাম্পেইন করা। শুরুটা হল গতকাল, কেন্দ্রীয় শহীদ মিনার থেকে।
প্রথম দিনের অভিজ্ঞতা একটু শেয়ার করি সবার সাথে। দুপুরের পরপর গিয়ে যেমন দেখলাম তাতে শহীদ মিনারের বেদী মোটামুটি পরিষ্কার বলেই মনে হল। অবশ্য দুপুরের আগ দিয়ে একবার ঝাড় দিয়েছিল বলেই পরিষ্কার লাগছিল কিনা কে জানে! এমনি সময় দূর থেকে দেখলে তো বেশ ময়লা চোখে পড়ে। চারপাশের ঘাস লাগানো জায়গাগুলোই তুলনামূলকভাবে বেশ ময়লা পেলাম। পরিষ্কার করতে গিয়ে বুঝলাম সিগারেটের ফিল্টার সবচেয়ে কমন আইটেম। আরেকটা জিনিস হল প্লাস্টিকের চায়ের কাপ। সাথে আছে হরেক রঙের আইসক্রিমের প্যাকেট। বাদামের খোসার কথা আর না বলি! আরো অনেক ধরণের ময়লাও ছিল। এক কোনায় দেখি কে যেন এক বস্তাভর্তি পঁচে যাওয়া আম ফেলে গেছে, মাছি ভনভন করছে। ৩০ জনের মতো ছেলেমেয়ে ঘণ্টাখানেক মতো সময় লাগিয়ে ছড়িয়ে থাকা দৃশ্যমান ময়লাগুলো একসাথে করে। একইসাথে ঝাড়ু, বেলচা এইসব দিয়ে আরেকদফা পরিষ্কার অভিযান চলে। বেলাশেষে দেখা গেল মোটামুটি ৪ফিট*৩ফিট*৩ফিট এর একটা ময়লার ঠেলাগাড়ি ভর্তি ময়লা জমে গেছে!!
বেশ কয়টা টিমে ভাগ হয়ে ময়লা পরিষ্কারের পাশাপাশি আমাদের ছেলেমেয়েরা ছড়িয়ে ছিটিয়ে বসে থাকা মানুষজন, দোকানদারদের সাথে কথা বলে একটু ধারণা পাওয়ার চেষ্টা করেছে কেন, কিভাবে জায়গাগুলো ময়লা হচ্ছে। চেষ্টা করেছে তাদেরকে যেখানে সেখানে ময়লা না ফেলার জন্য উদ্বুদ্ধ করতে। তবে মোটামুটি চারপাশটা ঘোরাঘুরি করেও আমরা নিজেরাই ময়লা ফেলার তেমন নির্দিষ্ট কোন জায়গা দেখলাম না। বরং পেছনে এক জায়গায় খুবই বিশ্রী ধরণের একটা ময়লার স্তুপ পাওয়া গেল। প্রতিদিনের ময়লাগুলো মনে হয় ওখানেই জমা করে। শহীদ মিনারের প্ল্যানে ময়লা কোথায় ফেলা হবে, কিভাবে ফেলা হবে এইসবের কী সমাধান দেয়া ছিল জানতে পারলে ভালো হতো।
এখন কথা হচ্ছে যে একদিন শহীদ মিনার পরিষ্কার করে কী লাভ হল?
হ্যাঁ, এটা নিয়ে আমরাও চিন্তা করছিলাম। আমাদের উত্তরটা বেশ সহজ। তেমন কোন লাভই হলো না। তবে একটা দিন, একটা বেলার জন্য হলেও প্রাঙ্গণটা ঝকঝক করছিল, দেখে আমাদের সবার মন ভাল হয়ে গেছে। আরেকটা ব্যাপার হয়েছে, বেশ কয়জন মানুষ আমাদের কাজ দেখে নিজেরাই হাত লাগিয়েছে ময়লা তোলায়। তাঁরা হয়তো সামনের দিন শহীদ মিনারে আড্ডা দিতে বসলে একটা ময়লা ফেলার আগে একটু হলেও দ্বিধাবোধ করবে। আরো একটা কাজ হয়েছে, আমাদের ৩০-৩২টা ছেলেমেয়ে যেখানে সেখানে ময়লা না ফেলার জন্য অনুপ্রাণিত হল। তারপর ধরেন সোশ্যাল নেটওয়ার্ককে কাজে লাগিয়ে আমরা এখন লেখা, ছবির এসবের মাধ্যমে আরো একটু সচেতনতা বৃদ্ধির চেষ্টা করব। এর মাধ্যমেও কিছু লাভ হবে মনে হয়। এই তো!
ইচ্ছা আছে সামনে আরো কিছু সাফসুতরো অভিযান চালানোর। আহসান মঞ্জিল কিংবা রমন পার্ক, লালবাগ কেল্লা কিংবা সোহরাওয়ার্দী উদ্যান। সাথে অনলাইন ক্যাম্পেইনও চলুক। সচেতনতা বাড়বে বলেই মনে হয়।
দেখা যাক! 
- তানভীর আরাফাত ধ্রুব
(লেখা ব্যক্তিগত ফেসবুকে প্রকাশিত!)

ছবি: 


 

 

 




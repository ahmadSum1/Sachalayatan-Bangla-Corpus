অপার আমার দেশ



অপার আমার দেশ
  আরিফ খান
কত স্বপ্নের পাখায় উড়েছি,কত উঁচুতে উঠে,
তড়িত তীব্র,মড়ক ব্যাপ্তির ছবি এ জীবনপটে;
দুকূলপ্লাবী বানের মত ভেসে গেছি কার ডাকে
মুখে হাসি নিয়ে ঝাঁপিয়ে পড়েছি অগ্নিগিরির বাঁকে।
কি যেন এক রত্নপাথর ফুটেছিল ফুল হয়ে,
রঙিন পালকে,দ্যুতির ঝলকে কষ্টরা যেত সয়ে;
সপ্ত পৃথিবীর শ্রেষ্ঠ ধনী মনে হত মোরে কেন?
পূর্ণ চাঁদের জোৎস্না হাতে ধরা দিয়েছিল যেন।
পার হতে যাই পথিক-চলা মহাসড়কের ধারে
দ্বিধার কুয়াশা,ভয় আর হতাশা আগুনের মত বাড়ে;
কোন স্রোতেই গা ভাসে না,অপার আমার দেশ
অগাধ জলে পাই না দেখা নির্বাসনের শেষ।
যে ধর্মের দেবতা আমি,যেথা মন্দির মোর
সেই ঘরে আজ আমার প্রবেশ নিত্য দিনের চোর!
অনাথের মত চেয়ে থাকি আজ মাতৃস্নেহের পানে
পঞ্চামৃতের অধিকারী মন সুধার স্বরূপ জানে।
সকল তরুর সবুজে রাঙানো,জোৎস্না ধোওয়া দেহ
চারিধারে আজ আঁধার ঘনায় পঙ্কিলতার মোহ।
হাজার বছর ভালবেসে আমি,যাকে বানালাম বুড়ি,
প্রথম প্রহরেই রক্ত ঝরালো মোরই নির্দোষ ছুরি;
এমন উঁচুতে,এ কোন্ মেরুতে রেখে গেলে "বনসাই"
পারের মাঝির হেথা পশিবার পথ বুঝি জানা নাই।


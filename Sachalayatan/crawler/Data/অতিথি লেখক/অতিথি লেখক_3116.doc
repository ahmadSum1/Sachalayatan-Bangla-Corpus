ইন্টিগ্রিটি ড্রেইন



এই লেখাটা মোটামুটি সিরাতের ব্রেইন ড্রেইন লেখার মৃদু রেসপন্স। হালকা গিয়ানী বিষয় নিয়া পোস্ট কিন্তু লেখার মান মোটেই গিয়ানী না। 
প্রায় এক দশক দেশের বাইরে কাটিয়ে পরিচিত শহরে অপরিচিতে মত ঘুরে বেড়াই। দেশ না বিদেশ, শিকড় এখানে গাড়ব না ওখানে এইসেই বিভিন্ন বিষয়ে নিজের সাথে লড়াই করে শেষ পর্যন্ত দেশে। এবারে ফিরে দেখি স্কুলের সহপাঠীদের অর্ধেকের বেশী মনে হয় দেশ ছেড়েছে আর কলেজের গ্রুপ এইটের মাত্র আট দশজন বেশী হলে দেশে আছে এরই মধ্যে সব্বাই উড়ে গেছে। আর যারা ছাত্র অবস্থায় উড়াল দেয় তার সামান্যই শেষ পর্যন্ত ফিরে আসে। গত তিন প্রজন্ম ধরে নিজের পরিবারেই  দেখছি।
দেশ না বিদেশ এই অন্তহীন বিতর্কের কোন শেষ আছে কিনা জানিনা কিন্তু সচলে এর আগের আলোচনাটা মনে হয় যথেষ্ট প্রাণবন্ত ছিল। তবে একটি দিক থেকে মনে হয়েছিল যথেষ্ট আলোচনা হয়নি আর তাই সেদিক নিয়েই কমেন্ট না করে  আলাদা করে ক'লাইন লেখা। 
বাংলাদেশ আয়তনে ছোট হলেও জনসংখ্যার দিক থেকে বড়ই দেশ হিসেবে। আর এদেশের সীমিত সুযোগের মধ্যেও যারা পড়াশোনায় ভাল করে বা ঝলসে ওঠে তাদের অনেকেই বিশ্বের সেরা প্রতিষ্ঠানে সেরা গবেষক হবার দাবী রাখেন। যার যোগ্যাতা আছে অংকের জটিল এলগরিদম নিয়ে ক্যালটেকের ল্যাবে রাতজাগার বা রোবটিক ব্রেইন সার্জারীতে নতুন মাত্রা যোগ করার তার জন্য ঢাকা বিশ্ববিদ্যালয়ের নানা রঙের দলের হয়ে পলিটিক্সে সময় নষ্ট করা রীতিমত ক্রাইম। 
একই সাথে যেই ছেলের গ্রামে চায়ের দোকানে বসে বসে সময় কাটানো ছাড়া তেমন কোন নিয়মিত কর্মযোগ্যাতা নেই  [সত্যি বলছি এদের সংখ্যা ভয়ঙ্কর ভাবে বাড়ছে!] তার জন্যও মধ্যপ্রাচ্যে গিয়ে সোনার হরিণের সন্ধানে জীবন বাজী ধরাএক হিসেবে জাস্টিফাইড। কিন্তু এই আলোচনা প্রথম দুই শ্রেণী বাদ দিলে বাকিদের জন্য।
ষাট বা সত্তরের দিকে আমার পরিবারের যারা কর্মজীবন থেকে দেশান্তরী হয়েছিলেন তাদের প্রায় সবারই বক্তব্য ছিল যে সরকারী চাকরীতে[সেই সময়ে সরকারই বড় এমপ্লয়ার ছিলেন] সৎ থাকা প্রচন্ড মুশকিল হয়ে যাচ্ছিল। আর গত গত তিন চার দশকে যা দেখছি যে সেই পথ মোটেই সহজতর হয়নি। এখনো আপনি কোন না কোন দলের সাথে একটু তাল না মিলিয়ে চললে, ওপরের বসের খাঁই আর নিচের অধঃস্তনদের সামলে না চললে টিকে থাকা প্রায় অসম্ভব।  
আর বেসরকারী খাতেরও এইমাপের পুকুর চুরির অবস্থা জানা ছিলনা। আমি আশা করেছিলাম কমপক্ষে এখানে প্রফিট ম্যাক্সিমাইজেশনের জন্য ভেতরের কলকব্জা ঠিক রাখা হবে। কিন্তু সম্ভবত বড় প্রতিষ্ঠানগুলোতে লাউকদুই চলছে। দুটো উদাহরণ দিচ্ছি যেগুলো শুনে আমার রীতিমত গা রিরি করছে। 
আমার এক ক্লাসমেটের বাড়ী পটুয়াখালীর দক্ষিণের দিকে। কুয়াকাটা যেতে হলে ওদিক দিয়েই যেতে হয়। কদিন আগে বাড়ী থেকে ফিরল ভাঙ্গাচোরা চেহারা নিয়ে। রাস্তার অবস্থা জিজ্ঞেস করায় মজার গল্প শুনলাম। ডানিডার এক প্রকল্পের মাধ্যমে প্রায় বছরতিনেক আগে রাস্তা তৈরি হয়। চমৎকার ভাল রাস্তা। এর পরে রাস্তার মেরামতি ও দেখাশোনার দায়িত্ব স্থানীয় প্রতিষ্ঠানকে দেবার সিদ্ধান্ত নেয়া হয়। সেই প্রকল্পের জন্য বেয়াল্লিশ কোটি টাকা বরাদ্দ হয়। তারপরে এলজিইডি, টেন্ডার পাওয়া প্রতিষ্ঠান আর ন্যাতারা মিলে এক টাকাও খরচ না করে পুরোটা গায়েব করে দিলেন। এক্কেবারে পুরোটা, ফলে এখন রাস্তার মাঝখানেই খালবিল। 
আরেক বন্ধু আছে এক মোবাইল কোম্পানীর ফীল্ড ইঞ্জিনিয়ার হিসেবে। বিটিএস টাওয়ারে টাওয়ারেই দিন/রাত কাটে বেচারার। টাওয়ারের জেনারেটরের ডিজেল নিয়ে যেই চুরি (ডাকাতি বলাই শ্রেয়) চলছে শুনে মোবাইল কোম্পানীদের জন্য মায়াই হল। প্রায় সপ্তাহেই ওর রিজিয়নেই বিশ থেকে  ত্রিশ হাজার লিটার তেলের পয়সা গায়েব। আরো অন্যান্য জিনিষের কোন তো হিসেবেই নাই। বিভৎস অবস্থা। 
যারা বিদেশে আছেন তাদের অনেকের যোগ্যতা ছিল ফাসকেলাশ পুলিশ অফিসার হবার অথবা সৎ বুদ্ধিমান দূরদৃষ্টিসম্পন্ন নিরপেক্ষ জনপ্রতিনিধি হবার অথবা কৃষিতে জনসচেতনতা কর্মী হবার অথবা আরো বহু কিছু হবার যেসব ক্ষেত্রের কর্মীদের আমরা রোজকার জলখাবারের অংশ হিসেবে রুটিনমাফিক গালি দেই কিন্তু নিজেরা বিদেশ ছেড়ে দেশের অনিশ্চিত ভবিষ্যতের দিকে পা বাড়াইনা, আর ঢাকার সুশীলরা জেলা শহরের কথাও চিন্তা করতে পারিনা। 
এ যেন এক সাপ হাঁ করে লেজ গিলে খাচ্ছে। দেশের সেরার দেশে থাকতে পারছেনা দূর্নীতি আর সামান্য বেতনের কারণে আর একই কারণে দেশ এগুতে পারছেনা যে যারা চুরিচামারী না করে জান লড়িয়ে কাজ করত তারা সবাই বিদেশের মাটিতে এটাসেটা করছেন [মাঝারি থেকে ভাল দক্ষতা আর অভিজ্ঞতার মানুষ একদম বটম লাইনে সার্ভিস দিচ্ছেন]।   
আরো হাজারো লক্ষ উদাহরণ চোখের সামনেই ডানে বামে সবার সামনেই আছে । মাঝেমধ্যে অসহায় রাগে হাত নিশপিশ করে। কি করা যায়, বা কি করা যেত। খালি মনে হয় এক প্রজন্মের ভালমানুষগুলো যাদি বলত যে থেকে যাব দেশে মাটিতেই খেয়ে না খেয়ে দেশ গড়ব তারপরে যা হয় হবে। অথবা বিদেশের সুনিশ্চিত ভবিষ্যতকে রেখে দেশে ফিরে আসতেন যদি কিছু মানুষ তাতে হয়তো দূর্নীতির অদম্য চাকা থামত। হয়তো আরেক প্রজন্ম লড়লে ভালর দিকে এগিয়ে যেত দেশ। 
[লেখার নাম দিতে চেয়েছিলাম ‘ভাল মানুষেরা  কেন চলে গেল’ কিন্তু ব্রেন ড্রেনের সাথে মিলিয়ে বাংরেজী শিরোনাম দিলাম ]
ফরিদ, বইমেলা


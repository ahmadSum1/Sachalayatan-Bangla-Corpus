দুর্নীতির বিরুদ্ধে ক্যামেরাকে অস্ত্র করে তুলুন




কয়েকদিন আগে প্রথম আলোতে রেলওয়ের কমান্ডান্ট এনামুল হকের কিশোরগঞ্জের বাড়ির ছবি দেখলাম। আলিশান বাড়ি। প্রথম আলোর সাংবাদিক সেই বাড়ি তৈরীতে কত টাকা খরচ হয়েছে, সে প্রশ্ন করেছেন গ্রামের মানুষকে। তারা কেউ বলেছে আশি লক্ষ টাকা, কেউ বলেছে দুই কোটি টাকা। 
একজন সরকারী কর্মকর্তা যে বেতন-ভাতা পান, তাতে তার পরিবার পরিজনের মৌলিক চাহিদা পুরন করা অসম্ভব না হলেও অত্যন্ত কঠিন। আমার এই কথা গায়েবী নয়, সরাসরি অভিজ্ঞতা থেকে পাওয়া। বাম হাতে টাকা আয় না করলে সরকারী চাকরিজীবিদের দারা-পুত্র-কন্যা নিয়ে স্বাভাবিক জীবন যাপন করা সম্ভব না। চাল ডালের মুল্যের কথা বাদ দিলাম, ছেলেমেয়ের পড়ার খরচ যোগাতেই নাভিশ্বাস উঠে যায়। 
সরকারী চাকরিতে বেতন কাঠামো মনে হয় বাম হাতের আয়ের কথা চিন্তা করেই নির্ধারন করা হয়। কোন সরকারী কর্মকর্তা বা কর্মচারীকে বেতন নিয়ে হায় আপসোস করতে দেখি নাই, কারন তারা বিকল্প ব্যাবস্থা করে ফেলেন। বিরল প্রজাতির কয়েকজন নিজে ভুগেন, পরিবারকেও ভুগান। আর এনামুল হক বা জিএম মৃধার মত লোক গ্রামের বাড়িতে দুই কোটি টাকা দিয়ে বাড়ি করে, ঢাকা শহরে দুই তিনটা ফ্ল্যাট, প্লট কিনে।
ফেসবুকে খুব বেশী দিন ধরে আমি যোগ দেইনি। কিন্তু ভাতিজা ভাগ্নিদের কল্যানে দেখি, আজ সবারই হাতে হাতে ক্যামেরা। যা তা ক্যামেরা নয়, অত্যাধুনিক ডিজিটাল ক্যামেরা। সেইসব ক্যামেরা দিয়ে এই ছেলেমেয়েরা নিজেদের ছবি তুলে বেশী, তুলে ফেসবুকে আপলোড করে, বন্ধু বান্ধবকে টাগ করে। এ ছাড়া অনেকেরই আছে দামী মোবাইল ক্যামেরা, যেটা দিয়ে অনেক ঝকঝকে সুন্দর ছবি তুলা সম্ভব।
আমরা কি মানুষের হাতে হাতে ছড়িয়ে পড়া এই ক্যামেরাগুলাকে দুর্নীতির বিরুদ্ধে অস্ত্রে পরিনত করতে পারি না? সরকারী আমলাদের, মন্ত্রীদের, উপদেষ্টাদের বাড়িঘরের ছবি তুলে ফেসবুকে, ব্লগে ছড়িয়ে দিতে পারি না? তাদের জবাবদিহীতার মুখোমুখী করতে পারি না? এই লোকগুলির লোভের কাছে আমরা এত কোটি কোটি মানুষ পরাজিত হয়ে যাই প্রতিদিন, আমরা কি ঘুরে দাড়াতে পারি না?
আপনারা বয়সে নবীন, আপনাদের মনের বল অনেক বেশী। আপনারা জিদ করে অনেক কিছু করে ফেলতে পারেন। আপনাদের সাইটে ঢুকলেই দেখি আপনারা সবাই কি সুন্দর এক যোগে অন্যায়ের প্রতিবাদ করেন। আপনারা কি পারেন না এমন কোন কিছুর ডাক দিতে?
এই বয়সে এসে আমি নিজে নিজের পরিচয়ে কিছু করতে আর সাহস পাই না। আর আমাকে জীবনের তাগিদেই আপোষ করতে হয় প্রচুর অসৎ মানুষের সাথে। আমি শুধু আপনাদের মুখে নিজের তরুন বয়সটাকে দেখতে পাই। আপনারা কি পারবেন আমার এই বুদ্ধিটা কাজে লাগাতে?
আমার কাপুরুষতা ক্ষমা করবেন। কিন্তু আমার বুদ্ধিটা নিয়ে কিছু করুন আপনারা। আমি জানি আপনারা পারবেন।
=== নাম প্রকাশে ভীত একজন


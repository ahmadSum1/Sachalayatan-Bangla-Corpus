আমরা কি শুধুই আল্লাহর মাল??? 




মাঝে মাঝেই বাড়ীতে আব্বার কাছে ফোন করে ঘ্যান ঘ্যান করি,ডাক্তার হবনা। আসলে এই আক্ষেপটা এমনি এমনি তো আর আসেনা,সারাক্ষন পরীক্ষা, ক্লাস, ওয়ার্ড সবকিছু নিয়ে ত্যাক্ত-বিরক্ত এই আমি। তার উপর মরার উপর খাড়ার ঘা হিসেবে মনের ভিতর সারাক্ষন একটা আশংকা ,এই বুঝি কোন অপরাধ করে ফেললাম, কোন স্যারের চোখে পড়ে গেলাম-তাহলে তো সাড়ে সর্বনাশ ,আর পাস করা লাগবেনা কোন প্রফে।
শুরু থেকেই শুরু করি তাহলে... অনেক আশা নিয়ে ভর্তি হয়েছিলাম দেশের অন্যতম স্বনামধন্য সরকারি মেডিকেল কলেজ,শের ই বাংলা মেডিকেল কলেজ, বরিশালে। ধীরে ধীরে একটি একটি করে ৪ টি বছর পার করে আজ আমি ৫ম বর্ষে । এর মাঝে আছে কত পাওয়া- না পাওয়া, কত হাসি-কান্না, কত আশা- ভরশার গল্প। কখনো কোন পরীক্ষায় পাস করার উচ্ছ্বাস তো কখনো পাশের খাটের মেয়ের সাথে মন কষাকষির ফলে বালিশ ভিজিয়ে ঘুমিয়ে পড়া। 
যাই হোক, মেডিকেল কলেজের নিয়ম অনুযায়ী আমরা যখন ৩য় বর্ষে উঠি তখন থেকেই ডাক্তার হওয়ার প্রথম সিঁড়িতে পা রাখি ওয়ার্ডে যাওয়ার মাধ্যমে ।আমাদের সকাল সন্ধ্যা ২ বেলায় ওয়ার্ডে যাওয়া লাগে । প্রথম দিকে খুব মজা লাগত, স্টেথো গলায় ঝুলিয়ে ওয়ার্ডে যেতে। ভাবখানা এমন ডাক্তার তো হয়েই গেছি । কিন্তু রাতের বেলা যখন যেতাম তখন খুব ভয় লাগত,কারন আমাদের হোস্টেল, কলেজ আর হাসপাতাল একই ক্যাম্পাসের মধ্যে হলেও হোস্টেল থেকে হসপিটালের দূরত্বের মাঝখানের রাস্তাটুকু অন্ধকারাছন্ন , পুলিশ পোস্ট থাকলেও সেখানে ধু ধু মরুভুমি।আর মজার ব্যাপার হচ্ছে যে আমাদের ক্যাম্পাসটার কোন বাউন্ডারি নাই, যার ফলে লোকাল মাস্তানদের বাইক নিয়ে আনাগোনা সর্বক্ষণ এবং রাতে তা দ্বিগুণ । অধিকাংশ রাতেই আমরা যারা কিনা দেশের ভবিষ্যৎ মেয়ে ডাক্তার তারা এই পশুগুলোর বাজে কমেন্ট শুনতে শুনতে আর নিজেকে রক্ষা করতে করতে ওয়ার্ডে যেতাম এবং রুমে ফিরে আসতাম (এখনো তাই করি)।
প্রতিদিন পেপারে এত ধর্ষণের ঘটনা পড়ি, এত নারী নির্যাতনের ঘটনা পড়ি যে প্রচণ্ড ভয় নিয়েই এই রাস্তা দিয়ে চলাচল করতে হত।
এতদিন পর্যন্ত আসলে শুধু এদেরকেই ভয় পেতাম, ক্যাম্পাসে অনেক পলিটিকাল ভাইয়া থাকলেও তাদের সেফ বলেই জানতাম কিন্তু গত রবিবার দিবাগত রাত ১২ টায় আমার মনোভাব বদলে যায়। আমি বুঝতে পারি মেয়েরা আসলে পৃথিবীতে কোথাও নিরাপদ নয় । মেয়েদের শুধু মেয়ে হিসেবেই দেখা হয়, কোন মানুষ নয়!!! ঘটনাটি হয়তবা ইতিমধ্যেই অনেকে পড়েছেন বা জেনেছেন তবুও বলি ঘটনাটি ছিল এরকমঃ-
গত ২০শে জানুয়ারী রাত আনুমানিক প্রায় ১২টার দিকে মেয়েদের নতুন হোস্টেলে কলেজ ছাত্রলীগ নেতা ও ছাত্র কল্যাণ পরিষদের ভিপি ৩৮তম ব্যাচের ছাত্র আব্দুল্লাহ মারুফ ও প্রভিপি ৩৯তম ব্যাচের ছাত্র আব্দুল বাকী,তারা দুজনে নতুন ভবনের ২০২৩নং কক্ষে গিয়ে দরজা ধাক্কাতে থাকে। এসময় সেই কক্ষে অবস্থানরত আমাদের ব্যাচের ছাত্রীরা দরজা খুললে দুই ছাত্র নেতা হমকি ধামকি সহ ছাত্রীদের সাথে অশোভন আচরন করে এবং সেই রাতেও মধ্যেই রুম ছেড়ে দিতে বলে। কি ভয়ংকর কথা! এটা কি মগের মুল্লুক যে কেউ এসে গভীর রাতে মেয়েদের রুমে ধাক্কা দিবে। আজ নাহয় পলিটিক্যাল লিডারেরা রুম ছেড়ে দেবার দাবীতে এসেছে। কাল যে কেউ ধর্ষণের উদ্দেশ্য নিয়ে আসবে না বা এসিড সন্ত্রাসের উদ্দেশ্য নিয়ে আসবে না এর নিশ্চয়তা কি কেউ দিতে পারে?
এই ন্যাক্কারজনক ঘটনার প্রতিবাদ জানাতে সোমবার সকালে কলেজ ক্যাম্পাসে ছাত্রীরা সবাই মিলে মানববন্ধন করি। মানববন্ধন শেষে ছাত্রীরা সব মিলে যখন অধ্যক্ষের কাছে এই ঘটনার বিচার চেয়ে লিখিত অভিযোগ করি নিজেদের নিরাপত্তার দাবী করে তখন অধ্যক্ষ প্রথমে বিষয়টা আমলে নিতে চাননি এমনকি উনি এই কথাও বলেন তোমরা আল্লার মাল, আল্লাহ তোমাদের হেফাজত করবেন আমার কাছে নিরাপত্তা চাচ্ছ কেন, আল্লাহ তোমাদের নিরাপত্তা দেবেন, তিনি এর বিচার করবেন, তার উপরেই ছেড়ে দাও। একটি মেডিক্যাল কলেজের অধ্যক্ষ কিভাবে এমন একটি বিষয়ে এই কথা বলতে পারেন আমার জানা নেই। অধ্যক্ষ ও যদি তার কলেজের ছাত্রীদের নিরাপত্তার দায়িত্ব নিশ্চিত করতে না পারেন তাহলে ছাত্রিরা কোথাই যাবে ? নাকি উনি অপেক্ষা করেন চরম কোন ঘটনার জন্য যা পেপারে প্রধান খবর হয়ে আসতে পারবে? 
আর হোস্টেল সুপারকে সারাদিন জানানোর পর এবং রাতের বেলা পুলিশের উপস্থিতিতে অভিযোগ করার পরও তিনি যখন বলেন যে ‘’কি বললা তোমরা? কিছু বুঝিনাই’’ তখন বোঝা যায় যারা এই ঘটনা ঘটনা ঘটিয়েছে তাদের মদদদাতা আসলে কারা।
ঘটনা শুধু সেখানেই শেষ হয়ে যায়নি, এরপর থেকে ছাত্র লীগের নেতা কর্মীদের হমকি ধামকি সহ আজ গভীর রাতেও তারা লাঠি সটা নিয়ে হল আক্রমন করার চেষ্টা করে। দেশের অন্যতম সেরা বিদ্যাপীঠের এমন ঘটনাও কি প্রধানমন্ত্রীর এত টুকু টনক নড়াবে না? 
শুধু এটুকুই না এই বছরের শুরুতে ঠিক এই ধরনের ঘটনাই ঘটেছে রাজশাহী এবং রংপুর মেডিক্যালে। ছাত্রলীগ নেতারা স্থানীয় বখাটেদের সহায়তায় গভীর রাতে মেয়েদের হোস্টেলে ঢুকে মেয়েদের নোংরা ভাবে উত্যক্ত করে।  সেই ঘটনাগুলো দেশের জাতীয় দৈনিকে আসার মত গুরুত্বপূর্ণ হয়ত ছিলনা তাই আসেনি। খুব জানতে ইচ্ছে হয় গভীর রাতে মেয়েদের হোস্টেলে জোর করে ঢুকে নোংরা কথা বলা বা হমকি ধামকি দেবার মত ঘটনা এত কম গুরুত্বপূর্ণ হয় কিভাবে? আমাদের ঘটনাটিও হয়ত লোক চক্ষুর আড়ালে থেকে যেত। আমাদের ঘটনাটি পেপারে এসেছে কারন আমরা সোচ্চার ছিলাম, আমরা প্রতিবাদী ছিলাম। এখানে বাকী দুই ঘটনার লিংক গুলো ও দিয়ে দিলাম। [রাজশাহী মেডিক্যালের ঘটনা, রংপুর মেডিক্যালের ঘটনা]
কিছুদিন আগে ডাঃ সাজিয়া আফরিন ইভা আপুর মৃত্যুটাও  আমাকে খুব বেশি নাড়া দিয়ে যায়। কি অদ্ভুত! একটা ডাক্তার ধর্ষণের হাত থেকে বাচার জন্য খুন হল অথচ কেউ কিছু বললনা,কেউ কিছু লিখলনা তাকে নিয়ে, আমরা গুটিকয় মানুষ যারা ডাক্তার হব বা হয়ে গেছি তারা ছাড়া কেউ এগিয়ে আসলো না।তখন ভাবলাম ,ডাক্তার কি নিজের জন্য হচ্ছি!!! হয়ত সবাই বলবেন যে আপনারা তো সব কশাই হয়ে যান,কিন্তু আপনারা দয়া করে একটু খোঁজ নিয়ে দেখেন তো কয়টা ডাক্তারের ভিজিট ৩০০-৪০০ টাকার উপরে?
আমরা কি শুধুই তবে আল্লাহর মাল? কোন সুস্থ কাজের পরিবেশ, পড়াশুনার পরিবেশ, স্বাধীনভাবে বাঁচার পরিবেশ, রাস্তাঘাটে চলাফেরার পরিবেশ কি আমাদের সমাজে মেয়েদের কখনও হবেনা? আর কবে আমরা প্রতিবাদ করতে শিখব? 
অনেক কষ্ট করে পড়ালেখা করে, আপনজনদের ছেড়ে এতো দূরে পড়ে আছি শুধুমাত্র একটা ভালো ডাক্তার হবার আশায়( ভালো ডাক্তার বলতে অনেক টাকা ইনকাম করবো সেটা বুঝাচ্ছি নারে ভাই) মানুষের পাশে দাঁড়ানোর আশায় , মানুষের মুখে হাসি ফোটানোর আশায়। কত ভালো লাগে যখন একটা রোগী হাত তুলে দোয়া করে যখন তাকে ২ টা সাহসের কথা বলি,আবার এই আমি কুঁকড়ে উঠি ,কেঁপে উঠি ঘৃণায় ,  ভয়ে ,যখন আমার এই শরীরের দিকে,একজন হবু ডাক্তারের শরীরের দিকে রোগী , রোগীর অ্যাটেন্ডেন্ট সহ হাসপাতাল কর্তৃপক্ষের যে কেউ তার নোংরা হাতটা বাড়ায় । 
আমি কার কাছে যাব, দেশের প্রশাশন, পুলিশ, হাসপাতালের পরিচালক, সিনিয়র ডাক্তার ,আমার কলিগ ,রোগী , রোগীর অ্যাটেন্ডেন্ট ,মেডিকেল রিপ্রেজেন্টেটিভ  সবার কাছেই তো আমি মেয়ে, ডাক্তার তো আমি পরে... আসলে এই মেয়ে হয়ে জন্মানোটাই একটা পাপ আর আমাদের দেশে মেয়ে হয়ে ডাক্তার হতে চাওয়া মহা মহা মহা মহা মহা পাপ(যে পাপের শাস্তি কিনা লজ্জা, অপমান, সর্বোপরি মৃত্যু)। 
আমি আর যাই করি আমার মেয়েকে কোনদিন ডাক্তার বানাবনা(মাইন্ড ইট,আমি সন্তান বলিনি,মেয়ে বলেছি)।
( এটি সচলে আমার প্রথম লেখা। লেখাটা বেশী আবেগময় হয়ে যাবার জন্য দুঃখিত। )
নীপবন
 


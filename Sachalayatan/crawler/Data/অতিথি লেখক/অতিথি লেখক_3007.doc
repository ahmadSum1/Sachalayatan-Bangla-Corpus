আমি তোমাদের ই লোক....



মানুষের কতো রকম গুণ থাকে...কারো গলার স্বর থাকে গমগমে। কারো হাতের লেখা হয় মুক্তার মতো। এখন এই কী বোর্ডে লেখালেখির যুগে এই গুণ টা দিনদিন অচেনা হয়ে যাচ্ছে। 'মুক্তার মতো লেখা' এই কথাটাই তো শুনিনি অনেকদিন...
তো যাই হোক, আমি বলছি অনেক কাল আগের কথা। যখন 'হাতের লেখা' একটা গুণ বলে বিবেচিত হতো। যখন মানুষ ট্রেনে,বাসে পরিচিত মানুষকে চিঠি লিখতো...
আমি তখন ভার্সিটিতে সেকেন্ড ইয়ারে পড়ি। ক্লাসের নামে আড্ডা পিটিয়ে, ক্লান্ত হয়ে রুমে ফিরেছি...আমার সবচে গম্ভীর রুমমেটকে খুব হাসিখুশি দেখে টেনশনে পড়ে গেলাম। এর আগে এই আপু একদিন খুব হাসছিলো। পরে তার হাসির কারণ শুনলাম- আমার খাটের নিচে বিড়াল বাচ্চা দিয়েছে! হলের ক্লিনার যোগাড় করে খাটের নিচ পরিষ্কার করতে যে ঝামেলা হয়েছে সেটা এক ইতিহাস। আপু হাসছে দেখে আমি খাটের নিচে দেখতে গেলাম। উনি বললেন- খাটের নিচে কি দেখছো, ডেস্কের উপর দেখো।
দেখে টাশকি লেগে গেলো! কী সুন্দর হাতের লেখা...সাদা খামের উপর নামটাতো আমার ই। কী আশ্চর্য!
এইভাবে এক বালকের সাথে আমার পত্র যোগাযোগ হয়। বালক অতিশয় রোমান্টিক। উনি একবার লিখলেন 'আমার হাতে বেশি সময় নেই'। আমি উত্তরে জানতে চাইলাম উনার কবে ক্যান্সার ধরা পড়েছে! উনি ভাবলেন আমাকে না জানিয়ে দেখা করতে এসে আমাকে চমকে দেবেন। আমি যে মধ্যরাতের আগে রুমে ফিরিনা এই খবর তো উনার জানা নাই... মোটকথা, সেই দারূণ সুন্দর হাতের লেখাওলা বালকের সাথে আমার কখনো দেখা হয়নি। আমার ঠিকানা কোথায় পেয়েছিলেন এই রহস্যেরও কিনারা হয়নি।
উনার হাতে সময় কম ছিলো, কোথায় যেনো হারিয়ে গেলেন। আমি ও 'ইশ এমন সুন্দর চিঠি আর আসেনা' স্তর পার হয়ে  'আমাকে একটা ছেলে চিঠি লিখতো' স্তরে উন্নীত হলাম!
এইসব মামুলী ঘটনা কতো ঘটে, আপনারা নিশ্চয়ই চটে যচ্ছেন ইনিয়ে বিনিয়ে কীসব ছাতা লিখছি দেখে।
না মানে আমার সেই পত্রমিতা কে সচলায়তনে খুঁজে পেলাম তো আবার!
ইনি কে??
'সুমন সুপান্থ'!!
নাহিদ খান


নিঝুম দ্বীপ




এটা আমার এখানে প্রথম লেখা। সব পাঠকের মন্তব্য কাম্য।
নিঝুম দ্বীপ
এমন দৃশ্য কেউ দেখেনি কখনও।
ওষ্ঠাধরের বিচ্ছেদ স্পষ্ট
সমুখে স্বর্গ, চোখে লাগে ঘোর
সভ্যতার ইতিহাস থমকে দাঁড়ায় এখানে
নিস্তব্ধ জগত।
উদ্বায়ী স্বর্গের প্রাণীরা মেলে চোখ
চন্দ্রপ্রখর।
ধূসর প্রান্তরে জ্বলে তাই নিষ্পাপ নক্ষত্ররাজি,
নিসর্গ নির্জনে।
চাঁদের বিকৃত হাসি ছড়ায় এ নিষ্পত্র গেওয়া বনে।
বুভুক্ষু চোখ প্রত্যাখ্যাত ফিরে আসে
তাদের নাকে লাগে আসন্ন মারীর আভাস;
ওপারে কোথায় হায়েনার হাসি ভাসে।
লবনাক্ত বাতাসে সাগরের নিঃশ্বাস-
শুধু ওই নীলাধার জানে
নিদারুণ এ ক্ষয়ের মানে;
বিফল বিদ্রোহের সে বলি
হৃত সাম্রাজ্যে অবিরাম মাথা কোটে।
ভয় নেই আর, অমোঘ গতিতে পরিত্রাতারা আসে!
যুগল শৃঙ্গরা একে একে ঠেকে শারদীয় নীলাকাশে
এমন  দৃশ্য কেউ দেখেনি কখনও।
ওষ্ঠাধরের বিচ্ছেদ স্পষ্ট
সমুখে নরক, চোখে লাগে ঘোর
সভ্যতার ইতিহাস থমকে দাঁড়ায় এখানে-
অস্তপ্রায় সূর্যের শেষকৃত্য পালন।
মুখে তার তবু নেই অবাক ছটা কোন
নিস্পৃহ দেহগুলি কেবল শায়িত স্বপ্নলোকে
সুদূর অরণ্যে নীলকন্ঠ মধুর ডাকে-
শিরশিরে বাতাসে তখনও অব্যর্থ কম্পন।
রৌদ্রস্নাত স্বপ্নজাত কোন প্রান্তর।
তার উন্মুক্ত জমিনে অস্পষ্ট লোহিত ঘ্রাণ।
কপট শোকে মূহ্যমান উজার বনভূমি।
ধীরে, অন্ধকারে সব ধাতস্থ হয়ে আসে।
অপার পাথারে জেগে থাকে স্থিরচক্ষু নিঝুম দ্বীপ।


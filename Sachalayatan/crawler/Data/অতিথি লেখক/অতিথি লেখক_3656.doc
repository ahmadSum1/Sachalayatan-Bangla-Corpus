জলের সংসার



জলের সংসার
         -রণদীপম বসু
ডুবতে জানলেও
ডুব দিতে জানেনা সবাই।
যে জানে সে জানে-
ডুব দেয়ার সুলুক সন্ধানে ভেসে
কীভাবে পাততে হয় জলের সংসার।
মাছেদের নিজস্ব পৃথিবী জুড়ে জমে ওঠা
                          নীরব ভাবনার গায়ে
রঙের বিচ্ছুরণগুলো
কেউ কেউ এঁকে দেয় জলের উচ্ছ্বাসে;
গভীর অতল ছুঁয়ে খুটে নেয়া নুড়ি নুড়ি ফুল
শ্যাওলা-সবুজ চোখে যে কথা বলতে চায়
যে বোঝার সে তো বুঝেই নেয়-
ডুব দিতে জানলে নীরবতাই
                 সবচেয়ে বেশি কথা হয়।
সবাই ডুব দিতে জানে না,
ডুবনের শুদ্ধ নিয়ম না মেনে ডুব দেয় যে
চোখ কান নাক মুখ চেপে
                 আবদ্ধ পাথরের মতো
অবশেষে ডুবেই যায়...। #
(১৫/০৭/২০০৭)


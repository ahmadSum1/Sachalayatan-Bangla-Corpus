সাতকরা: "মুই তোরে কত ভালবাসিরে"




সাতকরা দিয়া মাছের কাঁটাকুটার পাতলা ঝোল, এই জিনিসের উপর কিছু নাই, বিশেষত গরমকালে। গ্রীষ্মের  দুপুরে ভার্সিটি থেকে ঘর্মাক্ত গায়ে ঘরে ফিরে একটা চটজলদি গোসল দিয়ে সাদা ভাতের সাথে হালকা মশলার মাছের ঝোল সাতকরা দিয়ে, আহা গরম যেন এক নিমেষেই পালায়!


সাতকরা আজকাল সেলিব্রিটি, সিলেটের বাইরের লোকজনও দেখি খুব মুগ্ধ কন্ঠে সাতকরার কথা বলেন। কিন্তু মনটা ব্যাজার হয়ে যায় যখন দেখি প্রথমেই নাম আসে "গরুর মাংস দিয়ে সাতকরার"! আমি বলি কি, "থোন ফালায়া আপনের ঐ মাংস দিয়া সাতকরা!" সাতকরা বেশীরভাগ সিলটিই খান শেষ পাতে, ডালের বদলে। ঐ যে বললাম, মাছের কাঁটা-ল্যাজ-মাথা এইগুলা দিয়ে, বা ছোট মাছ দিয়ে। মশলা হালকা করে, সাথে সাতকরার টুকরা। লম্----বা ঝোল। সেই সাতকরায় ঝোলে যে টক স্বাদ আর তেতো স্বাদ আসে, গরমকালে যেন শান্তির পরশ!
সাতকরার রান্না করাটাও আবার ঠিক সোজা না---বা বলা উচিত, কেনাটা সোজা না। কারণ কিছু সাতকরায় খুব বেশী তিতা, টক প্রায় নেই। সিলেটে তাই ভালো, টক সাতকরা কিনতে পারাটা ভাল বাজারুর পরিচয়। কোনটা ভাল সাতকরা, সেটা নিয়েও অনেক থিয়োরী---অনেকে বলেন, ওজনে  হালকা হতে হবে, অনেকে আবার গায়ের রং থেকে শুরু করে একটু ঘষে শুঁকে দেখা, সবি করেন। (দেশে দেখেছি "ভাল বাজার করতে পারা" একটা বিশাল কদরের গুণ, আম্রিকানদের মধ্যে এই কনসেপ্টই নাই মনে হয়)।
আমাদের মত সাতকরা প্রেমী কিন্তু নিউইয়র্ক-লন্ডন-থাকিনা এইরকম প্রবাসীদের জন্য একটু মুশকিল। গরমকালে সাতকরা খাওয়ার জন্য প্রাণ আইঢাই, কিন্তু সাতকরা পাই কই? অনেকে বলেন, প্রয়োজন উদ্ভাবনের জননী, আবার কেউ বলেন , অলস মস্তিষ্ক শয়তানের কারখানা। আমি সাতকরার অভাব মেটাতে আজ যেটা করলাম, সেটাকে আপনি দুটোর যেকোন এক ক্যাটাগরীতে ফেলে দেন, আমি মাইন্ড করবোনা।
বিদেশে এসে দেখলাম, লেবু এইখানে দুই প্রকারের---একটি সবুজ, দেশের কাগজী লেবুর মত, এরা বলে লাইম। আরেকটা হল আরেকটু বড় আকৃতির, হলুদ রংয়ের, যেটা কিনা লেমন। লেবু কিনতে গিয়ে কোনোদিন ভুলেও হলুদ লেমন কিনিনি, এড়িয়ে চলেছি, আমার সবুজ লেবুই ভালো! সেদিন বৌয়ের পাল্লায় পড়ে এক ব্যাগ হলুদ লেমন কিনে খেতে গিয়ে দেখলাম, বাহ, খেতে তো খারাপ না! বাকলটাও দেখি বেশ মাংসল পুরুষ্ট মোটা, এক কামড় দিয়ে খেয়ে দেখলাম, বাহ খুব চমৎকার সুগন্ধ আর টক টক, হালকা তিতা স্বাদ। হঠাৎ করে মাথায় ঝিলিক দিল একটা বুদ্ধি, আর মুখে আকর্ণ-বিস্তৃত হাসি।

হ্যাঁ, সেই  হলুদ লেমন দিয়েই আজ রেঁধে ফেললাম মাছের পাতলা ঝোল। পেয়াঁজ-হলুদ-মরিচ, আর বেশ খানিকটা ছেঁচা রসুন। সবে চুলা থেকে নামিয়েছি, ছবিও তুলে ফেলেছি একখান, টেস্ট করিনি এখনো। তবে খেতে মনে হচ্ছে মাশাল্লাহ একেবারে খারাপ হবে না   

শেষ করি সাতকরা বিষয়ক একটি দর্শন দিয়ে। আগেই বলেছি, ভাল  সাতকরা  কেনাটা প্রায় আর্টের পর্যায়েই পড়ে। তো আমার এক খালাতো বোন, মারমারকাটকাট সাতকরার কারী বানায়, কোনোদিনও তার ঝোল বেশী তেতো হয় না, তার বাসায় গেলে সবকিছু রেখে আমি সেই সাতকরার ঝোলেই হামলে পড়ি। তাকে একদিন শুধালাম, রহস্য কি? কিভাবে পায় সে এত পার্ফেক্ট সাতকরা? উত্তরে যা বলল, তা আমার মনে থাকবে অনেক দিন।
"বাজার থেকে সাতকরা কিনে আগে ছোট ১ টুকরা কেটে সিদ্ধ দিয়ে দেখি। যদি বেশী তেতো হয়, সাতকরাটা ফেলে দেই। "
অনেকদিন পরে, কুং ফু পান্ডা দেখতে গিয়ে, "সিক্রেট ইনগ্রেডিয়েন্ট স্যুপ" এর সিক্রেট ইনগ্রেডিয়েন্টের রহস্য জানতে পারার পর, সাতকরার এই কাহিনী মনে পড়ল।     
সবাইকে গরমের হাতকরা শুভেচ্ছা।
----দিফিও



সুতো নিয়ে টানাটানি -০১




চিন্তা করার কিছু নেই, আমার এ লেখায় যে সুতো নিয়ে টানাটানি করার কথা বলছি সেটি জামা-কাপড় সেলাই করার সুতো নয়।  এটি হলো স্ট্রিং থিওরীর সুতো! বিশ্বাস করুন এই সুতো নিয়ে টানাটানি করার ইচ্ছা আমার বিন্দুমাত্রও ছিলোনা।  কসমোলোজি, রিলেটিভিটি আর ডার্ক-ম্যাটার নিয়ে আমার দিন ভালোই কেটে যাচ্ছিল।
আমাদের এক প্রফেসর হঠাৎ করেই কোন এক শীতের ছুটিতে আমাদের চাঙা রাখতে স্ট্রিং থিওরীর একটি ছোট-খাট নন-ক্রেডিট কোর্স নিয়েছিলেন। তারপর থেকে মাঝেমধ্যে সুযোগ পেলে আমিও এই সুতো ধরে টানাটানি করি।
যাই হোক স্ট্রিং থিওরীর মূল বিষয়ে সরাসরি আসার আগে বহুযুগ আগের কিছু সাহিত্য নিয়ে একটু ঘাটাঘাটি করে নেই।
একটা ছোট্ট প্রশ্ন করা যাক- মহাবিশ্বের সবচেয়ে ক্ষুদ্রতম কণা কি? অথবা আমাদের মহাবিশ্ব আসলে কিসের সমন্বয়ে গঠিত? এই প্রশ্নটির সবচেয়ে সহজ উত্তরটি দিয়েছিলেন একজন গ্রীক দার্শনিক - এনাক্সিমেনিস।
 
তিনি দাবী করেছিলেন বিশ্ব চারটি মৌলিক উপাদান দিয়ে সৃষ্টি। আর তারা হলো - পানি, বাতাস, আগুন আর মাটি। আর অন্য সকল বস্তুই এই চারটি মৌলিক উপাদানের সমন্বয়ে গঠিত।

এনাক্সিমেনিস এর বিশ্বের গঠন সম্পর্কিত এই ধারনাটি আসলেই বেশ সহজ এবং সাবলিল। কিন্তু এই মতবাদটির একটি বিচ্ছিরি সমস্যা রয়েছে। সমস্যাটি হলো- 'এটি ভুল'!! 
যাইহোক, এনাক্সিমেনিস এর প্রায় ২৫ শতক পরে বিশ্বের মৌলিক কণিকার১ সবচেয়ে ভালো মতবাদটি ছিল ম্যান্ডেলিভের । আমরা সবাই ম্যান্ডেলিভের পর্যায়সারনী ও 'মৌলিক পদার্থ' নামক শব্দগুলির সাথে পরিচিত। বর্তমানে আধুনিক পর্যায়সারনীতে প্রায় ১০০ টির ও বেশি মৌলিক পদার্থ এসে জুটেছে!!
তাহলে মৌলিক পদার্থই কি মহাবিশ্বের সবচেয়ে ক্ষুদ্রতম কণা??    না!!  প্রতিটি মৌলিক পদার্থ নিউক্লিওনের সমন্বয়ে গঠিত। বিজ্ঞানের ভাষায় নিউট্রন আর প্রোটনকে বলা হয় নিউক্লিওন২ । 

বহুবছর ধরে এই নিউক্লিওন গোষ্ঠিই পদার্থবিজ্ঞান, রসায়নবিজ্ঞানে প্রাথমিক কণা৩ হিসাবে রাজত্ব করে এসেছে।
তাহলে পদার্থের সবচেয়ে ক্ষুদ্র অংশ কোনটি? পরমানু? প্রোটন? নিউট্রন? এমন একটি সময় ছিলো যখন পদার্থের ক্ষুদ্র কণিকা সম্পর্কে এর থেকে গভীরে যাবার কথা কেউ কল্পনাও করতো না।
কিন্তু বিংশ শতাব্দির শেষে এসে হঠাৎ করেই সবকিছু যেনো বদলে যায়। পর পর একাধিক পরীক্ষার মাধ্যমে বিজ্ঞানীরা আবিষ্কার করেন এক নতুন জগৎ - সাব-নিউক্লিয়ার৪ কণিকা। তারা আবিষ্কার করেন যে এই দুষ্টু নিউক্লিয়নগুলিও আসলে অন্য কিছুর সমন্বয়ে গঠিত আর সেটি হলো 'কোয়ার্ক' ও 'লেপটন' (শান্তি দিলোনা!!) ।
সাধারনভাবে পরমানুতে প্রোটন আর নিউট্রন একসাথে শক্তিশালী নিউক্লিয়ার বল৫ এর মাধ্যমে একে অপরের সাথে লেগে থাকে। নিউট্রন থেকে প্রোটনে পরিবর্তনের সময় (বিটা-ডিকের৬ মাধ্যমে) আমরা অতিরিক্ত একটি ইলেকট্রন এবং এন্টি-নিউট্রিনো পেয়ে থাকি।
এবার এক ঝলক ছকটি দেখে নিন! ছকটি মোটামুটিভাবে প্রাথমিক কণাগুলিকে একসাথে উপস্থাপন করলেও এদেরকে ধাপে ধাপে আবিস্কার করতে গিয়ে বিজ্ঞানীদের বেশ ঘাম ঝরাতে হয়েছে।  

পরীক্ষায় প্রাপ্ত ফল থেকে বিজ্ঞানীরা আরও দেখেছেন নিউট্রিন আর প্রোটন একা নয় বরং এদের সাথে গাট্টি-বোচকা নিয়ে হাজির হয় আরও কিছু কণিকা, যেমনঃ ব্যারিয়ন ৭, মেসন৮,হেড্রোন ৯ ইত্যাদি (আপাতত এটা নিয়ে বিশদ ব্যাখ্যায় আর গেলাম না, একটু ফাঁকি দিয়ে সামনে এগোনো যাক  ) ।
সুতরাং এতদিনে সবার কাছে এটি পরিস্কার হয়ে গেছে, মৌলিক পদার্থকেও ভেঙ্গে ক্ষুদ্র কণা পাওয়া সম্ভব। একই সাথে এসব কণা যখন আবিস্কৃত হয়েছে ততদিনে কোয়ান্টাম মেকানিক্স বৈজ্ঞানিকমহলে বেশ ভালোভাবে জায়গা দখল করে নিয়েছে। যারা প্রথম প্রথম নাক সিটকাচ্ছিলেন তাঁরাও বুঝে গিয়েছিলেন সাব-এটোমিক কণার কার্যকলাপ ব্যাখ্যার জন্য কোয়ান্টাম মেকানিক্স ছাড়া গতি নাই!!! 
এইফাঁকে গ্রহ-নক্ষত্রের ঘূর্ণন, গ্যালাক্সি ও মহাবিশ্বের খুঁটি-নাটি ব্যাখ্যার ক্ষেত্রে আমাদের ঝাকড়াচুলো আইনস্টাইনের রিলেটিভিটি তত্ত্বও বৈজ্ঞানিকমহলে নিজের অবস্থান করে নিয়েছে।
সমস্যা দেখা গেলো তখনই যখন এই দুই থিওরীকে বিজ্ঞানীরা এক করার জন্য চেস্টা শুরু করলেন। কারন মহাবিশ্বের বড়-বড় সকল কাজ কর্ম ব্যাখ্যা করার জন্য রিলেটিভিটি, কোয়ান্টাম মেকানিক্সের কর্মকান্ডকে সযত্নে এড়িয়ে যায়।
এবার বৈজ্ঞানিকমহলে সাড়া পরে গেলো। দুটি থিওরীওকে এক করার জন্য দরকার হলো নতুন আরেকটা থিওরীর। জানেন সেটা কি?? সেটিই হলো আমাদের সুপরিচিত সুতাতত্ত্ব বা স্ট্রিং থিওরী। 
দায়ীন (frdayeen)
(চলবে)

পাদটীকা

১. মৌলিক কণিকা-fundamental particle
২. নিউক্লিওন-nucleons
৩. প্রাথমিক কণিকা-elementary particle
৪. সাব-নিউক্লিয়ার-sub-nuclear
৫. শক্তিশালী নিউক্লিয়ার বল-strong nuclear force
৬. বিটা-ডিকে-beta decay
৭. ব্যারিয়ন-baryons
৮. মেসন-mesons
৯. হেড্রোন-hadrons



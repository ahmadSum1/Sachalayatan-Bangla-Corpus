বোকার গল্প ৩.০৭



আমি ভীষণ বেখেয়ালি। দিন দিন বাড়ছে এ রোগ। আজকাল প্রায় প্রতিদিনই কিছু না কিছু হারিয়ে ফেলছি আমি। মনে হয়, আমার সব কিছু  আমায় ছেড়ে চলে যাবার পণ করেছে, কোনভাবেই তাদের ঠেকানো যাবে না। স্বপ্নগুলো হারিয়েছি বহুদিন হল, কল্পনার রংগুলো প্রতিদিন আরও ফ্যাকাসে হয়, প্রিয় খেলনাগুলো দিয়ে আর কোনদিন খেলা হবেনা। সায়ানের সাথে গাইতে ইচ্ছা করছে, '♪♫.......কেন হারাচ্ছে সব বাড়াচ্ছে ভিড় হারানোর তালিকায়?...... ♫♪' না এটা শোনা যাবেনা, গত বছরে করা হারানোর তালিকাটাও হারিয়ে গেছে। বরং অর্থহীনের গান শুনি ' ♪♫.......যাচ্ছে আমার সব হারিয়ে একটু একটু করে, পলক ফেলতে ভয় লাগে আজ আমার এ দু'চোখে.....♫♪'। 
আবার মুঠোফোন হারিয়েছি, এ নিয়ে মোট ৫টা হল। আম্মু রাগ করে আনেকক্ষণ বকাঝকা করেছে, তারপর অন্য ফোনটাও নিয়ে গেছে। বলেছে আর কোনদিন  ফেরত দেবেনা, আমার  নাকি মুঠোফোন ব্যবহারের যোগ্যতা নেই। সত্যিই তো, আমি আসলেই এ সবের উপযুক্ত নই। এভাবেই যে সব খোঁয়া যায় আমার, আর ফিরে পাইনা। 
স্যারদের বেতনের জন্য নেওয়া টাকা হারানোর ভয়ে তালা মেরে রেখেছিলাম। চাবিটাই এখন খুঁজে পাচ্ছিনা। ৫ তারিখ পার হয়ে গেছে, স্যাররা গলা খাঁকারি দেওয়া শুরু করেছেন, আমি কানে তালা দিয়ে ক্লাস করে যাচ্ছি। জানি, বাসায় বললেই চাবিটা খুঁজে দেবে। তবে চাবির সাথে যে কথাগুলোও জুটবে তা শুনতে  একদম ইচ্ছে করছে না। লাল খাতাটাও হারিয়ে গেছে। ডায়রিতে লিখলে আশেপাশের মানুষ গুলোর নাক হঠাৎ অনেক লম্বা হয়ে যায়। তাই এ বছর একটা রুল টানা খাতায় লিখছিলাম। খাতাটা রেখেছিলাম পড়ার টেবিলে, যাতে কেউ বুঝতে না পারে। অন্য সব বই খাতা গুলো জায়গা মতই আছে, শুধু লাল খাতাটা নেই। লেখাগুলো বোধহয় গেল, সাথে স্মৃতিগুলোও। আমার সব সত্য মিথ্যে গল্পগুলো হয়ত আজ আবার বদলে যাবে।
যদি আমি নিজেই একদিন হারিয়ে যাই,তবে কেমন হবে?? এমন কোথাও যদি চলে যাই যেখানে আমায় কেউ চিনবেনা, আমার কোন দায়িত্ব থাকবে না, আমার কাছে  কারও কোন চাওয়া থাকবেনা, আমার প্রতিদিন নতুন কিছু হারানোর থাকবে না, নিজেকে ছাড়া.........
ধূর, কি সব আবোল তাবোল লিখছি। যাই, পড়তে বসি। তিন সপ্তাহ পর ইয়ার ফাইনাল। কি-বোর্ডে বেহুদা না গুঁতোগুতি  করে কবির হাজারির বই নিয়ে ঝিমাই, কাজে লাগবে।
নহক
ঢাকা সেনানিবাস
১১.০৪.২০১০
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%73%6d%6e%68%6b%40%72%6f%63%6b%65%74%6d%61%69%6c%2e%63%6f%6d%22%3e%73%6d%6e%68%6b%40%72%6f%63%6b%65%74%6d%61%69%6c%2e%63%6f%6d%3c%2f%61%3e%27%29%3b'))


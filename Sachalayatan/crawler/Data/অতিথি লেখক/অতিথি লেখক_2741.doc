ইচ্ছের আলতা পায়ে পরেছি ভেরী। 



এখনো অসময়ে প্রকৃতি কাঁদে, মানুষ মনের আনন্দে বিহব্বল হয়ে সেই কান্নায় ভিজে, আমি পারিনা। নিজের কান্নায় কি নিজে ভেজা যায়? আমি বদ্ধ ঘরে বসে কপোত-কপোতীদের বৃষ্টি ভেজা উৎসব দেখি। তুমি নেই বলে বৃষ্টি  পানি শরীরকে স্পর্শ করতে দেই না। 
এখনো রাতে আকাশে চাঁদ উঠে, রুপালী জোছনা পসরা সাজায়। নদীর শান্ত পানিতে জোছনার বিচ্ছুরণ পরে সোনালী বর্ণ ধারন করে। অপরূপ দৃশ্যের সৃষ্টি হয়। বিমুগ্ধ মানুষ ঘুমকে বিদায় দিয়ে নদীর বুকে ঢেউয়ের সাথে রূপালী জোছনার খেলা দেখে। জোছনা রাতে পাহাড় চূঁড়ায় বসে এখনো নবদম্পতিরা অভিসারে সুখের উৎসবে মাতে, জোছনার মায়াময় আলো শরীরে মেখে এখনো গাঁয়ের কিশোরীরা মনের স্বপ্ন সাজায়। আমি জোছনা দেখিনা। তুমি নেই বলে জোছনা আমার শরীরকে স্পর্শ করতে দেই না। রুমের জানালা বন্ধ করে ঘরকে আমি অমাবস্যা বানিয়ে রাখি। যার জীবন থেকে চাঁদ হারিয়ে যায়, তাঁর কি আর জোছনা দেখার অধিকার আছে?
এখনো ফুল ফুটে, প্রজাপতি ফুলে ফুলে নেচে বেড়ায়। ভ্রমর ছুটে আসে। অলির আহবানে বসন্ত আসে। পলাশ শিমুলে রাঙ্গা হয় পৃথিবী। কোকিল কুহু কুহু ডাকে। প্রকৃতি নবরূপে সাজে। মানুষের হৃদয়ে মিলনের জোয়ার আসে। আমি সেই জোয়ারে ভাসতে পারি না। আমি যার পাখায় উড়ে বেড়াবো সে যে উড়ে গেছে।
মানুষ দল বেঁধে বের হয়, প্রকৃতির নির্মল বাতাসে প্রান ভরে নিঃশ্বাস নেয়। শহরের কোলাহল পরিবেশ ছেড়ে চলে যায় শ্যামল শান্ত ছায়া ঘেরা পরিবেশে। প্রাণের উচ্ছ্বাসে অনাবিল সুখের সম্মোহনে কপোত-কপোতীরা উড়ে বেড়ায় স্বপ্নের ডানায়। বাসা থেকে একটু দূরে সবুজের বুক চিরে যে রেলপথ চল গেছে, সেখানে এখনো তরুন-তরুনীরা হাত ধরে হেঁটে যায় স্বপ্নের আঙ্গিনায়। আমার হাত ধরার তুমি নেই বলে ওদিকে আর পা বাড়াই না। নিজেকে পঙ্গু করে আটকে রাখি, পায়ে ভেরী পরিয়ে রাখি। যার হাত ধরার হাত নেই, তাঁর কি রেলপথে হাঁটা শোভা পায়?
আমি জানি প্রতি রাতে সুখ নিদ্রায় এখনো লক্ষ কোটি প্রান স্বপ্ন দেখে। স্বপ্নের ডানায় উড়ে বেড়ায় রঙ্গিন দুনিয়ায়। স্বপ্ন দেখে একটা স্বপ্নপুরীর। নিজের হাতে সাজায় স্বপ্নপুরীর ঘর, বিছানা, আসবাবপত্র। সকালে উঠে স্বপ্নের মোহ নিয়ে, সারাদিন থাকে উৎফুল্ল। চঞ্চলা হরিনীর মত, বাঁধভাঙ্গা ঝর্নার মত, কূল ভাঙ্গা নদীরমত ছুটে চলে স্বপ্ন মোহনায়। মিলনের দুর্নিবার টানে মিলিত হয়। আমি স্বপ্ন দেখিনা। যার চোখে ঘুম নেই তাঁর চোখে স্বপ্ন আসবে কি করে? 
আমি যে বেঁচে আছি আক্ষরিক অর্থে, প্রকৃতির নিয়মে। দেহে রক্ত সঞ্চালন থাকলে নাকি মানুষ জীবিত থাকে, সেই অর্থে আমি জীবিত।  রক্ত মাংসের মানুষের মত আমিও জীবিত। কিন্তু যার দেহে হৃদয় থাকে না, চোখে স্বপ্ন থাকে না, মনে কোন ইচ্ছা থাকে না, কোন সুখ যাকে স্পর্শ করে না, অনুভূতি যার ভোতা, সে কী জীবিত?
============
তারিখঃ ০৬।০৬।২০১০


লর্ডসের রাজা



২১শে জুন দ্বিতীয় টি-টুয়েন্টি বিশ্বকাপের ফাইনালে লর্ডসে মুখোমুখি হচ্ছে এশিয়ার দুই দল শ্রীলংকা আর পাকিস্তান। লর্ডসে এর আগে ৩টি বিশ্বকাপের ফাইনাল হয়েছে। লর্ডস জয় করেছেন ক্রিকেট ইতিহাসের অন্যতম সব রথী-মহারথীরা। লয়েড, রিচার্ডস, কিং, গার্নার, ওয়ার্ণ, গিলক্রিস্ট।
১ম বিশ্বকাপ, ১৯৭৫
১৯৭৫ এর প্রথম বিশ্বকাপ, দলগুলো ওয়ানডের সাথে আস্তে আস্তে খাপ খাইয়ে নেয়ার চেষ্টা করছে। প্রত্যাশিত ভাবেই ফাইনালে উঠে এলো সেই সময়ের সেরা দল ওয়েস্ট ইন্ডিজ। তাদের বিপক্ষে অস্ট্রেলিয়া। ডেনিস লিলি, জেফ থমসন সমৃদ্ধ অস্ট্রেলিয়ার বোলিংকে দোমড়ানো মোচড়ানো লয়েডের সেঞ্চুরি এলো মাত্র ৮২ বলে। পরে বোলিংয়েও নিয়ে নিলেন ডগ ওয়াল্টার্সের উইকেট। সামনে থেকে নেতৃত্ব দিয়ে জিতে নিলেন প্রথম বিশ্বকাপ।
ম্যান অফ দ্য ম্যাচঃ ক্লাইভ লয়েড ১০২
২য় বিশ্বকাপ, ১৯৭৯
প্রথম বিশ্বকাপের ফাইনালে রিচার্ডসের অবদান ছিল তিনটে রান আউট। চার বছর পর ১৯৭৯ সালে দ্বিতীয় বিশ্বকাপে ওয়েস্ট ইন্ডিজ যখন স্বাগতিক ইংল্যান্ডের মুখোমুখি হলো, ভিভের কাছ থেকে সবার প্রত্যাশা ছিল একটা ভিভিয়ান ইনিংস।
ইংল্যান্ডের শুরুটা খারাপ ছিলো না। উজ্জীবিত ইংল্যান্ড অসাধারণ ফিল্ডিং এবং বোলিংয়ে গ্রিনিজ, হেইন্স, কালিচরণ, লয়েড যখন ফিরে গেল ওয়েস্ট ইন্ডিজের স্কোর ৯৯/৪। রিচার্ডস ততক্ষনে সেট হয়ে গিয়েছে, দরকার ছিল একজন সঙ্গী। কিং এসেই শুরু করলেন মার। কাট, হুক, ড্রাইভ করে ম্যাচটা বের করে নিলেন ইংল্যান্ডের হাত থেকে। কিং ৮৬ করে আউট হয়ে গেলেও রিচার্ডস শেষ পর্যন্ত খেলে ১৩৮ করে অপরাজিত থেকে যান। ওয়েস্ট ইন্ডিজের স্কোর দাড়ায় ২৮৬/৯।
এন্ডি রবার্টস, জোয়েল গার্নার, মাইকেল হোল্ডিং এর বোলিং সামলানোর ক্ষমতা ইংল্যান্ডের ছিল না। গার্নার একাই তুলে নেন ৫ উইকেট।
ম্যান অফ দ্য ম্যাচঃ ভিভ রিচার্ডস ১৩৮*
৭ম বিশ্বকাপ, ১৯৯৯
ক্রিকেট ওয়ানডে ইতিহাসের অন্যতম সেরা দুটো ম্যাচে দক্ষিন আফ্রিকাকে হারিয়ে (একটা অবশ্য টাই) ফাইনালে উঠে আসা অস্ট্রেলিয়া, ফাইনালে মুখোমখি হলো পাকিস্তানের। ১৯৯৬ সালের ফাইনাল হারার পর থেকে তড়পাতে থাকা ওয়ার্ণ, অসাধারণ এক ডেলিভারিতে ইজাজ আহমেদের লেগ স্ট্যাম্প উড়িয়ে দেবার পর, পাকিস্তানের লোয়ার মিডল অর্ডার ভয়েই খড়কুটোর মত উড়ে গেলো। গিলক্রিস্টের ঝড়ো ব্যাটিংয়ে অস্ট্রেলিয়া ২০ ওভারেই লক্ষ্যে পৌঁছে গেল।
ম্যান অফ দ্য ম্যাচঃ শ্যান ওয়ার্ণ ৩৩/৪
২য় টি-টুয়েন্টি বিশ্বকাপ, ২০০৯
এবারে কে জিতে নেবে লর্ডস ?
জয়সুরিয়া, জয়বর্ধানে, নাকি মুরালিধরন ? দেখা যাক।
--
ছায়ামূর্তি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%73%68%61%64%6f%77%2e%74%61%72%74%61%72%75%73%40%67%6d%61%69%6c%2e%63%6f%6d%22%3e%73%68%61%64%6f%77%2e%74%61%72%74%61%72%75%73%40%67%6d%61%69%6c%2e%63%6f%6d%3c%2f%61%3e%27%29%3b'))


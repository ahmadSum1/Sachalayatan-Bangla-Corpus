একটি কমেন্ট ও একটু আঁতকে ওঠা 



গত কয়েকদিন ধরে রিভিউ পেপার কীভাবে লিখতে হয় তা নিয়ে ভাল প্যাড়ায় আছি। অনেক নিয়ম কানুনের ডামাডোল পিটিয়ে যখন লেখা শেষ হয়, নিজেই নিজের রিভিউ দেখে বলে উঠি, "ক্যামনে কি?"। যাই হোক রিভিউ নামে এই অখাদ্য জমা দিয়ে হাতে খালি সময় নিয়ে ব্লগ ফেবুতে নিয়মিত হওয়া শুরু করলাম কিছুদিন আগে। গত ৪ মাসের স্বভাববশতঃ শুরুতেই একটু অনুপ্রেরণা তথা বিখ্যাত "motivation of study" মার্কা ছোট একটি প্যারা দিতে মন আনচান করে উঠছে।
কিছুদিন আগে কারো ফেবু স্ট্যাটাস অথবা ব্লগে একজনের কমেন্ট দেখে আঁতকে উঠলাম। সারসংক্ষেপ হল, কোন এক ছাত্র বুয়েট থেকে পাশ করে দেশে থাকতে চায়। তবে তার রেজাল্ট ভাল, থিসিসেও ভাল করেছে, এখন বিদেশ গিয়ে একটা পি এইচ ডি বাগানো ম্যাটার অব ইজ্জত। তা না হলে সম্মান থাকেনা। বন্ধুরা টিপ্পনী কাটে, পাশের বাসার আন্টিও মাকে কি যেন বলে, ঘরভেদী বিভীষণ তো আছেই। এখন সে গ্রে পড়ে বিদেশ পাড়ি দেবার তালে ব্যস্ত। এই ব্যাপারটা হজম করে হালকা হবার আগেই এক বন্ধুর সাথে ফেবু চ্যাট হল। অনেকদিন পর দোস্তর সাথে কথা বলে খুশি খুশি মনে অনেক কথা বলছিলাম, সেখানে হঠাৎ সে বলে আমি বিদেশ চলে গিয়ে ভাল করেছি, দেশে চাকরি করে তার আর ভাল লাগছে না। তারপর কিছু সময় কাটালাম বন্ধু মহলের বিশিষ্ট সদস্য ও আমার সাথে বিদেশে আসা দেশী পি এইচ ডি প্রার্থীদের সাথে আলোচনা করে(ডাটা গ্যাদারিং আরকি)। 
যাদের সাথে আমি কথা বলেছি তাদের দুটি ভাগে ভাগ করা যায়। এই দুটি ভাগের ভিতরে আরো অনেক ভাগ করা যায়, সেসব ক্যারিকেচার করতে গেলে ৩০ পৃষ্ঠা ব্লগ জন্ম নিবে। জনগণ ও আমার কল্যাণ সাধনে এই দুটি ভাগেই আপাতত আলোচনা সীমিত করব (ডাটা লিমিটিং)। একটি ভাগ হল দেশের দেশী, আরেকটি বিদেশের দেশী। দেশের দেশী ও বিদেশের দেশীদের পি এইচ ডি করার তাড়না, পি এইচ ডি করার উদ্দেশ্য, অনুপ্রেরণা, এসবের মধ্যে অনেক মিল থাকলেও কিছু কিছু বিষয়ে অস্বাভাবিক মাত্রায় বিপরীত ধারণা বিদ্যমান। 
উভয় দলেই এমন অনেকে আছে যারা রিসার্চ থেকে বিদেশ যাওয়ায় আগ্রহ বেশি, ধরি তারা বিদেশ যামু পার্টি। বিদেশ থেকে দেশে ফোন দিয়ে আত্মীয় স্বজনদের সাথে ভাব নেয়াটা খুবই মজার। মনে হয় কি যেন উদ্ধার করে ফেললাম। এদের ক্ষেত্রে এইসব রিসার্চ নিমিত্ত মাত্র, আসল উদ্দেশ্য একটু বিদিশি জল-পানি খাওয়া। এক্ষেত্রে দেশের দেশীর মনে ধারণা থাকে বিদেশের মাটিতে পা দিতে পারলে হল, তারপর আর পায় কে! এরপর শুধু ফুর্তি আর ফুর্তি। বিদেশের দেশী দেশে থাকতে এই চিন্তা করে বিদেশে এসে টের পায়, এই জীবনে যাই থাকুক ফুর্তি নাই। বড় ভাইদের এই পার্টি সেই পার্টির ছবি দেখে যে ছোকরা ভাবত আহা কি আনন্দ, সে জানতে পারে এহেন পার্টি বছরে হাতে গুণে ৪-৫টার বেশি হয়না। বিদেশের দেশী দেশের জন্য হাহাকার করে, রেজাল্ট না দেখালে ফান্ড বন্ধ হয়ে যাবে বলে গাধার মত খাটে, পার্টির কথা শুনলে বলে ঘুমানোর সময় দরকার। বিদেশের দেশী দেশে যেতে পারেনা শুরুতে ভাব খাওয়ার বদৌলতে, বিদেশও তার অসহ্য লাগে।
এরপর আসি ইজ্জত পার্টিতে। এই দলটা সবচেয়ে বেশি পেইন খায় বলে ধারণা করা যায়। দেশের দেশীর কাছে রিসার্চ করতে যাওয়া জীবন মরণ সমস্যা। হয় বিদেশ যাবে নইলে গলায় দড়ি দিবে, এরকম এক জগতে তাদের বাস। এদের যেকোনো মূল্যে সাত সমুদ্র পাড়ি দিতে হবে, নইলে ঘরের বাইরে মুখ দেখানো বন্ধ হয়ে যাবে। বিদেশ যামু পার্টির সাথে এই পার্টিকে গুলিয়ে ফেলছেন? না না এরকম হবার কারণ নেই। এরা ফুর্তি করতে বিদেশ যায়না, এরা ইজ্জত বাঁচাতে বিদেশ যায়। সব বন্ধু বিদেশ চলে গেছে, আর সে যে বসে আছে দেশে একা একা, এই অনুভুতি থেকে দেশের দেশীরা এই পার্টিতে যোগ দেয়। ইজ্জাত পার্টির বিদেশের দেশীদের অবস্থা আরও ডেঞ্জার জোনে। তাদের শুধু পেপার বের করা চাই। উঠতে পেপার, বসতে পেপার, খাইতে পেপার, আর না বলি। তারা মনে করে যত পেপার তত ইজ্জত। এরকম আমার এক বন্ধু ছিল, এসে ৫ মাসের মাথায় ইন্টারনেট ঘেঁটে একটা পেপার লিখল, প্রফেসরকে দেখানোর পর তিনি কমেন্ট এ লিখলেন, "take more time to study the topic with depth"। অবশ্যই তিনি বাঁশ দিতে কমেন্ট করেননি, লেখকের বিষয় নিয়ে দক্ষতার স্বল্পতা দূর করতেই তিনি কমেন্টটা করেছিলেন। তবে বন্ধু এই কমেন্ট পেয়ে নাওয়া খাওয়া ছেড়ে দিল, এত বড় বেইজ্জতি মেনে তার বেঁচে থাকা কঠিন হয়ে গেল। হীনমন্যতায় ভুগে ভুগে তার আত্মবিশ্বাসও কমতে লাগল এক্সপোনেনশিয়াল হারে। এরা দেশে যেতে চায়না, তবে কথায় কথায় এদের ইজ্জতে অনেক হামলা হচ্ছে বলে আঁতকে উঠে।
শেষমেশ দেখা যায় হাহাকার পার্টি। এদের জীবনে শুধুই হাহাকার, কোন অদৃশ্য কারণে এদের কোথাও গিয়ে শান্তি আসেনা। এক্ষেত্রে দেশের দেশী কাঁদে তার চাকরি করতে হয়, বস বকা দেয়, রাস্তায় এত জ্যাম, এত কষ্টের চাইতে বিদেশেই মনে হয় শান্তি অপেক্ষা করছে। সে বিদেশ যেতে চায়, রিসার্চের প্রতি ভালবাসা থেকে না, শান্তি খুঁজতে। তাদের ভাবনা এমন, বিদেশে গিয়ে সারাজীবন পি এইচ ডি রিসার্চ করে কাটিয়ে দিবে। তাদের ধরে বলতে ইচ্ছা হয়, "আরে পাগলা, ডিগ্রীটা যেদিন ধরাই দিবে তার পরের দিন তো চাকরি খুঁজতেই দের হতে হবে, হোক দেশে নয়তো বিদেশে।" বিদেশের দেশীর অবস্থা একি রকম। এত রিসার্চ কোর্সওয়ার্কের প্যাড়া তার বিরক্ত লাগে। তার মন বলে সে দেশেই ভাল ছিল। দেশে অনেক শান্তি ছিল, সুখ ছিল। এরা আসলেই হাহাকার পার্টি, এদের পাশে কিছুক্ষণের জন্য দাঁড়াতেও বিরক্তি জাগে। এরা নিজেরাও হতাশায় ভুগে, অন্যকেও হতাশায় ভোগানোর প্রাণপণ চেষ্টা করে। 
এসব মানুষের মাঝে কখনো কখনো রিসার্চ করার বাসনায় আসা কিছু খাঁটি পাগল দেখি। এদের ল্যাবে থাকতেই মজা। ল্যাবের জিনিস ঘেঁটে কিছু না কিছু এরা ঠিকই বের করে আনে। এদের মেধার জোড়ে এরা এসব করে বলব না, এদের এই রিসার্চের প্রতি একটা অন্যরকম ভালবাসা আছে। এক বড় ভাই আছেন, তার ভাষায় ল্যাবের গন্ধ তাকে ডাকে। এই পাগলগুলোরই রিসার্চ করতে আসার কথা, এদেরই পি এইচ ডি ডিগ্রী বগলদাবা করে বের হবার কথা। "রিসার্চ করতে ভাল লাগে বলেই পি এইচ ডি রিসার্চ করতে আসলাম", এটাই তো উদ্দেশ্য হবার কথা ছিল। ফুর্তি করতে, ইজ্জত বাঁচাতে, শান্তি খুঁজতে তো রিসার্চ করতে আসার কথা ছিলনা।
মালাউন
(They gave me a cloak of shame, and I wear it like an armor)


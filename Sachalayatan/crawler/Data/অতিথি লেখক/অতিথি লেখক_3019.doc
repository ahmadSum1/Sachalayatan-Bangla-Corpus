হীরককুচি ভালোবাসা/ মধুবন্তী



গ্রীষ্ম তখন শুরু।
কৃষ্ণচূড়ার ডালে ডালে গ্রীষ্ম এসে জানান দিচ্ছে, আমি এসেছি।
এই পথে, দুদিকে দুটো কৃষ্ণচুড়া- লালে লাল, আর এই পথে-
ভোরের নরম আলো মাখা প্রহরে প্রথম দেখা দুজনার।
কেউ কাউকে চেনে না, কেউ জানে না কাউকে-
কিন্তু সে প্রথম দেখার দুজোড়া চোখে কি ছিল,
কৃষ্ণচূড়ার লালরঙ আবীর হয়ে ছড়িয়ে যায় দুজনার চোখে মুখে।
মেয়ে তুমি কাকে দেখলে! এ যে তোমার আজন্ম লালিত স্বপ্নপুরুষ।
কোথায় পালাবে এবার! 
তারপর! সে দেখার পর তাদের কি কি হয়েছিল? 
পাশাপাশি চলেনি তারা, চলতে পারেনি, ভাগ্যবিধাতা ভাগ্যে লিখেন নি বলে। গ্রীষ্মের দিনগুলো শেষ হবার আগেই তাদের প্রেম শেষ হয়ে যায়।সে প্রেম ছিল কাগজে শব্দ সাজানো মন মেলে দেওয়া প্রেম। কথার মালা গেঁথে গেঁথে একে অপরকে চেনা। কিন্তু সেখানেও কি ক্লান্তি জমেছিল? নইলে সে মেয়েটিকে ফেলে চলে গেল কেন। যাবার কথা তো ছিল না। কথা তো ছিলো পাশাপাশি হাতে হাত রেখে দুজনার একটি জীবন পার করার।ছেলেটির ক্লান্তি এলো কেন, কিছুই না বলে সে চলে গেল। মেয়েটি তখন অনেক খুঁজেও তাকে পায়নি। তার প্রথম ভালোবাসাকে পায়ে দলে যে চলে গেল, তাকে মেয়েটি ভুলতে পেরেছিল কি! ভুলে থাকার চেষ্টা কেবল। সময় তাতে প্রলেপ দেয়, ক্ষতটা শুকোয় হয়ত, কিন্তু তার দাগ থেকে যায়। 
সেই দাগ নিয়ে চক্রাকারে ঘুরতে থাকে সময়। গ্রীষ্ম, বর্ষা, শীত, বসন্ত পারি দিতে দিতে ক্ষতচিহ্ন একসময় হালকা হতে থাকে। ক্রমশ আরো হালকা একটা চিহ্ন রয়ে যায়, কখনো সখনো সেখানে হাত বুলোতে বুলোতে মনে পড়ে সেই শুভক্ষণের প্রথম দেখার কথা। আঁজলা ভরা জলে হালকা করে ভেসে ওঠে কখনো সে মুখ। 
দিন গড়াতে গড়াতে বহুকাল যায়। এবার গ্রীষ্ম নয়, আসে শীত। শীতের সন্ধ্যাগুলো কুয়াশা গড়ানো। কিছুটা ধূসর। এ কৃষ্ণচূড়ায় ছাওয়া সকাল তো নয়, শীতের মিহি কুয়াশার চাদরে ঢাকা সন্ধ্যা। হঠাৎ আবার দেখা তার সাথে। এ সেই ছেলে নয়, কিন্তু মন বলে যাকে আজন্ম নিজের করে চেয়েছিল, তার সাথে আবার কেন মিলে মিলে যায়। আবার কেন তার পদধ্বনি বাজে হৃদয়ে। দিন-রাত একাকার করে ভুলে থাকা নানা কাজের মধ্যে তার ছায়া পড়ে বার বার। 
আবার শব্দমালা গাঁথা।
আবার নক্সীকাঁথা বোনা।
শীত আকাশে আলোর রঙ।
সে আলো আবার যেন ছড়িয়ে যেতে থাকে দুজনার মনে।
তবু মন খুলতে বেজায় ভয় দুজনেরই।
কে আগে বলবে?
কে আগে? কে কে কে?
বলবো না বলবো না ভাবতে ভাবতে একসময় নিজের সাথেই যুদ্ধ। সে তার শব্দাবলীতে অভয়বাণী পাঠায়। মন খোলার আশ্বাস দেয়। ততদিনে শীত পেরিয়ে গ্রীষ্ম এসে গেছে। নিজে নিজে গুমড়ে ওঠা মন নিয়ে আর নিজের সাথে যুঝতে না পেরে অগত্যা সে মেয়েটি আরেকবার,শেষবারের মত মন মেলে ধরে।
এবারে বোধহয় মেয়েটি তাকে পেল, শেষ অব্দি তার ভালোবাসার জয় হলো। স্বপ্নপুরুষকে কাছ থেকে দেখার সুযোগ নেই, দূর থেকেই তার পায়ের কাছে ভালোবাসার অর্ঘ্য পাঠানো। তাই বা কম কি। কিশোরবেলার মত উপচে ওঠে মন। চিলেকোঠা কোণে রেখে আসা সেইসব ভালোলাগা গুলো ফের মনে এসে বাসা বাধে। গ্রীষ্মের সেই সকালগুলো না বুঝতেই যেখানে ফুরিয়ে গেছিলো সেখান থেকেই আবার পথ চলা যেন শুরু। মন কেমন করে ওঠা দিনের শুরু আবার। 
ওদের কি দেখা হয়েছিল?
নাহ্। ওরা কেউ কারো দেখা পায়নি। শুধু শব্দ দিয়ে একে অপরকে জেনেছে। দিনের পর দিন। রাতের পর রাত।
কাগজের দুটো পৃষ্ঠার মত প্রেম,
কোনদিন কেউ ছোঁবে না পরষ্পর।[নির্মলেন্দু গুণ]
তবু সেই ভালোবাসা এমনি দামী দুজনের কাছে,শব্দগুলো যেন হীরককুচি। মনের গোপন মণিকোঠায় রাখা সে অমূল্য ভালোবাসা। নক্ষত্ররাতে সে ভালোবাসাকে অনেক দূরে বসেও তারা অনুভব করে। ধীরে অতি ধীরে.... মনের মধ্যে জন্ম নেয়, আরও ধীরে মনে ডালপালা মেলে ধরে কিছু ইচ্ছে। সে ইচ্ছেঘুড়ি বিকেলবেলার আকাশে উড়তে চায়।শিহরিত হয় হৃদয় বারবার।স্পর্শহীন,শুধু শব্দ দিয়ে চেনা.. তবু কেন ভালোবাসায় কাঁপে হৃদয়।
তারপর? কি হলো ওদের..ওরা কি পেলো এবার আপন করে?
তারপর.....................শুনবে?
আমরা মিশিনি ভালোবেসে সব
মানুষ যেভাবে মেশে,
আমরা গিয়েছি প্রাজ্ঞ আঁধারে
না-জানার টানে ভেসে।
ভাসতে ভাসতে আমরা ভিড়িনি
যেখানে নদীর তীর,
বুনোবাসনার উদ্বেল স্রোতে
আশ্লেষে অস্থির।
আমরা দু’জনে রচনা করেছি
একে অপরের ক্ষতি,
প্রবাসী প্রেমের পাথরে গড়েছি
অন্ধ অমরাবতী।
আমরা মিশিনি বিহ্বলতায়
শুক্রে-শোনিতে-স্বেদে,
আমাদের প্রেম পূর্ণ হয়েছে
বেদনায়, বিচ্ছেদে।
             [নির্মলেন্দু গুণ]
মধুবন্তী মেঘ
অতিথি লেখক


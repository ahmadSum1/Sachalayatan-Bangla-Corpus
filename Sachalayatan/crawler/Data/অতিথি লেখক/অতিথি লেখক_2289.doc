সুন্দরবন!



হঠাৎ সেদিন সুন্দরবন
পায়ে পায়ে পথচলা
দৃষ্টিতে ছিল মুগ্ধতা দেখে
প্রকৃতির ছলাকলা।
পরতে পরতে লুকনো রয়েছে
ভয়ানক সুন্দর
দেখতে এসেছি ফেলে দিয়ে সব
নাগরিক ভয়-ডর।
জোয়ারেতে যদি এক রূপ হয়
ভাটাতে অন্য রূপ
কখনো সে বুনোকোলাহলে মাতে
কখনো সে নিঃশ্চুপ।
পাখ-পাখালির কলগুঞ্জনে
ঘুম যেই ভাঙলো
বিষ্ময়ে দেখি চিত্রার্পিত
হয়ে আছে বাংলো।
দাঁড়িয়ে রয়েছে সুন্দরী গাছ
লাখো লাখো শ্বাসমূল
বিরহী বধূর কান্না জড়ানো
নাকে যেন নাক ফুল।
শুনতে পেয়েছি গোলপাতা বনে
বাতাসের ঝিরি ঝির
লোনা জলে কান উঁচিয়ে ঝিমায়
সতর্ক কুম্ভীর।
প্রকৃতির লনে দল বেঁধে ফেরে
হরিণের দল অই
শিকার দেখছি চোখের সামনে
শিকারীর খোঁজ কই?
জহিরুল ইসলাম নাদিম


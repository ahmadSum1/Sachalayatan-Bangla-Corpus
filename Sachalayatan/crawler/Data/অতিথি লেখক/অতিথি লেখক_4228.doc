নাচোলের স্বপ্ন উপাখ্যান



.
- অপর্ণা সান্যাল -
ইলা মিত্রকে নাচোলের সাঁওতালরা এখন আর চেনেন না। অভাবের করাল গ্রাসই এখন বর্গাচাষীদের কাছে পরম বাস্তব। তাই অধিকার আদায়ের ইতিহাস এখন ধূসর অতীত। ব্রিটিশ আমলের সাঁওতাল বিদ্রোহ (সান্তাল হুল) তো না শোনা আরেক উপকথা মাত্র।
এই প্রজন্মের সাঁওতালরা অবশ্য কেউ কেউ ইলা মিত্রকে সামান্য চিনতে পারেন অহিদুজ্জামান ডায়মন্ডের 'নাচোলের রাণী' সিনেমার মূল চরিত্র হিসেবে!
নাচোল বিদ্রোহ কী? কেনো হয়েছিলো? এই সব প্রশ্ন নিয়ে হাতড়ে বেড়ানো হয় নাচোলের সাঁওতাল পাড়ায়।
কুসমাডাঙা গ্রামের গণেশ সরেণের কন্ঠে এখন শুধুই আহাজারী, “হামাদের লোকই নাই দিদি!”
তার কাছ থেকেই জানা গেলো, জমি - জমার নানান মিথ্যে মামলায় এবং পুলিশি নির্যাতনে সর্বস্বান্ত হয়ে অনেক সাঁওতালই দেশান্তরী হয়েছেন। দুমুঠো ভাত আর নিরাপত্তার সন্ধানে পাড়ি জমিয়েছেন ভারতে।
সাওতাঁলদের নিজেদের বলতে কোনো জমি নেই, নেই কোনো দালানকোঠা। পরের জমিতে বর্গা খেটে দিন এনে দিন খেয়ে চলছে তাদের জীবন। তেভাগা যেনো এই সব আদিবাসীর কোনো গৌরব গাঁথা নয়, এ যেনো আজ এক বিরাট প্রহসন!
লক্ষ্মী রায়ের বালিকা বধূ ষষ্ঠী কোনোদিন ইলা মিত্রের নামই শোনেনি। ১৪ বছরের মেয়েটির স্ফীত পেট এরই মধ্যে জানান দিচ্ছে অনাগত সন্তানের আগমন বার্তা। ডাক্তার দেখানো হয়েছে? এই প্রশ্নে ষষ্ঠী জানায়, ডাক্তার আছে সেই নাচোলে, নয়তো তানোরের ধরমপুরায়। পুরো তিন - চার কিলোমিটার পথ ভেঙে যেতে হবে পাঁয়ে হেটে, নয়তো খাটিয়ায় চড়ে। নেই কোনো রিকশা বা রিকশা ভ্যান। গ্রামে কোনো পল্লী চিকিৎসক বা সরকারি স্বাস্থ্য কর্মী আসেন না।
বাচ্চারা স্কুলে যায় না? এ প্রশ্নের জবাব শুধু মায়েদের মুখের ম্লান একটি হাসি, স্কুলে গিয়ে কি হবে? উল্টো মুখ কালো করে ফিরে আসবে তারা সহপাঠীদের হাসি মশকরা শুনে। 'সাঁওতাল' যে এক নীচু জাতের নাম!
ধরমপুরা আর কুসমাডাঙার মাঝে তিনটি বিশাল তেপান্তরের মাঠ। সেই মাঠ পেরুলে তবেই কুসমাডাঙা। সেখানের সাঁওতালরা বছর দুয়েক আগে সনাতন ধর্ম ত্যাগ করে দলে দলে খ্রিস্টান হয়েছেন। 
কেনো তারা ধর্ম ত্যাগ খ্রিস্টান হয়েছেন, এই গুরুতর প্রশ্নের জবাবে ধরমপুরার কেউই মুখ খুলতে চাননি। 
জানা গেলো, প্রতি রোববার প্রার্থণাসভা বসে রহনপুরের গির্জায়। কিন্তু এখনো কুসমাডাঙার খ্রিস্টান সাঁওতাল পাড়ায় ঘরে ঘরে রয়েছে যতœ করে তোলা তুলসীতলা। বউ - ঝি'রা যথারীতি আগের মতোই শাঁখা - সিঁদুর পরছেন।
সাঁওতাল বিদ্রোহের জাঁকজমকপূর্ণ দেড়শ বছর পূর্তি উৎসব, কিংবা এতো বছর ধরে চলে আসা সেমিনার - সিম্পোজিয়াম, জনসভা, সিনেমা, নাটক, সংবাদ - প্রতিবেদন, সম্পাদকীয় - উপ সম্পাদকীয় বা টিভি রিপোর্টিং এর সূত্র ধরে নাচোলের রুক্ষ লাল মাটিতে উন্নয়ন বলতে শুধুই  বরেন্দ্র সেচ প্রকল্পের কয়েকটি পানির পাইপ!
ফিরে আসার সময় চোখে পড়ে সেই নিসঙ্গ রেলপথ, যে পথটি ধরে আদিবাসী রমনীর ছদ্মবেশে পুলিশের হাত থেকে পালিয়ে বাঁচার শেষ চেষ্টা করেছিলেন রাণী মা। মনে পড়ে যায় -- ধরমপুরা, রামচন্দ্রপুর,  কুসমাডাঙা, শিংরুল, সাহাপুর, আহাড়া, রহনপুর, আমনুরার সাঁওতালদের গ্রামের প্রতি বৃহস্পতিবার কুপির আলোয় লক্ষী দেবীর আরাধনার কথা। কিন্তু আদিবাসী পল্লীগুলো জানে না, রাণী মা'র মতোই মা লক্ষ্মীও তাদের ছেড়ে চলে গেছেন চিরতরে, ফিরে আসার সব আশাকে কেবলই স্বপ্ন করে দিয়ে ।... 
 

পাঠ্য বইয়ে বাংলা সাহিত্য ও আমার ভাবনা



বি সি এস পরীক্ষার প্রিপারেশন নিচ্ছিলেন পাশের রুমের এক বড় ভাই। প্রায় এক ঘন্টা চন্ডীদাস , জ্ঞানদাস, কানাহরি দত্ত পড়তে পড়তে হঠাৎ করে বলে উঠলেন,‘শালার হিন্দুগুলা এত্ত কিছু লিখে গেল কেন? নাম মনে রাখাই তো কষ্ট !‘  আমি হাসি চাপতে না পেরে বললাম,‘ভাই, সাহিত্য কি গুলে খাওয়ার জিনিস? আনন্দ নিয়ে পড়েন, দেখবেন এমনিতেই মনে থাকবে।‘
আমার চিন্তার জায়গা এটা নয় যে এগুলো মনে রাখা কষ্ট। চিন্তার ব্যাপার হল ষষ্ঠ থেকে দ্বাদশ শ্রেনী পর্যন্ত আমরা বাংলা প্রথম ও দ্বিতীয় পত্র নামে দুইটি আবশ্যিক বিষয়  থাকলেও  এগুলো পড়ে বাংলা  ভাষা ও সাহিত্যের প্রতি আগ্রহ ও মমত্ববোধের জায়গাটুকু  তৈরি হয় না কেন?   বাংলা সাহিত্যের জন্ম ও বিকাশ নিয়ে খুব বেশি কিছু লেখা নেই ওই পাঠ্যবই গুলোতে।  এব্যাপারে আমার চোখে পড়া  দুইটি দিক নিয়েই লিখতে বসেছি।
প্রথমত, আমাদের পাঠ্য বই গুলিতে বাংলা সাহিত্যের আদি ও মধ্যযুগ বেশ উপেক্ষিত। উচ্চ মাধ্যমিক পাশ একটা ছেলে বা মেয়ে বাংলা ভাষা ও সাহিত্যের শেকড় সম্পর্কে জানবে, এটা কি খুব অমূলক চাওয়া? সে যুগে  শ্রী চৈতন্যকে ঘিরে লেখা হয়েছিল অপুর্ব সে বৈষ্ণব সাহিত্য। শ্রীকৃষ্ণ কীর্তন পড়তে হবে সেটা বলছি না, অন্তত জানতে তো হবে। মঙ্গলকাব্য, পুথি সাহিত্য, ময়মনসিংহ গীতিকা এগুলোর কথাও খুব জানানোই  হয় নি। এছাড়াও  বিহারীলাল,প্যারীচাদ, প্রেমেন্দ্র মিত্র এদের নামই তো অজ্ঞাত থেকে যাচ্ছে।  হুমায়ূন আজাদের লেখা „লাল নীল দীপাবলি“ পাঠ্য না হোক অন্তত সহপাঠ হিসেবে কি থাকতে পারতো না! 
দ্বিতীয়ত , মুক্তিযুদ্ধ। এ ব্যাপারে সচল শেহাব ভাই একবার লিখেছিলেন । আমি বিস্ময় নিয়ে দেখেছি, মুক্তিযুদ্ধ নিয়ে রচিত সাহিত্য  পাঠ্যবইয়ে  খুব বেশি জায়গা পায় নি। যা আছে তা হল কিছু গল্প আর কবিতা।  অন্তত একটা মুক্তিযুদ্ধভিত্তিক উপন্যাস আমাদের কারিকুলামে নেই।  স্কুলে থাকতে আমাকে সময়ের মূল্য,পাট, ছাত্রজীবন প্রভৃতি দশপনেরোটি রচনা প্রতি বছর তোতা পাখির মত  মুখস্ত  করতে হয়েছিল। ক্লাস নাইনের একটা ছেলে এই সময়ে দশটি  উপন্যাস আর একটা গল্প সংগ্রহ পড়ে ফেলতে পারে। আমার মতে , মুক্তিযুদ্ধভিত্তিক বেশ  কিছু টেক্সট রেফারেন্স হিসেবে স্কুল ও মাদ্রাসাগুলিতে সরবরাহ করা যেতে পারে। এইগুলো খুব বেশি মার্ক ক্যারি না করলেও এগুলো ছাত্রছাত্রীরা আনন্দ নিয়ে পড়তে পারবে , অনুভব করতে পারবে যুদ্ধদিনের আবেগ, চিনতে পারবে এদেশের শত্রুমিত্র। 
দুই চারটা গল্প আর কবিতা পড়ে কি আর সাহিত্যে আগ্রহ জন্মায়?  কবি সাহিত্যিকের জীবনী ও বিখ্যাত রচনা বিটিভির আটটার সংবাদের মত পরিবেশন না করে এর সাথে আরো কিছু নির্বাচিত  রেফারেন্স কি দেয়া যায় না? যেগুলো পাওয়া যাবে স্কুলের লাইব্রেরীতে।  পরীক্ষায় অন্তত কিছু প্রশ্ন থাকবে এগুলো থেকে।  সর্বোপরি বাংলা বিষয়টা হবে স্বদেশ ও স্বভাষার প্রতি  মমতা  জাগানো, মুক্তিযুদ্ধের চেতনা জাগানিয়া, আগ্রহোদ্দীপক ও আনন্দময় । এটা কি খুব বেশি চাওয়া ? 
রাজর্ষি


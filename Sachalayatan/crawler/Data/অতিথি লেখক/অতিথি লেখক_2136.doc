অভীক সরকার, আপনাদের আপডেট হবার সময় এসেছে



‘দৈনিক আনন্দবাজার’ নামে পশ্চিমবঙ্গে একটি 'বনেদী' খবরের কাগজ আছে এবং তা বাংলাতেই ছাপা হয় এটা জানতাম। তবে আমি ভারতে গিয়েছি মাত্র একবার, পশ্চিমবঙ্গেও ছিলাম মাত্র দুই দিন। সেটাই আমার প্রথম বিদেশ সফর হওয়ায় স্বাভাবিক ট্যুরিস্টসুলভ উত্তেজনায় (অথবা আমার নিজের স্মৃতিভ্রষ্টতায়) এই বনেদী কাগজটি হাতে তুলে নেয়ার 'সৌভাগ্য' অর্জন করতে পারিনি। এমনকি পত্রিকাটির কারেন্ট অনলাইন ভার্সনও ইউনিকোড-সমর্থিত না হওয়ায় অনেক দিন ধরে অনলাইনে ঘোরাঘুরি করেও কখনোই সেটির সাক্ষাৎ পাইনি। ফলে  আনন্দবাজারে কী ধরনের লেখা ছাপা হয়, ভাষা ও বানানরীতিই বা কেমন, অথবা ঠিক কী কারণে সেটি আন্তর্জাতিক মানের সমতুল্য সেসব বিষয় আমার অজানাই থেকে গিয়েছিল।  
আনন্দবাজার সম্পর্কে আমার এই অজ্ঞতার ফলে একরকম শান্তিতেই ছিলাম বলা যায়। কিন্তু সম্প্রতি জানতে পারলাম যে পত্রিকাটিতে বাংলাদেশিদের নাম ভুল বানানে ছাপা হচ্ছে। তাও এটি একেবারেই কোনো সাম্প্রতিক ঘটনা নয়, বছরের পর বছর ধরেই এই অপকর্মটি করা হচ্ছে, কোনো ধরনের জোরালো আপত্তি বা প্রতিবাদ ছাড়াই। [১] 
পত্রিকাটির ১৩ লাখ সার্কুলেশনই বলে দিচ্ছে পাঠকরাও এ ঘটনাটিকে স্বাভাবিক দৃষ্টিভঙ্গিতেই দেখছেন। পাঠকরা হয়তো ভাবছেন 'সচিন তেন্ডুলকর' বা 'সোনিয়া গাঁধি' বানান লেখা একটি পত্রিকা রাজ্জাককে 'রজ্জাক' বা আনিসুল হককে 'আনসুল হক' লিখবে এতে আর আশ্চর্য কী! কিন্তু পাঠকদের স্মরণ করিয়ে দিতে চাই, শচিন টেন্ডুলকার বা সোনিয়া গান্ধী বাঙালি নন, বাংলায় তাদের নাম কী লেখা হলো তাতে কিচ্ছু যায়-আসে না তাদের। তবে রাজ্জাক বা আনিসুল হকরা বাঙালি, আর এ কথা কি ধ্রুব সত্য নয় যে, প্রতিটি বাঙালিরই একটি নিজস্ব বাংলা নাম রয়েছে, তা সে-নামটি যে-ভাষা থেকেই আসুক না কেন? এবং তা কি এতই আপন, এতই নিজস্ব নয় যে তাতে অন্য দেশের, প্রতিষ্ঠানের, বা ভাষার খবরদারি কেউ মেনে নিতে রাজি হবেন না? আর যদ্দেশীয় নাম তদ্দেশীয় কায়দায় উচ্চারণ করার দাবিটাও তাহলে নিরর্থক? ভুলে গেলে চলবে না, এক ভাষার নাম অন্য ভাষায় ভিন্ন চেহারা নেয়, দস্তুরমতো সারা পৃথিবীতে এমনটাই হয়ে আসছে। অর্থাৎ, অন্য ভাষার নামকে নিজ নিজ রীতি ও ঝোঁক অনুসারে বদলে নেয়ার প্রবণতা সব ভাষারই রয়েছে। পার্থক্য এই যে, কখনো বানান ও উচ্চারণ উভয় ক্ষেত্রেই বদল হয়, কখনো বদল হয় কেবল উচ্চারণে। [২] 
ভুলে গেলে চলবে না, বাংলা লিপির সাথে ইউরোপীয় লিপি বা আরবি-ফার্সি লিপির কোনোই মিল নেই। বাংলায় সাতটি মৌলিক স্বরধ্বনি ও তিরিশটি ব্যঞ্জনধ্বনি আছে, এই নিয়ে আমরা গর্ব করতেই পারি। বাংলা যে একটি সমৃদ্ধ ও শক্তিশালী ভাষা সে বিষয়েও সন্দেহের কোনো অবকাশ নেই। কিন্তু মনে রাখতে হবে, বাংলা ভাষার এসব ধ্বনি দিয়ে ইউরোপীয় ভাষাগুলি বা আরবি-ফার্সি ভাষার সব ধ্বনিকে বোঝানো সম্ভব নয়। তেমনি বোঝানো সম্ভব নয় চৈনিক, জাপানি, কোরিয়ান, বার্মিজ বা অন্যান্য প্রাচ্যদেশীয় ভাষার সব ধ্বনিকেও। [৩] তাই যেসব নাম বাংলায় প্রতিষ্ঠিত হয়ে গেছে সেগুলোর ‘মূল উচ্চারণানুগ’ হবার প্রচেষ্টা কেবল পেছন দিকেই নিয়ে যাবে, বিতর্ক তৈরি করবে, আসল কাজের কাজ অর্থাৎ সামনে এগিয়ে যাবার পথ তাতে রুদ্ধই হবে কেবল। আশা করি কারোই তা কাম্য নয়।
আনন্দবাজারের সচেতন পাঠকবর্গের কাছে আমার একটাই প্রশ্ন, একজন বাঙালিকে আনন্দবাজারের মতো 'মহান' একটি পত্রিকায় নিজের নাম বিকৃত বানানে দেখতে হয় কেন, বিশেষত যেখানে তার নিজেরই একটি পিতৃপ্রদত্ত বাংলা নাম রয়েছে? এ বিষয়ে আপনাদের অভিমত কী? 
আর আনন্দবাজারের ‘মহান’ সম্পাদক ও মালিক শ্রদ্ধেয় অভীক সরকারের কাছে আমার প্রশ্ন, বাংলাদেশিদের অনেকে আরবি-ফার্সি থেকে নাম ধার নিয়েছে বলেই কি তারা বাঙালি নয়? অথবা আপনাদের দৃষ্টিতে বাংলাদেশি মাত্রই 'বাঙাল', অর্থাৎ আধা-বাঙালি? আর সেজন্যই আপনারা তাদেরকে শিখাতে চান বাংলা নাম কেমন হওয়া উচিত? আচ্ছা একটা ব্যাপার বলুন তো, আপনারা কি কেবল খাঁটি বাংলা অথবা সংস্কৃত থেকে ধার করে নেয়া নামই অবিকৃত রাখবেন, আর বদলে ফেলবেন বাদবাকি সবই? নাকি মূল উচ্চারণের নামে এই ভণ্ডামি কেবলই বাংলাদেশিদের জন্য, তাই নিজ দেশের 'বরেণ্য' বাঙালিদের নামে আপনারা হাত দিতে চান না? নয়তো আপনাদের গবেষণা (গো+এষণা)জাত ফর্মুলাটি কেন সকল 'অ-বাংলা নাম'ধারী ব্যক্তির ক্ষেত্রে প্রযোজ্য হয় না? আপনারা তেমনটি হতে দিতে চান না (বা পারেন না) বলেই কি এই দ্বিমুখী নীতি নিয়েছেন? 
আর শুনেছি আপনারা বড়ই ইতিহাসকাতর, আমার ধারণা এতটাই যে হয়তো আন্তর্জাতিক মাতৃভাষা দিবসের ইতিহাসটাও ভুলে বসে আছেন। তাই স্মরণ করিয়ে দিতে চাই, বর্তমানে যে এই দিবসটি ২১ ফেব্রুয়ারির দিন পালিত হয় তার কারণ এই দিন বাংলাদেশের কিছু দামাল ছেলে প্রাণ দিয়েছিল মাতৃভাষা বাংলার জন্য। এইসব দামাল ছেলেদের নামগুলো দেখুন তো পরিচিত লাগে কি না—সালাম, রফিক, জব্বার। আমি একটুও অবাক হব না যদি আপনারা এইসব ভাষাবীরদেরকে ‘সলাম’, ‘রফক’, ‘জব্বর’ নামে ডাকতে শুরু করেন। 
দয়া করে ভুলে যাবেন না, বাংলাদেশের ষোল কোটি বাঙালির একটি করে নাম আছে। নামগুলো বাংলাতেই লেখা হয়, তা সেগুলো যে-ভাষা থেকেই আসুক না কেন। এক একটি নাম এক একটি মানুষের মর্যাদাকে বহন করে। আমরা মনে করি, ষোল কোটি মানুষের এ মর্যাদাকে নাম বিকৃতির মাধ্যমে প্রকাশ্যে খাটো করে দেখার মধ্য দিয়ে আপনারা নিজেদেরকেই খাটো করছেন। এর জবাবে ঘৃণা ছাড়া আর কিছুই জুটবে না আপনাদের কপালে। 
আমরা মনে করি, সকল বাঙালি ভাই ভাই। আপনারাও যদি তা-ই মনে করেন তাহলে এই মুহূর্তে বাংলাদেশিদের নাম বিকৃতি বন্ধ করুন। দয়া করে আপনার ভাইয়ের নাম বিকৃত করবেন না। 
ইতিহাসের সবচেয়ে বড় শিক্ষা তো এই যে, কেউ ইতিহাস থেকে শিক্ষা নেয় না, ইতিহাসের আস্তাকুঁড়ে নিক্ষিপ্তরা তো নয়ই। আশা করি আপনারা তাদের থেকে নিজেদেরকে ব্যতিক্রম কিছু বলে প্রমাণ করতে পারবেন। ধন্যবাদ।
তথ্যসূত্র : [১] আনন্দবাজারের মহান সম্পাদকের সাক্ষাৎকার ও কিছু এলোমেলো আফসোস 
[২] সুভাষ ভট্টাচার্য ('বাংলাভাষা চর্চা', পৃষ্ঠা নং ৬৬)
[৩] বিস্তারিত পাওয়া যাবে আমার এই লেখাটিতে : বানানায়তন- ৭ | বাংলা হরফ বনাম রোমান হরফ—জ বনাম J, Z, G |
কুটুমবাড়ি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%68%64%72%61%6b%69%62%40%79%61%68%6f%6f%2e%63%6f%6d%22%3e%6d%68%64%72%61%6b%69%62%40%79%61%68%6f%6f%2e%63%6f%6d%3c%2f%61%3e%27%29%3b'))


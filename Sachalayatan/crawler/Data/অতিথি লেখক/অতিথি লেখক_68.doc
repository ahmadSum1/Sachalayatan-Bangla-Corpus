ওলিয়োগ্রাফে শুন্য মুহূর্ত, মৃত্যুর চেয়ে আশ্চর্য কিছু



জানালার নীল পর্দা জানে,
আজগুবিতে পাওয়া আপনার সাথে আমার যে সংসার
সেখানে গাঁয়ের পানাপুকুর
সন্ধ্যায় সহজ পোশাক
সেখানে কিছুটা তরল আকুতি, ভারসাম্যহীনতায় নুনের অনুবাদ
পাহাড়তলির বৃষ্টির মতন জলজ কাতানে নামহীন রাত্রির কোরাস নামলে... বুনো নিঃসঙ্গ যাপনের চুম্বকত্ব অপ্রবল হয় ধীরে আর কখনো কখনো সূর্যের অস্ত এবং ’দয় অনুচ্চারিত ঘুম নামক পলাতক মৃত্যুতে...
সেখানে আমাদের পীত সবুজের ঘর
নেবুর গন্ধ মাখা ভাত ও আঙুল
সেখানে আমাদের মাগরিবের ওয়াক্তগুলো
শ্রান্ত ঈশ্বরদী জংশন
সেখানে আপনার সাথে আমার
অসম্পর্কের আত্মীয়তায় শুদ্ধতম চেতন
বস্তুত, সেখানে আকাঙ্ক্ষা নেই কোন
দুটি আত্মা পাশাপাশি শুয়ে থাকে গাঢ় অসুখে
মাঝখানে কাফনে মোড়া দ্বিতীয় আকাশ
মিতা চার্বাক


জ্যাজ



প্রাইভেট বিশ্ববিদ্যালয়ের ছাত্রদের কাছে মেক আপ ক্লাস একটি সুপরিচিত শব্দ।সরকারী ছুটি কিংবা শিক্ষকের ব্যস্ততার (পড়ুন খামখেয়ালীর) কারণে কোন ক্লাস মিস গেলে সেই লস মেইক আপা করতে হয়। অর্থাৎ এক ধরনের ক্ষতিপূরণ আর কি! সে যাই হোক। এই মেক আপ নামের যন্ত্রণা গুলো বেশির ভাগ সময়ই হয় ছুটির দিনগুলোতে। আজকে সন্ধ্যায় সেরকম একটি মেকআপ ক্লাস করার জন্য রওনা হলাম উত্তর দক্ষিণ বিশ্ববিদ্যালয়ের উদ্দেশ্যে বিকেল সোয়া পাঁচটায়।
বাসার নিচে নেমে দেখলাম একটু দুরে একটি কালো ক্যাব দাড়িয়ে আছে। নাম কালো ক্যাব, কিন্তু গাড়ীটি পুরোদস্তুর নীল রঙে রাঙ্গানো। জানা আশংকায় কেঁপে উঠলো মন। নিশ্চয়ই ব্যাটা অসম্ভব কোন ভাড়া চাইবে!
কিন্তু ক্যাব চালক আমাকে অবাক করে দিয়ে বল্লো মিটারের চেয়ে ১০ টাকা বেশী দিলেই নাকি চলবে। বিনা বাক্যব্যয়ে উঠে পড়লাম। গাড়ী স্টার্ট নেয়ার সাথে সাথেই মনে হল যেন এখুনি ঝাঁকি খেয়ে গাড়ীর সবগুলো পার্টস খুলে খুলে পড়বে। মনে মনে ছুটিতে দেশে যাওয়া ড্রাইভারকে বকা দিতে দিতে পকেট থেকে বের করলাম আইপড। কিছুক্ষণের মধ্যেই ডুবে গেলাম সঙ্গীতে। 
সারা সপ্তাহ অফিস এবং ক্লাস করে খুবই ক্লান্ত ছিলাম। শুক্রবারেও খুব বেশি রেস্ট নেয়া হয়নি। জ্যাজ শুনতে শুনতে কিছুক্ষনের মধ্যেই ঝিমানো শুরু করলাম। মোটামুটি ভালো লেভেল এর ঘুম দেয়ার আগে জানালা দিয়ে দেখলাম মার্কিন দূতাবাসের পাশের রাস্তায় ঢুকছে গাড়ী। 
হঠাৎ ছন্দপতন। আমি বুঝলাম ”কিছু” একটা আমার ঘুমের ব্যাঘাত ঘটিয়েছে। তাকিয়ে দেখি দুই তিনজন জলপাই-নীল পোশাকধারী সৈনিকেরা আমাকে কি জানি বলছে। কান থেকে ইয়ার ফোন খুলে বল্লাম ”সরি?”
একজন জিজ্ঞাসা করলেন--"কোথায় যাচ্ছেন?” বল্লাম উত্তর দক্ষিণ বিশ্ববিদ্যালয়ের কথা! 
নেক্সট কোয়েশ্চেন ”ব্যাগ এ কি?”
”বই”
"দেখান”
গর্বের সাথে মোটা ইন্টারন্যাশনাল মার্কেটিং এর বইটি দেখিয়ে দিলাম।
”সাইড পকেটে কি?”
”পানির বোতল”
"দেখান”
দেখালাম বাসা থেকে আনা এ্যাকমি বোতলটি। এবার ছাড়া পেলাম। ”যান তাহলে।”
অমি দেখতে চাই কোন্‌ মোটাসোটা গোলগাল নিরিহ চেহারার সন্ত্রাসী লক্কর ঝক্কর মার্কা কালো ক্যাবে করে অর্ধ ঘুমন্ত অবস্থায় জ্যাজ সঙ্গীত শ্রবণপূর্বক বনানী গমন করে!
বাড়ী ফিরে আসার পথে ভাবলাম ”আসলে ঢাকা শহরে একমাত্র বড় কোন গডফাদারের পক্ষেই হয়তো সম্ভব কালো ক্যাবের ”ঝাঁকি”ও ঝুঁকি সমৃদ্ধ জার্নিতে ঘুমিয়ে পড়া।" 
একমাত্র গডফাদারই পারবে এরকম টেনশনমুক্ত ও রিল্যাক্সড অবস্থায় থাকতে। হেহে......
-ইশতিয়াক


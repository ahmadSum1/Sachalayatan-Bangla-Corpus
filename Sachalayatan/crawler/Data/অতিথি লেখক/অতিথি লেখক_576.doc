বুয়েটে পরীক্ষা পেছানো - সমস্যা ও সমাধান (?)



ডিস্ক্লেইমার ১: আমি একজন অ্যালাম্নাস। কিন্তু যে কথাগুলো বলবো, সেগুলো ছাত্র থেকে অ্যালাম্নাস হওয়ার পরে মাথায় গজায় নাই। এই কথাগুলো আগে থেকেই ছিলো। ছাত্র থেকে অবস্থায় পরীক্ষা পেছানোর পক্ষে ছিলাম না, এখনো নাই। কাজেই, যাদের ছাত্র-অ্যালাম্নাই নিয়ে চুলকানি আছে, তারা পোস্ট নাও পড়তে পারেন।
ডিস্ক্লেইমার ২: উপরের ডিস্ক্লেইমার দেখে আবার ভেবে বসবেন না আমি টিচার ফাইটার জাতীয় কিছু ছিলাম। নিতান্তই সাধারণ এক ছাত্র আমি। একেবারেই সাদামাটা রেজাল্ট। আমাদের ব্যাচের মানুষজনের রেজাল্টের তুলনায় আমার রেজাল্ট বেশ খানিকটা নিচের দিকেই।
ডিস্ক্লেইমার ৩: অনেককেই ইদানিং বলতে শুনি/দেখি, আপনারা অনেক দিন আগে পাস করে গেছেন। আপনারা এখনকার অবস্থা বুঝবেন না। আপনাদের জন্য একটা গল্প। এক মেয়ে প্রেগন্যান্ট। খুব যন্ত্রণায় চিৎকার করছে! তার মা তার পাশে দাঁড়িয়ে সান্তনা দিচ্ছেন, "এই তো মা, আর কিছুক্ষণ পরেই সব ঠিক হয়ে যাবে।" মেয়ের উত্তর, "তুমি বাচ্চা হওয়ার ব্যাথা কী বুঝবা?!" গল্প শেষ। এবার আপনি আসতে পারেন। স্লামালিকুম!
ডিস্ক্লেইমার ৪: যারা সব কিছুতেই মনে করেন সিস্টেমের দোষ, তাদের জন্য এই পোস্ট না। কারণ আমি কোন কিছুতেই সিস্টেমের দোষ দেয়ার পক্ষে না। সিস্টেম বলে কিছু নাই। আমরা নিজেরাই সিস্টেম। আপনার মানসিকতা যদি সিস্টেমের ঘাড়ে দোষ দেয়ার জন্য তিন পায়ে খাড়া থাকে, তাহলে আপনি নিচে অনেক কর্কশ কথা পড়বেন। কাজেই, নিজ দায়িত্বে, খুউব খিয়াল কইরা।
মূল কথা
বুয়েট থেকে পাস করেছি প্রায় বছর পাঁচেক হয়ে গেলো। আমাদের ব্যাচ মনে হয় খুব অল্প কিছু ব্যাচের মধ্যে অন্যতম, যারা তিনটি (বিএনপি-জামাত, তত্ত্বাবধায়ক, আওয়ামী লীগ) শাসনামলে বুয়েটে পড়েছে। সব ব্যাচের মতোই আমরাও বুয়েটে থাকতে একটি ফুটবল ওয়ার্ল্ড কাপ পেয়েছিলাম, ২০০৬ সালে। মূলত বিশ্বকাপের জন্যই পরীক্ষা পেছাতে পেছাতে শেষমেশ স্যারদের বাসায় ঢিল ছোঁড়া, সোহরাওয়ার্দী হলের তৎকালীন প্রোভস্টকে জিম্মি করার মতো ঘটনাও ঘটে, সাথে হলের ভেতর টিয়ার গ্যাস ছোঁড়া, হল ভ্যাকেন্ট তো আছেই। অনির্দিষ্টকালের জন্য বুয়েট বন্ধ হয়ে যাবার পর বুয়েটের তৎকালীন সব ব্যাচের কিছু ছাত্র (আমিও তাদের মধ্যে একজন ছিলাম) মিলে সিদ্ধান্ত নেই, আমরা স্যারদের কাছে যাবো। তাঁদের সাথে খোলামেলা কথা বলে ছাত্র-শিক্ষক সবাই মিলে সিস্টেমের ভেতরের 'বাগ'গুলো সমাধা করার চেষ্টা করবো।
সিদ্ধান্ত অনুযায়ী আমরা স্যারদের কাছে গিয়েছিলাম। আমরা প্রথমে ভেবেছিলাম, এতো ভাংচুরের পর স্যাররা হয়তো আমাদের মুখও দেখতে চাইবেন না। অথচ আমাদের অবাক করে দিয়ে বেশিরভাগ স্যারই আমাদের সাথে বসলেন, এমনকি অনেক ক্ষেত্রেই নিজেদের ঘাড়েও অনেক দোষ নিয়ে নিলেন, যেখানে আমার মতে স্যারদের বাসায় ঢিল ছোঁড়ার মতো কাজের দোষ কোন যুক্তিতেই ছাত্র বাদে অন্য কারো ঘাড়ে বর্তায় না। হ্যাঁ, কিছু শিক্ষক তখনো অভিমান করে ছিলেন ঠিকই। কিন্তু বেশিরভাগ শিক্ষকের আচরণ আমাদের সত্যিই তখন মুগ্ধ করেছিলো। যাই হোক, তখন আমরা কিছু যুক্তি স্যারদের কাছে পেশ করেছিলাম। স্মৃতির পাতা হাতড়ে যদ্দুর মনে পড়ে, ততোটুকুই বলতে পারবো।
আমাদের প্রথম যুক্তি ছিলো, ছাত্রদের পরীক্ষাভীতি। ঐ ভাংচুরের আগ পর্যন্ত পরীক্ষার সিস্টেম ছিলো অনেকটা এরকম: ২ সপ্তাহ পিএল, তারপর ২/৩ সপ্তাহের মধ্যে পরীক্ষা। যেকোনো ব্যাচের পরপর দুই পরীক্ষার মধ্যে ৩ দিন বন্ধ। বলা বাহুল্য, ঐ ২ সপ্তাহ বেড়ে কখনোই ৪ সপ্তাহের কম হতো না। কাজেই পিএল আর পরীক্ষা মিলিয়ে মোট লাগতো প্রায় ৭ সপ্তাহের মতো। আমরা স্যারদের বললাম এই সিস্টেম পাল্টাতে। আমরা যুক্তি দিলাম, এতো অল্প সময়ের ব্যবধানে পরীক্ষা নেয়ার কারণেই ছাত্ররা ২ সপ্তাহ পিএলএ খুশি না। আমরা বললাম ২ সপ্তাহ পিএল দিতে এবং পরপর দুই পরীক্ষার মাঝে ১ সপ্তাহ বন্ধ দিতে। তাতে মোট সময় প্রায় ৭ সপ্তাহই লাগবে, কিন্তু পিএলটা ভাগ হয়ে যাবে পরীক্ষার মাঝের সময়টুকুতে। কাজেই ছাত্রদের পরীক্ষাভীতি কমবে, তারা প্রস্তুতি নেয়ারও সময় পাবে। আমাদের এই যুক্তি স্যাররা মেনে নিলেন। এরপর থেকে সিস্টেম পাল্টালো। সম্ভবত পরপর ২ টার্ম ২ সপ্তাহ পিএল ও ১ সপ্তাহ গ্যাপে পরীক্ষার সিস্টেমে টার্ম ফাইনাল দিলাম। ফলাফল, ১১ মাসে ২ টার্ম শেষ।
আমাদের দ্বিতীয় যুক্তি ছিলো, ৭০% মার্ক্সের পরীক্ষার নিয়ম পাল্টানো। টার্ম ফাইনালকে ভাগ করে একটা মিড-টার্ম নেয়া। এই যুক্তি শুরুতেই ধোপে তেমন একটা টিকে নাই, কারণ স্যারদের যুক্তি ছিলো, তাহলে ছাত্ররা মিড-টার্ম পেছানোর জন্যও আন্দোলন করবে এবং ব্যক্তিগতভাবে আমি স্যারদের এই আশংকার সাথে শতভাগ একমত।
আমাদের শেষ, কিন্তু সবচেয়ে বড় যুক্তি ছিলো, ডিপার্টমেন্ট ভাগ করে দেয়া। কারণ বেশিরভাগ ছাত্র, এমনকি অনেক শিক্ষকের মতেও কিছু কিছু ডিপার্টমেন্টের সম্মানিত শিক্ষকগণ ইচ্ছা করে পরীক্ষা পেছানোতে মদদ দেন, তাতে নাকি তাঁদের কন্সাল্টেন্সিতে সুবিধা হয়। ভেতরের খবর জানি না, তাই সত্য-মিথ্যা যাচাইও করতে পারছি না। তবে এই অভিযোগ সত্য হোক বা মিথ্যা, ডিপার্টমেন্ট ভাগ করে দিয়ে পরীক্ষা নিজ নিজ উদ্যোগে নিয়ে নিলে সমস্যা অবশ্যই সমাধান হবে, এ ব্যাপারে কোন শিক্ষকেরই দ্বিমত ছিলো না। ইইই এর শিক্ষকগণ ছিলেন এই প্রস্তাবের কট্টর সমর্থক। কারণ তাঁদের মতে তাঁদের ছাত্ররা কখনোই পরীক্ষা পেছাতে চায় না বা চাইলেও সেটা অনেক পরে গিয়ে, যখন পরীক্ষা পেছানোর গুজব রটে বুয়েটের আকাশ-বাতাস ভারি হয়ে গেছে, গুজবের চোটে পড়াশুনা চুলায় উঠেছে, তখন (আমার ব্যক্তিগত অভিজ্ঞতা বলে কথাটা অনেকাংশেই সত্যি)। কাজেই তাঁরা মনে করেন, ডিপার্টমেন্ট ভাগ করে দিলে তাঁদের ছাত্ররা ৩ বছর ৮ মাসে বেরিয়ে যাবে। আর যখন অন্য ডিপার্টমেন্টের ছাত্ররা দেখবে তাদের বন্ধুরাই এতো অল্প সময়ে বের হয়ে যাচ্ছে, তখন তারাও স্বতঃপ্রণোদিত হয়ে দ্রুত পরীক্ষা দিয়ে দেবে। এভাবে একটা সুস্থ প্রতিযোগিতার মাধ্যমে পরীক্ষা পেছানোর কালচার থেকে বুয়েট বেরিয়ে আসবে। এই সিস্টেম প্রণয়নের বড় অন্তরায় ছিলো বুয়েটের ছোট ক্যাম্পাস ও সব ডিপার্টমেন্টের ভৌগলিক কাছাকাছি অবস্থান। ইইই এর শিক্ষকগণ আমাদের আশ্বস্ত করেন, পলাশীতে তাঁদের নতুন ক্যাম্পাস হয়ে যাওয়ার পরপরই তাঁরা এ ব্যাপারে উদ্যোগ নেবেন। মূল ক্যাম্পাস থেকে আলাদা হয়ে যাওয়ায় এবং বিশাল এক বিল্ডিং পাওয়ায় আলাদা ভাবে পরীক্ষা নিতে তাঁদের সুবিধা হবে। আর তাঁদের দেখাদেখি বাকি ডিপার্টমেন্টগুলোও 'লাইনে আসবে'।
এতক্ষণ কীভাবে সমস্যা সমাধান করা যায়, এসব নিয়ে আমরা কী কী চিন্তা করেছিলাম, স্যাররা কী ভেবেছিলেন, সেসব বললাম। এবার বলবো কিছু কর্কশ ও তিতা সত্য কথা। আসলে আমরা সমস্যার গোড়া কেটে আগায় পানি ঢালছিলাম। সমস্যাটার গোড়া কী, সেটা তাহলে বলি।
পৃথিবীর কোন সিস্টেম ফুল-প্রুফ না। এমন কোন সিস্টেম নেই, যেটা দিয়ে শতভাগ মানুষের মন জয় করা সম্ভব। কাজেই, এরকম সিস্টেম বানানোর চিন্তাও বাদ দিতে হবে। সিস্টেম ইম্প্রিভ করা যায় অবশ্যই। তবে সেটা আসল সমস্যা ঠিক করে তারপর। আর আসল সমস্যা হচ্ছে "বুয়েটের পরীক্ষা পেছানো যায়", এই মাইন্ডসেট। আমাদের এই মাইন্ডসেট ঠিক করতে হবে। পৃথিবীর আর কোথাও পরীক্ষা পেছানোর কালচারটাই নেই। ছাত্ররা চিন্তাও করে না পরীক্ষা পেছানো সম্ভব। বুয়েটের ছাত্ররা ইদানিং বড় বেশি সিস্টেমের দোষ, স্যারদের দোষ বলে গলা ফাটায়। বিশ্বাস করুন, বুয়েটের সিস্টেম অন্যান্য অনেক সিস্টেমের চেয়ে অনেক ভালো। সমস্যা হচ্ছে আমাদের, ছাত্রদের। বেশি পেতে পেতে আমাদের লেহনাঙ্গের দৈর্ঘ্য বেড়ে গিয়েছে। কীভাবে বেড়েছে শুনবেন? পিএল ২ সপ্তাহ করে পরীক্ষার মাঝের গ্যাপ যখন স্যাররা বাড়িয়ে দিলেন, তখনো কিন্তু আমরা থামলাম না। মাত্র ২ টার্ম পরেই আবার পরীক্ষা পেছানো আন্দোলন শুরু। তাহলে কি আবার আগের সিস্টেমে ফেরত যাওয়া? উঁহু, সেটাও না। এবার আগের সিস্টেমের খারাপটুকু, আর নতুন সিস্টেমের খারাপটুকু নিয়ে আরো খারাপ একটা সিস্টেম। ৪ সপ্তাহ পিএল, আর পরীক্ষার মাঝেও ১ সপ্তাহ করে গ্যাপ। ৭ সপ্তাহের সময় বেড়ে হলো ৯ সপ্তাহ। কে করলো? আমরা, এই ছাত্ররাই। এটার দোষও অনেকেই স্যারদের উপর, সিস্টেমের উপর চাপাবেন। নিজের দোষ স্বীকার করে নেয়ার মানসিকতা না থাকলে কিছুই আসলে বলার নেই তাদের।
তাহলে সমাধান কী? সমাধান হচ্ছে, পরীক্ষা পেছানো যায়, এই মাইন্ডসেটটা পাল্টানো। সেটা কীভাবে হবে? দুইভাবে করা যায়। এক, টিউশন ফি অনেক অনেক বাড়িয়ে। সহজ কথায়, পেটে লাথি দেয়া। বাইরের দুনিয়ার বেহেস্তী (!) সিস্টেমের যেসব উদাহরণ আমাদের ছাত্ররা দেন, সেসব জায়গায় টিউশন ফি সম্পর্কে কারো আইডিয়া আছে? টাকার ভয়েই তো ওরা পরীক্ষা পেছাবে না। তবে হ্যাঁ, আমাদের গরিব দেশে এটা সম্ভব না, সেটাও ঠিক। লাখ লাখ টাকা দিতে পড়তে চাইলে অনেক মেধাবী ছাত্রই ঝড়ে পড়বে। কাজেই, দ্বিতীয় উপায় ধরতে হবে। আর তা হচ্ছে প্রশাসনের কঠোরতা। শুনতে একটু খারাপ শুনালেও, বুয়েট প্রশাসনের নমনীয়তাই আমাদের লেহনাঙ্গের দৈর্ঘ্য বৃদ্ধির অন্যতম কারণ। আমার মতে পরীক্ষা পেছানোর মিছিল হলে কী করার উচিত জানেন? প্রাশাসন থেকে বলা উচিত, আমরা পরীক্ষা নেবো। তোমরা কেউ যদি পরীক্ষা দিতে না আসো, তাহলেও নেবো। তোমরা যদি গেট বন্ধ করে রাখো, তাহলেও নেবো। পরীক্ষার সময়ে শিক্ষকরা গেটের বাইরে দাঁড়িয়ে থাকবেন। পরীক্ষার নির্ধারিত সময় শেষ হয়ে গেলে তাঁরা চলে যাবেন। পরীক্ষায় যদি একজনও না আসে, তাহলেও পরীক্ষা হবে। যদি শতভাগ ছাত্র ফেল করে, করবে। কিন্তু আমরা পরীক্ষা নেবো। তোমরা যদি ভাংচুর করো, করতে পারো। কিন্তু বুয়েটের প্রতিটা ইট খুলে নিলেও আমরা পরীক্ষা নেবো। তারপর ২ বছর ধরে ক্লাস বন্ধ রেখে বুয়েট মেরামত করা হবে। যখন ছাত্ররা ক্ষতির পরিমাণ বুঝতে পারবে, তখন নিজেরাই 'লাইনে আসবে'।
এবার আসি বর্তমান সমস্যার কথায়। এবার পিএল হয়েছে ৪ সপ্তাহ। তারপরেও নাকি আরো ১ সপ্তাহ পিএল চাওয়া হয়েছে। পড়ার সময়ই নাকি পাওয়া যায় নাই! ভাই, বুয়েট তো আপনার মামা বাড়ি না। আপনি মাস্তি করে সময় নষ্ট করবেন, আর সেটার জন্য পরীক্ষা পেছাতে চাইবেন, আর সেটা না পেছালে স্যারদের দোষ? সিস্টেমের দোষ? যার লজিক লেভেল এই পর্যায়ে, সে আর যাই হোক, "বেস্ট অফ দ্য বেস্ট" না। অনেকে মিড-টার্ম পরীক্ষার জন্য বলছেন। ভাই, আপনাদের ইন্টেনশন মন্দ না, কিন্তু ঐ যে, সমস্যার গোড়ায় হাতটা যাচ্ছে না! যাদের লজিক লেভেল উপরে বলা লেভেলে, তারা মিড-টার্ম পরীক্ষা পেছানোর জন্যও আন্দোলন করবে। ঠিক যেমন আমাদের সময়ে ১ সপ্তাহ গ্যাপে পরীক্ষা নেবার পরেও ২ টার্ম পরেই আবার পরীক্ষা পেছানোর আন্দোলন শুরু হয়ে গিয়েছিলো।
এবার নতুন এক ধরণের যুক্তি দেখলাম। "ভাই, আপনারা অনেক মেধাবী। আপনারা ২ সপ্তাহ পিএলএ পরীক্ষা দিতে পারেন। আমরা পারি না। আমাদের মিনিমাম ৪ সপ্তাহ সময় লাগে।" তো আপনি যদি এরকম মেধাবী নাই হন, তাহলে আপনার বুয়েটে পড়ার দরকার কী? বুয়েট তো মেধাবীদের জায়গা, তাই না? যারা মেধার পরিচয় রাখতে পারবে না, তারা ঝরে পড়বে। এটা তো একটা প্লেন অ্যান্ড সিম্পল কথা। বুয়েটে আপনি মেধার সাক্ষর রেখে ঢুকেছেন। কিন্তু এরপর তো বুয়েট আপনার কাছে বন্ড সই করে নাই যে আপনাকে পাস করিয়েই ছাড়বে। বাইরের সিস্টেমের কথা যে বলেন, কতজন মানুষ পিএইচডি করতে গিয়েও পারে না, সে খেয়াল আছে? বুয়েটেও তাই হবে। একটা সিস্টেম আছে। আপনার উচিত সেই সিস্টেমের সাথে নিজেকে মানিয়ে নেয়া। যদি না পারেন, ঝড়ে পড়বেন, ব্যস্‌! আপনি তো আপনার জন্য সিস্টেম পাল্টাতে পারেন না। বাইরের দেশে যাওয়া লাগবে না। পাস করে দেশেই মোটামুটি ভালো একটা কোম্পানিতে জব নেন; তারপর বস যখন ২ সপ্তাহের একটা ডেডলাইন দিবে আর আপনি বলবেন, ২ সপ্তাহে পারি না, ৪ সপ্তাহ লাগবে, তখন বস কী বলে, আমাকে জানিয়ে যাবেন। আর বাইরে গিয়ে পিএইচডি সুপারভাইজরের কাছে এটা বললে কী হবে, সেটা আর নাই বা বললাম। আর বুয়েটের তো ১০০% পাস দেখিয়ে কোথাও কোন ক্রেডিট নেয়ারও দরকার নেই। বুয়েট তো রাজউক উত্তরা মডেল কলেজ না যে পেপারে ১০০% পাসের খবর দেখিয়ে বাহবা নেবে, তাই না?
অতএব, সোজা হিসাব। মাইন্ডসেট পাল্টাতে হবে। লেহনাঙ্গ ছেঁটে দিতে হবে। আর এবার সেটার একটা মোক্ষম সুযোগ। ৪ সপ্তাহ পিএলএর পরেও ছাত্ররা পরীক্ষা দেয় নাই। কাজেই, জনাব প্রশাসন, আপনি পরীক্ষা নিতে থাকেন। যথাসময়ে রেজাল্ট পাবলিশ করে নতুন টার্মের ক্লাসও শুরু করেন। এরপরেও যদি ছাত্ররা বয়কট করতে থাকে, করুক। নতজানু হওয়ার সময় শেষ। এখন যদি পরীক্ষা আবার পিছিয়ে নতুন করে রুটিন দেন, তাহলে আপনার মেরুদণ্ডের অস্তিত্ব নিয়ে এতোদিন ধরে সবার মনে যে প্রশ্নটা আছে, সেটার জবাব চলে আসবে। পরীক্ষা পেছানোর একটা লজ্জাকর ব্যাপার 'সাফল্যের' সাথে 'শান্তিপূর্ণ'ভাবে আদায় করার জন্য ছাত্ররা একে অন্যের পিঠ চাপড়ে বেড়াবে। তখন দুদিন পরে এই ছাত্ররা আপনাকে ব্লো-জব দিয়ে দিতে বললেও অবাক হবেন না যেন!
বুয়েটের একজন ছাত্র


বাংলাদেশের সাম্প্রতিক ভিওআইপি (VoIP) আতংক 



আজ রাতে বিডিনিউজে প্রকাশিত একটা খবরে অনেকেই দুশ্চিন্তিত হয়েছেন। কেউ কেউ বিরক্ত হয়েছেন। খবরটির শিরোনাম, ইন্টারনেট আপলোড গতি কমলো।
এইটা আমার কাছে খুব দুঃখজনক মনে হয় যে, আমাদের দেশের অধিকাংশ লোকের কাছে (যারা শব্দটির সাথে পরিচিত) ভিওআইপি শব্দটি  নিষিদ্ধ একটা অনুভূতি নিয়ে আসে- যেমনটা হয়তো আনে মাদক কিংবা পতিতাবৃত্তি। অথচ ব্যাপারটা এরকম হওয়া উচিত না। ভিওআইপি একটি অত্যন্ত শক্তিশালী প্রযুক্তি, যার মাধ্যমে যোগাযোগ ব্যবস্থার রীতিমতো যুগান্তকারী পরিবর্তন ঘটানো সম্ভব, ইন ফ্যাক্ট ঘটে যাচ্ছে। সারা বিশ্বে অসংখ্য গবেষণা হয়েছে এবং হচ্ছে এই প্রযুক্তিকে ব্যবহার করে কীভাবে যোগাযোগ ব্যবস্থাকে আরো উন্নত এবং আরো সুলভ করা যায়। সেখানে আমরা, বাংলাদেশিরা ক্রমাগত "অবৈধ ভিওআইপি" নামক হাস্যকর এক জুজুর আতংকে ভুগছি।
গুগলে যদি আপনি সার্চ করেন, How to prevent illegal VoIP লিখে, অবাক হয়ে লক্ষ্য করবেন প্রথম পাতার প্রায় সব ক'টি সার্চ রেজাল্টই বাংলাদেশের ইলিগ্যাল ভিওআইপি নিয়ে। এটা বেশ পরিষ্কার হয়ে যায় যে, illegal VoIP নামক অদ্ভুত এই শব্দদ্বয় নিয়ে বাংলাদেশেরই যতো মাথা ব্যথা। আমি টেকনিক্যাল কামলা শ্রেনীর লোক। বিগত অনেক বছর ধরেই এই সেক্টরে কামলা দিয়ে যাচ্ছি, তাই আইনগত দিক নিয়ে মন্তব্য করবো না। তবে বিভিন্ন সময়ে এইসব বিতর্কে আগ্রহী হয়ে ইন্টারনেট ঘেঁটে বিভিন্ন দেশের ভিওআইপি পলিসি পড়ে দেখার চেষ্টা করেছি। আমেরিকাসহ নানা দেশের ভিওআইপি পড়ে মোটের উপর যেই ধারণাটা হয়েছে, উন্নত বিশ্বেও ভিওআইপিকে আপাতত কঠোর কোনো শেকলে বাঁধা হয়নি, সঙ্গতকারণেই। সেখানে এই প্রযুক্তিকে বিকশিত হওয়ার সুযোগ দেওয়া হয়েছে। একদম রেগুলশনহীনভাবে চলছে না, তবে বাংলাদেশের মতো এমন ফৌজদারি আইন টাইপ ব্যাপার স্যাপারও সেখানে নেই।
বাংলাদেশ এমনিতেই প্রযুক্তিগতভাবে বেশ পিছিয়ে থাকা দেশগুলির একটি। মিটিং মিছিলে শুধু ডিজিটাল বাংলাদেশ বললেই দায়িত্ব চুকে যায় না। জেলাপর্যায়ের ওয়েবসাইট বানানো এবং আরো নানা তথ্য অনলাইনে সহজলভ্য করে দেওয়ার যে প্রচেষ্টা, তার জন্য প্রাপ্য কৃতিত্ব দিয়েই বলতে চাই যে, প্রকৃত ডিজিটাল যুগের ধারণা আরো অনেক বেশি অগ্রসর। দ্রুতগতির ইন্টারনেট এবং সুলভ যোগাযোগ ব্যবস্থা ছাড়া ডিজিটাল দেশের কথা হাস্যকর শোনায়। এটা বিরাট বড় আয়রনি যে, ডিজিটাল দেশের স্লোগান নিয়ে ক্ষমতায় আসা এই সরকারই তার  শাসনামলে দুইদফা ইউটিউব বন্ধ করেছে, ফেসবুকও একবার বন্ধ করেছিলো; মূর্খতার তালিকায় একদম সাম্প্রতিক সংযোজন হলো, আপলিঙ্কের গতি কমিয়ে দেওয়া। সরকার কিংবা বিটিআরসি কার বুদ্ধিতে এসব কাজ করে জানি না, তবে সে লোক মূর্খ কিংবা সরকারের শত্রু হওয়ার সম্ভাবনাই বেশি।
আপলিঙ্কের গতি কমিয়ে দেওয়ার সিদ্ধান্তটা এতোটাই হঠকারী পর্যায়ের যে, একে ব্যাখ্যা করার ভাষাও আমার নেই। তুলনা হিসেবে বলতে পারি, এই সিদ্ধান্ত অনেকটা এরকম হয়েছে যে, আপনার ঘরে একজন যক্ষারোগী থাকার কারণে আপনি নিজে নিঃশ্বাস নিচ্ছেন না। আমি নিশ্চিত বিটিআরসির লোকজন এই সিদ্ধান্তটা নেওয়ার আগে ভেবেছেন যে, "আপলিঙ্ক ভিওআইপি ছাড়া আবার কী  কাজে লাগে? ডাউনলিঙ্ক তো আর কমানো হয়নি!" ; আমি অবশ্য এতোটা নিশ্চিত হয়েছি কর্মসূত্রে এই প্রতিষ্ঠানটির নানা স্তরের কর্তাব্যক্তিদের সাথে আলাপচারিতায় তাদের সম্পর্কে যে ইমেজটা গড়ে উঠেছে, তার মাধ্যমেই। তারা হয়তো এটা ভুলে গেছেন যে, ইন্টারনেট শুধু একমুখী অর্থাৎ ইউনিডিরেকশনাল যোগাযোগের মাধ্যম না। ইমেইলে ডকুমেন্ট অ্যাটাচ থেকে শুরু করে আপনার ফেসবুক অ্যাকাউন্টে ছবি আপলোড করা- সবকিছুই আপলিঙ্ক দিয়ে হয়। সাধারণ ইন্টারনেট ব্যবহারকারীরা যে কী ভোগান্তিতে পড়বে, সেটা বোঝার মতো টেকনিক্যাল জ্ঞান এদের আছে বলে আমার কখনোই মনে হয়নি। সাধারণ জনগণের বাইরে সবচে বড় ভুক্তভোগী, ইন ফ্যাক্ট সম্ভবত সবচে বাজেভাবে ভুগছেন, যারা আউটসোর্সিং এর কাজে করে থাকেন। এছাড়া আপলিঙ্ক স্পীডের দুর্গতিতে ফর্ম সাবমিশন করার মতো কাজেও ভয়াবহ সমস্যা হওয়ার কথা। এমনকি অনলাইনে যদি কেউ ফাইনানশিয়াল ট্রানজাকশন করতে চান, তাতেও প্রচণ্ড ঝামেলায় পড়তে পারেন। 
এখন প্রশ্ন হলো, বিটিআরসি তাহলে কীভাবে "অবৈধ" ভিওআইপি বন্ধ করবে? এর একমাত্র উত্তর হচ্ছে অট্টহাসি কারণ অবৈধ ভিওআইপি জিনিসটাই এক হাস্যকর শব্দ। যতোদিন বিটিআরসি (বস্তুত সরকার) তার এই প্রাগৈতিহাসিক কালের মনোভাব না বদলাচ্ছে, সেই পর্যন্ত কোনো উন্নতিই হবে না। মজার ব্যাপার হলো, নিশ্চিন্তে এই ভবিষ্যতবানীটা করা যায় যে বিটিআরসি কিংবা সরকার  তাদের এই মনোভাব অচিরেই বদলাবে না। কেন বদলাবে না? কারণ যেখানেই "বৈধ এবং অবৈধ" শব্দদুটি আছে, সেখানেই এক্সট্রা টু-পাইস কামানোর সুযোগ আছে। আজ যদি ভিওআইপি টেকনোলজিকে সবার জন্য উন্মুক্ত করে দেওয়া হয় অর্থাৎ যে ধরনের বিজনেস মডেল পৃথিবীর অন্যান্য দেশগুলি ফলো করছে, সে পথে হাঁটা হয়, বাজি ধরে বলা সম্ভব যে অবৈধ ভিওআইপি ধরনের উদ্ভট কথাবার্তা আর শুনতে হবে না। কিন্তু সরকার সম্ভবত সে পথে হাঁটবে না। কেন হাঁটবে না? কারণ ভিওআইপি এইদেশের হোমড়া চোমড়া লোকজনের সোনার ডিম পাড়া হাঁস। মাঝে মধ্যে এরকম তর্জন গর্জন করে সব থেমে যাবে, আর যারা ব্যবসা করার তারা করবেই। আমার পক্ষে প্রমাণ দেখানো সম্ভব না, এবং আমি তাতে আগ্রহীও না- কিন্তু এই সেক্টরে যারা কাজ করছেন, তারা সকলেই জানেন সর্ষের ভিতরে কী বিপুল পরিমাণ ভূত আছে। জনশ্রুতি আছে যে মন্ত্রনালয় এবং খোদ বিটিআরসির অনেকেই এর সঙ্গে প্রবলভাবে জড়িত। রাষ্ট্রায়ত্ব প্রতিষ্ঠাণ বিটিসিএল যে দেশের সবচে বড় ভিওআইপির কারখানা, এ কথা  এখন প্রমাণিতই। মাঝে মাঝেই পত্রিকাতে দেখবেন বিটিসিএলের নানা পর্যায়ের নানা কর্মকর্তার নাম উঠে আসছে এসব  প্রসঙ্গে। যেহেতু প্রমাণ দাখিল করা সম্ভব না, তাই এ বিষয়ে আর কিছু বলারও দরকার দেখি না। আগ্রহীরা এই সেক্টরের পরিচিত কারো সাথে কথা বলুন, অনেক কিছুই জানবেন। 
আমজনতা আন্দাজও করতে পারে না, এই খাতে কী পরিমাণ টাকা উড়ে বেড়াচ্ছে। শুধুমাত্র সঠিক জায়গায় সঠিক লোকটিকে চেনা থাকলে এবং আপনার এথিকাল ব্যারিয়ারটিকে দূর করে দিতে পারলে আপনি শুধুমাত্র দুই বছরের ভিওআইপি থেকে এতো বিপুল পরিমাণ কামাতে পারবেন যে, আপনার অন্তত আগামী এক পুরুষ আর কিছু চিন্তা করা লাগবে না। মুখে যতো কথাই বলুক, বাংলাদেশে এমন কোনো মন্ত্রী বা আমলা নেই, যে এই টাকার উৎসে আঘাত করতে পারবে। সত্যি বলতে কী, বিটিআরসির অজানা কিছুই নেই। আমি খুব শক্তভাবে বিশ্বাস করি যে কারা কারা এই ব্যবসা করছে, তাদের যন্ত্রপাতি কোথায়-সে বিষয়ে সব তথ্যই বিটিআরসির কাছে আছে। তারা যদি ভিওআইপির বৈধ-অবৈধ এসব ক্লাসিফিকেশন চালু রেখেও অবৈধ ব্যবসা আসলেই বন্ধ করতে চায় , তবে তারা সেইসব রাঘববোয়ালদের ধরুক, সেই ভিওআইপি অপারেশন শাট ডাউন করে দিক। কিন্তু বাস্তবতা হচ্ছে, প্রথমত রাজনৈতিক  এবং অন্যান্য কারণে তাদের পক্ষে এর বিরুদ্ধে ব্যবস্থা নেওয়া সম্ভব না। দ্বিতীয়ত তারা নিজেরাই অনেকে এরসাথে আষ্টেপৃষ্ঠে জড়িয়ে আছেন। নার্কোটিকসের চক্র যেমন অত্যন্ত শক্তিশালী, পৃথিবীর প্রায় কোনো দেশই ভাঙ্গতে পারেনা- তেমনি শক্তিশালী বাংলাদেশে এই ভিওআইপি ব্যবসার চক্র। এতো অল্প বিনিয়োগে, এতো কম সময়ে এতো বেশি টাকা বানানোর মতো আর কিছুই নেই এই দেশে, কাজেই এ ব্যবসা চলবে আর মাঝে মাঝে টম অ্যান্ড জেরির পাতানো খেলাও চলবে। খুব র‍্যাডিকাল কিছু না হলে সুদূর ভবিষ্যতেও এর থেকে উত্তরণের কোনো আশা নেই। ইতমধ্যেই প্রতিষ্ঠাণ হিসেবে বিটিআরসি নিজেকে মোটামুটি ভিওআইপি ধরার পুলিশ হিসেবে প্রতিষ্ঠিত করে ফেলেছে। দুঃখজনক হলেও সত্যি যে, অবৈধ ভিওআইপি ধরাতেই এই প্রতিষ্ঠানের যতো আগ্রহ দেখা যায়। আর মাঝেমধ্যে লাইসেন্স বিক্রি। আমার স্মৃতিশক্তির ব্যর্থতা হতে পারে, তবে এমন কোনো রেগুলেশন আজ পর্যন্ত বিটিআরসি সেট করেছে বলে আমি মনে করতে পারলাম না, যাতে প্রযুক্তি জনগণের কাছে সুলভে পৌছায়- জনগণ এর সুফল ভোগ করতে পারে। 
এইসব নাটকে একমাত্র ক্ষতি দেশের জনগণের। লোক দেখানো অভিযোগে বিটিআরসি আপলিঙ্কের গতি কমানোর মতো হাস্যকর সব কাজ করবে। তাদের এই মূর্খতার শিকারে হয়ে দেশের লোকজন আউটসোর্সিং এর টাকা হারাবে, এমনকি বড় কোনো ডকুমেন্ট ইমেইল পর্যন্ত করতে ঘাম ঝড়াবে। অবশ্য সেটা খুব বড় সমস্যা না। কারণ দেশের ভবিষ্যত যাদের হাতে, তারা ইন্টারনেট ব্যবহার করতে পারেন না এবং তাদের ছেলে মেয়েরাও থাকে বিদেশে।
 বাদ বাকি ষোলো কোটি বাঙালি মরুক, কার কী আসে যায়?
লেখকের নাম:
অমায়িক সত্যভাষী


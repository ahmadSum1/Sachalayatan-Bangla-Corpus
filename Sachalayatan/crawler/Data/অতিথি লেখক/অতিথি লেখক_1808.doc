শুধুই কলমে, কি হবে?



১.
তারেক মাসুদের মৃত্যুর পর সড়ক দুর্ঘটনা প্রসঙ্গে প্রত্রপত্রিকায় প্রচুর লেখালেখি হয়েছে। টেলিভিশনে প্রচুর কথা বলা হয়েছে। ঘরে বাইরে অফিসে আদালতে বাসে কারে পার্কে ফুটপাতে ফুচকা চায়ের দোকানে, কথা-কথা। প্রচুর শব্দ ব্যবহৃত হয়ে গেছে। যারা দেশসমাজভাবনায় বিভোর, তাঁরা বোধকরি কলম ঘষে কলাম লিখতে গিয়ে সবচেয়ে বেশী সবচেয়ে ভারসম্পন্ন কথাগুলো বলে ফেলেছেন।
সম্প্রতি, পর পর দুদিন, দেশের দুজন অতি জনপ্রিয় এবং গুরুত্বপূর্ণ ব্যক্তিত্ব জনাব মুহম্মদ জাফর ইকবাল এবং জনাব আবদুল্লাহ্ আবু সায়ীদ এই আপাতত জ্বলন্ত প্রসঙ্গে দুটি লেখা প্রকাশ করেছেন দৈনিক প্রথম আলোর পাতায়। এখন আমি, দেশের অতি তুচ্ছ নগণ্য সাধারণ একজন নাগরিকও বলতে এসেছি। 
তার আগে বলে নিই- আমি মনে করি ‘তাঁদের’ বলা এবং আমার মতো সাধারণ আমাদের বলা- এই দুইয়ের মধ্যে পার্থক্য থাকা উচিত। আমাদের বলায় কিছু আসবে যাবে না, আমাদের কিছু করবার সামর্থ্য-ক্ষমতা নেই। তাঁদের ক্ষেত্রে ব্যাপারটি ঠিক উল্টো।
২.
লেখক, পদার্থবিদ, শিক্ষাবিদ মুহম্মদ জাফর ইকবাল তাঁর সাম্প্রতিক লেখায় বেশ কয়েকটি দুর্ঘটনার বর্ণনা দিয়েছেন। তিনি নিজে দুর্ঘটনায় পতিত হয়েছেন। তাঁর কাছের মানুষেরা বাস মাইক্রোবাসে রক্তাক্ত হয়েছেন। কেউ কেউ প্রাণ হারিয়েছেন। একজন সহকর্মী দুর্ঘটনার মধ্য থেকেই তাঁকে ফোন করে রক্তলাশের মর্মান্তিক বাস্তবতা শুনিয়েছেন। এবং প্রতিবারই সড়ক দুর্ঘটনা প্রসঙ্গে লিখতে উদ্যত হয়েছিলেন তিনি। কিন্তু পরক্ষণে ভেবেছেন, লিখে কি হবে? মিরসরাইয়ে ট্রাক উল্টে ৪০ জনের বেশী বাচ্চা মারা গেলে, টিভি নেই তাই ফুটফুটে বাচ্চাগুলোর নিথর দেহ দেখে অস্থির হতে হচ্ছে না- এই ভেবে তিনি স্থির হন। তারেক মাসুদের মৃত্যুতে বিপর্যস্ত তিনি খবরের কাগজগুলো না পড়ে ভাঁজ করে সরিয়ে রাখেন। এবং এরপর তিনি, পরিবর্তন কি হবে না? পরিবর্তন কি হবে না?- এই প্রশ্ন দিগ্বিদিক ছড়িয়ে দেন। আমার আফসোস হয়, কারণ আমার মনে হয়, টিভি দেখলে এবং খবরের কাগজ পড়লে, মৃতবিকৃত মানুষ, লাশের লাশ লাশ গন্ধ কাগজ টিভি থেকে বের হয়ে এসে উনাকে এতো প্রচণ্ড ধাক্কা দিতো যে উনি কেবল লিখে আর প্রশ্ন ছুঁড়েই ক্ষান্ত হতেন না। উনার ভেতরটা ক্ষোভ দুঃখ ক্রোধে এতো উত্তপ্ত হয়ে উঠতো যে উনি কলম ছেড়ে রাস্তায় নেমে কিছু একটা করে ফেলবার কথা ভাবতেন।
সড়ক দুর্ঘটনার মর্মন্তুদ প্রভাব বর্ণনা করে তিনি প্রশ্ন তুলেছেন- মানবিক বিপর্যয়ের কথাটি কি কেউ ভেবে দেখবে না? সড়ক দুর্ঘটনার প্রতিকারে প্রতিবাদে ইলিয়াস কাঞ্চনের আন্দোলন, তারানা হালিমের অনশনের হুমকি প্রদানের উদাহরণ টেনে তিনি জিজ্ঞেস করেছেন- অন্যেরা কোথায়? আমি ভাবি, উনি কাদের কথা বলছেন? আমার কথা? আমি এইখানে, আমি ঢাকায়, আমি নাখালপাড়ায়। উনি বলে দিক, আমি, ২১ বছরের এক অতি অগুরুত্বপূর্ণ সাধারণ নাগরিক একা একা কিভাবে কার্যকরী কিছু একটা করতে পারি? কিংবা করবার কথা ভাবতে পারি? দেশের কোটি কোটি সাধারণ মানুষেরাও আমার মতোই অগুরুত্বপূর্ণ সাধারণ একা। আমরা বিচ্ছিন্ন। আমরা এভাবে কিছু করতে পারবো না। আমাদেরকে একত্র হতে হবে। আমি  একজন ‘সাধারণ নাগরিক’ কখনো ‘দেশের মানুষ’ একত্র করতে পারবো না। আমার মতো অন্য আমিরাও পারবে না। দেশের মানুষকে একত্র করতে পারবেন এমন তাঁরা, যাঁদের মুখ মানুষের চেনা। যাঁদের মানুষ নিরপেক্ষ মানবতাবাদী শিক্ষিত মানুষ বলে জানে। যাঁরা জনপ্রিয়। ইলিয়াস কাঞ্চন আর ‘নায়ক’ নন, তারানা হালিমও জনপ্রিয় মুখ নন। আমি নিশ্চিতভাবেই নুন্যতম জনপ্রিয়ও নই। এমনকি যেই সৈয়দ আবুল মকসুদ গত ২৪ আগস্ট কেন্দ্রীয় শহীদ মিনারে ছাত্র-শিক্ষক-পেশাজীবি জনতার সভায় সভাপতিত্ব করেছেন এবং ঈদের দিন শহীদ মিনারে প্রতিবাদী অবস্থান ধর্মঘট ও অনশন পালনের ঘোষণা দিয়েছেন, সেই তিনিও সাধারণ মানুষের, সর্বস্তরের মানুষের কাছে তুলনামূলকভাবে ততটা জনপ্রিয় মুখ নন। তাঁরা চাইলে বিশালসংখ্যক সচেতন মানুষকে একত্র করতে পারবেন, কিন্তু দেশের মানুষকে একত্র করা বলতে যা বোঝায় তা তাঁরা করতে পারবেন বলে আমি মনে করি না। এক্ষেত্রে উনারা অনেক বেশী সফল হবেন। হ্যাঁ, উনারা। মুহম্মদ জাফর ইকবাল এবং আবদুল্লাহ্ আবু সায়ীদ। তাঁদের সকলে ‘স্যার’ বলে ডাকে। মুহম্মদ জাফর ইকবাল তরুণদের মধ্যে অবিশ্বাস্যরকম জনপ্রিয়। বয়স্কদের মধ্যেও কম নন। অপরদিকে শিক্ষক হিসেবে জনপ্রিয়তার শীর্ষে আরোহন করেছেন এবং অধ্যাপক হিশেবে কিংবদন্তীতুল্য- আবদুল্লাহ্ আবু সায়ীদ। এমনটা উইকিপিডিয়ায় বলা আছে। এমনটা শুনতেও পাওয়া যায়। তাঁরা কোন আন্দোলনের ডাক দিলে ‘দেশের মানুষ’ তাঁদের সাথে যোগ দেবে এমনটা ধারণা করা যায়।
তাই তাঁরা শুধু মাত্র কলম চালিয়ে- কোনও মন্ত্রীকে লক্কড়ঝক্কড় মাইক্রোবাসে বসিয়ে ঢাকা-সিলেট আনা-নেওয়ার কথা কিংবা নুন্যতম এসএসসি পাশ চালক এবং বিএ পাস বাস চালক নিয়োগের( যা এই দেশে কোনওরকম সামাজিক প্রতিবাদ প্রতিরোধ ছাড়া আগামী দু’এক দশকের মধ্যেও বাস্তবায়ন করা কতটুকু সম্ভব তা নিয়ে নিরাপদভাবেই প্রশ্ন তোলা যায়) মতো নিরর্থক কথাবার্তা বলবেন- এমনটা গ্রহণযোগ্য নয়। তাঁদেরকে তাঁদের তুলনামূলক নিরাপত্ত্বার বেড়াজাল থেকে বের হয়ে আসতে হবে, যেমনটা একাত্তরে মা-বাব-স্ত্রী-সন্তান-সীমানার ওপারে গিয়ে জীবন বাঁচানো ত্যাগ করে অস্ত্র হাতে বাংলার মাটিতে নামা মুক্তিযোদ্ধারা করেছিলেন। আন্দোলনে নেমে নিজ জীবন হুমকির মুখে ফেলে তাঁদেরকে নিজেদের কাছে প্রমাণ করতে হবে তাঁরা অত্যন্ত কার্যকরী এবং সঠিক কাজটিই করছেন। তাঁদেরকে মাঠে নেমে আমাদেরকে ডাকতে হবে, দেশের মানুষকে একত্র করবার প্রক্রিয়ার সূচনা করতে হবে।
৩.
সম্প্রতি কোথাও পড়েছিলাম, সিলেট শহরে প্রতি শুক্রবার শহরের গুরুত্বপূর্ণ মোড়গুলোতে মানববন্ধনের আয়োজন করা হবে। আয়োজকেরা সকলের কাছে দেশের অন্যান্য জায়গায়ও এমন কর্মসূচী গ্রহণ করবার আবেদন জানিয়েছেন। আমাদের এমনটাই প্রয়োজন। আমরা একটা ঘটনা নিয়ে একবার ভাবি, একবার কথা বলি। তারপর অন্য ঘটনায় চলে যাই আগেরটা ভুলে গিয়ে। এই প্রক্রিয়ায় সঅবটা ভুলে যাই আমরা। এভাবে আমরা ওয়ান্স ইজ নেভার এর ফাঁদে পড়ে গেছি। আমাদেরকে প্রতিবাদের পুনরাবৃত্তি ঘটাতে হবে, প্রতিনিয়ত। আমরা বছরে ৩৬৫ দিন, অধিবর্ষে ৩৬৬ দিন প্রতিবাদ করবো। আমাদের নেতৃত্বের দরকার। আমাদের সংগঠকের প্রয়োজন। তাই জাফর ইকবাল আবু সায়ীদের মতো মানুষেরা শুধু অকার্যকর লেখা লিখে যাবেন আর তাঁদের মূল সামর্থ্য, প্রভাব ব্যবহার না করে নিষ্ক্রিয় থাকবেন- এমনটা গ্রহণযোগ্য নয়।
তাঁদেরকে পত্রিকায় হালকা কলাম লেখা থেকে বিরত থেকে তাঁদের পরিচিত, তাঁদের মতো সকল মানবতাবাদী সমাজসচেতন দেশপ্রেমী মানুষদের একত্র করতে হবে। তাঁরা আমাদেরকে ডাক দিলে আমরা এসে ট্রাফিক আইন মানানোর জন্য জোড় করে পুলিশকে হাইওয়েতে নামিয়ে দেবো। একটা দুর্ঘটনা হলেই আমরা একযোগে বাস-মালিক বাস-ড্রাইভার যোগাযোগ মন্ত্রণালয়, সবার বিরুদ্ধে মামলা করবো। আমরা দু’একদিনের জন্য জেগে না থেকে সারা বছর জেগে থাকবো, প্রতিরোধ জারি থাকবে। কিন্তু, সেই আগের কথা- আমাদের নেতৃত্ব দরকার আমাদের সংগঠক দরকার। আমাদের এমন মানুষ দরকার যারা এই দলে নেই, যারা ওই দলেও নেই, যারা আমাদের দলে- মানুষের দলে। আমাদের আপনাদেরকে দরকার।
তাঁদের খুব কাছের মানুষেরা মারা গেছেন সড়ক দুর্ঘটনায়। জাফর ইকবাল তাঁর লেখার শেষে তারেক মাসুদ ক্যাথরিন মাসুদ এবং তাঁদের ছোট্ট বাচ্চাটার কথা লিখেছেন প্রবল আবেগ নিয়ে। আমরা ন্যায্য ভাবেই আশা করতে পারি তাঁরা শুধুমাত্র লেখালেখি করে বহুলাংশে নিষ্ক্রিয় থেকে তাঁদের প্রিয় সেইসব মানুষের স্মৃতিকে অপমান করবেন না। জাফর ইকবাল চান তারেক মাসুদের ছোট্ট শিশুটি বড় হলে তাকে বলতে- তার বাবার মৃত্যুতে দেশের মানুষ খুব খেপে গিয়ে দেশটাকে বদলে দিয়েছিলো। হ্যাঁ, আমরা খেপে আছি। হ্যাঁ, আমরা দেশটাকে বদলাতে চাই। আপনারা মাঠে নামুন, আমাদের ডাকুন, সময় আর স্থান- আমরা আসবো।
৪.
আন্না হাজারে ভারত কাঁপিয়ে দিয়েছেন। ৭৪ বছর বয়সী এই বৃদ্ধ টানা ১২ দিন না খেয়ে ছিলেন। প্রতিজ্ঞা ছিলো প্রয়োজনে আমৃত্যু অনশনের।
সাম্প্রতিক ভারতীয় দুর্নীতি-বিরোধী আন্দোলনের মূল ভাগের নেতৃত্ব দিয়েছেন এই গান্ধীবাদী নেতা। তাঁর সাথে যোগ দিয়েছে বিভিন্ন সামাজিক স্তরের লক্ষ লক্ষ মানুষ, সারা ভারত জুড়ে। যুক্তরাজ্য, যুক্তরাষ্ট্র এবং অস্ট্রেলিয়ার প্রবাসী ভারতীয়রাও যোগদান করেছে আন্দোলনে। এমনকি অনলাইনেও সচল হয়েছে লক্ষাধিক ভারতীয়। অংশগ্রহণ করেছে তরুণেরাও। জনতা আন্না হাজারের নেতৃত্বে কোনওরকম রাজনৈতিক প্রভাব হতে মুক্ত থেকে আন্দোলনে অংশ নিয়েছে। তাদের প্রতিবাদ সমাবেশে কোনও রাজনীতিবিদের প্রবেশাধিকার ছিলো না। যারা এসেছিলো, তাদের জনতা ‘তাড়িয়েছে’। আন্না হাজারে সরকারকে বলেছেন একথা ভুলে যেতে যে তারা প্রভু। তারা প্রভু নয়, জনতা প্রভু।
আমার মতে এই আন্দোলনের একটি অতি গুরুত্বপূর্ণ দিক ছিলো ভারত সরকারের প্রতিক্রিয়া। অতর্কিত লাগাতার কঠোর প্রতিবাদের কারণে তারা অপ্রস্তুত হয়ে পড়েছিলো এবং মরিয়া হয়ে সিদ্ধান্ত নিতে গিয়ে ভুল করেছে। দিল্লীর রামলীলা ময়দানে মধ্যরাতে প্রতিবাদের জন্য সমবেত ঘুমন্ত জনতার উপর পুলিশ লেলিয়ে দেয় তারা। টিয়ার গ্যাস-লাঠিচার্জ। পুরো আন্দোলনের সময়টা জুড়ে সরকার ব্যাপক ধরপাকড় করে। তারা কিরণ বেদীর মতো সমাজকর্মী, প্রাক্তন আইন মন্ত্রী শান্তি ভূষণ থেকে শুরু করে আন্না হাজারেকেও গ্রেপ্তার করে। এসবকিছু দুটি জিনিস প্রমাণ করে। প্রথমটি হলো, সরকার আন্দোলনটিকে নিজ অস্তিত্বের প্রতি হুমকিস্বরূপ হিশেবে বিবেচনা করেছিলো। এবং দ্বিতীয়টি হলো, তার মানে আন্দোলনটি সঠিক পথেই ছিলো। আন্দোলনের ফলাফলও তা-ই বলে। যদিও এখনই শেষ কথা নয়। কিন্তু আন্না হাজারে জাগ্রত, জেগে গেছে জনতাও।
এই আন্দোলন কিসের বিরুদ্ধে? সরকারের দুর্নীতি, পুলিশের দুর্নীতি, বিচারবিভাগীয় দুর্নীতি, কর্পোরেট দুর্নীতি, নির্বাচন সংক্রান্ত দুর্নীতি, প্রশাসনিক লাল-ফিতা, ক্লেপ্টোক্রেসি- সর্বোপরি সকল রকম দুর্নীতির বিরুদ্ধে ছিলো এই আন্দোলন। আমাদের দেশ কি এই খেলায় খুব পিছিয়ে? আমরাই কি সাম্প্রতিক কালে সর্বাধিক সংখ্যক দুর্নীতি-কাপ জয়ী নই? তাহলে পাশের দেশেই দুর্নীতির বিরুদ্ধে এতো বিশাল ও প্রভাবশালী একটি আন্দোলন চলাকালীন অবস্থায় এর রেশ আমাদের গায়ে এসে পড়লো না কেনো? সম্প্রতি ঈদের দিন কেন্দ্রীয় শহীদ মিনারে অবস্থান ধর্মঘট এবং অনশনের ঘোষণা দেওয়া হয়েছে। আইন প্রতিমন্ত্রী কামরুল ইসলাম সৈয়দ আবুল মকসুদ কে লক্ষ্য করে বলেছেন উনি চাইলেই শহীদ মিনারে ঈদ করে আন্না হাজারে হতে পারবেন না। বাস্তবতা হলো, এই প্রতিবাদ একটি দিন হবে, তা-ও ঈদের দিন, যেদিন অধিকাংশ মানুষ নিজেকে, নিজ নিজ পরিবার নিয়েই ব্যাস্ত থাকবে।
আমরা জাতিগত ভাবে যথেষ্ট অন্ধকারে ডুবে আছি। আমাদের মানুষেরা খুব দ্রুত পরিবর্তিত হচ্ছে। সমাজতাত্বিক সেইমুর মার্টিন লিপসেট বলেছেন- অতি দারিদ্র্য পরিবর্তনের শক্তি ও চাহিদা শুষে নেয়, অতি-স্বচ্ছলতা বিপ্লব-বিদ্রোহকে করে দেয় অপ্রাসঙ্গিক। বাংলাদেশে এই দুইয়ের মাঝখানটায় যারা আছে তারা খুব দ্রুত কেবলমাত্র নিজেকে নিয়ে ভাবতে শিখছে। দেশের দুরবস্থা আর নিজ অস্তিত্ব রক্ষার ঘাত-প্রতিঘাতের ফলস্বরূপ তারা প্রচণ্ডরকম আত্মকেন্দ্রিক, স্বার্থপর, ভোগবাদী এবং দেশসমাজ সম্পর্কে উদাসীন হয়ে পড়ছে। তারা এখন শুধুমাত্র শিক্ষা ব্যাতীত বাকী মৌলিক চাহিদাসমূহ পূরণের উন্নত থেকে উন্নততর উপায় খুঁজতে ব্যাস্ত। তাই বলা যায় পরিবর্তনের সূচনা করতে গিয়ে আমরা যে দেরী করছি, যে প্রতিটি মুহূর্ত হারাচ্ছি এবং এর ফলে যে পরিমাণ ক্ষতিগ্রস্ত হচ্ছি- তা অপূরণীয়। আমারা শুধু ভেবে বলে লিখে বসে থাকবো, তাতে কিছু হবে না। আমাদেরকে এখনই দেশের মানুষকে বাজিয়ে দেখে নিশ্চিত হতে হবে ৫২-৬৯-৭১-৯০ এর পুনরাবৃত্তি সম্ভব কিনা। দেখতে হবে তারা ইতমধ্যেই সম্পূর্ণ আত্মমগ্ন হয়ে পড়েছে, নাকি কিছুটা মানবিকতা এবং প্রাসঙ্গিক সচেতনতা ও দায়িত্ববোধ তাদের মধ্যে বাকী রয়ে গেছে। আমাদেরকে খুব দ্রুত পরিবর্তন প্রক্রিয়ার সূচনা করতে হবে। সচল করতে হবে একটি অনির্দিষ্টকালীন বিপ্লব।
তবে এর জন্য- সেই শুরুর কথায় ফিরে যাই- নেতৃত্বের প্রয়োজন। জাফর ইকবাল, আবু সায়ীদের মতো আপনারা যারা দেশের মানুষকে একত্র করতে পারবেন, তারা একত্র হন। এবং এই অন্ধকার অবস্থার আমূল পরিবর্তনের লক্ষ্যে আপনাদের সাথে আন্দোলনে যোগ দেবার আহ্বান জানান দেশের মানুষের প্রতি। সময় এবং স্থান।
যদি আমরা আসি, আলোর আগে ফিরবো না। যদি না আসি, আপনারা ফিরে যাবেন না।
*
মনোজ 
*
(আমার উপায় জানা নেই, তাই অনুরোধ করবো- যদি সম্ভব হয় কেউ অনুগ্রহ করে এই লেখাটি জাফর ইকবাল এবং আবু সায়ীদের কাছে পৌছে দেবেন।)


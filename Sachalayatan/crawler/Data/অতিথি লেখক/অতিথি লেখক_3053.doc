সিলিকনের রাত ও কাগুজে শহরে যত পেন্সিল স্কেচ…



হাঁটু গেড়ে পূব দিঘীর ঘাটে নামছে রোদের পোস্টম্যান। তাড়াহুড়ো করে কলোনী ছেড়ে ঘরে ফিরছে হলদে পাখির দল, যার ঘর নাই তারও কী প্রচন্ড তাড়া! কারও হাত থেকে এইমাত্র ঘুরে ঘুরে পড়ল একটি আধ খাওয়া সিগারেট, চকচকে চামড়ার জুতো পিষে ফেলছে সেই জলন্ত সিগারেটের বাট। রাস্তার পাশে কোন এক মহিলা ফুঁ দিয়ে চুলার আগুনকে লেলিয়ে দেয়। দাউ দাউ আগুন। পাশে দুইটা ক্ষুধার্ত শিশু অধির আগ্রহে তাকিয়ে আছে উৎরানো ভাতের দিকে। লোকাল বাসে ছাত্র ছাত্রীর পড়ুয়া আলাপ জমে, কেউবা এরই মধ্যে নিরিবিলি কোন ভাবনায় ভেবে নিচ্ছে কাউকে! কেউবা মনে মনে সেই প্রিয় গানের বেতালা সুরটা আওড়াচ্ছে পরীক্ষার আগের রাতের মত বার বার। কারও ফোন বাজছে। ক্রিং ক্রিং। কেউ ফোন ধরছেনা।
আমার ডান হাতের আশ্রয়ে সাতটি কদম ফুল ও অন্য হাতে দলামোচড়ানো একটা লাল রুমাল। সন্ধ্যার এ আয়োজনে আমার ভূমিকা কী জানা নাই। আকাশের ব্ল্যাক বোর্ডে আলোর চক একেঁ দিয়েছে গুড়ি গুড়ি নক্ষত্রের টিপ। তারা গুনতে গুনতে সামনে পা বাড়াই। যদিও কেবলই পিছে যেতে থাকি, বেনজামিন বাটনের ঘড়ির মত আমার সমস্ত স্বত্ত্বা চলছে এন্টি ক্লকওয়াইজ। আকাশের অর্ধেকটার দখল নেয় কিছু মায়ালাগানিয়া মেঘ। এমন কোন বর্ষার রাতে শহরসিক্ত সন্ধ্যায় অক্সিজেনের সাথে প্রাণ ভরে মাটির সুঘ্রাণ টেনে ভুলে গিয়েছিলাম কার মনে কী ষড়যন্ত্র। হাত পেতে যে বৃষ্টি ছুঁয়ে বলেছিল “ওমা কী ঠান্ডা”! আজ বৃষ্টি আসলে তার শীতলতার মলিন দাগ মুছে দেবার জন্য আলিঙ্গনের কোন ইরেজার নেই। 
আল্পনা। ছোট একটা নামই যেন শব্দের ডিকশনারীর চেয়েও ঢের বেশি অর্থ বয়ে বেড়ায়। অন্তত আমার কাছে। প্রতি রাতে সে আমাকে আকাশ ভরা তারা পাঠাতো। আমি তারা গুনতে গুনতে ঘুমিয়ে পড়তাম। এভাবে এক রাতে তারা গুনতে গুনতে তাকে বলেছিলাম, “সব তারা গোনা শেষ হয়ে গেল, এমন কিছু দাও যেটা অগুনতি”। সে আমাকে লাল রুমালটা দিয়ে বলেছিল, “এই রুমালটা সাথে রাখো”। কোনদিন ভেবে দেখিনি কেন সে ওটা দিয়েছিল। এখনও জানি না। 
দেশ দৃষ্টির সীমানা ছেড়ে চলেছে যে স্বপ্ন বোঝাই ফেরী, ওরা ফিরে আসবে না কোনদিন। ফিরে আসবে আগুনতি অপেক্ষার রাত। অপেক্ষার প্রতি রাত এক হাজার বছরের সমান। হিসাব কী রেখেছো কত হাজার বছর অপেক্ষায় আছি? শাহাবুদ্দিনের ছবির মত দুরন্ত গতিতে তেড়ে ছুটে যাই তোমার কাছে, তোমার জানালার কাছে পৌছালে এক বুলেট ভেদ করে আমার স্নায়ু। তবু হাত বাড়িয়ে থাকি আদিরসাত্মক বিচ্ছেদ জীবনের জ্বরাক্রান্ত জুয়ারুদের মত। যদি মোমের সম্রাজ্যবাদী তালা জ্বালিয়ে পুড়িয়ে আসো। যদি আসো,  তবে জোছনার রাতে স্কেচবুকে লুকিয়ে রাখব। গাবো আবার বৃষ্টিগান। ডাকাতিয়া কোন সন্ধ্যায়… 


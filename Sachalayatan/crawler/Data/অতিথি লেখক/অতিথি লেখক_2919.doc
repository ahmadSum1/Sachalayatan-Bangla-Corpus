একটি নিরীহ ফেইসবুক স্ট্যাটাস



ফেইসবুকে একটা স্ট্যাটাস আপডেট দিলাম। সেটা ছিল "I give up"।
দিয়েই লগ-আউট করে রাতে ঘুমিয়ে গেলাম। সকালে অফিসে গিয়েই কাজে ব্যস্ত ছিলাম সারাদিন। দুপুর গড়িয়ে বিকেল সন্ধ্যা পার করে অফিস শেষে বাড়ির পথ ধরলাম। পথে ফোন পেলাম বান্ধবী নাতাশার। 'কি রে রিখি? তোর গলা এমন শোনাচ্ছে কেন?' আমি অবাক হয়ে গেলাম। 'কিরকম শোনাচ্ছে বল্‌ তো?'
'শোন রিখি আমার কাছে লুকোস না। তুই একা একা এমন একটা কষ্ট বয়ে বেড়াবি আর আমরা বন্ধুরা তাকিয়ে তাকিয়ে দেখবো?' আমি তখন মস্তিষ্কের অলিগলিতে খুঁজে যাচ্ছি কোনও সূত্র ধরে যদি বুঝতে পারি আসলে নাতাশা কি বলতে চাইছে। কিন্তু কিছুই বুঝতে না পেরে বললাম 'আর ভনিতা করিস্‌নে বোন, আমাকে খুলেই বল্‌না আমার কি হয়েছে?'
এবার নাতাশা রেগে গেল। 'তুই কি আমার সাথে ফাজলামো করছিস্‌? এখন কি তামাশা করার সময় রিখি? আমরা সবাই তোর জন্য দুশ্চিন্তায় মারা যাচ্ছি আর তুই কিনা...নাকি তুই পাগল হয়ে গেলি?'
এবার আমার টেনশন আরও বেড়ে গেল। সত্যি কি আমি তবে পাগল হয়ে যাচ্ছি? কি যে হচ্ছে কেন যে হচ্ছে কিছুই তো বুঝতে পারছিনা। তখন মাজে সন্ধ্যা সাড়ে সাতটা। আমি তখন নাতাশাকে বললাম 'এক কাজ কর্‌ তুই আমার বাসায় চলে আয়। এক্ষুণি, চটপট।' সাথে সাথে নাতাশা রাজি হয়ে গেল। 'আমিও সেটাই ভাবছিলাম। এক কাজ করি, তোর বাসায় আজ রাতে থাকি। সারারাত গল্প করি, তোর মন ভালো হয়ে যাবে। তুইও আমাকে মন খুলে তোর সব কথা বলতে পারবি।'
এতক্ষণে একটা ক্লু পেলাম। কোনও কারণে নাতাশা ধরে নিয়েছে আমার মন খারাপ। কিন্তু কেনই বা সে এমন ভাবলো? কি এমন হয়েছে যে সে এত দুশ্চিন্তায় পড়ে গেল আমার জন্যে? যাই হোক, কিছু সময় তো পেলাম চিন্তা করার জন্যে। এখন বাসায় যেতে যেতে এবং নাতাশা না-আসা পর্যন্ত আমাকে ভেবে ভেবে বের করতে হবে কি ঘটনা আসলে ঘটেছে। মানে, আমার আসলে কি হয়েছে।
ঘরে ফিরে তাজা হয়ে নিলাম। চা খেতে খেতে হাতে নিলাম গতরাতের বইটা। ভর্তি সব কঠিন কঠিন ধাঁধাঁ। মাথা ঘুরে যাওয়ার মত অবস্থা। একটা থেকে একটা জটীল। জটিল থেকে জটীলতর। আমার স্থূল বুদ্ধিতে কিছুতেই কুলিয়ে উঠেনা কি করে এর সমাধান করা যায়। সবকটার উত্তর দেয়া আছে শেষ চ্যাপ্টারে। কিন্তু শেষ না দেখে ছাড়বোনা এরকম একটা প্রত্যয়ে এখনও চেষ্টা করে যাচ্ছি যদি অন্ততঃ একটার সমাধান নিজে নিজে করতে পারি।
নাতাশা চলে এল। তাকে সাথে নিয়ে বেডরুমে ঢুকলো মা। 'এখনি আড্ডায় বসে গেলে তো তোদের খাওয়া দাওয়া মাথায় উঠবে। কাজেই আগে খেয়ে নে, তারপর অন্যকিছু। আমিও কাজ শেষ করে নিতে পারি তবে।'
মায়ের কথা তো আর ফেলা যায়না। তাঁর কথায় যুক্তি অকাট্য। অগত্যা খেতে গেলাম। সাথে করে ধাঁধাঁর বইটা নিয়ে গেলাম খাওয়ার টেবিলে। 'কি রে কিসের বই এতো মনযোগ দিয়ে পড়ছিস?'
আমি কিছু বলার আগেই মায়ের অনুযোগ শুরু হলো 'দেখো দেখি আমিও তো বলি একই কথা। দিন নেই রাত নেই এই এক বইখানা নিয়ে পড়ে আছে। দীপক কোথা থেকে নিয়ে এসেছে ওর জন্য, আর উনি এখন আঠার মত সেঁটে আছেন বইখানার সাথে।' নাতাশা টান মেরে বইটা নিল আমার কাছ থেকে। উলটেপালটে দেখতে লাগলো আর আমি তাকে বলতে লাগলাম কোন ধাঁধাঁটা বেশি কঠিন কোনটা দূর্বোধ্য। 'জানিসনা তো, এই তিন নম্বর ধাঁধাঁটার রহস্য আমি কালকে রাতে প্রায়ই উদ্ধার করেই ফেলেছিলাম। কিন্তু এই শেষ প্যারায় এসে কেমন খটকা লেগে গেল। এমন হতাশ লাগছিল না, শেষে ফেইসবুকে একটা স্ট্যাটাস আপডেটও দিয়ে ফেললাম সেরকম।'
আধাপথে খাওয়া নিয়ে নাতাশা আর সেটা মুখে তুলতে পারলোনা। আমার দিকে চোখ বড় বড় করে তাকিয়ে থাকলো। 'কি বললি তুই?' আমিও এবার খাওয়া বন্ধ করে তাকিয়ে থাকলাম ওর দিকে। 'ক্যান, কি হল এখন আবার?'
'তুই ফেইসবুকে স্ট্যাটাস আপডেট দিয়েছিস এই বইয়ের ব্যাপারে?' আমি সম্মতিসূচক মাথা নাড়লাম। 'তুই আজ সারাদিন ফেইসবুকে ঢুকিসনাই?' আমি আবার না-সূচক মাথা নাড়লাম। তারপরই খাওয়া টেবিলে ফেলে রেখে দুইজন একসাথে হুড়মুড় করে দিলাম বেডরুমের দিকে দৌড়! পিসি অন করে আমার তর সইছেনা কখন ইন্টারনেটে ঢুকতে পারবো।
তারপর ফেইসবুকে ঢুকে দেখি...ওরে আল্লাহ আমার সেই স্ট্যাটাস আপডেটের উপর জল্পনা আর কল্পনার রংতুলি আর কামান দাগানো সব মিলিয়ে---৩৩টা নোটিফিকেশন। কে কি বল্লো এবং উত্তর পালটা উত্তরে শেষ পর্যন্ত 'I give up' স্ট্যাটাসের কিনা এইই মানে দাঁড়ালো?
এতক্ষণে রহস্য পরিষ্কার হলো। বুঝতে পারলাম সবই। কেন নাতাশার উদ্বেগ আমাকে নিয়ে এবং এর সূত্রপাত কোথা থেকে। খোদার দুনিয়ায় এক চীজ বানাইসে 'ফেইসবুক', তার তেলেসমাতি দেইখা আমি তাজ্জব বনে গেলাম।


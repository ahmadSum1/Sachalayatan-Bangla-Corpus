আকাশ-গঙ্গায় তারাখসা প্লাবন / শেখ নজরুল



মা, তোমার খোকা এখন আর খোকা নয়
আগুনে হাত রেখে হাতপোড়ানো দগ্ধ যুবক
রোকেয়া সরণী আর ধানমন্ডির প্রশস্ত সড়কে-
ক্ষমাহীন চলিষ্ণু যানবাহনের চক্রে চলমান দানব।
মা, তোমার খোকা এখন জোছনা রাতের কেউ নয়
ভোরের পাখির কিংবা বিকেলের ফডিংয়ের কেউ নয়।
সে এখন প্রত্যহ ঝরেপড়া প্রথম সূর্যের অচেনা পুরুষ
আকাশ-গঙ্গায় তারাখসা প্লাবনের বিমুখ সত্তা
বৃষ্টির সন্ধ্যায় কাঁচা মরিচ, পেঁয়াজ আর
ঘানিতেলে মাখানো মুড়ির থালায় সাজানো-
হাইব্রীড মুরগির ফ্রাই-ফ্রাইড উল্লসিত সত্তা।
মা, তোমার খোকা এখন আর খোকা নয়
সে এখন এই দুটি পৃথিবীর ব্যাসের সমান
আকাশে তার হাত, মাটির অভেদ্য স্থরে পদযুগল
নিয়তির দূর্মূল্যে সওদা হাতে ঘরে ফেরে অনায়াসে।
মা, তোমার খোকা এখন খোকা নয়
তার চোখ অন্ধ, কান বন্ধ, বিষাক্ত কামড়মুখী
যেখানেই সুখের হাত ফঁসকে দাঁড়ায় জারজ বর্তমান
তারই ভেতরে তোমার খোকার অনায়াস যাতায়াত।


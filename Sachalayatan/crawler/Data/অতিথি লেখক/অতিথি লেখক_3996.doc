কাঁচা আমের পাক্কা ভালোবাসা



প্রিয় রাঁধুনী কাসুন্দি,
কেমন আছো? কতোদিন তোমার কোনো সংবাদ পাই না! অথচ এমন দিন ছিল, একদিন দেখা না হলে, একবার কথা না বললে মনটা কেমন আনচান করতো। তোমারও তো এমন হতো, না? আচ্ছা, মুন্সিবাড়ির ওই কিশোরী মেয়েটির কথা মনে আছে তোমার? ওই যে দুই কাঁধে বেনী ঝুলিয়ে রোজ গাছের ছায়ায় বসে প্রেমিকের সাথে গল্প করতো! কতো গল্প ওদের, কতো খুনসুটি! এখনও চলে। আর আমার শুধু মনে পড়ে তোমার কথা। মনে পড়ে- একদিন তুমি ছিলে, খুব কাছে।
একদিন হঠাৎ, তোমাকে চলে যেতে হলো হাটে। খুব তাড়া ছিল, একটু বলেও যেতে পারোনি ঠিক করে। যেতে যেতে ঘাড় ঘুরিয়ে একটু কেবল তাকালে। কী বললে, কী বললে না- শুনিওনি কিছু। ভয়ে ভয়ে ভেবেছিলাম একটুকু- আর বুঝি দেখা হলো না তোমার সাথে এই ছায়ায় মায়ায়! একদিন পোস্টম্যান ফটিক দা একটি পোস্টকার্ড দিয়ে গেল। ও মা, দেখি তুমি! কতোটাই যে খুশি হয়েছিলাম! তখন তুমি গঞ্জের দোকানের শেলফে। সেও তো অনেকদিন হয়ে গেল। তারপর থেকে অসহায়ের মতো দিন গুনছি শুধু। কবে গঞ্জে যাবো, মিলবো তোমার সাথে।
দিন এলো, হঠাৎ করেই। সন্ধ্যা থেকে মেঘ-গুরগুর তুলে তুমুল ঝড় উঠলো এক রাতে। ভালো-খারাপ বুঝতে পারিনি দুর্যোগের ঘোরে, তবে সামলাতে পারিনি সে ঝড়। সারারাত গাছের নিচে পড়ে থেকে পরদিন দুপুরে ব্যাপারীর সাথে চলে আসতে হলো গঞ্জে, আরো অনেকের সাথে, ভ্যানে করে। তারপর থেকে মনের চোখ শুধু তোমাকেই খুঁজছে ঘুরে ঘুরে। এই বুঝি দেখা পাবো তোমার! মেলে না সেই দেখা। তবু আছি অপেক্ষায়। একদিন মিলবো। জীবনে না হোক, মরণে হলেও দেখা হবে আমাদের। কারণ আকাশ-বাতাস জানে, জানে মাটি, জানে চন্দ্র-সূর্য, তোমার প্রতি আমার ভালোবাসা একেবারেই পাক্কা আর খাঁটি। 
এই চিঠি যদি সত্যিই পৌঁছায় তোমার হাতে, তুমিও একটু ব্যাকুল হয়ে খুঁজো আমাকে। আমার ভালোবাসার দোহাই! ভালো থেকো। 
ইতি
তোমারই
কাঁচা আম
বিঃ দ্রঃ- চিঠিটি কোনো হৃদয়বান ব্যক্তির হাতে পড়লে তিনি যদি এর প্রাপক রাঁধুনী কাসুন্দি'র হাতে পৌঁছে দেন, তাহলে তার কাছে চির কৃতজ্ঞ থাকবো। 
পাদটীকা: রাঁধুনী কাসুন্দি'র বিটিএল ক্যাম্পেইনের অংশ হিসেবে কপিটি ডেভলপ করা হয়েছে। রাঁধুনী কাসুন্দি'র কাছে কাঁচা আমের চিঠি হিসেবে লিফলেটে এটি করে প্রকাশ হবে। কাঁচা আম সচলায়তনের সকল সচলদেরকে অনুরোধ জানিয়েছে, কেউ যদি চিঠিটির সফট কপি হাতে পান এবং  তা ফরোয়ার্ড করে রাঁধুনী কাসুন্দি'র কাছে পৌঁছে দেন, তবে সে চির কৃতজ্ঞ থাকবে।  
পান্থ রহমান রেজা
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%70%61%6e%74%68%61%72%65%7a%61%40%67%6d%61%69%6c%2e%63%6f%6d%22%3e%70%61%6e%74%68%61%72%65%7a%61%40%67%6d%61%69%6c%2e%63%6f%6d%3c%2f%61%3e%27%29%3b'))


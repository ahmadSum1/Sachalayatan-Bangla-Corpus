বাবা



বাবা-কে নিয়ে দীর্ঘ একটা লেখা লিখবার ভাবনা মাথায় ঘুরছে অনেক দিন থেকেই। ভেবেছিলাম হয়তো লিখবো কি করে বাবার কাঁধটাকে পেয়ারা গাছ বানাতাম, বাবার হাঁটুতে বসে সুরেলা কন্ঠের তিল-ওয়াত শুনতাম সেই অবুঝ সময় গুলিতে, আর বাবা গা-ভর্তি পাউডার দিয়ে ঘর থেকে বের হবার পর সেই পাউডারে স্লিম কাটতাম, কিংবা বাবার পাঞ্জাবির পকেট থেকে কিভাবে 'চিজ' আবিষ্কার করতাম । কিন্তু একবারও পেরে উঠছিনা। আমার দুর্বলতাটা কাটিয়ে উঠতে পারছিনা।
বাবার মৃত্যুর খবর পেয়েছিলাম খুব ক্রিটিক্যাল একটা মুহূর্তে। আমার পরীক্ষা ছিলো। যেমন করে সবসময় দূরে থাকা সন্তানকে পিতা/মাতার মৃত্যুর খবর দেয়া হয় আমাকেও তেমনটাই দেয়া হয়েছিলো-বাবা অসুস্থ্য আর আমাদের তাই দেখতে চান এখনই। আমার বুঝে গিয়েছিলাম শুনেই তবু সেই জীবনের সবচেয়ে দীর্ঘতম যাত্রাটির প্রতি মুহূর্তে প্রার্থনা করেছিলাম  অসুস্থতাটুকুই যেন সত্যি হয়।
সেদিন আমি বাড়ির মূল ফটকে গাড়ি থামা মাত্রই অসহনীয় অনাকাঙ্খিত সেই ভীড় আর কোলাহলে চেতনাহীন হয়ে গিয়েছিলাম। যেই কান্নাটুকু বুকে চেপে আমি বারবার চেষ্টা করছিলাম খুব স্বাভাবিক থাকবার , আমি কখনো ভাবিনি সেটা আমার জীবনময় সঙ্গী হয়ে যাবে। 
আমি খুব স্পষ্টভাবে আমার জীবন-কে দুভাগ করতে পারি। বাবার মৃত্যুর দিন থেকে জীবনের দ্বিতীয় খন্ডটুকু শুরু হয়েছে। এই অংশটুকু আমাকে প্রতিনিয়ত শেখাচ্ছে, অনেক সহায় থাকলেও বাবাহীন আমি কতটা অসহায়। 
প্রথম ক'টা মাস বাবার কথা মনে করলে আমি খেতে, চলতে পারতাম না। সমস্ত দুনিয়া ক্রমাগত অন্ধকার হয়ে জীবনযাপন তুচ্ছ মনে হতো। একটা সময় ধাক্কা খেতে শুরু করলাম, নিজেকে অনেক বোঝালাম ভুলে থাকতে হবে। ভুলে থাকলে ভালো থাকার চেষ্টা দেয়া যায়, ভুলে না থাকতে পারলে অসুস্থ্য হয়ে যাই। কিংবা কি জানি হয়তো ভুল বল্লাম, ভুলে থাকার চেষ্টাটাই অসুস্থ্যতা।
আমার বাবা-কে পূর্ন বয়স্ক হয়েও তাঁর বাবা-মায়ের জন্যে অঝোরে কাঁদতে দেখেছি। তখন মাঝে মাঝে ভাবতাম কেন বাবা এতো অবুঝের মত কাঁদছেন। কিন্তু আমি এখন জানি এই কান্না সমস্ত জীবনের। কখনো সশব্দে, কখনো নীরবে।
আপনি হয়তো এখনো সেই সৌভাগ্যবানদের একজন যে কিনা বাবার গলা জড়িয়ে ধরতে পারেন। তাঁর সাথে চড়া গলায় তর্কে অংশ নিতে পারেন। তাঁর কাছে আবদার করে কিছু চাইতে পারেন। তাঁকে অনুযোগের কথা জানাতে পারেন। আপনাকে বলছি, আমি পারি না। আমি সেই সব দূর্ভাগা-দের একজন যে কিনা আর সমস্ত জীবনে পারবো না। আমি যেমন আগে বুঝিনি, আপনিও হয়তো হারাবার আগ-মুহূর্ত পর্যন্ত বুঝতে পারবে না কি চীরস্থায়ী এই শুন্যতা বুকের ভেতরে তৈরি হয় বাবাকে হারিয়ে।
হয়তো খুব পোষাকী এই বাবা দিবসের আনুষ্ঠানিকতাটুকু, হয়তো একেবারেই পশ্চিমা সংস্কৃতির অনুসরণ। তবু একবার এই দিনতেই বাবা-কে বলুন বাবা তোমাকে ভালোবাসি। কিংবা একটা ফোন দিয়ে খোঁজ নিন তাঁর, অথবা একটু আলাদা করে তাঁকে নিয়ে কিছু ভাবুন। 
আর লিখতে পারছি না। পৃথিবীর সব বাবাদের জন্য শুভেচ্ছা আর ভালোবাসা।


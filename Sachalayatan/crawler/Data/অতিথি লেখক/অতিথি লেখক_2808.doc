প্রমোদ দ্বীপ-১



জাতি হিসেবে আমরা কতটা অসভ্য আর অসহিষ্ণু,তা প্রমাণ করার তীব্র প্রতিযোগীতা চলে প্রতি দিন। তবে এয়ারপোর্টের ইমিগ্রেশান পুলিশের কাছে এতটা আশা করি নি।  বালি দ্বীপের উদ্দেশে রওনা দিচ্ছি। তাই মনে আনন্দ ছিল বেশ। তাছাড়া নামকরা কোম্পানীর কর্মকর্তা, অফিসিয়াল ট্রেনিং পোগ্রামে যোগ দিতে যাচ্ছি। পাসপোর্টে দু'একটা দেশের সিল টিল আছে। শঙ্কিত হওয়ার যথেষ্ট কারণ  ছিল না। কিন্তু সব হিসেব নিকেশ উলট পালট করে দিয়ে , কর্তব্যরত পুলিশ আমার উপর সন্দেহ প্রকাশ করল।
" ইন্দোনেশিয়া কেন যাচ্ছেন?"
বললাম যা বলার। বেশ ভদ্রভাবে। পরিচয় দিলাম। কোম্পানীর নাম বললাম। যাওয়ার কারণ ব্যাখ্যা করলাম।
"এই রকম সবাই বলে। বালি থেকে ট্রলারে করে অষ্ট্রেলিয়া যাওয়ার ইচ্ছে আছে নাকি?" এই রকম একটা কথা বলে। পাসপোর্ট ঘুরিয়ে ফিরিয়ে দেখে।
আমি হাসব না কানব, ঠাহর করতে পারলাম না। ফ্যাল ফ্যাল করে তাকিয়ে থাকলাম। গবেটটাকে কেমন করে বুঝাই, বালি থেকে বিমানে করে সিডনি যেতে ছয় ঘন্টা লাগে।
কিছুক্ষণ যুক্তি বিনিময় হলো। আমার কথা বিনয়পূর্ণ কারণ আমি ছাড়লেই বাঁচি। আর মহামান্য পুলিশের আচরণ একেবারে পুলিশের মত! এভাবে ডিউটি বদলের সময় হয়ে গেলো । নতুন কর্মকর্তা দায়িত্বে এসে চেয়ারে বসল। এই ব্যক্তি এতটা অভদ্র নয়। গোবেচার টাইপের । এর সমস্যা অন্য রকম। পূর্বের কর্মকর্তা ছাড়পত্র দেয় নি। ইনি সিল দিয়ে বিপদে পড়বেন না তো।
অবশেষে বিমান ছাড়ার খানিক আগে ছাড়পত্র পেলাম। নতুন বিয়ে ঠিক হয়েছে, হবু বধুকে আর মাকে ফোন দিয়ে বিমানে উঠলাম। সিঙ্গাপুর এয়ারলাইনের বিমান । সময় মত ছেড়ে দিল। হট টাওয়েলের পর্ব শেষ হতেই খানাপিনা শুরু হল। খানাতে কোন সমস্যা ছিল না কিন্তু পিনাতেই বিপত্তি বাধল। আমার পানে অভ্যাস নেই। রেড ওয়াইনের রঙ দেখে মুগ্ধ ছিলাম আগে থেকেই। তার উপর   ফ্রি । তাই এক পেয়ালা  নিলাম। কি মনে করে হুয়াইট  ওয়াইন এক পেয়ালা। জানি না এসিডিটির জন্য কিনা, না ককটেলের জন্য, বমি আর বুক জ্বলা। চার ঘন্টায় অন্তত: চারবার । একেবারে সিষ্টেম হ্যাং করে গেল।
সিঙ্গাপুরে নয় ঘন্টা যাত্রা বিরতি। হোটেল দেয়া হবে না । ফ্রি খাদ্যের লাউঞ্জে নয় ঘন্টা  অপেক্ষা করতে হবে। গতরাত্রের অভিজ্ঞতার পর আর তেমন কিছুই খাওয়ার ইচ্ছে হচ্ছিল না। একটা নির্ঘুম বমনময় রাতের পর নয় ঘন্টা সোফায় বসে ঝিঁমানু ! মানুষ যে বৈচিত্রের খোঁজে কত কিছুই করে। প্রায় ঝিঁমিয়ে পড়েছিলাম। হঠাত্ করেই টের পেলাম আমার মাথার চুল ধরে কে যেন নাড়ছে।  মুখ ঘুরিয়ে তাকিয়ে দেখি, ধবধবে ফর্সা একটা বাচ্চা মেয়ে আমর চুল ধরে  টানছে। বাচ্চার নরম আঙ্গুলে স্পর্শ করে বললাম। "লাইক মাই হেয়ার?"
আমার কণ্ঠ শুনে লোকটা ফিরে তাকিয়ে দু:খ প্রকাশ করল। ভদ্রলোক অষ্ট্রেলিয়ান। ফিলিপিনো এক নার্স বিয়ে করেছে। বালিতে ট্রেনিং নিতে যাচ্ছি শুনে হেসেই খুন।
স্ত্রীকে জানাল," হি ইজ গোয়িং টু বালি ফর ওয়ার্ক!"
ভদ্রলোকের কথা থেকে যা বুঝলাম তা হচ্ছে বালিতে কাজের চেয়ের কামের গুরুত্ব অনেক বেশী। পরবর্তী তিন-চারদিনে এর প্রমাণ যথেষ্ট পেয়েছিলাম।
বিমানে সিঙ্গাপুর থেকে ডেনপাসার (বালির প্রধান শহর) দু'ঘন্টার ভ্রমন। ডেনপাসার এয়ারপোর্ট একেবারে সমুদ্র সৈকতে, প্রবাল প্রাচীর দিয়ে ঘেরা। ডেনপাসারে ল্যাণ্ডিং- এর সময় মনে হল , বিমান যেন সমুদ্রে ঝাঁপ দেবে। প্রায় সমুদ্রের জল ছুঁয়েই বিমানের চাকা রানওয়ে   স্পর্শ করল। ল্যাণ্ডিং ভিসার ব্যবস্থা থাকায় বিমান বন্দরে ব্যাপক ভীড়। আমাদের দলটিকে আলাদা একটা ঘরে নিয়ে যাওয়া হল। লাউঞ্জের প্রায় সর্বত্র মাদকের বিরুদ্ধে শ্লোগান। সর্বোচ্চ শাস্তি মৃত্যদণ্ড। একটু ভয়ই পেলাম।
আবার কখন কিভাবে বেঘোরে প্রাণটা হারাই। আমর কাছে মনে হল বালি দ্বীপে মাদক বড় একটা সমস্যা। পরে  মনে হয়েছে ,  মাদকের বিরুদ্ধে এইসব স্লোগান আসলে বজ্র আঁটুনি ফসকা গেঁরো। বালি দ্বীপের মাঠে ঘাটে সর্বত্র বিক্রি হয় বিভিন্ন ধরণের মাদক। পুলিশের একেবারে নাকের ডগায়। পরোক্ষে এরা বরং মাদককে পেট্রোনাইজ করে।
ইমিগ্রেশান আর লাগেজ সংগ্রহ শেষ হলে, এয়ারপোর্টের কার পার্কিং-এর কাছে আমাদের অভ্যর্থনা জানালো মাদি আরি। আমাদের আগামী সাড়ে তিন দিনের গাইড।
একটা তের চৌদ্দ বছরের মেয়ে দাঁড়িয়ে আছে। হাতে  বেশ কিছু কাঠালী চাঁপা জাতীয় ফুলের মালা। গেট দিয়ে এক জন করে বেরুচ্ছি আর মেয়েটি একটা করে মালা পরিয়ে দিচ্ছে আমাদের গলায়। আমার গলায় মালা পরাবার সময় মেয়েটির মুখের দিকে তাকালাম। সলাজ হাসি। আমার কাছে হঠাৎমনে হলো,পাশ্চাত্যের অর্থের প্রলোভন পুরো দ্বীপটাকেই যেন পণ্য করে তুলেছে। 
কৃষ্ণ কানহাইয়া


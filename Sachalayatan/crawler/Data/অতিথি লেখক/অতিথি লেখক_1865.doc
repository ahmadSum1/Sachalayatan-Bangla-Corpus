বিচ্ছেদ এবং অতঃপর.............





(১)

সে যখন বলল, ‘তোকে না পেলে এই যে আঠারো তলা বিল্ডিংটা, এর ছাদ থেকে পড়ে মরব’। উপরে চোখটা রাখতেই মনে হচ্ছিল উঁচু ভবনটার মাথাটা যেন আকাশ ছুঁয়েছে। কিংকর্তব্যবিমুঢ় হয়ে প্রশ্ন করলাম, ‘আমার জন্য মরতে পারবি তুই?’ উত্তরে সে বলেছিল যে এর চেয়ে বেশী করার থাকলে তাই করবে। একটা অন্ধকার পাক খেয়ে গেল মনে তাকে ছাড়া আমার পৃথিবীর কথা ভেবে। ঘোরে আচ্ছন্ন হয়ে বললাম,‘ তুই মরে গেলে কি আমি বেঁচে থাকবো? আমিও চলে যাব এক সাথে’। অজানা আশংকায় হাতটা চেপে ধরে সে আমার। তারপর অনেকক্ষন দু’জনের কোন কথা হয়নি। বৃষ্টির ফোটা গায়ে পড়তেই সম্ভিত ফিরে আসে দু’জনেরই। রিকসার হুডটা মাথার উপর তুলে দিতে বাধ্য হলাম। পলিথিনে মোরা আমরা দু’জন যেন একটা ছোট ঘরে বন্ধী। প্রবল বৃষ্টি ভাসিয়ে নিচ্ছে আমাদের চারদিক।  দিনটার কথা মনে আছে খুব। এখন থেকে তের বছর আগের এক ২৫ শে শ্রাবন দুপুরবেলা।
বৃষ্টির ঝাটকা আরো আরো কাছে এনে দেয় আমাদের দুজনকে। রিক্সা এগিয়ে চলে শহরের খালি রাস্তাটা ধরে।তারপর আর বৃষ্টির কথা মনে ছিলনা কারোই। রিক্সার বাকী সময়টা চলে গেছে অন্য এক পৃথিবীর সময়ে। তার বাসার কাছাকাছি আসতেই হুঁশ হয় দুজনের। এতক্ষনে বৃষ্টিটা ধরে এসেছে। ‘ প্লিজ নাম, বাসার কাছকাছি এসে গেছি, কেউ দেখে ফেললে সর্বনাশ হবে’ বলে চট করে আমার কাছ থেকে নিজেকে সরিয়ে নেয় সে। তাকে চিরতরে হারানোর অশংকায় আমিও ছেড়ে দেই সহসা কিন্তু আবদার ধরি তার সাথে আর একটু যাবার জন্য। ফেলেনি সে আমার আবদার, ওদের বাসার সামনের মোড়টা পর্যন্ত গিয়েছিলাম সেদিন। রিক্সা থেকে নামার সময় শুধু চোখ চোখ রেখে বলেছিল, ‘ভালো থাকিস। আই লাভ ইউ’। বৃষ্টিতে ভিজতে ভিজতে বাসায় ফিরেছিলাম সেদিন বুকের মধ্যে শুধুই একটা অনুরনন নিয়ে। রিক্সায় ওর শেষ কথাটার অনুরনন।

(২)

ভার্সিটি বন্ধ। তার সাথে কথা হয়না আজ তের দিন। হবেই বা কি করে বাসায় যে কোন ফোন নেই আমাদের। মোবাইল ফোন তখন অনেক বড় ব্যাপার। টাকাওয়ালা দু-এক জনের কাছে আছে ফিলিপস্ ডিগা সেট। সেট আর সিম মিলে লাগে হাজার কুড়ি আর মিনিট দশ টাকা। তাদের বাসায় ল্যান্ড ফোন আছে। দোকান থেকে ফোন করা যায় কিন্তু তার নিষেধ। ফোন করতে হবে আবার তার পাশের বাসায় টুনটুনের কাছে। টুনটুন গিয়ে চুপিচুপি খবর দেবার আসবে সে। করেছিলামও দুই দিন। টুনটুন ফিরে এসে বলেছিল আপু তো বাসায় নেই। যেদিন তাকে পেলাম ফোনে কথা হয়েছিল খুব কম, শুধু বলল, ‘কথা আছে তোর সাথে। আমি টুনটুনকে নিয়ে আসছি তোদের বাসার কাছের মাঠটার কাছে, ওখানে অপেক্ষা কর’। সে এসেছিল ঘন্টা দুই পরে। গিয়ে বসেছিলাম আমরা মাঠটার সাথে লাগোয়া স্কুলটার সিঁড়িটাতে। কোন ভনিতা ছাড়াই বলল, ‘ আমার পক্ষে আর সম্ভব হচ্ছেনা। মা জেনে গেছে। তার কাছে আমি প্রমিজ করেছি’। আমার সারা দুনিয়াটা অন্ধকার মেঘে ঢেকে গেল। কিছুই উত্তর দিতে পারিনি তাকে, শুধু গড়িয়ে পড়েছিল কয়েক ফোটা অশ্রু। কোন এক বিষন্ন দুপুরে তাকে বলেছিলাম, ‘যেদিন আমাকে আর ভাল লাগবেনা, কোন ছল চাতুরি করবিনা। সোজা বলে দিবি। আমি চলে যাব আমার পথে’। কথাটা স্বরণ করিয়ে দিল সে। সেই সাথে বলল, ‘তাছাড়া তোকে আমার আর ভালও লাগেনা’। মেনে নিলাম তার কথা। ভাল না লাগলেতো আর কারো ঘাড়ের উপর ভুত হয়ে চেপে থাকা না! বললাম, ’ঠিক আছে, যখন মুক্তি চাইছিস, তাই দিলাম’। 


(৩)

কিচ্ছু ভাল লাগেনা আমার। মাঠে মন দিলাম আবার। আমি তো হতে চেয়েছিলাম ক্রিকেটার। তুই এসে বাধ সাধলি। খেলতে যাই। পারিনা। মন টেকেনা। শেষে শিঁকে তুলে রাখলাম খেলাটা। বাসার পেছনের বড় মাঠটাতে গিয়ে বসে থাকি একা নির্জনে। ভাল লাগেনা এখানেও। বন্ধুরা বলে, ‘ভড়ং ধরছে, মাইর দিলে ঠিক হয়ে যাবে।’ বন্ধুদের ইয়ার্কী আর অপমানেও ঠিক হইনা। কেমন দ্রুত বদলে যেতে লাগল মানসপট। বিষন্ন এক পৃথিবী গ্রাস করে নেয় আমাকে। বাসার সবাই বোঝে কিছু একটা হয়েছে, আন্দাজ করতে চায় কিন্তু ধরতে পারেনা। পড়ায় মন দিতে চাইলাম। হয়না। হাতে উঠে আসে বনলতা সেন। ঠিকরে কান্না আসে, বের হয়ে আসি বাসা থেকে। বসে থাকি নির্জন রাতে ভুতুরে মাঠটাতে। ক্লাসে যাওয়া প্রায় বন্ধ। ডিপার্টমেন্টের বন্ধুদের সাথে আর হয়ে ওঠেনা সেই আগের আড্ডা। 
অপু একদিন বলে, ‘চল আমার সাথে। আমরা রাতে বাস্কেটবল খেলি মেডিকেল কলেজের গ্রাউন্ডটাতে। বেশ আলো আছে। ক্রিকেটও খেলি মাঝে মাঝে। গেলাম। মজা পেলাম বেশ। ওরা ফান্টা খায়। কয়েকজন আছে বেশ ধনীর ছেলে। দিনে চার-পাঁচশো টাকা খরচ করে। গাড়ীতে ওরা রেস করে। হঠাৎ ব্রেক করে মানুষকে ভড়কে দেয়। ওদের চকচকে রঙ্গিন জীবনে আমি তার শুন্যতা পুরনে তৎপর হলাম। তাও থেকে যায় বুকের ভেতরের তোলপাড়টা যখনই একা হই। 
আমার পাড়ার বন্ধুরা মেনে নেয়না আমার চকচকে নতুন বন্ধুদের। ওদের অনেক অভিমান আমার ওপর। দেখা হলেই দু-চারটা কথা শুনিয়ে দেয়। এখন যে আমার পুরোটা সময়ই কেড়ে নিয়েছে আমার শ্রেয়তর স্মার্ট বন্ধুরা! এখন আমি ওদের সাথে মাঝে মাঝে ওগুলো খাই। বেশী খেতে পারিনা। আমি নতুন তাই ওরা লোড কম দেয়। তাও এখন হাফ খেতে পারি। প্রথমে কয়েক কাক দিয়ে শুরু করেছিলাম, তারপর কোয়াটার, তারপর হাফ। বেশ ভালোই লাগে জিনিষটা। খেয়ে কিছুক্ষন পর এককাপ চা, আর পরপর কয়েকটা সিগারেট খেয়ে ফেলা যায় অনায়াসে। সন্ধ্যার পর এখন প্রতিদিনই খাওয়া হয়। মার থেকে পঞ্চাশ-একশ এখন জোর করেই নিয়ে নেই। মা বোঝেন কোথায় একটা গন্ডগোল হচ্ছে। একদিন স্বপ্নে দেখেন যে তার ছেলে কি যেন খায়। মা বলে ফেলেন তার দুঃস্বপ্নের কথা। ধমক দিয়ে থামিয়ে দেই তাকে। বলি আমাকে নিয়ে ভাবতে হবেনা তোমার। মার সন্দেহ যায়না। মনে মনে বলেন, ‘কয়দিনে ছেলেটা কেমন যেন বদলে গেল’।



(৪)

এখন আমার পুরো একটা লাগে। বাবা রিটায়ার্ড করেছেন এর মধ্যে। মাও আর টাকার যোগান দিতে পারেননা। আমার নতুন বন্ধুদের কাছেও আমার কদর কমতে কমতে ম্লান হতে বসেছে। আমার কাছে টাকা থাকলে ওরা থাকে আর না থাকলে নিজেদের ব্যবস্থা করে কেটে পড়ে। এখন আর কেউ বাস্কেটবল আর ক্রিকেট খেলেনা মেডিকেল কলেজের বাষ্কেটবল গ্রাউন্ডে। আড্ডাটা এখন চা দোকানে আর সেটার পেছনের কানা গলিটায়। ফেন্সির সাথে এখন সিদ্ধিটাও যোগ হয়েছে। বেশ ভাল লাগে। দুনিয়া জুড়ে ঘোর লেগে থাকে সারাক্ষন। 
আজকাল ইনিভার্সিটিতে একটা দলের সাথে জড়িত হয়েছি। বেশ ভাল লাগে। টাকা পয়সা আর মার কাছ থেকে নিতে হয়না। বাসাটা ছেড়ে হলে থাকি এখন, যদিও আমি হলের আবাসিক ছাত্রনা। পার্টির ছেলেদের আবাসিক হবার দরকার নেই। বাসা থেকে ঘোর আপত্তি তুলেছিল সবাই হলে থাকার ব্যাপারে। পরিক্ষার আগে হলে থাকলে ভাল পড়ালেখা হয় এই অজুহাতে অনেক বিতর্কের পর পার পেয়েছি। মাঝে মাঝে বাসায় যাই। মা টাকা দিলে নেই না দিলে নেই না। কোন চাপাচাপি নেই। আমার দিনকাল এখন ভালোই যাচ্ছে। 
মাঝে মাঝে তার সাথে দেখা হয়ে যায় ক্যাম্পাসে। আমাকে দেখলে ঘৃনায় মুখ ঘুরিয়ে চলে যায়। কিন্তু তার পরও আমি জানি সে আমাকে ঠিকই দেখে লুকিয়ে লুকিয়ে দুর থেকে। এটা আমার চোখ এড়িয়ে যায়নি। অনেক দিনই চেখে চোখ পড়ে গেছে। চোখ ঘুরিয়ে চলে গেছে দেখার পর। আচ্ছা, কি দেখে ও আমার দিকে এভাবে? হয়ত আমাকে এখন খুব অচেনা লাগে তার। এমন আমাকে আগে দেখেনি ও। বেশ কয়েক বছর ধরেই সে চিনে আমাকে। সেই কলেজের প্রথম বর্ষ থেকে। সম্ভবত, মেলাতে পারেনা আগের আমার সাথে এই আমাকে। 
মাঝে মাঝে মনে হয়, সে আামাকে সেই আগের মতই ভালবাসে। নাহলে এভাবে আমাকে লুকিয়ে লুকিয়ে দেখবে কেন? একদিন জানতে পারলাম সে আমার সব খবরই রাখে। সেও খুব একা হয়ে গেছে ক্যাম্পাসে। বন্ধুদের মাঝে আগের মত সেই চঞ্চল মেয়েটি নাকি এখন আর নেই। আমার যেসব সঙ্গী তার ক্লাসে পড়ে তাদের কাছ থেকে কিছু কিছু খবর পাই।  তার ক্লাসের ছেলেদের সাথে ভাল খাতির রাখার চেষ্টা করি শুধুমাত্র তার খবর পাবার জন্য। মাঝে মাঝে ভাবি যে ওকে গিযে বলি, চলো আবার সব নতুন করে শুরু করি। আর বলা হয়না। মনে হয় বারবার, সে তো বলেই দিয়েছে যে তার আর আমাকে ভাল লাগেনা। তাছাড়া আমাকে দেখলে ও কেমন করে যেন তাকায়। মনে হয়, আমাকে অনেক ঘৃনাই করে। তখন ভুলে যেতে চাই তার কথা, যে আমাকে ভালবাসেনা বলেছে তার কথা। মাঝে মাঝে তার দু-একজন বন্ধুর সাথে দেখা হলে তাদের বন্ধুদের খবর নিতে চেষ্টা করি। মনে হয় যেন ভয় পায় আমাকে ছেলেমেয়েগুলো। দু-একটা কথা বলে কেটে পড়তে চায়। বুঝি আমাকে ওরা এখন ভয় পায়। ওরা কোন ঝামেলায় জড়াতে চায়না নিজেদের। 



(৫)

তারপর আরো কয়েকটা বছর কেটে গেছে ক্যাম্পাসে। আমি আর দ্বিতীয় বর্ষের গন্ডি পার হতে পারিনি। এখন আমার বড় বড় গোফ। সবাই সালাম দেয়। ব্যাচমেটরাও তুই, তুমি না আপনি বলবে এ নিয়ে দ্বিধায় থাকে। আমার চোখ থেকে সানগ্লাস সরে না দিনের বেলা। সরবে কি করে চোখটা যে অস্বাভাবিক রকম লাল থাকে সবসময়। রাতে একটা সাদা পাওয়ারলেস গ্লাস ব্যবহার করি চোখকে ঢাকতে। তখন চেহারায় একটা শয়তান শয়তান ভাব ফুটে ওঠে। বাসায় যাইনা কয়েক মাস। বাসার সবাইও কেমন যেন ভয় পায় আমাকে। মা ছাড়া সবাই এড়িয়ে চলে। মা শুধু কিছুক্ষন কাঁদেন আর বলতে থাকেন, ‘আমার সবচেয়ে মেধাবী ছেলেটা এমন হয়ে গেলি কেন? তোকে নিয়ে যে সবচেয়ে বেশী আশা করেছিলাম? লোকে এগুলো কি বলে তোকে নিয়ে?’ আমি উত্তর দেইনা। মার সাথে মিথ্যে কথা বলতে ইচ্ছে করেনা। দ্রুত চলে আসি বাসা থেকে। মা অনেক আকুতি করতে থাকেন ভাতটা অন্তত খেয়ে যেতে। আমি ভ্রুক্ষেপ করি না সেদিকে। দ্রুত প্রস্থান করি। 
সে এখন এমবিএ তে পড়ে। খুব বেশী হলে আর এক বছর থাকবে এ ক্যাম্পাসে। মাঝে মাঝে সবার কাছে থেকে ভীতিকর এই আমি হারিয়ে যাই অন্য ভুবনে। ভাবি ও চলে গেলে কি আর আসবেনা এই ক্যাম্পাসে? ওকে না দেখলে যে আমি পাগল হয়ে যাব? 
এখনও সে আমাকে দেখে দুর থেকে। আগের মত ঘৃনার চোখেনা। সে আমাকে ভয় পায় আর দশজনের মত। শুধু কি ভয়ই পায়? জানি না। হয়ত এক চিলতে ভালবাসা ওর কোথায় লুকিয়ে আছে। 



(৬)

এর কিছুদিন পরেই আমি এরেষ্ট হয়ে যাই। আামদের দলের দুটো গ্রুপের বন্দুক যুদ্ধে দুইজন ছাত্র মারা যায়। এরপর হল রেইডে আমি একটা কাটা রাইফেল সহ এরেষ্ট হই। ডাবল মাডার আর আরম্স কেসে পাঁচ বছরেরও বেশী সময় ধরে জেল খাটছি। পার্টি আমার জন্য কিছু করেনি। এরেষ্ট হবার পর অস্বীকার করেছে আমাকে তাদের কর্মী  হিসেবে। আমার দরিদ্র বাবারও সামর্থ নেই যে ভাল লইয়ার রেখে আমার জামিন করাবেন। তাছাড়া ভালোইতো আছি। বের হয়ে তো আবার সেই র্যা বের হাতে মরতে হবে ক্রস ফায়ারে অথবা অন্য গ্রুপের হাতে। আমারতো আর সার্টিফিকেট নেই যে এখান থেকে বের হয়ে কিছু করে খাব। আবার ফিরে যেতে হবে সেই পুরোনো পেশায়। তারচেয়ে এখানে থাকাই ভাল। 
তার বিয়ে হয়ে গেছে বছর তিনেক আগে তারই এক ক্লাসমেটের সাথে। ভালোই আছে। একটা ছেলে হয়েছে। শুনেছি আমি এরেষ্ট হবার পর সে আর ক্যাম্পাসে আসেনি। চুপি চুপি এসে শুধু পরিক্ষা দিয়ে গিয়েছিল। 


সাইফ জুয়েল


আমি তোমাদের ই লোক...



বাবা খুব পাগলা কিসিমের লোক ছিলেন। খালি বই পড়তেন, টুকটাক লেখালেখি ও করতেন। তার ছাত্র ছাড়া ও অনেক তরুণ প্রতিদিন আসতো আমাদের বাসায়। কেউ সাহিত্যকর্মী, কেউ বামপন্থী আন্দোলন করে... আমি যখন ক্লাস ফাইভ বা সিক্স এ তখন একটা পাগলা ছেলে আসতে শুরু করলো যে পাগলামিতে অন্যদের চে কয়েক কাঠি এগিয়ে...গলা ফাটিয়ে কথা বলে, হাহা করে হেসে সবকিছু উড়িয়ে দেয় এমন ই উদ্ধত আর বেপরোয়া। একবার রোজার সময় খুব ঝামেলা হয়ে গেলো যখন ওই ছেলে এসে 'ভাবী খাবার দেন' বলে হাঁক দিলো। মা যে খুব একটা ধার্মিক ছিলো তা নয়, তবে রোজার মাসে কোনো নাস্তিক কে আহ্লাদ করে খাওয়নোর কথা ভাবতে পারতোনা। রোজার মাসে বাচ্চারা খুব অবহেলার শিকার হয়। দায়সারা ভাবে তাদের দুপুরের খাবারের ব্যবস্থা করা হয়। আমাদের সেই দায়সারা লাঞ্চে ওই পাগল ছেলে ভাগ বসালো। খাওয়ার টেবিলে সে ননস্টপ বকর বকর করে গেলো। আমার ছোট্ট মাথায় তার একটা কথা গেঁথে গিয়েছিলো- 'চল্লিশতম জন্মদিনে সবার সুইসাইড করা উচিত, চল্লিশের পর বেঁচে থাকার কোনো মানে হয়না'। অনেকদিন পর্যন্ত আমি এটা বিশ্বাস করতাম! সে ছিলো আমাদের পাগলা চাচু।
আমরা বড় হই, পড়ালেখার ব্যস্ততা বাড়ে। ওই পাগল ছেলের সাথে যোগাযোগ কমে যায়।
নিজে ২৫ পেরোবার পর আমার মাঝে মাঝে মনে হতো ওই ছেলেটা বেঁচে বর্তে আছেতো। সেতো এতোদিনে চল্লিশ পেরিয়েছে...
সচলে এসে দেখলাম সে ভীষণভাবে বেঁচে আছে। তবে সম্প্রতি সুইসাইড করেছে...
কথাটা গোলমেলে লাগছে? আমি বলতে চাইছিলাম সে বেঁচে আছে কিন্তু বিয়ে করেছে কিছুদিন আগে। (আমি সবই সচল মারফত অবগত হয়েছি!)
আমাদের পাগলা চাচুকে আপনারা আদর করে ডাকেন 'লীলেন্দা'।


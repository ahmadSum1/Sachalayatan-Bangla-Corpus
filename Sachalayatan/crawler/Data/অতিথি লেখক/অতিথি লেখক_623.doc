বাংলাদেশ ক্রিকেটের স্থায়ী উন্নতির জন্য করণীয়  



খেলোয়াড়দের জন্যঃ 
১। সরকারি চাকুরীজীবিদের মতো দলের প্রত্যেক সদস্যের স্থান স্থায়ী করতে হবে। কোন অবস্থায় দল থেকে বাদ দেয়া যাবে না। প্রয়োজনে পেনশানের ব্যবস্থাও করতে হবে। 
২। সবসময় দেশের বাইরে খেলতে দিতে হবে। কোন অবস্থায় দেশে খেলা হতে পারবে না। 
৩। বর্তমান খেলোয়াড়দের জন্য পৃথক ফলের বাগান বানতে হবে যেখানে কমলা,আপেল ও মাল্টা’র মত ফলের চাষ করা হবে। যাতে খেলোয়াড়রা বাগানের ফল থেকে বাগানেই জ্যুস বানিয়ে খেতে পারেন। তাহলে কোন অসাধু ব্যবসায়ী তাতে ফরমালিন মেশাতে পারবে না। 
৪। কম দামে বিশ্বমানের খাবার বিক্রি হয় এমন খাবার হোটেল স্থাপন করতে হবে, যেখানে খেলোয়াড়রা তাঁদের ৫-৬ জন বন্ধু নিয়ে খেলে ২০-২৫ হাজার টাকার পরিবর্তে ১-২ হাজার টাকা বিল হবে। 
৫। সম্ভাব্য সকল খেলোয়াড়কে জন্মের ৬ মাস পর থেকে নরম সবজি খিচুড়ির পরিবর্তে শক্ত খাবার যেমন খোরমা, শক্ত রুটি ইত্যাদি দিতে হবে।  প্রয়োজনে টিফিন বিস্কুট, ডানো, গ্লাইকন ডি দেয়ে যেতে পারে।  
৬। আই সি সি কর্তৃক বিশ্বে কোচদের নিয়ে প্রতিযোগিতা মূলক অনুষ্ঠান করে বিজয়ী কোচকে দলে নিয়োগ দিতে হবে। 
৭। খেলোয়াড়দের জন্য নতুন উচ্চ পে-স্কেল প্রণয়নের মাধ্যমে বেতন বাড়াতে হবে। 
৮। যেহেতু দেশের ঘরোয়া লীগের খেলার মান খারাপ তাই বিদেশী লীগে খেলার মাধ্যমে খেলার মান বাড়াতে হবে। 
৯। যেহেতু সকলে বিশ্বকাপ ভিন্ন অন্য সকল ম্যাচ বা টুর্নামেন্টের কথা মনে রাখেনা তাই বিশ্বকাপ ঘিরেই সকল মনোযোগ দেয়া উচিত। 
১০। খেলোয়াড়রা যতই বিখ্যাত হোক তাঁদের ব্যক্তিগত জীবন নিয়ে আলোচনা বন্ধ করে রুল জারি করা যেতে পারে। কখন কোথায় ক্যামেরা লাগানো হবে তা আগেই জানাতে হবে। 
সমর্থক তথা দেশবাসীর জন্যঃ 
১। দেশবাসীকে সকল প্রকার প্রত্যাশা করা বন্ধ করতে হবে, যেন খেলোয়াড়দের উপর কোন চাপ না পড়ে। প্রয়োজনে “প্রত্যাশার মাত্রা” শীর্ষক কর্মশালার মাধ্যমে সমর্থকদের প্রত্যাশার মাত্রা নির্ধারনের সহায়তা প্রদান করতে হবে। 
২। দেশপ্রেমিক প্রতিযোগিতা’র মাধ্যমে দেশের ৯০ ভাগ আত্মস্বীকৃত দেশপ্রেমিকের মধ্য থেকে প্রকৃত দেশপ্রেমিক বাছাইয়ের মাধ্যমে, দেশে প্রকৃত দেশপ্রেমিকের হার ১০ ভাগ থেকে উন্নত করতে হবে। 
৩। কখনো সমালোচনার নামে নেতিবাচক কথা বলা যাবেনা। 
৪। প্রতিবার দল পরাজিত হলে দলকে ব্যপক সংবর্ধনা দিতে হবে। মনে রাখতে হবে রবার্ট ব্রুস একবারে দেশ জয় করেননি। 
৫। বোর্ড, কোচ, খেলোয়াড়দের মত সমর্থকদের নিজেদের জায়গায় কিছু করতে হবে। যেমন, সুস্থ খেলোয়াড় তৈরীর লক্ষ্যে ফরমালিনমুক্ত খাবারের আন্দোলন করতে হবে। 
পুনশ্চ: এই তালিকা সাকিব আল হাসানের প্রদত্ত পরামর্শের ওপর ভিত্তি করে রচিত। ভুলক্রমে কোন পয়েন্ট বাদ পড়ে থাকলে দেশের ক্রিকেটের স্বার্থে তা যোগ করার জন্য পাঠকগণের প্রতি সবিনয় অনুরোধ রইল। 
অভিমন্যু
________________________
সেই চক্রবুহ্যে আজও বন্দী হয়ে আছি


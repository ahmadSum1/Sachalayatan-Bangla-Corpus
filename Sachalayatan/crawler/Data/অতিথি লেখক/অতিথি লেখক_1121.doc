কাদের মোল্লার যাবজ্জীবন কারাদন্ড---হতাশা আর আশার কথা



বাংলার মাটিতে যারা যুদ্ধাপরাধীদের বিচার দেখে যেতে চান, তাদের জন্য আজ এক বিশেষ খুশির দিন। জামায়াতে ইসলামীর এক উচ্চপদস্থ নেতা কাদের মোল্লার ৭১এর অপরাধ আজ আদালতে প্রমাণিত। আইসিটির রায়ে তার যাবজ্জীবন কারাদন্ড ঘোষিত হয়েছে। কিন্তু ফাঁসির রায় না হওয়ায় আমাদের অনেকেই বিক্ষুব্ধ ও হতাশ। সেই হতাশা থেকে কি আমাদের আজকের দিনের বিশাল অর্জনকে কিছুটা হলেও আমরা ভুলতে বসেছি?
কাদের মোল্লার বিরুদ্ধে যে কটি অভিযোগ প্রমাণিত হয়েছে, সেগুলো হল--একাত্তরে বাঙলা কলেজের ছাত্র পল্লবকে হত্যার নির্দেশ দেয়া, কবি মেহেরুননিসা, তাঁর মা এবং দুই ভাইকে হত্যা, সাংবাদিক খন্দকার আবু তালেবকে জবাই করে হত্যা, একাত্তরের ২৪ এপ্রিল পাকিস্তানি সেনা ও অবাঙালি রাজাকারদের সঙ্গে মিরপুরের আলোকদী (আলুব্দী) গ্রামে হামলা চালিয়ে ৩৪৪ জনের বেশী হত্যা, আর মিরপুরের হযরত আলী লস্কর, তাঁর স্ত্রী, দুই মেয়ে ও এক ছেলেকে হত্যার নির্দেশ দেয়া।
আদালতের রায়ে এই সকল অপরাধের প্রমাণ হওয়ার তাৎক্ষণিক ফলাফলের থেকেও, এই রায়ের সুদূরপ্রসারী প্রভাবটা অনেক বেশী গুরুত্বপূর্ণ। জামায়াতে ইসলামী নামক যে দলটি ৭১এ সর্বোতভবে(ও সশস্ত্রভাবেও) বাংলাদেশের মুক্তিযুদ্ধের বিরোধিতা করেছে, বাংলাদেশে গণহত্যা চালতে প্রত্যক্ষ সহযোগিতা করেছে, আর স্বাধীনতার পরেও এইসব যুদ্ধাপরাধীদের পরম যত্নে বুকে ধারণ করেছে, তাদের যুক্তির থলি আজ অনেকখানি খালি হল। যারা জোর গলায় বলেছেন "যুদ্ধাপরাধ করলে মামলা নেই কেন" আর "যুদ্ধাপরাধের মামলা হলেও আদালতে প্রমাণিত হয়ে শাস্তি নেই কেন" তাদের গলার আওয়াজ অনেকখানি কমে আসার কথা। জামায়াতে ইসলামীর উচ্চপদস্থ নেতা কাদের মোল্লার পরিচিতি সংক্রান্ত যেকোন লেখায় আজ থেকে লিখতে হবে "৭১ এর প্রমাণিত যুদ্ধাপরাধী" --এই ছোট্ট পরিবর্তনটার মূল্যও অনেক।
যারা ৭১ এর যুদ্ধাপরাধীদের বিচার চান, তাদের একমাত্র লক্ষ্য যে প্রতিশোধ, এমনটি না বলেই মনে হয়। গত ৩৫ বছর ধরে যে ইতিহাস বিকৃতি, যুদ্ধাপরাধীদের পক্ষের ব্যাক্তিদের যে মিথ্যার বেসাতি আর নির্লজ্জ আস্ফালন বাংলাদেশ দেখেছে, তার প্রতিকার করে ইতিহাসকে সঠিক রাস্তায় নিয়ে আসাও এই আন্দোলনের এক বড় অংশ। আজকের আদালতে কাদের মোল্লার এই রায় ইতিহাসকে সঠিক পথে এগিয়ে নিতে সাহায্য করবে, তাতে কোনও সন্দেহ নেই। এই সচলায়তনেই উইকিপিডিয়ান রাগিব হাসান জানিয়েছেন, গোলাম আজমের উইকিপিডিয়া পাতাটি ছাগুদের দল কি কঠোর হাতে রক্ষা করে চলেছে যেকোন যুদ্ধাপরাধ সংক্রান্ত অভিযোগ থেকে। আইসিটিতে যদি গোলাম আজমের আপরাধ প্রমাণিত হয়, আমি অনুমান করতে পারি যে উইকিপিডিয়া ও অন্যান্য বিশ্ব-জ্ঞানকোষে গোলাম আজমের সত্যিকারের চেহারাটা তুলে ধরা কতখানি সহজ হতে পারে।
ফেসবুক ও ব্লগে অনেকেই দেখছি হতাশ হয়ে আওয়ামী লীগকে দুষছেন, কেউ বলছেন যে আওয়ামী লীগ ও জামাতের আসন্ন আঁতাতের প্রথম লক্ষণ এটি, কেউ আবার বলছেন যে আওয়ামী লীগ জামাত-শিবিরের সাম্প্রতিক তান্ডবে ভয় পেয়েছে, তারই ফলাফল এটি। আমার মনে হয়, অতি-হতাশা থেকেই এই কন্সপিরেসি থিয়োরিগুলোর উদ্ভব, এদের বাস্তব ভিত্তি নেই তেমন। আওয়ামী লীগ অত্যন্ত ধুরন্ধর রাজনৈতিক দল সন্দেহ নেই, তবে এই থিয়োরীগুলো মেনে নিলে প্রথমেই মেনে নিতে হয় যে, আইসিটির রায়ের উপর আওয়ামী লীগের প্রত্যক্ষ প্রভাব আছে, কিন্তু সংবাদ-বিশ্লেষণে এরকমটি মনে হয়নি কখনো, বরং ফাঁস হওয়া স্কাইপ বার্তায় আইসিটির বিচারকদের প্রভাবমুক্ত বলেই মনে হয়েছে। জামাত-শিবির বরাবরই দাবী করে এসেছে যে এই ট্রাইবুনাল আসলে আওয়ামী-এজেন্ডা বাস্তবায়নের আদালত। তাদের সাথে গলা মেলানোর এখনো কোনো কারণ দেখছিনা।
তবে প্রশ্ন থেকে যায়, কেন তবে ফাঁসির বদলে কারাদন্ড? রায়ের পূর্ণ কপি হাতে পাওয়ার পরপরই ব্যাপারটা আরো পরিষ্কার হবে, এই আশা করছি। প্রমাণিত খুনের মামলায় ফাঁসির বদলে যাবজ্জীবন আগেও আমাদের আদালতে দেখেছি বলেই মনে পড়ে। বিস্তারিত রায়ে এই ব্যাপারে হয়ত আলোকপাত করা হতে পারে, দেখা যাক।
পাক-হানাদার বাহিনীর এদেশী দোসরদের বিচারের পালাশুরু হয়েছে, সামনে আরো অনেকগুলি রায় এবং আরো অনেকগুলি বড় মামলার বিচারকাজ বাকী আছে। আজকের রায়, দেশের এক বিরাট কলংক মোচনের পথে ছোট কিন্তু খুব গুরুত্বপূর্ণ একটা পদক্ষেপ, এটা যেন আমরা ভুলে না যাই।  
----দিফিও


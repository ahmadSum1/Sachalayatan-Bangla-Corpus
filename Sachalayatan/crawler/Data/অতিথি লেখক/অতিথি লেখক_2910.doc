কিলাইয়া হ্যাকাইয়া ডাকাত মারিলে......... (কি হইবে!!??)



এনার্জি ড্রিংকের বিজ্ঞাপন নিয়ে সেই গল্পটা শুনেছেন বোধহয়। তবু আরেকবার বলি। কিছু লিখে যায়গা ভরাতে হবেতো ! ধরে নিন মনে করার সুবিধার জন্য বলছি।
একটা এনার্জি ড্রিংক্স কোম্পানি তাদের ব্যবসা খুলল তেলের দেশ সৌদি আরবে। উদ্দেশ্য অবশ্যই নিজেদের ইনকামের অ্যাকাউন্টটাকে আরো ৈতলাক্ত করা।
তো তাদের পণ্য যথাসময়ে বাজারে এল। কিন্তু কয়েক মাস পেরিয়ে যাবার পরও আশানুরূপ লাভ হলনা। কর্তাব্যক্তিরা ঠিক করলেন অ্যাডভার্টাইজিং বাড়াতে হবে। এরই অংশ হিসেবে নগরীর ব্যস্ততম এলাকায় বসানো হল এক বিরাট বিলবোর্ড। বিলবোর্ডে পাশাপাশি তিনটা ঢাউস ছবি! প্রথমটায় একজন মানুষ ক্লান্তিতে ভেঙ্গে পড়েছে। দ্বিতীয়টায় সেই লোক ঐ কোম্পানির পানীয় পান করছে। আর তৃ্তীয়টায় সে সতেজ হয়ে একেবারে দৌড়াতে শুরু করেছে!
বিজ্ঞাপন দেখে কোম্পানিওয়ালারা বেজায় খুশি। তারা আশা করলেন বেচা-বিক্রী এবার ভালোভাবেই বাড়বে।
কিন্তু কিছুদিনের মধ্যে দেখা গেলো যে বিক্রী আরো কমেছে। কমতে কমতে একেবারে খরা লেগে গেল। ব্যবসা লাটে ওঠার জোগাড়! মালিকপক্ষ একটা তদন্ত কমিটি গঠন করল বিষয়টা খতিয়ে দেখার জন্যে। তারা যে রিপোর্ট দিল তাতে দায়ী করা হল বিলবোর্ডের সেই বিজ্ঞাপনকে। কারণ সেখানে ছবির সিরিয়াল ছিল বাম থেকে ডানে। কিন্তু আরবের পড়ে উলটো করে ডান থেকে বামে।
এই হল উল্টিকরণের বিদেশি উদাহরণ। এবার একটু স্বদেশি হই। 
আপনাদের নিশ্চয়ই মনে আছে ছেলেবেলায় স্কুলে আমরা কিভাবে পরিমাপের এককগুলি শিখেছিলাম।মিলিমিটার, সেন্টিমিটার, ডেসিমিটার, মিটার, ডেকামিটার, হেক্টোমিটার, কিলোমিটার (বাহ...!! এখনও মনে আছে দেখি!! খুশি লাগছে!!)। মনে রাখার উপায় শেখানো হয়েছিল একটা শ্লোকের মত লাইন দিয়ে.........
"কিলাইয়া হ্যাকাইয়া ডাকাত মারিলে দেশে শান্তি মিলিবে"
(কিলো-হেক্টো-ডেকা-মিটার-ডেসি-সেন্টি-মিলি)
ব্যাপারটা খুব ভালোভাবে শিখলাম। একটা ছন্দের ব্যাপার আছে। যথাসময় পরীক্ষা হল। পরীক্ষা দিলাম। মনে বড় শান্তি! দারুন পরীক্ষা দিয়েছি।
খাতা ফেরত দেবার পালা এল। সবার খাতা দেয়া হলে টিচার আমার নাম ঘোষণা করলেন। আমি গর্বিত পুলকিত চিত্তে উঠে দাঁড়ালাম। টিচার ক্লাসের সবাইকে বললেন, "তোমাদের অনেক বড় সৌভাগ্য!! যে তোমরা একে (আমাকে) তোমাদের মধ্যে পেয়েছো। পৃ্থিবীতে কোটি কোটি মানুষ আছে যারা কোনদিন ওকে দেখেনি, ওর নাম শোনেনি! শুনবেও না!!"
এই পর্যায়ে আনন্দে আমার চোখে প্রায় পানি এসে গেল। এত ভাল করেছি যে টিচার বলছেন আমাকে যারা তাদের মাঝে পেয়েছে তারা সৌভাগ্যবান!! এই খুশি আমি কোথায় রাখি!! আমার ছোট্ট মনে রাখার জায়গা হবেনা। ব্যাংক ট্যাংক লাগবে!! 
টিচার তার স্নিগ্ধ হাসিটি দিয়ে আমার দিকে তাকিয়ে বললেন, "তোমরা সবাই এক্সেপশনালি লাকি! কারণ মানুষ পয়সা খরচ করে চিড়িয়াখানায় গিয়েও যে গাধা দেখতে পায়না, সে গাধাটাকে তোমরা নিজের চোখে দেখতে পারছ!"
ক্লাসে হাসির রোল পড়ে গেল। আমি একটা ধাক্কার মত খেলাম। টিচার আমাকে কান ধরে সামনে নিয়ে খাতাটা মেলে ধরলেন। ১ মিটারের ১০০০ ভাগের ভাগের এক ভাগকে আমি লিখেছি 'কিলোমিটার'। ডেসিমিটারের ১০০ গুণ বড় এককের নাম লিখেছি মিলিমিটার!! এতে সমস্যা কোথায়?
সমস্যা ধরতে পেরেছিলাম পরে, যখন জানতে পারলাম - কিলাইয়া হ্যাকাইয়া ডাকাত মারতে হয় উলটো দিক থেকে!! আমার কি দোষ!? আমিতো 'বাম থেকে ডানে' নীতি অনুযায়ী 'কিলো' কে সবচেয়ে ছোট আর 'মিলি'কে সবচেয়ে বড় ধরে নিয়েছিলাম! আমাকেতো কেউ শিখিয়ে দেয়নি।
খাতা পাবার পর গর্ব কিংবা পুলক কোনটাই বোধ করলামনা। প্রথমে যে আনন্দ হয়েছিল সেটাকেও ব্যাংকে রাখতে হলনা। পুরো ক্লাস বেঞ্চির ওপর কান ধরে দাঁড়িয়ে সবাইকে বিনোদন দিতে হল। 
কিলাইয়া হ্যাকাইয়া ডাকাত মারিয়া দেশে কোনদিন শান্তি আসিয়াছিল কিনা জানিতে পারি নাই। তবে ইহাতে আমি যে নিদারুন অশান্তিতে পড়িয়াছিলাম, তাহা আর বলিবার অপেক্ষা রাখেনা !!
--------- আইডিয়াবাজ প্রোডাকশন------------


মক্কা নোটসঃ রূপে রসে স্বাদে গন্ধে



হজ্বের পরে কোন কাল্পনিক চাকুরিদাতা আর আমার মাঝের কথপোকথনঃ 
বসঃ ওই, সৌদি যাবি? কাম আছে
আমিঃ হ সার, নবীর রসুলের দেশ, যামু না কেনু  যামু, কি কাম, বেতনাদি কিমুন? 
বসঃ কাম কঠিক কিছু না, বেতনাদিও ভালু, কিন্তুক শর্ত আছে
আমিঃ কি শর্ত? 
বসঃ কই যাবি তোর চয়েস মাগার, তিন বছরে একবারের বেশী মক্কা-মদীনা যাইবার পারবি না, অহন যাবি? 
আমিঃ তাইলে সার, আল বাইক আছে এরুম যায়গায় দ্যান। অন্তত না খায়া মরুম না। 
আজকের পর্ব আরবের অসাধারণ স্বাদসম্রাজ্যের ওপরে। আমার স্বাদগ্রন্থি সবসময় সবার সাথে মিলে না, তার পরেও আরবী স্বাদের রাজ্যে বিনামূল্যে ভ্রমণ গাইডে আপনি আমন্ত্রিত।

জমজমের পানির জন্য লাইন
জমজম
আরবের খাবার নিয়ে যদি ১০০ পাতা লিখতে বলা হয় আর ৯৯ পাতা যদি আপনি জমজম নিয়ে লিখে ফেলেন, আমার মনে হয়না পরীক্ষক যদি আরব হয়ে থাকেন তাহলে তিনি বিন্দুমাত্রও মনে কষ্ট পাবেন। বাড়িয়ে বলছি না, এমনি এক জাদুকরী পানি এই জমজম। বাস্তবতা হল, আজকের বিশ্বে বাংলাদেশে জমজমের স্বাদ তেমন নতুন কিছু না। প্রতি বছরই চেনা পরিচিত কেউ না কেউ হজ্ব ওমরায় যায় আর ফেরার সময় কিছু নাহলেও জমজমের পাত্র তো সাথে আনবেই। তাই বিভিন্ন সময়েই টাটকা, বাসী, বিশুদ্ধ, ট্যাপের পানিমিশ্রিত মেলাকিসিমের জমজম পান করে আসছি। কিন্তু তাজা জমজম, আল হারামের প্রাঙ্গনে সেটি একেবারেই ভিন্ন রকমের বস্তু। 

জমজমের পাত্র রিফিল করা হচ্ছে। 
হজ্বের আচারাদির মধ্যে প্রথমবার মক্কায় প্রবেশ করে একবার আর হজ্বের সময় একবার আর দেশে চলে আসার আগে একবার এই তিনবার কাবাঘর চক্কর দেয়া জরুরী, কিন্তু বাকি সময়টিতে অন্য যেকোন দোয়া কালামের চেয়ে তাওয়াফ করাই ছিল আমার পছন্দের কাজ। এখানে কথা হল,  যারা সশরীরে গিয়েছেন তারা জানেন, তাওয়াফ বেশ ক্যালোরিখোর একটি প্রক্রিয়া। বিশাল চত্বর সাতবার প্রদক্ষিন করলে তবে এক তাওয়াফ হিসেবে গণ্য হয়, তার মাঝে আরবের রোদ আর দিনরাত যেকোন সময় লাখো মানুষের ভীড়ের কারণে একবার প্রক্রিয়া সম্পন্ন করতে প্রায় ৩৫-৪৫ মিনিটের মত লেগে যায়। প্রদক্ষিণ শেষ করে দুরাকাত নামাজের পরে জমজম পান করা হল রীতি। এই দৌড়ঝাঁপ করার পরে ডিহাইড্রেটেট ও ডিস্যালাইনেটেড অবস্থায় জমজমের পানি যে অদ্ভূত তৃপ্তিদায়ক, প্রশান্তিদায়ক ও বলকারক হিসেবে কাজ করে, তার তুলনা আমি এখন পর্যন্ত পাইনি। এছাড়াও মসজিদের যত্রতত্র অসংখ্য স্থানে জমজমের ঠান্ডা ও স্বাভাবিক তাপমাত্রার পাত্র দেয়া আছে। মক্কায় থাকাকালীন সময়ে যখনি সুযোগ পেতাম মনের শখ মিটিয়ে জমজমের পানি খেতাম। এইরকম লোভীর মত কোন খাদ্য বা পানীয় কখনো গ্রহণ করেছি বলে মনে পড়েনা। এখানে আরেকটি মজার বিষয়, জমজমের প্রকৃত স্বাদের জন্য দয়া করে ঠান্ডা পাত্র থেকে না নিয়ে স্বাভাবিক তাপমাত্রার পাত্র থেকে পান করবেন। আমি বহুবার বিভিন্ন অবস্থায় দেখেছি ঠান্ডার চেয়ে স্বাভাবিক তাপমাত্রার পানিই তৃষ্ণা বেশী মেটাচ্ছে, যা আমার ক্ষেত্রে সাধারণত ঠান্ডা পানিতেই বেশী কাজ হয় অন্য যায়গায়। জমজমের গুণাবলীর সম্পর্কে যা শুনেছি, তার প্রায় সবই হাতেকলমে দেখলাম নিজের ওপরে। আপনারা গেলে অন্ততঃ এই বিষয়ে মোটেই কার্পণ্য করবেন না। 
খেজুরঃ 
আরবীদের খেজুরের সাথে সম্পর্কটা আমার কাছে মনে হয়েছে আমাদের ধানের মত। আমাদের শব্দভান্ডারে যেমন ধান, চাল, ভাত, চিড়া, মুড়ি, পোলাও, খিচুড়ী, পায়েস ইত্যাদি আরো গোটাদশেক শব্দ বের করে ফেলা যাবে, সেটা ইংরেজী শব্দভান্ডারে প্যাডি, রাইস, আর তার সাথে হ্যান রাইস ত্যান রাইস দিয়ে কাজ চালাতে হবে। আরবেরা নাশতার সাথে খেজুর খেয়ে নিল, খেজুর দিয়ে হালুয়া বানালো, বিকেলে হাঁটতে হাঁটতে টুকটাক খেজুর চালিয়ে দিল সেইরকম। আমাদের চালের বাজারে গেলে যেমন খুদ থেকে শুরু করে কালিজিরা পর্যন্ত গোটাবিশেক ভ্যারাইটি যেকোন বাজারে পাওয়া যাবে, তেমনি আরবী খেজুরের দোকানেও ৫ রিয়াল কেজি থেকে শুরু করে ৫-৬০০ রিয়েল কেজি পর্যন্ত পাওয়া যায়। আমার কাছে বেশ অবাক লেগেছিল একদম বিচি ছাড়া খেজুর আর পোড়া খেজুর। আমাদের মাপের ভাল খেজুরের রেঞ্জ ২০-৪০ রিয়েল। আপনার যাওয়া আর খেজুরের মৌসুম যদি একসাথে মিলে যায় তাহলে তো আর কথাই নেই। আর যেকোন দোকানে ঢুকে চাখতে চাখতে পোয়াটক খেজুর খেয়ে নিলেও দোকানদার কখনোই বিরূপ হয়না, যদিও তারপরে খেজুর না নেন। 
হালওয়া

আমার বাবা যেবছর হজ্বে গেলেন, সেবার ফেরার পরে তার ব্যাগে একটা খাদ্যবস্তুর বাটি পাওয়া গেল। যথারীতি বাটি খুলে সবাই মিলে খাওয়া হল। এখন সমস্যা হল, আপনি যদি এমন কোন স্বাদের মুখোমুখি হন, যে অসম্ভব মজা, কিন্তু আপনার স্মৃতির খাদ্যপাদানের ডিকশনারীর কোনটার সাথেই সেটাকে সরাসরি মেলানো যাচ্ছেনা তাহলে বেশ একটা “কেমন যেন” ব্যাপার হয়। বাটির গায়ে লেখা আছে ‘Tema’ আর তার সাথে আরবীতে অনেকরকম হিজিবিজি। সেই থেকে আমাদের বাসায় জিনিষটা মহা হিট হয়ে গেল। পরে ম্যালা গবেষনা করে বের করলাম জিনিষটা মূলত ডাল দিয়ে তৈরি হালুয়া বিশেষ। আরব দেশে এমনিতেও খোলাবাজারে বিক্রি হয়, তেমা নামের এই প্রতিষ্টানটি সেটিকে সুদৃশ্য মোড়োকে এখন বিক্রি করছে। এখন পেশতা, চকলেট, শনপাপড়ি, খেজুর এইসব স্বাদে পাওয়া যায়। দেশে আসার সময় রীতিমত ব্যাগ বোঝাই করে আনলাম আমরা। 
হালওয়ার ওয়েবসাইট খুঁজে পেলাম। 
বাদামঃ
কাজু, পেশতা, আখরোট, চিনেবাদাম এর কোনটিই মূলত আরবদেশের ফলন না হলেও মনে হয় এখনকার আর্থিক স্বচ্ছলতা ও তার সাথে খাদ্যাভ্যাসের কারণে বিভিন্ন রকমের বাদাম অত্যান্ত জনপ্রিয়। একই বক্তব্য গরম মশলার ক্ষেত্রেও খাটে। আমার মায়ের বক্তব্য অনুসারে, নিয়মিত প্রচুর পরিমাণে কেনাবেচা হবার কারণে সাধারণত তাজা আইটেম পাওয়া যায়। আর সাধারণত এক নম্বরী বলে দু নম্বরী জনিষ দেয়ার চল সেদেশে নাই। কোন কিছুর মান খারাপ হলে বিক্রেতা নিজেই বলে দাম কম রাখে। আমার এক আত্মীয় মধ্যপ্রাচ্য থেকে আসলে নিয়মিত সবরকমের বাদাম কেজিখানেক এনে সবাইকে ভাগযোগ করে দেন। সব বাদামের ক্ষেত্রে উদার হলেও ‘চিলেগোজা’ নামের অতি সুস্বাদু বস্তুটির ক্ষেত্রে দেখতাম সামান্যই এনে সবাইকে এক চিমটি করে দেয়া হচ্ছে। তাই প্ল্যান ছিল যে এইবার নিজে গিয়ে ইচ্ছামত কিনে আরামসে খাব। উইকি বলছে জিনিষটা মূলত পাইনবীজ। বাদামের দোকানে গিয়ে যখন দেখলাম সব রকমের বাদামের কেজি ২০ থেকে ৫০ রিয়েল আর চিলেগোজা শুরু হয় ২২০+ থেকে। মুখ শুকনা করে ১০০ গ্রাম কিনে নিজেই চিমটি চিমটি করে খেলাম কদিন ধরে। 
চকলেট
আরবের ম্যালা খানাখাদ্য নিয়ে লিখার পরিকল্পনা থাকলেও চকলেট নিয়ে আলাদা করে লিখতে হবে তা ভাবিনি। কিন্তু চকলেটের এক অনাবিষ্কৃত গুপ্তভান্ডারের সন্ধান পেলাম এই আরবের মাটিতে। আমাদের সাধারণ মানসিকতায় চকলেট হল সুস্বাদু বস্তু যার জন্য পিচ্চিকালে কান্নাকাটি করে আন্দোলন করা লাগত। আর বড়কালে বিদেশ থেকে আত্মীয়স্বজন আসলে তারা চকলেট নিয়ে আসেন তার কিছু ভাগ আমরা পাই। ভাল চকলেটের দামের জ্বালাতনে নিজে কিনে খাবার প্রক্রিয়া দূর্লভ। এইখানে এসে চকলেটের দোকানে গিয়ে চকলেট সম্পর্কে সম্পূর্ণ একটা নতুন মাত্রাই পেলাম বলা যায়। দোকানে খোপে খোপে বিভিন্নরকমের চকলেট রাখা আছে। এইদিকের তাকের ২০ রকমের চকলেট সব ১০ রিয়েল করে কেজি, ওদিকে আরো ১৫ রকমের চকলেট ২০ রিয়েল করে কেজি। রঙ্গিন মোড়কের চকলেট যে একেবারে কেজিদরে বিক্রি হয় সেটা একেবারে ধারণার মধ্যেই ছিল না। আর দামের সাথে মানের তুলনা করলে আমি বলব বেশ সস্তা। ১৫ রিয়েল (শতিনেক টাকা) খর্চা করলে যা চকলেট পাওয়া যাবে বাংলাদেশে তার দাম হয়তো হাজারখানেক টাকা পড়বে। খোঁজ নিয়ে জানলাম চকলেটগুলো স্থানীয়ভাবে সৌদিতেই তৈরি হয়। সিরিয়াসলি পয়সা উসুল! 
খেপচা  
মক্কায় যেদিন প্রথম নামি, সেদিন গাইডের পক্ষ থেকে আমাদের দেয়া হল প্যাকেট বিরিয়ানি টাইপের একটা বস্তু। আমদের সাথে এক ভদ্রলোক ছিলেন যিনি একসময় আরবে চাকুরিজীবি ছিলেন। তিনি জানালেন বস্তুর নামা খেপচা, সাথে মুরগী থাকলে খেপচা দুজাজ আর ভেড়া/দুম্বা থাকলে খেপচা লাহাম। উইকি বলছে বস্তুটি বর্তমানে আরবের জাতীয় খাদ্য হিসেবে পরিগণিত হয়। আমাদের সাথে আসা অধিকাংশ বাংলাদেশীরাই খেয়ে ইয়াক থু! করার অবস্থা। আমার কাছে বেশ ভালই লেগেছিল হালকা মশলায় কম তেলে রান্না করা এই বিরিয়ানি। যদিও ১-২ বারের বেশী আর খাওয়া হয়নি। 
উটের গোশত 
বাংলাদেশে মহিষের মাংস কখনোই স্বনামে পাবেন না আর উটের গোশত দুষ্প্রাপ্যতার কারণে পাওয়া যায় না। আরব উটের দেশ, তাই ধারণা করেছিলাম যে অন্ততঃ দিনে দুবেলা উটের টুকরো প্লেটে পাওয়া যাবে। বাস্তবতা হল, পুরো যাত্রার মধ্যে ২-৩ বারের বেশী কপালে উটের গোশত জুটেনি। মূল কারণ দাম। মুরগী ২-২৫০ টাকা, দুম্বা ৩০০ আর উটের কেজি সম্ভবত হাজারের কাছাকাছি। তাই মহার্ঘ বস্তুটি পাতে তেমন পড়েনি। তবে খেতে বেশ লেগেছিল। পরে সুযোগ পেলে আরাম করে খাবার শখ নিয়েই ফেরত এলাম। 
আল-বাইক
সেই যে আল বাইক নিয়ে লেখা শুরু করেছিলাম। আরবের আজকের ফুড সেনসেশন বলব আল বাইক। মূলত মুরগীভাজার দোকান। ইউরোপফেরত কারো জন্য ব্রোস্ট চিকেন এমন মহাবস্তু হবার কথা না, কিন্তু আল বাইক আমার ধারণা পাল্টাতে রীতিমত বাধ্য করে। মূলত সাউদি ভিত্তিক এই ফাস্টফুড চাইনের মূল আকর্ষণ হল স্পাইসি চিকেন। স্পাইসি যেকোন ধরণের আইটেমের মাংসের একেবারে ভেতরে স্তরে স্তরে মশলার আস্তর থাকে। আমি জানিনা এই ফলাফলের জন্য প্রতিটি পিসের ভেতরে ইঞ্জেকশন দিয়ে আলাদা করে মশলা ঢোকানো হয় কিনা, কিন্তু এতো সুস্বাদু মুরগীভাজা আমি অন্য কোথাও খেয়েছি বলে মনে  পড়েনা। যদিও আমার যাওয়া হয়েছিল হজ্বের মওসুমে কিন্তু কাছাকাছি ম্যাক আর কেএফসির পাশাপাশি আল বাইকের দোকানে দ্বিগুণ, তিনগুন ভীড় রীতিমত চোখে পড়ার মত। আর দামের দিক থেকেও আমি বলব যথেষ্ট যুক্তিযুক্ত। ফ্যামিলি মিল যেটি ইয়া সাইজের ৮ পিস মুরগীর টুকরো সাথে যথেষ্ট পরিমাণে রুটিসহ দাম নেয় ২২ রিয়েল। বাংলাদেশের তুলনায়ও মান বিচার করলে আমি বলব যথেষ্ট সুলভ। যদিও হালাল নিয়ে বাছবিচারের ঝামেলা না থাকায় শখ করে কেএফসিতে খেয়েছিলাম একদিন। 
জলপাই 

বাংলাদেশে জলপাই হল মোটামুটি একসিজনের এক ধরণের ফল। যার টক ফল ছাড়া আর তেমন কোন প্রয়োগ নেই। জলপাই উৎপাদনকারী ভূমধ্যসাগরীয় দেশগুলোতে জলপাইয়ের অবস্থা হল আমাদের আমের মত। বহু রঙ, জাত, আকার গুণের পাওয়া যায়। আর আমি ছোটবেলা থেকেই বোতলে ভরা জলপাইয়ের প্রচন্ড পোকা। আমাদের শেষ যেই বাড়িতে ছিলাম তার কাছেই ছিল নূরী বলে একটি দোকান। সেখানে গিয়ে পেলাম বিভিন্ন বাটিতে সাজানো বিভিন্ন স্বাদ, রঙ, বর্ণের জলপাই। বাংলাদেশী দোকানদারকে বলে মিক্সড ভ্যারাইটির আধা কেজি কিনে হোটেলে ফেরত গেলাম। মোটামুটি ৩৬ ঘন্টার ভেতরেই আবার দোকানে ফেরত আবার আধাকেজির জন্য। এক দুবার হবার পরে দোকানদার প্রতিবারেই আমাকে রীতিমত রয়াল ডিসকাউন্ট দেয়া শুরু করল জলপাইয়ের সেকশনে। এখনো প্রচন্ডভাবে মিস করি। বিচি সহ, বিচি ছাড়া, বিচির যায়গায় গাজর ঢোকানো, পানিতে ডোবানো, অলিভ অয়েলে ডোবানো, সবুজ, বাদামী, খয়রী, মিশকালো অপূর্ব সমারোহ। 
সাবিল
হজ্বের সময় একটি চমৎকার বিষয় হল, বিভিন্ন সময়ে পথেঘাটে বিনামূল্যে খাবার বিতরণ করা হয়। এক কথায় একে সাবিল (ফী সাবিলিল্লাহ বা আল্লাহর ওয়াস্তে’র সংক্ষিপ্তরূপ) বলা হয়। এটি এমন হতে পারে যে ভোর চারটার সময় কাঁপতে কাঁপতে মসজিদের দিকে হাঁটছেন, এমন সময় দেখলেন কেউ একজন রাস্তার পাশে বিশাল ফ্লাস্ক নিয়ে দাঁড়িয়ে আছে, সবাইকে ডেকে ডেকে এক কাপ গরম চা ধরিয়ে দিচ্ছে, কখনো দুপুরে রাস্তার পাশে মাইক্রোবাসে করে রুটি, তরকারী আর ড্রিঙ্কের কম্বো পলিথিনে করে ধরিয়ে দিচ্ছে। আমাকে একবার এক আফ্রিকান তার পিকাপের পেছন থেকে বের করে প্রায় কেজি পাঁচেকের একটা খেজুরের প্যাকেট ধরিয়ে দিচ্ছিল। আমি বিক্রেতা মনে করে অনেক মানা করার পরে পাশের একজন বুঝিয়ে দিল যে এটি উপহার, নিঃসঙ্কোচে গ্রহণ কোরতে পার। পরে তাই নিলাম। এই সংক্রান্ত সবচেয়ে শকিং ঘটনা ঘটল মীনাতে থাকার সময়। তখন আমার পকেটের রিয়াল শেষ হয়ে গেল, আমি পকেটে ৫০ পাউন্ডের নোট নিয়ে ঘুরাঘুরি করছি খাবার কিনতে পারছি না। পকেটে শুধু ১০ রিয়েল ছিল সেটা নিয়ে আমার জন্য নাশতা কেনার পরেই দেখলাম পাশে ট্রাকে করে সাবিল বিলাচ্ছে। আরেক সাথীর জন্য খাবার নেয়া দরকার ছিল, তাই লাইন ধরে যখন পৌছালাম তখন যেই আরব বিলাচ্ছিল, আমাকে ঝাড়ি মেরে সরিয়ে দিল এই ইশারা করে, যে তোমার হাতে খাবার আছে, এই খাদ্য হল যাদের খাবারে সংস্থান নেই তাদের জন্য। জীবনে হাত পাতার অভিজ্ঞতা খুবই সীমিত, আর হাত পেতে এইভাবে বিফল হাবার কোন স্মৃতি মনে পড়েনা। তাই সেবারের ধমক হজম করতে অনেক সময় লেগেছিল। এর পরে থেকে ভিক্ষুককে ফিরিয়ে দিতে বহুদিন পর্যন্ত কুন্ঠিত বোধ করতাম। 
একক পোস্টের তুলনায় সম্ভবত আকার ইতোমধ্যে বড় হয়ে যাচ্ছে। তাই মোসাক্কা, হামুস, বাবাগানুশ ইত্যাদি আইটেম আপাতত বাদ দিচ্ছি। তবে হজ্বের জন্য যারা যান, তাদের খাবারের আয়োজন সাধারণত ট্র্যাভেল এজেন্ট কর্তৃক করা থাকে। ফলে আপনি খান আর না খান আপনার জন্য খাবার তৈরি হবেই। তাই প্রচন্ড ইচ্ছে থাকলেও খাবার নষ্ট হবে এই মর্মপীড়ায় বাইরের খাবার নিতান্তই কম খাওয়া হয়েছে। তবে দেশে ফেরার পরে দেখা গেল আমাদের বাড়ির যে দুজন গিয়েছিলাম আমাদের সুটকেসের শুধু খাবারের ওজন প্রায় ৩৫ কেজি। তসবী কেনা হয়েছে ০ টা, জায়নামাজ ০টা, টুপি নিজেরটা হারানোতে ১টা, আর বাকি যা নিয়ে গেছিলাম তাই ফেরত। 
কোন একসময় পড়া এই উক্তিটি আমার বেশ পছন্দের। জান্নাতের দরজায় তিনটি বাক্য লেখা আছে। 
প্রথম বাক্য কলেমা তৈয়ব/শাহাদাত (ঠিক মনে পড়ছে না) 
দ্বিতীয় বাক্য যা খেয়ে আসলে তা তোমার, যা পরিধান করে পুরাতন করে আসলে তা তোমার আর যা রেখে আসলে তা সমস্যার কারণ
তৃতীয় বাক্য মানুষ অপরাধপ্রবণ আর প্রভূ ক্ষমা করতে পছন্দ করেন। 
ফরিদ
বইমেলা 
আগের লেখাঃ 
মক্কা নোটস
মক্কা নোটসঃ মক্কা নোটসঃ মহারাজা, তোমায় সেলাম!
মক্কা নোটসঃ দি ব্লাইন্ডিং পিলারস
টেস্টি হ্যাভেন/ এরাবিয়ান ট্রীটস (বিকল্প হেডিং)


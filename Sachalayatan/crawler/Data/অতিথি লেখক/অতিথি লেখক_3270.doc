ধোঁয়ার পরতে রাত অথবা……



জ্বলছে সিগারেট।
ধোঁয়ার সাঁড়াশি বিস্তারণে ঘরময় আঁধার যেন কোণঠাসা।
ইজি চেয়ারটার বাম দিকের জানালায় আকাশ থাকে।
জ্বলজ্বলে তারাদের দিকে তাকালে চোখ ছলছল করে।
আমি তারা গুনি না।
আমি গুনি রাত আর ঘড়ির সেকেন্ড কাঁটার নিশ্বাস।
নিরবতার ঘনত্বকে
রাতের গাঢ়ত্ব দিয়ে ভাগ করলে ভাগফল হয় শূন্যতা।
কি অদ্ভুত!
তার চেয়েও বেশী বিষ্ময়কর ঈশ্বরের পাজল্!
কারো রাতের নকশিকাঁথায় ঘুম পাড়ানি গানের আদর,
আর কারো দীর্ঘশ্বাসের ভারী শব্দে প্রকম্পিত ধূম্রজাল।
রাত বাড়ে,
বাড়ে দু’আঙুলের ফাঁকে সিগারেটের যাওয়া আসা।
একটা সিগারেটে থাকে ১.২ মিঃগ্রাঃ নিকোটিন
কয়টা সিগারেট পোড়ালে ১.২ মিঃগ্রাঃ ভালোবাসা হয়?
ধোঁয়াগুলো কোনো উত্তর দেয় না, কুন্ডলী পাকায় নাকি হাসে?
এভাবে
শেষ সিগারেটটাও শেষ হয়, শেষ হয়ে আসে রাত।
শেষ হয় ফুসফুসে ২৭টা গোল্ডলীফের দাফন।
অবশেষ থাকে অপেক্ষা-
২৭টা গোল্ডলীফ অথবা ১.২ মিঃগ্রাঃ ভালোবাসা!
ত্রিকোণ
nilchhoya@yahoo.com


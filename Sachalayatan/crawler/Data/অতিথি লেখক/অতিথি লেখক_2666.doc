আধুনিক বাংলা বানানের প্রচলন ও কম্পিউটার প্রযুক্তি: একটি নতুন সম্ভাবনা



জাহিদুল ইসলাম রবি
০১
এক সময় ছাপানোর জন্য বাংলা বর্ণমালা নিয়ে বড় ধরনের জটিলতা ছিল। সমস্যা সমাধানকল্পে কেউ কেউ যুক্তাক্ষর ভেঙে লেখার মতো চেষ্টাও করেছিলেন তবে সেইসব চেষ্টা শেষ পর্যন্ত ব্যর্থ হয়। কিন্তু কম্পিউটারে বাংলা বর্ণ প্রক্রিয়াকরণের সুবিধা সৃষ্টির সাথে লিপি সংক্রান্ত অনেক জটিলতা খুব সহজেই সমাধান হয়ে গেছে। বানান সংক্রান্ত অসংহত এবং বিশৃঙ্খল অবস্থা নিরসনের ক্ষেত্রেও কম্পিউটার আমাদের জন্য একটি বড় আশীর্বাদ হতে পারে। কম্পিউটার মানুষের মতো বিজ্ঞ না হলেও সে গাণিতিক ক্রিয়ায় পরিশুদ্ধ এবং মানবিক ভুল মুক্ত।
মুদ্রণের কাজে কম্পিউটারের ব্যবহার মুদ্রণ শিল্পে বিপ্লবের সৃষ্টি করেছে। এখন ছাপার প্রিপ্রেস কাজের জন্য কম্পিউটারের ব্যবহার হচ্ছে সর্বত্র। অর্থাৎ প্রতিটি মুদ্রিত কাগজই কম্পিউটার দ্বারা প্রক্রিয়াকৃত। ছাপার প্রক্রিয়ার এই কম্পিউটার নির্ভরতা বাংলা বানানবিধি প্রয়োগের জন্যও একটি সুযোগ।
আমরা ইংরেজিসহ বিভিন্ন ভাষায় কম্পিউটারে স্পেলচেকার ব্যবহার হতে দেখেছি। স্পেলচেকারে একটি শব্দভাণ্ডার থাকে যার সাথে সে প্রক্রিয়াকৃত প্রতিটি শব্দ মিলিয়ে দেখে। যদি শব্দটি শব্দভাণ্ডারে না থাকে তবে শব্দভাণ্ডার থেকে সম্ভাব্য শব্দের একটি পরামর্শ তালিকা তৈরি করে। ব্যবহারকারী এই পরামর্শ তালিকা থেকে বানানটি শুদ্ধ করতে পারেন অথবা পুনরায় টাইপ করতে পারেন অথবা বানানটি যেরূপ রয়েছে সেরূপ রেখে দিতে পারেন। এর ফলে ব্যবহারকারী প্রতিটি বানান সম্পর্কে নিশ্চিত হতে পারেন। বাংলা ভাষায় স্পেলচেকার দ্বারা আমরাও বানানের শুদ্ধতা নিরূপণের জন্য কম্পিউটারে সহযোগিতা গ্রহণ করতে পারি। আমরা যদি স্পেলচেকারকে একটি নির্দিষ্ট বানানবিধি অনুসারে উন্নয়ন করি তবে তা কম্পিউটারে প্রক্রিয়াকৃত বাংলা ডকুমেন্টের সকল বানান একটি সুসংহত রূপে নিয়ে আসতে পারবে। ফলে মানবিক সীমাবদ্ধতার কারণে বানানের নিয়ম রক্ষা করে মুদ্রণকার্য সম্পন্ন করার যে অসুবিধা রয়েছে তা আর থাকবে না। অর্থাৎ  টাইপসেটিংয়ের সংক্রান্ত সমস্যার মতো মুদ্রণের সময় বানান নিয়ে আমাদের যে ব্যাপক অসুবিধা রয়েছে সেটাও কম্পিউটারের সাহায্যে দূরীভূত করা যাবে বলে আশা করা যায়।
বানানবিধি প্রণয়ন অপেক্ষা বানানের বিধানসমূহ সকলকে দিয়ে ব্যবহার করানোটাই সবচে বড় অসুবিধা। আমাদের প্রথমেই খুঁটিয়ে দেখতে হবে বাস্তবিক দৃষ্টিকোণ থেকে এই অসুবিধার মূল কারণসমূহ। প্রণীত বানানবিধি মানা হয় না কারণ আমরা সকলেই বিভিন্ন ব্যস্ততার কারণে বানানের বিধানটি অধ্যয়ন করার মতো সময় ও সুযোগ করতে পারি না। বানানবিধিতে যে নিয়মগুলি উল্লেখ থাকে তা পুঙ্খানুপুঙ্খ বিশ্লেষণ করে কোন শব্দের বানান কীরূপ হবে তা নির্ধারণ করা সহজ নয়। ফলে বানান বিধান অধ্যয়ন করেও যে আমরা সঠিকভাবে বানান লিখতে পারব তা নয়। এ সমস্যা সমাধানের জন্য সব সময় অভিধান খুলে দেখাটাও আমাদের জন্য অসুবিধাজনক । বিধায় স্বাভাবিকভাবেই আমরা যা জানি যা বুঝি তাই লিখে উদ্ধার হতে চাই। অর্থাৎ সমস্যার মূলে হলো প্রণীত বানানের বিধান ব্যবহার করার জন্য আমাদের কাছে সহজ কোনো উপায় নেই। যার ফলে ইচ্ছে করলেই আমরা আধুনিক বানানবিধি অনুসারে লিখতে পারি না। এক্ষেত্রে আমাদের বানান বিষয়ক সংস্কারের বিষয়টি বাদ দিলাম কারণ বানান সংক্রান্ত সংস্কার সৃষ্টি হয় ভূত সংক্রান্ত সংস্কারের মতো অপরজনের কারণে।
বানান সংক্রান্ত অভ্যাস গড়ে ওঠার বড় নিয়ন্ত্রক হলো পাঠ্যবই, সংবাদপত্র, বিভিন্নরকমের বই ও মুদ্রিত কাগজপত্র। এই সব ছাপার কাজে একটি আধুনিক বানানের বিধান অনুসারে স্পেলচেকার ব্যবহার হয় তবে আধুনিক বাংলা বানানবিধি প্রয়োগের জন্য খুব সহজ একটি উপায় হবে। সাধারণ শিক্ষিত মানুষ যে ভাষাবিজ্ঞানিদের অক্লান্ত পরিশ্রমে প্রণয়নকৃত আধুনিক বানান পদ্ধতির প্রতি অশ্রদ্ধাশীল তা নয়Ñতাদের সমস্যা হচ্ছে এই পদ্ধতি প্রয়োগের সহজ উপায়। অধিকাংশ মুদ্রিত কাগজপত্রে যদি বানানবিধির প্রয়োগ ঘটে তবে বানানবিধির বানানগুলির সাথে মানুষ অভ্যস্ত হয়ে উঠবে। ক্রমে চোখে দেখা বানানগুলি কলম দিয়ে লিখতেও শুরু করবে এবং পুরোনো বানানগুলিকে ভুল বলে প্রতিভাত হবে। ভাষাবিজ্ঞানিরা তখন আমাদের জন্য আরও প্রয়োজনীয় কিছু ভাবার অবসর এবং সাহস পাবেন।
স্পেলচেকার প্রযুক্তির ব্যাপক ব্যবহার আধুনিক বাংলা বানানবিধির পুঙ্খানুপুঙ্খ প্রয়োগ নিশ্চিত করে আমাদের বাংলা বানানকে একটি সুসংহত রূপ প্রদানে ব্যাপক ভূমিকা রাখতে পারবে বলে আশা করা যায়।
০২
বিনা মূলে ব্যবহার করতে পারবেন এরকম একটি বাংলা স্পেল চেকারের লিংক দিলাম।
http://sourceforge.net/projects/shuddhoshabdo/files/


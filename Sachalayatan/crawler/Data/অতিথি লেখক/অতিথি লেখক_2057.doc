বানানায়তন- ১৬ | স্পেস নিয়ে ভাবনা / আর না আর না |




শব্দের সুতোয় গাথা এক একটি বাক্য, আমরা তাকে বলি ভাষা। একটা বাক্য মানে কি কেবলই কিছু শব্দের সমাহার?—না। কারণ, বাক্য তৈরি হয় শব্দ সাজিয়ে। শব্দগুলো এলোপাতাড়িভাবে বসে না; বসলে অর্থ বোঝা যায় না, আর অর্থ না-বুঝলে বাক্যও হয় না। অর্থাৎ একটি বাক্য হলো কিছু শব্দের সারি এবং সেই সারিতে কার পাশে কে বসবে তার নির্দিষ্ট নিয়ম মেনে শব্দগুলোকে পরপর বসতে হবে। ১ কিন্তু বিশ্বের আর কোনো ভাষার ক্ষেত্রে না হলেও বাংলার ক্ষেত্রে একটা আশ্চর্য ব্যাপার ঘটে। সেটা এই যে : বাক্যে যে-শব্দ যেখানে বসা উচিত সেখানেই বসল, কিন্তু কখনো কখনো দুটো শব্দ ফাঁক ফাঁক না-বসে একেবারে গায়ে গা লাগিয়ে বসে; আবার কখনো বসে আলাদাভাবে, অর্থাৎ মাঝখানে একটি স্পেস দিয়ে। আরও মজার বিষয় এই যে, শব্দবন্ধের এই রকম ভিন্ন ভিন্ন প্রয়োগে অর্থও পালটে যেতে পারে। বিশ্বের আর কোনো ভাষায়, সে ইংরেজি হোক, কি ফরাসি, কি রুশ—এমনটি ঘটে বলে জানা যায় না।
তবে, একই শব্দবন্ধের এরূপ ভিন্ন ভিন্ন প্রয়োগকে আমরা বাংলা ভাষার সমস্যা বলে না-ভেবে সম্ভাবনা হিসেবে বিবেচনা করতে পারি। একটু গভীরভাবে ভেবে দেখলেই আমরা বুঝতে পারব, আমাদের ভাষা এতে জটিল তো হয়ইনি, বরং সমৃদ্ধই হয়েছে। 
আজকের পর্বে এমনই কিছু শব্দবন্ধের সঠিক ব্যবহার দেখানো হলো—

এক রকম 
ক. 'সমধর্মী' (same type) বোঝাতে : এখানকার সব বাড়ি এক রকম, নম্বর জানা না থাকলে খুঁজে পাওয়াই মুশকিল।
খ. 'এক ধরনের' (one type) বোঝাতে : ব্রুস লি আর জ্যাকি চান দু জনেই মার্শাল আর্টের হিরো, কিন্তু ব্রুস লির ধরন এক রকম আর জ্যাকি চানের একেবারে ভিন্ন রকম। 
একরকম
ক. 'প্রায়' বোঝাতে : খ্যাঁকশিয়াল এতটাই বিরল প্রাণী হয়ে গেছে যে এখন আর একরকম চোখেই পড়ে না।
খ. 'কোনোভাবে' বোঝাতে : যত দুঃখই থাক, দিন একরকম কেটে যাচ্ছে তো।

এমন কি
ক. এমন কি হতে পারে যে, সে-ই লোকজনকে খেপিয়ে তুলেছে?
এমনকি
ক. এমনকি মৃত্যুর আগেও বেচারাকে কম কষ্ট করতে হয়নি।

তার পর
ক. 'কিছু ঘটার পর' (after that) বোঝাতে : ১. আগে তো চাকরি, তার পর না বিয়ে!
২. তার পর থেকে সে লাপাত্তা।
তারপর
ক. 'কোনো কিছুর অব্যবহিত পরে' (then) বোঝাতে : ১. প্রথমে তুই বাড়ি যাবি, তারপর তোর ভাবির কাছ থেকে টাকা নিবি, তার পর আবার ফিরে আসবি আমার কাছে।
২. আমি তাকে খবরটা দিয়ে তারপরই স্কুলের দিকে দৌড় দিলাম। 

বোধ হয়
ক. 'মনে হয়' বোঝাতে : বোধ হয় এতক্ষণে সে পৌঁছে গেছে।
বোধহয়
ক. 'সম্ভবত' বোঝাতে : আমার বোধহয় আর দেশে যাওয়া সম্ভব হবে না। 

নয় তো
ক. আজ নয়, তো কাল যাবই।
খ. সে নয় তো আর কে এই কাজ করবে বলো?
নয়তো
ক. 'অন্যথায়', 'নাহয়', 'নাহলে' বোঝাতে : ভালোমতো খেয়ে নাও, নয়তো পথেই খিধে পেয়ে যাবে।
খ. 'অথবা', 'নতুবা' বোঝাতে : তোমার ইচ্ছে হলে চিঠির উত্তর দিয়ো, নয়তো দিয়ো না।

না হয়
ক. তুমি না হয় সময় পাওনি, তোমার ছেলেকে পাঠালেই তো পারতে।
নাহয়
ক. 'বরং', 'পক্ষান্তরে' বোঝাতে : তুমি নাহয় কালই রওনা দিয়ো, আজকের দিনটা বিশ্রাম নাও।

না হলে
ক. 'যদি না হয়' বোঝাতে : তার সঙ্গে দেখা না হলে চলে এসো।
নাহলে
ক. 'অথবা', 'নইলে', 'অন্যথায়' বোঝাতে : ভাত নাহলে রুটি—কিছু একটা তো চাই।
খ. 'ব্যতীত' বোঝাতে : তুমি নাহলে আমার যাওয়া হতো না। 

কেন না
তুমি কেন না বললে, এমন সুযোগ কি দ্বিতীয়বার পাবে বলে মনে কর?
কেননা
ক. 'যেহেতু' বোঝাতে : আমি বাধা দেইনি, কেননা তখন আমি ছোট ছিলাম।
খ. 'কারণ' বোঝাতে : আমি গ্রামে যেতে চাইছিলাম, কেননা শহরে আমার দম বন্ধ হয়ে আসছিল।

কি না 
ক. সন্দেহসূচক অর্থে : টাকা দেবে কি না জানি না।
খ. বিতর্কসূচক অর্থে : আমার লেখায় কোনো ভুল আছে কি না বলো?
গ. প্রশ্নবোধক অর্থে : তুমি যাবে কি না?
কিনা 
ক. 'এই কারণে' বা 'যেহেতু' অর্থে : জ্বর হয়েছে কিনা তাই আসেনি।
খ. 'অর্থাৎ' বোঝাতে : হ্রী কিনা লজ্জা।
গ. অলঙ্কার হিসেবে : আর মা কিনা ঘরের ভেতর গিয়ে বসে আছে (কিনা শব্দটি না-বসলেও বাক্যের অর্থ একই থাকে)।
(চলবে...)
সহায়ক গ্রন্থ : 
১. বাংলা একাডেমী ব্যবহারিক বাংলা অভিধান
২. হায়াৎ মামুদ (বাংলা লেখার নিয়মকানুন, মে, ২০১০)
কুটুমবাড়ি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%68%64%72%61%6b%69%62%40%79%61%68%6f%6f%2e%63%6f%6d%22%3e%6d%68%64%72%61%6b%69%62%40%79%61%68%6f%6f%2e%63%6f%6d%3c%2f%61%3e%27%29%3b'))
পূর্ববর্তী পর্ব : 
১. ই-কার বনাম ঈ-কার
২. ও কি এল, ও কি এল না 
৩. হ্রস্ব স্বর না দীর্ঘ স্বর
৪. 'অনুস্বার' বনাম 'ঙ', সাথে 'এ' বনাম 'অ্যা'
৫. দন্ত্য-ন বনাম মূর্ধন্য-ণ 
৬. বাংলার তিন 'শ'—দন্ত্য-স, মূর্ধন্য-ষ আর তালব্য-শ
৭. বাংলা হরফ বনাম রোমান হরফ—জ বনাম J, Z, G 
৮. পাঠ্যবইয়ে বাংলা একাডেমীর বানানরীতি মেনে চলতে হবে
৯. ব-য় শূন্য 'র' বনাম ড-য় শূন্য 'ড়'
১০. কখন কি লিখব, কখন কী লিখব
১১. সংস্কৃত বানানরীতি বনাম বাংলা বানানরীতি
১২. বাংলা ভাষার ব্যাকরণ কবে তৈরি হবে?
১৩. বাংলা ভাষায় বাঙালিয়ানা কতটুকু? 
১৪. বাংলা ভাষা এল কোথায় থেকে
১৫. বিনির্মাণের ভাষা, বাংলা ব্যাকরণের ভিন্নপাঠ

পাদটীকা১. হায়াৎ মামুদ (বাংলা লেখার নিয়মকানুন, পৃ. ৯৩)



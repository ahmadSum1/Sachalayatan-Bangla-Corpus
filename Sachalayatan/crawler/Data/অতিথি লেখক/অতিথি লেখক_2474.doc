চ্যাম্পিয়নস লীগ ফ্যান্টাসি: ২য় পর্ব



চ্যাম্পিয়নস লীগ ফ্যান্টাসি নিয়ে সচলায়তনে একটি পোস্ট দিয়েছিলাম এবং অংশগ্রহণের জন্য অনুরোধ জানিয়েছিলাম। আমি আনন্দিত এই ভেবে বাংলাদেশী ইউসিএল ফ্যান্টাসি নামের লীগে সদস্য সংখ্যা এখন ১৮ জন!! ধন্যবাদ সচলায়তন।
আজ সেপ্টেম্বর ২৮ জিএমটি ১৬:৩০ থেকে চ্যাম্পিয়নস লীগের ২য় পর্ব শুরু হচ্ছে। এ পর্বে অধিকাংশ বড় দলগুলো (চেলসি ও ইন্টার মিলান বাদে) অ্যাওয়ে ম্যাচ খেলবে। ২য় পর্বের খেলার ফিক্সচার জানতে ক্লিক করুন এখানে। 
এ পর্ব নিয়ে একটু সংক্ষেপে বলে যাই। সাধারণত ফুটবল মৌসুম শুরুর দিকে অধিকাংশ বড় দলগুলো একটু অগোছালো থাকে। মৌসুম এগিয়ে যাবার সঙ্গে সঙ্গে দলগুলো নিজেদের গুছিয়ে নিতে থাকে। তাই কিছু ব্যতিক্রম ছাড়া নকআউট পর্বগুলোতে চিরচেনা বড়দলগুলোরই প্রাধান্য বজায় থাকে। ১ম পর্বে ম্যানচেস্টার ইউনাইটেড আর ইন্টার মিলান ছাড়া বড় দলগুলো ভালোভাবেই উৎরে গিয়েছিলো। কিন্তু পনের দিনের ব্যবধানে অনেক বড়দলকে লড়াই করতে হচ্ছে ইনজুরি, সাসপেনশন আর ফর্মহীনতার সঙ্গে।
ম্যানচেস্টার ইউনাইটেড রুনি এবং গিগসকে বাদ দিয়েছে ইনজুরির জন্য, স্কোলস সম্ভবত বিশ্রামে থাকবেন। ভঙ্গুর ডিফেন্সের জন্য প্রেরণা হতে পারে ফার্দিনান্দের উপস্থিতি। ভ্যালেন্সিয়া আছে দুর্দান্ত ফর্মে। পাঁচ খেলা শেষে প্রিমেরা লীগার শীর্ষে আছে দলটি। দুই ডেভিড, ভিয়া আর সিলভার দলত্যাগ দলটিকে দুর্বল করেনি বলেই মনে হচ্ছে। নিজেদের মাঠে ভ্যালেন্সিয়া জয়ের জন্যই খেলবে।  
গ্রুপ এফ এর সম্ভাব্য দুই সেরা দল চেলসি-মার্সেই এর খেলাটা হবে আবেগের, অন্তত দুই দিদিয়ের (প্রাক্তন মার্সেই খেলোয়াড় দ্রগবা ও প্রাক্তন চেলসি খেলোয়াড় বর্তমান মার্সেই কোচ দেশম) এর জন্য, যারা আজ মুখোমুখি হবেন। এটা প্রথম আলোর ভাষ্য। কিন্তু ইএসপিএন সকারনেট জানাচ্ছে, দ্রগবা গত বছরের চ্যাম্পিয়নস লীগে চেলসির শেষ খেলায় প্রাপ্ত লাল কার্ডের জন্য দুই ম্যাচ সাসপেনশন পেয়েছিলেন, তাই দ্রগবাকে আবেগ দেখাতে হবে সাইড লাইনে বসে।  )  তবে চেলসি ল্যাম্পার্ড, কালু এবং বেনাইয়ুনকে মিস করবে ইনজুরির জন্য। ফলে আনচেলত্তিকে আজ দল নামাতে হবে রুকিদের উপর নির্ভর করে। মার্সেই নিজেদের লীগে প্রথমে খারাপভাবে শুরু করলেও ধীরে ধীরে জয়ের ধারায় ফিরছে। খেলাটা জমবে আশা করছি।
আর্সেনাল খেলবে পার্টিজান বেলগ্রেড এর মাঠে। নিয়মিত গোলকীপার অ্যালমুনিয়া আর অধিনায়ক ফ্যাব্রেগাসকে ছাড়া। অ্যালমুনিয়া ওয়েস্ট ব্রোমউইচ অ্যালবিয়নের সঙ্গে প্রিমিয়ার লীগের সর্বশেষ খেলায় পরাজয়ের জন্য দায়ী, তার বদলি হিসাবে নির্বাচিত ফ্যাবিয়ানস্কিও খেলায় ক্ষমার অযোগ্য ভুল করার জন্য কুখ্যাত। দেখা যাক দুর্বল দলের সঙ্গে আর্সেনালের পারফরমেন্স কেমন হয়।  
রিয়াল মাদ্রিদ প্রতিপক্ষের মাঠে খেলবে অজেরের সঙ্গে। হোসে মরিনহোর এখন সবচেয়ে বড় দুশ্চিন্তা গোল খরা। প্রতিটি ম্যাচেই সুযোগের পর সুযোগ তৈরি হচ্ছে আর রোনালদো, হিগুয়াইন, ডি মারিয়া গং সেগুলো অপচয় করে যাচ্ছে। হতাশ মরিনহো এখন একসময় বিক্রির তালিকায় থাকা বেনজেমাকে রেখেছেন প্রথম একাদশে। দেখা যাক বেনজেমা কিভাবে সুযোগটা কাজে লাগান।
বার্সেলোনা ইনজুরি আক্রান্ত মেসিকে দলে রেখেছে। আমার দৃষ্টিতে মেসির প্রথম একাদশে থাকার সম্ভাবনা কম। প্রতিপক্ষ রুবিন কাজান গত বছর বার্সাকে তার মাটিতে হারিয়ে এসেছিলো। তাই তাদের হেলাফেলা করার সুযোগ কম। বার্সা কোচ পেপ মরিনহোর মতই খেলোয়াড়দের আরো গোলের জন্য তাগিদ দিয়েছেন। নিজেদের মাঠে রুবিন কাজানের জায়ান্ট বধ হল কিনা জানতে আগামীকাল রাত পর্যন্ত অপেক্ষা করতে হবে।
বর্তমান চ্যাম্পিয়ন ইন্টার মিলান নিজের মাঠে খেলবে ওয়ের্ডার ব্রেমেন এর সঙ্গে। ইন্টার মৌসুম শুরুর প্রাথমিক অফ ফর্ম কাটিয়ে উঠছিলো, কিন্তু সর্বশেষ খেলায় রোমার কাছে হেরে গিয়েছে। তবে ভরসার কথা, গতবারের চ্যাম্পিয়নস লীগের সেরা খেলোয়াড় দিয়েগো মিলিতো তার গোল খরা কাটিয়ে উঠেছেন। ব্রেমেন যথারীতি অধারাবাহিকতার ফর্ম ধরে রেখেছে।  
ডেথ গ্রুপ গ্রুপ জি তে এসি মিলান খেলবে আয়াক্স এর সঙ্গে। মিলানের ইব্রাহিমোভিচ ইতালিতে ফিরে যথারীতি তার গোল করার স্বভাবজাত ক্ষমতা ফিরে পেয়েছেন। তবে ডিফেন্সিভ এরর গুলোর দিকে মিলানকে তাকাতে হবে। আয়াক্সের গোলকীপার স্টেকেলেনবার্গ আর স্ট্রাইকার সুয়ারেজ এর দিকে বিশেষ দৃষ্টি রাখতে হবে দর্শকদের। এরাই এসি মিলানের প্রত্যাশিত জয়কে বদলে দিতে পারে ড্র বা পরাজয়ে।
ইউরোপিয়ান লীগ গুলোতে বড় দলগুলোর মধ্যে বেয়ার্ন মিউনিখের অবস্থা সবচেয়ে করুণ। নিয়মিত প্লে-মেকার রোবেন আর রিবেরি এর অনুপস্থিতিতে বেয়ার্ন ইতিমধ্যে বুন্দেসলীগায় নবম স্থানে নেমে গিয়েছে। তারপরও অ্যাওয়ে ম্যাচ এ বেয়ার্ন এর উচিত হবে বাজল এর সঙ্গে খেলাটা জেতা। 
অন্য খেলাগুলোর মধ্যে বেনফিকা-লিঁও, রেন্জার্স-বুরসাসপোর, টটেনহ্যাম-টোয়েন্টে আর রোমা-সিএফআর ক্লুজ এর খেলাগুলো গুরুত্বপূর্ণ পরবর্তী পর্বে উর্ত্তীর্ণেচ্ছু দলগুলোর জন্য।  
চ্যাম্পিয়নস লীগ ফ্যান্টাসি ২য় পর্বের দল:
প্রথম পর্বে যারা দল নির্বাচনে কিছু ভুল করেছিলেন, আশা করি তা শুধরে নিয়েছেন। অফিস ও ব্যক্তিগত ব্যস্ততার জন্য এ পোস্টটা এক-দু'দিন আগে দিতে পারিনি। এজন্য দুঃখ প্রকাশ করছি। যাই হোক, সময় যেহেতু হাতে বেশি নেই, আমি নিজের দল নিয়েই একটু কথা বলবো। 
আমি মেসি আর দ্রগবা দুজনকেই দল থেকে বাদ দিয়েছি!!!!!!!!!!!
ইনজুরড মেসি আর সাসপেন্ড দ্রগবা দলে রাখিনি, সঙ্গে বাদ দিয়েছি বেনফিকা গোলরক্ষক হুলিও সিজারকে। নতুন নিয়েছি রেন্জার্স এর কেনি মিলার, স্পার্তাক মস্কো এর ওয়েলিটন আর ইন্টার মিলান এর স্যামুয়েল ইতু কে, তিনজনই স্ট্রাইকার। আমার দল খেলবে ৩-৪-৩ পদ্ধতিতে। আমার একাদশ হচ্ছে-
রাইজিকভ, দানি আলভেজ, লুইজাও, ভাইনত্রা, মালুদা, এসিয়েন, আরশাভিন, রোনালদো, মিলার, ইতু, ওয়েলিটন। 
আমার প্রধান বিবেচনা ছিল নিজের মাঠে কারা কম শক্তির দলের বিপক্ষে খেলছে। 
আর মাত্র কয়েক ঘন্টা। দেখা যাক কি হয়।
আসিফ
অফ টপিক: ব্লগে লেখাটা খুব ক্লান্তিকর কাজ। তাই পাঠকদের রেসপন্সটাও নিজের উদ্দীপনা ধরে রাখার জন্য জরুরী। যারা চ্যাম্পিয়নস লীগ ফ্যান্টাসিতে অংশ নিচ্ছেন, দয়া করে একটু জানান দেবেন। তাহলে হয়তো আরো ভাল বিশ্লেষণ নিয়ে আসতে চেষ্টা করবো। অন্তত পাঁচ-সাত জন সাথী পেলে ভালো লাগতো।  
[মুছিতব্য 
মডারেটরদের প্রতি: ব্যস্ততার জন্য লেখাটা তৈরি করতে একটু দেরি হয়ে গেলো। আজ বাংলাদেশ সময় রাত ১০.৩০ এ ২য় পর্বের প্রথম খেলা শুরু হবে। তার আগে লেখাটা প্রকাশিত হলে ভালো হবে মনে হয়। ভালো থাকবেন।
আসিফ (ashif3228@yahoo.com)] 


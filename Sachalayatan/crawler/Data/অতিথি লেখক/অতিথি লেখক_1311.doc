চল বদলে যাই : পর্ব ১



"চল বদলে যাই" কথাটা নতুন কিছু নয়| বহুবার এটা নিয়ে কথা হয়েছে, আলোচনা হয়েছে, এমনকি টক-শো বাদ যায়নি বলেই আমার বিশ্বাস| আমি আমার প্রেক্ষাপট থেকেই ব্যাপারটা নিয়ে চিন্তা করছি| চারপাশে আমি কি দেখছি, আমার চারপাশের মানুষগুলো কেমন, তারা কি ভাবছে, কি বলছে তা নিয়েই শুরু করতে চাই| প্রথমে বলে নেই আমার বয়স যেহেতু ২৪ এর  কোঠায় আমি নিজেকে তরুণ বলতে পারি| আর আমাদের বর্তমান অবস্থা সাপেক্ষে তরুনদেরকেই এগিয়ে আসতে হবে বলে চারিদিকে শ্লোগান, আলাপ-আলোচনা শুনতে পাচ্ছি| আলোচনা বা শ্লোগান যারা করে বা দিয়ে আসছেন তাদেরকে আমরা বেশিরভাগ ক্ষেত্রে দেখে থাকি আমাদের আগের প্রজন্মের| অবশ্য সচেতনতা সৃষ্টির ক্ষেত্রে তরুনদেরকেও দেখতে পাওয়া যায়| যাই হোক, আসল কথায় আসতে চাই|
চারপাশে আমি যখন তাকাই, আমার কর্মক্ষেত্রে বা শিক্ষাপ্রতিষ্ঠানে, মানুষগুলো বড়ই বিচিত্র| তাদের কেউ বাঙালি কৃষ্টিতে বিশ্বাসী, কেউবা ধর্মীয় রীতিতে বিশ্বাসী, কেউবা নিজেদের "স্বকীয়তা" পরিবর্তনে বিশ্বাসী! এখানে "স্বকীয়তা" ব্যাপারটা খোলাসা করেই বলি|
বাঙালি রীতিতে বেড়ে উঠেছি বলে ছোটবেলা থেকে গান শিখেছি, বাংলা গান| বাসাতে গানের চর্চা, আলোচনা সবসময় হত, এখনো হয়| ছোটবেলায় বিটিভি ছাড়া অন্য চ্যানেল ছিল বলে মনে পড়েনা| এখনো মনে আছে আজ রবিবার, কোথাও কেউ নেই, মিনা-রাজু'র কার্টুন, আলিফ লায়লা, সিন্দবাদ, রবিন হুডের কথা| খানিকটা বড় হলাম, যখন ক্লাস ৭/৮ এ পড়ি, তখন আসলো দেশী প্রাইভেট আর বিদেশী চ্যানেল এর ধুম| আমরাও টিভি তে নতুন কানেকশন নিলাম| তখন বিদেশী সংস্কৃতির সাথে "গভীর"ভাবে পরিচয় হলো| বিটিভি র সেই পুরনো প্রোগ্রামগুলোকে সবাই বলতে লাগলো "গেয়ো"| এই শব্দটা আমার মোটেও পছন্দের নয়| কারণ নিজের কানেই এই শব্দটা অন্যের মুখ থেকে শুনতে হয়েছে|
প্রাইভেট চ্যানেল এর পছন্দের তালিকায় প্রথমে আসলো ইটিভি| কারনটা ছিল, এর নাটকের মান| "বন্ধন" এর কথা কখনই ভুলতে পারব না| কেন হুট করে ইটিভি বন্ধ হয়ে গেল, এই ক্ষোভ সেই অবুঝ মনটাতে তীক্ষ্ণ হয়ে বিঁধে ছিল| তারপর দেখলাম স্টার প্লাস, সনি, স্টার ওর্ল্ড| চ্যানেল গুলো দেখতাম| কিন্তু তাই বলে এই নয় নেশায় বুঁদ হয়ে থাকা| বাংলাদেশী চ্যানেল যে দেখতাম না তা কিন্তু নয়| বিজ্ঞাপনের ভিড়ে মূল অনুষ্ঠান/নাটক কোথায় হারিয়ে যেত টেরও পেতাম না| সেই সুত্রে কিছু চ্যানেল এ এখন "বিরতিহীন নাটক" এর বেশ প্রশংসা করতে হয়| এই নাটক শিল্পে আমরা এখনো মাথা উচু করে দাড়িয়ে আছি, এ কথা আমি জোর গলায় বলতে পারি| 
বিদেশী চ্যানেলের প্রভাব শুরু হলো বাসায় কাজের মেয়ের হিন্দিতে কথা বলা থেকে, তারপর আশেপাশের বন্ধুবান্ধবদের হিন্দিতে স্মার্টনেস প্রদর্শন| কলেজ/বিশ্ববিদ্যালয়ে দেখলাম সহপাঠীরা কত সহজে হিন্দী/ইংলিশ "স্ল্যাং" ব্যবহার করছে| ফেসবুক এ যখন কাউকে দিব্যিতে হিন্দী তে কমেন্ট/পোস্ট করতে দেখি খারাপ লাগে যে, ওই ভাষা আমি বুঝি না| যে কমেন্ট/পোস্ট করেছে সে ভাষাটি বুঝে, এটা তার গুণ বলা যেতে পারে| আমরা বাংলার পাশাপাশি ইংলিশ শিখি, স্প্যানিশ, ফ্রেন্চ, জার্মান, আরো কত ভাষাই তো শিখি| হিন্দী শিখতেও সমস্যা নেই| তাই বলে বাংলাকে হেয় করে অন্য ভাষায় দাপট দেখানোর মানে আমি বুঝি না|
আমার বন্ধুদের অনেককে দেখেছি, ইংলিশ হার্ড মেটালের গান শুনতে অভ্যস্ত, তারা রবীন্দ্র/নজরুল ধারার গানগুলোকে এতটা অসম্মান করে তা প্রকাশের বাইরে| আমি এখনো মনে করতে পারি এই ব্যাপারটা নিয়ে তাদের সাথে বাক-বিতন্ডা হয়েছিল| তারা আমাকে বলেছিল, সময় এগিয়ে চলছে, আমি কেন পিছিয়ে আছি, আমার মত তরুনদের জন্যই দেশ পিছিয়ে থাকবে| আমার যুক্তি এই যে, আমি বলছি না অন্য ভাষার গান শুনা যাবে না| আমি বলছি, নিজের সংস্কৃতিকে অসম্মান করে নিজেকে বড় ভাবাটা বোকামি| কারণ আমি যেখানেই যাব, যে কাজেই যাব আমার প্রথম পরিচয় হবে আমি একজন বাঙালি| আর আমি বিশ্বাস করি নিজেকে জানার সবচেয়ে বড় হাতিয়ার হলো নিজের সংস্কৃতিকে জানা| আমার ওই বন্ধুটি খুব ভালো ইংলিশ গান গাইতে পারে এ নিয়ে কোনো সন্দেহ নেই| কিন্তু সে যখন বিদেশের মাটিতে পা রাখবে, ধরে নিলাম ইংলিশ গানের গায়ক হিসেবেই, তাকে প্রথম প্রশ্নটি করা হবে যে সে কোন দেশ থেকে এসেছে| সে কি তখন তার শিকড়কে অস্বীকার করতে পারবে? পরিবর্তনের সংজ্ঞা কি তাই?


ভীরু ও কাপুরুষ ছেলেগুলোর গল্প: পটভূমি বুয়েট



কেস স্টাডি ০১
শুরুতেই আপনাদের একটা দুঃসংবাদ দিই। দুঃসংবাদটি প্রথম শুনি আমার এক বন্ধুর কাছ থেকে। ওর জবানীতেই বলিঃ
"আর্কি'র ০৪ এর এক ভাই (নাম জানি না) এক আপু কে নিয়ে ক্যাফে তে বসেছিলেন। ঐ সময় কিছু ছেলে আর এক ছেলের (যে কিনা ওই আপু কে পছন্দ করে) নেতৃত্বে ক্যাফেতে আসে। ওনাদের (০৪ এর ভাই+ ওই আপু) দিকে তাকাতে থাকে। ভাইয়া আপু কে সি এন জি তে তুলে দিতে চাইলে তারা বাঁধা দেয়। এবং ওই আপুকে নজরুল হলের গেস্ট রুমে আটকে রাখে। ওই সময় রুমের ভেতর আর এক জনই (নেতা ছেলে) ছিল। রুম ভেতর থেকে আটকানো ছিল। এক ঘন্টার মত সময়।"
রেফারেন্সের অভাবে খবরটা শেয়ার করতে পারছিলাম না। আর হলের অধিবাসিরাও নিরাপত্তার অভাবে ঘটনাটা চেপে যাওয়াকেই বুদ্ধিমানের কাজ মনে করেছে। কিন্তু, বিডিনিউজে খবরটা আসামাত্রই অনেকেরই টনক নড়ে। প্রশাসন এখন পর্যন্ত এ বিষয়ে কিছু জানে না বা জেনেও না জানার ভান করে আছে। 
কেস স্টাডি ০২
এইবার আমরা আরো একটা দুঃসংবাদ শুনি।
থার্টিফার্স্টের রাতে মোকাম্মেল নামের এক ছাত্রলীগ নামধারী পাণ্ডা মদ্যপ অবস্থায় সাঙ্গোপাঙ্গো নিয়ে এক তরুণীর শ্লীলতাহানির চেষ্টা করে। প্রত্যক্ষদর্শীদের দেয়া তথ্যমতে, আশেপাশের মানুষজনের ধাওয়া খেয়ে সে আহসানউল্লা হলে এসে আশ্রয় নেয়। মজার ব্যাপার হচ্ছে, এই ঘটনা আমরা সাধারণ ছাত্ররা জানতে পারি মাত্র ক'দিন আগে বিডিনিউজ মারফত। সজ্ঞানে কিংবা অজ্ঞানে সবাই ঘটনাটা গোপন রেখে দেয়। এইখানে বলে রাখি, এই মোকাম্মেল WRE ডিপার্টমেন্টের ছাত্র এবং কলেজে থাকাকালীন সময়ে সে শিবিরের রাজনীতি করতো বলে জানা গেছে। এ ব্যাপারে প্রশাসনের ভূমিকা যেমন রহস্যময়, তেমনি ছাত্রলীগের মাথা নরক জাহানের বক্তব্যও স্বাভাবিকভাবেই তারা চ্যালাপোলাদের এই ধরণের কর্মকাণ্ড করতে আরো উৎসাহিত করবে বলেই মনে হয়।
গল্পবাজের ডায়রি থেকে
সাড়ে তিন বছর হল, ক্যাম্পাসে আছি। এই দীর্ঘ সময়ে 'রাজনীতি' নামক বস্তুটি কখনো-সখনো আমাদের চায়ের টেবিলে বাড়তি আনন্দ বা উত্তেজনা যোগ করেছে, এমনটা মনে পড়ে না। ইদানীং যে কী হল, আলাভোলা ইঞ্জিনিয়ারগুলো হঠাৎ করেই সব রাজনীতি সচেতন হয়ে উঠলো। কই আমরা লাইব্রেরিতে বসে নীম্যান সাহেবের গুষ্ঠি উদ্ধার করবো, তা না, র‍্যাগ কর্ণারে বসে মামা লীগের পোলাপানের কীর্তিকলাপের গল্প করতে করতে আমাদের বিকেল গড়িয়ে সন্ধ্যে বেজে যায়। বন্ধুদের মধ্যে অনেকের জবান আবার একটু বেয়াড়া গোছের। মামা লীগের পোলাপানের মা-বাপ তুলে গালিগালাজ না করলে এদের সিঙ্গারা-সমুচা হজম হয় না। গালি দিয়ে আবার চারপাশে একটু দেখে নিই, মামা লীগের কেউ আবার আমাদের দেখছে না তো? এহেন অপরাধের দরুণ আমাদের কাউকে না আবার গৌতমদার মত আইসিইউ তে পড়ে থাকতে হয়, কে জানে।
ফুটবল পাগলার ডায়রি থেকে
স্পষ্ট মনে আছে, গতবারের চ্যাম্পিয়ন্স লীগের সেমিতে যখন বার্সা ইন্টারের কাছে হেরে বসলো, আমার এন্টি-বার্সা বন্ধুরা আনন্দে আত্নহারা হয়ে বার্সাবিরোধী মিছিল শুরু করে দিলো। হলে থাকি না, কিন্তু খোমাখাতার কল্যাণে হলের এইসব গরম খবর পেতে দেরি হয় না। কোন এক বিচিত্র কারণে আমার এই বন্ধুগুলোকে খুব হিংসে হচ্ছিল। এক অদ্ভূত অসাধারণ জীবনের অংশীদার হতে না পারায় খানিকটা দুঃখও হচ্ছিল। হ্যাঁ, আমার বন্ধুরা এরকমই। ওরা বার্সার আনন্দে উল্লসিত হয়ে কিংবা পরাজয়ে উদ্বেলিত হয়ে মিছিলে বেরোয়, সম্রাট কিংবা সনির জন্য ওরা মিছিলে বেরোয়, অবৈধ পোষ্য কোটার প্রতিবাদে ওরা নির্ভয়ে দাঁড়িয়ে পড়ে। সেই বন্ধুদেরই সহপাঠীদের কেউ কেউ যখন গৌতমদাকে আইসিইউতে পাঠিয়ে মামা লীগের হয়ে বিশ্ববিদ্যালয় প্রাঙ্গনে অশ্লীল বিজয় মিছিল করে, তখন খারাপ লাগে বৈকি। অবাক হয়ে ভাবি, এও কী সম্ভব? বুয়েটে এমন দ্‌শ্য দেখতে হবে, এ ছিল আমার কল্পনারও অতীত। আমার অন্য ভার্সিটির বন্ধুরা বলেন, আরে, বুয়েট তো আর বাংলাদেশের বাইরের কিছু না। সারা দেশে যা ঘটতেসে, তার রিফ্লেকশন তো এখানেও পড়বে---এটাই স্বাভাবিক। আমি কিছু বলতে পারি না। অক্ষমের মত কাতরাতে থাকি। চোখ বন্ধ করে ক্যাম্পাসে ঘোরাফেরা করি। আমি এবং আমার বন্ধুরা।
ফেসবুকখোরের ডায়রি থেকে
এদিকে ছাত্রলীগের চ্যালাপোলারা খোমাখাতায় স্ট্যাটাস দিয়ে বেড়াচ্ছে, "এরপর থেকে যারা ব্লগে কিংবা ফেসবুকে ছাত্রলীগের কর্মকাণ্ড নিয়ে লিখবেন, তারা দয়া করে নিজের নাম-পরিচয় প্রকাশ করবেন।" স্বীকার করছি, আমরা ভীরু, আমরা কাপুরুষ, আমাদের হ্‌ৎপিন্ড আছে, ওতে স্পন্দন নেই, আমাদের মেরুদণ্ড আছে, কশেরুকা নেই, আমাদের মস্তিষ্ক আছে, মগজ নেই, কিন্তু আমরা আপনাদের বিবেকহীন নই। আজকের এই ভয় খাওয়া ছেলেগুলোই কাল মাথা তুলে দাঁড়াবে। যার লক্ষণ ইতিমধ্যে এখা দিয়েছে খোমাখাতাতেই। আমাদের এক বন্ধু বুয়েটের সাম্প্রতিক পরিস্থিতি নিয়ে দু'পর্বের একটি চমৎকার লেখা লিখেছেন। লেখা দুটি শেয়ার করার লোভ সামলাতে পারছি না। পাঠকদের অনুরোধ করবো, এ অবস্থার উত্তরণের জন্য কী কী করা যেতে পারে সে বিষয়ে কীবোর্ড খুলে পরামর্শ দিতে। দু-চারটে বরাহ সন্তানের জন্য আমরা আমাদের প্রিয় প্রতিষ্ঠানকে এভাবে চোখের সামনে ধ্বংস হয়ে সেতে দিতে পারি না।
১।কুনো ব্যাঙ্গের হৃৎপিণ্ড
২।কুনো ব্যাঙ্গের হৃৎপিণ্ড (Part 2)
---নামে কিবা আসে যায়


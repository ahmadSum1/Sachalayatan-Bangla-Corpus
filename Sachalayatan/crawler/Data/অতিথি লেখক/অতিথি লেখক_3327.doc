সরকারী অতিথিশালা



হাওড়াতে যাদুসম্রাট পি সি সরকার একতা ভৌতিক হোটেল খুলবেন |খবরের কাগজে এটা পরেই গল্পটা মনের মধ্যে জেগে উঠলো |
******************************
কোনা এক্সপ্রেস ধরে একটু এগিয়ে গেলেই বাঁহাতে যেখানে বটগাছটা ঝুরি নামিয়ে দাড়িয়ে আছে, তার পরেই ঠগীর মাঠ | এক কালে ওই মাঠে কতো যে নিরীহ লোকের মৃত্যু হয়েছে তার আর লেখাজোখা নেই | খুন করে, লুঠপাট সেরে ওই মাঠেই লাশ পুঁতে রেখে যেতো ডাকাতেরা | বছর কুড়ি আগে যখন জাকির আহমেদ ওখানে ইটভাঁটা করার জন্য আসলো, গাঁয়ের মুরুব্বীরা সবাই মাথা নেড়েছিলো | তেনারা সবাই এতো বছর মাটির তলায় শুয়ে আছেন, বিরক্ত না করাই ভালো | জাকির আহমেদও অবশ্য হাতে হাতেই ফল পেয়েছিলো | যেখানে মাটির কোপ পড়ে, একটা করে কঙ্কাল ওঠে | এতোদিন পর বটগাছের পাতায় পাতায় কারা যেন ফিস্ ফিস্ করতে শুরু করল | রাতের দিকে বটগাছের তলায় তেনাদের কাউকে কাউকে দেখা যেতে লাগল | লোকজন সন্ধ্যের পর বেরোন বন্ধ করে দিল | তারপর যখন ইটভাঁটার একজন মজুর বমি করতে করতে মারা গেল, তখন আর কারো মনে সন্দেহ রইল না, যে তেনারা এবার জেগেছেন | জাকির সবাইকে বোঝাবার চেষ্টা করল যে ও কিছু নয় | লোকটা না বুঝে বিষ মদ খেয়েছিল | তখন কে কার কথা শোনে | সাতদিনের মধ্যে সব মজুর পালিয়ে গেল | কিছুদিন পর জাকিরও কোথায় চলে গেলো |
এতোদিন বাদে মনে হয় সে জমির হাত বদল হচ্ছে | লোকজন মাপামাপি করছে | কিছু জিজ্ঞেস করলে জবাব দেয় না | বলে - সরকারের কাজ, বলা যাবে না | গাঁয়ের বুড়োরা আবার মাথা নাড়তে থাকে, তবে এবার অন্যদিকে | তেনারা ওই একজনার কাছে জব্দ | সরকারের কাজের ব্যাপারে তেনাদের কোন ট্যাঁ ফো চলবে না | 
তবু কিছু কিছু কথা বেরিয়ে আসে | এখানে নাকি হোটেল হবে | ভুতদের হোটেল | সেখানে সবাই ভুত | ভুতেরা রাঁধবে, ভুতেরাই খাবে, ভুতেরা নাচবে, গাইবে | পুরোপুরি ভুতুড়ে কান্ড |
লোকের মুখে মুখে কথা ছড়ায় | সরকার তো সকলেরই | ভুতেদের কথাও তো তাকে ভাবতে হবে | আর এই ঠগীর মাঠ তো ভুতেদেরই আবাসন ছিল | সেখানে ভুতেদের জন্য একটা হোটেল হতেই পারে | 
নন্দ বলে, "কিন্তু বে-পাড়ার ভুতেরাও তো এখানে আসবে | অতোগুলো বাড়তি ভুত আমরা সামলাতে পারবো তো? সেই ইটভাঁটার মজুরটার মত আমরাও যদি আবার ... "
কিরণ ওকে কথা শেষ করতে দেয় না | বলে ওঠে, "আরে সরকার তো সবারই | ওদের কথা ভাববে মানে কি আমাদের কথা ভুলে যাবে?"
হাবুও কিরণের সাথে একমত, "আজকাল নিশ্চয়ই ঘাড় মটকানো বে-আইনী হয়ে গেছে |"
"হ্যাঁ", নন্দ ভেংচে ওঠে, "সাইন বোর্ড টাঙিয়ে দেবে, এখানে ঘাড় মটকাইবেন না | মটকাইলে সরকারী খরচে গয়াতে পিন্ডি দিয়ে আসা হবে |"
"আর একটা কথা তোরা কেউ ভাবছিস না" ভারী গলায় কমল বলে ওঠে | ওর গলাটা একটু ভারী আর নামটা কমল মিত্র বলে, ও সব সময়েই গলা আরো ভারী করে কমল মিত্র স্টাইলে কথা বলার চেষ্টা করে | "হোটেল হলে তো আমাদেরও কিছু সুবিধা হবে | আমাদের কয়েকজনের চাকরীও তো হয়ে যেতে পারে | তেনাদের তো সুক্ষ দেহ | জিনিস্ পত্র কেনাকাটা করতে, টুকটাক কাজ করতে, নিদেনপক্ষে দারোয়ানের চাকরীটাও তো আমরা আশা করতে পারি | এই বাজারে সেটাই বা মন্দ কী |" 
নন্দ হেসে ফেলে |
"কোন চাকরীটা তুই আশা করছিস? ওদের খাবার কিনবি? মড়ার মাথার খুলিতে রক্তের সুপ - কোন দোকানে পাবি? দারোয়ানের কাজ করবি? সন্ধ্যে হলেই তো খাটে উঠে বসে থাকিস | মাঝ রাতে অন্ধকারে একা একা দাঁড়িয়ে যখন দেখবি, একের পর এক মামদো, বেহ্মদত্যি, কন্ধকাটা তোর দিকে এগিয়ে আসছে, ওখানেই মুচ্ছো যাবি | আর টুকটাক কাজ তোকে দেবে কেন? ভুতদের দিয়ে করিয়ে নেবে | আরে এটা ত ওদেরই হোটেল | ভুলে যাচ্ছিস কেন? আর কাজ দিলেও অতোগুলো ভুতের মধ্যে দাঁড়িয়ে কোন কাজটা করতে পারবি শুনি?"
ব্যাপারটা আস্তে আস্তে সবারই মাথায় ঢোকে | চাকরীর আশায় ওরা ভুতের হোটেলের দিকেই তাকিয়ে ছিল | এখন সেটাও যদি না হয়, তাহলে আর ভুতের হোটেল হয়ে ওদের লাভ কি?
"তাহলে তুই কি করতে চাস?" হাবু বলে ওঠে "হোটেলটা যাতে না হয় সেই চেষ্টা করা যাক |"
"আন্দোলন বা ওঝা | হয় হোটেল বন্ধ কর, না হয় ভুতেদের এখান থেকে সরিয়ে দাও" কমল তার মতামত দেয় |
"চুপ চুপ" নন্দ সবাইকে থামিয়ে দেয়, "সে কথাও কি ভাবিনি ভেবেছিস? কিন্তু বেড়ালের গলায় ঘন্টা বাঁধবে কে? যাই করতে যাও, তেনাদের কাছে তো কোনো খবর লুকোন থাকবে না | কিছু করার আগেই দেখবি বটগাছের ডালে ঝুলছিস | এ নিয়ে আর একটা কথাও বাড়াস নি | রাম রাম |"
ওই বটগাছের ডালে ঝোলার ভয়েতেই শেষ পর্যন্ত আর কারো কিছু করা হয়ে ওঠে না | হোটেলের কাজও তরতর করে এগিয়ে চলে | 
কিন্তু এ আবার কি ধরনের হোটেল! কোথায় সুন্দর বাড়ি হবে, বাইরে গাড়ী রাখার জায়গা, ভেতরে সুইমিং পুল, বাগান, আলোর ফোয়ারা | এ একদম সত্যি ভুতুড়ে হোটেল | বাইরে গাড়ী রাখার জায়গা অবশ্য আছে, কিন্তু ওই পর্যন্তই | পয়সা খরচ করে যে কেউ এ রকম ভাঙ্গা বাড়ী বানাতে পারে, না দেখলে বিশ্বাসই করা যায় না | বাড়ী তো নয়, বাড়ীর ধ্বংসাবশেষ বললেই ঠিক হয় | আর তার ভেতরে আলো আছে কি নেই কিছুই মালুম হয় না | একটু রাত বাড়লেই যতো রকমের অদ্ভুত শব্দ শোনা যায় | বেড়ালের কান্না, পেত্নির ফোঁপানি, ভুতের নৃত্য, কি নেই সেখানে | পাড়ার মোড়ের চায়ের দোকানে বসে গাঁয়ের বুড়োরা আবার মাথা নাড়তে থাকেন, ঘোর কলি রে ভাই ঘোর কলি |
অবশেষে একদিন হোটেলের উদবোধন হল | কৌতূহলে পাড়ার সবাই নিজের নিজের বাড়ির জানালা দিয়ে উঁকিঝুঁকি মারতে লাগলো | ভূতেরা কি গাড়ী চড়ে আসে? একের পর এক গাড়ী লাইন দিয়ে ঢুকছে | সুন্দর সুন্দর পোষাক, খিল খিল হাসি | সেন্টের গন্ধ পাড়ার ও মাথা পর্যন্ত পৌঁছে গেলো | কিরণ, হাবু, কমলরা রাগে গজগজ করতে লাগলো | নন্দটার কথায় ভয় না পেয়ে চাকরীর চেষ্টাটা করলেই হত | সব লোকজনই তো ঢুকছে | কাউকে দেখে তো ভূত মনে হচ্ছে না | এরা নিশ্চয়ই মড়ার মাথার খুলিতে রক্তের সুপ খাবে না | পরশুদিন থেকে সাপ্লায়ারদের গাড়ী আসছে | মাছ, মাংস, সব্জী - সব কিছুই আসছে |
                                                                      ********************
আজ অমাবস্যা | দিন সাতেক হল ভূতুড়ে হোটেল চালু হয়েছে | রমরম করে ব্যবসা চলছে | ভিড় লেগেই আছে | মালিক ছোটকর্তা খুশী খুশী মুখে তাঁর ঘরে বসে আছেন | হোটেলের সর্বত্র টিভি ক্যামেরা বসানো | ছোটকর্তা তাঁর ঘরে বসেই সবকিছু দেখতে পান | উনি অবশ্য বেশিদিন থাকবেন না | চিরটাকালই আজ জাপান, কাল রাশিয়া করে এসেছেন | হোটেলটা মোটামুটি চালু হয়ে গেলেই আবার নিজের কাজে বেড়িয়ে পড়বেন | একটাই দুঃখ | উদবোধনের দিন বড় মেয়েটা আসতে পারেনি | সে এখন সিঙ্গাপুরে শো করছে | দুয়েক দিনের মধ্যেই তার এসে পড়ার কথা | 
বড়মেয়ের কথা ভাবতে ভাবতে আর সামনের মনিটরগুলোর দিকে দেখতে দেখতে একটু বোধ হয় তন্দ্রা এসে গিয়েছিল | হাঁপাতে হাঁপাতে মদন এসে ঢুকল ঘরে - "ছোটকর্তা"
একটু বিরক্তই হলেন ছোটকর্তা | এমনিতে তাঁর ঘরে যে কেউ যখন খুশী ঢুকতে পারে | সে অনুমতি তাঁর দেওয়া আছে | কিন্তু একটা নক করে তো ঢুকবে | কতদিন ধরে এগুলো উনি এদের শিখিয়ে আসছেন | বাইরের কেউ থাকলে কি মনে করতো? হোটেলের লোকগুলো একটু ভব্যতাও জানে না! 
যাই হোক | বহুদিনের চেষ্টায় ক্রোধ দমন করতে শিখেছেন তিনি | এটা পরে আবার বোঝাতে হবে |  শান্ত গলায় জিজ্ঞেস করলেন, "কি হয়েছে রে মদন? অতো ঘাবড়ে গেছিস কেন?"
"ওই নতুন কাষ্টমার | ও ... ও ... মানুষ নয়, নিশ্চয় ভূত ... মানে ... মানে পেত্নী |"
হেসেই ফেললেন ছোটকর্তা, "আমার সঙ্গে এতোদিন কাজ করার পর আজ বুঝি তোর নতুন করে ভূতের ভয় ধরল রে মদন? গত দশ বছর ধরে তুই আমার সাথে আছিস | কম সে কম বারোটা দেশে আমার ভূত নামানো খেলার তুই প্রধান শাগরেদ | এই গোটা হোটেল জুড়ে যতো ভূতুড়ে কান্ড হয়, সেতো তোদের চোখের সামনেই | লেজার বীম, সাউন্ড এফেক্ট, হ্যালুসিনেশন - আমরা তো সবাই মিলে ভূত নামাই রে এই হোটেলে | সেই তুই ভূতেদের সর্দার আজ নিজেই ভুতের ভয়ে পেটের মধ্যে হাত-পা ঢুকিয়ে বসে আছিস?"
"আমি জানি ছোটকর্তা | আপনি তো আমায় হাতে ধরে কাজ শিখিয়েছেন | প্রথম প্রথম তো কি ভয়টাই না পেতাম | কিন্তু এ মেয়েটা বোধ হয় সাত্যিকারের পেত্নী | হারাধন, রঞ্জিত - কেউ আর ওই টেবিলের দিকে ঘেঁষছে না | আর যা দেখেছি, আমারও আর ওদিকে যাবার সাহস নেই |"
"কেন কি হয়েছে শুনি?" আশি ভাগ কৌতূহলের সাথে কুড়ি ভাগ বিরক্তি মিশিয়ে বলেন তিনি | বিরক্তিটা নিজের ওপরেই | ঘুমিয়ে না পড়লে পুরো ব্যাপারটা নিজের চোখেই দেখতে পেতেন, আর কন্ট্রোলের বাইরে যাওয়ার আগেই সামলে নেওয়া যেত |
"শোনেন ছোটকর্তা", এতক্ষণে ধাতস্থ হয়েছে মদন | কিংবা ভূতেদের সামলানোর ব্যাপারে ছোটকর্তার অতুলনীয় ক্ষমতার ওপরে বিশ্বাসের জন্যই বোধ হয় সে এখন দম নিতে পারছে | ধীরে ধীরে পুরো গল্পটা বলতে শুরু করে সে |
কিছুক্ষণ আগে একটি মেয়ে একা একাই গাড়ী চালিয়ে এই হোটেলে আসে | সাধারণত এই ভূতুড়ে হোটেলে কেউই একা আসে না | যতোই সাহস দেখাক না, সবারই তো ভেতরে ভেতরে ভয় আছে | তার ওপর মহিলা, গুপী কঙ্কালের তখনই কেমন যেন সন্দেহ হয়েছিল | গাড়ী রাখার জায়গায় এসে মেয়েটি একটু থামলো, তারপর কাচ নামাতেই গুপী জানালা দিয়ে তার মুন্ডু মানে নরকরোটিটা ঢুকিয়ে দিয়ে জিজ্ঞেস করল, "ম্যাডাম, চাবিটা আমায় দিন | দেখেশুনে রেখে দেব |" মেয়েটি একটুও না ঘাবড়ে ওর বাড়ানো হাতের হাড়্গুলোর মধ্যে চাবিটা দিয়ে একটু হাসলো | মেয়েটার হাত দুধের মত সাদা আর গুপীর হাড্ডিগুলোর থেকেও ঠান্ডা |
"তারপর?" বেশ মজাই লাগছে ছোটকর্তার | মেয়েটা নিশ্চয় সাদা দস্তানা পরে এসেছিল আর এদের ভয় দেখাবে বলে দস্তানাটাকে বরফে চুবিয়ে রেখেছিল অনেকক্ষণ | তাহলে ভূতেদেরও ভয় দেখানোর কথা ভাবতে পারে কেউ কেউ | এইজন্যই তো এই হোটেল খুলেছেন তিনি | জনসাধারণকে বুঝিয়ে দেবেন, ভূত বলে কিছু নেই | সবই ম্যাজিকের খেলা | আলো, শব্দ আর পরিবেশনা দিয়ে মানুষের মনে ভয় ঢুকিয়ে দিতে পারলেই ভূতের সৃষ্টি | সেই ভয়টা জিতে নিতে পারলেই অনেক কুসংস্কার থেকে মুক্তি |
তারপর দরজার কাছে আসতেই ফটিক দরজার পাশের ফুটোটা দিয়ে স্পেশ্যাল ধোয়াঁটা ছাড়ল | ধোয়াঁটা সাদা বেড়ালের আকার নেওয়া মাত্র সে খোনা গলায় বলতে সুরু করল, "সরকারী অতিথিনিবাসে সুস্বাগতম |" উদবোধনের দিন এই বেড়ালকে দেখেই মন্ত্রীমশাই তিন পা পিছিয়ে গিয়েছিলেন মনে করে এই অবস্থার মধ্যেও মদনের হাসি পেল | কিন্তু এটা হাসার সময় নয় | বরং পেত্নীটার আগমন মনে করে তার ভেতরের ভয়টা আবার চাগাড় দিয়ে উঠল | 
মেয়েটাও এক পা পিছিয়ে গেলো | বেড়ালটার দিকে তাকিয়ে একটু হাসলো | ভ্যানিটি ব্যাগ থেকে সিগারেট বের করে একটা জবাবী ধোয়াঁর রিং ছেড়ে বললো, "ধন্যবাদ" | রিংটা তখন একদম সামনের বেড়ালটার মতোই দেখতে আরেকটা বেড়াল | যেন দুটো হুলো মুখোমুখি হাওয়ায় ভাসছে |
বেশ ভালো জাতের ম্যাজিশিয়ান তো, ভাবলেন ছোটকর্তা | এই ধোয়াঁর ম্যাজিকটা তিনি প্রথম দেখান ফ্রান্সে, আজ থেকে প্রায় পনের বছর আগে | সামনের সারির দুজন মহিলা অজ্ঞান হয়ে  গিয়েছিলেন | তারপর থেকে এই ম্যাজিক দেখানোর আগে উনি সবাইকে সাবধান করে দিতেন |
গুপী আর ফটিকের অবস্থা দেখে অনেকেই বেশ খেপে গেছে তখন | কোথায় হোটেল খোলা হয়েছে লোককে ভয় দেখানোর জন্য, একটা বাচ্চা মেয়ে উলটে ওদেরকেই মুখের ওপর জবাব দিয়ে যাচ্ছে | নেহাত ছোটকর্তার সাথে এতোদিন থেকে ওরা আর ভূতে বিশ্বাস করে না, না হলে এতোক্ষণে সব্বাই দৌড় লাগাতো, চাচা আপন প্রাণ বাঁচা বলে | তখনো যদি বুঝতে পারা যেত তাহলে হারাধন আর ওই ভুল করে বসে?
"হারাধনটা আবার কি করলো?" ছোটকর্তা জিজ্ঞেস করলেন |
"জানেনই তো ওটা একটু গোয়াঁর আছে | আজকে আবার সে কন্ধকাটা সেজেছে | মাঝে মাঝেই মুন্ডুটা ঘাড়ের ওপর থেকে ডাইনে-বায়েঁ লটপট করে ঝুলে পড়ে | ওই রকম লটপট করতে করতে সে এগিয়ে এল, "আসুন দিদিমণি |" ওই লটপটানি দেখে গত সাতদিনে কত লোক হাটুঁ ভেঙ্গে মুচ্ছো গেছে, আর মেয়েটা একটু হেসে, "এস তোমার মুন্ডুটা আটকে দি" বলে ব্যাগ থেকে সেলোটেপ বের করেছে | যেইনা মেয়েটা হারাধনের মুখের কাছে আঙ্গুল তুলেছে, হারাধন দিয়েছে এক কামড় |
"কামড়ে দিয়েছে? মানে? বলেছি না যতো ভয় দেখাবি বাইরে থেকে? কাউকে ছোয়াঁ চলবে না? কারো কোন ক্ষতি করব না আমরা |" রেগে ওঠেন ছোটকর্তা |
"না না | জোরে কামড়ায়নি | শুধু একটু দাঁতের ছোয়াঁ মাত্র | তার ওপর গুপী আর ফটিকের দুর্দশা দেখে সবাই একটু 'দেখে নেব' ভাবছিল তো" সামাল দেয় মদন, "কিন্তু ওখানেই তো হল যতো গন্ডগোল | দাঁত ছোয়ান মাত্র আঙ্গুলটা খুলে চলে এলো হারাধনের মুখে | হারাধন ঘাবড়ে গিয়ে মুখ থেকে আঙ্গুলটা বের করে দেখে একটা গাজরের টুকরো |
"বাঃ বাঃ !", বেশ খুশী হয়ে উঠলেন ছোটকর্তা | উপয়ুক্ত প্রতিপক্ষ পেলে যেমন খেলার মজা বাড়ে, উনিও তেমনি উত্তেজনা বোধ করছিলেন | অনেকদিন পর এক দুঃসাহসী যাদুকরী তাঁকে চ্যালেঞ্জ ছুঁড়ে দিয়েছে | 
আলো আঁধারিতে হলঘরটায় কেমন যেন গা ছমছম করে | ঢুকলেই মনে হয় শ্মশানে এসেছি | চারধারে গাছগাছালিতে ঢাকা | একটুদূরে একটা মড়া পুড়ছে | গত সাতদিন ধরে ওই চিতাটা জ্বলছে | মদনরা রসিকতা করে বলে রাবণের চিতা | চারিধারে ঝিঁঝিঁর ডাক | মাঝে মাঝে শেয়ালের ডাক, বাদুরের ছানার কান্না, হায়নার হাসি | মেঝেতে এখানে ওখানে মড়ার খুলি, হাড় ছড়ানো | সেগুলো আবার হঠাত হঠাত নিজের থেকেই নড়েচড়ে বেড়ায় |
"দ্বিতীয় সারির প্রথম টেবিল বেছে নিল মেয়েটা", মদন বলে চলে, "টেবিলটা একটা কফিনের মতো দেখতে | মেয়েটা একটু বসেছে সেখানে | হঠাত কফিনের ঢাকাটা নড়ে উঠলো | আধখানা ঢাকা সরিয়ে ফটিক উঠে বসে মেয়েটার দিকে তাকিয়ে খল খল করে হাসতে লাগলো | ওর ডানদিকের চোখটা গলে গেছে, বাঁদিকের গালে একটা লম্বা কাটা দাগ | মেয়েটা গম্ভীর হয়ে বলল, "ব্যাকরণে ভুল হল যে | সেজেছ মুসলমান, এদিকে এটাও জানো না যে মুসলমানদের গোর দেওয়ার সময় কফিন থেকে শরীরটা বের করে শুধু শরীরটাকেই গোর দেওয়া হয় | খৃশ্চানদের অবশ্য কফিন সমেত কবর দেওয়া হয় | কফিন থেকে উঠলে পরেরবার খৃশ্চান ভূত সেজো |" ফটিক সেই যে চিতপাত শুয়ে পড়ে কফিনের ঢাকা টেনে দিল, তাকে আর বের করাই মুশকিল | দশ মিনিট পরেও ঠক ঠক করে কাঁপছে | কথা বলার সময় সে মেয়েটার চোখের দিকে একবার তাকিয়েছিল | মানুষের চোখ নয়, দুটো লাল টুনি বাল্ব জ্বলছিল |
এঃ হে ! একটা বোকার মতো ভুল হয়ে গেছে | আজকেই এই ভুলটা শুধরে নিতে হবে | সাত নম্বর আলমারীতে খৃশ্চান ভূতের ড্রেস আছে, বের করে নিতে হবে | তবে এই অল্প বয়সেই মেয়েটা ভালই সম্মোহনবিদ্যা শিখেছে, মনে মনে তারিফ করেন ছোটকর্তা |
এরপর অশোকের পালা | সে স্পেশ্যাল জামাটা পরে অর্ডার নিতে এলো | ওই জামাটা পরলে তার মাথাটা দেখা যায় না, চোখ আর মুখ পেটের ওখানে মনে হয় | ছোটকর্তা জামার মুখের (মানে অশোকের পেটের) কাছে স্পীকারটা বসিয়ে দিয়েছেন | সেখান থেকেই কথাগুলো বেরিয়ে এলো, "কি খাবেন ম্যাডাম?" মেয়েটা হেসে ওঠে, আর অশোক ছিটকে পিছিয়ে যায় | মেয়েটার জিবটা ঠিক সাপের জিবের মত, মাঝখানে চেরা | কোনমতে অর্ডার নিয়েই পালিয়ে আসে অশোক |
খাবার সময় বিরক্ত করা কণিকার কাজ | পাশের ফটো থেকে হঠাত যেন জ্যান্ত হয়ে বেরিয়ে আসে | সাদা কাপড় পড়া পেত্নী সেজে আলতো করে মেয়েটির কাঁধে টোকা দেয় সে | কুকুরের দাঁতের মত শ্বদন্ত বিকশিত করে জিজ্ঞেস করে, "নাম কি?" মেয়েটা ওর দিকে তাকিয়ে ঠান্ডা গলায় জবাব দেয়, "ভাসিলিসা, যাদুকরী ভাসিলিসা |" কণিকা হঠাতই যেন তাড়াহুড়ো করে আবার ফটোতে মিশে যায় | ভাসিলিসার শ্বদন্তগুলো যেন আরো বেশি তীক্ষ্ণ | 
"মেয়েটা কি এখনো বসে আছে?", জিজ্ঞেস করলেন ছোটকর্তা |  দেখতেই হচ্ছে মেয়েটাকে | এত কম বয়সে হাত-সাফাই, সম্মোহন - সব কিছু শিখেছে সে | তার ওপর ভীষণ শক্ত নার্ভ |  ছোটকর্তার দশ বছরের পুরোন দলটাকে একাই ঘোল খাইয়ে ছেড়ে দিল | 
মদন জবাব দেওয়ার আগেই ঢুকলো রঞ্জিত | ঢুকলো ঠিক বলা উচিত নয়, সবাই মিলে ওকে স্ট্রেচারে করে নিয়ে এলো | যদি কোন কাষ্টমার কখনো হঠাত অজ্ঞান হয়ে যায়, তাই ছোটকর্তা স্ট্রেচারের ব্যবস্থা রেেছেন | কিন্তু তাতে যে কোনদিন তাঁরই এক অভিজ্ঞ কর্মচারীকে বয়ে নিয়ে আসতে হবে, এ তিনি স্বপ্নেও ভাবেন নি | রঞ্জিতের মুখের ওপর একটা কাপড় চাপা | সবাই সেই কাপড়ের টুকরোটার দিকে ভীতি-বিহবল দৃষ্টিতে চেয়ে আছে |
কি হয়েছে জিজ্ঞেস করতে হয় না | হারাধনই নিজের থেকে বলতে শুরু করে | খাওয়া শেষ হলে রঞ্জিত বিল নিয়ে যায় | ও সাজে কন্ধকাটা | মেয়েটা বিল মিটিয়ে হেসে বলে "টিপস নেবে না? তোমার তো আবার মাথাই নেই | চলো আমার মাথাটাই তোমাকে বখশিস দিয়ে যাই" এই বলে নিজের মাথাটা খুলে রঞ্জিতের কাঁধের ওপর চাপিয়ে দিয়ে চলে যায় সে | রঞ্জিত ওখানেই অজ্ঞান | 
একটু অস্বস্তির সঙ্গেই কাপড়টা তোলেন ছোটকর্তা | চুল ধরে মেয়েটির মাথাটা তুলে ধরেই হেসে ফেলেন তিনি | নিজের টেবিলের ওপর রেখে জিজ্ঞেস করলেন, "তোর জাহাজের না পরশু পৌঁছনোর কথা?" মুন্ডুটাও এবার হেসে ওঠে, "জাহাজ পরশু আসছে, আমি সিঙ্গাপুর থেকে ফ্লাইটে চলে এসেছি | হোটেলটা কিন্তু জব্বর করেছ বাপি |" 
"আর জব্বর | তুইতো আজ সবার রাতের ঘুম ছুটিয়ে দিয়েছিস | সোজা আমার ঘরে চলে আয় | একজন অজ্ঞান, বাকিরা অর্ধমুর্চ্ছা | সবার সাথে পরিচয় করিয়ে দি | নাহলে আজকেই আমার হোটেল লাটে উঠবে | ভাগ্যিস এখনো আর কোন গেস্ট আসেনি |"
দরজা খুলে একটা প্রজাপতির মত নাচতে নাচতে ঢুকলো রাজশ্রী | কে বলবে, এই মেয়েই সিঙ্গাপুরে পনেরো দিনের ম্যাজিক শো নামিয়ে ফিরেছে | দুহাত বাড়িয়ে এগিয়ে গেলেন যাদুসম্রাট শ্রী সরকার | পুত্রী আর শিষ্যার হাতে পরাজয়ই কাম্য |


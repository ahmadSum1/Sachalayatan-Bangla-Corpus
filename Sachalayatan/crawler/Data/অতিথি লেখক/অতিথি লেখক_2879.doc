এক প্রবাসী বাংলাদেশীর দিনলিপি [২য় পর্ব]




মুক্ত বিহঙ্গ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%62%6f%62%79%62%75%65%74%40%79%61%68%6f%6f%2e%63%6f%6d%22%3e%62%6f%62%79%62%75%65%74%40%79%61%68%6f%6f%2e%63%6f%6d%3c%2f%61%3e%27%29%3b'))
[২য় পর্বের শুরুতে কিছু কথাঃ ১ম পর্ব লেখা শুরু করবার আগে ভেবেছিলাম, সিরিজটা হয়তো এগোবে না। কিন্তু ‘সচলায়তন’-এ এই প্রথম ‘গুঁতুগুতির শীর্ষে’ এবং ‘পাঠকের ৭ পছন্দ ৪৮ ঘন্টায়’-এর তালিকায় আমার লেখা দেখে অধিক আনন্দের চোটে বিষম খেলাম! এই আনন্দের ঘোরে আর কিছুই লিখতে পারলাম না বেশ কিছু সময়! ঘোর কাটতে চব্বিশ ঘন্টা সময় লাগলো। 
১ম পর্ব লিখবার সময় যতটা নিশ্চিন্ত ছিলাম, এখন ঠিক ততটাই দুশ্চিন্তাগ্রস্থ! পাঠকদের চাহিদা এবং আশা অনেক বেড়ে গেছে! ‘শিশু’ এবং ‘পাঠক’-এই দুই শ্রেণীর মনের সাধ কখনোই সম্পূর্ণভাবে মেটানো সম্ভব নয়! তাই আগেই ক্ষমা চেয়ে নিচ্ছি!
প্রথমে ভেবেছিলাম, শিরোনাম যেহেতু ‘দিনলিপি’, তাই এই প্রবাস জীবনের ঘটনাগুলো তারিখ অনুসারে বর্ণনা করবো। কিন্তু লেখা শুরু করে দেখলাম, সেটা সম্ভব হচ্ছেনা। বিচ্ছিন্ন কিছু ঘটনা মনের মধ্যে এসে যাচ্ছে; যেগুলোর কোন ধারাবাহিকতা নেই তারিখ অনুসারে। বিখ্যাত লেখক হুমায়ূন আহমেদ তাঁর ‘বলপয়েন্ট’ বইতে (পৃষ্ঠাঃ৬৩) লিখেছেন, “লেখালেখির পুরোটা লেখকের হাতে থাকেনা। তার পেছনে অন্যকেউ থাকে। মূল সুতা যার হাতে।” আমার সুতা কার হাতে জানিনা, কারণ সেই সুতা আসলেই আমার হাতে নেই!
শিরোনামে “এক প্রবাসী বাংলাদেশীর দিনলিপি” কথাটা থাকলেও, বারবার ফ্লাশব্যাকে হয়তো বাংলাদেশ-এই ফিরে যাবো। কয়েকজন পাঠক-এরও দেখলাম এমন-ই ইচ্ছা!] 
২য় পর্বঃ
আমার স্কুলের একজন শিক্ষক আমার সম্পর্কে বলেছিলেন, আমি নাকি ‘ভেড়ার পালে বাছুর প্রামাণিক!!’। কথাটার অর্থ আশা করি সবাই জানেন। সামান্য বাছুর গরুর পালে থাকবার সময় কোন বিশেষত্ব না পেলেও, ভেড়ার পালের মধ্যে গেলে অনন্য এবং বিশেষ কেউ একজন হয়ে যায়! স্কুলে কথাটা শুনতে খারাপ লাগলেও এখন ভাবতে অবাক লাগে, আমার জীবনের বেশিরভাগ ক্ষেত্রেই এমন ঘটনা ঘটেছে!
কানাডার ‘ইউনিভার্সিটি অফ আলবার্টা’-তে আসবার পর এখানকার ‘ইন্টারনেশনাল সেন্টারে’ যাতায়াত করা শুরু করলাম। সেখানে আমিই একমাত্র বাংলাদেশি ব্যাক্তি যে ঘন-ঘন কারণে-অকারণে যাতায়াত করে। বরাবরের মত আমি আবার ‘বাছুর প্রামাণিক’। খুব ভালো লাগে বিভিন্ন দেশের মানুষের সাথে কথা বলতে। বিশেষ করে ভালো লাগে কর্তাশ্রেণীয় মানুষগুলোর আন্তরিক এবং বন্ধুত্বপূর্ণ আচরণ। একদিন শুনলাম এই ইন্টারনেশনাল সেন্টারে ‘পটলাক পার্টি’ হবে। শব্দটা প্রথম শুনলাম। জানতে পারলাম এর অর্থ হলো, এই পার্টিতে সবাই নিজ থেকে কিছু না কিছু খাবার (কমপক্ষে পাঁচজন খেতে পারে এমন পরিমাণ) নিয়ে আসতে হবে। এবং খাবার অবশ্যই হতে হবে নিজস্ব দেশীয়।
চিন্তায় পড়ে গেলাম, কী নিয়ে যাওয়া যায়! সবচেয়ে বড় চিন্তা, এই মশলাযুক্ত বাংলাদেশী খাবার বিভিন্ন দেশের মানুষ খেতে পারবে তো? শেষে কারো পেটের অসুখ হলে, আমি পড়বো বিপাকে! অবেশেষে ‘চিকেন বিরিয়ানি’ আর ‘চিংড়ি’ রান্না করবার সিদ্ধান্ত নিলাম।
নির্ধারিত দিনে দুইটা পাত্রে রান্না করা দুইটা আইটেম নিয়ে হাজির হলাম। বিভিন্ন দেশের বিভিন্ন রকম খাবার। ইরানি এক দম্পতি এক বিশেষ ধরণের কেক বানিয়ে এনেছেন, যেই কেক-এর উপর আবার বিশেষ প্রতিবেদন ছাপা হয়েছিলো কানাডার এক পত্রিকায়। কেক-এর সাথে সেই পত্রিকার একটা কপি। আমি দুশ্চিন্তায় আমার দুইটা আইটেমে ট্যাগ করবোনা-করবোনা করেও লিখলাম, ‘চিকেন বিরিয়ানি-বাংলাদেশ’ এবং ‘স্পাইসি শ্রিম্প-বাংলাদেশ’।
খাওয়া শুরু হলো। আমি আমার দুই আইটেমের চিন্তায় কিছু খেতে পারিনা। কয়েকজন আরব দেশীয় কে জিজ্ঞেস করলাম, “এই চিকেন বিরিয়ানি নিচ্ছো না কেন?” তারা বললো, “এই চিকেন টা কি হালাল?” আমি বললাম, “হ্যা, নিশ্চিন্তে খেতে পারো।”
অবাক হয়ে লক্ষ্য করলাম, টেবিলে রাখা অসংখ্য খাবারের মধ্যে ইরানি দম্পতির সেই বিখ্যাত কেক, আর আমার চিংড়ি- এই দুইটা আইটেম কিছুক্ষণের মধ্যে শেষ হয়ে গেলো। এই চিংড়ি নিয়ে কয়েকজনের সাথে আমার কথপোকথন এখানে উল্লেখ করলাম।
১ম কথপোকথনঃ (ইন্টারনেশনাল সেন্টারের এক কর্মকর্তার স্ত্রী’র সাথে)
ভদ্রমহিলাঃ এই রান্না করা চিংড়ি টা কোন রেস্টুরেন্ট থেকে নিয়ে এসেছো?
আমিঃ এই এডমন্টন শহরে কোন বাংলাদেশী রেস্টুরেন্ট নেই। আমি নিজে রান্না করেছি।
ভদ্রমহিলাঃ (বিস্ময় নিয়ে) তুমি নিজে রান্না করেছো?
আমিঃ (লজ্জিত হাসি নিয়ে) জ্বি!
ভদ্রমহিলাঃ এতো সুন্দর গন্ধ হলো কীভাবে?
আমিঃ এটা আমাদের দেশের মশলা দিয়ে রান্না করা তাই।
ভদ্রমহিলাঃ আর এই সবুজ পাতাগুলো কি?
আমিঃ ধনিয়া পাতা।
ভদ্রমহিলাঃ তোমাদের সব রান্নাই কী এমন মজার?
আমিঃ (প্রসারিত হাসি) আমি ভালো রান্না করতে পারিনা। আমাদের দেশের মেয়েদের রান্না অনেক বেশি ভালো। এইটা সেই তুলনায় কিছুই না!
ভদ্রমহিলাঃ (সঙ্গে সঙ্গে একটা কাগজে কিছু লিখে আমার দিকে বাড়িয়ে দিয়ে) এটা আমার ই-মেইল এড্রেস। তুমি কি একটু কষ্ট করে আমাকে এই রেসিপিটা পাঠিয়ে দিতে পারবে? খুব খুশি হবো।
আমিঃ (বিস্ময়ে হতবাক!)
২য় কথপোকথনঃ (একজন স্টুডেন্টের বাবা, যিনি তিউনিশিয়া থেকে ছেলের সাথে দেখা করতে এক সপ্তাহের জন্য কানাডা এসেছেন। ভদ্রলোক ভালোভাবে ইংরেজি বলতে পারেননা, তাঁর বলা আরবি কথাগুলো তাঁর ছেলে আমার জন্য ইংরেজিতে অনুবাদ করে দিচ্ছিলো।)
ভদ্রলোকঃ আমি সিভিল ইঞ্জিনিয়ার; তিউনিশিয়া তে সরকারি চাকরি করি।
আমিঃ শুনে খুশি হলাম।
ভদ্রলোকঃ আমাদের দেশে অনেক সামুদ্রিক মাছ/চিংড়ি আছে; কিন্তু সেগুলো খেতে এতো মজার হয় না।
আমিঃ (নীরব হাসি)
ভদ্রলোকঃ আমার একটা প্রস্তাব আছে। আমি একটা রেস্টুরেন্ট দেবো। সব খরচ আমার, তুমি থাকবে রান্নার দায়িত্বে। আমার দেশের সামুদ্রিক মাছ/চিংড়ি গুলো তুমি তোমার দেশের মশলা দিয়ে রান্না করবে। এই এডমন্টনে প্রথমে রেস্টুরেন্ট শুরু হবে, পরে আমার দেশেও একটা শাখা খুলবো। রেস্টুরেন্টের নাম হবে আমাদের দু’জনের নামে। তুমি কি রাজি? আমি কিন্তু সিরিয়াস!
আমিঃ (আবারো বিস্ময়ে হতবাক!)
৩য় কথপোকথনঃ (ইন্টারনেশনাল সেন্টারের একজন কর্মকর্তা)
ভদ্রমহিলাঃ তুমি কোন দেশ থেকে এসেছো?
আমিঃ বাংলাদেশ থেকে।
ভদ্রমহিলাঃ বাংলাদেশের রান্না তো খুউব মজার! আমি অনেকগুলো চিংড়ি খেয়েছি! আর একটা কী যেন এনেছো?
আমিঃ চিকেন বিরিয়ানি।
ভদ্রমহিলাঃ হুম! অসাধারণ। আমাদের কানাডিয়ান রান্না তো এতো মজা লাগেনা! আমি নিজেও চিংড়ি এবং চিকেন রান্না করি; চিজ দিয়ে। কিন্তু তোমার দেশের মশলা দিয়ে রান্না তো অ’সাম (awesome)!!
আমিঃ (বিমলিন হাসি)
ভদ্রমহিলাঃ এই শহরে কোথায় আছে বাংলাদেশী রেস্টুরেন্ট? আমি যাবো!
আমিঃ এই শহরে নেই।
ভদ্রমহিলাঃ মন খারাপ করে দিলে! তাহলে বলো, তুমি আবার কবে খাওয়াবে এমন মজার বাংলাদেশী খাবার?
আমিঃ (প্রসারিত হাসি)
আমার মনে হয়, আর ঘটনা বাড়িয়ে পাঠকদের বিরক্ত করবার কোন মানে হয় না! তবে সেদিনের পর থেকে ইন্টারনেশনাল সেন্টারে গেলেই একটা কথা শুনতে হয়, “এই যে মিঃ ….., আমাদের পরবর্তী পটলাক পার্টিতে বাংলাদেশী ডিলিশিয়াস স্পাইসি শ্রিম্প আনবে তো??”
এডমন্টন সিটি
এপ্রিল ৪, ২০১০
দুপুর দুইটা।
এক প্রবাসী বাংলাদেশীর দিনলিপি [১ম পর্ব]



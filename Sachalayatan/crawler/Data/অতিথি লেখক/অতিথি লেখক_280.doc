মানুষের পরিচয় হোক শুধুই মানুষঃ উন্মাদনা ক্ষান্ত করুক যতো অমানুষ...



মায়ানমারে রোহিঙ্গাদের উপর যে অত্যাচার চলছে তা অত্যন্ত বেদনাদায়ক। নিজের দেশের মানুষের উপর এরকম অত্যাচার যারা করতে পারে তারা হিন্দু- মুসলমান- বৌদ্ধ যাই হোক মানুষ নয়। কিন্তু এইরকম অত্যন্ত গুরুত্বপূর্ণ একটি বিষয়ে মিথ্যা প্রচারণা চালিয়ে, অপ্রাসঙ্গিক ফটো শেয়ার করে যারা অন্যান্য দেশে সাম্প্রদায়িক অস্থিরতা সৃষ্টির চেষ্টা করছেন তারা এদের চেয়েও ঘৃণ্য! আপনারা পরোক্ষভাবে মূল ঘটনাগুলোর গুরুত্ব কমিয়ে দিচ্ছেন কিনা কখনো ভেবেছেন!
এই প্রসঙ্গে আমার কিছু প্রশ্ন আছে। তুমি যখন মায়ানমারের মানূষগুলোর কথা বলো তখন তাদের পরিচয় দাও রোহিঙ্গা মুসলমান হিসেবে। তাদের জন্য সাহায্যের আবেদন করো, ফটো শেয়ার করো মুসলমানদের উপর নির্যাতন হচ্ছে বলে। কেনো তাদের মানুষ বলো না! কেনো মানুষ হিসেবে মানবিকতা প্রার্থনা করো না তাদের জন্য! মুসলমান ছাড়া অন্য কোনো ধর্মের মানুষের কি অন্যায়ের প্রতিবাদ করা উচিত নয়! আর তোমার প্রতিবাদের ধরণ এমন কেনো- নিজের দেশের সকল বৌদ্ধদের মেরে ফেলার কথা বলো! ভারতের কোথাও একজন অচেনা মুসলমানের উপর আঘাত এলে তুমি কেনো তোমার চিরচেনা সেই হিন্দু বন্ধুটিকে জবাই করো! কেনো ভাবো না ভারতেও যেমন তোমার হাতেও তেমন মানবতার মৃত্যু হলো! দু'জনের পার্থক্য রইলো কোথায়!  কেনো চোখের সামনে দুর্বলের উপর অত্যাচার দেখেও চুপ থাকো! তারা নাহয় মুসলমান নয়, তাই বলে কি মানুষও নয়!!! রামুতে ভিত্তিহীন অভিযোগে যখন বৌদ্ধপল্লী জ্বালিয়ে দেয়া হয় তখন কি করে তুমি খুশি হও! মানুষের কষ্ট কেনো দ্যাখো না, শুধু মুসলমানের কষ্ট কেনো দ্যাখো! সৌদি আরব যখন ইয়েমেনে নিরীহ মানুষের উপর বোমা হামলা করে তখন তুমি প্রতিবাদ করো না কেনো! পাকিস্তানে স্কুলে বোমা মেরে নিষ্পাপ শিশুদের যখন হত্যা করা হয় তখন কোনো ফটো শেয়ার করো না কেনো!
করো না কারণ তুমি- তোমরা সবাই ধর্মীয় উন্মাদ। আর তোমাদের এই উন্মাদনা দিন দিন বাড়বে, ধরনী বুকও মানুষের রক্তে রঞ্জিত হতেই থাকবে। মানুষের পরিচয়টা শুধু ভিন্ন হবে- কোথাও হিন্দু, কোথাও মুসলমান, কোথাও ইহুদি, কোথাও খৃস্টান। তোমরা একজন হিন্দুর মৃত্যু দেখবে, একজন মুসলমানের মৃত্যু দেখবে কিন্তু মানবতার- মানুষের মৃত্যুটা দেখবে না...
আমাদের সবচেয়ে বড় পরিচয় আমরা মানুষ, ধর্মটা আমদের পরিচয় নয়- কিছু নিয়ম-কানুন, বিধি-নিষেধ যেগুলো সব ধর্মেই প্রায় এক। আর একটা মানুষের জন্য ধর্ম- বর্ণ- জাতি পরিচয় বাদ দিয়ে অন্য একটা মানুষের সহানুভূতিশীল হওয়াই মানবিকতা। আর সহানুভূতিশীল হওয়া যায় আকস্মিক প্রাকৃতিক দুর্যোগে, যা প্রতিরোধের ক্ষমতা মানুষের খুব সামান্যই আছে। কিন্তু এই ধরণের ঘটনায় যেটা করতে হবে সেটা হলো প্রতিবাদ, যে যার অবস্থান থেকে সাধ্যমতো। অত্যাচার-নির্যাতন আর আসুরিক প্রবৃত্তির বিরুদ্ধে একজন মানুষের প্রতিবাদ। তাই মুসলমান হিসেবে শুধু সহানুভুতি, লাইক, শেয়ার না চেয়ে সকলকে মানুষ হিসেবে প্রতিবাদ করার দাবি জানান।
এরকম কিছু একটা দেখতে চাই...

মানবতার জয় হোক, অমানুষগুলোর শুভবুদ্ধির উদয় হোক। অবিলম্বে আন্তর্জাতিক হস্তক্ষেপের মাধ্যমে নিপীড়ন বন্ধ হোক...
- সুজন ভৌমিক।


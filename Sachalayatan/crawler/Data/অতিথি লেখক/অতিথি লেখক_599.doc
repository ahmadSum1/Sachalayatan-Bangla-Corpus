আমাদের গল্প (১ম পর্ব)



বাংলাদেশ নামক রাষ্ট্রের জন্মের সাথে বেদনাদায়ক ইতিহাস আছে । আমরা বাঙালি, বাংলা আমাদের মাতৃভাষা । বাংলার ইতিহাস সুপ্রাচীন । বাঙালির অতীতগাথা অত্যন্ত সমৃদ্ধ । আমাদের ভাষারীতি উঁচুমানের । বাঙালির আরও আছে শিল্পকলা আর সংস্কৃতির নিজস্ব ধারা । তবুও আমাদের একটি বড় অপ্রাপ্তি ছিল, স্বাধীনতা নামক এক মুকুটমণির অভাব ছিল । প্রায় দু’শ বছরের ঔপনিবেশিক শাসনের নাগপাশ ছিন্ন করে বাঙলা তথা ভারতমাতা বৃটিশদের হাত থেকে মুক্তি লাভ করে । মানচিত্রে বাঙলা দেশের অবস্থান খুব গুরুত্বপূর্ণ । একদা সম্পদশালী উপমহাদেশের পূর্ব কোণে এর অবস্থান । দক্ষিণে আছে এক সাগর, নাম তার বঙ্গোপসাগর । ব্যবসা-বাণিজ্যের সুযোগ, সম্পদের প্রাচুর্য, সুগঠিত সংস্কৃতি ইত্যাদি পাশ্চাত্যের আগ্রহের কেন্দ্রে পরিণত করে বাঙলাকে । ভারতের সৌন্দর্যে আকৃষ্ট পশ্চিমিরা এর ওষ্ঠ বাঙলাকে চুমেই ক্ষান্ত থাকেনি, নজর দিয়েছে উপমহাদেশ নামক এক সুলোচনার সর্বাঙ্গে । অপরাধের রাজত্ব প্রতিষ্ঠা করেছে, আবার বিচার ব্যবস্থা প্রণয়নের মাধ্যমে নিজেদের শ্রেষ্ঠত্ব জাহির করেছে । যে ভাষা-সংস্কৃতি আমাদের সভ্যতার মুক্তমণি তাকে তাড়িয়ে বিজাতীয় কৃষ্টির প্রচলন ঘটাবার চেষ্টা করেছে । তাদের উন্নত জীবন প্রণালি গ্রহণে আপত্তির কিছু ছিলনা, কিন্তু বিপদ ঘটেছে যখন এসবের মাধ্যমে বিভক্তি সৃষ্টিতে মত্ত হয়েছে ।  একসময় মহতী ভারতমাতার সন্তানেরা নানা ঘাতপ্রতিঘাত পেরিয়ে দেশমাতাকে শোষকের হাত থেকে নিবৃত্ত করেছে । ভক্ত সন্তানের চেষ্টায় ১৯৪৭ সালে মুক্তি লাভ করেছে উপমহাদেশ । তারা দেশের বুকে নতুন সূর্যের উদয়ে অমিত সম্ভাবনার হাতছানি দেখেছে । তবে মহা-অশ্বথকে অঙ্গহানি থেকে রক্ষা করতে পারেনি, সে না হয় হল, তাতে আপত্তির কিছু নেই বরং ভালোই হয়েছে, যা হবার তাই হয়েছে । রাষ্ট্র তো বৃক্ষরূপ, এর অঙ্গজ প্রজনন ঘটে । বাঙলার ঠিকই মাথা গড়ে উঠবে, হৃৎপিণ্ড সৃষ্টি হবে, ওর বুকে প্রাণ সঞ্চার করবে নিজ সন্তানেরা-বাসিন্দা মানুষেরা । কিন্তু ঘটলো এক হাস্যকর ঘটনা । ’৪৭ এর দেশ ভাগ বাঙলার সন্তানদের নিজ মাতাকে নিজ হাতে সেবা-শুশ্রূষা করার অধিকার কেড়ে নিয়ে  ছেড়ে দেয় পর সন্তানের হাতে । নবদুর্ভাগ্যের সুচনা তার ! বিভুঁইয়ানের দল তার ভাষা কেড়ে নিতে চাইল । শুরু হল নির্যাতনের প্রথম ধাপ, তবে তারা ধোপে টিকলো না । প্রেমী-ভক্ত সন্তানের প্রাণের বিনিময়ে মায়ের ভাষা রক্ষিত হল। তাতে কি হয়েছে ? ভাষা তো মূল লক্ষ্য নয় ! চাতকের দৃষ্টি-স্বপ্ন বাঙলার সম্পদপানে । এদিকে ভক্ত সন্তান কি তা সহ্য করে ? হাজার বছরের ঐতিহ্য, অর্জিত সম্পদ কি বিনালড়াইয়ে হাতছাড়া করে কেউ ? শুরু হল এক স্বপ্নকে বর্তমান করার সংগ্রাম- স্বাধীনতার সংগ্রাম,‌ প্রকৃত মুক্তির সংগ্রাম । বাংলার সব অপত্যই যে সুসন্তান এমন তো নয় ! বজ্জাতগুলো নিজ ভাই-ভূমি রেখে দূরাত্মীয়দের সাথে সম্পর্ক গড়লো । দ্বি-শতক ধরে বন্দি মা প্রাণ খুলে শ্বাস নেওয়ার সুযোগের আগেই লক্ষ্য করল নিজ সন্তানদের মাঝে হানাহানি, দেখল লক্ষী-শান্ত খোকাদের ঠকাতে যাবতীয় কূটকৌশলের সমাবেশ । পরের সাথে লড়া যায়, ঘরের শত্রুর সাথে তা বড্ড কঠিন হয়ে যায় । কারণ সে জানে কোথায় কি আছে, বাড়ির লোকের সবল দিক কিংবা দূর্বলতা । প্রায় ২৪ বছর হয়ে গেল, আত্মীয়-অনাত্মীয়ের দ্বিমুখী আক্রমণে বাঙলার অবস্থা মরণাপন্ন, বাঁচতে হলে গা ঝাড়া দিয়ে উঠতেই হবে নইলে বিনাশ অবশ্যম্ভাবী । তবুও শেষ চেষ্টা যদি বিনা রক্তে কিছু হয় ! হল না, কিন্তু এভাবে আর কতদিন ? শুরু হয় লড়াই, লক্ষ প্রাণের বিনিময়ে দেশমাতার পূজারিরা ৯ মাস লড়াই করে মুক্ত করে প্রিয় জন্মনক্ষত্রকে । অনেক মূল্যের বিনিময়ে, মেধার বিনিময়ে, সম্ভ্রমের বিনিময়ে লব্ধ হল স্বাধীনতার পুণ্যপীযুষ । মায়ের অন্তর ভালবাসাময়, সে ভেবেছিল যা হয়েছে তা অতীত, না হয় ওরা একটু ‘এড়ো’ ধরণের, একসময় বুঝবে, ভালো হয়ে যাবে । হায় (!), কল্পনা আর যাই হোক বাস্তব তো নয়, তাছাড়া ভালোবাসাকে অনুভব করার ক্ষমতা ক’জনের থাকে ? যুক্তিতে ভ্রান্তি ছিল, দুষ্ট প্রজাতির সূক্ষ্ম হুলের কামড়ে বিষাক্ত মাতালপ্রায় জ্ঞাতিভাইদের দূরভিসন্ধি ছিল । অনাকাঙ্ক্ষিত-অপ্রাপ্য ক্ষমা পেয়েও বজ্জাতগুলো বুঝল না, মায়ের মায়াকে দুর্বলতা ভেবে পরের মা’কে আপন করল, ঠিক আপন নয় আপন করার ভান করল । ন’মাসের যজ্ঞে ওদের তুষ্টি মেলেনি, ওরা এ মুক্তি মানেনা তাই আবার ফিরিয়ে আনতে চায় তাদের প্রেতাত্মাবঁধুদের (বন্ধু) । সার কথা হল ওরা লোভী, ভালোবাসার আবেদন তাদের মনে কাটেনা, অর্থ আর ক্ষমতা ওদের মোক্ষ আর এজন্য নিজ মাতার সুস্থ্যতা বিনষ্ট করতে- দেশীয় আচারকে ধ্বংস করতে, ইচ্ছাপ্রণোদিতভাবে আক্রান্ত করতে তাদের বাধে না, বঙ্গমাতার বুকে ক্ষত সৃষ্টি করতে লজ্জাবোধ হয়না, বাধেনা মাতৃভক্ত বুদ্ধ সহোদরের প্রাণ নিতে । হায় কপাল, হত্যা যে মহাপাপ ! পরমেশ্বরের এ বাণীকে অগ্রাহ্য করে পরাশ্রয়ীরা বজ্জাতির সীমা ছাড়িয়ে সন্ত্রাস সৃষ্টিকে ধ্যান-জ্ঞান করেছে, নিত্য নতুন উপায়ে করছে । যাবতীয় উদ্দেশ্য হাসিলের লক্ষ্যে গায়ে চাপিয়েছে এক শ্বেত-শুভ্র লেবাস । মুখে তাদের সর্বশক্তিমান প্রেরিত মহান জীবনাদর্শকে বাস্তবায়ন করার শব্দ স্বরিত, ঐহিক ও পারত্রিক জীবনে শান্তির সুবাতাস লাভের পথ দেখানোর অমোঘ বাণী । আহাদের জগত প্রেমময়-পবিত্র, অথচ পবিত্র এ অনুভূতিকে তারা বাজারের পণ্য করছে, করছে তার অশালীন বিপণনে মোক্ষ লাভের চেষ্টা-ক্ষমতায় যাওয়ার চেষ্টা, অর্থ উপার্জনের চেষ্টা । আবার ঢাল করেছে মহান শক্তি সৃজিত সুশোভিত ফুলের মালা ছিড়ে তার সুতো দিয়ে গড়া দড়ির বর্মকে । কপাল (!), এত কিছুতেও রক্ষা মেলে না । শাক দিয়ে মাছ ঢাকা যায় না এ প্রবাদ তো মিথ্যা নয় ! ওরা ভুলে গেছে বাংলাদেশের মানুষেরও ধড়ের উপর মস্তক স্থাপিত আছে, আর তা অচল না । জাতির বিবেকাত্মা মূক-বধির নয় । আমাদের আজ সুদিন যে, পাপের দায়ে আইন-আদালত আজ ধড়িবাজদের ঘর-বাহির । পরের স্বার্থে স্বজাতিকে অপমান করার দায়ে,  আত্মীয়কে হত্যা করার দায়ে, ভগিনী নির্যাতনের দায়ে, বাঙলা মায়ের বুকে সন্ত্রাস করার দায়ে আজ সহোদরের হাতে প্রাণ ত্যাগ করতে হচ্ছে, অবশ্য সহোদর কি করে বলি (?), ওরা তো পরভৃত্য-বজ্জাত-বরাহ বরাঙ্গ ! তবুও কি ওরা থামে, ওরা যে কেউটে; মরণ কামড় দেওয়া ওদের স্বভাব । তাই বলি- ‘তুই ঘৃণ্য, তুই রাজাকার’।
কায়সুল খান অনাবিল
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6b%61%69%73%75%6c%6b%68%61%6e%2e%65%63%6f%6e%40%79%61%68%6f%6f%2e%63%6f%6d%22%3e%6b%61%69%73%75%6c%6b%68%61%6e%2e%65%63%6f%6e%40%79%61%68%6f%6f%2e%63%6f%6d%3c%2f%61%3e%27%29%3b'))
শিক্ষার্থী, অর্থনীতি বিভাগ
ঢাকা বিশ্ববিদ্যালয়


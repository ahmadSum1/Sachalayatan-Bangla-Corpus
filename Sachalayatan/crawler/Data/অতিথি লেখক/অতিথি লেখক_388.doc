জীবন ও রাজনৈতিক বাস্তবতা- শহীদুল জহির



আমরা জাতি হিসেবে বড় দুর্ভাগা। স্বাধীনতার মাত্র ৩০ বছরের মাথায় স্বাধীনতাবিরোধীরাই রাষ্ট্রের ক্ষমতায় আসীন হয়েছে। এবং আজও তারা এদেশে বিশাল রাজনৈতিক শক্তি। 
স্বাধীনতার পর এই শক্তির উত্থান সবাই প্রথম অনুভব করে এরশাদবিরোধী আন্দোলনের সময়, যখন স্বৈরাচারবিরোধী আন্দোলনে জামায়াতও যোগ দেয় আওয়ামী লীগ, বিএনপি ও অন্যান্য দলের সাথে।
সেই সময়, ৮৫ সালে লিখিত হয় উপন্যাসটি, যার বিষয়বস্তু রাজাকারদের উত্থান-পতন আর পুনর্বাসন। মুক্তিযুদ্ধ নিয়ে বহু উপন্যাস লেখা হলেও স্বাধীনতা পরবর্তী সময়ে রাজাকারদের পুনরুত্থানের ইতিহাস নিয়ে তেমন কোন উপন্যাস রচিত হয়নি। খুব ছোট পরিসরে, মাত্র ৪৮ পৃষ্ঠার উপন্যাসে, পুরান ঢাকার কোনো এক এলাকার কোন এক অবিখ্যাত রাজাকারের স্বাধীনতার আগে ও স্বাধীনতার পরের কাহিনী বর্ণনার মধ্যে সেটিই তুলে ধরেছেন শহীদুল জহির।
বদু মাওলানা এলাকার প্রভাবশালী ব্যক্তি। অথচ ৭১ এর শুরু থেকেই বদু মাওলানা কোণঠাসা হয়ে পড়েন তার এলাকায়। এমনকি তার সাথে বাচ্চা ছেলেপেলেরা পর্যন্ত বেয়াদবি করতে থাকে। ১৩ বছরের ছেলে আলাউদ্দিনকে একদিন রাস্তায় দাঁড়িয়ে পেশাব করতে দেখে উত্তেজিত হয়ে পড়েন তিনি-  
‘হারামজাদা খাড়ায়া খাড়ায়া মোতচ, খাড়ায়া মুতে কুত্তারা’
‘কুত্তা তো মুখ দিয়া খায়বি, আপনে অখনতন হোগা দিয়া খায়েন’, আলাউদ্দিন পাল্টা উত্তর দিতে দ্বিধা করে না। 
বদু মাওলানা বুঝতে পারে তার প্রভাব কমে আসছে এলাকায়। ঘর থেকে বের হওয়া কমে যায় তার। মার্চের পুরোটা সময় তো তাকে দেখাই যায় না কোথাও। 
সেই বদু মাওলানাই এপ্রিলের মাঝামাঝি সময়ে হয়ে উঠেন এলাকার দণ্ডমুণ্ডের কর্তা। আর এলাকায় মিলিটারি আসার পর প্রথম যে মানুষটি মারা যায়, তার নাম আলাউদ্দিন। বদু মাওলানার সাথে বেয়াদবির মাশুল দিতে হয় তাকে। ঐদিন আরও ছয় জন নিহত হয় পাকিস্তানীদের হাতে।
স্বাধীনতার পরপরই আবার ভূমিকার পরিবর্তন হয়। আওয়ামী লীগ নেতা আজিজ পাঠান ফেরত আসলে এলাকার নেতা হিসেবে আবির্ভূত হন তিনি। বদু মাওলানাকে খুঁজে পাওয়া যায় না। ৭৩ এ সাধারণ ক্ষমা ঘোষণা হলে এলাকায় ফেরত আসেন তিনি। 
প্রথম দিকে কারো দিকে তাকানোরও সাহস হত না তার। আজিজ পাঠান তাকে আশ্বাস দেন যে, তাদের নেতা যেহেতু বদু মাওলানাদের ক্ষমা করেছেন, তার নিজেরও কোন প্রতিহিংসা নেই। এই আশ্বাসবাণীর পর ধীরে ধীরে পাল্টাতে থাকে বদু মাওলানার অবস্থা। 
এলাকার লোকদের ঘৃণার মধ্যে বাস করলেও বিকশিত হতে বদু মাওলানা বেশিদিন সময় নেন না। কয়েকবছর পরেই এলাকার মানুষ তাকে আবিষ্কার করে নেতৃস্থানীয় ব্যক্তিদের কাতারে। 
বদু মাওলানার উত্থানের সাথে সাথে পরিবর্তন হয়ে যায় সত্যের, পরিবর্তন হয় ইতিহাসের। নিহত রাজাকার আবদুল গণি হয়ে যান শহীদ, আর একাত্তরে মিলিটারির হাতে নিহত খাজা আহমেদ আলী হয়ে যান মুনাফেক।
এরশাদবিরোধী আন্দোলনে আওয়ামী লীগের সাথে ঐক্য হয় বদু মাওলানার দলের। হরতাল পালন শেষে বদু মাওলানার ছেলে এলাকার ‘ভাইসব’দের ধন্যবাদ জানায়। যে বদু মাওলানা সালাম দিলে মানুষজন সালামের উত্তর দিতে পর্যন্ত অস্বীকৃতি জানাত, তারা আজ এলাকার লোকদের ভাই বনে যায়।   
এদিকে আজিজ পাঠান দার্শনিকের মত উক্তি দিয়ে বেড়ান,

‘সময়ে মানুষকে অনেককিছু ভুলে যেতে হয়, বাস্তবতা অনেক সময় বড় হয়ে ওঠে’ 


কিংবা 


‘রাজনীতিতে চিরবন্ধু বা চিরশত্রু বলে কিছু নেই’



আসল কথা হচ্ছে ‘স্বাধীনতার সপক্ষের শক্তি’ যতই অন্যের ঘাড়ে দোষ চাপাক না কেন, স্বাধীনতাবিরোধীদের বিকাশের ক্ষেত্রটি যে তারাই তৈরি করে দিয়েছিলেন, এই উপন্যাসটি পড়লে তা অনুধাবন করা যায়। 
আমাদের জীবনে যে কালো অধ্যায়ের সূচনা হতে যাচ্ছে সেটা ৮৫ সালেই টের পেয়েছিলেন ঔপন্যাসিক। তারই ফলাফল ‘জীবন ও রাজনৈতিক বাস্তবতা’। সৈয়দ মনজুরুল ইসলাম উপন্যাসটি সম্বন্ধে বলেছেন, তিনি নব্বইয়ের দশকে দুটি উপন্যাস তিনি এক নিঃশ্বাসে শেষ করেছেন- তার একটি শহীদুল জহিরের জীবন ও রাজনৈতিক বাস্তবতা।
শহীদুল জহিরের লেখার ধরনটা আলাদা- এক নাগাড়ে গল্প বলে যেতে থাকেন তিনি, লাফিয়ে লাফিয়ে এক ঘটনা থেকে চলে যান আরেক ঘটনায়। ফলে অনভ্যস্ত পাঠকের জন্য একটু আয়াসপূর্ণ লাগতে পারে। আবার একই সাথে ব্যতিক্রমী ভাষার জন্য ভালো লাগার সম্ভাবনাও উড়িয়ে দেয়া যায় না।
পাঠক সমাবেশের নির্বাচিত উপন্যাস সংকলনে সে রাতে পূর্ণিমা ছিলর সাথে প্রকাশ পেয়েছে বইটি। আলাদা বই আকারে পাওয়া যাবে কিনা, তা নিশ্চিত নই। 
বইটি প্রথম প্রকাশ পেয়েছিল ১৯৮৮ সালে।
আহাদুল ইসলাম
ফেসবুক


এই জোছনায়   



১।।
‘মুরাদ, চল ধানমন্ডি যাই।’
‘এখন ধানমন্ডি যাবি দোস্ত!’
‘কেন, এখন কি তোর কোন কাজ আছে না কি ?’
‘না...ইয়ে এখন না হয় না যাই, তার চেয়ে চল রাতে ঢাকা ভার্সিটিতে ঘুরতে যাই। আজ পূর্ণিমা।’
‘আমি রাজি। তুই কখন আসতে পারবি?’
‘আমি রাত এগারটার দিকে তোকে ফোন দিব।’
কলেজগেটের ঠিক সামনে যে চায়ের দোকানটা আছে, সেখানে চা খেতে খেতে কথা বলছিলাম মুরাদের সাথে। সন্ধ্যা প্রায় সাড়ে সাতটা বাজে। মুরাদ আমার ভার্সিটির বন্ধু। খুবই জোছনাপ্রীতি তার। আমিও অবশ্য কম যাই না। তবে তার চেয়ে বড় কথা রাতজাগা হবে আজ।
‘অই, বেনসন কিন।’ আমি হুংকার করি।
‘হুমম। চল আগে হলে যাই। জামালকে নিয়ে বের হই।’
রাত পৌনে বারটা। সিগারেট হাতে দুই বন্ধু হাটছি। এত রাতে ঢাকার রাস্তাঘাটগুলো অদ্ভুত মনে হয়। কোথাও কোন জ্যাম নেই। সব রাস্তাতেই রিক্সা চলে। রাসেল স্কয়ারের সামনে থেকে কিছু দূর পাল্লার বাস ছুটে যাচ্ছে। যাত্রীরা ভীড় জমাচ্ছে বাসের সামনে। দেখেই মনে হয় কোন একটা বাসে চড়ে বসি...চলে যাই কোন অজানা গন্তব্যে। আমরা হাঁটছি। কিছুক্ষন পরপরই আমরা আকাশের দিকে তাকাচ্ছি। অদ্ভুত সুন্দর একটা চাঁদ আকশের বুকে। তার পাশে ঘিরে থাকা কিছু মেঘ। দেখেই বুকের ভিতরটা যেন কেমন করে ওঠে। নিজের অস্তিত্বটা তুচ্ছ মনে হয়। মুরাদ আমার দিকে তাকিয়ে বলল,
‘এখন পুরোপুরি জোছনা ফুটে নি। রাত একটার পর হবে। আমি খুঁজ নিয়েছি।’
‘মুরাদ, হলে চল তাড়াতাড়ি। জামালকে নিয়ে বের হই। দেরি হয়ে যাচ্ছে।’
আমরা তিনজন। বসে আছি মহসীন হলের সামনে পুকুরপাড়ে বাঁধানো ঘাটলায়। রাত প্রায় দুইটা। চারিদিকে চাঁদের সেই পাগল করা রুপালী আলো। চাঁদ যেন আজ জোছনার পেখম মেলে দিয়েছে। পুকুরপাড়ে নারিকেল গাছগুলো জোর হাওয়া দিচ্ছে। কি অদ্ভুত একটা অনুভূতি। জামাল আর মুরাদ মাঝে মাঝে টুকটাক কিছু গল্প করছে। আমি বসে আছি। পুকুরের জলে চাঁদের ছবি দেখার চেষ্টা করছি। পুকুরের রুপালী ঢেউতে কেমন যেন একটা উদাসী ভাব। কত কথা মনে পড়ে যাচ্ছে।
মুরাদ হাল্কা সুরে গুনগুন করছে, ‘জোছনায় অজানা পথচলা...’
কিছুদিন পর মুরাদ চলে যাচ্ছে দেশ ছেড়ে...অজানা পথে। কবে ফিরবে কে জানে। কোন কিছুরই ঠিক নেই।
কতটা সময় কেটে যায়। ভরা পূর্ণিমার এই রাতে আমরা তিন তরুণ জোছনামুগ্ধ হয়ে বসে রইলাম নিরবধি।
২।।
সামারে আমেরিকার গ্রেট বেসিনে ক্যাম্পিং করছি  আমি আর আমার তিন বন্ধু। তিনজনের দুইজনই কলকাতার। আরেকজন আমেরিকায় বংশোদ্ভুত বাংলাদেশী। এই সময়টায় অনেকেই আসে এখানে ক্যাম্পিং করতে। সকাল থেকেই আমরা সেই তাঁবু টানানো, মালামাল টানা-হেঁচড়া করতে করতে ক্লান্ত। সন্ধ্যার পর আমরা সকলে তাঁবুর সামনে গোল হয়ে গ্যাঁজানো শুরু করলাম আর সেই সাথে চলল বার্বিকিউ পর্ব। আড্ডা বেশ ভালই জমে উঠল। হঠাৎ ঘড়ির দিকে তাকাতেই দেখা গেল রাত প্রায় সাড়ে এগারটা। এম্নিতেই সারাদিন এত খাটনি...ক্যাম্পিং-এর আনন্দ ছাপিয়ে শরীরে ক্লান্তিটা টের পেলাম। আমাদের আশপাশের বেশকিছু তাঁবু ইতিমধ্যেই নীরব হয়ে গেছে। এবার বুঝি আমাদের পালা!
কি এক অজানা অস্বস্তিতে ঘুমটা ভেঙ্গে গেল। ঘড়িতে তাকালাম। রাত প্রায় তিনটা। সবাই ভ্রমন ক্লান্তিতে বেঘোর ঘুম। এম্নিতেই মাঝরাতে একবার ঘুম ভাংলে আমার স্বভাবতই ঘুম হয় না। খুবই বিরক্তি নিয়ে তাঁবুর বাইরে বের হতেই যেন চোখ ধাঁধিয়ে গেল। ওইতো দূরের আকাশে হেলে পড়া সেই চাঁদটা দেখা যাচ্ছে যার রুপালী আলোতে তিন তরুণ মুগ্ধ হয়ে বসেছিল বছর তিনেক আগে। পূর্ণিমা! বুকের ভিতর হাহাকার করে ওঠে,
‘মুরাদ, তুই কি এখনো জোছনা দেখিস? তোর কি এখনো মনে আছে সেই রাতের কথা?’  
নীল তারা।।
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%72%6f%79%73%68%61%77%6f%6f%6e%40%67%6d%61%69%6c%2e%63%6f%6d%22%3e%72%6f%79%73%68%61%77%6f%6f%6e%40%67%6d%61%69%6c%2e%63%6f%6d%3c%2f%61%3e%27%29%3b'))


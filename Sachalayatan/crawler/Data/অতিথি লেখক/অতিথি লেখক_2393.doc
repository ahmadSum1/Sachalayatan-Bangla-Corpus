বাংলাদেশের জ্বালানী সম্পদ, তেল, গ্যাস, কয়লা ও আমাদের করনীয়



প্রথমেই ক্ষমা চেয়ে নিচ্ছি এতোবড় লেখার জন্য। আপনাদের ধৈর্য্যহারা হওয়ার সম্ভাবনা ব্যাপক তারপরও অনুরোধ করছি পুরোটা পড়ার। একজন ভূ-তত্ত্ববিদ হিসেবে যতটা সহজ করে সম্ভব হয়েছে কারিগরি বিষয়গুলো আলোচনা করেছি। সবসময় চেষ্টা করেছি বাংলা শব্দ ব্যবহার করার, তারপরও যেখানে একেবারেই সম্ভব হয়নি ইংরেজী শব্দ ব্যবহার করেছি। কোন কোন ইংরেজীর বাংলা শব্দ দেখে নিজেরই হাসি পেয়েছে তবুও চেষ্টা করেছি ওটাকে ঠিক রাখার। এই লেখায় আমি প্রথমে কিছু কারিগরি দিক আলোচনা করেছি তারপর আমাদের দেশের সার্বিক অবস্থা তুলে ধরেছি এবং বিতর্কিত বিষয়গুলোর সিদ্ধান্ত পাঠকের হাতে ছেড়ে দিয়েছি। বানান ভুল হতে পারে, কারন আমি অভ্রতে একেবারে নতুন।।
ভূ-অভ্যন্তরে তেল বা গ্যাস জমা হওয়ার জন্য কতগুলো শর্ত পুরন করতে হয়। এ বিষয়টি আমরা অনেকেই হয়তো জানি, তবু যারা জানেননা তাদের জন্য সংক্ষেপে বিষয়টি আমি আলোচনা করার চেষ্টা করবো।
ভূ-অভ্যন্তরে সাধারনত বেলে পাথরের স্তরে অথবা চুনা পাথরের (সাধারনত ফাটল যুক্ত) স্তরে সীমিত পরিসরে, যথেষ্ট পরিমান তেল বা গ্যাস জমা থাকলে আমরা তাকে রিজার্ভ/মজুদ বলি।একটি তেল বা গ্যাস রিজার্ভ/মজুদ তৈরী হওয়ার সম্ভাবনা নিম্নের বিষয়গুলির উপর নির্ভর করে-
১) উৎস শীলা থাকার সম্ভাবনা
২) আধার শীলা (রিজার্ভার) থাকার সম্ভাবনা
৩) উৎস শীলা থেকে আধার শীলায় সঠিক সময়ে স্থানান্তরের পথ থাকার সম্ভাবনা
৪) আধার শীলার এমন ভৌত অবস্থান (ট্র্যাপ) থাকার সম্ভাবনা যেন তেল বা গ্যাস আধার শীলার কোন এক নির্দিষ্ট স্থানে সীমিত পরিসরে জমা হতে পারে।
৫) আধার শীলার উপরে একটি নিশ্ছিদ্র শীলাস্তর (ক্যাপ বা সীল) থাকার সম্ভাবনা যা আধার শীলা থেকে তেল বা গ্যাসকে বেরিয়ে যাওয়া থেকে রক্ষা করবে।
চিত্রে বিষয়টি দেখানো হলো-
চিত্রঃ ১
কোন অঞ্চলের ভূতাত্বিক অবস্থা যদি উপরের ৫টি শর্তই পুরন করে তবে সে অঞ্চলে তেল/গ্যাস পাওয়ার সম্ভাবনা ব্যাপক। কিন্তু যদি যেকোন একটি শর্ত পূরন হওয়ার সম্ভাবনা শূন্য হয় তবে সে অঞ্চলে তেল/গ্যাস পাওয়ার সম্ভাবনা একেবারে শুন্য। যেমন চিত্রে দুটি কূপই ৪টি শর্ত পুরন করে। একটি শর্ত (স্থানান্তরের পথ) যা শুধুমাত্র বামপাশের কুপটিতে আছে কিন্তু ডানপাশের কুপে নেই। কাজেই বাম পাশের কূপে তেল/গ্যাস আবিস্কৃত হয়েছে কিন্তু ডানপাশের কূপটি শুস্ক।
আবার কোন একটি উৎস শীলা থেকে তেল উৎপাদিত হবে না গ্যাস; তা নির্ভর করে ঐ উৎস শীলায় অবস্থিত জৈবিক পদার্থের উৎসের উপর। সামুদ্রিক প্রাণিজ জৈবিক পদার্থ থেকে সাধারনত তেল আর স্থলীয় উদ্ভিজ জৈবিক পদার্থ থেকে সাধারনত গ্যাস উৎপন্ন হয়। বাংলাদেশের উৎস শীলায় যে জৈবিক পদার্থ বিদ্যমান তা মূলত স্থলীয় উদ্ভিজ প্রকৃতির তাই বাংলাদেশে আমরা মূলত গ্যাস পেয়ে থাকি।
এবার বাংলাদেশে গ্যাস পাওয়ার সম্ভাবনা কোথায় কতটুকু সে বিষয়ে একটু আলোকপাত করা যাক।
ভূতাত্ত্বিক বিচারে বাংলাদেশকে তিনটি অঞ্চলে ভাগ করা হয়েছে। ১) উত্তর পূর্ব এবং পূর্বে পার্বত্য অঞ্চল ২) উত্তর পশ্চিমে প্লাটফর্ম অঞ্চল এবং ৩) মধ্যভাগ ও দক্ষিনের বেসিন অঞ্চল। পার্বত্য অঞ্চল ও বেসিন অঞ্চল উভয় স্থানে পাললিক শীলার পুরুত্ব প্রায় ১৫-২০ কিমি, অন্যদিকে প্লাটফর্ম অঞ্চলে পাললিক শীলার পুরূত্ব মাত্র কয়েকশত মিটার থেকে ৩ কিমি পর্যন্ত।
প্লাটফর্ম অঞ্চল গ্যাস রিজার্ভ তৈরী হওয়ার সকল শর্ত পূরন করেনা। কাজেই এখানে গ্যাস পাওয়ার সম্ভবনা শূন্যের কাছাকাছি। এখানে এ যাবৎ বেশ কিছু জরিপ হয়েছে এবং কয়েকটি কূপও খনন করা হয়েছিল কিন্তু কোন গ্যাস রিজার্ভ এর সন্ধান পাওয়া যায়নি। বেসিন অঞ্চলে যদিও অদ্যাবধি ব্যাপক আকারে ভূতাত্ত্বিক জরিপ পরিচালিত হয়নি, তবুও এখানকার সাধারন ভূতাত্ত্বিক অবস্থা বিচারে এ কথা বলা যায় যে এই অঞ্চলে গ্যাস পাওয়ার সম্ভাবনা ক্ষীন, কিংবা এই অঞ্চলে যে রকম পরিবেশে গ্যাস থাকতে পারে তা খুজে বের করার জন্য দরকার অত্যাধুনিক প্রযুক্তি যা আমাদের নেই। এবার পার্বত্য অঞ্চলের কথায় আসাযাক। আমাদের দেশের প্রায় সকল গ্যাস ক্ষেত্র গুলি এই অঞ্চলের মধ্যে সীমাবদ্ধ। কেউ কি একবারও ভেবেছেন কেন? কারন এই অঞ্চলে খুব চমৎকার অবকাঠামোগত ট্র্যাপ পাওয়া যায় (চিত্র-১), এবং ইহাই বেসিন অঞ্চলের সাথে এই অঞ্চলের প্রধান পার্থক্য, গ্যাস সম্ভাব্যতার দিক থেকে।
এবার প্রশ্ন আসতে পারে যে, আমরা যে সমস্ত জায়গায় গ্যাস পাচ্ছি সেখানেতো পাহাড় নেই? খুবই স্বাভাবিক প্রশ্ন কিন্তু মজার ব্যাপার হচ্ছে যে এই অঞ্চল গুলোতে ভূ-উপরিভাগে পাহাড় না থাকলেও ভূ-অভ্যন্তরে শীলা গুলো ভাঁজ হয়ে আছে ঠিক ১নং চিত্রের মত। গ্যাস উৎস শীলায় তৈরী হওয়ার পর সেখানকার উচ্চ চাপীও অবস্থা থেকে সবসময় নিম্নচাপীয় স্থানে যেতে চায়। আর যেখানে শীলাস্তর গুলো ভাঁজ হয়ে আছে সেখানে উর্দ্ধমুখী ভাঁজগুলোর চূঁড়ায় নিম্ন চাপীয় অবস্থা বিরাজ করে। কাজেই যেখানে এমন ভূতাত্ত্বিক অবস্থা বিরাজমান সেখানে খুব সহজেই আধার শীলার মধ্যে সীমিত অঞ্চলে গ্যাস জমা হয়ে একটি গ্যাস রিজার্ভ তৈরী করতে পারে। যদি শীলা গুলো ভাজঁ না হয়ে সমতল হতো তবে উৎস শীলা থেকে গ্যাস আধার শীলায় প্রবেশ করার পর সমস্ত আধার শিলা জুড়ে ছড়িয়ে ছিটিয়ে যেতো অর্থাৎ গ্যাস রিজার্ভ তৈরী করতে পারতো না। যদিও শীলাস্তরে ভাঁজ হওয়া ছাড়াও অন্যভাবে, যেমন শীলা বিচ্যুতি, অসংগতি ইত্যাদি কারনে গ্যাস রিজার্ভ তৈরী হতে পারে, কিন্তু আমাদের দেশে সাধারণত উপরের পদ্ধতিতেই গ্যাস রিজার্ভ তৈরী হয়। পরের ব্যাপারগুলো আমাদের বেসিন অঞ্চলে হতে পারে, যদি আদৌ এই অঞ্চলে কোন গ্যাস পাওয়া যায়। এবারে আসাযাক আমদের পাহড়ী অঞ্চলের (যেখানে ভূ-উপরিভাগে পাহার দৃশ্যমান) কথায়। যদিও এই এলাকা গ্যাস মজুদ থাকার সকল শর্ত পুরন করে এবং কোন কোন এলাকায় ভূ-ত্বকে গ্যাস নির্গমন দৃশ্যমান (যেমন সীতাকুন্ড) তবুও এই অঞ্চলে তেমন কোন গ্যাস ক্ষেত্র নেই। তার কারন এই অঞ্চলে ব্যাপক টেকটনিক একটিভিটি, যা কিনা এমন সব বিচ্যুতি তৈরী করছে যার মাধ্যমে বেশীর ভাগ গ্যাস ইতোমধ্যে বায়ূমন্ডলে নির্গত হয়ে গেছে।
এতো গেল স্থল ভাগের কথা এবার সমুদ্রাঞ্চলের কথায় আসাযাক। বাংলাদেশের সমুদ্রাঞ্চল্কে অনেকেই মেক্সিকো উপসাগরের সাথে তুলনা করে থাকেন যা কিনা তেল রিজার্ভ এর জন্য বিখ্যাত। কিন্তু মেক্সিকো উপসাগরের সাথে বঙ্গোপ্সাগরের রয়েছে বিরাট ভূ-তাত্ত্বিক ফারাক। সেখানে ভূ-অভ্যন্তরে রয়েছে অসংখ্য সল্ট ডায়াপির যা কিনা উপরস্ত শীলাস্তর সমুহে অসংখ্য বিচ্যুতির সৃষ্টি করেছে যা ট্র্যাপ হিসেবে কাজ করে এবং তেল রিজার্ভ তৈরীতে সহায়তা করে। আমাদের এখানে সেরকম কিছু নেই, কিছু শেইল ডায়াপির থাকতে পারে আবার নাও থাকতে পারে, সেটা অনুসন্ধানের বিষয়। তবে এখানে টেকটনিক বিচ্যুতি বা অসংগতি জনিত ট্র্যাপ থাকার সম্ভাবনা অনেক বেশী। মোটের উপর আমাদের সমুদ্রাঞ্চলে গ্যাস/তেল পাওয়া যাবে কিনা তার উত্তর দেওয়ার জন্য প্রয়োজন এই অঞ্চলে ব্যাপক ভু-তাত্ত্বিক জরিপ।
এক্ষনে বাপেক্স কে নিয়ে দুটো কথা না বল্লেই নয়। বর্তমানে বাপেক্স এর যে কর্মদক্ষতা আছে তা দিয়ে স্থলভাগে গ্যাস অনুসন্ধ্যান সম্ভব হলেও সমুদ্রাঞ্চলে একেবারেই অসম্ভব। সমুদ্রাঞ্চলে গ্যাস অনুসন্ধ্যানকল্পে যে কারিগরী দক্ষতা প্রয়োজন তা আমাদের একেবারেই নেই। এমতাবস্থায় পৃথিবীর বেশীরভাগ অনুন্নত দেশ (যেমন নাইজেরীয়া) যেটা করে থাকে তা হলো উন্নত দেশ বা কোম্পানী যাদের প্রযুক্তিগত দক্ষতা আছে তাদের সাথে উৎপাদন বন্টন চুক্তি (প্রোডাক্ট শেয়ারিং কন্ট্রাক্ট বা পি এস সি)। এই চুক্তির আওতায় কোন দেশ বা কোম্পানী সংশ্লিষ্ট দেশে সম্পুর্ন নিজ খরচে তেল/গ্যাস অনুসন্ধান চালাবে এবং কোন মজুদ আবিস্কার সাপেক্ষে ওই দেশের সাথে চুক্তি অনুযায়ী বন্টন করতে বাধ্য থাকবে। আর যদি কোন মজুদ না পাওয়া যায় তবে অনুসন্ধান জনিত সমস্ত ব্যয় সে নিজে বহন করতে বাধ্য থাকবে এবং সংশ্লিষ্ট দেশের কাছে কোনরূপ জরিমানা দাবি করতে পারবেনা। এক্ষনে আমাদের কোন বিদেশী কোম্পানীর সাথে উৎপাদন বন্টন চুক্তিতে যাওয়া উচিৎ কিনা সেই সিদ্ধান্ত পাঠকের।
এবারে চলুন দেখাযাক আমাদের মোট গ্যাস মজুদ, দৈনিক চাহিদা/উৎপাদন এর পরিমান। ২০০৭ সালের জুন মাসের এক হিসাব অনুযায়ী বাংলাদেশের ১৯টি গ্যাস ক্ষেত্রে বর্তমান মোট উৎপাদনের আওতাধীন প্রমানিত গ্যাস রিজার্ভ এর পরিমান ১২.৮ টিসিএফ। এবং ৪টি অনুৎপাদিত গ্যাস ক্ষেত্রে প্রমানিত গ্যাস মজুদ আছে প্রায় ০.৭ টিসিএফ। অর্থাৎ মোট গ্যাস রিজার্ভ এর পরিমান ১৩.৫ টিসিএফ। এতো গেল প্রমানিত মজুদ এর কথা, যদি ভবিষ্যতে আবিস্কৃত সম্ভাব্য মজুদের কথা ধরা হয় তবে উপরের সংখ্যাটি দাড়ায় প্রায় ৩২টিসিএফ (পেট্রোবাংলা এবং ইউ এস জি এস এর ২০০১ সালের হিসাব মতে)। যদিও উপরের হিসাবটি করা হয়েছিলো ২০০ মি গভিরতা পর্যন্ত সমুদ্রাঞ্চল ধরে।
২০০৪ সালের হিসাব মতে বাংলাদেশের মোট বিদ্যুৎ উৎপাদন ক্ষমতা ছিল ৪৭০০ মেগাওয়াট যার আশিভাগই গ্যাস চালিত। ২০০৫ সালের হিসাব অনুযায়ী দৈনিক ২০৫০ মিলিওন ঘনমিটার গ্যাস এর বিপরীতে উৎপাদন এর পরিমান ছিল প্রায় ১৮০০ মিলিওন ঘনমিটার, অর্থাৎ ঘাটতির পরিমান ছিল প্রায় ২৫০ মিলিওন ঘনমিটার। ২০১০ সালের ৩১ অক্টোবরে মোট গ্যাস উৎপাদিত হয়েছে প্রায় ২০০০ মিলিওন ঘনমিটার, যার বিপরীতে চাহিদার বৃদ্ধি সহজেই অনুমেয়। বর্তমানে বাংলাদেশের বিদ্যুত পরিস্থিতি ভয়াবহ ঘন্টায় ঘন্টায় লোড শেডিং, যার মূল কারন বিদ্যুৎ উৎপাদন কেন্দ্রগুলিতে চাহিদার তুলনাই অপ্রতুল গ্যাস সরবরাহ, কোন কোন অঞ্চলে বাসা বাড়িতে রান্না ঘরে গ্যাস সরবরাহ ঠিক মত হচ্ছেনা, গ্যাস এর অভাবে কল কারখানা প্রায়ই বন্ধ থাকছে। দেশটা এখন খুড়িয়ে খুড়িয়ে না বলে গড়িয়ে গড়িয়ে চলছে বললেই বোধহয় ভাল মানায়। বর্তমান হারে গ্যাস উৎপাদন অব্যাহত থাকলে আর ভবিষ্যত সম্ভাব্য গ্যাস মজুদ আবিস্কার যদি সম্ভাব্যই থেকে যায় তবে বাংলাদেশ আরও প্রায় ১৮ থেকে ২০ বছর গড়াগড়ি খেতে পারবে। বিশ্বব্যাংক এর হিসাব অনুযায়ী বর্তমানে বাংলাদেশের ৩২ ভাগ জনগন বিদ্যুতায়তনের আওতায় আছে। নির্বাচনী অংগিকার মেটাতে গিয়ে যদি বিদ্যুতায়তনের পরিমান বছর বছর বৃদ্ধি পায় আর যদি চাহিদার সাথে সাথে গ্যাস উৎপাদন বৃদ্ধি পেতে থাকে তবে আমাদের গ্যাস নিয়ে রাজনীতি করার সময় মনে হয় আরো কম। এহেন পরিস্থিতিতে আমাদের কি করা উচিৎ তা পাঠকগনই ভালো বলতে পারবেন।
এবারে একটু আমাদের কয়লার দিকে নজর দেওয়া যাক। সংগত ভূ-তাত্ত্বিক কারনে আমাদের দেশে খুবই অল্প পরিমান (প্রায় ২ বিলিয়ন টন) কয়লা মজুদ আছে, তাও সেটা কেবল দেশের উত্তর পশ্চিমাঞ্চলেই (প্লাটফর্ম অঞ্চল) সীমাবদ্ধ। কিন্তু এই অল্প পরিমান কয়লাও ৫৭ টিসিএফ প্রাকৃতিক গ্যাস মজুদের সমপরিমান, যা কিনা আমাদের বর্তমান গ্যাস (প্রমানিত)মজুদের চার গুনের চেয়েও বেশী। আমাদের দেশে উৎপাদনযোগ্য কয়লা খনিগুলো হলো বড়পুকুরিয়া, খালাশপির এবং ফুলবাড়ী। এর মধ্যে পার্বতীপুরের বড়পুকুরিয়াতে কয়লা উৎপাদন ইতোমধ্যে শুরু হয়েছে আর ফুলবাড়িতে এশীয়া এনার্জি কোম্পানী কয়লা উৎপাদনের প্রস্তাব পেশ করেছে। ফুলবাড়ীতে মোট কয়লার মজুদ প্রায় ৫৭০ বিলিওন টন, যা কিনা আমাদের বর্তমান গ্যাস (প্রমানিত ১৩.৫ টিসিএফ) মজুদের সমতুল্য বা কিছু বেশী।
এক্ষনে কয়লা উত্তোলনের বিভিন্ন পদ্ধতি এবং তাদের সুবিধা অসুবিধা নিয়ে দুটো কথা না বললেই নয়। কয়লা সাধারনত দুটি পদ্ধতির মাধ্যমে উত্তোলিত হয় ১) গর্ত খনন (ওপেন পিট) ২) সুড়ংগ(আন্ডার গ্রাউন্ড) পদ্ধতি। উভই পদ্ধতির কিছু সুবিধা অসুবিধা আছে। গর্ত খনন পদ্ধতির সব চেয়ে বড় সুবিধা হলো, এই পদ্ধতিতে প্রায় ৮০% কয়লা উত্তোলন করা সম্ভব, যেখানে সুড়ংগ পদ্ধতিতে মাত্র ২০% কয়লা উত্তোলন করা যায়। সুড়ংগ পদ্ধতির সবচেয়ে বড় সুবিধা হলো এতে পরিবেশের কোন ক্ষতি হয়না। যদিও কোথাও কোথাও খনির উপরের ভুমি দেবে যাওয়ার ইতিহাস আছে তবুও এটাকে তুলনামূলক ভাবে পরিবেশ বান্ধব বলা চলে। কিন্তু সুড়ংগ পদ্ধতিতে খনির অভ্যন্তরে দূর্ঘটনা এবং প্রানহানীর ঘটনা প্রাইয়শই ঘটে থাকে। আমাদের দেশে সুড়ংগ পদ্ধতিতে কয়লা উত্তোলনের সব চেয়ে বড় বাধা হচ্ছে কয়লা স্তরের উপরে ডুপিটিলা নামক পানিবাহী স্তরের উপস্থিতি, যা কিনা প্রায়শই খনির ভেতরে বন্যার সৃষ্টি করে উৎপাদন ব্যাহত করে। বড়পুকুরিয়া কয়লা খনি শুধুমাত্র এটির কারনে এখনো খুড়িয়ে খুড়িয়ে চলছে। এই পদ্ধতিতে কয়লা উৎপাদন কয়লা স্তরের গভিরতার উপরও নির্ভর করে। অন্যদিকে গর্তখনন পদ্ধতির সবচেয়ে বড় অসুবিধা হলো এটি পরিবেশের ক্ষতি করে। এই পদ্ধতিতে খনি অঞ্ছলে কয়লার উপরিস্তরের সমস্ত শীলা খনন করে সম্পুর্নরুপে অপসারন করতে হয়, ঠিক মাটি খুড়ে গাছের শিকড় বের করে আনার মতো। এর ফলে খনি অঞ্চল থেকে সমস্ত জনবসতি সরিয়ে ফেলতে হয় এবং কৃষিজ জমির ক্ষতি সাধিত হয়।
সমস্ত কারিগরি দিক বিবেচনায় এশীয়া এনার্জি কোম্পানী ফুলবাড়ীতে গর্ত খনন পদ্ধতিতে কয়লা উত্তোলনের প্রস্তাবনা করেছে। এর ফলে ওই অঞ্চল থেকে প্রায় ৪০,০০০ মানুষকে স্থানান্তরিত করতে হবে যা সত্যিই কঠিন এবং অমানবিক (?)। আবার অন্যদিক বিবেচনা করলে দেখা যায় যে, খনিটি চালু হলে ঐ অঞ্চলে প্রায় ১৭,০০০ নতুন চাকুরির সুযোগ সৃষ্টি হবে যা সত্যি আশাব্যাঞ্জক। ঐ খনি থেকে উৎপাদিত কয়লা দিয়ে ৫০০ মেগাওয়াট ক্ষমতার (১.৫ মিলিয়ন টন কয়লা প্রয়োজন) একটি বিদ্যুৎ কেন্দ্র পরিচালনা করা হবে যা কিনা আশেপাশের এলাকা বিদ্যুতায়নে সহায়ক ভুমিকা পালন করবে। বছরে ১৫ মিলিয়ন টন হারে উত্তোলিত (প্রস্তাবিত) কয়লা দিয়ে বছরে প্রায় ৫০০০ মেগাওয়াট বিদ্যুত উৎপাদন সম্ভব যা কিনা আমাদের দেশের বর্তমান উৎপাদন ক্ষমতার সমান। এবং, যেহেতু আমাদের দেশে শ্রম সস্তা, কাজেই বিদ্যুতের সরবরাহ নিশ্চিত হলে এটাও খুবই স্বাভাবিক যে এখানে বৈদেশীক বিনিয়োগ বৃদ্ধি পাবে, যা কিনা নতুন কর্মসংস্থান সৃষ্টি করবে। প্রস্তাবিত হারে কয়লা উত্তোলিত হতে থাকলে প্রায় ৪০ বছর পর্যন্ত ঐ খনি থেকে কয়লা উত্তোলন সম্ভব। আমাদের বৃহত্তর স্বার্থে ক্ষুদ্রতর স্বার্থ বিসর্জন দেওয়া উচিত কিনা এটা বিচার সাপেক্ষ।
পাঠক মহাশয়গন এবার আপনারাই মন্তব্য করুন আমাদের আসলে কি করা উচিৎ।
মাহ্ফুজ
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6b%68%61%6e%2e%67%65%6f%6c%6f%67%79%40%67%6d%61%69%6c%2e%63%6f%6d%22%3e%6b%68%61%6e%2e%67%65%6f%6c%6f%67%79%40%67%6d%61%69%6c%2e%63%6f%6d%3c%2f%61%3e%27%29%3b'))


কনফেশন অফ এ বুয়েট টিচার 




যে লেখাটা লিখতে যাচ্ছি, সেটা একান্ত আমার ব্যক্তিগত অভিমত। এর সাথে বুয়েট কর্তৃপক্ষ, বুয়েট শিক্ষক সমিতি, বা আমার নিজ বিভাগের কোনও সংশ্লিষ্টতা নাই। 
বুয়েট এর যেদিন শিক্ষক হতে পেরেছিলাম, নিজেকে অনেক ভাগ্যবান মনে হয়েছিল। নিষ্কন্টক নিষ্কলুষ পরিবেশ, রাজনীতি মুক্ত এক অঙ্গন। দেশের দিন বদল, সরকার বদল ও সবশেষে বুয়েট এর প্রশাসনিক রদবদল হয়। এবং ফলাফল এখন মিডিয়া আর ফেসবুক এ নজর রাখলেই বোঝা যায়। 
প্রথমেই আসি শিক্ষক সমিতির কথাতে । শিক্ষাই জাতির মেরুদণ্ড আর শিক্ষকরা জাতির বিবেক বলে জানতাম। বুয়েট এর শিক্ষক সমিতির যখন সদস্য হই, তখন আশা ছিল যে এর সাধারণ সভা গুলিতে বুয়েট এর বিদ্যমান নানা সমস্যার কথা (যেমন ইচ্ছামতন পরীক্ষা পেছানো হয় কেন, একাডেমিক কার্যক্রম কী করে আরও উন্নত করা যায়) এসব নিয়ে আলোচনা হবে, আর আমরা contribute করতে পারব। বিধিবাম। শিক্ষক সমিতির সব সভাতে মূল প্রতিপাদ্য বিষয় হলো কোন শিক্ষকের বাসায় কবে চুরি হলো, কিংবা কে কোন পদ থেকে বঞ্চিত হলো – ইত্যাদি। কিছুটা অবাক হতে হয় যে শিক্ষক দের যে বিশ্ববিদ্যালয়তে পড়ান, তার একাডেমিক উত্কর্ষ সাধনে কী এতটুকু মাথাব্যাথা নাই? বর্তমানে শিক্ষক সমিতি VC পতনের আন্দোলনে উদ্যত। আমার কেন যেন মনে হয়, শিক্ষক সমিতি আসল সমস্যা কে উপেক্ষা করে খুব তুচ্ছ ইস্যু নিয়ে মাতামাতি করছে। 
কামাল আহমেদ কে নিয়ম বহির্ভূত / নিয়মের অপপ্রয়োগ করে যে রেজিস্টার অফিস এ বসানোর জন্য শিক্ষক সমিতি আজ আন্দোলন রত, তিনি রেজিস্টার অফিসএর জ্যেষ্ঠতম কর্মকর্তা। বুয়েট এর ফাস করা নথি দেখে যেটুকু বুঝলাম, তিনি এসব দুই নমবুরি না করলে ২০১৪ সালে নিয়ম মেনেই রেজিস্টার হতেন। রেজিস্টার এর যে পদ, সেটা শুধু ভাইস চ্যান্সেলর এর আজ্ঞা বহ হয়ে থাকা। তার নিজস্ব কোনও ক্ষমতা নাই। এরকম পদে একজন শিক্ষক কে বসানো মানেও আসলে তাকে অপমান করা। আমার ব্যক্তিগত অভিমত এমবিএ ডিগ্রি এধরনের প্রশাসনিক কাজে অধিক লাগসই। যা হোক শিক্ষক সমিতির সদস্য হিসেবে এই নিয়ম কে পাস কাটানোর প্রয়াসের বিরুদ্ধে আন্দোলন আমরা সমর্থন করছি। কিন্তু আসলেই কী এটা বুয়েট এর প্রধান সমস্যা?
বুয়েট এক কালে রাজনীতি মুক্ত ছিল। কিন্তু সেদিন আজ গিয়েছে। রাজনৈতিক নেতা দের আস্ফালন এর কিচ্ছা কাহিনী ব্লগে, ফেসবুক এ গত ২ বছর ধরেই আসছে। কোনদিন দেখি নি শিক্ষক সমিতি তে এ নিয়ে একটি শব্দ কাউকে উচ্চারণ করতে। বুয়েট এর প্রধান ফটকে এক কালে ক্লাব বা সন্ধানী এর ব্যানার থাকতো। সেখানে আজ রাজনৈতিক অভিনন্দন আর অর্ধ শিক্ষিত নেতাদের হাস্যজ্জল মুখ দেখা যায়। এর পর আস্তে আস্তে তাদের গুণ্ডামির কাহিনী আসে। একজন ছাত্র কে ছাদ থেকে ফেলে দেওয়া বা মার পিট এর গল্প। শিক্ষক সমাজ নিশ্চুপ। ধীরে ধীরে তাদের সাহস বাড়তে বাড়তে এক সময় graduating ব্যাচের এক শিক্ষার্থীর হাত গুড়িয়ে দেয় দুই রাজনৈতিক মদদ পুষ্ট পুচকে ছোড়া। পুরো বুয়েট এর ছাত্রদের যে আন্দোলোন হয়, তাতে শিক্ষকরা প্রকাশ্যে একটি টু শব্দ করেছেন কিনা সন্দেহ। বুয়েট কর্তৃপক্ষ তদন্ত শেষে তাদের বহিষ্কার করেছে, তারা আবার আদালতের স্থগিতাদেশ নিয়ে চলে এসেছে। 
কিন্তু যে ছোট বিষাক্ত চারা গাছ গুলিকে অঙ্কুরে বিনষ্ট করা যেত, আজ সেগুলি বেশ ভালই শিকড় গঠন করে নিয়েছে। শিক্ষক সমিতির strike এর মোকাবেলায় গদি প্রেমী প্রশাসন এখন সেই ছাত্র সংগঠন গুলির শরণাপন্ন। ফলাফল, কিছু নিচু শ্রেণীর পত্রিকায় বুয়েট এর শিক্ষকদের হিযবুত তাহরীর এর সদস্য পদ আছে বলে বুয়েট এর সেই সোনার ছেলেরা শিক্ষকদের বিরুধ্যে মিছিল করে। আগুনের আচ বোধয় এবার শিক্ষকদের ও গায়ে লাগছে একটু  একটু। এই ধারায় চলতে থাকলে কোন ভবিষ্যতে আমরা আগাব? ভবিষ্যতে ক্লাস না করে পরীক্ষা না দিয়ে কোনও নেতা হয়তো এসে দাবি করবে যে তাকে এ+ নম্বর দেওয়া হোক।  যদি না দেই তখন হয়তো সে আমাকে ছাগু অথবা হিজু জঙ্গি বানিয়ে রাস্তায় মিছিল করবে। কিংবা আরও অত্যাধুনিক পর্যায়ে আমার পা ভেঙে দিবে। এর পর ফলাফল পরিবর্তণ বা হুমকি ধমকি দিয়ে তারা প্রথম ফলাফল করে বুয়েট এর শিক্ষকতা পদও দখল করবে। down ward spiral এ একবার ঢুকলে তা অনুসরণ করে অধ:পতনে যাওয়া অনেক সহজ। 
যদি এই পর্যায়ে বুয়েট নেমে যায়, তাহলেও কি নতুন ব্যাচ গুলির সেরারা প্রথম choice এ ভর্তি পরীক্ষা দিয়ে বুয়েট এ পড়তে আসবে? তখন বুয়েট আর দশটা ঘুনে খাওয়া প্রতিষ্ঠানের মতন ই ধুকে ধুকে মরতে থাকবে। 
আমার মনে হয় বুয়েট এত টা নিচে নামার আগে আমাদের সোচ্চার হওয়া উচিত। কিন্তু আসলেই, কি বা করার আছে আমাদের। নিচে নামবার যে লাইনে বুয়েট আজকে চলছে, তা কি কোনও ভাবে বন্ধ করার উপায় আছে? 
২০০৯ সালে নির্বাচনে আওয়ামী লীগ সরকারকে ভোট দিয়েছিলাম। পরিসংখ্যান অনুযায়ী অন্তত বুয়েট এর ৬০% মানুষ ভোট দিয়েছে তাদের। এবং এখনো আমি মনে করি যে সম্প্রদায়িকতার মদদে পুষ্ট কোনও দলের থেকে তাদের শাসন শ্রেয়তর। কিন্তু তাদেরই ঝাণ্ডা হাতে নিয়ে বাংলাদেশ এর শেষ নিষ্কলুষ সরকারী বিশ্ববিদ্যালয়টির ইজ্জত লুণ্ঠন দেখতে খুব কষ্ট হয়।      
-- ব্র‏হ্মচারী
(মন্তব্যে নিশ্চই এই কথাটা বার বার আসবে, যে শিক্ষক সমিতির একজন সদস্য হিসেবে আমি নিজে সাধারণ সভায় এই কথা গুলি বলি নি কেন? ভালো প্রশ্ন। তবে মনে হয় না সেখানে আমি আর আমার গোত্রের ২-৩ জন ছাড়া কেউ কথা গুলি নিয়ে দ্বিতীয়বার চিন্তা করবে।)


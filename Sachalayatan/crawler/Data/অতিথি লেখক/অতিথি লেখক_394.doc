রবিবার এবং কফি – ৬ 



আমার গল্প চার, বালিকা বিদ্যালয়ে পড়ি। মোটামুটি স্বাধীনতার স্বাদ নিয়ে বেড়ে উঠছি, এটাই মনে হতো তখন। সারাদিন খেলাধূলো, নতুন নতুন বন্ধু... জীবন অনেক পূর্ণ ছিল।  
সপ্তম শ্রেণীতে ওঠার পর ক্লাসের সব বন্ধুরা খুব উত্তেজিত, কারন শারিরিক শিক্ষা বইতে নাকি বড় হয়ে যাবার কথা আছে। এই এই চ্যাপ্টার নাকি ছেলেদের বইতেও আছে। নতুন সব বই গুলোর মধ্যে ঐ বইটাই খুব আকর্ষণীয় ছিল বোধহয়। বাসায় এলাম, লুকিয়ে পড়েও ফেললাম, চ্যাপ্টারের নাম “ঋতুস্রাব” । ক্লাসে আপা বললেন এই চ্যাপ্টার তোমরা বাসায় পড়ে নিও। ওইখানেই আমাদের বয়ঃসন্ধিকালের শিক্ষার সূত্রপাত এবং মৃত্যু। 
আরেকবার মনে আছে, অফ পিরিয়ডে ক্লাসে সবাই বসে বসে গানের কলি খেলছি, পাশের ক্লাস থেকে শিক্ষিকা রেগেমেগে ছুটে এলেন, এবং অকথ্য ভাষায় ঝাড়ি দিলেন। যার মূল বক্তব্য ছিল, প্রেমিক জোটানোর জন্যেই রাস্তার পাশের ঐ জানালার কাছে বসে উচ্চস্বরে আমরা গান গাইছি। বুঝলাম প্রেম খুবই ন্যাক্কারজনক ব্যপার। প্রেম বিষয়ক ওইটাই আমাদের প্রথম আনুষ্ঠানিক শিক্ষা। 
আমার পিরিয়ড হয় অষ্টম  শ্রেণীর বার্ষিক পরীক্ষার পরে, প্রচণ্্ড ভয় আর লজ্জার মধ্যে আছি। বাসায় তখন আমার সব খালাতো ভাই বোন, ডিসেম্বরের ছুটিতে বেড়াতে এসেছে। আম্মা শোনার পরেই বললেন, বাইরে খেলা বন্ধ, নামাজ পড়া যাবে না এবং কী কী যেন ছোঁয়া যাবে না। 
বুঝলাম বিশাল কোন অন্যায় করে ফেলেছি। পান্থ (আমার তিন মাসের বড় খালাতো ভাই) খুব জ্ঞানী ভঙ্গীতে বলল, ওহ তোরও আপুর মতো তুলা রোগ হয়েছে? তুই তো এখন আর আমাদের সাথে খেলতে পারবি না। আমরা দুজনেই তখন বয়ঃসন্ধিতে পা দিয়েছি। অথচ আমাদের কোন ধারণাই ছিল না। শুধু মনে হচ্ছিলো বিশাল কোন পাপ হয়ে গেছে। এখান থেকে ফিরে যাবার কোন উপায় নাই। শরীরে অন্যরকম অনুভূতি হওয়াটা অনাকাঙ্ক্ষিত ছিল, তাই বার বার নিজেকে দোষারোপ করতাম। কিন্তু ঐ বয়সে প্রাতিষ্ঠানিক এবং পারিবারিক শিক্ষার খুবই কি দরকার ছিল না?  
বয়ঃসন্ধি আমাদের সবচাইতে গুরুত্বপূর্ণ পরিবর্তনের একটা। ঐ সময় কিশোর- কিশোরীরা নিজেদের চিনতে শেখে, তাদের নৈতিকতা, স্বকীয়তা, মানবতা এইসব মৌলিক গুণগুলো বিকশিত হতে শুরু করে। এই বয়সে যখন একটা কিশোরীকে শেখানো হয় প্রেম মানে অসামাজিক ঘটনা, মোটামুটি অপরাধ। (আমার অনেক বন্ধুকে এর জন্য শাস্তিও পেতে হয়েছিলো।) 
তাহলে এই সমাজ কীভাবে আশা করে, এই কিশোরী যখন তরুণী হবে তখন আরেকটা মানুষকে অগাধ ভালবেসে সংসার করবে এবং এই পৃথিবীতে তাদের শিশুকে আমন্ত্রন জানাবে?  
আগের লেখাতে উল্লেখ করেছিলাম আমার মেজো ভাইয়ার এক বন্ধুর কথা, আমার ইংরেজি শিক্ষক ছিলেন ক্লাস নাইন থেকে। যিনি কারণে- অকারণে আমাকে স্পর্শ  করতেন। যেহেতু জানতাম না শারীরিক আকর্ষণ এবং যৌনতার অপব্যবহার সম্পর্কে, প্রতিবাদ করতাম না কোন।, দ্বিধাগ্রস্ত ছিলাম, পরিবারে এমন বিশ্বস্ত কেউ ছিল না যাকে সব খুলে বলতে পারতাম। শুধু মনে হতো.. শুনলে হয়তো আম্মা রাগ করবে খুব! 
আর অপবিত্র কিংবা অবিশুদ্ধ একধরনের অনুভূতি ছিল নিজের সম্পর্কে।
আমার আপুর ধারণা ছিলো প্রেম হলো অসামাজিক একটা ব্যাপার। শুধু খারাপ (?) মেয়েরাই প্রেম করে এবং এক রিকশায় ছেলে- মেয়ে পাশাপাশি  বসলেই তাদের শরীর কথা বলতে শুরু করে। এটা চরম পাপ!
যৌনতা আসলে কী, এই নিয়ে জানার সৌভাগ্য কলেজে ওঠার আগে হয়নি। তার মানে তখন আমার বয়স পনের কি ষোল। সেটা প্রাতিষ্ঠানিক ছিল না, বান্ধবিদের খাতিরে লুকিয়ে এক পর্ণ সিনেমা দেখেছিলাম, আর ভাবছিলাম এটাই তাহলে নারী-পুরুষের মিলনের অমানুষিক উপায়! 
কলেজে পড়ার সময় পদার্থবিজ্ঞান প্রাইভেট পড়তাম নামি শিক্ষক “ক” স্যারের কাছে।  ( স্যর এর নাম লেখা গেলো না, কারন কোন প্রমান নেই। শ্রদ্ধেয় ব্রিটিশ দাদারা ১৮৭২ সালে কুমারিত্ব পরীক্ষা করার জন্য দু আঙ্গুল এর যে পরীক্ষা রেখে গিয়েছেন , তা দেশে এখনো প্রচলিত। ২০১৩ এর অক্টোবর এ শুনেছি হাইকোর্ট বিশেষ অনুসন্ধানের জন্য হুকুম দিয়েছেন। ভালো খবরের অপেক্ষায় থাকলাম। (http://www.lawschool.cornell.edu/womenandjustice/Featured-Cases/Bangladesh-Court-Prohibits-Use-of-the-Two-Finger-Test.cfm) 
স্যারের হিউমার অনেক ভালো ছিল, রবীন্দ্রনাথের কবিতা আর পদার্থ বিজ্ঞানের জটিল ভেক্টরের মধ্যে বেশ মজার সম্পর্ক স্থাপন করেছিলেন তিনি। সেকেন্ড ইয়ারের শেষ ক্লাস সেদিন…, প্রচণ্ড বৃষ্টি! আমি সাতটার ক্লাস মিস করে নয়টার ক্লাসে গেলাম। ক্লাস শেষে স্যার বসতে বললেন, হোমওয়ার্কের সব খাতা আজ দিয়ে দেবেন বলে। সবাই চলে গেছে, আমি বসে আছি, স্যারের গলার স্বর হঠাৎ বদলে গেলো।  খুব কাছাকাছি এসে তিনি আমার উরুতে হাত দিলেন। 
আমি তখন ভয়ে কাঁপছি নিচের দিকে তাকিয়ে। প্রচণ্ড শ্রদ্ধা করি ইনাকে, শ্রদ্ধার সাথে প্রতিবাদ কীভাবে করতে হয় শিখি নি কখনো। মাফরুহা নামে এক ক্লাসমেইট ঢুকল তখন। স্যার কি বলছিলেন মনে নেই, তবে মনে আছে সবকিছু নিয়ে দৌড়ে বের হওয়া আর কাঁদতে কাঁদতে গন্তব্যহীন ভাবে হাঁটার কথা। তখনও নিজেকে দোষারোপ করছিলাম, মনে হচ্ছিলো অনেক ছেলেরাও তো উনার কাছে পড়ে, আমি মেয়ে দেখেই এমন হলো। প্রচণ্ড রাগ হচ্ছিলো নিজের উপর। ফলাফলস্বরূপ পদার্থবিজ্ঞান বই ধরতেই কান্না পেতো, রাগ হতো, সেই রাগ প্রকাশের উপায় জানা  ছিলো না আমার।
বিশ্ববিদ্যালয়ে ওঠার পর এসবের সংজ্ঞা আরো বদলাতে লাগলো। সন্ধ্যা ছয়টার পর-ই ছাত্রী হলের গেট তালাবন্ধ হয়ে যায়। অন্ধকারে কোন মেয়ে আর ছেলেকে পাওয়া গেলে প্রক্টর আর প্রভোস্ট দৌড়ে চলে আসেন। আর পরদিন সেটা হয়ে দাঁড়ায় বিশাল একটা ঘটনা!
জিন্স আর ফতুয়া পরতাম বলে ডিপার্টমেন্টের দুই শিক্ষক  একবার অফিসে নিয়ে গিয়ে অনেক নীতিকথা শুনিয়েছিলেন। তখনও শিখিনি শিক্ষককের সাথে কীভাবে যুক্তি দিয়ে তর্ক করতে হয়। শ্রদ্ধার সাথে সবকিছুকেই আমরা বাঙালিরা কেমন যেন গুলিয়ে ফেলি।  
হলে আমার দুই বান্ধবীই সমকামী ছিল, একজন আরেকজনকে আবিষ্কার করছিলো ভালোবাসা আর শরীর দিয়ে। সেটা চলে গেলো প্রভোস্টের কানে। কোন এক কারণে আমাদের ব্যাচের একটু নেতা টাইপ হিসেবে কুখ্যাত হওয়ায় প্রভোস্ট অফিসে ডেকে নেয়া হল আমাকে। এবং পুরো ঘটনা জানা থাকার পরও আমি অস্বীকার করলাম। কিন্তু কিছুদিন যেতে না যেতেই আবার আমার ডাক পড়লো, এবার আর তাদের রক্ষা করা গেলো না। ওদের পরিবারকে জানানো হল, একজনকে নিয়ে বিয়ে দিয়ে দেয়া হলো।  আরেকজনকে হলে রাখা হলো, তবে বিভিন্ন শর্তসাপেক্ষে। দেখা গেল চারজনের  কক্ষে ঐ বন্ধু একা থাকছে, কারণ কেউ-ই ওর সাথে থাকতে রাজি নয়।  
যৌনতার আবেদন এবং আকর্ষণ  যে দ্বিপাক্ষিক না হলে কিছু ঘটা সম্ভব না, সেটা হয়তো বাঙ্গালী মেয়েরা জানেই না।
ওই বন্ধুকে আমার সবসময় খুব সাহসী মনে হতো। নিজের অনুভূতির প্রকাশের সাহসিকতা ক’জনেরই বা থাকে!
তেইশ বছর বয়স পর্যন্ত যৌনতার সংজ্ঞা ছিল অসামাজিক কার্যকলাপ, এবং মেয়েরাই সব সমস্যার জন্য দায়ী। এই জন্য তরুণী মেয়েদেরকে রাত ছয়টার পরে আটকে রাখা হয় এবং সমকামিতা আরও বড় অপরাধ।    
বয়ঃসন্ধি কালের এইসব ভয়ানক ঘটনা দিয়েই কিন্তু তারা সিদ্ধান্ত নেয় ভবিষ্যতে তারা কীভাবে আরেকটা মানুষকে ভালবাসবে। National Institute of Mental Health এর ওয়েবসাইটে এই নিয়ে একটা বেশ তথ্যবহুল লেখা আছে, কীভাবে বয়ঃসন্ধি কালের অভিজ্ঞতা নারীদের বিভিন্ন মানসিক হতাশামূলক স্বভাবের সৃষ্টি করে। ( পি টি এস ডি লিখে গুগল এ খোঁজা বোতামে চাপ দিয়ে দেখুন ) 
প্রথমত কিশোর -কিশোরীরা, ওই বয়সটাতে দ্বিধাগ্রস্ত থাকে তাদের শারীরিক পরিবর্তনের কারণে। ধর্ম, সংস্কৃতি, পরিবার সব কিছুই তাদের ভুল তথ্য দিয়ে প্রতারণা করে। জীবনের সবচেয়ে গুরুত্বপূর্ণ একটা দিক আমাদের কাছে অন্ধকারে রাখা হয়। 
“sex ed for teenagers” ক্লিক করলে হাজারো ভিডিও আসবে ইউটিউবে। আমার ধারণা এখনকার অনেক কিশোর- কিশোরী অনায়াসে এসব দেখে। তবে গ্রামে যে কিশোরীর বিয়ে হয়ে যাচ্ছে আঠারো কিংবা তারো আগে, যার কোন ইন্টারনেট সংযোগ নেই? আমার মা কিছুই জানতেন না, কিন্তু তার ঘরে তো পাঁচ সন্তান রয়েছে। কিন্তু যৌনতার শিক্ষা যে শুধু  কাম, দৈহিক মিলন, শিশু উৎপাদন শেখায় তা তো না, এ শিক্ষা শেখায় আরেকটা মানুষের যৌনতাকে সম্মান করা, নিজের শরীরকে চেনা, নিজেকে আবিস্কার করা, নিজেকে শ্রদ্ধা করা। নিজের প্রতি আত্মবিশ্বাসের খুব বড় একটা অংশ আসে কিন্তু ওখান থেকেই। ওই বয়সে আমাদের মধ্যে ঢুকে যায় কুমারিত্ব রক্ষা, শরীরকে সকল  পাপ থেকে দূরে রাখা নামক কুৎসিত কিছু ধারণা।
প্রায়ই মনে হয় বাঙালি মেয়েরা বয়সের তুলনায় নিজেকে সবার সামনে “ছোট্ট, কিউট, টেডি বিয়ার প্রেমিকা, নিষ্পাপ” টাইপ প্রমান করতে চায় ( এটা মূলত একটা ফেসবুক পর্যবেক্ষণ, আমি শতভাগ ভুলও হতে পারি)। 
তাহলে কি সবাই একই ভয়ে ভুগে, যে এই বুঝি নিজের পাপের(?) কথা ফাঁস হয়ে গেলো? 
এই নিয়া পরে আরেকটা লেখা দেবো ভাবছি।
ইসলামে যৌনশিক্ষা নামক বেশ কয়েকটা লেখা আছে, গুগল করলে পাবেন। তবে একই লেখাই বিভিন্ন মানুষ কপি-পেস্ট করেছেন বলে মনে হয়েছে। এর মধ্যে ঢাকা বিশ্ববিদ্যালয়ের একটা পাবলিকেশনও দেখলাম, (পাবলিকেশনের মান দিন দিন কমে  যাচ্ছে।)   একটা  ওয়েবসাইটে ছোট্ট একটা লাইন পড়ে খুব হাসি পেয়েছিলো , No wonder less than 10% of American brides are virgin.( http://www.missionislam.com/family/sex_ed.htm)
যাই হোক, ইসলামে যৌনশিক্ষার কথা বলা হয়েছে, কিন্তু মূলত আলোকপাত করা হয়েছে কার সাথে সঙ্গম লিগ্যাল আর কার সাথে ইলিগ্যাল, কিন্তু এই সম্পর্কে মূল্যবোধ গড়ে ওঠার মতো কোন শিক্ষার সুযোগ সেখানে নেই। সেখানে নিষ্পাপ এবং ভেজাল চরিত্রের বিশদ বর্ণনা দেয়া আছে, এবং এইটা অনেকটাই নির্ভর করে শরীরের উপর। আবার কে কারে ডিজার্ভ করবে তার বর্ণনাও আছে ( আব্বাকে বলতে হবে পাত্র খোঁজার সময় আমার জীবনবৃত্তান্তে মেয়ে কুমারী নয় এই টা যেন লিখে, কী লাভ নিষ্পাপ মুসলিম ভাইদের বেহেশতে যাওয়া বন্ধ করার?  )।
যৌন শিক্ষা, ধাপ- ৩, বয়স ১২ থেকে ১৫
১) বয়ঃসন্ধির সময়টাতেই মানুষ তাদের সবচেয়ে গুরুত্বপূর্ণ পরিবর্তনগুলোর মুখোমুখি হয়। তারা আত্মপরিচয় খোঁজা শুরু করে এবং আস্তে আস্তে বিকাশ করে স্বকীয়তার। তারা নিজেদের শৈশব থেকে পার্থক্য করা শেখে, আত্মনির্ভরশীল হবার চেষ্টা করে। এই বয়সে শারীরিক পরিবর্তনের কারনে তাদের চরিত্রে লজ্জা এবং বিনয় আস্তে আস্তে বিস্তার করতে শুরু করে। এসময় স্বমেহন খুব স্বাভাবিক।
২) কিশোর-কিশোরীদের জানানো উচিত তাদের এই দৈহিক পরিবর্তন খুবই স্বাভাবিক, তাদের যৌনাঙ্গের পরিবর্তন এবং এসময় কী কী পরিবর্তন আকাঙ্ক্ষিত সে সব তথ্য দেয়া উচিত। এবং যেকোন জটিলতায় এসব সমস্যা নিয়ে ডাক্তারের সাথে আলোচনা করার পরামর্শ দেয়া উচিত। 
৩) “শারীরিক পাপ” সম্পর্কে প্রচলিত ভ্রান্ত ধারণা সম্পর্কে তাদের অবহিত করা উচিত।  
৪) কিশোর-কিশোরীদের জানানো উচিৎ, সব ধরনের নারী-পুরুষ বিষয়ক বৈষম্য, নারীর প্রতি ভিন্ন দৃষ্টি ভঙ্গী, এবং কর্তৃত্বমূলক আচরণ এবং যেকোনো ধরনের অপব্যবহার হলো মানবিক অপরাধ।
৫) সবার অধিকার আছে এ ধরনের বৈষম্যমূলক আচরণ এবং যৌনতার অপব্যবহারের বিরুদ্ধে অভিযোগ করার।
৬) সমাজের বিভিন্ন সংস্থা যারা বৈষম্যের শিকার, এবং যৌনতার অপব্যবহারের  শিকার হওয়া নারী- পুরুষদের সাহায্য করে , তাদের সাথে যোগাযোগের সকল তথ্য দেয়া। এবং কিশোর-কিশোরীদের সাহায্য করা তাদের সবচেয়ে বিশ্বস্ত মানুষটিকে চিহ্নিত করার, যাকে তারা যে কোনো ঘটনা অনায়াসে বলতে পারবে।  
যারা ভাবেন যৌনশিক্ষা মানে বিবাহের আগে যৌনকর্মে উৎসাহিত করার আরেকটা পশ্চিমা অমুসলিম ধান্দা, তাদের বলি-- হয়তো আপনারই মেয়ে বা বোন চার বছর বয়সেই কুমারিত্ব হারিয়েছে, হয়তো আপনার-ই চোখের সামনেই। আপনারে বলার সাহস তার হয় নি। সে হয়তো এখন প্রতিরাতে দুঃস্বপ্ন দেখে। মাঝে মাঝে আত্মহত্যা করার পরিকল্পনাও করে। নিজেকেই সবকিছুর জন্য দোষারোপ করে। ঠাকুর ঘরে যেতে ভয় পায়, ভাবে.. এই বুঝি ঠাকুর বুঝে ফেললো-- সে  অপবিত্র।  আপনার বোন কিংবা আপনার বউয়ের যদি ঐ শিক্ষা থাকতো, তাহলে হয়তো আপনার মেয়ে কিংবা বোন আগে থেকেই সাবধান হতো। অন্তত কুমারিত্ব হারালে নিজের ইচ্ছাতেই তা হারাতো।  
যৌনতার বিকাশ, মনুষ্যত্ব বিকাশের অবিচ্ছেদ্য এবং সবচেয়ে গুরুত্তপূর্ণ অংশ। ধর্ম, সমাজ, কুসংস্কার থাকবেই, কিন্তু দুনিয়াটাকে ভবিষ্যৎ প্রজন্মের জন্যে অধিকতর ভালো পর্যায়ে রেখে যাওয়া আমাদের কর্তব্য।  এটা আমার না অবশ্য, জনৈক মনিষীর কথা। 
যৌন শিক্ষা, ধাপ ৪, বয়স ১৫ থেকে ১৮ 
১) কিশোর-কিশোরিদের স্বাভাবিক যৌনতা সম্পর্কে সঠিক তথ্য জানানো, এবং তাদের সুযোগ দেওয়া নিজেদের যৌনতা সম্পর্কে অবহিত হওয়ার। 
২) নিজেদের যৌনতা বিষয়ক আত্মবিশ্বাস, নৈতিকতা, স্বভাব এবং এর গভীরতা উপলব্ধি করার।
৩) তাদের শেখানো কীভাবে নিজের সাথে, সমাজের এবং পরিবারের অন্য সদস্যের সাথে সম্পর্কের সদ্ব্যবহার করা। যৌনতার বহিঃপ্রকাশের মাধ্যম সনাক্ত করা, সে সম্পর্কে দায়িত্ব নিতে শেখা। এবং অন্যের যৌন চাহিদাকে সম্মান করতে শেখা।
৪) বিভিন্ন ধর্মে যৌন আচরণগুলো বিভিন্ন ভাবে উল্লেখ করা হয়েছে। তাদের সেগুলো সম্পর্কে অবহিত করা উচিত, সেই সাথে জন্মনিয়ন্ত্রন, নিরাপদ সঙ্গম-- এইসব মৌলিক শিক্ষাও দেয়া উচিত। 
৫) কিশোর- কিশোরী এবং তরুন- তরুণীদের শেখানো উচিত কীভাবে যুক্তি দিয়ে লিঙ্গ বৈষম্যের বিপক্ষে তর্ক করতে হয়।
৬) ওদের শেখানো উচিত অন্যায়ের বিরুদ্ধে চুপ করে থাকা, আর সম্মান করা এক বিষয় নয়। ওদের স্পষ্টভাষী হতে শেখানো উচিত, শিক্ষক কিংবা পরিবারের মুরুব্বি, কিংবা অফিসের ঊর্ধ্বতন কর্মচারী... সে যেই হোক না কেনো! লিঙ্গ বৈষম্য, যৌনতার অপব্যবহার, অমানবিকতা সব কিছুর বিরুদ্ধে শক্ত অবস্থান নেওয়া, প্রতিবাদ করা, এবং পরিকল্পনা মাফিক পদক্ষেপ নেওয়া। 
আজ এ পর্যন্তই ।
আসুন ছোট্ট একটা পদক্ষেপ নেই। ছোট্ট খোকাখুকুর জন্য ভয়হীন শৈশব রেখে যাই, কিশোর কিশোরীরা যেন বয়ঃসন্ধিতে সঠিক সিধান্ত নেয় সেই ব্যবস্থা করি , তরুন তরুণী যেন গভীর বিশ্বাসে আর ভালোবাসায় একটা শিশুকে নিরাপদ পৃথিবীতে আমন্ত্রণ জানায় তা সুনিশ্চিত করি। 
এ লেখাটা লেখার সময় পড়া কিছু লেখা/ ব্লগ ভালো এবং মন্দ  লেগেছে, আপনারা উৎসাহিত হলে পড়তে পারেন।
http://www.onebillionrising.org/building-to-one-billion-rising-revolution/
http://www.ncbi.nlm.nih.gov/pubmed/21351167
https://www.childwelfare.gov/topics/systemwide/statistics/can/?hasBeenRedirected=1
http://www.siecus.org/index.cfm?fuseaction=Page.ViewPage&PageID=1197
http://english.bayynat.org/WorldofYouth/sex_and_children.htm
ফিনিক্স
লস আলামস


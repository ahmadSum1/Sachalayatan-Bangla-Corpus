গ্রামীণ ব্যাংকের সুদের হার, মালিকানা এবং আরো কিছু বিতর্ক (পর্ব ২)




গ্রামীণ ব্যাংক নিয়ে আরেকটি বিতর্ক গ্রামীণের মালিক কে? ছোট উত্তর, সরকার এবং গ্রামীণের ঋণগ্রহীতা সদস্য যারা ১০০ টাকা দিয়ে গ্রামীণের শেয়ার কিনেছেন। লম্বা উত্তরের জন্য বাকিটুকু পড়তে পারেন। টার্মিনোলজি রিভিউ দিয়েই শুরু করি। 
পরিশোধিত মূলধনঃ রহিম আর করিম পড়াশোনা শেষ করে চিন্তা করল শহরে চাকরী-বাকরী না করে গ্রামে ফিরে গিয়ে নিজে নিজে কিছু করবে। একজনের পরামর্শে ঠিক করল তারা মুরগীর খামার করবে। খামার প্রকল্পে তারা একেকজন ১০০ টাকা করে দিল। গ্রামের হেডমাস্টার জলিল সাহেব তাঁর প্রিয় ছাত্রদের উদ্যোগে খুশী হয়ে প্রকল্পে আরো ১০০ টাকা দান করলেন। মাত্র ৩০০ টাকা খামার শুরুর জন্য যথেষ্ট মনে না হওয়ায় তারা বন্ধু জব্বারের বোনের কাছ থেকে আরো ২০০ টাকা ধার করল বার্ষিক ১০% হার সুদে। তাহলে তাদের মোট মূলধন হল ৫০০ টাকা। 
তাদের এই ৫০০ টাকার প্রকল্পে দেখা গেল বছর শেষে জব্বারের বোনের ঋণ সুদসহ পরিশোধ করার পরেও ৫০০ টাকা রয়েছে। অর্থাৎ ২০০ টাকা লাভ হয়েছে। এই ২০০ টাকা দিয়ে তাহলে কি করা হবে? সেটা প্রকল্পের কাজে আবার লাগানো যায় (Retained Surplus), এতে সামনের বছরে তাদের লাভ আরো বেশী হবে। অথবা টাকাটা দু’জনের মধ্যে ভাগ করে নিতে পারে (Dividend)। এখানে স্পষ্টতই বুঝা যাচ্ছে, ভাগ করতে হলে দু’জনের মধ্যে সমান ভাগ করতে হবে। কিন্তু আমরা আসলে এটা ঠিক করছি তারা কে কত টাকা প্রকল্পে বিনিয়োগ করেছে সেটা দিয়ে। এটাই পরিশোধিত মূলধন। এখানে পরিশোধিত মূলধন ২০০ টাকা, এবং দু’জন শেয়ারহোল্ডার ১০০ টাকা করে দিয়েছে, তাই দু’জনের মধ্যে সমান ভাগ হবে।
এখন মনে করি, প্রথম বছরের লাভের ২০০ টাকা আবার তারা ব্যবসায় বিনিয়োগ করল। এদিকে রহিম তার মায়ের কাছ থেকে ১০০ টাকা উপহার পেল যেটা সে আবার ব্যবসায় বিনিয়োগ করতে চায়। এখন প্রশ্ন হবে ১০০ টাকা দিলে তাকে প্রকল্পের কত ভাগের শেয়ার দেয়া হবে? লক্ষ্য করুন ১০০ টাকা পরিশোধিত মূলধনের সাথে যোগ হলে মোট পরিশোধিত মূলধন হবে ৩০০ টাকা, যার মধ্যে রহিমের থাকবে ২০০ টাকা অর্থাৎ দুই-তৃতীয়াংশ, তাতে পরবর্তীতে রহিম প্রকল্পের লাভের দুই-তৃতীয়াংশের দাবীদার হবে। কিন্তু প্রকল্পে আরো টাকা রয়েছে, জলিল সাহেবের দান এবং আগের বছরের লাভের ২০০ টাকা, যেখানে রহিমের অবদান কিন্তু দুই-তৃতীয়াংশ নয়। তাই ১০০ টাকা দিয়ে প্রকল্পের এক তৃতীয়াংশের মালিক হওয়া রহিমের জন্য লাভজনক, কিন্তু করিমের জন্য নয়। তাই করিম হয়তো চাইবে না, রহিম এভাবে পরিশোধিত মূলধনে টাকা যোগ করুক (শেয়ার কিনুক)। শেয়ার বাজারে বিক্রি হলে এটা খুব সমস্যা না, কারণ তখন শেয়ার লাভজনক হওয়ার কারণে রহিমকে এক তৃতীয়াংশ শেয়ার ১০০ টাকার বেশী দিয়ে কিনতে হবে অন্য ক্রেতার সাথে প্রতিযোগিতার কারণে। কিন্তু এখানে বাজার কাজ না করায়, কে শেয়ার কেনার অনুমোদন পাচ্ছে তার উপরে নির্ভর করবে কে কতটুকু লাভবান হচ্ছে এই প্রকল্প থেকে। আমরা অনুমান করছি প্রকল্পটি লাভজনক।  
গ্রামীণ ব্যাংকের সাথে তুলনার জন্য মনে করি এই প্রকল্পের ব্যাপারে সিদ্ধান্ত নেয়ার দায়িত্ব রহিম এবং করিম বিশ্বাস করে গ্রামের মুরুব্বি হিসেবে জলিল সাহেবের উপর ন্যস্ত করেছে। অর্থাৎ জলিল সাহেব নির্ধারণ করবেন প্রকল্পের পরিশোধিত মূলধন কত টাকা হতে পারবে। 
অনুমোদিত মূলধনঃ সর্বোচ্চ কত টাকা পর্যন্ত পরিশোধিত মূলধন হতে পারবে সেটাই হচ্ছে অনুমোদিত মূলধন। অর্থাৎ পরিশোধিত মূলধনের পরিমাণ অনুমোদিত মূলধনের চেয়ে বেশী হতে পারবে না। এটা রহিম এবং করিম আগেই সিদ্ধান্ত নিয়ে ঠিক করে রাখতে পারে, অথবা জলিল সাহেবকে সিদ্ধান্ত নেয়ার দায়িত্ব দিতে পারে।
যেহেতু গ্রামীণের ক্ষেত্রে পরিশোধিত মূলধনের পরিবর্তনের সাথে সাথে তদনুযায়ী অনুমোদিত মূলধন ও পরিবর্তন করা হয়েছে এবং শেয়ারের ডিভিডেন্ড নির্ধারণ করা হয় পরিশোধিত মূলধন অনুযায়ী, তাই আমাদের আলোচনা পরিশোধিত মূলধনে সীমাবদ্ধ রাখব। 
গ্রামীণ ব্যাংকের পরিশোধিত মূলধনঃ গ্রামীণ ব্যাংকের যাত্রার শুরুতে অর্থাৎ ১৯৮৩ সালে গ্রামীণ ব্যাংকের পরিশোধিত মূলধন ছিল ১.৮ কোটি টাকা। যার পুরোটাই সরকার থেকে পাওয়া। কিন্তু ১৯৮৩ এর গ্রামীণ ব্যাংক অধ্যাদেশ অনুযায়ী পরিশোধিত মূলধন হওয়ার কথা ৩ কোটি টাকা যার মধ্যে সরকারের ৬০% (১.৮ কোটি টাকা) এবং ঋণগ্রহীতা সদস্যদের ৪০% অর্থাৎ ১.২ কোটি টাকা। কিন্তু ঋণগ্রহীতাদের ১.২ কোটি টাকা তখনো পরিশোধিত হয়নি। এটা পর্যায়ক্রমে সদস্যদের কাছে ১০০ টাকা মূল্যমানের শেয়ার বিক্রির মাধ্যমে আদায় হওয়ার কথা। এর পরের বছরই ঋণগ্রহীতাদের শেয়ারের মূল্য দাঁড়ায় ৭১ লক্ষ ৭৫ হাজার টাকা, তার পরের বছরে (১৯৮৫ সালে) ঋণগ্রহীতাদের মোট পরিশোধিত মূলধন ১.২ কোটি টাকায় পৌঁছায়। 
কিন্তু এর পরেও ঋণগ্রহীতাদের কাছে শেয়ার বিক্রি অব্যাহত থাকে এবং ১৯৮৬ সালে পূর্ববর্তী অধ্যাদেশের সংশোধনীর মাধ্যমে পরিশোধিত মূলধনের সর্বোচ্চ সীমা ৭.২ কোটি টাকায় পুননির্ধারণ করা হয়, যার মধ্যে সরকারের মূলধন ১.৮ কোটি টাকাই থাকে। অর্থাৎ সরকারের শেয়ার কমে ২৫% হয় এই সংশোধনীর ফলে। আবারো ঋণগ্রহীতাদের কাছে শেয়ার বিক্রি করতে করতে ১৯৯০ সালে পরিশোধিত মূলধন ৭.২ কোটি টাকায় পৌঁছায়।
এবার আগের উদাহরণে ঋণগ্রহীতা সদস্যদের রহিমের জায়গায় আর সরকারকে করিমের জায়গায় চিন্তা করুন। ব্যাংকের আর্থিক উন্নতি যদি হয়, তাহলে নতুন শেয়ার ক্রেতারা সেই উন্নতির ভাগ পেয়ে যাচ্ছে, অর্থাৎ যারা আগে শেয়ার কিনেছে তাদের শেয়ারের বিপরীতে লাভের ভাগ কমে যাচ্ছে। অর্থাৎ এটা একধরনের ট্রান্সফার গ্রামীণের পুরনো সদস্য এবং সরকার থেকে নতুন সদস্যদের কাছে। এখানে সরকার চাইলে আপত্তি করতে পারত, অথবা আরো টাকা পরিশোধ করে তাদের শেয়ার বাড়াতে পারত। কিন্তু গ্রামীণ প্রথমদিকে যেহেতু খুব একটা লাভজনক ছিল না এবং আইন অনুযায়ী ডিভিডেন্ড ও দিতে পারত না, তাই সেই পরিস্থিতিতে গ্রামীণে শেয়ার বাড়ানোর জন্য কারুরই খুব আগ্রহ থাকার কথা না। কিন্তু শেয়ার মূলধন বাড়ানো ব্যাংকের আর্থিক স্থিতিশীলতার জন্য জরুরী, তাই ঋণগ্রহীতাদের কাছ থেকে শেয়ার মূলধন সংগ্রহ করা নিয়েও খুব সম্ভব কোন কথা উঠেনি তখন। 
১৯৯০ এ পরিশোধিত মূলধন ৭.২ কোটি টাকায় পৌঁছে যাওয়ায় ১৯৯১ সালে অর্থ মন্ত্রনালয়ের একটি পত্রে পরিশোধিত মূলধনের ঊর্ধসীমা ১৫ কোটি টাকায় স্থির করা হয়। এটিও অর্জিত হয় ১৯৯৩ সালে। ১৯৯৪ সালে অর্থ মন্ত্রনালয়ের আরেকটি পত্রে পরিশোধিত মূলধনের ঊর্ধসীমা স্থির করা হয় ৪০ কোটি টাকা। এবং ২০০৮ সালে এটি আবারো বাড়িয়ে ৩০০ কোটি টাকা করা হয়। গ্রামীণের পরিশোধিত মূলধন ২০০৯ সালেই ৪০ কোটি টাকা অতিক্রম করে এবং ২০১২ সালের শেষ পর্যন্ত গ্রামীণের পরিশোধিত মূলধনের পরিমাণ প্রায় ৬০ কোটি টাকা যার মধ্যে সরকারের অংশ এখনো ১.৮ কোটি টাকা, বাকিটা ঋণগ্রহীতা সদস্যদের। অর্থাৎ ১৯৮৩ এর পর থেকে সরকার গ্রামীণ ব্যাংকে কোন মূলধন জমা করেনি, কিন্তু ঋণগ্রহীতাদের শেয়ার বেড়েছে, যেটা এখন প্রায় ৯৭%।
কয়েকটি পর্যবেক্ষণঃ 
১। গ্রামীণ ব্যাংকের প্রারম্ভিক মূলধন যোগান দিয়েছিল সরকার।
২। সদস্যদের কাছ থেকে মূলধন সংগ্রহের অনুমোদন ছিল ১৯৮৩ র অধ্যাদেশে এবং প্রয়োজনমত পরিশোধিত মূলধন পরিবর্তনের ও সুযোগ ছিল।
৩। পরবর্তীতে সদস্যদের কাছ থেকে মূলধন সংগ্রহের হার আশাব্যঞ্জক হওয়ায় সরকারকে আর মূলধন যোগান দিতে হয়নি এবং অব্যাহতভাবে সদস্যদের কাছ থেকেই শেয়ারের বিনিময়ে মূলধন সংগ্রহ করা হয়েছে।
৪। যখনই পরিশোধিত মূলধন নির্দিষ্ট সীমা স্পর্শ করেছে তখনই সেই সীমা বাড়িয়ে দেয়া হয়েছে, সরকার নির্বিশেষে। 
৫। অর্থাৎ গ্রামীণ ব্যাংকের পরিশোধিত মূলধনে ঋণগ্রহীতাদের শেয়ার বেড়ে যাওয়াতে কোন সরকারেরই আপত্তি ছিল না এতদিন।
৬। গ্রামীণ ব্যাংকের সদস্যদের কাছ থেকে মূলধন সংগ্রহ নতুন কিছু নয়, প্রতিষ্ঠালগ্ন থেকে এটা হয়ে আসছে। অব্যাহতভাবে মূলধন বৃদ্ধি এবং এটা সরকারের অনুমোদনের একটা মানে হতে পারে, এই প্রক্রিয়াটা প্রত্যাশিত ছিল সব পক্ষের কাছে। সাধারণ বিবেচনায়ও এখানে আপত্তি করার মত খুব কিছু দেখা যায়না, গ্রামীণ ব্যাংক যদি বিদেশী দাতা, সরকার কিংবা বেসরকারী খাত থেকে পুঁজি সংগ্রহ না করেই শুধুমাত্র সদস্যদের পুঁজির উপর ভিত্তি করে বিকাশ লাভ করতে পারে এবং একটি লাভজনক প্রতিষ্ঠান হতে পারে, সেখানে অখুশী হওয়ার মত কিছু আমার চোখে পড়ে না। বরং ক্ষুদ্র পুঁজি সঞ্চয় করে এত বড় একটি প্রতিষ্ঠান গড়ে তোলা গ্রামীণের সদস্যদের একটি বড় কৃতিত্ব। এবং গ্রামীণ লাভজনক হওয়ার ফলে এই কৃতিত্বের পুরষ্কার ও তারা পাচ্ছেন। 
৭। সর্বোপরি গ্রামীণের পরিশোধিত মূলধনের বৃদ্ধি সবসময়ই সরকার কর্তৃক অনুমোদিত ছিল। কিন্তু গ্রামীন ব্যাংক অর্ডিন্যান্স এর ১৯৮৬ এর সংশোধনী যদি বিবেচনা করা হয়, যেখানে সরকারের ২৫% শেয়ারের কথা বলা হয়েছে, তাহলে গ্রামীণ পরিশোধিত মূলধনের এই ভাগ ১৯৯০ সালেই অতিক্রম করে যায়। তাহলে সরকারের ২৫% শেয়ার ধরে রাখার জন্য হয় আরো টাকা বিনিয়োগ করা দরকার ছিল অথবা গ্রামীণের সদস্যদের কাছে শেয়ার বিক্রি বন্ধ করে দেয়া উচিত ছিল। দ্বিতীয় বিকল্পের খুব একটা গ্রহণযোগ্যতা থাকার কথা না কোন বিচারেই। তাহলে বাকি থাকল প্রথম বিকল্প। গ্রামীণ যদি তার কার্যক্রম পরিচালনার জন্য পর্যাপ্ত মূলধন যোগাড় করতে পারে, তাহলে সরকারের কি স্বার্থ থাকতে পারে শেয়ার বৃদ্ধি করার বা ধরে রাখার? লাভের অংশ পাওয়া? লাভের অংশ যদি সরকারের বদলে দরিদ্র্য ঋণগ্রহীতাদের কাছে যায় তাহলে সরকারের আপাত উদ্দেশ্যের (দারিদ্র্য দূরীকরণ, গরীব মানুষকে আর্থিক নিরাপত্তা প্রদান) সাথে সেটা খুব অসামঞ্জস্যপূর্ন নয়। আর গ্রামীণ ব্যাংকের উপর নিয়ন্ত্রণ রাখাই যদি শেয়ার রাখার উদ্দেশ্য হয় তাহলে সেটা খুব সহজেই আইন সংশোধন করে বা গ্রামীণের যেকোন নীতিনির্ধারণী প্রস্তাব অনুমোদন করা না করার মাধ্যমে সেটা করা যায়। আমার কাছে মনে হয়, হয়তো এরকম একটা চিন্তা থেকেই সরকার গ্রামীণে শেয়ার বাড়ানো বা ২৫% ধরে রাখার চেষ্টা করেনি এবং ঋণগ্রহীতাদের অব্যাহত শেয়ার বৃদ্ধিকে অনুমোদন দিয়ে গেছে।
৮। ১৯৮৬ র সংশোধণী অনুযায়ী সরকারের ২৫% শেয়ার রাখা যদি আবশ্যকীয় হয়, তাহলে পরবর্তীতে (১৯৯১, ১৯৯৪, ২০০৮) সরকারী শেয়ার সমন্বয় না করে পরিশোধিত মূলধন বৃদ্ধি করার অনুমতি দেয়া মূল অধ্যাদেশের সাথে সামঞ্জস্যপূর্ণ নয়।
বর্তমান পরিস্থিতিঃ আগের পর্বে যেমন দেখা গেছে ২০০২ এর পর থেকে গ্রামীণ মোটামুটি ধারাবাহিকভাবে আর্থিক সাফল্য অর্জন করছে। উপরন্তু ২০০৫ এর পর গ্রামীণের লাভের অংশ ডিভিডেন্ড হিসেবে প্রদানের উপর বিধিনিষেধ উঠে যাওয়ার পর গ্রামীণ প্রতি বছরই উল্লেখযোগ্য হারে ডিভিডেন্ড প্রদান করেছে শেয়ারহোল্ডারদের। প্রথম বছর ২০০৬ এ ১০০% ডিভিডেন্ড দেয়ার পর ২০০৭ এবং ২০০৮ এ ২০% করে এবং পরবর্তী প্রতি বছর ৩০% করে ডিভিডেন্ড দিয়েছে। অর্থাৎ কেউ ২০০৬ এর আগে থেকে গ্রামীণের একটি শেয়ারের (১০০ টাকা) মালিক হলে, এ পর্যন্ত ডিভিডেন্ড হিসেবে মোট ২৬০ টাকা পাওয়ার কথা। অন্যান্য কোম্পানীর শেয়ারের সাথে তুলনা করলে এই হার যথেষ্টই লাভজনক। তাহলে আমাদের রহিম-করিমের উদাহরণে দুজনেরই আগ্রহ থাকবে নিজের শেয়ার বাড়ানোর। কিন্তু এক্ষেত্রে করিম যদি হয় সরকার আর রহিম যদি হয় দরিদ্র গ্রামীণ ব্যাংক সদস্য তাহলে এই স্বার্থের দ্বন্দে কার অনুকূলে যাওয়া উচিত জলিল সাহেবের (যারা গ্রামীণ ব্যাংকের ভাগ্য নির্ধারণ করছেন, জনগন এবং সুশীল, সচেতন সমাজ সহ)?
ইতিমধ্যে সরকার নিজের শেয়ার ২৫% এ উন্নীত করার উদ্যোগ নিয়েছেন। যদিও হিসাবে সামান্য একটু ভুল হয়ে গেছে তাদের। গ্রামীণ ব্যাংকের বর্তমান পরিশোধিত মূলধন ৬০ কোটি টাকা, যার মধ্যে ১.৮ কোটি টাকা সরকারের। সেই হিসেবে ২৫% শেয়ার রাখতে হলে সরকারের ১৫ কোটি টাকা থাকতে হবে মনে করে তারা আরো ১৩.২ কোটি টাকা জমা দিয়েছেন। কিন্তু দুর্ভাগ্যজনকভাবে তারা যেটা ভুলে গেছেন সেটা হচ্ছে ১৩.২ কোটি টাকা পরিশোধিত মূলধন হিসেবে জমা দিলে গ্রামীণের মোট পরিশোধিত মূলধন হয় ৬০+১৩.২=৭৩.২ কোটি টাকা, যার মধ্যে ১৫ কোটি টাকা সরকারের। অর্থাৎ তাদের শেয়ার দাঁড়ায় ১৮% এর মত।
এটা কোন বড় সমস্যা নয়। আশা করি, ঠিক কত টাকা জমা দিলে শেয়ার ২৫% হবে এই হিসাব সরকার বাহাদুর এক সময় মিলাতে পারবেন। এমনকী চাইলে সরকারের শেয়ার ৫০% বা ১০০% এ বাড়িয়ে নিতে পারবেন টাকা জমা দিয়ে বা না দিয়েই, এইটুকু ক্ষমতা সরকারকে আমাদের দিতেই হয়। কিন্তু এই ক্ষমতা প্রত্যাশিত উপায়ে ব্যবহার হচ্ছে কিনা দেখার জন্য নীচের পরিস্থিতিগুলো একটু বিবেচনা করে আসিঃ
১। সরকারের শেয়ার ১০০%: যেহেতু ১৯৮৩ সালে গ্রামীণ ব্যাংক প্রতিষ্ঠার সময় গ্রামীণ ব্যাংকের সদস্যদের পরিশোধিত মূলধন শূন্য ছিল অর্থাৎ পরিশোধিত মূলধন পুরোটাই সরকারের ছিল, তাই সরকার পরবর্তী সকল শেয়ার বিক্রি অবৈধ ঘোষনা করতে পারেন। সেক্ষেত্রে যারা যারা গ্রামীণের ১০০ টাকার শেয়ার কিনেছেন, সেটা গ্রামীণের তাদের কাছ থেকে নেয়া ঋণ হিসেবে পরিগণিত হবে এবং তারা কোন ডিভিডেন্ড পাবেন না। অর্থাৎ, গ্রামীণের ২০১৩ সালের লাভের অংশ পুরোটাই সরকার পাবেন, ঋণগ্রহীতারা কোন টাকা পাবেন না। তবে ১৯৮৩ এর গ্রামীণ ব্যাংক অধ্যাদেশ যদি সরকার অমান্য না করেন, তাহলে এটা তারা করতে পারেন না, কারণ সেখানে ঋণগ্রহীতাদের ৪০% শেয়ারের অনুমোদন দেয়া হয়েছে।
২। সরকারের শেয়ার ৫০% এর বেশী: গ্রামীণ ব্যাংক নিয়ে তদন্ত কমিশনের এরকম একটা সুপারিশ থাকার কথা শোনা যাচ্ছে। কিছু একটা নিয়মের অজুহাতে সরকার বাহাদুর এটাও অবশ্যই করতে পারেন, তাতে ঋণগ্রহীতাদের প্রাপ্য ডিভিডেন্ডের পরিমাণ প্রায় অর্ধেক হয়ে যাবে সামনের বছর থেকে (অর্থাৎ অন্যথায় ৩০% ডিভিডেন্ড পেলে তারা এখন ১৫% পাবেন)। এটা যদিও গ্রামীণ ব্যাংক অধ্যাদেশের ১৯৮৬ এর সংশোধনীর সাথে সাংঘর্ষিক হয়।
৩। সরকারের শেয়ার ২৫% : আগে যেমন বলা হয়েছে, এটা করার প্রক্রিয়া/চেষ্টা  ইতিমধ্যে শুরু হয়েছে। স্পষ্টতই এটার মানেও ঋণগ্রহীতাদের ডিভিডেন্ডের ভাগ কমে যাওয়া। এটা আবার ১৯৮৬ এর পরবর্তী যেসব আদেশের বলে গ্রামীণের ঋণগ্রহীতা সদস্যদের শেয়ার ৯৭% এ পৌঁছেচে, সেগুলোর সাথে ঠিক সামঞ্জস্যপূর্ণ নয়। গ্রামীণ ব্যাংক নিয়ে রিভিউ কমিটির রিপোর্টের এক জায়গায় দেখলাম বলা হয়েছে, ২০০৮ এ যেহেতু অনির্বাচিত সরকার ছিল তাই তাদের দেয়া অনুমোদন গ্রহণযোগ্য নয়, যেহেতু পরবর্তীতে নির্বাচিত সরকার সেটা অনুমোদন করেনি। এভাবে চিন্তা করলে আমার মনে হয় যেকোন নিয়মই প্রতিষ্ঠা বা বাতিল করা সম্ভব। ১৯৮৩ বা ১৯৮৬ তে গ্রামীণ ব্যাংক অধ্যাদেশ প্রণয়নকারী সরকার ও খুব সম্ভবত নির্বাচিত ছিল না। তাই আমার কাছে এটা সরকারের সিদ্ধন্তের ব্যাপার, তারা কাট-অফ টা কোথায় ঠিক করবেন, ২৫%, ৫০% নাকি ১০০%, নাকি যেভাবে চলছে সেভাবেই চলতে দেবেন। আর যাই ঠিক হোকনা কেন, সেটার সমর্থনে আইন, নিয়ম-নীতি বা তার ব্যতিক্রম খুঁজে পাওয়া খুব কঠিন হওয়ার কথা না।
দুঃখজনক ব্যাপার হচ্ছে, এই প্রক্রিয়ায় প্রভাবিত/ক্ষতিগ্রস্থ হওয়ার সম্ভাবনা আছে যাদের, তারা এই ব্যাপারে মোটেও সচেতন নন। তারা শেয়ারের এই হিসাব বুঝবেন সেটা আমি আশা ও করি না। আবার তারা যে এই শেয়ারের পুরোটার ন্যায্য দাবীদার সেই ব্যাপারেও আমি নিঃসন্দেহ নই। রহিম-করিমের উদাহরণ মনে থাকলে দেখবেন শুরুতেই করিম হিসাবে সরকারের আপত্তি থাকার কথা ঋণগ্রহীতাদের শেয়ার বাড়ানোতে। কিন্তু সরকার বাহাদুররা তখন এই আপত্তি জানাননি। তাদের বদান্যতায় গ্রামীণের সিংহভাগ মালিকানা চলে গেছে গ্রামীণের দরিদ্র্য ঋণগ্রহীতাদের কাছে। এখন সরকার বাহাদুর এই বদান্যতা ফিরিয়ে নিতে চাইছেন, এবং এই সদস্যদের হয়ে এটার প্রতিবাদ করার কেউ নেই। সবাই ভাবছেন, এটা সরকার-ডঃ ইউনূস লড়াই। কিন্তু গ্রামীণের মালিকানা ইস্যুতে ডঃ ইউনূসের লাভ-লোকসানের কিছু দেখি না। বরং এই লড়াইটা হচ্ছে সরকার-গ্রামীণ সদস্যদের মধ্যে। যে লড়াইয়ে এক পক্ষ অক্ষম এবং অচেতন এবং তাদের হয়ে লড়াই করার জন্য আসলেই কেউ নেই।
সুহাস শিমন
আগের পর্ব ১.১: গ্রামীণ ব্যাংকের সুদের হার, মালিকানা এবং আরো কিছু বিতর্ক (পর্ব ১.১)
আগের পর্ব ১.২: গ্রামীণ ব্যাংকের সুদের হার, মালিকানা এবং আরো কিছু বিতর্ক (পর্ব ১.২)
facebook


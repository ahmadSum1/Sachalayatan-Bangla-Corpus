সিডন্সের কাছে প্রশ্ন



বাংলাদেশের সাবেক ক্রিকেট কোচ জেমি সিডন্স। মাত্র গত সপ্তাহেই তিনি নিজের দেশ অস্ট্রেলিয়ায় ফিরে গেলেন। চার বছরে বাংলাদেশকে তিনি কম চিনেননি। আমরাও তাঁকে কম জানিনি। যাওয়ার আগে এদেশের অনেক ক্রীড়ামোদীর শ্রদ্ধামিশ্রিত ভালোবাসা তাঁকে ঘিরে ছিল। কিন্তু নিজের দেশে ফিরে যেতে না যেতেই তিনি যেসব কথাবার্তা বলতে শুরু করেছেন তা শুনলে অবাক হতেই হয়। ইএসপিএন স্পারস্পোর্টসকে দেয়া এক সাক্ষাৎকারে তিনি যেসব অভিযোগ করেছেন তা যে কোনো ক্রিকেটভক্তকেই আহত করবে। বিসিবিও ইতোমধ্যে ক্ষুব্ধ প্রতিক্রিয়া জানিয়েছে। 
অসময়ে চলে যেতে হওয়ায় তাঁর হয়তো বেজায় রাগ হয়ে থাকবে, কিন্তু বিসিবি কি অন্যায় কিছু করেছে? বোর্ডের সাথে তাঁর চুক্তির মেয়াদ শেষ হয়ে গিয়েছিল সে দায় তো বিসিবির নয়। হ্যাঁ, চুক্তি নবায়ন করা হয়নি সেটা ভিন্ন প্রসঙ্গ। সত্যি বলতে কি, চুক্তি নবায়ন করা হবে এমন আশা করাটাও তাঁর ঠিক হয়নি। এই চার বছরে তাঁর  অধীনে কতটা সঠিক পথে ছিল বাংলাদেশের ক্রিকেট? কতখানি এগোতে পেরেছে টাইগার বাহিনী? প্রত্যাশিত উন্নতি যদি না হয়ে থাকে, কেন হয়নি? সিডন্স তাঁর দায়িত্ব কতটুকু যথাযথ পালন করেছেন? অথচ দেশে গিয়েই তিনি বলছেন, রাজনীতি থেকে বেরিয়ে আসতে হবে বাংলাদেশকে। রাজনীতির কথা তিনি কীভাবে বলেন। যেখানে তাঁর চাহিদামতো সব কিছু দেয়া হয়েছে। ক্রিকেটার বাছাই থেকে শুরু করে সুযোগ-সুবিধার কোনটিরই ঘাটতি ছিল না। এমনকি স্বয়ং প্রধানমন্ত্রী তাঁকে সার্বিক সহায়তার প্রতিশ্রুতি দিয়েছিলেন। কই, চার বছর থাকার সময় কখনোই তো সুযোগ-সুবিধা নিয়ে আপত্তি তোলেননি। বরং চেয়েছিলেন আরও কিছুদিন থেকে যেতে। সেটা হয়নি বলেই কি তাঁর এই উষ্মা প্রদর্শন? কে জানে! তিনি এই সাক্ষাৎকারে আরও বলেছেন-


সংকীর্ণ রাজনীতি আর সিদ্ধান্তহীনতার চক্র থেকে বেরিয়ে আসতে না পারলে ক্রিকেট-জাতি হিসেবে কখনোই বেড়ে উঠবে না বাংলাদেশ।

বাহ! দেশে ফিরেই কেমন সুর পালটে ফেললেন। অথচ কদিন আগে এই তিনিই না কত ভালো ভালো কথা বলে গেলেন। 


‘যতটুকু বলা উচিত ছিল হয়তো তার চেয়ে বেশিই বলে ফেলতাম। সম্ভবত সে কারণেই আমার চাকরিটা গেছে। তবে আমি তাদের ভালো চাইতাম, উন্নতি চাইতাম। আমি জানতাম কেন তারা ভালো করতে পারছে না। চাইতাম সবাই যেন আমার কথা শোনে।’

তিনি জানতেন কেন উন্নতি হচ্ছে না, কিন্তু করে দেখাননি। তিনি চাইতেন সবাই যেন 'তাঁর' কথা শোনে! সরল স্বীকারোক্তি দেয়ার জন্য ধন্যবাদ। কিন্তু কে তাঁর কথা শোনেনি? কবে শোনেনি? এসব কথা তিনি আগে বলেননি কেন? এখন কেন বলছেন?


অস্ট্রেলিয়ায় কোনো সমস্যা দেখা দিলে আমরা সবাই মিলে সেটা সমাধানের চেষ্টা করি। সেক্ষেত্রে সবাই আমরা মতামত প্রকাশ করি। কিন্তু বাংলাদেশের বেলায় সম্ভবত সেভাবে বেশিদূর এগোনো সম্ভব নয়। এক্ষেত্রে বাংলাদেশকে সতর্ক হতে হবে এবং সঠিক লোকদের সঙ্গে কাজ করতে হবে।'

এখানে আসার আগেই তিনি জানতেন এটা বাংলাদেশ, অস্ট্রেলিয়া নয়। এখানকার বাস্তব পরিস্থিতি জেনেই তিনি এসেছিলেন, এবং চুক্তিও নবায়ন করতে চেয়েছিলেন। তাহলে এখন কেন এখানকার অবকাঠামো নিয়ে, লোকজন নিয়ে প্রশ্ন তুলছেন?


বাংলাদেশের একাডেমী ক্রিকেট নিয়ে সমালোচনা করার পাশাপাশি এখানকার উইকেট নিয়েও হাঁড়ি ভেঙেছেন সিডন্স। 'বাংলাদেশে প্রথম শ্রেণীর ক্রিকেট প্রতিযোগিতা একেবারে ভিন্ন। স্লো এবং লো উইকেটে স্পিনাররা রাজত্ব করে। যদিও সেই মানের স্পিনার নেই সেখানে। চারটি প্রথম শ্রেণীর মাঠেরই একই অবস্থা সেখানে। মিরপুরে পেসারদের জন্যই উইকেট তৈরি করে রাখা। অথচ সেখানে বিদেশি কোনো দল গেলেই স্পিন উইকেট বানানোর তোড়জোড় চলে। যে কারণে সেখানে পেসাররা সুবিধা করতে পারে না। একজন পেসার প্রথম স্পেলে বোলিং করার পর অপেক্ষায় থাকে কখন আবার নতুন বল আসবে। আর এ কারণেই বাংলাদেশি পেসারদের পক্ষে খুব বেশি গতিতে বোলিং করাটা একটা সমস্যা। বাংলাদেশের ঘরোয়া ক্রিকেটের অবকাঠামো অনেকটাই বদলাতে হবে।'

বিদেশি কোনো দল এলেই স্পিন উইকেট বানানোর প্রেসক্রিপনটা তাঁর মুখ থেকেই আমরা পেতাম নিয়মিতভাবে। এই চার বছরে একটাও আন্তর্জাতিক মানের পেসার উঠে আসতে দেখা যায়নি। তিনি সেই মানের স্পিনার নেই বলছেন, কিন্তু কেন নেই? তাঁর অধীনে ব্যাটিংয়ের কোনো উন্নতি কি হয়েছে? এ কথা সত্যি ২০১০ সালটি টাইগাররা অনেক ভালো কাটিয়েছে। অনেকগুলো জয় পেয়েছে, অনেকগুলো ম্যাচ ক্লোজ ছিল, বা হেরে গেলেও হাড্ডাহাড্ডি লড়াই করে হেরেছে। এভাবে চিন্তা করে দেখলে সিডন্সকে সফল কোচ বলেই মনে হবে। কিন্তু দলের এই সামগ্রিক উন্নতিটা হয়েছে মূলত স্পিনারদের কল্যাণে। এবং তিনিও এতেই সন্তুষ্ট থেকেছেন। বাংলাদেশ সব সময় নিজের দেশে খেলবে না এবং এখানে সব সময় এমন টিম খেলতে আসবে না যারা স্পিনে দুর্বল। অতি মাত্রায় স্পিননির্ভরতা যে আত্মঘাতী সে কথা বুঝতে তাঁর চার বছর লাগল কেন? মেয়াদ বাড়ানো হলেও কি তিনি এই কথাই বলতেন, নাকি ফিরে যেতেন পুরোনো স্পিনসহয়াক উইকেট-তত্ত্বে?
সূত্র : http://m.espncricinfo.com/s/5643/49?countryId=6&country=topNews&itemTitle=Bangladesh%20held%20back%20by%20indecision&storyNo=512910&allinOne=true
http://www.prothom-alo.com/detail/date/2011-04-29/news/150469
http://www.samakal.com.bd/details.php?news=18&action=main&menu_type=&option=single&news_id=152355&pub_no=677&type=
কুটুমবাড়ি
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%68%64%72%61%6b%69%62%40%79%61%68%6f%6f%2e%63%6f%6d%22%3e%6d%68%64%72%61%6b%69%62%40%79%61%68%6f%6f%2e%63%6f%6d%3c%2f%61%3e%27%29%3b'))


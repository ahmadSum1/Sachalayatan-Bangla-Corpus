কওমী মাদ্রাসায় আমার কয়েকটা দিন - ৩



(আগের পর্বগুলো পড়া না হয়ে থাকলে একটু চোখ বুলিয়ে নিন)
কওমী মাদ্রাসায় আমার কয়েকটা দিন
কওমী মাদ্রাসায় আমার কয়েকটা দিন - ২
এই মাদ্রাসাটা ছিল অনেকটা নতুন, ছোট। ঐটাকে কওমী মাদ্রাসা বলা যাবে না, হাফেজি মাদ্রাসা বলাই ভালো। ওখানে হুজুর ছিলেন একজনই, ছাত্রও খুব বেশি ছিল না। আবার তাদের অধিকাংশই ছিল আমার চেয়ে অনেকখানি বড়। আমি প্রথম দিনেই বুঝলাম আমি ওদের মাঝখানে অনেকটাই অনাহুত। হুজুর খুব ব্যস্ত থাকতেন, সকালে পড়া দিয়ে বেরিয়ে যেতেন, ফিরতেন জোহরের আগে। তখন পড়া নেয়া চলত। পড়া না হলে স্বাভাবিক ভাবেই বেত চলত। আগের মাদ্রাসায় যেমন খুব সহজেই একটা পরিচিতের গন্ডি দাড়িয়ে গিয়েছিল, এখানে সে সুযোগই হচ্ছিল না। বড় ছেলেদের অনেকেই লুকিয়ে বিড়ি-সিগারেট খেতো, আর ওদের কি নিয়ে যেন শলা-পরামর্শ চলত যেখানে আমার প্রবেশাধিকার ছিল না। বরং আমাকে হুমকি দেয়া ছিল, হুজুরকে কিছু বললে এই নিয়ে, পিটিয়ে তক্তা বানাবে আমাকে। আমার বলার কোন শখ ছিল না, তবে আমাকে কিছু ফ্রি স্যাম্পল দিতে ওদের হাত নিশপিশ করত সে খুব বুঝতাম।
দুপুরে খেতাম বাসায়। এরপর আবার ফিরতাম মাদ্রাসায়। কিন্তু এই মাদ্রাসায় প্রতিদিনই কোথাও না কোথাও দাওয়াত থাকত। প্রতিদিন দল বেধে আমরা কোন বাসায় যেতাম। কোথাও কুরআন খতম, দোয়া, মিলাদ এইসব। আমি নতুন তাই আমার এক পারা পড়তে পড়তেই বাকি সবাই মিলে বাকিটা শেষ করে ফেলত। এরপর ব্যপক খাওয়া। মিলাদে কতগুলো দরূদ পড়া হতো যেগুলো আমি কোনদিন শুনিনি। ওরা আবার অবাক হতো, তুমি এইগুলা শোনো নাই। একটা মনে হয় এমন ছিল - ছালাতুনিয়া, ছালামুনিয়া আলাইকুম, এই যা, বাকিটা ভুলে গেছি। বাবা-মা তো শুনে আতকে উঠলেন, এইখানে গেলে তো ছেলে শেষে দাওয়াত খাওয়া হুজুর হবে। ব্যাস দুই দিন পড়ে সেই মাদ্রাসাতে যাওয়াও বন্ধ।
মনে করছেন, মাদ্রাসার পাঠ চুকলো। না, না। এবার অন্য আরেকটা। এখানেও আমার পড়া এগোচ্ছিল না ঠিকমত, হুজুর খুব ব্যস্ত থাকতেন। বাবা-মা রীতিমত চিন্তায়, কি করা যায়। আমার মাদ্রাসা অভিযান শেষ হওয়ার পেছনে একটা বড় অবদান একজন কওমী মাদ্রাসায় পড়া হুজুরেরই। উনি কওমী মাদ্রাসায় পড়েছিলেন, হাফেজ ছিলেন। উনি খুব ছোট একটা চাকরি করতেন, কওমী মাদ্রাসার পড়া দিয়ে তো চাকরি মেলে না। কেউ দয়া করে ওনাকে এই চাকরিটার ব্যবস্হা করে দিয়েছিলেন। তাতে ওনার চলে যেত কোনরকম। উনি বাবাকে বললেন, আপনারা ওর জীবনটা কেন নষ্ট করছেন? ওকে আবার স্কুলে দেন, ও পাশাপাশি বাসায় কুরআন পড়ুক। তারপর আমি আবার স্কুলে ফিরে যাই। বাসায় কুরআন শরীফ পড়তাম। সাথে চলল স্কুলের পড়া। এরপর আর কোনদিন মাদ্রাসায় ফিরে যাওয়া হয়নি।
পরিশিষ্টঃ
আমি এখন দেশের বাইরে পিএইচডি করছি। ভবিষ্যতে শিক্ষকতাকে পেশা হিসেবে নেওয়ার স্বপ্ন দেখি। প্রচন্ড মায়াবতী একটা মেয়ে আমার চলার পথের সঙ্গী হয়েছে। ওকে যখন আমার এই গল্পটা শোনালাম, ও আমাকে শক্ত করে ধরে বলল, ভাগ্যিস, তুমি মাদ্রাসায় থেকে যাওনি। কি হতে পারতো সেটা একটু ভয়ঙ্কর বলেই হয়তো তা নিয়ে ভাবিনা। বরং ওর চোখের দিকে তাকিয়ে ভবিষ্যতের ছবি আকতেই ভালো লাগে।
ভাগ্যিস - এই শব্দটাতেই আমি আটকে যাই বার বার।।
আমার সাথে ওদের পার্থক্য তো কেবল এই শব্দটাতেই। হয়তো ভাগ্যই, কিন্তু আমার একটা অবলম্বন ছিল। মাদ্রাসায় যাওয়াটা আমার জন্য ছিল একটা বিলাসিতা - একা থাকতে ভালো লাগে না, খাবার সহ্য হয় না অথবা পরিবেশ ভালো লাগছে না এগুলোই যথেষ্ট ছিল আমাকে ফেরাতে। কিন্তু ওখানে আমি যাদের দেখেছি, তাদের অনেকের জন্যই এটা ঐচ্ছিক কিছু না, এ জীবন তারা বেছেও নেয়নি। কওমী মাদ্রাসায় জঙ্গী তৈরী করে এটা নিয়ে আমরা অনেকেই ভাবি। কিন্তু আমি আমাদের সমাজে এমন কোন সোস্যাল সেফটি নেট দেখিনি, যেটা একটা গরীব/এতিম বাচ্চাকে বলে, এসো, বড় না হওয়া পর্যন্ত তোমার থাকা-খাওয়ার দ্বায়িত্ব আমার। কেউ কোন বাচ্চাকে বলে না, পরিবারে তোমার জায়গা হয় না, এসো থাকো আমার সাথে। কওমী মাদ্রাসা এই কাজটা করে যাচ্ছে। এই কাজটা আমরা আমাদের করে নেয়ার আগ পর্যন্ত কওমী মাদ্রাসা টিকে থাকবেই।
কওমী মাদ্রাসায় পাস করা ছাত্রটা আবারো বিপদে পড়ে। সমাজে তার পড়ার কোন দাম নেই। সেজন্যই সে খুব সহজেই মোটিভেটেড হয় এই সমাজকে ভেঙ্গে নতুন করে গড়তে। যে সমাজ থেকে কোনদিন একটুও ভালো ব্যবহার পায়নি, ভবিষ্যত বলে যার কিছু নাই, তার কাছে আইন-আদালত কি খুব ভয়ের কিছু। আমার ঐ হুজুরের কথাই বলি, উনি স্রেফ একটা সুযোগ পেয়েছিলেন কোন ভাবে বেচে থাকার, উনি চাননি কেউ তার পথে হাটুক। আমার মনে হয়, ওদের জঙ্গী ভাবা বা দুরে সরিয়ে রাখা ছাড়াও আমাদের অনেক কিছু করার আছে। তারা জন্ম থেকেই অনেক বৈষম্য সয়েছে, ওদেরকে একটু সুযোগ কি আমরা দিতে পারি না।
পৃথিবী ওদের নিয়ে ভাবেনা। আমরা কি ভাববো? (সমাপ্ত)
-আতিক
atiq(ডট)atiq_atiq(ডট)yahoo(ডট)com


ব্যাথা /*** নীল ভূত



সাইনাস এবং মাইগ্রেন এই দুইটা শব্দের সাথেই খুব আমার ভালো রকমের সখ্যতা আছে। মেয়ে বান্ধবীর সাথে মাসে একবার দেখা হলেও এই দুইজনের সাথে আমার মোলাকাত সপ্তাহান্তে একবার না একবার হবেই। আর উনাদের আতিথেয়তার জন্য আমার প্রস্তুতি যুদ্ধে যাবার মতোই। কতো ডাক্তার-কবিরাজ-টোটকা যে ব্যবহার করলাম, তারপরও কিছু হয় না। যেই লাও সেই কদু। আবার ও মাথাব্যাথা হয়। আর আমি বিছানায় শুয়া শুয়া কাতরাই, মনে মনে ভাবি মাথা না থাকলেই ভালা ছিলো।
প্রথম যখন এই দুই মহারথীর সাথে পরিচয় হয় তখন সপ্তম শ্রেণীতে পড়ি। ষান্মাসিক পরীক্ষার ঠিক তিনদিন আগে জীবনে প্রথমবারের মতো উনাদের দেখা পাইলাম। সন্ধ্যার দিকে মাথার উপর বালিশ চাপা দিয়ে শুয়ে আছি। মা এসে উঠতে বলতেসে, আমি কোনমতে বালিশ সরায় আম্মুরে বললাম মাথা ব্যাথা, তারপরে আবারো মরার মতো শুয়ে আছি। আমার কোন অসুখ হলে সহজে আম্মুরে বলিনা। সে অনেক হাংগামা করে। আর এতো বার জিজ্ঞেস করে যে এটা দিবে, ওটা দিবে নাকি যে তখন মনে হয় ক্যান বলতে গেসিলাম। যাই হোক আস্তে আস্তে সন্ধ্যা গড়িয়ে রাত হতে থাকে, আমার ব্যাথাও পাল্লা দিয়ে বাড়তে থাকে। রাত সাড়ে বারোটার দিকে আম্মু নিকটস্থ হাসপাআতলে নিয়ে যায়। ওইখানে ডাক্তার সাহেব গরম পানিতে মেন্থল (Menthol) দিয়ে জোরে শ্বাস নিতে বলেন। এখন কতো জোরে সেটাতো বলেন নাই, আমি ও শেষ নিশ্বাস নেয়ার মতো করে দিলাম জোরে টান। সাথে সাথে মনে হলো আমার নাক দিয়ে কেউ আগুন ঢুকায় দিলো, পুরা মগজ পর্যন্ত মনে হয় জ্বলে গেলো। আর আকাশ বাতাস ফাটায় কাশতে লাগলাম। এভাবে কয়েকবার নরক যন্ত্রনা ভোগ করে বাসায় ফেরত আসলাম।
তারপর থেকেই উনাদের সাথে আমার এতো সখ্যতা। বড় বড় ডাক্তারদের সাথে মোলাকাত করলাম, একেক মুনির একেক মত। একজন বললেন মাইগ্রেন, একজন বললেন সাইনাস, একজন বললেন দুইটাই আসে, কিন্তু কেউ আর বলে না কি করলে এটা সারবো। সবাই ঘুরে ফিরে ওই মেন্থলেই ফেরত যান।
মেন্থল নেয়ার সময় আমার চেহারার এক্সপ্রেশন পুরাই ড্রাগ এডিক্টদের মতো হয়ে যায়। একদিন আমাদের বাসার টেরাসে (আমাদের বাসার দুইতলায় একটা উঠানের মতো আছে) সন্ধ্যার দিকে মেন্থল দিয়ে ভাঁপ নিতেসি, পাশের বাসা থেকে কেউ মনে হয় দেখে ফেলে। পরেরদিন আম্মুর কাছে শুনি উনারা নাকি মনে করতেছে আমি মাদক আসক্ত, আমার প্রতি পরিবার থেকে খেয়াল রাখা হয় না। প্রসংগত উল্লেখ্য, সেদিন ওই সময়ে বাসায় কেউ ছিলো না।
আস্তে আস্তে সময় যতো যাচ্ছে আমার মাথা ব্যাথা ততো সেয়ানা হচ্ছে, আগে একটুকরো দিয়ে ভাঁপ দিলে ব্যাথা কমে যেতো। এখন দিতে দিতে অর্ধেক বোতল খালি করে ফেলি তাও ব্যাথা কমে না। একবার ব্যাথা এতো বেশী ছিলো আমার সত্যি সত্যি ইচ্ছা করতেসিলো মাথাটা কেটে ফেলি। আস্তে আস্তে অভ্যস্ত হয়ে গেছি। এখন আর ভাঁপ নেই না। ব্যাথার তীব্রতা বাড়তে বাড়তে একসময় কেমন যেনো একটা ট্রান্স স্টেটে চলে যাই। আশেপাশের সবকিছু ধোঁয়া ধোঁয়া মনে হয়। মনে হয় আমি আকাশে ভাসছি। কোন কিছুই স্পষ্ট ভাবে কাছে আসে না। দুই বালিশের নিচে চাপা পড়া মাথাটাকে তখন আর আমার শরীরের কোন অংশ বলে মনে হয় না। তখন স্বাধীন এক আত্মা হয়ে যাই।মনে হতে থাকে আমি মেঘে মেঘে ঘুরে বেড়াচ্ছি, আমি উড়তে পারি। আমার নিজেকে তখন অসীম স্বধীন একজন মনে হয়, যে কিনা এই পৃথিবীর কেউ না।  এই অনুভূতিটার সাথে আমি মিশে যাই, আর কখন যেনো ঘুমিয়ে পড়ি। ঘুম থেকে যখন উঠি তখন ওই অনুভূতি গুলো স্পষ্ট ভাবে মনে করার চেষ্টা করি, কিন্তু তারা ধরা দেয় না। আমিও বেশী পীড়াপীড়ি করি না, হয়তো আগামীকালই আবার আমার মাথা ব্যথা হবে, আবার আমি ওই অনুভূতিটাকে ফিরে পাবো। আগে মাথা ব্যথাটাকে প্রচন্ড রকম ঘৃণা করতাম, এখন কেন জানি ভালই লাগে।
---নীল ভূত


ঘুরে আসুন সাগরকন্যা কুয়াকাটা থেকে




প্রথমেই বলি কুয়াকাটায় আমাদের যাওয়াটা অনেকটা হুট করে। অনেক দিন দূরে কোথাও যাওয়া হচ্ছিলনা। তাই একদিন হুট করে বন্ধু রাকিব আর আমি বেড়িয়ে পড়ি। আগেই শুনেছিলাম কুয়াকাটায় দেখার মত কিছু নেই, এর থেকে কক্সবাজার অনেক সুন্দর। কিন্তু গিয়ে আমার ধারনা পাল্টে গেছে। এখানে বলে রাখি কক্সবাজার আর কুয়াকাটার সৌন্দর্য সম্পূর্ন ভিন্ন রকমের। রাকিব নির্ধারিত দিনে চট্টগ্রাম থেকে আর আমি ঢাকা থেকে পূর্ব নির্ধারিত স্থানে মিলিত হয়ে সোজা সদরঘাট। আগেই ঠিক করা ছিল আমরা লঞ্চে বরিশাল সেখান থেকে কুয়াকাটা যাব।
বরিশালে থেকে খুব সকালে কুয়াকাটা যাবার প্রথম বাসের ট্রিপ ধরার জন্য ভোর ছয়টায় বরিশাল রূপাতলী বাস টার্মিনালে গেলাম। আগের দিন রাতে খোজ নিয়েছি বরিশাল থেকে এক ঘন্টা পরপর কুয়াকাটার বাস ছাড়ে। বরিশাল থেকে সোজা কুয়াকাটা। আমরা প্রথম ট্রিপটা ধরলাম সাতটায়।
আগেই শুনেছিলা কুয়াকাটার রাস্তা খুবই খারাপ। তাই একটু ভয়ে ভয়ে ছিলাম। কিন্তু বাস্তব অভিজ্ঞতা হল কুয়াকাটার যাবার রাস্তা খুবই ভাল। শুধু শেষের কয়েক কিমি রাস্তা মুটামুটি হিসেবে চালিয়ে দেয়া যায়। কিন্তু ফেরিতে নদী পার হতে হয় চারটি। তবে আশার কথা হল আমরা তিনটি নদীতে সেতু নির্মান হতে দেখেছি। একটির কাজ অনেক দূর এগিয়েছে।


কুয়াকাটার পথে একটি ফেরি নদী পার হচ্ছে

বরিশাল বিভাগ পুরোটাতে অসংখ্য নদী দিয়ে ঘেরা। তাই নদীপারের জীবন যাত্রা দেখে অবিভূত হতে পারেন। যত কুয়াকাটার দিকে যেতে থাকবেন ততই পাল্টাতে থেকবে আশেপাশের দৃশ্য। দেখা পাবেন সাগরের মাছ ধরার ট্রলার হয়তো সাগর থেকে ফিরছে। এদিকের মানুষের অনেকেরই প্রধান জীবিকা মাছ ধরা। 


সাগর থেকে ফিরে আসছে মাছ ধরার ট্রলার

দূরে দেখতে পাবেন ম্যনগ্রোভ বনের সারি। এসব দৃশ্য দেখতে দেখতে কখন যে সময় কেটে যাবে বুঝতেও পারবেন না। আমাদের কুয়াকাটা গিয়ে পৌছাতে সময় লেগেছে ৪ঘন্টা ত্রিশ মিনিট। যার বেশির ভাগ সময় কেটেছে ফেরীর জন্য অপেক্ষা করে। 


ইঞ্জিন চালিত নৌকাতে নদী পারাপার

কুয়াকাটায় গিয়ে প্রথম কাজ হবে কোন একটি হোটেলে ওঠা। আমরা উঠেছিলাম পর্যটন কর্পোরেশনের হোটেল এ। যারা একটু নিরিবিলি থাকতে পছন্দ করেন তাদের জন্য পর্যটন করপোরেশনের হোটেল অনেক ভাল লাগবে। চারদিকে নারিকেল গাছে সারি। সামনে বিশাল বাগান। পর্যটন করপোরেশনের হোটেলে একটু বাড়তি নিরাপত্তা দেয়। তাছাড়াও আছে অসংখ্য হোটেল। তার যে কোন একটিতে উঠতে পারেন।


আমরা এই হোটেলেই উঠেছিলাম

দুপুরে খাবার পর বেড়িয়ে পড়ি সৈকত দেখতে। অনেক শান্ত নিরিবিলি একটি সৈকত। হেটে হেটে বহুদূর পর্যন্ত যাওয়া যায়। পূর্ব দিকে কয়েক কিমি গেলে দেখা মিলবে ঝাউ গাছের বাগান। মাঝে মাঝে মাথা উচু করে আছে নারিকেল গাছ। ছোট ছোট কাঁকড়া মাটি খুড়ে তৈরী করছে সুন্দর সুন্দর নকশা।


নিরিবিলি কুয়াকাটা সি বিচ

তাছাড়া ভাড়াতে মটরসাইকেল পাওয়া যায়। মটরসাইকেল ভাড়ার নানা অফার পাবেন তাদের কাছ থেকে। দেখতে পাবেন সাগর পারের মানুষের মাছ ধরা। কেউবা ধরছে চিংড়ির পোনা। বিশাল সৈকতে রাখা আছে সারি সারি নৌকা। যেগুলো জেলেরা মাছ ধরার কাজে ব্যবহার করেন।


সাগর তীরে সারিবদ্ধ ভাবে রাখা জেলেদের নৌকা

জেলেদের সাথে উড়ে বেড়ায় গাংচিলের ঝাঁক। নিশ্চিন্তে হেঁটে বেড়ায় সি বিচে। এখানে তাদের কেউ উৎপাত করেনা। দেখা পাবেন গাংচিলের ঝাঁক মাছ ধরার কাজে ব্যস্ত।


একঝাক গাংচিল
বিশালতার মাঝে হারিয়ে যেতে পারেন। বিশাল আকাশ আর বিশাল সমূদ্র। হারিয়ে যান বিশালতার মাঝে।

বিশাল নীল আকাশ 

কুয়াকাটার বিশেষত্ব হচ্ছে এখান থেকে একই সাথে সূর্য উদয় আর সূর্য অস্ত দেখা যায়। সূর্যাস্ত খুব সহজেই দেখা যায় কিন্তু সূর্যদোয় দেখতে হলে খুব সকালে উঠতে হবে। তা নাহলে এই মুহূর্তটা মিস করতে পারেন। 


সূর্যাস্ত, সূর্যটা মেঘে ঢাকা পরে গেছে

এমন একটি ছবি আপনিও তুলতে পারেন। পেছনে জেলেরা মাছ ধরার কাজে ব্যস্ত।
ঢাকা থেকে বাস অথবা লঞ্চে কুয়াকাটা যেতে পারেন। সায়দাবাদ থেকে সরাসরি কিছু বাস কুয়াকাটায় যায়। লঞ্চে গেলে দুভাবে যেতে পারেন। ঢাকা থেকে বরিশাল হয়ে কুয়াকাটা অথবা ঢাকা থেকে পটুয়াখালী হয়ে কুয়াকাটা। লঞ্চে গেলে বরিশাল হয়ে যাওয়া অনেক সুবিধাজনক। কুয়াকাটার মনুষজন অনেক আন্তরিক। বরিশাল থেকে কুয়াকাটা যাবার বাস ভাড়া ২২০টাকা। বাস গুলো খুব বড় নয়। বরিশাল রূপাতলী বাসস্টান্ড ও লঞ্চঘাট থেকে প্রতি ঘন্টায় বাস ছাড়ে। কুয়াকাটাতে গেলে হাতে কিছু সময় নিয়ে যান। দেখার মত অনেক কিছু আছে সেখানে। তার মধ্যে উল্লেখ যোগ্য হল ফাতরার চর। যেটা আসলে সুন্দরবনের একটি অংশ। 

E-mail: 
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%61%73%61%64%75%7a%7a%61%6d%61%6e%61%37%31%40%67%6d%61%69%6c%2e%63%6f%6d%22%3e%61%73%61%64%75%7a%7a%61%6d%61%6e%61%37%31%40%67%6d%61%69%6c%2e%63%6f%6d%3c%2f%61%3e%27%29%3b'))


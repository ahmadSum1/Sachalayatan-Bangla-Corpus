পুঁজির নিগড়ে বন্দী যেখানে শিক্ষা: স্বাস্হ্যনীতির আলোকে ইংরেজি মাধ্যম সম্পর্কে একটি সংক্ষিপ্ত মূল্যায়ণ



মেডিকেল কলেজে পড়ার সময় spina bifida (দ্বিভঙ্গ মেরুদন্ড) নামক একটি জন্মগত ত্রুটির কথা জেনেছিলাম। এর লক্ষণ হল:  ‘মনযোগের অভাব জনিত অতি কর্মব্যস্ত ভাবাপন্নতা’ (Attention Deficit Hyper Activity Disorder), দৃষ্টি-কর্ম অসংলগ্নতা (Hand-eye in-coordination), অপরিপক্ব বুদ্ধিবৃত্তি ইত্যাদি। বাংলাদেশের শিক্ষার 'ত্রিভঙ্গ' দশা, মেডিকেলে পড়া সেই রোগটির কথা লক্ষণ সমেত স্মরণ করিয়ে দেয়। সেই সাথে মনে পড়ে বহুল পঠিত সেই প্রবচন: 'শিক্ষাই জাতির মেরুদন্ড'। শরীরে মেরুদন্ড থাকে একটি; এর বেশি থাকলেই সেটা অভিব্যক্ত করে গুরুতর অসুস্থতা। শরীরে যেমন; বোধকরি মেরুদন্ডের সাথে তুলনীয় শিক্ষার ক্ষেত্রেও। 
জাতীয় শিক্ষা নীতি ২০০৯ এ যদিও প্রাথমিক শিক্ষার ক্ষেত্রে ‘সাধারণ শিক্ষা’ এবং ‘মাদ্রাসা শিক্ষা’র মধ্যে সমন্বয় সাধনের প্রচেষ্টা নেয়া হয়েছে কিন্তু ইংরেজি মাধ্যমের ব্যাপারে সুস্পষ্ট ভাবে কিছু বলা নেই। আমাদের দেশের নব্য ধনিক শ্রেণী তাদের আদরের দুলালটিকে কোন মতে একটি ইংলিশ মিডিয়াম স্কুলে ঢুকিয়ে দিতে পারলেই বিশেষ শ্লাঘা অনুভব করেন। কিন্তু এই শ্লাঘা উদ্রেককারী নাদুস নুদুস দুলালটি যখন বিচ্যুত হয়ে পড়ে দেশজ সংস্কৃতির শিকড় হতে, যখন শুদ্ধ করে নিজের মাতৃভাষাটিকে উচ্চারণ করতে ব্যর্থ হয়, যখন মুক্তিযুদ্ধের চেতনা ম্রিয়মাণ একটি অথর্ব শব্দমালা হিসেবে পরিগণিত হয়, যখন এই দেশ তাদের কাছে কেবল বাইরে পাড়ি জমানর মোক্ষম উপলক্ষ হয়ে দাঁড়ায়- তখন প্রশ্ন জাগে তারা যে শিক্ষায় শিক্ষিত হচ্ছে তা আমাদের দেশীয় দৃষ্টিকোণ থেকে আদৌ ‘শিক্ষা’ হিসেবে গণ্য হবে কিনা।
জাতীয় শিক্ষানীতির প্রথম অধ্যায়ে শিক্ষার উদ্দেশ্য ও লক্ষ্য হিসেবে বলা হয়েছে মুক্তিযুদ্ধের চেতনায় শিক্ষার্থীদের অনুপ্রাণিত করে তোলা; তাদের চিন্তা-চেতনায় দেশাত্মবোধ, জাতীয়তাবোধ ইত্যাদির বিকাশ ঘটানো; জাতীয় ইতিহাস, ঐতিহ্য ও সংস্কৃতির ধারা বিকশিত করে প্রজন্ম পরম্পরায় সঞ্চালনের ব্যবস্থা করা ইত্যাদি আরো নানা সুসমাচার। ইংরেজি মাধ্যমের শিক্ষাক্রম ও পাঠ্যসূচিতে এসব সুসমাচারের প্রতিফলন ঘটছে কিনা ভেবে দেখা দরকার। যদি ঘটে তো ভাল; আর যদি না ঘটে থাকে তাহলে এদেরকে কি 'শিক্ষিত', অন্তত 'যথার্থ শিক্ষিতি' বলা সমীচীন হবে?
যদি তাদেরকে 'যথার্থ শিক্ষিত' হিসেবে গণ্য করা না যায় সেক্ষেত্রে দৃষ্টি আকর্ষণ করব গণপ্রজাতন্ত্রী বাংলাদেশের সংবিধানের ধারা ১৯(ক) তে যেখানে ‘একই পদ্ধতির গণমুখী ও সার্বজনীন শিক্ষা ব্যবস্থা প্রতিষ্ঠার’ কথা বলা হয়েছে যার মাধ্যমে ‘আইনের দ্বারা নির্ধারিত স্তর পর্যন্ত সকল বালক-বালিকাকে অবৈতনিক ও বাধ্যতামূলক শিক্ষাদানের’ নিশ্চয়তা বিধান করা হয়েছে। তা-ই যদি হয় তাহলে এই আপাত 'শিক্ষিত' কিন্তু বাস্তবিক অর্থে অশিক্ষিত বা কুশিক্ষিত কোমলমতিদের উপযুক্ত শিক্ষা বিধানের দায় থেকে সরকার সদাশয় মুক্ত থাকতে পারেননা।
শিক্ষানীতির ২য় অধ্যায় তথা ‘প্রাক-প্রাথমিক ও প্রাথমিক শিক্ষা’ অধ্যায়ের ‘প্রাথমিক শিক্ষা’ অংশে বিভিন্ন ‘ধারার সমন্বয়’ শিরোনামে বাংলাদেশের সংবিধানের বরাত দিয়ে ‘বৈষম্যহীন শিক্ষা ব্যবস্থা চালু করার লক্ষ্যে সমগ্র দেশে প্রাথমিক স্তরের সকল শিক্ষা প্রতিষ্ঠানে নির্ধারিত বিষয় সমূহে এক ও অভিন্ন শিক্ষাক্রম ও পাঠ্যসূচি প্রবর্তনের’ অঙ্গীকার ব্যক্ত করা হয়েছে। এখানে প্রাথমিক শিক্ষার বিভিন্ন ধারার উদাহরণ দিতে গিয়ে ‘সরকারি ও বেসরকারি প্রাথমিক বিদ্যালয়, কিন্ডারগার্টেন (যা আদৌ প্রাথমিক বিদ্যালয় নয় বরং প্রাক-প্রাথমিক), ইবতেদায়ি মাদরাসা ও বিভিন্ন এন জি ও পরিচালিত বিদ্যালয়/শিক্ষাকেন্দ্রে’র উল্লেখ করা হলেও ইংলিশ মিডিয়াম স্কুল গুলো সম্পর্কে রহস্যময় নীরবতা অবলম্বন করা হয়েছে।
নীরবতা নাকি হিরণ্ময়; হিরণ+ময়। বাংলা অভিধানে ‘হিরণ’ শব্দের অর্থ দেয়া আছে ‘স্বর্ণ’। আমরা যে টাকা বা অর্থ ব্যবহার করি তার বিপরীতে কেন্দ্রীয় কোষাগারে ‘হিরণ’ জমা থাকে; যার দরুন ‘হিরণ’ তথা স্বর্ণ, টাকা তথা অর্থের সমার্থক।
বাংলা ভাষায় আরো একটি প্রবাদ আছে, ‘অর্থই অনর্থের মূল’। 


-তৌফিক জোয়ার্দার


হুমায়ুননামা



হুমায়ুন আহমেদ কে প্রথম যখন দেখি, তখন আমি খুব রোমাঞ্চিত হয়েছিলাম। সেসময় ক্লাস সিক্সে পড়ি; বাংলা বই বলতে তখন সেবা প্রকাশনীর তিন গোয়েন্দা, কিশোর ক্লাসিক এবং হুমায়ুন আহমেদ এর বইগুলোই বুঝতাম। বিশ্ব সাহিত্য কেন্দ্রের কিছু অনুবাদও পড়েছিলাম। তখন আমাদের স্কুলে একটি প্রতিযোগিতা হয়েছিল, যার নাম ছিল ”বই পড়ে জান”। প্রতিযোগিতাটির দুইটি পর্যায় ছিল--ইন্টার স্কুল এবং ইন্ট্রা স্কুল।  প্রথম পর্যায়ে আমরা চার্লস ডিকেন্স এর গ্রেট এক্সপেকটেশনস বইটি পড়ে তার উপর একটি নৈব্যক্তিক পরীক্ষা দিয়েছিলাম। সেই পরীক্ষার পুরষ্কার গ্রহণ অনুষ্ঠানে প্রথম দেখেছিলাম হুমায়ুন আঙ্কেল(!) কে। উনার সময় হাত মেলানোর সময় হাতটা কি একটু কেঁপে গিয়েছিল আমার? ঠিক মনে পড়ছে না; বহু বছর আগের কথা।
তখনো উনি চরম বিখ্যাত হননি। তখনো বহুব্রীহি, অয়োময়, বাকের ভাই এর জন্ম হয়নি।  অন্যেরা কি ভাবেন আমি জানি না, কিন্তু আমার ধারণা আম জনতার (পড়ুন ”মাস পিপল”) কাছে হুআ জনপ্রিয় হতে শুরু করেন টিভি নাটকগুলো সাফল্য লাভের পরেই। উনার বইগুলো হয়তো খুবই ভালো ছিল (হু, প্রথম দিকের বইগুলোর কথাই বলছি), কিন্তু গ্রাম মফস্বলে উনার প্রবেশ টিভি নাটকের মাধ্যমেই।  উনাকে দেখে খানিকটা অবাক হয়েছিলাম। ভেবেছিলাম খুব অহংকারী ধরণের হবেন। কিন্তু উনি আমাকে দেখে বেশ বোকা বোকা টাইপের একটা চেহারা করে একাট হাসি দিলেন এবং পুরষ্কারটি হাতে তুলে দিলেন। পুরষ্কার ছিল ২/৩টি বই। বইগুলো আমার খুব প্রিয় ছিল। একটির নাম ছিল "মেঘেদের কথা”. সেই বইতে বিভিন্ন ধরণের মেঘের ছবি আর সেসব মেঘ দেখে আবহাওয়ার ব্যাপারে পূর্বাভাস দেয়ার ব্যাপারে অনেক তথ ছিল। বইটি পড়ার পর থেকেই প্রায়ই আমি মানুষজনকে ভড়কে দিতাম এসব বলে --”আজ কিমুলাম মেঘ, বৃষ্টি হওয়ার সম্ভাবনা নেই বল্লেই চলে। আজ নিম্বাস মেঘ, বজ্রপাত সহ বৃষ্টি হবে।” 
আমি, এবং আমার জেনারেশন এর অনেকেই বড় হয়েছেন হুআ ও শ্রদ্ধেয় জাফর ইকবাল এর  বই পড়ে। সেদিন হাতে পেলাম হুআ এর একটি সংকলন--জোছনা ত্রয়ী। সংকলনটিতে তিনটি পূর্বে প্রকাশিত বই রয়েছে। এগুলো হচ্ছে জল জোছনা, চাঁদের আলোয় কয়েকজন যুবক, সবাই গেছে বনে। তিনটি গল্পই আগে পড়া, কিন্তু অনেকদিন পর আবার পড়ে ভালোই লাগলো, এবং একটা কথায় মনে হলো। যে লেখক একসময় এত ভালো লিখতেন, তিনি এখন কি করে এরকম ফালতু লিখেন। দু’বছর আগের একটি বইমেলা থেকে কি জানি ২টা বই কিনেছিলাম উনার। এতটাই অখাদ্য ধরণের লিখা ছিল সগেুলো যে বিশ্বাস করতে কষ্টই হয়েছিল যে সেগুলো হুআ এর লিখা।
অনেকেই স্বীকার করেন না যে তারা জীবনের কোন এক সময় হুআ এর লিখা দ্বারা চরম ভাবে প্রভাবিত হয়েছিলেন। তাদেরকে আমি ভন্ড ছাড়া কিছুই বলবো না। বুকে হাত দিয়ে বলতে পারবেন কি, যে আপনার একবারও ইচ্ছে হয়নি হলুদ পাঞ্জাবী পড়ে হিমু সেজে রাস্তায় রাস্তায় ঘুড়ে বেড়াতে? চান নি মিসির আলির মত বুদ্ধিমান ও ইনটারেস্টিং হতে? থাকতে কি ইচ্ছে করেনি হোটেল গ্রেভার ইন এ? কষ্ট হয়নি বাকের ভাই মির্জা সাহেব এর জন্য? ফিহা সমীকরণের সমাধান না করেই ফিহা আত্নহনন কি একবারের জন্যেও দু:খিত করেনি আপনাকে? অমানুষ কি ম্যান অন ফায়ার এর চেয়ে কোন অংশে কম রোমহর্ষক? 
প্রিয় লেখক যখন আগের মত লিখতে পারেন না, তখন খারাপই লাগে। প্রিয় হুআ, আপনি আবার আগের ফর্মে ফিরে আসুন। আপনার অনুজ এখনো আগের মতই খুরধার। চাইলে আপনিও পারবেন।
-ইশতিয়াক
(বহুদিন পর আবার লিখলাম; এই গতিতে লিখলে জীবনেও সচল হওয়া লাগবে না )


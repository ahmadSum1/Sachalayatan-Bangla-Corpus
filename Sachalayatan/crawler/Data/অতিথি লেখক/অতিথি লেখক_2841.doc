ফুলকি



আকাশের ভার মাথার উপরে, দেয়ালে ঠেকেছে পিঠ,
মন বলে, “তুই হেরেই গেলি রে”, বোধ বলে- “তুই জিত্”।
“হারবি কি তুই
এ কুরুক্ষেত্রে!
ওঠ্, লড়, এই
লড়াই জেতরে…
এক কানাকড়ি সুযোগ হেলায় দিস্ নে হারাতে আর…”
নিজ কাঁধে তাই তুলেছি আমার স্বপ্নজয়ের ভার।
অনেক সয়েছি, নীরবে ক্ষয়েছি, ভুলেছি কি ছিলো লক্ষ্য
জানি আজ আমি নিশানা আমার, কেটেছে কৃষ্ণপক্ষ।
থেকে থেকে প্রান
করে আহ্বান
বাজে রণভেরী,
নাচে শয়তান
মনন-বোধের দ্রোহী সারথীরা ভরে ফেলে রণ-ময়দান।
ধমনী-শিরায় টগবগ করে খুন ফোটে দিনমান।
আজকে আমার কলজে-তে তাই নতুন ধানের গন্ধ
নিজ হাতে তাই পিছু হটবার দরজা করেছি বন্ধ।
আলেয়ার খেলা
করে অবহেলা
জ্বোনাকীর দল
জীবনের মেলা
এনেছে; আনবে, আঘাত হানবে, জড়তা-শৈত্যে অবিরাম
ঝরবে রক্ত, আরো কি-কত, সবে তো ঝরেছে ঘাম।
লাল হবে মাটি, পুড়ে হবে খাঁটি সোনা সোনা মুখগুলি
পতন আজকে উত্তরনের দুয়ার দিয়েছে খুলি।
সে দুয়ারে পাতা
মরণের কাটা,
তবু সে পথেই
আমাদের হাঁটা
হাঁটবো, ছুটবো, জীবন লুটবো, মরে না জীবন্ময়।
হারতে হারতে ভুলে গেছি আজ- কাকে বলে পরাজয়..।
যা ছিলো আমার হারিয়েছি সব আলস্যে-নিদ্রায়
পাহাড়-প্রমাণ স্বপ্ন শুকিয়ে হয়ে গেছে কৃষকায়।
শেষ থেকে শুরু
করেছি এবার,
মরবো তবুও
মানবো না হার
আজ দুর্বার জীবন আমার জিদ্ ধরে জিতবার।
পেঁচাদের ঝাক ঝোপঝাড়ে জানি করবেই চিৎকার।
বুকের বারুদে আগুন জ্বেলেছে আঘাতের ফুলকি
জীবনের মাঝে আঁকা রবে; আছে, মৃত্যুর উল্কি।
ভয় নেই আর
জ্বলেছি এবার,
জ্বলবে অশুভ
সারা দুনিয়ার,
সুপ্তিপূরীর সুপ্ত দুয়ার বিস্ফোরণে উড়বেই
একদিন এই বুকের আগুনে পৃথিবীর বুক পুড়বেই।


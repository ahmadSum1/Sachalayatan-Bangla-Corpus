এক একদিন প্রতিদিন-৫



কাক ভোরে ঘুম ভাঙলেও অনেকক্ষণ দুই চোখ বুজে শুয়ে থাকতে ইচ্ছে করে। কান পাততে ইচ্ছে করে নৈশব্দের গহীন কুহরে, কোন অনুদ্দেশের পাড় থেকে সেখানে ভেসে আসে নিলীয়মান কিছু ভৈরবী সুর...।
হয়তো কোন বোষ্টমী বাড়ীর পেছনের সরু পথ দিয়ে যেতে যেতে তার ছোট্ট একতারায় প্রভাতী সুরে ঘুম ভাঙানিয়া গায়,
"প্রভাত সময়ে
শচীর আঙিনার মাঝে
গৌর চাঁদ নাচিয়া বেড়ায় রে।
জাগ নি গো শচী মতো
গৌর আইল প্রেম দাতা
ঘরে ঘরে হরিনাম বিলায় রে।
রাতুল চরণে সোনার নূপুর 
রুনুঝুনু রুনুঝুনু বাজে রে ..."
বাড়ির বউটি তার প্রাতঃস্নান সেরে লালপেড়ে শাড়ী পড়ে সদ্য ঘরে ঢুকেছিল। সে কপালে সিঁদুরের বড় লাল টিপ দিয়ে, সিঁথিতে সিঁদুর এঁকে, দুই হাতের সাদা শাঁখায় সিঁদুর ছুঁইয়ে, এক টুকরো সুপুরি মুখে পুরে চিবোতে চিবোতে ঘোমটা টেনে দ্রুত পায়ে উঠোনে নেমে আসে, বোষ্টমীর জন্য চালের থালা হাতে করে। ঘরের ভেতরে তার বৃদ্ধ শ্বশুর তখন ধুপ জ্বালিয়ে ঠাকুর আসনের সামনে হাতে সেলাই করা নকশি আঁকা ছোট্ট আসনে বসে আপন মনে গাইছেন, 
"গুরু উপায় বলো না,
জনম দুঃখী কপাল পোড়া গুরু আমি একজনা।
শিশুকালে মরে গেল মা,
গর্ভে থাকতে মরল পিতা গুরু
চক্ষে দেখলাম না...।
গিয়াছিলাম ভবের বাজারে
ছয় চোরাতে করল চুরি
গুরু ধরল আমারে।
চোরায় চুরি কইরা খালাস পাইল গুরু
আমায় দিল জেলখানা..."
বউটি গোয়ালের গরু দুটির সামনে শুকনো কিছু খড় টেনে দিয়ে রান্না ঘরে ঢোকে এইবার। কেরোসিনের কুপির আগুনের পাটখড়ি জ্বালিয়ে কাঠের চুলায় আগুন ধরায়। ভাতের হাঁড়ি চুলায় বসিয়ে ত্রস্ত পায়ে চাল-ডাল ধুয়ে আনতে বাড়ির সামনে কল পাড়ে হেঁটে যায়। ধোয়া জলটুকু বালতিতে জমিয়ে রাখে গরু দুটোর জন্য। এরপর চুলার পাড়ে ফিরে তরকারি কাটায় মন দেয়, মনে মনে ভাবনা কি দিয়ে কি রাঁধবে আজ। শ্বশুর তার হাটে যাবেন খেয়ে একটু পরেই, আজ গ্রামের হাটবার। 
ধীরে ধীরে সকাল মুখরিত হয় জেগে ওঠা মানুষের কলরবে। টিনের ঘরের বারান্দায় শিতল পাটি বিছানো চৌকির উপরে বসে বউটির ছেলেমেয়েরা কাঁসার বাটিতে করে মায়ের দেয়া মুড়ি গুড় খেতে খেতে সুর করে পড়ে, 
"সকালে উঠিয়া আমি মনে মনে বলি
সারাদিন আমি যেন ভালোভাবে চলি
আদেশ করেন যাহা মোর গুরুজনে
আমি যেন সেই কাজ করি ভালো মনে..."
কেউবা পড়ে, 
'অ অজগর ঐ আসছে তেড়ে
আ আমটি খাব পেড়ে
ই ইঁদুর ছানা ভয়ে মরে
ঈ ঈগল পাখি পাছে ধরে'
বোষ্টমী ফিরতি পথ ধরে তার প্রত্যূষের ভিক্ষাবৃত্তি শেষ করে বাড়ির পাশের সেই পথ দিয়ে, এবারে তার একতারা গলার সাথে সুর তুলে গায়, 
"সখী লোকে বলে কালো, কালো নয় 
সে যে আমারই চোখের আলো
বধূ কালো তাই কাজল লেখায় নয়ন করেছি কালো
রূপ দেখবো বলে, সেই কালো রূপ দেখবো বলে
ওগো আমার বধূর সেই কালো রূপ ভরে পরাণ ভরে দেখবো বলে...
কালো দেখবো বলে নয়ন করেছি কালো..."
ঠিক এই সময় সদ্য ঘুম ভাঙা কিছু বুলবুলির অকারণ কিচিরমিচির এসে কানে লাগে। পাশ ফিরতে ফিরতে ঘোর অনিচ্ছায় চোখ মেলে দেখি, বাইরে তখনও বেশ করে আঁধারের ছায়া বিছানো। জানালা দিয়ে দৃষ্টি মেলে সেই আঁধারেই বোষ্টমীর চলে যাবার পথটা খুঁজে নিতে চেষ্টা করি, ঠিক ঠাহর হয়না। এতক্ষণের সুস্পষ্ট সুরেলা বোস্টমীর গলাটিও ধীরে ধীরে অস্পষ্ট হতে শুরু করে,
"ওগো আমারে আমি বিকিয়ে দিলাম ও চরণে দুঃখে সুখে
আমার দেহের আরতি প্রণতি করি 
আমারে আমি বিকিয়ে দিলাম ও চরণে দুঃখে সুখে"
এলোমেলো পায়ে বাথরুমে ঢুকে টুথপেস্ট লাগাই টুথব্রাশে, উত্তর গোলার্ধে আরেকটি যান্ত্রিক দিনের সূচনা হয়...।
রীতু


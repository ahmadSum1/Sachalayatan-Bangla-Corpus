এমআইটি ফ্যান্টাসি: আবজাব কথন



এনসাইক্লেপিডিয়া ব্রিটানিকা---সেই বিশাল বড় ভারী ভারী বইগুলো, মোটা বাদামী রংয়ের বাঁধাই করা, সারি সারি করে সাজানো বইগুলো----কারো মনে আছে নাকি? আহা নস্টালজিক হয়ে গেলাম........উইকিপিডিয়ার তখনো নামও শোনে নাই কেউ, শুনবে কিভাবে, তার জন্মই হয় নাই! কিছুদিন পর যখন মাইক্রোসফট তার এনকার্টা  এনসাইক্লোপেডিয়া বাইর করল, ৭ সিডির একটা কালেকশন, সেইটা কিনার পর যেইরকম একটা "কিং অব দা ওয়ার্ল্ড" ফিলিংস আসছিলো, ঈমানে বলতেছি, সেইটা মনে হয় এই জীবনে আর সম্ভব না! 
যাই হউক, আজ থেকে অনেক বছর আগে---তখনো এনসাইক্লোপিডিয়া ব্রিটানিকার যুগ---এবং আমি তখন এক সদ্য কিশোর--- ব্রিটিশ কাউন্সিলে বসে কেন যেন এমআইটির আর্টিকেলটা পড়তেছি। আমেরিকার এই কিংবদন্তীর বিশ্ববিদ্যালয় নিয়ে তখনো বেশি কিছু জানতামনা। কিন্তু ঐ আর্টিকেলের একটা তথ্য আমার তখনকার শিশু মনে প্রবল দাগ কেটে গেল----এমআইটির নাকি নিজস্ব একটা নিউক্লিয়ার রিয়্যাকটর আছে!
সেই শিশু মনে আমি কল্পনায় অনেক কিছু ভেবে ফেললাম---এমআইটি ইচ্ছা করলেই নিউক্লিয়ার বোমা তৈরী করে ফেলতে পারে! সেটা দিয়ে শক্তি তৈরী করতে পারে, তার মানে তো তারা ইচ্ছা করলে নিজেদের স্বাধীন ঘোষণা দিয়ে ফেলতে পারে!! এবং এরকম আরো অনেক কিছু। আস্তে আস্তে বড় হওয়ার পর সেরকম করে আর ভাবিনা, (হায় কেন যে ভাবিনা!) কিন্তু সেই যে এমআইটির প্রতি আমার দূর্বলতা তৈরী হয়ে গেল, সেটা আজো রয়ে গেছে।
মজার ব্যাপার হইল, আমেরিকায় যখন বিভিন্ন বিশ্ববিদ্যালয়ে এপ্লাই করলাম, তার মধ্যে ২ টায় স্কলারশীপ পেলামম, এবং এগুলো নিয়ে ভালমত একটু পড়াশোনা করতেই বেরিয়ে এল---এদের মধ্যে একটার নিজস্ব নিউক্লিয়ার রিয়্যাক্টর আছে! আমি মনে মনে মুচকি হাসলাম। বলেন তো, শেষ পর্যন্ত  আমি কোনটায় গেলাম?
যাই হোক, আমার এই এমআইটি দূর্বলতা আরো শক্ত হয় তাদের  বিভিন্ন রিসার্চের খবর পড়ে। কেন যেন মনে হত, তাদের সব বড় বড় কাজের মধ্যে একটা "অডেসিটি" লুকিয়ে থাকত, চমকে দেবার মত, মাথা খারাপ করে দেওয়ার মত সব কাজ হত সেখানে। তাদের অনেক রিসার্চই যে বেশ ইউনিক, তাতে কোন সন্দেহ নাই, আর পপুলার সায়েন্স ম্যাগাজিনগুলোতেও তাদের খবরগুলো বেশ গুরুত্ব দিয়ে ছাপা হত। কম্পিউটার সায়েন্সে পড়াশোনা আর আগ্রহের কারণে কিংবদন্তী রিচার্ড স্টলম্যানের কথা পড়েছিলাম, GNU আর ফ্রী সফটওয়্যার নিয়ে তার অবদান অপরিসীম। আদি ও অকৃত্রিম এই হ্যাকার তার জীবনের ২০ টা বছর কাটিয়েছেন এমআইটির CSAIL ল্যাবে ঘুমিয়ে, তার কোন আলাদা বাসাও ছিলনা! ফ্রী সফটওয়্যারের জন্য আলাদা কপিরাইট রুল লাগবে, বানালেন, নাম দিলেন কী? কপিলেফট!! আর হ্যাকিং আর কম্পুটিং এর জগতে এমআইটি এআই ল্যাবের কথা আলাদা পোস্টে বলব। ছোট্ট একটা উদাহরণ দেই। ৬০ এর দশকে, তাদের ল্যাবের মেশিনগুলি ছিল পিডিপি-১০ সিরিজের, কিন্তু এর সাথে আসা সফটওয়্যার তারা ব্যাবহার করতেননা, তার জন্য তারা নিজেরাই অপারেটিং সিস্টেম তৈরী করে নিয়েছিলেন---আর সেটা ছিল আগের একটা অপারেটিং সিস্টেমের উত্তরসুরি। তো, আগের অপারেটিং সিস্টেমের নাম "কম্প্যাটিবল টাইম-শেয়ারিং সিস্টেম" হলে, বলেনতো, পরেরটার নাম কী হতে পারে?? হাঁ, ঠিকই ধরেছেন ভাইসব, ওটার নাম দেয়া হয় "ইনকমপ্যাটিবল টাইম শেয়ারিংসিস্টেম"!! নামটা কিন্তু স্রেফ ফাজলেমি/ডেঁপোমি করেই দেয়া! বলেন তো, এইগুলা শুনলে কে না ফ্যানটাসীতে ভোগে, কার না জোয়ান রক্ত গরম হয়?
যাক, এমআইটির আরেকটা সাম্প্রতিক খবর দিয়ে শেষ করি। ঠিক সাম্প্রতিক না, বছর পাঁচেক আগের, কিন্তু সচলায়তনে এইটা নিয়ে পোস্ট খুঁজে পাই নাই, তাই ভাবলাম দিয়েই দেই।
যারা একাডেমিক গবেষণায় নিয়োজিত, তারা প্রায়ই মেইল পান বিভিন্ন কনফারেন্স থেকে, পেপার জমা দেয়ার অহ্বান জানিয়ে। এর সবগুলাই যে খুব ভাল মানের, তা কিন্তু না। তো এরকমই একটা কনফারেন্স হল WMSCI, যেটা কিনা ১৯৯৫ সাল থেকে হয়ে আসছে। এই কনফারেন্সের মান নিয়ে সন্দেহ থেকে ৩ তরুণ এমআইটি গ্রাড স্টুডেন্ট তৈরী করে ফেলেন এক সফটওয়্যার, যেটা কিনা নিজে থেকেই রিসার্চ পেপার তৈরী করে, একেবারে বিভিন্ন ধরনের গ্রাফ, ফিগার আর রেফারেন্স সহ! বলাবাহুল্য, যে পেপারটা তৈরী হয়, সেটার আগাগোড়া কোন অর্থই নেই, কিন্তু খুব অলস চোখে দেখলে, এটাকে একটা পুরোদস্তুর রিসার্চ পেপারই মনে হবে! শুধুমাত্র একটা বাটন চেপে তৈরী করা সেই পেপার তারা পাঠায় WMSCI কনফারেন্সে, এবং সেটা এক্সেপ্টও হয়ে যায়, এবং তাঁদেরকে ঐ কনফারেন্সে কথা বলার জন্য আমন্ত্রণ জানানো হয়!
এরপর তারা তাদের ওয়েবসাইটে বোমাটা ফাটান, যে এটা আগাগোড়াই একটা হিজিবিজি অর্থহীন পেপার, একটা সফটওয়্যার দিয়ে তৈরী করা। ইন্টারনেটে বিশাল আলোড়ন তোলে ঘটনাটা, আর কনফারেন্সটা পরিণত হয় হাসির পাত্রে। ঐ ৩ জনের বক্তব্যের আমন্ত্রণ শেষ পর্যন্ত বাতিল করা হয়, তবু তারা ঐ কনফারেন্সে গিয়ে পাশের একটা রুম ভাড়া করে তাদের 'প্রেজেন্টেশন' দিয়ে আসেন 
সেই সফটওয়্যারটা এখনো অনলাইনে আছে, আপনি চাইলে নিজের নামেও একটা পেপার রেডী করে ফেলতে পারেন! কে বলে একাডেমিক রিসার্চ কঠিন কাজ? 
-দিফিও
(furiousfive.f5 (at) gmail.com)


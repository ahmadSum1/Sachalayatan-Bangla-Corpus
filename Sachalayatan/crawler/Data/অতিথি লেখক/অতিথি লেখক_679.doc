মৌলিক বই চুরি, প্রসঙ্গ - কাজী আনোয়ার হোসেন



কয়েকদিন আগে চরম উদাস লিখলেন বই চুরি নিয়ে। বইয়ের পিডিএফ আপলোড করে বিক্রি করা, এমনকি সেগুলো বিক্রি করা নিয়ে বেশ অসাধারণ একটা লেখা! তাই মনে হলো, মৌলিক বই চুরি করে নিজের নামে ছাপিয়ে দেয়ার ইস্যুটা নিয়েও লেখা দরকার।
কাজী আনোয়ার হোসেন, উনি বাংলাদেশের সবচেয়ে নামকরা অনুবাদক হতে পারতেন, কিন্তু হলেন সবচেয়ে বিখ্যাত নকলবাজ। ফেসবুকে আপনার একটা স্ট্যাটাস চুরি করতে দেখলেও নিশ্চয়ই আপনার গায়ে লাগে, আর অন্যদের এতো বিশাল মৌলিক গল্পগুলো চুরি করে নিজের নামে ছাপিয়ে দিয়ে কাজী আনোয়ার হোসেন "দ্যা গ্রেট কাজীদা" খেতাব পাচ্ছেন, এ ধরনের হিপোক্রেসি দেখলে কষ্টই লাগে। এটা নিয়ে আমার অবস্থান হচ্ছে, অনুবাদ করুক, নিজের নামে আরেকজনের গল্প না ছাপালেই হলো। এটা নিয়ে অনেকের সাথে কথা হয়েছে আমার। পুরো ব্যাপারটা তাই কনভার্সেশনের মত করে নিচে লিখলাম।


অনেকে বলেন, কপিরাইটের ঝামেলা এড়ানোর জন্য নাকি এই কাজ করেছেন।


সেবা তো অনেক অনূদিত বইও বের করছে। কই, সেখানে তো কপিরাইটজনিত সমস্যার মুখোমুখি হতে হচ্ছেনা! অনেকে অনুবাদ করছে, হয়তো অরিজিনাল লেখককে রয়্যালিটি দিচ্ছেনা। তৃতীয় বিশ্বের মাথাপিছু আয় যতদিন না পাল্টাচ্ছে, ততদিন এটা ঠিক হবেনা। আমাদেরকে চেষ্টা করে যেতে হবে সেই পরিস্থিতি ঠিক করার। কিন্তু কাজী আনোয়ার হোসেন কপিরাইটও দিচ্ছেননা, আবার নিজের নামেও চালাচ্ছেন। 
কোন অবস্থাতেই মাসুদ রানা নামে ওগুলো ছাপানো উচিৎ হয়নি, কপিরাইটের ঝামেলা থাকুক আর না থাকুক। আপনি বাইরে গিয়ে একটা বই লেখেন, আপনার অজান্তে কাজী আনোয়ার হোসেন সেটাকে মাসুদ রানা বলে ছাপিয়ে দিক, তারপর দেখবেন কেমন লাগে !! 


অনেকে বলেন, উনি বিদেশী গল্পকে মাসুদ রানা বানাতে যে কষ্ট করেন, এজন্য ওনাকে অরিজিনাল রাইটারের কৃতিত্ব দেয়া যায়।


বিদেশী গল্পকে মাসুদ রানা বানাতে কষ্ট হয় অনেক? প্লিজ, একটু অরিজিনাল ভার্সনগুলো পড়ে দেখবেন, লাইন বাই লাইন নকল, একদম লাইন বাই লাইন। নামগুলো চেঞ্জড শুধু। সেটার মধ্যে মাঝে মাঝে সামান্য একটু কনটেক্সট যোগ করা বা এদিক ওদিক করা কোনো ব্যাপার না। উনি পুরোটাই অনুবাদ করতে পারেন, এরপর অনুবাদকের কৃতিত্ব নিতে পারেন।


অনেকে বলেন, সেবার বইগুলোয় লেখা থাকে, "বিদেশি গল্পের ছায়া অবলম্বনে"


আমি বলি, সেবার অনেক অনেক (সত্যিকার অর্থে, অনেক) বইতেই আমি “বিদেশী গল্পের ছায়া অবলম্বনে” কথাটা দেখিনি। প্রথমদিকে লিখতেন, পরের দিকে সেই কার্টেসিটুকুও বাদ দিয়েছেন। আমার বাসাতেই মাসুদ রানার অনেক বই আছে, যাতে এ ধরনের কিছুই পাওয়া যাবেনা তন্ন তন্ন করে।


অনেকে বলেন, উনি নাকি বরাবরই বলেছেন এগুলো বিভিন্ন বিদেশি বইয়ের কাহিনী অবলম্বনে লেখা।


আমি বলি, উনি মুখে বললেই যে ওনার লেখা চুরি জাস্টিফায়েড হয়ে গেলো, তা তো না। অগ্নিপুরুষের কাহিনীর প্রশংসা করে একজন পাঠক যখন কাজী আনোয়ার হোসেনকে বাহবা দিয়ে মতামত পাঠালো (অন্য একটা বইয়ের শেষাংশে পড়েছিলাম), তখন তো উনি একবারের জন্যেও বলেননি এটা Men on Fire থেকে নেয়া। এরকম হাজার হাজার উদাহরণ আছে।


অনেকে বলেন, মাসুদ রানা সিরিজ জনপ্রিয় হবার পর নিয়মিত প্রকাশের জন্য পাঠকের চাপ থাকত একটা। এজন্য উনি এমন করেছেন।


পাঠকের চাপ থাকবে, এজন্য কি আপনি অনুবাদকে নিজের নামে চালিয়ে দেবেন নাকি ?? এটা অনেক বড় ধরনের অন্যায়। 


অনেকে বলেন, উনি সেবা প্রকাশনী প্রতিষ্ঠা করেছেন, অনেককে লেখার সুযোগ করে দিয়েছে।


এগুলোর জন্য তাকে ক্রেডিট দিতে আমার কোন সমস্যা নেই। দেবো না কেন? কিন্তু এগুলোর জন্য তার চুরি করে লেখা জাস্টিফায়েড হয়ে যায় না।


অনেকে বলেন, প্রচুর পাঠক তৈরি করেছেন উনি। বইয়ের দামও কম রেখেছেন।


উনি নিজের পাঠক তৈরি করেছেন, অরিজিনাল রাইটারকে কোনো ক্রেডিট না দিয়েই। ক্লাইভ কাসলারের ডার্ক পিটের হেন কোন লেখা নেই, যেটা উনি নকল করেননি, কিন্তু আমি কাসলারের লেখা পড়ার আগে, অর্থাৎ মাসুদ রানা পড়তে গিয়ে কোনদিন ডার্ক পিট নামটাও জানতে পারিনি। উনি অনুবাদ করতে পারতেন বইগুলো, আসল লেখক ও আসল কাহিনীকে তার যোগ্য সম্মান দিয়ে। এতে অনুবাদক হিসেবে ওনার সম্মান বাড়তো বই কমতোনা। আর সেবার অনুবাদ বইগুলোর দাম কি অস্বাভাবিক বেশি? কখনোই না, তাহলে দামের প্রসঙ্গ এখানে অবান্তর।


অনেকে আর কিছু না পেয়ে বলে, তাহলে আপনি একটা লেখা লিখে দেখান না !!


অন্যদের মৌলিক একটা লেখা নকল করে বিখ্যাত হবার চেয়ে কম ভালো একটা লেখা লিখে কম খ্যাতি পাওয়া আমার কাছে নৈতিক দিক থেকে অনেক বেশি উত্তম। সে সাহিত্যের বিনোদন দিয়ে আসছে, চুরি করে। আপনার কাছে যদি এটাকে এক্কেবারেই নিষ্পাপ মনে হয়, তাহলে আপনারো তো একই কাজ করা উচিৎ। শুরু করুন তো নকল করে একটা লেখা, দেখুন তো মনের ভেতরে থেকে সায় পান কিনা !!


অনেকে বলেন, আপনি কি পাইরেটেড মুভি-সিরিজ দেখেন না?


তৃতীয় বিশ্বের মানুষদের মাথাপিছু আয়ের ব্যাপারে তো আগেই বলেছি। আরেকটা ব্যাপার, চড় মারা আর মানুষ খুন করা, দুটোই খারাপ কাজ বলে কি এখন রোজ রোজ মানুষ মারবেন? যেটা এই মুহূর্তে ঠিক না হলেই নয়, সেটা আগে ঠিক করা কি বেশি প্রয়োজন নয়? এভাবেই তো চর্চা তৈরি হবে, এভাবেই আমরা এমন একটা সংস্কৃতি তৈরি করবো, যেখানে মেধাকে তার প্রাপ্য সম্মানটুকু দেয়া হবে।
ফরহাদ হোসেন মাসুম
গ্র্যাজুয়েট স্টুডেন্ট
ইউনিভার্সিটি অফ আরকানসা, যুক্তরাষ্ট্র


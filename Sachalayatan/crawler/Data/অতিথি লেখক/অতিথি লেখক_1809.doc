ঘুরে এলাম সান্দাকফু-ফালুট -১



২০০৯ সালের নভেম্বর মাসে আমরা তিন বন্ধু (এবং কলিগ) ট্রেকিং এ (জয় করেছি বলতে কিঞ্চিত লজ্জা হচ্ছে) গিয়েছিলাম পশ্চিমবঙ্গের সর্বোচ্চ চূঁড়া সান্দাকফু হয়ে কাঞ্চনজংঘার খুব কাছে ফালুট পর্যন্ত। বিগত কয়েক বছরে পার্বত্য চট্টগ্রামের কেওকারাডং সহ ছোট বড় নানা পাহাড় ঘুরে নিজেদের বেশ কেউকেটা মনে হচ্ছিল আর তাই সিদ্ধান্ত নিলাম এবার সিরিয়াস একটা ট্রেকিং করতে হবে। সে লক্ষেই  বেশ কিছুদিন ওয়েবসার্ফিং করে শেষ পর্যন্ত ঠিক হলো পশ্চিমবঙ্গের সর্বোচ্চ বিন্দু সান্দাকফু যাবো আর শারিরিক অবস্থা যদি অনুকুলে থাকে তাহলে কাঞ্চনজঙ্ঘার কাছে ফালুট চূঁড়া  পর্যন্ত। 
গুগলিং করে বিভিন্ন উৎস থেকে সান্দাকফু ট্রেক সম্পর্কে যা জানলাম, দেখলাম তাতে মাথা মোটামুটি ফট্টি নাইন। একপাশে বরফা মোড়া পর্বত আর অন্যদিকে সবুজ পাইন আর রডোড্রেনডন এর বন, এর মাঝ দিয়েই বয়ে গেছে পথ। পথেই পড়বে বিখ্যাত শিংগালিলা ন্যাশনাল পার্ক যা কিনা বিরল রেড পান্ডার সবচেয়ে বড় আবাসস্থল। এছাড়া এই ট্রেকে দেখা মিলবে কাঞ্চনজঙ্ঘা ছাড়াও  মাউন্ট এভারেষ্ট, মাকালু, লঠসে, পানদিম, থ্রি সিষ্টার্স সহ আর ও অনেক বিখ্যাত পর্বত শৃঙ্গের।
অসাধারন এই ট্রেকটি মাঝারি ধরনের শ্রমঘন (strenous এর চেয়ে ভালো বাংলা করতে পারলামনা, সরি) আরোহন শীর্ষবিন্দুতে যার উচ্চতা ৩৬৩৬ মতান্তরে ৩৬৫৮ মিটার অথবা ১২০০ ফিটের কিছু বেশি। পুরো ট্রেকটি  মোটামুটি তেরাবেকা ধরনের লম্বাটে উপবৃত্ত যার শুরু আর শেষ বিন্দু ইন্ডিয়া আর নেপাল বর্ডারের ছোট্ট শহর (শহর বললে অবশ্য সন্মান করা হয়) মানেভঞ্জন যার মালিকানা ইন্ডিয়ার। শুরু থেকে শেষ পর্যন্ত এই আরোহন-অবরোহন সমৃদ্ধ হন্ঠনের দুরত্ব প্রায় ৯০ কিলোমিটার এবং এটি বিভিন্ন বার নেপাল আর ইন্ডিয়ার ভেতর ঢুকেছে, বেরিয়েছে। সুতরাং যাবো বলে সিদ্ধান্ত নেওয়ার পর ও নব্বই কিলো হাটতে হবে ভেবে নিজেদের সামর্থ্য নিয়ে সন্দেহের দোলায় দুলছিলাম। কিন্তু আরেক কলিগ ও সিরিয়াস ট্রেকার এই পথে আগে ঘুরে এসেছেন, অতঃপর তার উৎসাহ, আশ্বাস আর আসন্ন জমজমাট অ্যাডভেঞ্চারের লোভে বেশ কিছুটা উৎকন্ঠা নিয়েই নিজেদের লক্ষে স্থির রইলাম।
      
যাই হোক গন্তব্য তো ঠিক হলো এবার প্রস্তুতির ব্যাপার। পুরো ভ্রমনে অনিশ্চয়তার ছড়াছড়ি, কি রকম শারিরিক সামর্থ্য লাগবে, উচ্চতাজনিত সমস্যা হবে কি না, খাব কি, থাকবো কোথায়, টাট্টি করবো কোথায়, এত ঠান্ডা সহ্য হবে কি, হঠাৎ অসুস্থ হয়ে পড়লে কি হবে এই সব। এ ব্যাপারে ভীষন হেল্প করলো ইন্ডিয়ান ট্রেকারদের ফোরাম indiamike.com এর কয়েকজন সদস্য (ওয়েবসার্ফিং করতে গিয়ে চমৎকার এই ফোরামের সন্ধান পাই এবং যথারীতি সদস্য)। তবে বিশেষ ভাবে যার কথা উল্লেখ্য সে হচ্ছে কলকাতার এক তরুন ট্রেকার। প্রথমেই সে আমাদের ভ্রমনসুচি ঠিক করে দিলো, দুদিন অতিরিক্ত যোগ করে দিলো এক্লেমাটাইজেশনের জন্য। এছাড়া ও তার কাছ থেকে কাপড় চোপড় সহ আনুষাঙ্গিক সরঞ্জামাদি কি কি লাগবে তার বিশদ বিবরন পেলাম। 
আমাদের যাত্রার দিন পনের আগে থেকেই হাটার সক্ষমতা বাড়ানোর জন্য গুলশানে আমার অফিস গুলশান থেকে বাসা (রামপুরা) অব্দি হেটে যাওয়া শুরু করলাম। ইতিমধ্যে এক শুভদিনে বঙ্গ, নিউমার্কেট আর ঢাকা কলেজ চষে বেড়িয়ে নকল নর্থফেস ডাউন জ্যাকেট, উইন্ড চিটার, ফ্লিসের জ্যাকেট, গ্লাভস্‌, থারমাল ইনার, দু  পরতের ট্রাউজার আর মাউন্টেইন ডাফল ব্যাগ কিনে আনলাম। আমাদের হাবভাবে বেশ একটা অভিযাত্রি অভিযাত্রি ভাব এসে গেলো। ভাবখানা যেন আমুন্ডসেন বা লিভিংস্টোন, জয় করতে যাচ্ছি দক্ষিন মেরু কিংবা এক শতাব্দী আগের দুর্গম আফ্রিকা। 
গাইড আর থাকা খাওয়ার ব্যাপারে ইন্ডিয়ামাইক থেকে পরামর্শ দিলো মানেভঞ্জনের এক স্কুল শিক্ষক এবং কমিউনিটি লিডার জীবনদার সাথে কথা বলার জন্য। পাহাড়ী এই ভদ্রলোক ওখানে শিক্ষকতার পাশাপাশি একটি আবাসিক হোটেল চালান এবং ওই পথে ট্রেকার আর পর্বতারোহীদের নানা ধরনের লজিস্টিক সাপোর্ট দেন। মাস্টারজী নামেই উনি সমাধিক পরিচিত। যাই হোক ফোরাম থেকে সেল নাম্বার নিয়ে জীবনদাঁ কে ফোন করে আমাদের উদ্দেশ্য আর অসহায়ত্ব বয়ান করলাম। উনি আশ্বাস দিলেন কুঁছ পরোয়া নেহি, আপ্নেরা চলে আসেন, ব্যাবস্থা করে দেব। নিশ্চিন্ত হলাম যে সবচেয়ে বড় ঝামেলাটা মিটলো।
পরবর্তী ঝামেলা হচ্ছে যার যার বাসা থেকে অনুমতি নেওয়া। এম্নিতে আমরা বেশ ঘোরাঘুরি করি কিন্তু সেগুলো মোটামুটি ঝুকিহীন (পার্বত্য চট্টগ্রামের পাহাড় শ্রেনীকে এই ষ্ট্যান্ডার্ডে ঝুকিহীন বলাই যায়) কিন্তু এবার অবস্থা ভিন্ন। প্রায় নব্বই কিলো হাটতে হবে তাও আবার এমন উচ্চতা দিয়ে যেখানে মাউন্টেইন সিকনেস হতে পারে। সুতরাং বিপদ ঘটলেও ঘটতে পারে। 
অগ্রপশ্চাৎ ভেবে আমি আর বাসায় জানালাম না যে পাহাড়ে চড়তে যাচ্ছি। শুধু বললাম দার্জিলিং যাচ্ছি দুজন বন্ধুর সাথে। আর একজন আমার পথ ধরলো কিন্তু তৃতীয়জন সত্যবাদি যুধিষ্টির, সে বাসায় জানালো যে ট্রেকিং এ যাচ্ছে। আংকেল (ওর বাবা) বয়স্ক হলেও খুবই আইটি এনাবেল্ড লোক। গুগলিং করে ঠিক ই জেনে গেলেন পথের ঝুকি। অতঃপর দলের আদুভাই কাম আয়োজক হওয়ায় আমাকে ফোন। অনুরোধ করলেন সেফটি ফার্স্ট ব্যাপারটা যেন সব সময় মেনে চলি (চলতে পারিনি শেষ পর্যন্ত যদিও) আর  অধিক উচ্চতায় যখনই কারো কোনও শারিরিক অসুবিধা দেখা দিবে, তৎক্ষনাৎ যেন নিচের দিকে নেমে আসি। যথারীতি আমাদের রাজনীতিবীদদের মত অজস্র প্রতিশ্রুতির বন্যা বইয়ে দিয়ে আংকলকে আশ্বস্ত করলাম।     

আমাদের যাওয়ার রুট হচ্ছে ঢাকা থেকে লালমনিরহাট হয়ে বুড়িমাড়ি/চেংরাবান্দা বর্ডার। সেখান থেকে বাসে করে শিলিগুড়ি। শিলিগুড়ি থেকে দার্জিলিঙ্গের কিছু আগে উপমহাদেশের সর্বোচ্চ রেলষ্টেশন ঘুম। ঘুম থেকে সুখিয়াপোখরি নামক ছোট একটি জনপদ অতঃপর সেখান থেকে মানেভঞ্জন। উল্লেখিত প্রতিটি জায়গাতেই ভেহিকল চেঞ্জ করতে হবে। আর ট্রেকিং শুরু করার পর কোথায় কোথায় রাত্রি যাপন হবে সে প্ল্যান করা হবে জীবনদার সাথে বসে। সব মিলিয়ে প্রায় ৮ থেকে ১০ দিনের প্ল্যান। যাত্রার আগের দিন চুড়ান্ত প্রস্তুতি হিসাবে লাগতে পারে এমন সব ঔষুধ আর অন্যান্য আনুষাঙ্গিক মেডিক্যাল কিট নিয়ে নিলাম। অবশেষে নভেম্বরের শীতের হিম হিম এক রাতে শ্যামলী পরিবহনে করে আমরা তিন মাস্কেটিয়ার্স রওনা হলাম বুড়িমাড়ির উদ্দেশ্যে।          

এই বর্ডার আমাদের অতি পরিচিত। তিনজনই দার্জিলিং ভ্রমন করেছি বেশ কয়েকবার করে। সুতরাং বর্ডার পেরিয়ে শিলিগুড়ি হয়ে ঘুম পর্যন্ত কোন চিন্তা নেই। অতএব কানে ইয়ার ফোন গুজে অ্যাল ষ্টুয়ার্টের অতি সুমধুর গান ‘অন দ্য বর্ডার’ শুনতে শুনতে নিদ্রাদেবীর কোলে সমর্পন করলাম নিজেকে। বাকিদের অবস্থাও তথৈবচ।

ছবি: 


 




স্কুলগামী অভিভাবক ও ছেলেমেয়েরা



বাচ্চাদের স্কুলে নিয়ে যাওয়া আর আসার ব্যাপারটা অনেকদিন ধরেই দেখি। ঝিনাইদহে দেখেছি। খুলানাতে দেখেছি। ঢাকতেও দেখছি। তবে ঢাকার ব্যাপারটা একটু বাড়াবড়ি রকমেরই। অভিভাবকরা তাদের বাচ্চাদের নিয়ে চিন্তিত হবেন - এটা খুবই স্বাভাবিক। আর আমাদের রাস্তাঘাটও দিন দিন আরো অনিরাপদ হয়ে উঠছে যেন। হেটে চলার মত পর্যাপ্ত জায়গা আমাদের রাস্তাতে নেইই। তার উপর যে রাস্তা যন্ত্রযানের জন্যই নিরাপদ না তা মানুষের জন্য কতটা নিরাপদ হবে আর! রাস্তা পারাপারও এক কঠিন বাস্তবতা আমাদের জন্য। ফুট ওভার ব্রিজের সংখ্যা নিয়ে না হয় না-ই বললাম। যেগুলো আছে সেগুলোর দিকে কারো কোন খেয়াল আছে বলে মনে হয় না। রাস্তাগুলো তাও সকালের দিকে একবার একটু করে হলেও পরিস্কার করা হয়। ফুটওভার ব্রিজগুলোর ভাগ্যে তা কখনোই জোটে বলে মনে হয় না।
তার উপর আমাদের স্কুলগুলো কিন্তু অনেক দূরে দূরে অবস্থিত। ভাল স্কুলের সংখ্যা হাতে গোনাই। আর তাই ছাত্রছাত্রীদেরকে বেশ খানিকটা রাস্তা পার হয়েই যেতে হয় স্কুলে। ফলস্বরূপ এই সব স্কুলগামী ছেলেমেয়েদের সাথে প্রচুর অভিভাবকদের উপস্থিতি দেখি। এই অভিভাবকদের অনেকেই আবার স্কুলের গেটের বাইরে অনেক্ষণ বসে থাকেন। কারণ অনেক স্কুলেই অভিভাবকদের বসে থাকার ব্যাবস্থা নেই। আমার প্রশ্নটা এখানেই। এত বিপুল সংখ্যক অভিভাবকদেরকে কি আমরা বসিয়েই রাখব এই লম্বা সময়টা? যে ছেলেমেয়েরা স্কুলে ঢুকে গেল তাদের মনের ভেতরে কি অল্প করে হলেও এই ভাবনা ঢুকে যাচ্ছে না যে তাদেরকেও একদিন অভিভাবক হয়ে এইভাবে বসে থাকতে হবে? আমাদের এগিয়ে যাওয়ার জন্য এটা একটা বিপুল অপচয় ছাড়া কিছু বলে মনে হয় না আমার। হ্যা, এতে আমাদের ছেলে মেয়েরা তাদের বাবা-মায়ের সাথে বিশেষত মায়ের সাথে একটু বেশি সময় থাকতে পারছে। এতে সন্তানের সাথে বাবা-মায়ের সম্পর্কটা হয়তো আগের কোন সময়ের থেকে অনেক বন্ধু ভাবাপন্ন হচ্ছে। অন্তত মাঝে মাঝে তাদের কথোপোকোথন শুনে আমার তাই মনে হয়। আবার সাথে সাথে এটাও মনে হয় এই ছেলেমেয়েরা শেষ পর্যন্ত বড় হচ্ছে না। মানসিক ভাবে ছোটই থেকে যাচ্ছে। আবার আমাদের অভিভাবকরাও তাদের বয়সের সাথে সাথে বেড়ে উঠছেন না। তারা নিজেরা নিজেদেরকে ডিভেলপ তো করছেনই না বরং বিপন্ন করে তুলছেন।
অন্যদিকে যে ভবিষ্যৎ সমাগত তার সম্পর্কে যেহেতু অভিভাবকদের কোন ধারণা থাকছে না তাই তারা কিছুদিন পরই এই ছেলেমেয়েদেরকে আর নিয়ন্ত্রণে রাখতে পারছেন না। সরকারী বা অসরকারী বিশ্ববিদ্যালয়ের ছাত্রছাত্রীদের বেশির ভাগের জীবন-যাপন তাদের বাবা-মায়ের থেকে আলাদা। কারণ তারা খুব দ্রুতই বুঝে যায় বাবা-মায়েরা যে নিরাপত্তার বেস্টনি তাদের জন্য এতদিন দিয়ে গেছেন, বর্তমান পৃথিবীতে টিকে থাকার জন্য সেটা যথেষ্ট সহায়ক নয়। কিন্তু কি যে তাদেরকে টিকে থাকতে সাহায্য করবে তা তারা নিজেরা বের করার উপায় খুজে পায় না। কারণ তা বের করার জন্য জীবনের অববা দৃষ্টির যে অভ্যস্থতা দরকার তা তাদের নেই। আর তাই তাদেরকে অন্ধের মত অনুকরণই করতে হচ্ছে।
এই ব্যাপারগুলোর সাথে আরো অনেক কিছু জড়িত। আমি সবগুলোর তালিকা তৈরী করতে বসিনি। শুধু ভাবি, অন্তত আপাতত, এই চলমান ব্যবস্থাটায় কোন পরিবর্তন আনা যায় কিনা। যদি আমাদের আশপাশের কয়েকটা বাড়ি মিলে আমরা একটা পরিমন্ডল তৈরী করতে পারি। যে পরিমন্ডলের ছেলেমেয়েরা সবাই একসাথে স্কুলে যাবে। ওদেরকে পথ দেখিয়ে নিয়ে যাবে ওদের ভেতরের সবথেকে জ্যেষ্ঠজন। এই ভাবে হয়তো আমরা ছেলেমেয়েদেরকে ছোটবেলা থেকেই কিছু নেতৃত্বের গুণও শিখিয়ে নিতে পারতাম। আবার প্রায় সমবয়েসীদের ভেতরে একটা নির্ভরশীলতার চর্চাও তৈরী হতে পারত। এতে সামাজিক নিরাপত্তাও হয়তো তৈরী হতো আরো। কিন্তু সমস্যা হল যে আমরা পাশের এ্যাপার্টমেন্টের মানুষদেরকেই বিশ্বাস করতে পারি না, তারা আশপাশের কয়েকটা বাড়ির মানুষ এবং তাদের ছেলেমেয়েদের উপর আস্থা রাখি কিভাবে? 
রাজীব রহমান


মার্চ স্পেশাল নাটক




'আমার বন্ধু রাশেদ' আমার অসম্ভব প্রিয় একটা বই। যতবার পড়েছি প্রত্যেকবার হেসেছি, এ্যাডভেঞ্চারের গন্ধ পেয়েছি, শিহরিত হয়েছি, ভয় পেয়েছি, কাঁদতে চেয়েছি, ইবুর মতো চিৎকার করে পৃথিবীটাকে টুকরো টুকরো করে দিতে চেয়েছি।

এই বইটাকে মুক্তিযুদ্ধের আর সব বই থেকে আমার একটু আলাদা মনে হয়। জাফর ইকবালের কিশোর উপন্যাস, শুরুটা অন্যান্য বইয়ের মতোই উচ্ছল, তারপরেও  মুক্তিযুদ্ধের ভয়াবহতা, নৃশংসতা, ধ্বংসযজ্ঞ অনুভব করা যায় অন্তর দিয়ে। পরিসংখ্যান দিয়ে যুদ্ধের ব্যাপকতা বোঝানো সম্ভব, কিন্তু অনুভব করাতে আমার বন্ধু রাশেদের মতো একটা বই প্রয়োজন। রাশেদের গল্প কল্পকাহিনী হতে পারে কিন্তু অবাস্তব নয়। সারা বাংলাদেশে এরকম হাজারো কাহিনী ছড়িয়ে আছে। পয়লা এপ্রিল এই বইটার উপর বানানো সিনেমা মুক্তি পাবে। অধীর আগ্রহ নিয়ে বসে আছি সিনেমাটা দেখার জন্য।
মার্চ মাস বলে টিভি খুল্লেই মুক্তিযুদ্ধ নিয়ে নাটক, টেলিফিল্ম, নাচ-গান দেখা যায়। শুনতে হয়ত খারাপ শোনাবে, কিন্তু মাঝে মধ্যে নাটকগুলো দেখে আমি বিরক্ত হয়ে যাই। মনে হয় যুদ্ধের নাটকের একটা থিওরি আছে এবং সেটা মেনে স্ক্রিপ্ট লিখতে হবে। কয়েকটা ছেলে "দেশে গণ্ডগোল হচ্ছে, হাত গুটায় বসে থাকা যায় না, চল যুদ্ধে যাই" এ জাতীয় সংলাপ বলবে। একজন মউলানা রাজাকার থাকবে যে পাকিস্তানী আর্মির সাথে হাত কচলায় কচলায় কথা বলবে, কয়েকটা মেয়েকে ধরে নিয়ে যাবে। মাস্টার সাহেব একটা অপরিহার্য চরিত্র যে কিনা ছেলেদের উদ্বুদ্ধ করে। এই গৎবাঁধা নাটক গুলো নিয়ে আমার মূল অনুযোগ হচ্ছে এগুলো শুধু বর্ণনা করে যাচ্ছে কী কী হয়েছিল, কিছু পরিসংখ্যানের মতো, কিন্তু ঐ সময়ের আবেগগুলোকে ফুটিয়ে তোলার চেষ্টা দেখি না। নাটকে, টেলিফিল্মে যদি সেই সময়ের কষ্ট, ত্যাগ-তিতিক্ষা ফুটে না উঠে তাহলে ৪০ বছর পরের প্রজন্ম সেটা গ্রহণ করবে না। কিংবা সাময়িকভাবে গ্রহণ করলেও অন্তরে পাকাপোক্ত জায়গা দিবে না। আমার বিশ্বাস 'আমার বন্ধু রাশেদ' যদি কিছুদিন আগে মুক্তি পেত (পরিচালক মোর্শেদুল ইসলাম গুণী মানুষ, উনার উপর ভরসা রেখে বলছি), তাহলে ২৩শে মার্চ মিরপুর স্টেডিয়ামে দুইটা কম পাকিস্তানী পতাকা উড়ত, কম করে পাঁচজন নিজেদের মুখে চাঁদ তারা আঁকা থেকে বিরত হতো। 
মুক্তিযুদ্ধ কি শুধু রাইফেল নিয়ে গোলাগুলি? আর কোন বিষয় কি দেখানোর মতো নেই? আমি দেখতে চাই প্রচণ্ড সাহসী কিছু গুপ্তচরের গল্প। ধরা পড়লে কি পরিণতি জেনেও যারা হানাদার বাহিনীর কাছাকাছি থেকেছে। সেইসব মানুষের গল্প, যারা প্রাণভয়ে দেশ ছেড়ে রিফিউজি ক্যাম্পে অসহনীয় দিন কাটিয়েছে। মুক্তিযোদ্ধা ট্রেনিং ক্যাম্পে আমাদের হ্যাংলা পটকা কৃষক, মজুর, ছাত্ররা কী ভাবতো, সেইসব কথা জানতে চাই। একজন কমান্ডার কি করে যুদ্ধ কৌশল ঠিক করত, অন্যদের সাথে যোগাযোগ রাখত কীভাবে। 
আজ যারা মুক্তিযুদ্ধ নিয়ে নাটক সিনেমা বানাচ্ছেন তাদেরকে আমি সালাম জানাই। সাথে এও অনুরোধ করি একটু খেয়াল রাখবেন যেন চর্বিত চর্বণ না হয়ে যায়।

-রু


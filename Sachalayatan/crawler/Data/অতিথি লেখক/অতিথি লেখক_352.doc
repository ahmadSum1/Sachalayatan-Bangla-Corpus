তাঁরাদের খোঁজে




Stephen Hawking এক জায়গায় বলছেন - “… to me philosophy is dead". এই রকম ‘রুঢ় ধৃষ্টতা’র সাহস আমার অবশ্যই নেই তবে মুক্তচিন্তা মানে যে চিন্তার বিলাসিতা করা নয় তা অবশ্যই বোঝা যায়। গুরুবাদী দুর্বলতা আর অন্ধ বিশ্বাসী হয়ে মুক্তমনা হওয়া যায় না, সৌখিন ভাববাদী হওয়া যায় হয়তো। Einstein এর মতো বিজ্ঞানীও তার বিশ্বাস থেকে সরে আসতে বাধ্য হয়েছিলেন Quantum Mechanics সম্পর্কে। কারণ বিজ্ঞানে যুক্তিই শেষ কথা কোন ব্যক্তি বিশেষের বা গোষ্ঠীর বিশ্বাস বা ধর্মশাস্ত্রের পবিত্র বাক্য নয়। তাই যুক্তিবাদী মানবধর্মী মুক্তচিন্তায় বিজ্ঞানের প্রবেশ অবশ্যম্ভাবী। আর তারই হাত ধরে প্লেটো অ্যারিস্টটলের বিশ্বভাবনা থেকে “God doesn't play dice” ছাড়িয়ে আজ আমরা অনেক দূর পথের পথিক।
মুক্তমনারা যেহেতু সমাজের তথাকথিত স্রোতের বিপরীতে হাঁটেন এবং তারা ব্যক্তি স্বাধীনতা ও বাক স্বাধীনতায় বিশ্বাস করেন তাই তাদের ভাবনাকে অন্যের কাছে মুক্তমনে পৌঁছে দেয়াও তাদেরই দায়িত্ব। তাই অন্যের ভাবনাকে বারংবার হাতুড়ি আঘাত করে শ্রোতা হিসেবে তাকে বিষিয়ে দিয়ে সেই মত বিনিময়ের সুসম্পর্ককে নষ্ট করা উচিত নয় বলেই আমার মনে হয়।  
আপনি আস্তিক নাকি নাস্তিক তাতে আমার বয়েই গেল। আমি চাই আমি একজন বিজ্ঞানমনস্ক মানবতাবাদী মানুষ হই। আমি চাই আপনিও একজন যুক্তিনিষ্ঠ অহিংস মানুষ হন। আমি চাই আমার কলমের জবাব আপনি কলম দিয়েই দিন। মুক্তমনে আমাদের আলোচনা হোক, হোক বিতর্ক, দ্বন্দ্ব। আপনি হন না আপনার ধর্মে বিশ্বাসী। কিন্তু যখন প্রমাণ দিলাম এই পৃথিবী আপনার বাইবেলের মতো ছয় দিনে সৃষ্টি হয়নি, এই পৃথিবীর আজকের পৃথিবী হতে সময় লেগেছে কয়েক কোটি বছর, তখনও বলেছি সন্দেহ করুন আমার প্রমাণকে, প্রশ্ন করুন আমার বিজ্ঞানকে। মুক্তমন তো প্রশ্ন করবেই। কিন্তু তার সাথে সাথে অন্তত একটু সন্দেহ করুন আপনার পবিত্র গ্রন্থকে, তাকেও একটু প্রশ্ন করুন। আমি তো আমার নিজের তৈরি কোন পথে চলছি না। প্রতিদিন অল্প অল্প করে জ্ঞানের দ্বার খুলছে, যুক্তি তর্ক পরীক্ষালব্ধ ফলাফলের পথ তৈরি হচ্ছে, আমি তাকেই অনুসরণ করছি। এই ফলাফল যদি আপনার কংক্রিটে বাঁধানো পথের সাথে মিশত তবে তো আমরা একই পথেরই পথিক হতাম। বলতে পারেন অনেকটা উদ্ভ্রান্ত হয়েই ঐ পথে চলতে শুরু করেছি আমি। আপনি বললেন আল্লাহ্‌ এক ও অদ্বিতীয়, তিনি নিরাকার। আপনার মতই আর এক জ্ঞানী বললেন তিনি আকার ও নিরাকার উভয়ই, তিনি আছেন বহুরূপে। আপনার আল্লাহ্‌ এ ধরায় কখনো আসেন বলে শুনিনি। উনি বললেন তিনি আসেন এবং বারংবার আসেন, বহু রূপে আসেন। আপনি বললেন সবার বিচার হবে কেয়ামতের দিন। যিনি আজ মারা গেলেন তাকেও বিচারের জন্য সেই দিনের অপেক্ষায় থাকতে হবে। উনি বললেন বিচার হবে ঝটপট, তারপর আবার এই কয়েদ খানায়, ‘হয়তো মানুষ নয় - হয়তো বা শঙ্খ চিল শালিকের বেশে’। একটু আমার জায়গায় দাঁড়িয়ে ভাবুন, একটু একটি দুটি প্রশ্ন করুন, দেখুন কতোটা জিলাপির প্যাঁচে পরে ঐ ‘অনিশ্চিত’ পথে চলতে শুরু করেছি আমি। 
ধর্মের সাথে আমার দ্বন্দ্ব নয়। আমার পথ চলা মুক্তমনের সাথে, সত্য সন্ধানের সাথে। আর তাতে যদি দ্বন্দ্ব অনিবার্য হয়ে পড়ে তবে তার দায় আমার নয় বিজ্ঞানের। আমি অনেককে দেখেছি যারা তাদের নিজ নিজ ধর্ম বিশ্বাস থেকে কী সুন্দর বেঁচে থাকার প্রেরণা, কঠিন সময়ে টিকে থাকার চ্যালেঞ্জ, কর্মোদ্যম খুঁজে পাচ্ছেন। আমি দেখেছি সেই অনাথ মানুষটিকেও যার অগাধ বিশ্বাস তার কেউ নেই তো কি হয়েছে - তিনি সেই অসীম করুণাময় আছেন সবসময় তার পাশে। আমি সেলাম জানাই তার এই সরল বিশ্বাসকে। দীপা মেহেতার Water সিনেমায় (যে সিনেমা ওয়েস্ট বেঙ্গলে শুট হতে পারেনি হিন্দুধর্মীও মৌলবাদীদের জন্য) সেই সব শতশত হিন্দু বিধবারা, সমাজের জাঁতাকলে পিষ্ট নারীরা হয়তো অনেকেই আত্মহত্যার পথ বেছে নিতেন বলেই আমার দৃঢ় বিশ্বাস যদি না তারা তাদের ধর্ম বিশ্বাস থেকে বেঁচে থাকার এতটুকু সান্ত্বনা খুঁজে পেতেন। কে কিভাবে তাদের বেঁচে থাকার মানসিক রসদ খুঁজে পাবেন সে তো তাদের নিজ নিজ বিচার। 
কিন্তু তারপর?
আমার এক ধর্মপ্রেমী (ধর্ম উন্মাদ নয়) বন্ধুকে এসএমএস করেছিলাম – মুক্ত চিন্তার সাথে কি ধর্মের বিভেদ আছে? আমার তো তাই মনে হয়। সে উত্তরে বলল – আপাত দৃষ্টিতে আমারও তাই মনে হয়, তবে সত্যিই বিভেদ আছে কিনা তার জন্য আমাকে আরও ধর্ম শাস্ত্র পড়তে হবে। সে আরও যুক্ত করল – তবে মুক্তমনারা যেভাবে অন্যের ধর্মবিশ্বাসে আঘাত করে তা নিয়েও তাদের ভাবা উচিত। আমি তার প্রত্যুত্তরে ধর্মবিশ্বাস শব্দটিকে কোটেশনে রেখে হেসেই ফেললাম। বললাম, মনেকর  Geology, Anthropology, Image Processing, Carbon Dating আরও ইত্যাদি ইত্যাদি বিজ্ঞানের সহায়তায় তথ্য পাওয়া গেল রাম সেতু প্রাকৃতিক ভাবেই সৃষ্টি হয়েছে মনুষ্য সৃষ্ট নয় এবং তার উৎপত্তিকালও রামায়ণে বর্ণিত সময়কালের সাথে মিলছে না। এখন যদি এই ‘এক্সপেরিমেন্ট’ এর কথা অর্থাৎ পরীক্ষালব্ধ বাস্তবতার কথা সবাইকে বলা হয় তবে তো লক্ষ লক্ষ ধর্ম বিশ্বাসীদের প্রচণ্ড আঘাত করা হবে। 
২০০৭ এ ভারতবর্ষের সুপ্রিম কোর্ট সরকারের কাছে এই রকমই বিষয়ে হলফনামা চাওয়ায় সরকার দাবি করেছিলেন Archaeological Survey of India (ASI) এর কাছে এই রকম কোন ঐতিহাসিক তথ্য নেই যার দ্বারা বলা যায় রাম সেতু মনুষ্য সৃষ্ট। আপনার ভাবাবেগে আঘাত লাগলো। আপনার ভাবাবেগ বেশ অদ্ভুতুড়ে ঠুনকো বলেই আমার মনে হয়। আপনি কখনো ভেবে দেখেছেন কি যে এই ভাবাবেগ আপনার কোন গুন নাকি দুর্বলতা? যে ধর্মের সংস্কৃতির সাথে মিশে আছে অজন্তা, ইলোরা, খাজুরাহের সমকাম, পশুর সাথে যৌনতা, যে ধর্মে লিঙ্গ পুজোয় যোনি পুজোয় মা মেয়ে বউকে নিয়ে একসাথে ফুল জল ছেটাচ্ছেন (যারা বলেন শিব লিঙ্গ কেবল রূপক তারা অর্ধসত্য জানেন। হিন্দু ধর্মকে বাঁচানোর দায় আপনার আমার থেকে ভারত সেবাশ্রম সঙ্ঘের যেহেতু অনেক অনেক বেশী, তাই তাদের পর্যালোচনামুলক গ্রন্থ গুলোকে প্রামাণ্য হিসেবে ধরাই যায়। তাদের সনাতন ধর্ম সম্বন্ধীয় বইয়ে বিভিন্ন ধর্মগ্রন্থের রেফারেঞ্চ দিয়ে বলা হয়েছে শিব লিঙ্গ কোথাও রূপক আবার কোথাও বাস্তব), যে ধর্মে নগ্ন নারী মূর্তির বারোয়ারি পূজো হয় সেখানে কে কোন মকবুল নামের হরিদাস পাল কি আঁকলো তাতে আপনার ভাবাবেগে এতো আঘাত লাগলো? আজকাল বিজ্ঞাপনী প্রতিযোগিতামূলক দুর্গা পূজোয় দেবী যে অঙ্গ ভঙ্গিমায় সল্পবসনায় এক্সপোজড হন তখন তো আপনার ভাবাবেগে লাগতে দেখিনা। 
একটি ১৫০ বছরের পুরনো প্রকৌশলী শিক্ষা প্রতিষ্ঠানে কোন বিশেষ মানুষের বিশেষ বিশেষ ইমেজ কে হাইলাইট করে একটি হিন্দু আধ্যাত্মবাদী সঙ্ঘ জায়গা করে নিয়ে বিজ্ঞানের ছাত্র শিক্ষক সমাবেশে যখন উচ্চস্বরে বলে- evolution এর শ্রেষ্ঠ সৃষ্টি স্বামী বিবেকানন্দ, তার থেকে ভাল কেউ আর আসবেনা আর আগেও কখনো ছিলনা, তখন সেই সমাবেশের একজন একটু আধটু বিজ্ঞান মনস্ক অপদার্থ হয়ে আমারও ভাবাবেগে আঘাত লাগে বন্ধু। CERN এর এত বড় একটি সত্য সন্ধানী পরীক্ষার পরে ইতিউতি হিগস-বোসন কণার কথা শোনা গেলেও এবং সেই বিশ্ববিদ্যালয়ে তার উপর কোন সেমিনার আলোচনা না হলেও ‘হিন্দু ধর্ম ও কোয়ান্টাম ফিজিক্স এর মেলবন্ধন’ নিয়ে আপনাদের দৃষ্টিনন্দন উপস্থাপনাও ভাবাবেগে আঘাত করে। যে বিজ্ঞানমহীয়সী নারী দুবার নোবেল পুরস্কারে ভূষিত হয়েছেন, যিনি রেডিও অ্যাক্টিভিটি নিয়ে গবেষণা করতে করতেই মৃত্যুবরণ করলেন, এই স্বনামধন্য বিজ্ঞান মন্দিরে একটি Girls Hostel ও তার নামে হতে পারেনা বা হওয়া উচিত বলে সেই ভাবনাই হয়তো মনে আসেনা; কারণ রামকৃষ্ণ বিবেকানন্দ অনুরাগী হয়ে মা সারদা, নিবেদিতার আগে অন্য নারীদের স্মরণে আসার কথা নয় যে আপনার। ভাবাবেগে আমারও আঘাত লাগছে বন্ধু। 
আমি কখনো হিন্দুবাদী, ইসলামবাদী, বিবেকানন্দ বা মার্ক্স, গান্ধীবাদী হতে চাইনি। আমি ‘আমিবাদী’ হতে চেয়েছি। যে আমিবাদ অল্প অল্প করে গড়ে উঠবে আমৃত্যু। যা একটু মার্ক্স একটু গান্ধী একটু রবীন্দ্রনাথ একটু আপনি একটু আমি একটু পাড়ার ফুচকাওয়ালা, খবরের কাগজওয়ালা, কুলি, মুচি, মেথরের ভাবনা নিয়ে গড়ে উঠবে অল্প অল্প করে। যেখানে ঠুনকো ভাবাবেগ থাকবে না, থাকবে না কোন অন্ধ কৃষ্টি কালচারের বড়াই। সাহস থাকবে নিজের প্রগাঢ় বিশ্বাসকেও প্রশ্ন করার। প্রতিহিংসায় অস্ত্র তুলে নেয়ার কব্জির জোর নাই থাকল, থাকবে কলম ধরার আঙুলের জোর। তবে তা ‘বড্ড বেশী বাস্তব’। প্রিয়জনের কঠিন বিপদে যেখানে আমার করার মতো আর কিছুই রইল না তখন ‘ঈশ্বর তুমি আছো’ বা ‘আল্লাহ্‌ তুমি দেখ’ বলার মধ্যে যে সান্ত্বনা ও অলৌকিক কিছু ঘটার বিশ্বাস রয়ে যায় সেখানে ‘যা হবে তাই বাস্তব’ বা ‘সবই ভালো হবে’ গোত্রীয় কেবল নিজের প্রতি ও বাস্তবতার প্রতি প্রগার বিশ্বাসী হওয়ার মধ্যে হয়তো একটা অসহায়তার ও বেদনার ছবিই ধরা পরে। হয়তো এই জায়গা থেকেই অজ্ঞেয়বাদের (Agnosticism) জন্ম। হাজার বছরের সাইকোলজী যা প্রজন্মের পরে প্রজন্ম আমরা লালন করে এসেছি তার প্রাচীর ডিঙানো এতটা সহজ হবে কি?
সমাজের সংস্কৃতি গড়ে ওঠে ধর্ম সংস্কৃতি থেকে আবার কখনো ধর্ম বিশ্বাসকে ছাপিয়ে বড় হয়ে ওঠে সমাজের বিধানমালা, নিপীড়নের জাঁতাকল; যার দায় আপনার আমার সকলেরই কম বেশী। সত্যিই তো আমরা এত অজস্র বিভেদ মাথায় নিয়ে দিব্যি বেঁচে চলেছি -  আপনি সাদা না কালো, হিন্দু না মুসলিম, নারী না পুরুষ, উঁচু জাতের না নিচু, ধনী না গরীব আরও কত কী তার জন্য ধর্মের পরোয়া নাই বা করা হল। Honor Killing, পোশাকের ফতোয়া, কে কি খাবে, কি দেখবে, কি পড়বে এত সবের দাদাগিরি করতে ধর্ম আপনাকে ইন্ধন জোগাতেই পারে তবে না জোগালেও কিছু যায় আসে কী? তবে ‘এ সহি ইসলাম নয়’ গোত্রীয় যারা এতক্ষণ পড়ে আত্মতুষ্টির দীর্ঘ নিঃশ্বাস ছাড়লেন তারা একটু ভেবে দেখুন না- এই মাতব্বরি, সংস্কৃতির ছলাকলা, তালিবান বোকোহারাম আইসিস আর ভঙ্গুর ভাবাবেগ বাদ দিয়ে যদি কিছু আর বাকী থেকেই থাকে আপনার ধর্মে তবে সেটি হয়তো মানবতা, মানুষই যার ঈশ্বর, যার  হিন্দু মানবতাবাদ  কি মুসলিম মানবতাবাদ বলে কিছু হয় না, যেমন হয় না মৌলবাদের। এবং এখানে দাঁড়িয়ে আপনার সাথে আমার হয়তো অনেক মিল। শুধু আপনার বিশ্বাস বা পরজন্মের প্রেমে আপনার মানবতার এক সর্বশক্তিমান আল্লাহ্‌ ঈশ্বর রয়েছেন আমার নেই। তাই হয়তো আমি ঘৃণ্য ‘নাস্তিক’, ছুরি ভোজালির আঘাতে খুন হওয়ার যোগ্য, আপনাদের একটি অভিজিৎ। 

   _______দেবাশীষ


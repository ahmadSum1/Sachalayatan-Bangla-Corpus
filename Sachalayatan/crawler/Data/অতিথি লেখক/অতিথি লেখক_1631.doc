যেভাবে আমি বিবাহিত হইলাম




১.
মা কইল, তারা শুধু ছেলের লেখাপড়া টা চায় আর কিছু না।
আমি কইলাম, পড়াশুনা বিক্রি করিনা।
মা কইল, পড়াশুনা কি নিজের জন্য?
আমি কইলাম, না। পরকে বিলাইয়া দেওয়ার জন্য, নিজের পড়শুনা জাহির কইরা বিক্রির জন্য না। অন্ধজনে দেহ আলো। Let there be light.
মা কইল, ওরাও তো পর।
আমি কইলাম, তাইলে আপন হইতে চায় কেন?
শোনো ছেলের কথা। তাই বলে কি বিয়ে করবি না?
করব। তবে তারে না যে স্বাধীনতা দিবস আর বিজয় দিবস কি আর কবে জানে না। আকাইম্মা ইংলিশ মিডিয়াম আর প্রাইভেট বিশ্ববিদ্যালয়ে পড়ে যারা পোশাকি স্মার্ট হইতে চেষ্টা করে তারা সবার আগে বাদ।
আচ্ছা, মানলাম সামিয়া ইংলিশ মিডিয়ামে পড়া মেয়ে। কিন্তু মেয়েটার আদব কায়দা কিন্তু ভাল।
তোমারে ত সালাম করল না। হাই আন্টি দিয়া চালায়া দিল।
এখনকার ছেলে মেয়েরা এরকম একটু হয়ই। এত্তসব ধরতে হয় না। আচ্ছা যা তোর যখন পছন্দ না সামিয়া বাদ। রিনতু কে কেমন লাগে? ও তো আর ইংলিশ মিডিয়ামে পড়া না। ঢাকা বিশ্ববিদ্যালয়ে পড়ুয়া মেয়ে। স্বাধীনতা দিবস বিজয় দিবস কি তোর চেয়ে ভাল জানে।
সে মেয়ে তো আমাকে ফোন করে বলেছে তার এক ছেলের সাথে প্রেম আছে। আমি কি ভাবে এগোই?
এখনকার ছেলে মেয়েদের এসব একটু আধটু থাকেই, বিয়ের পরে ঠিক হয়ে যায়। এতসব ধরতে হয় না।
কিন্তু সেই মেয়ে ত বলেছে আমি যদি বিয়ে করতে চাই সে তার পছন্দের ছেলের সাথে চলে যাবে।
কি মুশকিল। আচ্ছা তোর পলি খালার মেয়ে জলি কে তোর কেমন লাগে?
আম্মা বল কি তুমি? তোমার চশমার পাওয়ার কি আবার বাড়ছে নাকি? ওই মেয়ে তো আমাকে কোলে নিয়ে ঘুরতে পারবে। হাইহিল পড়লে আমাকে তো হাটুর নীচে পড়ে থাকতে হবে। আমি ৫-৬, আর ওই মেয়ে না হলেও ৫-৮ হবে।
যা বাবা তোদের সাথে আর পারি না।
-----------------------------------------------------------
২.
বাবা কইল, কি করছ আজকাল?
আমি কইলাম, জ্বি, আগের চাকরিতেই আছি।
সেটা আমি এবং আমরা ভাল করেই জানি। জানতে চাচ্ছি বাইরে যাওয়ার চিন্তা ভাবনা কিছু আছে?
বাইরে যাব কেন? ঘুরতে যাইতে পারি। ঘুরতে যাইতে মুঞ্চায়, তারেক অণু হইতে মুঞ্চায়।
তারেক কে? তোমার বন্ধু? নামের শেষে অণু পরমাণু এইসব কি? যত্তসব। ঘুরতে যেতে বলছি না। বলছি তোমার এম এস টা এখনো করা হলোনা, শুধু ব্যাচেলর নিয়ে ব্যাচেলর হয়ে বসে থাকবে নাকি?
জ্বি, তাই ত ইচ্ছা।
হোয়াট? রাস্কেল। বিয়ের বয়স পেরিয়ে যাচ্ছে সে খেয়াল আছে? আমাদের সোবহান সাহেব বলছিলেন তার ভাগ্নি এবার অনার্স সেকেন্ড ইয়ারে পড়ছে জাহাংগীর নগরে, এনথ্রোপলজি না কি একটা যেন। একবার কথা বলে দেখ, কি বল?
বাবা আমি কি পিচাশ?
হোয়াট?
না মানে বলছিলাম আমার ৩০ পার হয়েছে সেই কবে এখন অনার্স সেকেন্ড ইয়ারের বাচ্চা একটা মেয়েকে কিভাবে... মানে বুঝতে ই তো পারছেন।
না, বুঝতে পারছি না। তোমাদের ভাইবোন দেরকে আমি বুঝিনা। এক একজন মহা বেলাল। তা কি ভাবছ? তোমার জন্য তো তোমার ছোটটা সিরিয়ালে দাড়িয়ে আছে।
দেখি বাবা।
সপ্তাহ দুই আগে ফারুক সাহেবের মেয়ের বায়োডাটা দিয়েছিলাম পড়েছ?
জ্বী।
ফোন করতে বলেছিলাম করেছিলে?
জ্বী। অনেক সুন্দর করে গালি দিলেন।
কেন? তুমি কি করেছিলে? তুমি আমার নাম বলনি?
আমি শুধু বলেছিলাম আপনার সাথে একটু কথা বলতে পারি? আপনার নাম বলার তো সুযোগই পেলাম না।
যাও আমার সামনে থেকে।
------------------------------------------------------------
৩.
বড়ভাই কইল, তোর অফিস কেমন চলছে?
আমি কইলাম, ভাল। মাশাল্লাহ ভাল।
নীনা ফোন করেছিল তোকে?
হুম।
কথা বলে কেমন লাগল?
ভাইয়া, তোমার শালী কি যাত্রাদলে পার্ট করে? এমন প্যাচিয়ে কথা বলে আমি তো বুঝতেই পারলাম না এইটা কি বাংলাদেশি মেয়ে না বিদেশি?
আরে দূর বোকা। ও তো আর জে। রেডিও জকি। বাংলাদেশের মেয়েরা এখন এভাবেই কথা বলে। ওরাই এখন স্ট্যান্ডার্ড টা ঠিক করে দেয়।
ভাইয়া নীনার সাথে মানে বুঝইতো, আমার জন্য একটু বিপদসংকুল।
আচ্ছা ঠিক আছে। তোর ভাবির সাথে একটু দেখা করিস। কি জানি বলবে তোকে।
ওকে।
--------------------------------
ভাবী কিছু বলবা?
আরে তোমার তো দেখাই পাওয়া যায় না।
আরে ভাবী কি যে কও, আমি তো অফিস শেষে বাসায়ই থাকি সারাদিন। শুধু শনি, সোম,বুধ,বৃহস্পতি তে আড্ডা দেই একটু টিএসসি তে।
হুম পালিয়ে থাকার ফন্দি। রিয়া কে আমার সাথে দেখা করতে বলো তো?
রিয়া কে? রিয়া সেন?নাকি ঐশ্বরিয়া?
উহু আমার সাথে চালাকি করবেনা। পাশের ফ্লাটের রিয়া সুলতানা। যাও এখুনি যাও।
-----------------------------------------------------------------
৪.
রিয়া বাসায় আছে, আন্টি?
হ্যা। তুমি ড্রয়িংরুমে বস, আমি ডেকে দিচ্ছি। তোমার বাবা মা এসেছিলেন একটু আগে মাত্রই গেলেন।
তাই নাকি?
হ্যা। তা বাবা তোমরা থাকবে কোথায় কিছু ঠিক করেছ?
জ্বি, মানে মানে কি বলছেন আমি ঠিক বুঝলাম না।
আচ্ছা বাবা আমি রিয়াকে পাঠিয়ে দিচ্ছি, তোমরা গল্প কর।
-----------------------
হাই রিয়া।
ভাল আছেন? আঙ্কেল আন্টি মাত্রই গেলেন, এতটুকু তোর সইলনা?
মানে? কিছু বুঝলাম না।
থাক, আর ন্যাকা সাজতে হবে না। এই আপনি কিন্তু আমার সাথে বোরিং আলাপ করতে পারবেন না। আমরা অনেক রোমান্স করব। আর হানিমুনে যাব বালি, ঠিক আছে?
কিসের হানিমুন? কি কও তুমি এইগুলা।
উপায় নাই গোলাম হোসেন, আপনার আমার শুভ বিবাহ আগামী মাসে। আঙ্কেল আন্টি মাত্রই দিনক্ষণ ঠিক করে গেলেন। এত্ত ছিল আপনার মনে তাহলে আমাকে জানালেন না কেন? আপনি তো জানতেনই আমার কারো সাথে আফেয়ার নেই।
আমি কি পাগল হব?
আর বেশী দেরি নেই।
---------------------------------------------------------------------------------
৫.
ছোট ভাই কইল, ভাইয়া কিছু বুঝলা?
আমি কইলাম, কি বুঝুম?
কিছু চেঞ্জ টের পাও নাই?
হ। বুঝলাম না আমার মতামত ছাড়াই সবাই দেখি রিয়ার সাথে আমার বিয়ে ঠিকঠাক করে ফেলেছে। কেউ আমি রাজি কিনা এইটা জিজ্ঞেস পর্যন্ত করল না?
তুমি ত রাজি আছই। তাই তোমার হয়ে আমি ই সম্মতিটা দিয়ে দিয়েছি।
কস কি?
হুমম। দেখ ভাইয়া আজকে তোমার বয়স ৩০ বছর ৯ মাস ২৬ দিন। তোমার যেভাবে চলছে তাতে ৪০ ক্রস না করলে তুমি বিয়ে করতে পারবে বলে আমার মনে হয় না। তার মানে তখন আমার বয়স হবে ৩৫। আমার পক্ষে এতদিন বসে থাকা সম্ভব না। জুই এর বাসা থেকে বিয়ের জন্য চাপ দিচ্ছে। আর তুমি বিয়ে না করলে তো আমি করতে পারছি না।
তাই বলে আমাকে না জানিয়ে আমার বিয়ে ঠিক করে ফেলা এইসব কি?
তুমি কি রাজি না? রাজি না থাকলে বল আমি কথা বলে আসি। বিয়ে ভাঙ্গা আজকালকার দিলে কোন ব্যাপার না।
না তা না। মুরুব্বিরা একটা জিনিস ঠিক করেছেন এইটা ভেঙ্গে দেয়া ঠিক হবে না।
ভাইয়া, তুমি এতটা সামাজিক এটা আমাকে বিশ্বাস করাতে পারবে না। আমি দেখেছি রিয়া আপু যখন ভার্সিটিতে যায় তুমি বারান্দায় গিয়ে দাড়াও। যত যাই হোক তোমার এই জিনিস টা কিন্তু কখনো মিস হয় না। তাই আমি আব্বু আম্মুকে গিয়ে বলেছি তুমি পাশের ফ্লাটের রিয়া আপুকে পছন্দ কর, বিয়ে করতে চাও। তুমি এটা নিজে না বলে আমাকে বলতে বলেছ। আব্বু আম্মু তোমার বিয়ে নিয়ে এতটা পেরেশানি তে ছিল যে তুমি যে কাউকে বিয়ে করবে বললেই ওনারা রাজি হতেন।
দেখ তুই কিন্তু বেশী পাকামো করছিস।
ভাইয়া, খামন ম্যান। বিনিময়ে তুমি আমার বিয়ের ঘটকালি করে দেবে, ঠিক আছে?
অক্কে ম্যান।
--------------------------------------------------------------------------------------------------------------------------------------
শ্যামল
ayon99eএটyahoo.com


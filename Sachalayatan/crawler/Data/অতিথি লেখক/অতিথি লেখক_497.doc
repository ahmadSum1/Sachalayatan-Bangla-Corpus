বেহাল দেশি চ্যানেল ও পাখি সমাচার



সম্প্রতি বিভিন্ন অনলাইন নিউজ পোর্টালে নিউজ করছে যে,অচিরেই জি-বাংলা ও স্টার জলসাসহ চ্যানেল বন্ধ হয়ে যাচ্ছে এবং পাখি ড্রেস নিয়ে নানা কাহিনী। আর সাথে সাথে ফেসবুকে এইসব লিংক শেয়ার ও কমেন্টসের হিড়িক পরা শুরু হয়েছে। 
ভারতীয় টিভি চ্যানেলের সিরিয়াল দেখা হয়না তাই এ’ব্যাপারে জানতে অর্ধাঙ্গিনীর দ্বারস্থ হতে হল। সে আবার আমাকে এই বিষয়ে বিশেষজ্ঞ আমাদের গৃহকর্মীর কাছে আমাকে রেফার করল। আমি জিজ্ঞেস করলাম,
- ফাতেমা এই পাখি কে রে? 
বিস্ময়ভরা দৃষ্টিতে আমার দিকে তাকিয়ে তার উত্তর, 
- আল্লাহ্! মামা আপনি জানেননা পাখিকে! 
- আসলেই জানিনা।
ব্যাস শুরু হয়ে গেল, পাখির সম্পূর্ণ ইতিহাস। এছাড়াও রাশি,টুসু,কনক,কমল,বাহা,ঝিলিক,কাজল ইত্যাদি বিশাল লিস্ট। 
আবার ফেরত গেলাম অর্ধাঙ্গিনীর কাছে, ‘বল তো, কী এমন জাদু আছে এইসব সিরিয়ালগুলোতে যে তোমরা এমন মোহাবিষ্ট এসব দেখ’? উত্তর যা পেলাম তা এমন আহামরি কিছু মনে হলোনা। অগত্যা সত্যের সন্ধানে নিজেকেই নামতে হল, তাই একদিন নিজেই টানা আট-দশটা সিরিয়াল দেখলাম। দেখার পর আমার অভিজ্ঞতা হচ্ছে — সিরিয়ালগুলোর কাহিনী মোটামুটি একই। যেমন,
১। সংসার সুখের হয় টাইপ একজন বউ আর তার সংসার 
২। অবশ্যই কিছু কুটিল মহিলা যারা তার জীবন বিষিয়ে তুলবে 
৩। কিছু মেরুদন্ডহীন পুরুষ চরিত্র 
৪। ব্যাপক পরকীয়া  
আসল কথায় আসি ‘বোঝেনা সে বোঝেনা’ নাটকে পাখি’র চরিত্রও ভিন্ন কিছু নয়। উপরন্তু বছর খানেক আগে জিটিভিতে শেষ হওয়া ‘ইস পেয়ার কো ক্যায়া নাম দু’ এর বাংলা ভার্সানই হচ্ছে ‘বোঝেনা সে বোঝেনা’। তার পরনে পোশাকও বিশেষ কিছু না — সাধারন সালোয়ার কামিজই। একে নাকি এতদিন সবাই আনারকলি ড্রেস বলত।  
এই সব খোঁজাখুজির চেষ্টা শেষে মনে যেসব প্রশ্ন জাগলোঃ
১। কেন আমার দেশের দর্শকরা এ’দেশীয় চ্যানেলের অনুষ্ঠান না দেখেন ভারতেরগুলি দেখেন?
২। কেন কম বাজেটে কিছু ঘরবাড়ীতে ও কিছু স্টুডিওতে ধারণকরা গৎবাঁধা অনুষ্ঠান নিয়ে, যার মাত্র ছয়-সাত ঘন্টা প্রচার বাকি ষোল-সতের ঘন্টা পুনঃপ্রচার, ওদের চ্যানেল টিকে আছে? অথচ আমাদেরগুলো কুলিয়ে উঠতে পারছে না? 
৩। কেন এ যাবতকালে ভারতের কোথাও আমাদের চ্যানেল সম্প্রচার করল না? 
নিজে নিজে যা উত্তর পেলামঃ 
প্রথমত, যদি সঠিক সময়ে কোন অনুষ্ঠান প্রচার না করে, বা ৩০ মিনিটের অনুষ্ঠানে ১০ মিনিট বিজ্ঞাপন প্রচার করে, বা অনুষ্ঠান নিয়মিত প্রচার না করে সপ্তাহ বা পক্ষান্তরে প্রচার করে, বা বিনোদন চ্যানেলে দিনরাত খবর ও টকশো দেখায় তাহলে দর্শক কি তা দেখবে? 
দ্বিতীয়ত, একটা অনুষ্ঠান কত টাকায় চ্যানেলের কাছে বেচা যাবে সে হিসেব না করে পাতায়া, ফুকেট, লন্ডন, আমেরিকা দৌড়ে বিশাল বাজেটের অনুষ্ঠান বানানো, বা অভিনয়ের ‘অ’ না-জানা মডেলদের জোর করে অভিনেতা বা অভিনেত্রী বানানো, বা জনপ্রিয় কোন অনুষ্ঠানের হুবহু কপি বানানো, বা অযোগ্য নির্মাতা দ্বারা নির্মিত জঞ্জাল দর্শককে জোর করে গেলাতে চাইলেই তারা কি তা গিলবে?  
তৃতীয়ত, রাজনৈতিক বিবেচনায় বা যোগাযোগের কারণে গণ্ডায় গণ্ডায় যে সব চ্যানেল সম্প্রচারের অনুমতি পাচ্ছে, এদের না আছে অবকাঠামো, না আছে পর্যাপ্ত যন্ত্রপাতি, না আছে নিজস্ব স্টুডিও, না আছে অনুষ্ঠান নির্মাণের দক্ষতা। তারপরও এরা টিভি চ্যানেল চালাচ্ছে, এদের এই অযোগ্যতার দায় দর্শক বহন করবেন কেন?
সবশেষে আমরা দর্শকরা কী করি?    
নিজ দেশের চলচ্চিত্রকে আইএসও মানদণ্ডে শ্লীলতার চুলচেরা বিশ্লেষণ করে করি। কিন্তু দিব্যি সপরিবারে ‘শিলা কি জওয়ানি’ বা ‘বেবি ডল’ দেখি, বা বউ শাশুড়ি একত্রে বসে মিলেমিশে এদের ঝগড়াঝাটি দেখি, বা নিজেরা নিজেদের জীবনে যা কখনই মানব না সেই পরকীয়া রসিয়ে রসিয়ে দেখি। স্বনামধন্য দেশি শিল্পীদের লাইভ অনুষ্ঠানে ফোন দেয়াতো দূরে থাক দেখিওনা, অথচ ওপারের রদ্দিমাল এলেও দাদা-দিদি বলতে বলতে ফোন করার প্রতিযোগিতায় লিপ্ত হই। 
যতদিন আমাদের এই স্ববিরোধীতা, ভণ্ডামী, আত্নসম্মানবোধহীনতা, অকারণ চামচামি, দুর্বলতা, অযোগ্যতা দূর না হবে ততদিনে প্রাণের মত বাকিরাও ভারতীয় চ্যানেলে বিজ্ঞাপন দেয়া শুরু করবে। জিবাংলা বা স্টার জলসার দাপটে দেশি চ্যানেলগুলি সিনেমাহলের মত বন্ধ হতে থাকবে আর পাখি বা কারিনা ড্রেস কিনতে না পেরে কোন টিনএজার গলায় দড়ি দিবে।
অভিমন্যু
________________________
সেই চক্রবুহ্যে আজও বন্দী হয়ে আছি


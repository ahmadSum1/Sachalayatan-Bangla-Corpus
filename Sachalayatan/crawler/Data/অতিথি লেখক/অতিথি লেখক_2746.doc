আর কয়টা দুর্ঘটনার পর এসব অবৈধ জিনিস বন্ধ হবে?



 কোন দুর্ঘটনা ঘটে যাবার পর আমরা জানতে পারি সেখানে অবৈধ কিছু ছিলো। অবৈধ বিদ্যূত, গ্যাস সংযোগ, অ-অনুমোদিত বিলবোর্ড, নিয়ম না মেনে তৈরি বহুতল দালান কিংবা যথাযথ সার্টিফিকেট ছাড়া যানবাহন অথবা ভূয়া চালক ইত্যাদি ইত্যাদি। 
আমরা বিহবল হই, চোখের পানি ফেলি, উদ্ধার তৎপরতা দেখতে টিভির সামনে বসে থাকি, পরবর্তী কয়েকদিন খবরের কাগজ গোগ্রাসে গিলি। কতৃপক্ষের যতরকম দোষ বের করা যায় তার হিসাব করি। রাজনীতি টেনে আনি। তারপর আস্তে আস্তে একদিন সব ভুলে যাই। অবৈধ সব অবৈধই থাকে। এভাবেই আমরা জিইয়ে রাখছি এসব অনিয়ম কে। 
আসুন, আমরা নিয়ম মানি। কোথাও অসংগতি দেখলে সংশ্লিষ্ট কতৃপক্ষকে অবহিত করি। আশে পাশে কি হচ্ছে একটু তাকাই। ব্যক্তিগত ও সামাজিক নিরাপত্তার বিষয়টা কাছের মানুষদের, আমাদের প্রতিবেশীদের বুঝাই। আশেপাশের অবৈধ, অসংগতিপূর্ণ কাজকর্মের বিরুদ্ধে কাছের থানায় অন্তত একটি সাধারণ ডাইরি করে রাখি। 
এসব করতে হবে, নিজের জন্য, আমাদের সন্তানদের জন্য, নয়তো একদিন এই আমরাই কোন খবরের শিরোনাম হয়ে বসে থাকব। 
... চড়ুই ...
ঢাকা জুন ০৫, ২০১০


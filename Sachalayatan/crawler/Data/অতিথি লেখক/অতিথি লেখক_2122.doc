ঘরেফেরা



অমিতাভ দেব চৌধুরী
শেষে ফিরে আসি নিজেরই ঘরের দ্বারে
পৃথিবী তখন ঘন মেঘে অচেতন
আমার ফেরার পথে জাগে অনাদরে 
একটি কুকুর---দেবতার আয়োজন ?
দূরে দূরে কত বট,জাম আর নিম
গাছেরা দাঁড়িয়ে,যেমন তাহারা ছিল
যাবার সময়,পৌষের গাঢ় হিম
ভেদ করে ফেলে সবার ঘুমের খিলও ৷
আমি ফিরে আসি নিজেরই ঘরেতে,একা
কারা যেন ছিল,কারা যেন গেছে চলে
উতল বাল্যে পেয়েছি তাদের দেখা
এখন কেবল তারারা একাকী জ্বলে
আর জ্বলে এক দীপ হে তোমার ঘরে
মা চলে যাবার আগে তা গিয়েছে জ্বেলে
দেবতা,তুমিও ভাগ হলে তারপরে ৷
ছুঁইনি কুঠার,গিয়েছি তাই হে জেলে ৷


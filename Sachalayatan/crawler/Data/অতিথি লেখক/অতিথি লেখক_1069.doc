বলছি, তবে একটু জটিল করে...



সূর্যের আলো খুব সহজভাবে পৃথিবী ছুঁয়ে দিলে
ভিতরের অনুভূতির মতো দগ্ধ হ'তো শরীর
কিছুটা জটিল তার আগমন তাই-
আমাদের ভাগ্যে জুটলো একখণ্ড আকাশ- নীল।
আমার ভাগ্য লেখা নেই হাতে কিংবা কপালে
আছে চোখের নিচে কালো দাগে
একটু জটিল হ'লে তার মুক্ত লাল ফোঁটায়- আগমনী গান গেয়ে
প্রতীক্ষায় বসে থাকতাম তোমার দিকে চেয়ে।
আরো একটু জটিল হ'লে অদ্ভুত সুড়ঙ্গ পথে
যোগাযোগ হ'তো রাত গভীরে
ঘুম তো আমার এমনিতেই পাহাড় চড়েছে চা খেতে-
ঢালছে সময়, মুহূর্তের সঞ্চয়, একটু জটিল করে- রাতের পিরিচে।
(মাকিদ হায়দার)


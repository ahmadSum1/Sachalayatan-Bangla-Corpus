পিঁপড়ায় খাওয়া কবিতার ৩ টুকরা



১.
একটা শীর্ণ গোলাপগাছের গোড়ায় হাঁটতে গিয়া
দুইটা কালো পিঁপড়া পরস্পর প্রেমে পড়তেছিল।
পরদিন ছেলে পিঁপড়াটি ডালে ডালে ঘুরে ঘুরে অন্য পিঁপড়াটিকে খুঁজে।
সে তখন গাছটার আধমরা পাতায় পাতায় শুয়ে ঘুমায়।
২.
একাকী মানুষদের ভাবনায় পিঁপড়েরা হাঁটে
নির্জন মানুষদের স্বপ্নে জমে ওঠে মৃত ম্যাপল পাতার স্তুপ,
ম্যাপল গাছের ডালে শুক আর সারি কিছুক্ষণ বসিয়া থাকিল নিশ্চুপ।
৩.
শৈশবে এক কাগজের নৌকায় কয়েকটা পিঁপড়া রেখে
নৌকাটা ভাসিয়ে দিয়েছিলাম বৃষ্টিতে জমে যাওয়া পানিতে।
পিঁপড়াগুলি শেষ পর্যন্ত কিছু কি হয়ে উঠতে পেরে ছিলো-
কলম্বাস অথবা ক্রীতদাস? 
- ইকথিয়ান্ডার


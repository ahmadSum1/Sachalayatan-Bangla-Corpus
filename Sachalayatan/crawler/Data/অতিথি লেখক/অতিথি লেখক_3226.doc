পর্ব / সৈয়দ  আফসার



সৈয়দ আফসার
পর্ব
অদ্ভুদ লোভে কেঁপেছিল শরীর
তারও বেশি জেগেছিল অঙ্গের স্তর
তবু শঙ্কিত হয়নি ঝুলে পড়া চোখ
কোনক্রমে উঠে থমকে গেছে বে-ভোলাস্মৃতি
                 ছিটকাপড়ের তলে
ফলে প্রাত্যহিক রুটিন কাজ গুনে রাখি আঙুলে
২.
অমন চেহারা দেখে খুলে যেতে পারে
                  অগ্রহায়ণ
পউষের শীতে আমাদের ভ্রমণ...
স্বভাবত তখন শতকণ্ঠে শুনি বাতাসের গায়ে
 বৃষ্টি ছিটাছিটা ক্রন্দন
অবেলায় না-ফেরা সুনসান ... অগ্রে গমন
                 ছায়াহীন গ্র্যাভিটেশন
৩.
না-বুঝে জীবন খুলে দেখি আমাকে লক্ষ্য রেখেছে কেউ
                            ঊনত্রিশে এসে
তাই বিনয়ের ‘প্রকৃত সারস উড়ে যায়’ টেবিলের পাশে
অবশ্য বৃষ্টিকে ধরে রাখার স্থলে ভেজাজল
শুকাতে চোখে লাগিয়েছি আইলিনার, কাজল
ব্যথা সারাতে প্রতিরাতে গিলছি সস্তা প্যারাসিটামল


জগাইয়ের আবদার



সচলায়তন পড়ি অনেকদিন, সারবস্তু যা বুঝেছি, এখানে বিদ্বান জ্ঞানীগুণী অনেক, পড়ুয়া (যেমন, সিরাত, কি পড়িব সেই তালিকা প্রণয়নে প্রভূত সাহায্যকারী), চিন্তাউস্কানিদাতা (যেমন, শুভাশীষ, ছফাগিরি পড়িয়া না ভাবিয়া পারিবেন না), চোস্ত ভাষা (যেমন, বর্ষা), তেমনি ছিটগ্রস্তও প্রচুর। উদাহরণ দিলাম না, কারণ, মানসচক্ষে দেখছি তাঁরা শাসাচ্ছেন, নাম বললে খবর আছে।
তুলনা করলে আমার বাতিক সামান্যই, যে কোন শহরের পুরোন এলাকায় ঘুরতে খুব ভালবাসি, তার সঙ্গে যদি ওই যাকে বলে flea market-এর সন্ধান পাই, সোনায় সোহাগা। ভুল করে আমাকে ছদ্মবেশী antique collector ভেবে বসবেন না, ষাট পার করেছি বছরখানেক, শিকা ছেঁড়ার আশা যে করতে নেই সে বিষয়ে যথেষ্ট শিক্ষা হয়েছে।
ঢাকা গেছি একাধিকবার, যাঁরা ওখানে গেলে অভিভাবকত্ব গ্রহণ করেন, তাঁদের অনেকবার প্রস্তাব দিয়েছি চলেন না, পুরোন ঢাকায় হাঁটি দুজনে, তাঁরা আঁতকে উঠেছেন, ওখানে, ওখানে কি দেখবেন? আর তাছাড়া ওসব জায়গা মোটেই নিরাপদ নয়। দুএকবার সাহস করে জিজ্ঞাসা করেছি আপনি গেছেন, চেনেন ওইসব জায়গা? ভাবভঙ্গীতে বুঝিয়েছেন couldn’t care less, বুঝেছি এঁদের ঢাকা গুলশানবনানীবারিধারার মধ্যে সীমাবদ্ধ।
অথচ ইলিয়াসের গল্প পড়ার পর থেকে কি যে ইচ্ছা এই মহল্লাটারে দেখার, আগামী মাসে ঢাকা যাব, ৯,১০,১১ মধ্যে একদিন সময় বার করতে পারব, দলের কেউ থাকলে জায়গায় বসে আওয়াজ দেন।ঠিকই চিনবার পারুম।


হুজুরদের গল্প





হুজুর হুজুর, চানাচুর
হুজুরের পোলায় পড়া-চুর
হুজুর গেলে ফতুল্লায়
হুজুরের বউ ঢোল বাজায়
আমাদের এলাকায়, আঞ্চলিক উপভাষায় শ্লোকটা সামান্য ভিন্নধাঁচের হলেও ভাবটা এরকমই। বলাই অত্যুক্তি, ছোটবেলায় এই শ্লোক আমাদের শিশু-কিশোর মহলে প্রবল জনপ্রিয় ছিল। হুজুর ভক্তি নয়, হুজুর বিদ্বেষও বোধকরি না, এই ধরণের শ্লোকের ব্যুতপত্তিগত কার্যকারণ যে কী- সেটা আমার কাছে এক দুর্ভেদ্য রহস্য। হুজুরের সন্তানকে পড়াচোর আর স্বামীসঙ্গ বিবর্জিতা হুজুরপত্নীকে বাদ্য-বাজন বিভূষিতা হিসেবে রুপায়িত করে এখানে নিশ্চিতভাবেই হুজুরদের প্রতি শ্লেষাত্মক ভাব জ্ঞাপিত হয়েছে। তবে আমাদের এখানকার হুজুর সম্প্রদায়ের চাল-চরিত্র মোটা দাগে পড়ে নিলেই আঁচ করা যায়, কালস্রোতে এমন শ্লোক গড়ে ওঠা বিচিত্র কিছু নয়ও। হুজুর সম্বন্ধীয় ননডিসকার্সিভ ন্যারেটিভ হল; হুজুর হলেন তারাই যাদের সুপারভিশনে গ্রামেগঞ্জে, মফস্বলে এমনকি কাউন্টার-ন্যারেটিভ সর্বস্ব শহরেও প্রাইমারি- অ্যারাবিক তথা ইসলামিক ডিসকোর্সগুলো শিশু মনে প্রোথিত ও বিকশিত হয়। অসম্পাদকীয় বচনে বললে- হুজুর তিনারাই, যাঁদের বেতের  সযত্ন আদর-আপ্যায়ণেই আমাদের অধিকাংশের আরবি শিক্ষার হাতেখড়ি।
ছোটবেলায় বিভিন্ন মেয়াদে ভিন্ন ভিন্ন হুজুরের কাছে পড়েছি। সামাজিকীকরণের ধাপে,  মুরুব্বিদের চাপে,  এমনকি ফিরনী-হালুয়ার ভাপে প্রলুব্ধ হয়েও বহু মিলাদ-মাহফিলে গিয়েছি, ওয়াজ-খুতবায় শরীক হয়েছি। এলাকায় একটা মক্তব এবং একাধিক মসজিদ ছিল, সেগুলোতে লুঙ্গিপরিহিত, পাগড়ি-বিজড়িত, কিংবা জোব্বা-আচ্ছাদিত অদ্ভুদদর্শন হুজুরদিগের নিত্যদিন যাতায়ত ছিল। হুজুর সংক্রান্ত অভিজ্ঞতার ঝাঁপিও তাই আমার পরিপুষ্ট। গ্রামের মক্তবের বেত্রাঘাত-শিল্পী মোকাদ্দেস হুজুর (ছেলেরা বলত কলাবাদুড়), যিনি সালাম দিতে সামান্য ভেম হলে হেফজখানার পিচ্চিগুলোকে বেতিয়ে একসা করতেন; অপেক্ষাকৃত প্রবীণ, নাম ভুলে যাওয়া সেই পানমুখো, সুরমাচোখো, বেঁটেমত ‘চিকা’ হুজুর, যিনি প্রায়ই নিতম্ব চুলকোতে চুলকোতে গেঁয়ো গিন্নীদের ওপর কেমন একটা বদনজর বুলিয়ে পথ চলতেন; অতিসাম্প্রদায়িক ফোরকান হুজুর, যিনি উঠতে বসতে এলাকার বাবু-বড়ুয়াদের পিতা-প্রপিতামহকে টেনে গালাগাল দিতেন; এমনকি পাড়ার ইমাম সাহেব, আমরা ডাকতাম বড় হুজুর, যিনি দোকান থেকে আবুল বিড়ি কিনে দোকানিকে বলতেন, ‘গুল্লিফের প্যাকেটে ভইরা দেন’; হঠাত চিন্তা করতে বসলে শৈশবের সমস্ত হুজুরই যেনো স্মৃতির মন্তাজে একে অপরকে গুঁতিয়ে, খেদিয়ে ক্রমাগত ঢোকে আর বেরোয়।
--------
আমার আরবি শিক্ষার হাতেখড়ি হয় আমার কাকু পঞ্চমজনের কাছে, ডাকতাম ‘বাপজি’। বাপজি’র মধ্যে পেশাদারিত্বের অভাব, এহেন অভিযোগ তুলে কিছুদিনের মধ্যেই সন্তানের আরবি শিক্ষার গতিবৃদ্ধির নিমিত্ত আব্বাজান একজন এলেমদার হুজুর নিয়োগ দিলেন। অসমর্থিত শ্রুতিমতে হুজুরেয়ালা তখন নিকটস্থ এক মাদ্রাসায় ‘ফাজিল’ হবার তালিম নিচ্ছিলেন। বিলক্ষণ মনে পড়ে, হুজুর যখন প্রথম দিন এসেছিলেন আমি অনেকক্ষণ ধরে কেঁদেছিলাম,“এই দাঁইড়ার কাছে পড়বনা, ও দেখতে গুণ্ডাদের মত; আমি বাপজি’র কাছে পড়তে চাই।” কেঁদে ঘর শুদ্ধ মাচাঙে তোলার মূল কারণ, প্রথমদর্শনে লোকটাকে বদখৎ লেগেছিল। থুতনির দুপাশে দাঁড়িগুলো ছিল মোচড়ানো, মাঝখানের দিকে অনেকটা চোখা- কলার মোচার মত। চোখে ভাসে, উনার মোচ ছিল ভীষন সরু, ঠোটের দুপাশে সেটা আবার ঈদের চাঁদের বাঁক নিয়েছে, বাঁদিকটায় সে বাঁকের উপর একটা গোলগাল মাষ; বক্র এবং চক্র মিলে মুখের পাড়াকে পাকনিশান সিতারা-ও-হিলালের মত বানিয়ে রেখেছে। তার কিছুদিন পূর্বেই বাংলাছবির খলচরিত্রের তদানীন্তন প্রবাদপুরুষ আহমেদ শরীফকে ওরকম মেকাপে একটা সিনেমায় দেখেছিলাম বিটিভিতে, সেই দর্শনানুভূতিও ভয় জোরদার করার অন্যতম নিয়ামক ছিল। হুজুরের দাঁড়ির ভিতরেও মাঝারিমত সরু তিল ছিল একটা, যেটা দেখে আমি প্রথমে ভেবেছিলাম উকুন। হুজুর সবসময় পরে আসতেন একটা সাদা পাঞ্জাবী, মাথায় জালিঅলা প্লাস্টিকের টুপি। সাথে, সবুজ রঙের ফুলঅলা একটা লুঙ্গিও দীর্ঘদিন তার পরিধেয় ছিল। কোন এক বর্ষার দিনে উঠোনে পা পিছলে পড়ে, লুঙ্গিটা ফেঁড়েফুঁড়ে উনার লোমশ বাদামরঙা ‘পাকিস্তান’ উম্মোচিত হয়ে যাবার আগ পর্যন্ত ওটা বদলাতে দেখিনি কখনো।
ভদ্রলোকের সম্পর্কে আমার পয়লা দিনের ধারণা ছিল অব্যর্থ। প্রতিদিন বাসায় আসার আগে, ঘরের সামনে থেকে একটা করে পেয়ারাগাছের ডাল ভেঙে নিয়ে আসতেন, অবরে-সবরে আমার পিঠে খঞ্জনির সুর তোলার জন্য। ‘গ্বাইন’ এ ভারি গলায় ‘গ্বো’ না বললে, ‘ক্বাফ’ বলার কালে কোপিয়ে সুর না ভাজলে, হরফের উপর ‘বড়-মাদ’ থাকলে দম আটকে আসার আগ পর্যন্ত স্বর না টানলে- কোন কথাবার্তা নেই- সরাসরি ‘শপাং’। আমার পিঠ যেন ছিল তার ফেন্সিং-প্যাড। হুজুরকে খানিকটা নেতিয়ে রাখার মোক্ষম অস্ত্র আমার কাছেও ছিল, সেটা আমার ইংরেজী ওয়ার্ডবুক পড়া জ্ঞান। সুযোগ পেলেই জিজ্ঞেস করে বসতাম “হুজুর বলেন দেখি, মোরগা ইংলিশ কী? জানেন না! হেহে- ‘কক’,...‘কক’।” অথবা “ট্রান্সলেশন করেন দেখি ‘কুকুর ঘেউ ঘেউ ডাকে’...কী পারবেন নাতো? আমি বলে দেই- ‘দি ডগ ইজ কলিং বার্ক বার্ক’।”  আমার তালিজোড়া ইংরেজী জ্ঞানকে ছাপিয়ে তারচেধিক ইংরেজী দুর্বলতা হুজুরের ইগোকে সাঁড়াশিতে আটকানো পুটিমাছের মত টান দিত, তাই উত্তর করতে না পেরে তিনি সলজ্জ ভঙিতে কিছুক্ষন চুপ মেরে থাকতেন। তবে পরে একবার রুদ্রমূর্তি নিলে তার উপর ইংরেজী ফলানো জনিত কারদানির মাশুল অব্দি উসুল করে নিতেন সুদেমূলে।
একদিনকার কথা। খুব ভোর করে আসলেন তিনি। টাটকা শীতের ভোরে কাঁথামোড়া পরমানন্দ ঘু্মের  শ্রাদ্ধ করে আড়মোড়া ভাঙাটা অনেকটা মেঘনাথ-বধেরই নামান্তর, তার ওপর শৈত্যপ্রবাহ আর হিমশীতল নলকূপের জলের যৌথনট্যম, উত্তরকৈশোরের নষ্টছবিগুলো থেকেও অত্যধিক সুড়সুড়িদায়ক। এতকিছুকে ছাপিয়ে ওজু সেরে, ছিপারা বগলদাবা করে, হুজুরকে দর্শন দিলেও, ঘুমকে পুরোপুরি সোমতীর্থে পাঠিয়ে দেওয়া তখনও হয়ে ওঠেনি।
হুজুর বলেন, “পড়্, আলিফ লাম জবর ‘আল’।”... আমি পড়ি
হুজুর বলেন, “বা লাম জবর, ‘বাল’।”...আমি পড়ি
হুজুর খেঁকিয়ে ওঠেন, “ওই, ধরে পড়, আংগুল দিয়ে হকখানে ধরে ধরে পড়”
আমি ঢুলু ঢুলু চোখে আঙুল ওঠাই, তারপর পৃষ্ঠার উপর হরফ বরাবর আঙুল রাখি, বলি “বা লাম জবর...”
সাথে সাথেই শুনি...‘শপাং’। আমার পিঠের চামড়া যেন বেত্রাঘাতে খসিয়ে নেওয়া হয়েছে। ঘুম সব ছেড়েছুড়ে চলে যায় চোখ থেকে। আমি তাকিয়ে দেখি হুজুর কটমট করে তাকিয়ে আছেন। “ওই, কোথায় আঙ্গুল দিছস তুই?”, রেগে বলেন তিনি।
আমি কারণ অনুসন্ধান করে জানতে পারি, তাঁর ক্রোধের হেতু অযথার্থও নয়। সেই  সময় মেকশিফট টেবিলক্লদ হিসেবে বিছানো ছিল কিছু পুরোনো খবরের কাগজ। ঘুমাতুর নয়নে, ছিপারার পাতাকে অল্পের জন্য ফাঁকি দিয়ে আমার আঙুল চলে যায় কাগজের উপর। সেখানটায় ছিল... সম্ভবত খালেদা জিয়ার ছবি। যাই হোক বেগানা জেনানার তসবিরে মাদৃশ নাবালেগের আঙ্গুলিটিপ্পনের ব্যাপারটা হুজুরের শরীয়তসিদ্ধ দিলে হয়তো খোঁচা দিয়ে উঠেছিল, তাই যত ঝঞ্জা গেল আমার পিঠের উপর।
আমার হয়ে প্রতিশোধ নিল আমার ছোট চাচাত ভাই ‘দিহান’, আমারচে বছরদুই ছোট। ‘জাউরার হাফেজ’ বলে একধরণের আঞ্চলিক বিশেষনমূলক গুচ্ছশব্দ প্রচলিত আছে, তাকে ওটা দিয়ে বিশেষায়িত করলে কিছুমাত্র অতিশায়ন করা হয়না। হুজুরকে যেসব ছোলা-চানাচুর খেতে দেয়া হত, মাঝে মাঝে সে সেগুলো খামচে খামচে কয়েকরত্তি নিয়ে যেত। হুজুর ব্যাপারটা পছন্দ করতেন না। সেদিন সে এল, তো হুজুর উনার হাতের বেতটা বাতাসে দুলিয়ে তাকে কিঞ্চিত হালাকু খানের ডর দেখালেন, কাজ হলো না। এবার টেবিল চাপড়ে উঠে দিলেন হালকা এক ঘাঁ।  এতে করে সে দৌড়ে, কিছুটা নিরাপদ দূরত্বে গিয়ে চটেমটে বলল, 
“ব্যাটা, হুজুরের বাচ্চা হুজুর।  হুজুর হুজুর চানাচুর....তোর বউয়ে খেজুর চোর।”
কবিতার ছত্রে সে কিছুটা ভুল করলেও সেটা হুজুরকে ষোলআনা তাঁতিয়ে দিতে যথেষ্ট ছিল। কিন্তু হুজুর বেচারা নিরুপায়। যাই হোক, বিব্রত বদনে তিনি আমার দিকে মুখ ফিরিয়ে বললেন, “পড়্,পড়,ফা লাম যবর ‘ফাল’”...
এই মুলিসাপের কাছ থেকে নিস্তার পাওয়ার উপলক্ষটা একটু আকস্মিক এবং পুরোদস্তুর রাজনৈতিক বটে। এলাকায় লীগ আয়োজিত দোয়া মাহফিলে তদারকদারী এবং সেখানে কেরাত ও মুনাজাত পড়িয়েছিল বলে, দল এর উঠতি পাণ্ডা, আমার ছোট কাকা, তাকে দূর দূর করে একদিন ঘর থেকে তাড়িয়ে দেয়। ব্যাপারটা অমানবিক হলেও, তার প্রস্থান আমি বেশ উপভোগ করেছিলাম।
(চলনসই হলে চলবে...)

ধৈবত


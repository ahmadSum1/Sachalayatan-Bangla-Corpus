জীবন ..... (নিবিড়)



ঠিক যে জায়গাটাতে দাঁড়িয়ে আছি
সেখান থেকে মানুষের অবিরাম
হাঁটাচলা দেখা যায়।
বর্ণিল কাপড়ের নানার রঙের মানুষ
কেউ উৎকণ্ঠা নিয়ে দ্রুত হেঁটে যায়
কেউবা অলস ভঙিতে হেলেদুলে
মাঝে মাঝে দু'একটা মুখ
মন কেড়ে নেয়, মনে হয়
আহা! আবার কি এর সাথে
কোনোদিন দেখা হবে ?
হয়তো হবে - আমি চিনবো না
জন্ম মৃত্যুর সহজ সমীকরণের চাইতেও
জীবনের জটিলতা অনেক বাস্তব
মানুষের মুখ দেখতে আমার
ভালো লাগে, মনে হয়
ছোটবেলার দেখা লাইব্রেরির
উঁচু তাকে রাখা বই
ছুঁতে ইচ্ছে করে, পড়তে ইচ্ছে করে
কিন্তু একেকটা জীবন
একেকটা উপন্যাসই শুধু ...
--------------------------------------------------
নিবিড় - অতিথি লেখক


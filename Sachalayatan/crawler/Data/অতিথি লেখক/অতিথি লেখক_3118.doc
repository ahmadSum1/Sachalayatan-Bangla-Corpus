মাকড়সার সাথে রাত্রিযাপন



প্রতিদিনকার মতো কাল রাতেও ঘুমাতে ঘুমাতে বেশ রাত হয়ে গেল। যখনি ঘুমাতে যাব, নেভালাম ছড়ানো আলো। নিভু আলো জ্বলতেই দেখি, ছাদের এপাশ হতে ওপাশে দ্রুত দৌড়ে যাচ্ছে একটা মাকড়সা। দেখি আমার মতো চন্দ্রিমাও একই গতিবিধি লক্ষ্য করছে। দুজনের চোখ সেই মাকড়সার দিকে। দ্রুত সরাসরি একপ্রান্ত থেকে আরেক প্রান্তে পৌছে গেল । সাধারনত রাতের অন্ধকারে এত দ্রুত মাকড়সা দৌড়াতে দেখিনি, তার উপর গভীর রাত। প্রায় রাত পৌনে দুটো তো হবেই । একবার ঘড়ির দিকে তাকালামও। তাই তো মনে হল ১.৪২ ।
এবার মাকড়সাটা একটু বাঁক নিল। অনেকটা ৪৫ ডিগ্রী ঘুরে গেল। আবার গতি বাড়ল। ধীরে ধীরে চলে আসছে অন্য কোণে - একেবারে আমাদের কাছের কোণে। সংগে সংগেই চন্দ্রিমার ভয়ার্ত চোখ। সরে এল কাছে, আরো কাছে। মাকড়সাটা কাছে আসছেই। আরো কিছু কাছে আসতেই বোঝা গেল - এটা তো মা মাকড়সা। বেশ বড় মা মাকড়সা।
পেটে বাধা বিশাল এক থলে - সাদা থলে। হয়ত বাচ্চা ফুটে বের হবার সময় হয়ে এল ,তাই ছুটছে নিরাপদ স্থানের জন্য। এদিকে চন্দ্রিমার ভয় কে দেখে। বলে গা শিরশির করে আমার মাকড়সা দেখলে, আমি আজ ঘুমাতে পারব না - যদি আমার গায়ে এসে পড়ে। একটু প্লিজ মারুন, আমি বলি - না বিনা কারনে মারতে নেই। ভয় লাগিয়ে তাড়াব। তুমি ঘুমাও।
এদিকে মাকড়সা - তো এগুচ্ছে।
আমি আরো একটু ভয় লাগাই চন্দ্রিমাকে, আরে সত্যি তো !
তোমার দিকেই তো আসছে, আমি বলি।
সে, ভয়ার্ত চোখে তাকায় আর বলে, বাতিটা জালান প্লিজ। আমি আজ বাতি জালিয়ে ঘুমাবো। আর কী করা, বাতি জালালাম। পুরো ঘরটা আলোময়, পাশে ঘুমাচ্ছে সোনালী। আর আমি জেগে দেখি ওই মাকড়সার গতিবিধি। মাকড়সাটা একবার খুউব কাছে আসে , আরেকবার সরে যায়। এদিকে আলো বাড়ায় বেচারীর কষ্ট বেড়েছে, হয়ত ভয়ার্ত কিছুটা।
যখন খুউব কাছে চলে আসে ঠিক বিছানার কাছে আমি পাশের কিছুতে শব্দ করলে সরে যায়। আমিও ঘুমাচ্ছিনা, বেশ লাগছে । চাচ্ছি, মাকড়সাটা যেন নিরাপদ জায়গায় যাক, আবার চন্দ্রিমার কাছেও না ভিড়ুক। এভাবে কখন যে ঘন্টা পেরোয়। জানিনা, ঘড়ির কাটাঁয় তিনটা ছুঁই ছুঁই। দেখি, ধীরে ধীরে মাকড়সা আবার ছাদের দিকে উঠতে থাকে, উঠতে এক কোনায় পেয়ে যায় একটা লুকানোর জায়গা। একটা লাগেজ রাখা আছে , তার পাশে ধীরে ধীরে ঢুকে পড়ে। একটু অন্ধকার আর একটু নিরাপদ জায়গা।
ভাল লাগছে মাকড়সার নিরাপদ স্থান খুজে নেয়া । তাকালাম চন্দ্রিমা আর সোনালীর দিকে । শান্তির ঘুমে চোখ বুঁজে আছে ওরা।
আমার চোখ লেগে আসছে, আর পারছি না। এক পাশে শুয়ে পড়ি। কাল সকালে তাড়াতাড়ি উঠতে হবে। বেশ কিছুদিন কাজের ঝামেলা গেল। আজ কিছুটা নির্ভার, তবুও কতটা এখনও নিশ্চিত না। কখন যে কী হয় - কী ঝামেলা হয় আবার .....।
- নীল মানব 


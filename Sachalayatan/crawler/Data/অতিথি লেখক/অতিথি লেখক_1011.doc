ছবিব্লগ: জুলুকের চিঠি



চারদিকে উঁচু পাহাড়। মাঝে উপত্যকা। একটু উচুতে একটা হেলিপ্যাড। এখানে ওখানে মিলিটারির টলদারি। জলপাইরঙা সেনা ট্রাক। অনেকটা কম্পিউটার গেমস আই জি আই এর মত মনে হচ্ছে না সেটিংটা? হ্যা, ‘অনেকটা’ই লিখলাম। সেনা আছে, টহলদারিও আছে। কিন্তু সাইরেন নেই। লুকোনো শত্রুপক্ষ নেই। রক্ত নেই। ঠাঁ ঠাঁ বন্দুকবাজি নেই। তাহলে? হাড়ে কাঁপন ধরানো ঠাণ্ডা আছে। জলরঙে পাহাড়ের ছবি আঁকলে যেরকম শেড পরে; পাহাড়, তার পেছনে আরো একটা, আরো একটা, ধীরে ধীরে আবছা হচ্ছে, রঙে রঙ একাকার হয়ে যাচ্ছে, সেরকম কিছু দৃষ্যপট আছে, যেগুলো চিরোকাল মনের পেনড্রাইভে ষ্টোর করে রাখা যায়। এখন অবধি দ্যাখা সেরা সূর্যাস্তগুলির একটি আছে অবধারিতভাবেই। আর? সব নাই বা বললাম।  
কোথাকার কথা বলছি জানেন? জুজুক। সাগর পিঠ থেকে প্রায় ন’হাজার ফুট উঁচুতে। সিকিমের বিখ্যাত ‘সিল্ক রুট’ বা রেশম পথের ধারে পূর্ব সিকিমের এক ছোট্ট পাহাড়ী গ্রাম। 
শিলিগুড়ী থেকে সোজা জুলুক কিন্তু আমরা ছুটি নি। ভেবেছিলাম, শীতের দিন, সকাল সকাল রাত নামে, তারচে বরঙ মাঝামাঝি কোথাও একটা থেকে গেলেই হয়। কোথায় থাকা যায় ভাবতে ভাবতে এক বন্ধু সাজেষ্ট করল সিলারি গাঁও।  কালিংপং থেকে পেডং  যাওয়ার পথে ভেঙে গেছে এই সিলারিগাঁওএর রাস্তা। ছোট্ট পাহাড়ী গ্রাম। পাহাড়ের গায়ে ধাপ কেটে তৈরী নিলিবিলি ছিমছাম গৃহ। ওয়াল পেপারের মত দৃষ্টিনন্দন। সেখানেই রাত যাপন। তারকাখচিত(বা বিহীন) হোটেলের আভিজাত্য ও আরাম নেই, তবে ‘হোম ষ্টে’র আন্তরিক আতিথেয়তা ভোলার নয়। সমতলেই তখন জানুয়ারীর প্রবল শৈত্যপ্রবাহ, আর ওখানে গণ্ডা খানেক গায়ে চাপিয়েও ‘ওফ্‌ কি ঠান্ডা’ মন্ত্র জপা ছাড়া অন্য কোন বিকল্প হাতের সামনে নেই। 
পাঁচটায় অ্যালার্ম দেওয়া ছিলো। এই উঠছি, আরো পাঁচ মিনিট করতে করতে প্রায় ছ-টা। বাইরে এসে ঊরিব্বাস, কাঞ্চনজঙ্ঘা। আগের দিন মেঘ বাবাজির কারসাজিতে দিব্বি লুকিয়ে ছিলো। এবারে? ছবি টবি তোলা মাথায় রইলো। আগে তো একটু প্রাণ ভরে দেখে নি। সকাল বেলার মিঠে রোদ্দুর গায়ে মেখে সে মাথা উঁচু করে মডেলের ভঙ্গীতে পোজ দিয়ে আছে। সময় গড়াচ্ছে। বদলে যাচ্ছে রোদ্দুরের রঙ। পোষাক বদলে সেও হাজির নতুন নতুন চেহারায়, ভঙ্গীতে। 
 ব্রেকফাস্টে লুচি-আলুর দম সাঁটিয়ে যাত্রা শুরু জুলুকের উদ্দেশ্যে। প্রায় ঘণ্টা ছয়েকের পথ। পেডং থেকে এঁকে বেঁকে সিকিমের রঙলী। সেখান থেকে পারমিট করিয়ে পাহাড়-শরীরের নানান বিপদশঙ্কুল বাঁক ছুঁয়ে, ডিসকভারি কিংবা ন্যাট-জিওর কপিরাইট নেওয়া পথের সওয়ারী হওয়ার মজা চাটতে চাটতে অবশেষে যে পাহাড়ী গঞ্জে এসে গাড়ী থামল, দোকানের সাইনবোর্ডে দেখলাম লেখা আছে জুলুক। অবশেষে। 
সিলারির কাজি সাহেব (মালিক কাম রিসেপসনষ্ট কাম কুক) আগেভাগেই সাবধান ক্রে দিয়েছিলো, জুলুক যাচ্ছেন তো, ঠান্ডা হাড়ে হাড়ে ... তো জুলুকে গাড়ী থেকে নামার আগে যতখানি হাড় হিম হয়েছিল ঠান্ডাতঙ্কে, নামার পর দেখলাম, ধ্যাৎ, এ আর এমনকি। সাগরপিঠ থেকে প্রায় ন-হাজার  ফিট উচুতে কি গরমে উদোম হয়ে নৃত্য করার কথা! যাজ্ঞে, এবার আসি জুলুকের কথায়। কি আছে? না সে অর্থে কিচ্ছু না, নাথিং। মূলত ভারতীয় সেনা ছাউনি। জল্পাইরঙা গুটি কয়েক জওয়ানের টহল। গুটি কয়েক হোম ষ্টে। আর? প্রথমেই একপ্রস্থ হয়ে গ্যাছে, আরেকবার বলার লোভ সামলাতে পারছি না। চারদিকে পাহাড়। পাহাড়ের গা বেয়ে জিকজ্যাক রাস্তা, হিমেল হাওয়া, হেলিপ্যাড থেকে দ্যাখা সারি সারি পাহাড়, ঠিক ছোটবেলার ড্রয়িং বুক থেকে ঊঠে আসা একখানা লাল টুকটুকে অস্তমিত সূর্য, চুঁইয়ে পরা রঙে একাকার মেঘ-কুয়াশা আর... 
১) ল্যান্ডস্কেপঃ

২) সিলারি গাঁওঃ

৩) আদর (সিলারি):

৪) কাঞ্চঞ্জঙ্ঘা (সিলারি):

৫) জলরঙ (জুলুক)ঃ

৬) মেঘের পরে মেঘ (জুলুক):

৭) আবছায়া জানলার কাঁচঃ(জুলুক):

৮) কুপুপের পথে ১ ঃ

৯) কুপুপের পথে ২ ঃ

১০) অবশেষে কুপুপ লেক

১১) ফটোশুট @ কুপুপ

১২) এখন অনেক রাত(জুলুক):

১৩) বিদায় জুলুকঃ

                    ************************************************
     # দীপালোক


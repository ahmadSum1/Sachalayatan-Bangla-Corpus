বর্ষীজোড়া ইকো পার্কের নিস্তব্ধতা




আজ রাতে ঢাকা শহর থেকে যদি ৫০ লাখ মানুষকে সরিয়ে নেওয়া হয় তাহলে আগামীকাল সকালে ঢাকা শহরকে কেমন দেখাবে? ঢাকা তখন আমস্টারডাম না হলেও মৌলভীবাজার হয়ে যাবে। নাহ, ঢাকা শত চেষ্টা করেও মৌলভীবাজারের মত সুন্দর শহর হতে পারবে না। দুইটা দিন মৌলভীবাজার শহর এবং আশেপাশে ঘুরাঘুরি শেষ করে পরদিন সকাল ৬ টায় গেস্ট হাউজের বেলকনিতে দাঁড়িয়ে দাঁত ব্রাশ করতে করতে এই কথাটাই মনে হল।  
অফিসের মিটিং ছিল সিলেটে। সেখান থেকে মৌলভীবাজার এসেছি ফিল্ড ভিজিট করবার জন্য। ফিল্ড ভিজিট মানে সত্যিকার অর্থেই ফিল্ড ভিজিট। দুইদিনে মৌলভীবাজারের প্রতিটা থানায় পা রাখার সুযোগ হয়েছে। কাজের ফাঁকে ফাঁকে পা ভিজিয়েছি মাধবকুণ্ড জলপ্রপাতে; ভেংচি কেটেছি লাউয়াছড়ার অরণ্যের বানরগুলোকে; সাতরঙা চা পান করেছি শ্রীমঙ্গলের নীলকণ্ঠ চায়ের দোকানে; আর বাইকের পিছনে বসে মাইলের পর পাড়ি দিয়েছি চা বাগানের ঢেউ খেলানো সবুজ কার্পেট। দুঃখ একটাই, হামহাম ঝর্ণায় গোসল করতে পারি নি। 
ঢাকার বাস সকাল ১০ টায়। শহরটাকে ঘুরে দেখার সময় তো এখনই। যে কোন শহরের রাতের সৌন্দর্য একরকম, আর ভোরের সৌন্দর্য সম্পূর্ণ অন্যরকম। ঝটপট কাপড়চোপড় গায়ে চাপিয়ে বেড়িয়ে পড়লাম। উদ্দেশ্য বর্ষীজোড়া ইকো পার্ক।

বর্ষীজোড়া ইকোপার্ক এর অবস্থান মৌলভীবাজার শহর থেকে মাত্র দুই কিলোমিটার ভিতরে। এই ইকোপার্ক নিয়ে খুব একটা লেখালেখি হয় না বলে অনেকের কাছেই এটি অপরিচিত। ৮৮৭ একর আয়তনের  ইকোপার্কটির উত্তরে বর্ষীজোড়া, দক্ষিণে বিমান বাহিনীর রাডার স্টেশন ও প্রেমনগর চা বাগান, পূর্বে দেওরা ছড়া চা বাগান এবং পশ্চিমে জগন্নাথপুর অবস্থিত। ২০০৬ সালের জুলাই মাসে এটিকে ইকোপার্ক ঘোষণা করা হলেও ১৯১৬ সালে এটিকে রিজার্ভ ফরেস্ট ঘোষণা করা হয়েছিল। মিশ্র চিরহরিৎ প্রকৃতির এই বনে একসময় মায়াহরিণ, চিতাবাঘ ও উল্লুক দেখা গেলেও এখন তা বিলুপ্ত। তবে এখনও বানর, হনুমান, শিয়াল, মেছোবাঘ, কাঠবিড়ালি সহ বিভিন্ন প্রজাতির প্রাণী; ঘুঘু, শালিক, কাঠঠোকরা, বাবুই সহ বিভিন্ন প্রজাতির পাখি এবং শাল, গর্জন, শিমুল, সেগুন সহ বিভিন্ন প্রজাতির উদ্ভিদ দেখা যায়।
ইকোপার্কে যখন ঢুকলাম তখন সকাল সাড়ে ছয়টা। ফেব্রুয়ারি মাসের সকালটা বেশ স্নিগ্ধতার আবেশ ছড়িয়ে রেখেছিল চারপাশে। তার সাথে ছিল কুয়াশার মিতালী। এত সকালবেলা কেউ থাকবে না সেটাই স্বাভাবিক। আমরা সহজেই ভিতরে প্রবেশ করলাম। প্রবেশপথের কাছেই পুরো পার্কের একটা মানচিত্র দেয়া আছে। প্রসঙ্গত উল্লেখ্য, প্রায় ৫ মিনিট খুঁটিয়ে খুঁটিয়ে দেখার পরেও কিছুই বুঝতে পারলাম না। হয় আমার মস্তিষ্কের কার্যক্ষমতা কম কিংবা মানচিত্র আঁকিয়ের সৃজনশীলতা বেশি ছিল।

প্রথমে ইট বিছানো সোজা রাস্তা। রাস্তার দুইধারে উঁচু উঁচু গাছ। অনেকদূর গিয়ে রাস্তাটা একটা তেমাথায় এসে পৌঁছেছে। 

একপাশে টিলার উপর ছোট্ট একটা গার্ডপোস্ট। কেউ আসেনি তখনও। প্রথমে বামপাশের রাস্তা ধরে এগিয়ে চললাম। 


এই রাস্তা দিয়ে জিপগাড়ি চলে সেটা বোঝাই যায়। যতই এগুচ্ছি গাছের উচ্চতা ততই বাড়ছিল। বিশাল বিশাল ইউক্যালিপটাসগুলোর আকাশ ছোঁয়ার প্রাণান্ত চেষ্টা ছিল মনোমুগ্ধকর এবং দৃষ্টির জন্য প্রশান্তিময়। 


রাস্তা ছেড়ে পাহাড়ে উঠলাম। জঙ্গলের ভিতর এক পাহাড় থেকে আরেক পাহাড়ে হাঁটার মজাই অন্যরকম।

হঠাত করেই পাহাড়ের উপর একটা বিশ্রামাগার চোখে পড়ল। পাহাড়ে হাঁটাহাঁটি করে কিছুটা ক্লান্ত হয়েছিলাম। এখানে বসে কিছুক্ষণ বিশ্রাম করে নিলাম। শীতের শেষভাগ হওয়ায় পুরো অরণ্য জুড়েই ছিল ঝরা পাতার রাজত্ব। গাছগুলো প্রস্তুতি নিচ্ছিল বসন্তকে বরণ করে নেওয়ার। শালগাছের সংখ্যাই বেশি ছিল। 

আমরা ফিরে আসলাম সেই তেমাথায়। এবার ডানদিকের রাস্তা ধরে যাত্রা করলাম। এই রাস্তাটা মাটির এবং চারপাশের জঙ্গল বেশ ঘন। দর্শনার্থীদের জন্য বেশ কিছু নির্দেশনা সম্বলিত একটা সাইনবোর্ড চোখে পড়লেও সেই নির্দেশনাগুলো কয়জন মেনে চলেন সেই বিষয়ে আমার বেশ সন্দেহ আছে। 


এই রাস্তার শেষপ্রান্তে একটা ওয়াচ টাওয়ারের সন্ধান পাওয়া গেল। এখান থেকে চারপাশটা দেখতে খুব একটা খারাপ লাগে না। 

অরণ্যের ভিতরে প্রবেশ করবার খুব শখ হল। এই শখ পূরণ না করে ফিরে আসা অসম্ভব। বনের ভিতর ঢুঁকে তাই ইচ্ছামত ঘুরলাম। গভীর অরণ্য সত্যিই অসাধারণ। কিছু কিছু জায়গায় তো সূর্যই দেখা যাচ্ছিল না। আর ছিল নাম না জানা হরেক রকম ফুলের সৌন্দর্য আর পাখির কলতান। সাথে তারেক অণু আর রনি ভাই থাকলে এই ফুল আর পাখিগুলো হয়তো চিনে নিতে পারতাম। 



আরে, দর্শনার্থীদের জন্য টয়লেটের ব্যবস্থাও আছে দেখছি। কিন্তু ভুলেও সেদিকে যাবেন না। কারণ এতটাই নোংরা যে স্বয়ং অনন্ত জলিলের পক্ষেও এখানে প্রাতঃক্রিয়া সম্পন্ন করা অসম্ভব।

ফিরে চললাম। এক পাহাড়ে মাটির সিড়ি দেখে কিছুটা কৌতূহল হল। জয়তু কৌতূহল। দেখা যাক উপরে কি আছে।

ওয়াও, দারুণ একটা গেস্ট রুম। তালা দেয়া অবশ্যই। এখানে রাত কাটাতে পারলে ভালই লাগবে। মাথায় রাখলাম, বিয়ের পর হানিমুনের জন্য জায়গাটা মন্দ না।

যারা ঘুরতে যেতে আগ্রহী তাঁদের জন্য
ঢাকা থেকে সরাসরি বাসে করেই মৌলভীবাজার যেতে পারবেন। সময় লাগবে সাড়ে ৪ ঘণ্টা। ট্রেনে সরাসরি যাওয়া যায় না। প্রথমে শ্রীমঙ্গল যেতে হয়। সেখান থেকে বাসে করে মৌলভীবাজার শহর। থাকবার জন্য শহরেই বেশ কয়েকটা হোটেল আছে। আর ইকোপার্ক শহরের একদম কাছেই। ভোরে ঘুম থেকে উঠে হেঁটেই যেতে পারবেন।
ফাহমিদুল হান্নান রূপক 


অলখ আমেরিকা - আঙ্গুলীয় আমেরিকা



আঙ্গুলীয় আমেরিকা
আমেরিকাতে কাউকে বলতে শুনিনি যে তারা 'ডিজিটাল' দেশে বাস করে। আমি এ পর্যন্ত পৃথিবীর যে গোটা ২৫ দেশে যাবার সুযোগ  পেয়েছি - সেখানে কোথায় শুনিনি 'ডিজিটাল' দেশের কথা। আসলে এ কথার কোন মানে হয় না। তবে সব কথার যে মানে থাকতে হবে  এমন কি কোন কথা আছে? যাক, আজকে অবশ্য আমি 'ডিজিটাল বাংলাদেশ' নিয়ে কিছু লিখতে আসিনি। আমার প্রতি দিনকার  অভিজ্ঞতায় ব্যক্তি জীবনে 'অটোমেশন' ও কম্পুউটারের প্রভাব নিয়ে এই লেখা। মূলত এটি বাংলাদেশের পাঠকদের উদ্দেশে লেখা।  যাতে তারা তুলনা করতে পারেন 'ডিজিটাল আমেরিকা' না হয়েও কতটা যন্ত্রের উপর নির্ভরশীল হয়ে গেছে আজকের আমেরিকা। এখানকার মানুষের বেকারত্বের পিছনে কতটা অবদান রয়েছে 'অটোমেশন' এবং 'আউট-সোর্সসিং' সেটাও চিন্তা করার বিষয়। উৎপাদনের দক্ষতা বাড়াতে বাড়াতে এমন এক স্থানে পৌছে গেছে সমাজ, যার ফলে সমাজ যাদের নিয়ে তৈরী, তারাই আজ হারিয়ে যেতে  বসেছে। পুঁজিবাদের অসুভ ফলাফল দেখতে আরম্ভ করছে সাধারণ মানুষ। যদিও এখানকার খুব কম মানুষ সেটা মানতে রাজী।
এক সাধারন দিনের সকাল থেকেই শুরু করি। রাতে আজকাল এখানে তাপমাত্রা বেশ কমতে শুরু করেছে। থারমোস্টাট ঠিক ভাবে সেট  করা থাকে, ফলে ভোর রাতে যখন শীতটা একটু কাপিয়ে আসার মত হয়, তখনি চালু হয়ে যায় সেন্ট্রাল হিটিং। ব্যাপারটা আসলে এমন  কিছু না। একটা গ্যাসের চুলা নিজে থেকে চালু হয়ে যায় তারপর একটু সময় নিয়ে বাতাসের ভেন্টের মধ্যে রাখা ফ্যান চালু হয়ে সব ঘরে গরম বাতাস ছড়িয়ে দিতে থাকে। খানিক চলার পর আবার নিজে থেকে বন্ধ হয়ে যায় হিটিং, যাতে বেশী গরম না হয়ে যায় ঘর। এভাবেই  চলতে থাকে। 
অফিসে এসে পার্কিং লটের গেটে আমার গলায় ঝুলানো আইডি কার্ড একটু উচু করে ধরলে সেন্সিটিভ স্ক্যানার পড়ে ফেলে আইডির কোডটি  এবং তারপর নিজ থেকে উচু করে তুলে দেয় গেটের প্রতিবন্ধক বাধাটি। নিজের কর্মস্থলে পৌঁছাবার আগে আরও কয়েকবার আইডি  ব্যবহার করতে হয়। লাউঞ্জের কফি মেসিন থেকে গরম গরম কফি নিয়ে নিজের আসনে বসে প্রথম কাজটি হল প্রয়োজনীয় ই-মেইল গুলি দেখা। দেখা গেল সকালেই একটা মিটিং আছে। ই-মেইলেই লিঙ্ক দেওয়া আছে, সেখানে ক্লিক করে যোগ দিলাম মিটিং-এর  আলোচনায়। টেক্সাস ও ইন্ডিয়ানা থেকেও কোম্পানীর অন্য কিছু কর্মচারী যোগ দিল মিটিং-এ। মাথায় হেড ফোন সংযুক্ত  মাইক্রোফোন - ফলে কথা শুনতে ও বলতে কোন অসুবিধা নেই। একই সাথে দুই হাত খোলা - ফলে মাউজ ক্লিক করতে বা টাইপ করতে কোন অসুবিধা হচ্ছে না। একজন তার ডেস্কটপ শেয়ার করার বোতামে ক্লিক করে দিল, যাতে  অন্যরা সবাই দেখতে পায় সেখানে কি আছে। মাঝে মাঝে ভিডিও কনফারেন্স করা হয়। এ সবের ফলে অনেক সময় ও টাকা খরচ বাঁচে। আমাদের কাজের বেশ একটা বড় অংশ ভারতে আউট-সোর্সিং করা হয়েছে। এতেও টাকা বাঁচে। কিছু ভারতীয়রা এখানেই অবস্থান করে, আর অন্যরা তাদের ভারতের বিভিন্ন ছড়িয়ে থাকা অফিস থেকে কাজ করে। 
কম্পুউটার ছাড়াও অন্যান্য বিভিন্ন স্থানে এখন অনেক ভাবে আউট-সোর্সিং শুরু হয়ে গেছে। এখানকার নিয়ম হচ্ছে প্রতিটি রুগী দেখার পর ডাক্তার  লিপিবদ্ধ করে রোগীর বর্তমান অবস্থা, কি ওষুধ দেওয়া হলো, ইত্যাদি। এখন অনেক ডাক্তার অন-লাইন ডিক্টেশন দিয়ে রেকর্ড করে  এবং সেগুলি চলে যায় কোন বিদেশী আউট-সোর্স করা কোম্পানীতে। সেখানে তারা ট্রান্সক্রাইব করে এবং সেই রেকর্ড কিছুক্ষণের মধ্যে  ডাক্তারের কম্পুটারে চলে আসে। একই ভাবে আমেরিকার উকিলের চিঠি, দলিলের ড্রাফট, ইত্যাদি তৈরী হচ্ছে বিদেশে। সেই  চাকরীগুলি হারাচ্ছে এখানকার লোকেরা। এখানকার হাসপাতালের তোলা 'এক্স-রে' এবং 'এম আর আই' সোজাসুজি চলে যাচ্ছে ভারত ও সিঙ্গাপুরের ডাক্তারের কাছে। সেগুলি দেখে রিপোর্ট পাটিয়ে দিচ্ছে এখানকার ডাক্তারের কাছে।  
সম্প্রতি শুনলাম একটি বড় রেষ্টুরেন্ট চেইন, যাদের অধিনে কয়েক হাজার রেষ্টুরেন্ট আছে, তারা তাদের 'ড্রাইভ-থ্রু' অর্ডার 'আউট-সোর্স'  করার জন্যে পরীক্ষা-নিরীক্ষা চালাচ্ছে। 'ড্রাইভ-থ্রু' রেষ্টুরেন্ট হচ্ছে - যেখানে গাড়ী থেকে নেমে রেষ্টুরেন্টের ভিতরে যেয়ে অর্ডার দেবার  প্রয়োজন নেই। গাড়ীতে বসেই এক জালনাতে অর্ডার দিয়ে পাশের জালনায় মুল্য পরিশোধ করে তার পাশের জালনা পর্যন্ত যেতে যেতে অর্ডার  তৈরী হয়ে রেডি হয়ে থাকে। অধিকাংশ ম্যাকডোনাল্ড জাতীয় দোকানে এই ধরনের ব্যবস্থা আছে। এতে অনেক সময় বাঁচে। আমি হয়তো বাইরে কোন কাজে গেছি, ফেরার পথে এক 'ড্রাইভ-থ্রু' ম্যাকডোনাল্ড-এ কিছু খাবারের অর্ডার দিয়ে উঠিয়ে নিয়ে অফিসে বসে  খেতে খেতে কাজ শুরু করলাম। সাধারনত যখন প্রথম জালনাতে অর্ডার দিই, তখন দোকানের ভিতরে বসা কোন কর্মচারী মাথায় হেড  ফোন লাগিয়ে আমার অর্ডার শুনে এবং তার সামনের কম্পুউটার স্ক্রীনে ছুয়ে ছুয়ে অর্ডারটা তাদের সিস্টেমে ঢোকায়। একই সাথে  কিচেনের মনিটরে দেখা যায় অর্ডারের বিবরণ এবং কুক বা অন্য কেউ তখনি প্যাকেট করতে থাকে সেই খাবারগুলি। যে ব্যাক্তি এই  অর্ডার গ্রহন করে তার মজুরী সাধারনত স্থানীয় নিন্মতম মজুরী হয়। তবে ঘন্টায় ৮ ডলার মজুরী হলে এবং কয়েক হাজার কর্মচারী এ  কাজে নিয়জিত থাকলে এটাও একটা বড় পরিমান টাকার ব্যাপার। এখন তারা চেষ্টা করছে এই কাজটি ভারতে আউট-সোর্স করতে।  অর্থাৎ আমি যখন অর্ডার দেবো তখন দোকানের ভিতরে বসা কোন মেয়ের বদলে পুনা বা চিন্নাইয়ের কোন মেয়ে হয়তো আমার অর্ডারটি  নেবে এবং তার স্ক্রীনে ঢোকাবে। একই সাথে সেটি আবার ভেসে উঠবে আমেরিকায় কিচেনের পর্দায়।
ইন্টারনেট ব্যবহার এখন আর বিলাসিতা নয়, রীতিমত জীবনযাত্রার অঙ্গ। আমার মাইনের টাকা প্রতি দুই সপ্তাহ পর পর সোজা ব্যাংকে আমার একাউন্টে জমা হয়। একই ভাবে ইন্টারনেট ব্যবহার করে আমার ব্যাংকের একাউন্টে লগ করে আমি বিদ্যুত, পানি, গ্যাস, টেলিফোন, মোবাইল ফোন এবং ক্রেডিট কার্ডের পাওনা টাকা অগ্রীম নির্দিষ্ট তারিখ দিয়ে আমি সেখানে সেট করে রাখি এবং নির্দিষ্ট দিনে সেই একাউন্টে টাকাটা ট্রান্সফার হয়ে যায়। এর ফলে চেক লেখা, খামে ভর্তি করে ডাক টিকিটসহ ডাকে পাঠানো, ইত্যাদি ঝামেলা আর নেই। অন্য দিকে ডাক বিভাগের আয় অনেক কমে যাওয়ায় তারা এখন টিকে থাকার জন্যে হিমসীম খাচ্ছে। 
আমি এক সময় পার্ট টাইম পরিক্ষকের কাজ করতাম। কাজটা আমার কাছে বেশ মজার ছিল। কাজটা ছিল টেক্সাসের ইন্টার-মিডিয়েট ছাত্রদের ইংরেজী পরীক্ষার খাতা দেখা। খাতা বলাটা অবশ্য ঠিক হল না। আমরা প্রায় গোটা ৫০/৬০ পরীক্ষক রাতের শীফটে একটা বড় হল ঘরে বসতাম। আমাদের সবার সামনে একটি করে কম্পুউটার ওয়ার্ক-ষ্টেশন। সবই এক নেটওয়ার্কভুক্ত। যে ক'টি প্রশ্নের উত্তর আমরা পরীক্ষকেরা দেখবো, সেই উত্তরগুলি স্ক্যান করে আগে থেকে নেটওয়ার্কে ঢোকানো। একই ছাত্রের পরীক্ষার উত্তর দুই জন পরিক্ষকের কাছে যেয়ে হাজির হতো। দু'জন পরীক্ষক যদি একই মার্ক দিতেন, তবে সেই মার্কটাই সঠিক বলে ধরে নেওয়া হ'তো। প্রাপ্ত মার্কের মধ্যে এক মার্কের ব্যবধান হলে তৃতীয় আর এক জনের কাছে যেত উত্তরটা আবার দেখার জন্যে। তার দেওয়া মার্ক অন্য দু'জনের কারও সাথে মিললে সেটাই গ্রহন করা হতো। না মিললে সুপারভাইজারের কাছে যেত এটি। প্রথম দু'জন পরীক্ষকের মধ্যে দেওয়া মার্কে যদি দুই মার্কের ব্যবধান হতো - তবে দু'জন পরীক্ষকের ডাক পড়তো সুপার-ভাইজারের কাছে। তখন শুধু ছাত্র নয়, পরীক্ষকেরও পরীক্ষা হতো। এই ধরনের কাজ যখন বেশী করে দেশের বাইরে যাওয়া আরম্ভ করবে তখন আরও কয়েক হাজার মানুষের চাকরী চলে যাবে।
ক্রেডিট কার্ড এখানে জীবনের অবিচ্ছেদ্দ অংশ হয়ে দাঁড়িয়েছে। ক্যাশ টাকার ব্যবহার যথেষ্ট কমে গেছে। ট্যাক্সি ড্রাইভাররা সাথে করে ক্রেডিট কার্ড রিডার মেশিন রাখা আরম্ভ করেছে, যাতে করে গ্রাহকদের কষ্ট করে ক্যাশ টাকা সাথে নিয়ে ঘুরতে না হয়। আমি নিজেও ক্যাশ ব্যবহার করিনা। ক্রেডিট কার্ড ব্যবহারের আর একটি সুবিধা হল - কোন খরচের পর এক মাস সময় পাওয়া যায় তার পাওনা মিটাতে। কোন কারনে তখন টাকা দিতে না পারলে সেটা তখন আমার একাউন্টে ধার হিসাবে দেখা দেয় এবং বেশ চড়া হিসাবে সুদ যোগ হতে থাকে সেখানে। এই সুদের হার ৩০% হওয়া বিচিত্র নয়, অথচ ফেডারেল ব্যাংকের সুদের হার এখন অনেকটা ১% এর মত। আমার মানিব্যাগে অবশ্য দশ-বিশটা খুচরা নোট রাখি - যাতে কখনো ছিনতাইয়ের কবলে পরলে ছিনতাইকারীদের খালি হাতে ফিরতে না হয় [এটা পুলিশের বুদ্ধি - তারা বলে কোন টাকা না পেলে অনেক সময় ছিনতাইকারীরা গুলি ছুড়ে আহত করতে পারে, তাই সামান্য কিছু টাকা সব সময় সাথে রাখা ভাল]। আমার ক্যাশ টাকা অবশ্য ছিনতাই ছাড়াই কমতে থাকে। মমতাজ কখনো জিজ্ঞাসা করে এবং কখনো জিজ্ঞাসা না করে সেখান থেকে কিছু টাকা নেয় যখন তার 'ঢাকা বাজার' দোকান থেকে কিছু কেনার দরকার পড়ে এবং তার কাছে হয়তো পুরা ক্যাশ টাকা নেই। এখানকার  'ঢাকা বাজার' এখনও বাংলাদেশী ট্রেডিশন বজায় রেখে শুধু ক্যাশের কারবার করে। 
এখানে 'স্মিথস' নামে একটা সুপার স্টোর আছে যেখানে গ্রাহকদের নিজের কেনা-কাটার টাকা পয়সার লেনদেন নিজেদেরকে করার ব্যাপারে উৎসাহ দেওয়া হয়। সাধারনত এই সব দোকানের নিয়ম, কেনা কাটার পর দ্রবাদি নিয়ে ক্যাশিয়ারের কাছে যেতে হয় এবং ক্যাশিয়ার এক এক করে দ্রবাদির গায়ে আটকানো 'বার-কোড' মেসিনে স্ক্যান করে। তারপর ক্যাশ বা ক্রেডিট কার্ডে পাওনা মেটানো হয়। এখন এরা দোকানের ক্যাশিয়ারের সংখ্যা অনেক কমিয়ে দিয়ে সেখানে অনেকগুলি মেসিন বসিয়ে দিয়েছে। ক্রেতারাই এক এক করে তাদের কেনা দ্রবাদির বার-কোড মেসিনে স্ক্যান করাচ্ছে এবং তারপর মেসিনে প্রাপ্য টাকা ঢুকাচ্ছে বা ক্রেডিট কার্ড ঢুকাচ্ছে। মেসিন যথা রীতি ন্যায্য পাওয়ানা বুঝে খুচরা ফেরত দিচ্ছে। ওহ, এই সব মেসিন আবার কথাও বলে। সুন্দর মেয়েলী গলায় নির্দেশ দিতে থাকে। স্ক্যানিং-এর পর পাশের স্থানে রাখতে বলে যাতে মেসিন চট করে ঐ বস্তুর ওজন বের করে মিলিয়ে দেখতে পারে। কিছু ওলট-পালট হলে মেসিন খবর দেয় কোন কর্মচারীকে এসে সাহায্য করার জন্যে। এই সেকটরে সব চাইতে বড় পৃথিবী ব্যাপী চেইন 'ওয়াল-মার্ট' যদি একই পথ ধরে তবে তাদের ২০ লাখ কর্মচারীর অর্ধেক হয়তো চাকরী হারাতে বসবে।
আমেরিকার আকাশে প্রতিদিন দেড় লাখের মত প্লেনের ফ্লাইট আকাশে উড়ে। কম করে হলেও এর মধ্যে প্যাসেঞ্জার ফ্লাইটের সংখ্যা ৫০,০০০-এর উপরে হবে। যদি গড়পড়তা ১০০ জন থাকে একটা প্লেনে, তাহলে অন্তত ৫,০০,০০০ লোক দৈনিক প্লেনে চড়ছে। এই ৫ লাখ লোক আগে ট্রাভেল এজেন্সীর মাধ্যমে তাদের টিকিট কাটতো। সেই সংখ্যা এখন খুবই নগন্য হয়ে গেছে। ফলে ট্রাভেল এজেন্সীর সংখ্যা খুবই কমে গেছে। বহু লোক চাকরি হারিয়েছে এই সেকটরে। এখন প্রায় সবাই ইন্টারনেটের মাধ্যমে টিকিট কাটে। টিকিটের প্রিন্ট-আউটও সাথে রাখার দরকার পরে না আজকাল।
আমি তখন শিকাগোর এক কোম্পানীতে বিজনেস এনালিষ্টের চাকরী করে আমেরিকার বিভিন্ন স্থানে ঘুরে বেড়াচ্ছি। এক কাজের শেষে এরিজোনার ফিনিক্স এয়ারপোর্টের দিকে গাড়ী চালাচ্ছি। মোবাইল বের করে শিকাগোতে আমার অফিসে ফোন করে জানালাম বাড়ী ফেরার টিকিটের ব্যবস্থা করতে। বললাম আর এক ঘন্টার মধ্যেই এয়ার পোর্ট পৌঁছে যাবো। তখনই আমার টিকিট কনফার্ন করে আমাকে এয়ার লাইন্সসের নাম জানিয়ে দিল। গাড়ী চালাতে চালাতে আর কাগজ কলম বের করে লিখে নিতে পারিনি। এয়ারপোর্টে যেয়ে আর মনে করতে পারলাম না কোন এয়ার লাইন্সসে কাটা হয়েছে আমার টিকিট। বড় এয়ারপোর্ট - বহু এয়ার লাইন্সসের প্লেন এখান থেকে ছাড়ে - কাকে যেয়ে জিজ্ঞাসা করবো? এটা কি আমেরিকান এয়ার লাইন্সসের না ইউএস এয়ার ওয়েজের ফ্লাইট ? শেষ পর্যন্ত হাতের কাছের কাউন্টারে যেয়ে আমার নাম বলে জিজ্ঞাসা করলামঃ
- দেখতো আমার নামে এখানে কোন টিকিট আছে কিনা?
- না, তোমার নামে এখানে কোন টিকিট নেই।
- তাই তো, কি করি এখন?
- তুমি ঠিক জান যে তোমার নামে টিকিট কাটা হয়েছে?
- হ্যাঁ, ঠিক জানি।
- সামনের ঐ মেসিনে তোমার যে কোন একটা ক্রেডিট কার্ড ঢুকিয়ে দাও, তোমাকে বলে দেবে।
- কিন্তু আমি তো ক্রেডিট কার্ডে টিকিট কিনিনি।
- তাতে কিছু আসে যায় না। 
গেলাম তার নির্দেশিত মেসিনে এবং আমার সাথের ৪/৫ টি ক্রেডিট কার্ড থেকে একটি কার্ড বেছে ঢুকালাম মেসিনে। কয়েক সেকেন্ড চিন্তা করেই মেসিন লেখা দেখালো - আমার নাম, ফ্লাইট নাম্বার, এয়ার নাইন্সসের নাম, সঠিক ছাড়ার সময় ও গেইট নম্বর। আরও জানতে চাইলো আমি ফ্লাইট কুপন চাই কিনা। OK বোতামে চাপ দেবার সাথে সাথে প্লেনের ফ্লাইট ডায়াগ্রাম এবং কোন কোন সীট এখনো খালি আছে জানিয়ে আমাকে পছন্দ করতে বললো আমার আসন। জালানার পাশে একটা আসন নির্বাচিত করলাম। বেরিয়ে এল ফ্লাইট কুপন। নির্দিষ্ট গেটের সামনের লাউঞ্জে বসে ঘড়িতে দেখলাম তখনও আধা ঘন্টা সময় হাতে আছে। ল্যাপটপ খুলে ওয়েরলেস সংযোগে চ্যাট শুরু করে দিলাম আমার এক বিদেশী বন্ধুর সাথে। পৃথিবীটা ক্রমেই যেন ছোট হয়ে আসছে।
তবে এই ছোট হওয়া পৃথিবীতে অনেক কিছুই একে অন্যের সাথে জড়িত হয়ে পড়েছে। ফলে নতুন কিছুতে লাফ দিয়ে পরার আগে একটু চিন্তা ভাবনা করা ভাল। যেখানে সেখানে 'আঙ্গুল' ঢোকাবার আগে তার ফলাফল কি হতে পারে সেটা চিন্তা করা উচিৎ। বাংলাদেশে তথাকথিত 'ডিজিটাল সময়' করার বদলে সরকার যখন এতটা ক্ষমতাশালী (এ পর্যন্ত সব সরকারই), শুধু আদেশ দিয়েই তো অফিস, আদালত, স্কুল, কলেজ, দোকানপাট বিভিন্ন সময়ে খোলা এবং বন্ধ করতে পারতো। আমার চিন্তায় বাধা পড়লো এক বন্ধুর টেলিফোন এসে। রতন আমার হলের রুম-মেট ছিল। এখন থাকে উত্তর ক্যারোলিনা ষ্টেটে। শান্ত-শিষ্ট খুব ভাল মানুষ। ছেলে মেয়েরা সবাই মানুষ হয়ে গেছে এবং নিজের নিজের সংসার নিয়ে ব্যস্ত। রতন সিটিতে কাজ করে, ফলে অবসরের পর পেনশন পাবে - ভবিষ্যত নিয়ে তেমন কিছু ভাববার নেই তার। নিয়মিত মসজিদে যেয়ে নামাজ আদায় করা লোক সে। তার স্ত্রীকে সে আমেরিকা আসার পর হিজাব পড়ানো আরম্ভ করেছে। আমাকে রতন 'মামা-শশুর' বলে ডাকে। কারনটা বেশ মজার। তার শাশুরী আমার মাকে খালাম্মা বলে ডাকতো যখন আমাদের পাড়াতে ছিল তারা। রতনের স্ত্রী এবং শালীদেরকে আমি দেখেছি যখন তারা খুব ছোট ৫/৬ বছরের। আমাকে মামা ডাকতো। সেই সুবাদে রতনও এখন আমাকে মামা ডাকা শুরু করেছে। টেলিফোন ধরে মনে হল গুরুতর কোন ঘটনা ঘটে গেছে। কান্না কান্না গলা তার।
- মামা, আমার সর্বনাশ হয়ে গেছে।
- কেন, কি হলো আবার?
- আমি জানি না কি ভাবে বলবো। আমার সংসার বোধ হয় ভেঙ্গে গেল।
- মানে?
- আমার সাথে বোধ হয় নীরুর ছাড়াছাড়ি হয়ে যাচ্ছে।
কি বলবো বুঝতে না পেরে খানিকক্ষন চুপ করে রইলাম। নীরুকে আমার মনেই পরে না। তবে যতদূর জানতাম বেশ চুপচাপ ছিল মেয়েগুলি। কি এমন হতে পারে তাদের জীবনে। আমাদের ক্লাশে পড়াশুনায় বেশী ভাল ছিল এমন দুই বন্ধুর এক জন প্রথম স্ত্রীকে ছেড়ে এখন দ্বিতীয় স্ত্রীর সাথে সুখে সংসার করছে। অন্যজন স্ত্রীকে ছাড়েনি, তবে আলাদা হয়ে থাকছে। কিন্তু এরা তো সবাই ছিল 'বেশী ভাল ছেলে' - পি এইচ ডি ইত্যাদি। রতন তো সাধারণ একটা ভাল ছেলে। বেশী না খুঁচিয়ে, সাধারণ ভাবে জিজ্ঞাসা করলামঃ
- কি হয়েছেটা কি?
- নিরু অন্য আর এক জনকে বিয়ে করতে চেয়েছে?
- কাকে?
- কাকে মানে আমাকেই, কিন্তু অন্য লোক মনে করে।
- তুমি তো মদ খাও না বলে জানতাম। আজ কি সন্ধ্যার আগেই বোতল খুলে বসেছো? কি উল্টা-পাল্টা কথা বলছো?
এবার টেলিফোনেই কেঁদে ফেললো রতন।
- আমার এখন এমন কেউ নেই যাকে বলতে পারি আমার দুঃখের কথা। এখানে সবাই আমাকে সন্মান করে। আমি মসজিদ কমিটির ভাইস-প্রেসিডেন্ট। এমন একটা ঘটনা ঘটে গেলে আমি মুখ দেখাবো কি করে?
- আমেরিকাতে তো এমন ঘটনা নতুন কিছু না। - আমি রতনকে সান্তনা দেবার চেষ্টা করলাম।
- মামা, আমি কি করব বলে দাও। আমি আর চিন্তা করতে পারছিনা।
- আচ্ছা, একটু খুলে বলতো আমাকে কি হয়েছে।
- আচ্ছা বলছি।
রতন যে কথাগুলি পরবর্তী আধা ঘন্টা ধরে আমাকে জানালো তা শুনে আমি হাসবো, না কাঁদবো, ঠিক করতে পারলাম না।
আমেরিকা আসার পর দু'জনেই একটু বেশী ধার্মিক রক্ষণশীলতার দিকে ঝুকে পরেছিল। নিয়মিত হিজাব এবং মাঝে মাঝে বোরখা পরতো নিরু। যদিও বাংলাদেশে থাকার সময় তারা আর দশটি সাধারণ বাঙ্গালীর মতো থাকতো। কখনো হিজাব পড়েনি। এখন ছেলে মেয়ের বিয়ে হয়ে যাবার পর সারাদিন আর তেমন কিছু করার থাকে না নিরুর। তাই মাঝে মাঝে কম্পুউটারে বসে ঢাকার নাটক ইত্যাদি দেখতো সে, যখন রতন অফিসে কাজে যেত। রতনের সরকারী কাজ, চাপ তেমন ছিল না। তাই অনেক সময় অফিসের পরেও সেখানে বসে বিভিন্ন ওয়েব-সাইটে ঢু মারতো রতন। এমনি ভাবে রতনের পরিচয় হয় এক ভারতীয় মেয়ে নেহার সাথে এক চ্যাট রুমে। নিজের পরিচয় না দিয়ে রতন সেখানে নিজেকে আর্জেন্টিনার আরমান্দো পরিচয় দিয়েছিল। ম্যারাডোনার মধ্যের নাম আরমান্দো। ওদিকে নেহা বলেছিল তার বাড়ী মুম্বাইতে। 
নেহা আর আরমান্দোর মধ্যে অনেক কিছু পছন্দের মিল থাকায় ক্রমে ক্রমে দু'জনেই একে অন্যের কাছে চলে এসেছিল। আরমান্দো বলেছিল যে সে নিউ ইয়র্ক শহরে চাকরী করে। এক দিন নেহা বলে ফেললো যে সে আসলে নকল নাম ব্যবহার করেছে যাতে তার রাগী স্বামী ধরে না ফেলে, তার আসল নাম হচ্ছে নিরু। তখনো বুঝতে পারেনি রতন এই নিরু হচ্ছে তারই স্ত্রী নিরু। কিন্তু এর পরে ক্রমাগত নিরু তার স্বামী সম্পর্কে অনেক কিছু বলেছে যেটা অন্য কারও জানা সম্ভব ছিল না। তবু তার সন্দেহ নিরাসনের জন্যে বাড়ীর কম্পুউটারে ষ্ট্যাটিক আই পি নাম্বার বসিয়ে পরে অফিস থেকে নিরুর সাথে কথা বলার সময় দেখেছে ঠিক সেই নাম্বার থেকেই নিরু তার সাথে কথা বলছে - ফলে তার মনে যে ক্ষীণ সম্ভাবনাটা ছিল সেটাও এখন দূর হয়ে গেছে। নেহা আরমান্দোকে বলেছে - 'আরমান'-কে ছাড়া সে আর থাকতে পারছে না। আরমান্দো যেন অবশ্যি করে একবার এসে তাকে দেখা দিয়ে যায়। আরমান্দো আর একটু বাজিয়ে দেখার জন্যে বলেছে - সে যদি এসে নেহাকে বিয়ে করতে চায়, তবে কি নেহা তার সংসার ছেড়ে নতুন জীবন শুরু করতে রাজী আছে। নেহা তাতে রাজী। এর পর আর নিজেকে ধরে রাখতে পারেনি রতন, আমাকে ফোন করেছে। 
এক বার ইচ্ছা হচ্ছিল ঠাট্টা করে বলি - অসুবিধা কোথায় - যাও, যেয়ে নেহাকে আবার বিয়ে করে ফেলো। কিন্তু এই মুহূর্তে তাকে আর কষ্ট দিতে ইচ্ছা করল না। না হলে বলতাম - আমেরিকাতে এসেও যখন বউকে অতটা পর্দা করে রাখতে গিয়েছো, তারই ফল লাভ করো এখন। তার বদলে তাকে বললাম - আপাতত তুমি একটা কৌফিয়ত খাড়া করে কিছুদিনের জন্যে আর্জেন্টিনায় ফিরে যাও। এর মধ্যে দেখি কিছু একটা বুদ্ধি বের করতে পারি কিনা। 
আমি এখনো কোন বুদ্ধি বের করতে পারিনি। কোন পাঠকের কি এ ব্যাপারে কোন অভিজ্ঞতা আছে?


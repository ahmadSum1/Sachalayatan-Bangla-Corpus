অলখ আমেরিকা-কার জন্যে বাঁচা 



আমার খুব পছন্দের ছিল চাকরীটা। কাজটা হচ্ছে 'বিজনেস এনালিষ্টের'। কোম্পানীর খরচে প্লেনে করে যেতাম আমেরিকার বিভিন্ন শহরে, এয়ারপোর্ট থেকে রেন্টে-এ-কার ভাড়া করে নিতাম কাজের জন্যে এবং মোটামুটি ভাল হোটেলে রাত্রীবাস ও খাওয়া-দাওয়া সবই কোম্পানীর খরচে। আমি চিরকাল নতুন নতুন স্থানে যেতে ও বেড়াতে পচ্ছন্দ করি। আমেরিকা ঘুরে দেখার এমন সূযোগ সহজে হয় না। 
প্রশান্ত মহাসাগরের উপকূলের শহর পোর্টল্যান্ড। সেখানে দু'দিন কাটিয়ে কাজ শেষ করলাম। পরের কাজ পেলাম দক্ষিণের গালফ অব মেস্কিকোর কাছে লুজিয়ানা স্টেটের 'ব্যাটন রুজ' শহরে। প্লেন প্রথমে নিলো 'ক্যালিফোর্নিয়ার' 'সান ডিয়েগোতে', সেখান থেকে 'আরিজোনার' 'ফিনিস্ক' হয়ে যখন ''লুজিয়ানার' 'নিউ অর্লিয়ান্সে' পৌছিলাম তখন স্থানীয় সময় রাত ৩ টা। প্লেন ডিলেইড ছিল, তাছাড়া ৩ ঘন্টার টাইম জোনের ব্যবধান। প্রায় ৩ হাজার মাইল পথ পাড়ি দিয়েছি পোর্টল্যান্ড থেকে নিউ অর্লিয়ান্স আসতে। আমেরিকা আসলে একটি বিরাট আয়তনের দেশ। প্রতিদিন এর আকাশে ৮০,০০০-এর বেশী বিমান ফ্লাইট চলাচল করে। দিনের যে কোন মূহুর্তে ৪,০০০-এর বেশী বিমান আকাশে থাকে। ভাবতে বেশ অবাকই লাগে।
ঐ ভোর রাতে শুধু ২-৩ ঘন্টার জন্যে হোটেল ভাড়া না নিয়ে ঠিক করলাম বাকী রাতটুকু এয়ারপোর্টে বসে কাটিয়ে দেবো। দেখলাম আমার মত আরও কিছু প্যাসেঞ্জার এয়ারপোর্টে বসে সময় কাটিয়ে দিতে মনস্ত করেছে। ভোর ৫ টায় রেন্ট-এ-কার অফিস থেকে একটা গাড়ী ভাড়া করে রওয়ানা হলাম 'ব্যাটন রুজের' পথে। এমনিতে শীতের সকালে ৭ টার আগে সূর্য ওঠে না, তার উপরে বাইরে ঘন কুয়াশা। এত ঘন কুয়াশা আমি কখনো দেখিনি। কিছু পথ চালাবার পর বুঝলাম ভুল করেছি রওয়ানা হয়ে।  কিন্তু তখন ফেরার উপায় নাই। আমার ১০ হাত সামনের বেশী দেখা যাচ্ছে না। খুবই আস্তে আস্তে গাড়ী চালাতে হচ্ছে। এই ভোরে রাস্তায় অন্য তেমন কোন গাড়ী নেই - এটাই সৌভাগ্যের কথা। এর মধ্যে সামনে একটা বড় ট্রাক দেখলাম। তার সিগনালের লাল বাতি অনুসরণ করে এগোতে থাকলাম। ট্রাক ড্রাইভার যে কি দেখছে আর কি করে গাড়ী চালাচ্ছে কে জানে - আমি কিছুই দেখতে পারছিলাম না।
শেষ পর্যন্ত কোন অঘটন না ঘটিয়ে পৌছিলাম ব্যাটন রুজ শহরে। ৮০ মাইল পথ যেতে সাধারনত দেড় ঘন্টার মত লাগার কথা, আমার প্রায় আড়াই ঘন্টা লেগে গেল।  ফেরার পথে দিনের আলোতে যখন দেখলাম লেক ও হাওর এলাকার উপরে যে রাস্তা দিয়ে ড্রাইভ করেছি, দূর্ঘটনাতে পরা অসম্ভব ছিল না।  লুজিয়ানা স্টেটের রাজধানী হচ্ছে ব্যাটন রুজ। একটা রেস্টুরেন্টে যেয়ে ব্রেকফাস্টের অর্ডার দিয়ে তাদের রেস্ট রুমে যেয়ে তাড়াতাড়ি করে সেভ ও ব্রাশ করে নিলাম। খাবার পর একটু ভাল বোধ করলাম।
সময় মত উপস্থিত হলাম কাজের স্থানে। বেশ বড় একটা প্রতিষ্টান। এরা লুজিয়ানা স্টেটের মধ্যে কার্যরত বিভিন্ন রোড কনস্ট্রাকশন ভেহিকল মেরামতি ও সংরক্ষণ করে। বছরে কয়েক মিলিয়ন ডলার আয় হয় এদের। আগে আরও বেশী হত। বিগত কয়েক বছর ধরে আয় ক্রমেই কমে আসছে। আমার কাজ হলো এদের ব্যবসার বিভিন্ন বিশয়াদির খুটি-নাটি দেখে এদেরকে বলা কি করলে আয় আবার আগের মত বাড়বে। সাধারণত যেটা আমি করতাম তা হচ্ছে, প্রথমে খুজে বের করার চেষ্টা করতাম - কোথায় এদের দূর্বলতা। তার পর সেই দূর্বলতা তাদেরকে তথ্য, চার্ট, গ্রাফ, ইত্যাদি দিয়ে বুঝিয়ে দিয়ে পরামর্শ দিতাম আমাদের কোম্পানী থেকে উপযুক্ত কন্সালটেন্ট নিয়োগ করে তাদের সাহাযে ঐ ত্রটি গুলি কাটিয়ে উঠতে। 
এই প্রতিষ্টানের মালিক ও কর্ণধার হচ্ছে জোসেফ। বয়স ৭০-এর ঘরে হবে। তবে এখনো কর্মঠ। গোটা বিশেক কর্মচারী কাজ করছে এখানে। জোসেফের সাথে দেখা করার সাথে সাথে সে তার জেনারেল ম্যানেজারকে ডেকে আমাকে তার উপরে ন্যাস্ত করে দিল।  জেনারেল ম্যানেজার কর্মঠ লোক। আমার সব প্রশ্নের ঠিক ঠিক উত্তর পেলাম তার কাছ থেকে। বিভিন্ন কর্মচারীর সাক্ষাতকার নিলাম। সবাই এখানে বহু দিন ধরে কাজ করছে এবং নিজ নিজ কাজে যথেষ্ঠ কার্যকর বলে মনে হলো। ঠিক বুঝতে পারলাম না অসুবিধাটা কোথায়।



যেহেতু ব্যাটন রুজ শহরে আমার এই প্রথম আগমন, বিকালে মিসিসিপি নদীর উপরে ব্রীজ অতিক্রম করে অপর পাড়ে গেলাম। লুজিয়ানা, মিসিসিপি, আলাবামা, জর্জিয়া, টেক্সাস, ফ্লোরিডা - এ সব স্টেটগুলি এক সময় ছিল কনফেডারেট স্টেট। ১৮৬৫ সালে এদের পরাজয়ের মধে দিয়ে দাসত্বের শখল থেকে মুক্ত হয় আমেরিকা। এই সব স্টেটে আগের দিনের প্লানটেশনের মালিকরা তাদের হাজার হাজার একর জমির মালিকানা থেকে লব্ধ টাকায় বিভিন্ন ব্যাবসা-বানিজ্য গড়ে তোলে। জোসেফ এসেছিল এমনি এক বড়লোক পরিবার থেকে। আমি একটা জিনিস লক্ষ্য করেছি - যাদের অনেক আছে - তারা যেন আরও বেশী চায়। কিন্তু জোসেফের মধ্যে কেন যেন এই আরও পাবার  আগ্রহটা তেমন চোখে পড়ল না। অবশ্য এটা আমার বোঝার ভুলও হতে পারে।
পরের দিন জোসেফের স্ত্রী ডনার সাথে দেখা হল। ভদ্রমহিলা নামে কোম্পানীর একাউন্টিং বিভাগের প্রধান। তবে শুনলাম তিনি সাধারনত সপ্তাহে এক-দুই বারের বেশী আসেন না এবং কিছুক্ষণ সময় ব্যয় করে চলে যান। চীপ একাউন্টেন্ট বাকী সব কাজ করেন। তার সাথে কথা বলতে যেয়ে শুনলাম ডনা অসুস্থ। বেশী সময় তাই অফিসে থাকেন না। অবশ্য এতে কাজের খুব একটা ক্ষতি হচ্ছে বলে মনে হল না। ডনার অফিসে টাংগানো ছবিতে দেখলাম তাদের বাড়ীর সামনে দুই ছেলের সাথে স্বামী-স্ত্রী দাড়িয়ে আছেন। এদের শুধু দুই ছেলে, কোন মেয়ে নেই - বুঝলাম।  প্লান্টেশন টাইপের বিরাট তাদের বাড়ী। প্রাচুর্যের পরিচয় ছবিতেই পাওয়া যাচ্ছে। সত্যিকারের বড়লোক এবং সাকসেসফুল পরিবার সন্দেহ নেই। 
আমি তখনও কোন সঠিক কারন বের করতে পারছি না এদের ব্যবসা পরিচালনায় ঘাটতিটা কোথায়। ঠিক করলাম এবার জোসেফের সাথে সড়াসড়ি কথা বলে দেখি। অনুমতি নিয়ে তার ঘরে ঢুকে দেখলাম সে চেয়ারে বসে জানলা দিয়ে বাইরে তাকিয়ে আছে। আমিও কোন কথা না বলে চুপচাপ তার সামনের চেয়ারে বসে থাকলাম। বেস একটা জিনিস খেয়াল করলাম তার টেবিল একেবারে ফাকা - কোন কাগজ পত্র নেই। আমি আগেও খেয়াল করেছিলাম তাকে কেউ ফোন করছেনা বা সেও কাউকে ফোন করে কোন নির্দেশ দিচ্ছেনা। আমি নিজেও এক সময় ৩ টি কোম্পানীর প্রধান নির্বাহী হিসাবে কাজ করেছি। আমার সেই অভিজ্ঞতার সাথে ঠিক মিলাতে পারছিলাম না। এবার চেয়ার থেকে উঠে জানলার সামনে যেয়ে দাড়াল জোসেফ। আমিও চেয়ার থেকে উঠে ঘরের আসবাব ও দেয়ালে টাংআনো ফটো দেখতে থাকলাম। তার দুই ছেলের ছবি দেখলাম নিজের নিজের স্পোর্টস কারের সামনে দাড়িয়ে তোলা। 
- এটা কি তোমার বড় ছেলে? - প্রশ্ন করলাম আমি।
- হ্যা। - একটু সময় নিয়ে উত্তর দিল।
- কি করছে এখন?  পড়ছে?
- ও বেঁচে নেই।
ধাক্কা খেলাম আমি। তার ব্যাক্তিগত দুঃখের স্থানে না জেনে আঘাত দিতে চাইনি। 
- গাড়ী এক্সিডেন্টে দু'বছর আগে মারা গেছে সে। - নিজের থেকেই এটুকু বলে আবার চুপ করে গেল জোসেফ। 
গতানুগতিক 'আমি দুঃখিত' বলে হয়তো তার দুঃখটা আরো খুঁচিয়ে দেয়া হবে, তাই কিছু না বলে আবার চুপ করে গেলাম। বদ্ধ ঘরের মধ্যে পরিবেশটা কেমন যেন গুমট হয়ে গেছে। 
বড় ছেলে, যে হয়তো এই ব্যবসার ভার নিতো, তার অকাল মৃত্যুতে স্বাভাবিক ভাবেই চরম আঘাত পাবার কথা বাবার। মায়ের অসুস্থতার মূল কারণ বুঝলাম এবার।  কিছুটা অনুমান করতে পারলাম এখন ব্যবসার এই অবস্থা কেন। যে কোন ব্যবসাতে যদি ব্যবসার কর্ণধারের কাজে মন না থাকে - তবে সে ব্যবসা ক্রমেই পিছিয়ে পড়তে বাধ্য। 
বেশ অনেকক্ষণ চুপচাপ বসে থাকার পর, ভাবলাম জোসেফকে সান্তনা দিই, বলি এক ছেলে মারা গেলেও তো তার আর এক ছেলে আছে। সেই ছেলের কথা ভেবে জোসেফের উচিত হবে ব্যবসাকে আবার আগের মত করে তোলা।
- তোমার ছোট ছেলের কি পড়াশোনা শেষ হয়েছে?
আমার দিকে তাকিয়ে থাকলো আবার খানিক্ষণ। তারপর আস্তে করে বলল -
- ছয় মাস আগে আর একটা কার এক্সিডেন্টে সেও মারা গেছে।অঅলখ


অলখ আমেরিকা - প্রতিবাদের রূপ



জেনেটের সাথে আমার প্রথম পরিচয় স্থানীয় কমুনিটি কলেজে, যখন আমি  SQL Server Admin-এর একটা রিফ্রেসার্স কোর্স করতে গেছি। আমাদের কম্পুউটার ওয়ার্ক স্টেশন পাশাপাশি থাকায় স্বাভাবিক ভাবেই তার সাথে আমার পরিচয় এবং বন্ধুত্ব হয়ে গেল। জেনেটের যে জিনিসটা প্রথমে আমার বেশী চোখে পড়ল সেটা হছে খুবই বুদ্ধিমতী মেয়েটি। বয়সে আমার মেয়ের বয়েসী হবে। তবে আমেরিকান নিয়মে বয়েস নিয়ে খুব একটা কেউ মাথা ঘামায় না। সবাই সবাইকে সমানে নাম ধরে 'তুমি' সম্মোধনে ডেকে কথা বলে। অচেনা, অজানা লোক কে রাস্তায় দেখলে একই ভাবে সম্ভাসন জানায়। 
জেনেটের কাছ থেকে অনেক কিছু শিখলাম কম্পুউটারের ব্যাপারে, যে সব শর্ট-কাট গুলি আমার আগে জানা ছিল না। কিছুটা কৃতজ্ঞতার কারনে, আর কিছুটা তার সঙ্গ লাভের ইচ্ছায়, একদিন ক্লাশ শেষ হবার পর বললাম - চল, তোমাকে খাওয়াতে নিই। তার ঘড়ির দিকে তাকিয়ে, কিছু একটা হিসাব করে, রাজী হলো সে। কাছেই একটা রেস্টুরেন্ট ছিল - সেখানে গেলাম। তার জীবনের কাহিনী জানলাম।  বেশ কম বয়েসে বিয়ে করেছিল সে। মাত্র ১৭ বছর বয়েসে। তার স্কুলের বন্ধু ছিল ছেলেটি। ৩ বছর এক সাথে থাকার পর ছাড়াছাড়ি হয়ে গেছে। ছেলেটি আর্মিতে যোগ দিয়ে এখন ইরাকে যুদ্ধ করছে। অন্য দিকে জেনেট তীব্র যুদ্ধ বিরোধী এক জন 'এক্টিভিস্ট'। 'যুদ্ধ-যন্ত্র বন্ধ কর' নামের একটি ওয়েব-সাইট পরিচালনা করে জেনেট। পার্ট-টাইম চাকরী করে একটি দোকানে আর কমুনিটি কলেজে পড়াশুনা করে তার ডিগ্রী পাবার চেষ্টা  করছে। যতই জানলাম জেনেট সম্পর্কে, ততই তার প্রতি আমার স্রদ্ধা বাড়লো। আরও অবাক হলাম যখন জিজ্ঞাসা করে জানলাম যে সে এক আমেরিকান ইহুদী পরিবারের মেয়ে। প্রশ্ন করলাম - আমি যে মুসলমান, তা কি তুমি জানতে?
- জানবো না কেন? তোমার নাম তো সে রকমই বলে।
- তা সত্বেও আমার সাথে যে খেতে এলে?
- কেন আসবো না? খাবার সাথে নামের কি সম্পর্ক? - এবার অবাক হলো সে।
লজ্জ্বা পেলাম আমার এই হীনমন্যতাতে। তার সাথে কথা বলে বুঝলাম বয়েসে আমার থেকে ছোট হলে কি হয়, মানুষ হিসাবে আমার চাইতে উচ্চ স্তরে আছে সে। 
কয়েক দিন পরে তার ওয়েব সাইটে দেখলাম সবাইকে আহবান করেছে সামনের মঙ্গলবারে স্থানীয় 'ন্যাচারাল হিস্টরি এন্ড সায়েন্স মিউজিয়াম'-এর  সামনে সমাবেত হয়ে প্যালেস্টাইনের সাহসী জনসাধারণের সাথে একাত্বতা ঘোষনা করে শান্তি ও একাত্বতার জাতীয় কার্যক্রম দিবস পালন করার জন্যে।
আরও লেখা আছে - "আমেরিকার জনগণের এখন সময় এসেছে সমস্ত পৃথিবীকে জোড়ালো ভাবে জানিয়ে দিতে যে তারা আন্তর্জাতিক আইন ও মানবাধিকারের পক্ষে। গাজাতে ইজরাইলী বোমা বর্ষনের তীব্র নিন্দা জানাচ্ছে এই শহর, দেশের অন্য শহরের সাথে একাত্বতা প্রকাশ করে। এই শহরে অবস্থিত 'লকহিড মার্টিন'-এর তৈরী অস্ত্রের আঘাতে যে গণহত্যা হচ্ছে গাজাতে - সেটা এখনি বন্ধ হোক। একাত্মতা প্রকাশের জন্যে সন্ধ্যায় ফেডারেল কোর্ট বিল্ডিং-এর সামনে মোমবাতি আলোর মিছিলে যোগ দিন।" 
কৌতুহল হল এদেশের নিন্দা জ্ঞাপন ও মিছিল দেখার জন্যে। মনে পড়ে গেল উন-সত্তরের সেই আগুন ঝরা দিনগুলির কথা। আমি তখন প্রকৌশল বিশ্ববিদ্যালয়ের ছাত্র ইউনিয়নের সভাপতি। আইয়ুব বিরোধী আন্দোলনে আমরা সবাই খুব সক্রিয়। ছাত্র রাজনীতি তখন অন্য রকম ছিল। আদর্শ, নীতি - এ শব্দগুলি অনেক বড় ছিল আমাদের তখনকার ঐ নবীন বয়সে। আইয়ুব ক্ষমতা ছেড়ে দেবার পর পাকিস্তান সরকারের পক্ষ থেকে এয়ার মার্শাল নূর খান এলেন ছাত্রদের প্রতিনিধিদের সাথে খোলাখুলি আলাপ আলোচনা করতে। তখনকার প্রাদেশিক পার্লিয়ামেন্টের এক সভা কক্ষে আলোচনায় বসলাম আমরা। প্রকৌশল বিশ্ববিদ্যালয়ের আমরা ছাড়াও ঢাকা বিশ্ববিদ্যালয়ের প্রতিনিধি হিসাবে তোফায়েল, মাহবুবুল্লাহ, সামসুদ্দোহা, নাজিম কামরান, ইত্যাদি ছিল সেই সভাতে। ১১ দফার আন্দোলনের সময় থেকে এক সাথে কাজ করতে যেয়ে আমরা সবাই যেন এক পরিবারের হয়ে গিয়েছিলাম। নূর খান আমাদেরকে স্পষ্ট জিজ্ঞাসা করলেন - "তোমরা কি চাও? তোমরা কি স্বাধীনতা চাও এই আন্দোলনের মাধ্যমে?" সত্যি বলতে কি, ঐ সময় আমাদের আন্দোলন ছিল শুধু স্বাধীকার লাভের, স্বাধীনতার জন্যে নয়। আমরা তখন আমাদের দিক তুলে ধরলাম আলোচনার সময়। তার পরের ঘটনা প্রবাহ আর ইতিহাস তো সবার জানা।
'ন্যাচারাল হিস্টরি এন্ড সায়েন্স মিউজিয়াম' আমার বর্তমান অফিসের কাছেই।  দুপুরে লাঞ্চ ব্রেকের সময় গাড়ী চালিয়ে মিউজিয়ামের পাশ থেকে ঘুরে এলাম। দেখলাম ২০-২৫ জন লোক রাস্তার ধারে কিছু প্লাকার্ড হাতে দাঁড়িয়ে আছে। এর মধ্যে এক জনকে দেখলাম প্যালেস্টাইনের পতাকা হাতে দাঁড়িয়ে আছে। হুইল চেয়ারে বসা এক বৃদ্ধা মহিলাকে দেখলাম এক বৃদ্ধ ভদ্রলোক ঠেলে নিয়ে এসেছেন। এটা জনবহুল বাংলাদেশের ঢাকা শহর না - ফলে অফিসের দিন কাজ ফেলে ২০-২৫ জনের সমাবেশ এখানকার হিসাবে খুব একটা খারাপ না।


রাস্তা দিয়ে তাদেরকে অতিক্রম করার সময় আমি গাড়ী থেকে দুই বার হর্ন দিয়ে তাদের সাথে আমার একাত্মতা প্রকাশ করলাম। তারাও হাত নাড়িয়ে জানয়ে দিল তাদের স্বীকৃতি। আমার মন আবার ফিরে গেল ৭১-এর দিনে। পাকিস্তানী আর্মি যখন বাংলার বুকে হত্যাযজ্ঞ চালাচ্ছিল - তখন কি এই শহরে কোন প্রতিবাদ হয়েছিল? এই শহরের কেউ কি আদতেই জানতো কি হচ্ছে সেখানে নিরীহ মানুষগুলোর উপরে?
অফিসে ফিরে যখন আমি লাউঞ্জে এক কাপ কফি বানাচ্ছি তখন এক মহিলা সহকর্মী এসে যোগ দিল সেখানে। লাউঞ্জের টিভি চালু ছিল এবং দেখলাম মহিলা আগ্রহ ভরে সেদিকে নজর রাখছেন। তাকে জিজ্ঞাসা করলাম তেমন কিছু খবর আছে কিনা টিভিতে।
- গাজাতে গোলমাল চলছে।
- সত্যি খুব দুঃখের কথা। আমি আজ রাস্তায় এক সমাবেশ দেখলাম এর প্রতিবাদে।
- কিন্তু তুমি ইজরাইলীদের দোষ দিতে পার না। তোমার বাড়ীর পিছনে যদি কেউ শেলের গোলা ফেলতে থাকে, কতক্ষন তুমি চুপ করে থাকতে পারবে?
- কিন্তু তার জন্যে অন্যকে হত্যা করতে হবে?
- তারা বিগত অনেক বছর খুব ধৈর্যের পরিচয় দিয়েছে।
-  তারা কি আলোচনা করে এ সমস্যার সমাধান করতে পারতো না?
- তাদের সাথে কি করে আলোচনা করবে, যারা 'ইভিল' এবং ইজরাইলকে ধংস করে ম্যাপ থেকে মুছে দিতে চায়?
আমি জানতাম এই মহিলা তার মনভাব প্রকাশ করতে কখনো পিছুপা হয় না। সেটা অবশ্য এক দিক থেকে ভাল, মনে এক আর মুখে আর একের চাইতে। ওবামা জয় লাভ করায় বেশ ক্ষুব্ধ হয়েছিল এই মহিলা। 
- কারণ যায় হোক, আমি কিন্তু হিংস্রতা ও নিরস্ত্র মানুষের হত্যা কিছুতেই সমার্থন করতে পারিনা - আমি একটু নরম ভাবে প্রকাশ করলাম আমার মনভাব।
- তুমি কতক্ষণ তোমার ধৈর্য দেখাতে পারবে যদি কেউ তোমাকে ধংশ করার জন্যে সক্রিয় ভাবে কাজ করে চলে?
-  হিটলারও কি একই কাজ করে নি? তার চাইতে আলোচনা করে সমস্যা সমাধানের চেষ্টা করা কি ভাল না?
- পশ্চিমা দুনিয়া হিটলারের সাথে প্রথমে সেই ব্যবহারই করেছিল। ফলে তাকে বরং আরও বেশী শক্তিশালী করে দিয়েছিল।
- তবুও আমি কখনো হিংস্রতা সমার্থন করতে পারি না। হাজার হলেও গান্ধীর দেশের মানুষ আমি। - মহিলাকে ঠান্ডা করার জন্যে বললাম আমি।
আমরা আমাদের কফির কাপ হাতে করে বেরিয়ে এলাম লাউঞ্জ থেকে।
উপরের এই আলোচনার পর আমি ঠিক করলাম যে মোমবাতি আলোর মিছিলে আমার যোগ দেওয়া উচিত। আমার অংশ  গ্রহনে যদি মিছিলে যোগদানকারীর সংখ্যা ২৫ থেকে বেড়ে ২৬ হয় - তাও বা কম কি।  ৬০ বছর যে কোন জাতির জীবনে একটা লম্বা সময়। নিজের দেশে পরবাসী হবার মত দুঃখের আর কি আছে। বাংলাদেশের স্বাধীনতা সংগ্রামের সময় ৯ মাসও আমাদের অনেকের জন্যে দীর্ঘ সময় হয়ে গিয়েছিল। আমি সহজেই গাজার অধিবাসীদের কষ্ট অনুভব করতে পারলাম।






.
কাজের শেষে যখন ফেডারেল কোর্ট বিল্ডিং-এর সামনে মোমবাতি আলোর মিছিলে যোগ দিতে গেলাম তখন দেখলাম এবার সেখানে ৫০-৬০ জন এসে জড় হয়েছে। নারী পুরুষরা সাড়িবদ্ধ ভাবে দাড়িয়েছে সেখানে। এক হাতে মোমবাতি এবং অন্য হাতে একটি করে অক্ষরের প্লাকার্ড। অক্ষরগুলি এক সাথে পড়লে দেখা যায় "STOP CARNAGE IN GAZA" এই লেখাটি। রাস্তা দিয়ে অতিক্রম করার সময় অনেক গাড়ী হর্ন বাজিয়ে তাদের সমার্থন জানিয়ে গেল। কবিরা তাদের স্বরচিত কবিতা পাঠ করতে লাগলো। এই সমাবেশে যোগদানকারীদের বয়স দেখলাম  ৩০ থেকে ৭০ এর মধ্যে। সবাই প্রায় স্থানীয় সাদা আমেরিকান। কিছু স্প্যানীয় (হিস্পানিক অধিবাসীসহ) এবং কিছু নেটিভ ইন্ডিয়ান দেখলাম।
ওখানে সেদিন আমিই ছিলাম এক মাত্র এশিয়ান।


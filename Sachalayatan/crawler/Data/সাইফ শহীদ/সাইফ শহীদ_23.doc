অলখ আমেরিকা-এক পিজ্জা ডেলিভারী ড্রাইভার



নিউজ-উইক ম্যাগাজিনে একটা পাতা ছিল, যার নাম ছিল "মাই টার্ন"। এখানে পত্রিকার লেখকদের মধ্যে থেকে তাদের বিভিন্ন আকর্ষনীয় অভিজ্ঞতা তুলে ধরা হতো। এমনি এক লেখায় এক মহিলার কাহিনী পড়েছিলাম। ভদ্রমহিলার শিক্ষা বিশ্ববিদ্যালয় থেকে বিজ্ঞানে এম, এস, সি ডিগ্রী। অথচ তিনি পিজ্জা ডেলিভারী ড্রাইভারের কাজ করছেন এবং তাতে গর্ব বোধ করে এই লেখাটা লিখেছেন। লেখার সাথে লেখিকার একটা ছবিও ছিল। সুন্দরী দেখতে মহিলা। আমি বুঝতে পারছিলাম না - দেখতে সুন্দরী, বিজ্ঞানে স্নাতক - কিন্তু অন্য কোন পেশার বদলে পিজ্জা ডেলিভারী ড্রাইভারের কাজ করছেন কেন এই মহিলা? আবার এতে গর্ব বোধ করার কি খুজে পাচ্ছেন? বেশ কিছু দিন আমেরিকায় থাকার পর ধীরে ধীরে বুঝলাম 'যে কোন কাজকে সম্মান করার বোধ' (dignity of labor) থেকেই আমেরিকা আজ এতটা বড় হতে পেরেছে।
আমাদের বাংলাদেশেও ধীরে ধীরে আগেকার ধারণা বদল হতে শুরু করেছে। তবুও অনেক সময় আমরা আগেকার মতো পেশার ব্যাপারে কিছু বদ্ধ ধারণা পোষন করে থাকি। এজন্যেই এ ধরনের কথা শুনতে হয় - "কি যে কইন মামা, সৈয়দ বাড়ীর ছেলে না আমি? কেমনে রিক্সা চালাই? তার চাইতে চলেন যাই, চুরি করি।" এই ধরনের জাত্যভিমানের জন্যেই কি বাংলাদেশে চোর, ঘুসখোর আর বাটপারের সংখ্যা এতো বেশী? 

প্রকৌশলী হবার আমি প্রথম কাজ নিয়েছিলাম সিলেটের এক ব্রিটিশ মালিকানাধীন চা-বাগানে। আমার বাংলোতে ৭-৮ জন কর্মচারী আমার খেদমতে ব্যস্ত থাকতো। বিকেলে কাজের পর বাংলোতে ফিরে আমি সামনের বারান্দাতে বসা মাত্র এক জন এসে আমার পা থেকে জুতা, মোজা খুলে নিতো, অন্য এক জন ততক্ষণে বাথটাবে গোসলের পানি ভরা শুরু করেছে পানির তাপমাত্রা ঠিক রেখে। আমাকে যা শুধু করতে হতো সেটা হচ্ছে জামা-কাপড় খুলে, বাথটাবের পানিতে নেমে পড়া। যতক্ষণ খুশী ব্যয় করতাম সেখানে। এটা অবশ্য ৭০ সালের জীবন - যেটা বহু আগে পিছনে ফেলে রেখে এসেছি।

৩৫ বছর পর, যখন পথিবীর সব চাইতে উন্নত ও প্রগতিশীল দেশে মোটামুটি একটা সচ্ছল জীবন যাপন করছি, তখন হঠাৎ করে চাকরী হারালাম। নতুন একটা পেশাদারী চাকরী খুঁজে নিতে কিছুটা সময় লাগে। কোথায় কোথায় চাকরী খালি আছে বের করে সেখানে আবেদন পাঠানো, তারা উপযুক্ত মনে করলে ইন্টারভিউ-তে ডাকবে, তার জন্যে অপেক্ষা করা, তারপর তারা নির্বাচিত করে চাকরীর অফার দিলে তাদের সাথে চাকরীর সর্তাবলী ও বেতন নেগোশিয়েট করে নতুন চাকরীতে যোগ দেওয়া। এ সব করতে সাধারনত কম করে হলেও ২-৩ মাস সময় লেগে যায়। 
চাকরি ছাড়া কয়েক দিন বাড়ীতে বসে থাকার পর আমার ধৈর্যচুতি ঘটলো। আসলে জীবনে খুব কম দিনই আমি কাজ ছাড়া বাড়ীতে বসে থেকেছি। এমনকি সূযোগ থাকলেও তেমন ভাবে ভ্যাকেশন নিইনি কখনো। তাই ঠিক করলাম এই ২-৩ মাস বাড়ীতে বসে না থেকে হাতের কাছে যে কাজ পাই, তাই নেব। আমার এলাকাতে একটা KFC/Pizza Hut দোকানে পিজ্জা ডেলিভারী ড্রাইভারের একটা কাজ পেয়ে নিয়ে নিলাম সেটি।

এটা ছিল আমার জন্যে একটা নতুন অভিজ্ঞতা অর্জনের সুযোগ। পিজ্জা ডেলিভারী করতে আমি অনেক ধরনের আবাসস্থলে গেছি এবং দেখেছি বিভিন্ন অবস্থায় থাকা মানুষের বিচিত্র জীবনযাত্রা। তাদের অনেকেই ছোট ট্রেইলার হোম, মোবাইল হোম বা এপার্টমেন্টে বাস করছে। আমি নতুন ভাবে উপলব্ধি করলাম, এমন কি আমেরিকাতেও, অনেকের চাইতে আমরা কত সৌভাগ্যবান।
লোকেরা আমাকে টিপস দিত - শূন্য থেকে ৬ ডলার পর্যন্ত টিপস পেয়েছি ১২ ডলারের পিজ্জা ডেলিভারী করে। 
একদিন এক মোটেলে পিজ্জা ডেলিভারী করতে গেছি। পিজ্জা নিতে যে মেয়েটি দরজা খুললো সে সম্ভবত এক জন কল-গার্ল। মূল্য পরিশোধের পর আমাকে অতিরিক্ত একটি ডলার দিয়ে বললো - "সরি, এটা সামান্য হয়ে গেলো।"
আমি তার মুখের দিকে তাকিয়ে দেখলাম, সত্যি সেখানে একটা অপরাগতার ছাপ। তার বিষণ্না চোখে চোখ রেখে বললাম - "ঠিক আছে, এতেই হবে। তোমাকে অনেক ধন্যবাদ।"
মেয়েটার অপারগতার সৎ ভাষণের কারনে ঘটনাটা আজও মনে আছে।
আমেরিকাতে এ সব কাজে সাধারনত ১০-২০% টিপস দেওয়াটা স্বাভাবিক বলে ধরে নেওয়া হয়। এখানে অধিকাংশ স্থানে নূন্যতম মজুরি হচ্ছে ঘন্টায় ৮ ডলার। অথচ রেস্টরেন্টের সার্ভাররা (ওয়েটার) তার চাইতে অনেক কম (ঘন্টায় ৩ ডলারের মত) আয় করে। ধরে নেওয়া হয় টিপস মজুরির অংশ। তাই টিপস দেবার ক্ষেত্রে ক্রেতা ও বিক্রেতা এই কথাটা মনে রাখার চেষ্টা করে। টিপস-এর আয়ের উপরে যথারীতি আয়করও দিতে হয়। 
এক নিম্ন-মধ্যবিত্ত্ব এলাকার বাড়ীতে পিজ্জা নিয়ে উপস্থিত হয়ে দেখি বাড়ীর বাচ্চারা অধীর আগ্রহে আমার আগমনের জন্যে অপেক্ষা করছে। একটা ছোট্ট মেয়ে তার দুই হাত ভরে একগাদা খুচরা পয়সা এনে আমার হাতে তুলে দিল তার মধ্যে থেকে আমার প্রাপ্য টাকা গুনে নিতে। কোয়ার্টার, ডাইম, নিকেল ও পেনীতে ভরা এই খুচরা পয়সা। অনুমান করলাম তাদের মাটির পিগি-ব্যাঙ্ক ভেংগে পয়সা এনেছে তারা।
আর এক বাড়ীতে পিজ্জা ডেলিভারী করে যখন ফিরে আসছি তখন বন্ধ দরজার ওপার থেকে শুনতে পেলাম এক ছোট ছেলে খুব আগ্রহের সাথে বাবার কাছ থেকে পিজ্জা চাইছে আর বাবা চিৎকার করে বলছে - "না, তুমি কোন পিজ্জা পাবে না।"
সেখান থেকে সরে যেয়ে তাড়াতাড়ি হেটে আমার গাড়ীতে ফেরত এলাম।

একবার মোবাইল পার্কের এক বাড়ীতে যেয়ে যখন দরজায় নক করলাম তখন এক মহিলা, তার মা বা শাশুরী এবং একটি ছোট ছেলে এসে হাজির হলো। তারা জানালো যে তারা যেখানে পিজ্জা কেনার জন্যে টাকা রেখেছিলো সেখানে খুঁজে আর সেই টাকা পাচ্ছে না। পরে তারা আমার দোকানে ফোন করে অর্ডার বাতিল করে দিয়েছে, কিন্তু আমি ততক্ষণে পিজ্জা নিয়ে রওয়ানা হয়ে গেছি। তারা খুবই দুঃখিত যে খামোখা আমাকে এখানে আসতে হয়েছে, ইত্যাদি, ইত্যাদি। ছোট ছেলেটা দেখলাম লোলুপ দৃষ্টিতে পিজ্জার বাক্সের দিকে তাকিয়ে আছে। আমার খারাপ লাগলো, কিন্তু বাধ্য হলাম পিজ্জা ফেরত নিয়ে দোকানে ফিরতে। পরে দোকানের ম্যানেজার আমাকে ঐ পিজ্জাটা দিয়ে দিলো খেতে বা বাড়ীতে নিয়ে যেতে। আমি জিজ্ঞাসা করলাম, পিজ্জাটা কি আমি আবার ঐ বাড়ীতে ডেলিভারী করে আসতে পারি। আমাকে জানালো হলো, কোম্পানীর পলিসি হচ্ছে বিনা পয়সায় কোন ক্রেতাকে পিজ্জা না দেওয়া। 
আমার পক্ষে তখন আর তেমন কিছু করার ছিল না। সাথে করে নিয়ে এলাম পিজ্জাটি। এই পিজ্জাতে পেপরনি থাকায় আমি ছাড়া আর কেউ আগ্রহী হলো না। এক স্লাইস পিজ্জা নিয়ে মুখে দিলাম। তখনি চোখের সামনে ভেসে উঠলো ঐ ছোট ছেলেটির চেহারা। তার মা যখন আমাকে ফিরিয়ে দিচ্ছে তখন কেমন আগ্রহ ভরে আমার হাতের পিজ্জার বাক্সের দিকে তাকিয়ে ছিল। সমস্ত ব্যাপারটা একটা ভিডিও ক্লিপের মতো চোখের সামনে ভাসতে লাগলো। আর খেতে পারলাম না পিজ্জাটা। পুরা বাক্সটা ট্রাশ ক্যানে ফেলে দিলাম। 
এক এপার্টমেন্ট বিল্ডিংয়ে গেলাম পিজ্জা দিতে। সেখানে এক মধ্য বয়সী মহিলা হুইল চেয়ারে বসে। সম্ভবত একাই থাকেন সেখানে। আমাকে বললেন কিচেনে যেয়ে টেবিলে পিজ্জার বাক্স রেখে আসতে। তারপর বললেন তার ঘরের কেবিনেটের ড্রয়ার খুলে টাকা নিয়ে নিতে। আমি গুনে গুনে যখন সঠিক পিজ্জার মূল্য নিয়ে বেডিয়ে আসছি, তখন তিনি বললেন সেখান থেকে আরো দু'টো টাকা নিতে টিপস বাবদ। অচেনা, ভীন চেহারার লোকের উপর তার এই বিশ্বাস দেখে আমি অবাক হয়ে গেলাম। বুঝলাম মহিলা ইতিমধ্যে জীবনের উচ্চতর মার্গে পৌছে গেছেন।
আর একবার এক মাল্টি-স্টোরিড এপার্টমেন্ট কমপ্লেক্সে সঠিক এপার্টমেন্ট  খুঁজে পাচ্ছিলাম না। এক মহিলার সাহায্য চাইলাম। তিনি আমাকে সাথে নিয়ে বেশ কিছু দূর হেটে সঠিক এপার্টমেন্টে পৌছে দিলেন। 
এমন আরও অনেক সুন্দর সুন্দর অভিজ্ঞতা হয়েছে পিজ্জা ডেলিভারী করতে গিয়ে।  আমি এই কায়িক পিজ্জা ডেলিভারী ড্রাইভারের কাজ করার সময় নানা ধরনের সুন্দর মনের মানুষের সংস্পর্শে এসেছি। এখন আমি মনে করি সুযোগ পেলে সবারই কোন না কোন ধরনের কায়িক পরিশ্রমের কাজে জীবনের কিছুটা সময় ব্যয় করা উচিত। এতে মানুষ এবং পৃথিবী সম্পর্কে নতুন ধরনের জ্ঞান লাভ করা সম্ভব।
স্নাতক ডিগ্রী পাবার পর, হিলারী ক্লিনটন আলাস্কার 'মাউন্ট ম্যাক-কিনলি ন্যাশনাল পার্কে' কিছু দিন 'ডিশওয়াশার'-এর কাজ করেছেন এবং সালমন মাছ প্রসেসিং প্লান্টে শ্রমিক হিসাবে কাজ করেছেন।
বারাক ওবামা নিউ ইয়র্ক শহরে এসে প্রথম রাত কাটান রাস্তায়, অন্য কোন থাকার জায়গা না থাকায়। তারপর এক পাকিস্তানী রেস্টুরেন্ট কর্মী, সাদেকের সাথে শেয়ার করে থাকা আরম্ভ করেন। পরে শিকাগোতে কাজ শুরু করেন কমুনিটি ডেভেলপমেন্ট প্রজেক্টে। নানা ধরনের কায়িক পরিশ্রমের কাজে ব্যস্ত বিভিন্ন ব্যক্তির সংস্পর্শে এসে তার দৃষ্টিভঙ্গির ব্যপ্তি ঘটে। এই সব জ্ঞানই তাকে পরে আমেরিকার প্রেসিডেন্ট হতে সাহায্য করেছে।
ঐ নিউজ-উইকের মহিলার কেন এই কাজ ভাল লেগেছিল এখন বুঝলাম। আমারও ভাল লাগছিল এই কাজ। আবার অন্য দিকে হিসাব করে দেখলাম, এই কাজের বদলে আমি যদি কোন কাজ না করে বাড়ীতে বসে 'আন-এপ্লয়মেন্ট বেনিফিট' নিই - তবে মাসে বেশী টাকা আয় করবো। কিন্তু কাজ ছাড়া বাড়ীতে বসে থাকতে যে আমার ভাল লাগেনা। 
সৌভাগ্যক্রমে এর মধ্যে নতুন একটা চাকরীর অফার আসায় আমার বাড়ীতে 'বসে থাকা বা না থাকা' সমস্যার সমাধান হয়ে গেল।


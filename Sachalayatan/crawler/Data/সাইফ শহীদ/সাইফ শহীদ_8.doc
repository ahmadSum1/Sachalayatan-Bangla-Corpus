স্রবন্তী স্মৃতিপট - জিয়াউর রহমান



প্রথম জিয়াউর রহমানের নাম শুনলাম ২৭ শে মার্চ, ১৯৭১। সেদিন বিকেলে রেডিওর নব ঘোরাতে ঘোরাতে হঠাৎ করে শুনলাম কোন এক মেজর জিয়া বাংলাদেশের স্বাধীনতা ঘোষনা করে নিজেকে অস্থায়ী সরকার প্রধান ঘোষনা করছে। তার ঘোষনা ছিল ইংরেজীতে এবং উচ্চারণ ছিলো অনেকটা অবাঙ্গালীদের মতো। ঘোষনা খুব পরিস্কার শুনতে পেলাম যেহেতু কালুরঘাটের রেডিও ষ্টেশন আমাদের বাসা থেকে মাত্র চার মাইল দুরত্ত্বের মধ্যে ছিল। সাধারন ঢাকা ও চট্টগ্রাম রেডিও ষ্টেশন তখন বন্ধ ছিল এবং আমি রেডিওর নব ঘুরিয়ে যে কোন ষ্টেশন ধরে খবর শোনার চেষ্টা করছিলাম – তখনই শুনলাম জিয়ার এই ঘোষনা। যতদূর মনে পরে প্রথম ঘোষনাটা ছিল এই রূপ - "I, Major Ziaur Rahman, do hereby declare independence of Bangladesh" 
এর পরের ঘোষনা  কিছুটা পরিবর্তিত হল। এবার শুনলাম - "I, Major Ziaur Rahman, on behalf of our great national leader, the supreme commander of Bangladesh, Sheikh Mujibur Rahman, do hereby proclain the independence of Bangladesh."  ঘোষনা ইংরেজী এবং বাংলাতে প্রচার হল বেশ কয়েক বার করে। 
আমি তখন চট্টগ্রামের কালুরঘাটে ইস্পাহানীদের 'চিটাগং জুট ম্যানুফ্যাকচারিং কোম্পানী লিমিটেড'-এ কাজ করছি। আমাদের ৩-তলার কোয়ার্টার থেকে পরিস্কার দেখা যেতো কর্ণফুলী নদীর উপরে কালুরঘাট ব্রিজ। শহর থেকে চট্টগ্রামের দক্ষিণ অংশের সাথে যোগাযোগের এক মাত্র রাস্তাটি ছিলো এই ব্রিজের উপর।  সাধারণ সময়ে এই মিলটি দিবা-রাত্রি ৩ শিফটে ২৪ ঘন্টা একটানা চলতো।  প্রায় ৮  হাজার কর্মচারীর অধিকাংশ তখন মিল ছেড়ে চলে গেছে। আমি  নতুন প্রকৌশলী হিসাবে সবে এই মিলে চাকরী পেয়ে মিলের উইভিং সেকশানে যোগ দিয়েছি। সবে বিয়ে করেছি তখন মাত্র মাস খানেক আগে। এই সময়টা হবার কথা ছিল আমাদের জীবনের সেরা সময়। হয়েছিল - তবে খুবই ক্ষণস্থায়ী।  
এর পর থেকে সব সময় রেডিও অন করে রাখতাম বিভিন্ন খবর শোনার জন্যে। ৩০ শে মার্চ বিকালে দেখলাম দুটি এয়ার ফোর্সের প্লেন ডাইভ মেরে আমাদের দিকে ধেয়ে আসছে। পরে দেখলাম বিমানের আক্রমনে কালুরঘাটের স্বাধীন বাংলা বেতার কেন্দ্র স্তব্ধ হয়ে গেল। [ঐ সময়ের কিছু ঘটনার বিবরন এই লিঙ্কে দেওয়া আছে - "ভিন্ন জালনা দিয়ে দেখা"
জিয়ার সাথে প্রথম চাক্ষুস দেখা হল যখন তিনি প্রেসিডেন্ট। দিনটি ছিল কোন এক উৎসবের দিন - খুব সম্ভবত বিজয় দিবস। বঙ্গভবনের অনুষ্ঠানে যোগ দেবার জন্যে একটা কার্ড পেলাম। আমার পরিচিত প্রেসিডেন্টের গার্ড রেজিমেন্টের এক অফিসার কার্ডটি যোগাড় করেছিল আমার জন্যে।  বঙ্গভবনের ভিতরে কখন ঢুকিনি তাই আগ্রহ ছিল, তাছাড়া যখন জানলাম ভাল খাবারের ব্যবস্থা আছে তখন আগ্রহটা বাড়লো। আমি তখন প্লেটে কিছু খাবার তুলে নিচ্ছি ঐ সময় হল ঘরে ঢুকলেন জিয়া এবং সবার সাথে হাত মিলাতে লাগলেন। আমি তাড়াতাড়ি রুমাল দিয়ে আমার হাত পরিস্কার করে নিলাম। আমার সাথে আমার স্ত্রী মমতাজ গিয়েছিল। সে তখন কম বয়েসী এবং সুন্দরী। দেখলাম অনেকেই প্রেসিডেন্টের দিকে না তাকিয়ে আড়চোখে মমতাজকে দেখছে।  
জিয়াকে কাছ থেকে দেখলাম। স্মার্ট চেহারা এবং তেমনি স্মার্ট  জামা-কাপড় পরনে তার। লম্বায় জিয়া আমার থেকে বেশ ছোটই হবেন। যদিও বয়েসে আমার থেকে অন্তত দশ বছর বড় তিনি কিন্তু দেখে আমার থেকে ছোট মনে হয়। তার সাথে তেমন কোন কথা হয়নি সেদিন।
আমার ফৌজদারহাটের বন্ধু সৈয়দ আমিন (এক্স-সিএসপি) ছিল জিয়ার পি-এস। তার মুখে জিয়ার অনেক প্রশংসা শুনতাম।  বিশেষ করে জিয়ার সারা দেশে খাল কাটা এবং রাস্তার দুই পাশের জমিতে গাছ লাগানো, ইত্যাদি এক নতুন উন্নতির ভাবধারা এনে দিয়েছিল দেশে। জিয়া নিজে ব্যক্তিগত ভাবে যে কোন দূর্নীতির বাইরে ছিলেন, তবে কিছু কিছু দূর্নীতি করা লোকদেরকে তাদের চরিত্র জেনেও কাছে রেখেছিলেন। এর পর যখন তিনি প্রথমে 'জাগদল' ও পরে 'বিএনপি' করলেন তখন তার পাশে এই ধরনের লোকের সংখ্যা বাড়তে থাকলো।  
আমাদের এক বন্ধু তখন ক্যান্সারে মৃত্যুর মুখোমুখি হয়ে পিজি হাসপাতালে অবস্থান করছে। দেশের কথা চিন্তা করে সে কয়েকটা পয়েন্ট লিখে আমিনের হাতে দিয়েছিল জিয়ার কাছে পৌছে দেবার জন্যে। আমিনের মুখে শোনা - হেলিকপ্টারে করে এমনি এক খাল কাটার অনুষ্ঠানে যাবার সময় জিয়ার হাতে তুলে দিয়েছিল ঐ লেখা পয়েন্টগুলি। জিয়া নাকি এক এক করে সে গুলি মনযোগ দিয়ে পড়েছিলেন, বিশেষ করে যখন  জেনেছিলেন যে মৃত্যুপথযাত্রী এক মানুষের দেশচিন্তার প্রকাশ সেগুলি।
জিয়ার মৃত্যুর মাস ছ'য়েক আগে তাকে আরও কাছে থেকে দেখার ও কথা বলার সুযোগ হল।  'ওল্ড ফৌজিয়ান এসোসিয়েশন'-এর এক অনুষ্ঠানে আসতে রাজী হলেন তিনি। এর আগে ফৌজদারহাটের রি-ইউনিয়নে চেষ্টা করেও তাকে আনতে পারিনি তার সময়ের স্বল্পতার কারনে। জিয়ার বদলে তখন তার 'ডান হাত', 'শিশু ভাই' (মেজর জেনারেল নুরুল ইসলাম) এসেছিলেন। এবার জিয়া আসতে রাজী হওয়ায় আমরা যেমন অবাক হলাম তেমনি খুশীও হলাম। ইঞ্জিনিয়ার্স ইনষ্টিটিউশনে আয়োজন করলাম আমাদের এই সমাবেশের। অভ্যর্থনা করে তাকে নিয়ে সিড়ি দিয়ে যখন ডায়াসের দিকে যাচ্ছি তখন জিজ্ঞাসা করলেনঃ
-'আপনাদের এখন সমস্যা কি?'   
- আমাদের কোন সমস্যা নেই স্যার। - বললাম।
দেশের প্রেসিডেন্টকে এতটা কাছে পেয়ে মন খুলে কথা বলার সুযোগটা হারাতে চাইলাম না। স্বাগত ভাষনে আমি প্রথমে তাকে আমাদের মাঝে পেয়ে খুব খুশী হয়েছি ইত্যাদি বললাম। পরে আরও বললাম - 'ক্যাডেট কলেজে আমাদের জীবনের সেরা ৬ বছর ব্যয় করে আমরা শিখি শৃংখলা এবং সৎ ভাবে থেকে সমাজের বিভিন্ন স্তরে আমাদের সাধ্য অনুসারে নেতৃত্ব দিতে। কিন্তু বর্তমান সমাজের যে অবস্থা তাতে পরিবর্তন না আনতে পারলে আমরা অনেকটাই 'মিসফিট' হয়ে যাচ্ছি।' 
এর চাইতে আর স্পষ্ট করে কি ভাবে বলি দেশের প্রেসিডেন্টকে দুর্নিতি আর অপচয় বন্ধ করার কথা?  জিয়া সেদিন বেশ হালকা মেজাজে এবং খুশী খুশী ভাবে কথা বলছিলেন। প্রধান অতিথীর ভাষনে তিনি বললেন -"আমাকে সব জায়গায় ডাকা হয় বিভিন্ন সমস্যা সমাধানের জন্যে। আমি যখন প্রথম জিজ্ঞাসা করলাম আপনাদের সমস্যা কি, তখন বললেন কোন সমস্যা নেই।  এখন বলছেন আপনারা এই সমাজে নিজেদেরকে 'মিসফিট' মনে করছেন। এর জন্যে সমাজকে বদলাবার বদলে নিজেদেরকে বদলে 'ফিট' হবার চেষ্টা করুন।"   
বৃথা গেল আমার প্রচেষ্ঠা। তবে কি আমি ঠিক মতো গুছিয়ে বলতে পারিনি যা বলতে চেয়েছিলাম, নাকি তিনিই ঠিক বলেছিলেন যে আমদেরকেই বদলাতে হবে?
সেদিন আর একটা জিনিস দেখে করে বেশ অবাক হয়েছিলাম। দেখলাম তার ক্যাবিনেটের মন্ত্রীদের সাথে কি ভাবে ব্যবহার করেন তিনি। আমাদের ঐ অনুষ্ঠানে প্রেসিডেন্টের সাথে কয়েকজন ক্যাবিনেট মন্ত্রী এসেছিলেন অতিথি হিসাবে। তার মধ্যে ধর্ম মন্ত্রীও ছিলেন (এখন নাম মনে পড়ছে না)। জিয়া সেদিন তার বতৃতাতে ইসলাম ধর্মে কি ভাবে নারীদের সাথে ব্যবহার করতে হবে তার উপর বেশ কিছু বললেন। তারপর সবার উদ্দেশ্যে বললেন - "এ ব্যাপারে আর কিছু বলতে চান আপনারা?"
সামনের সাড়িতে বসা ধর্ম মন্ত্রী হাত উঁচু করলেন।
- আপনি বলতে চান? আসেন।
যখন মন্ত্রী স্টেজে উঠে আসছেন তখন জিয়া আমাকে বললেন - "বাঙ্গালীরা কথা বলার সূযোগ কেউ ছাড়তে চায় না।"
ছয় মাস পরে চট্টগ্রাম সার্কিট হাউসে তার নিজের সেনা বাহিনীর সদস্যদের হাতে মারা গেলেন তিনি। এভাবে মৃত্যু সব সময় খুব করুণ। যেমন করুণ ছিল জিয়ার শাষন কালে কর্নেল তাহের থেকে শুরু করে এক বড় সংখ্যক সেনা সদস্যদের কোর্ট-মার্শাল-এ বিচার করে মৃত্যুদন্ড দেওয়া। 
মাত্র ৪৫ বছর বয়েসে মারা গেলেন জিয়া। বেঁচে থাকলে এখন তার বয়েস ৭৫ বছর হত। কি করতেন তিনি এখন?  তিনি কি এই বয়েসেও গাছ লাগানো আর খাল কাটায় উৎসাহ দেখাতেন?


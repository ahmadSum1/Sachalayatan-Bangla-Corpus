স্রবন্তী স্মৃতিপট - মওলানা ভাসানী



[ভূমিকা - তিন ঘন্টার বেশী হয়ে গেল, তবু হিক্কা ওঠা বন্ধ হচ্ছে না দেখে 'আর্জেন্ট কেয়ার' ডাক্তারের স্মরনাপর্ণ হলাম। তার আগে অবশ্য আমি নাক চেপে নিশ্বাস বন্ধ করে চেষ্টা করেছি হিক্কা বা হেচকি বন্ধ করার। বেশ কিছু পানি খেয়েও দেখলাম কোন লাভ হল না। রক্তে কার্বনডাইঅক্সাইডের পরিমান বাড়িয়ে ফেলতে পারলে এটি তখন শরীর থেকে হিক্কা উঠা বাদ দিয়ে অতিরিক্ত কার্বনডাইঅক্সাইডকে বের করতে ব্যস্ত হওয়ার কথা। এক ঠোঙ্গার মধ্যে মুখ ঢুকিয়ে নিশ্বাস নিলে নাকি কার্বনডাইঅক্সাইড বেশী ঢুকে শরীরে। কাজ হল না। 
প্রায় বিশ বছর আগে এমনি এক অবস্থায় পড়ে ঢাকার পিজি হাসপাতালে থাকতে হয়েছিল প্রায় এক সপ্তাহ। পরে জেনেছি ওই সময়ই আমার প্রথম 'হার্ট এট্যাক'-টি হয়েছিল। আমার এক বেলজিয়ান ডাক্তার বন্ধু আমাকে হাসপাতালে দেখতে এসে পরে আমাকে বলেছিল আমার এই হিক্কা খাওয়া দেখে সে ভেবেছিল আমি হয়তো আর বাঁচবো না। সে যাত্রায় অবশ্য তেমন কিছু ক্ষতি ছাড়াই রক্ষা পেয়েছিলাম। পিজি হাসপাতালের ডিরেক্টর তখন আমার এক বন্ধু মানুষ। তার কৃতিত্বেই বেঁচেছি সেবার।
এরপর আমেরিকা আসার পর আবিস্কার হল আমার হৃদযন্ত্রের রক্ত সরবরাহকারী রক্তনালীর তিনটি কাজ করছে না। তারপর দিনই সার্জারী করল ডাক্তারেরা। হাসপাতালের বিল এলো বাংলাদেশী টাকায় প্রায় ৮০ লাখ। ঢাকাতে সম্ভবত একই অপারেশন ৫ লাখ টাকার মধ্যে হয়ে যেত। ভাগ্যিস ঐ সময় আমার মেডিকেল ইন্সিওরেন্স ছিল এবং তারাই প্রায় সমস্ত টাকাটা দিল। এর পর আরও পাঁচ বছর কেটে গেছে। এর মধ্যে ঐ মেরামত করা তিনটি রক্তনালীর মধ্যে দু'টি আর কাজ করছে না। যখন 'আর্জেন্ট কেয়ার' ডাক্তার এই ইতিহাস শুনলো তখনই এম্বুলেন্স ডেকে আমাকে হাসপাতালে পাঠাতে চাইল। 
হাসপাতালে যাবার সাথে সাথে আমাকে ভর্তি করে নিল। এর পরের ঘটনা আমার খুব একটা স্পষ্ট মনে পরে না। হিক্কা থামাবার জন্যেই বোধ হয় একটা ইঞ্জেকশন দিয়েছিল তার পরে শুধু মনে আছে আমি সজোরে ফ্লোরে পড়ে গিয়েছিলাম এবং ব্যাথায় কেঁদেছিলাম - এটুকুই মনে আছে। পরে জেনেছিলাম অনেক কিছু টেস্ট তারা করেছিল আমার উপর যার কোন স্মৃতি নেই আমার। ওই সময় আমি দেখলাম আমার মাথার নীল উলের টুপি খুলে তার ভিতর থেকে আমি একটু নীল উল বের করে আকাশে ঊড়িয়ে দিলাম। ঐ সামান্য একটু উল থেকে আরো নীল উল তৈরী হল। ক্রমে সারা আকাশ ঐ নীল উলে ভরে গেল। আমার খুব ভাল লাগলো। মনে হল একটু পরে আমিও যেন ঐ উলের মতই ভাসতে থাকবো। মনে চিন্তা এলো - আচ্ছা এটাই কি মৃত্যু?  মৃত্যুতো তা হলে ভয়ের বা কষ্টের না...
আমার এক বন্ধুকে ফোন করে - "কেমন আছিস দোস্ত" জিজ্ঞাসা করলে সে বলে - "বোর্ডিং কার্ড হাতে নিয়ে বসে আছি, ডাক পড়লেই ফ্লাইটে উঠবো।"  তার কথায় তখন হাসতাম। বুঝলাম এখন থেকে আমিও তার মত বোর্ডিং কার্ড হাতে নিয়ে বসে আছি। আমার আর নতুন করে কিছু পাবার নেই, কাউকে ভয় করারও নেই। আমার 'ইনিংস' আমি খেলেছি। 
কি করতে পারি তাহলে এখন এই অপেক্ষার সময়টাতে?  কাউকে খুশী করার চেষ্টা না করে, জীবনে যেভাবে যেটাকে দেখেছি - সেই ছোট ছোট ঘটনাগুলি আমার বিস্মৃতির অন্তরালে চলে যাবার আগে এখানে লিপিবদ্ধ করলে কেমন হয়? সেই প্রচেষ্টাতেই এই সিরিজ - "স্রবন্তী স্মৃতিপট।"
এখানকার অনেক কথাই অনেকের ভাল লাগবে না। দেশে থাকলে হয়তো এভাবে লিখতাম না। কিন্তু কারও ভাল লাগা আর না লাগায় কি আর আসে যায় এখন? আমার 'ইনিংস'-তো শেষ।] 
মওলানা ভাসানীকে প্রথম যখন দেখি তখন আমার বয়স ১২-১৪ বছর হবে। সঠিক সনটি এখন মনে নেই, তবে সম্ভবত ৫০ দশকের ঘটনা এটি। আমি আর আমার এক বন্ধু আমরা দু'জনে স্কুলে যাচ্ছি হেটে হেটে। তখন স্কুল শুরু হত সকাল দশটায়। আমরা সকালে রীতিমত গরম ভাত খেয়ে স্কুলে যেতাম। এক মাইলের বেশী দূরে ছিল স্কুল। আমরা যশোরের ভৈরব নদীর উপরের এক ব্রীজ পার হয়ে দড়াটানা হয়ে লালদীঘির কাছে জেলা স্কুলে যাচ্ছিলাম। শুনেছি যখন ব্রীজ ছিল না তখন ফেরী নৌকায় অতিক্রম করতে হত এই নদী। একটা মোটা দড়ি বাঁধা থাকতো নদীর দুই কূলে এবং সেই দড়ি ধরে টেনে টেনে নৌকা যাওয়া আসা করতো লোক পাড়াপাড়ের জন্যে। সেই থেকে এই স্থানের নাম হয়েছিল 'দড়াটানা'। এক সময় নাকি এই ভৈরব নদী দিয়ে বড় বড় জাহাজ আসতো। আমার স্মৃতিতে অবশ্য কচুরীপানায় ভর্তি এক শীর্ণকায় খালের মতই ছিল এই নদী।
দড়াটানা থেকে দক্ষিণ দিকে হেঁটে গেলে হাতের বাঁদিকে ছিল টাউন হল আর ডান দিকে কালেক্টরী ভবন ও জজ কোর্ট। আর একটু এগোলে হাতের বাঁদিকে 'লাল দিঘী' পুকুর এবং ডান দিকে যশোর জেলা স্কুল। সমগ্র বাংলার প্রাচীনতম বিদ্যালয়সমূহের অন্যতম ছিল আমাদের এই স্কুল। আমি যখন স্কুলে পড়ি তখন ১০০ বছরের বেশী বয়েস ইতিমধ্যে হয়ে গেছে এই স্কুলের।  
দড়াটানাতেই বাধা পেলাম। এক দল পুলিশ দেখলাম রাস্তা বন্ধ করে পাহারা দিচ্ছে। পাশের লোকদের প্রশ্ন করে জানলাম মওলানা ভাসানী নাকি মিছিল করে এদিকে আসছেন এবং তাকে বাধা দেবার জন্যেই এই পুলিশ সমাগম। ভাসানীকে দেখার ইচ্ছা ছিল, তাই আমরাও দাঁড়িয়ে গেলাম রাস্তার পাশে। একটু পরেই দেখলাম শ'খানেক মানুষের পুরাভাগে লুঙ্গি পড়া, মাথায় টুপি এবং দেখতে 'চাষার মত' এক লোক এবং তার পিছে পিছে বাকী সবাই আসছে। বেশ অবাক হলাম - এই অতি সাধারণ মানুষটাই তা'হলে মওলানা ভাসানী? 
পুলিসের কিছু অফিসার তাদের রাস্তা অবরোধ করে দাঁড়াল। তারা বলতে চাইল শান্তি-শৃংখলা যেন নস্ট না হয় সে জন্যেই তারা ভাসানীকে এই রাস্তা দিয়ে আর যেতে দিতে পারে না। আমরা স্পষ্ট শুনলাম জোরালো গলায় অনেকটা ধমকের সুরে ভাসানী পুলিসদের বলছেন - 'শান্তি-শৃংখলা নস্ট করতে চাইলে কি এই সামান্য কয়েকজনকে নিয়ে আসতাম? তাহলে কয়েক হাজার লোক সাথে নিয়ে মিছিল করে আসতাম। পথ ছাড়, আমার সময় নষ্ট করো না।'
কি আশ্চার্য, ভাসানীর এই ধমক খেয়ে সুর সুর করে পথ ছেড়ে সড়ে দাঁড়াল পুলিসের দল। সাথের লোকদেরকে সাথে নিয়ে সোজা হেটে জেলা কতৃপক্ষের কাছে তার প্রতিবাদ লিপি পৌঁছে দিতে গেলেন মওলানা ভাসানী। সেই দিন থেকেই আমার মনের মধ্যে এক বিশেষ স্থান করে নিলেন তিনি।
এরপর যখন প্রকৌশল বিশ্ববিদ্যালয়ে পড়ি তখন যুক্ত হয়ে গেলাম ছাত্র রাজনীতিতে। সিরাজ শিকদার পাশ করে বের হবার পর তার স্থলে আমি হলাম ছাত্র ইউনিয়নের সভাপতি। আমরা তখন একই সাথে ছাত্র সংগ্রাম পরিষদের ১১ দফা এবং আইয়ুব বিরোধী আন্দোলনে ব্যস্ত। '৬৮-'৬৯ ছিল ভীষন উত্তেজনায় ভরা প্রতিদিন। তথাকথিত 'আগরতলা ষড়যন্ত্র মমলা' থেকে মুজিবকে উদ্ধার করা গেলেও সার্জেন্ট জহুরুল হককে বাঁচাতে পারলাম না আমরা। এলিফেন্ট রোডের কাছে তার বাড়ীর কাছে জড় হয়েছি তখন আমরা কয়েক হাজার ছাত্র ও সাধারণ মানুষ। কফিনে ঢাকা তার মৃত্যুদেহ দেখে আমাদের মাথায় তখন আগুন ধরে গেছে। আইয়ুবকে আর আমরা এক দিনের বেশী থাকতে দিতে চাই না। তার প্রস্তাবিত গোলটেবিল বৈঠকে যেন কেউ অংশ না নেয় তার জন্যে আমরা ঊঠে-পরে লাগলাম। "গোলটেবিলে যায় যারা, আইয়ুবের দালাল তারা" - সারা দিন  ধরে বিভিন্ন রাস্তায় এই শ্লোগান দিয়ে ফিরলাম। রাতে হলে ফিরে এসে দেরীতে খেয়ে সবে হাত ধুচ্ছি তখন মেনন ভাই এসে হাজির। তিনি জানালেন যদিও ভাসানী প্রথম থেকেই গোলটেবিলে অংশগ্রহনের বিরোধিতা করে আসছিলেন এবং অন্যান্য নেতাদেরকেও অংশ না নেবার জন্যে অনুরোধ জানিয়েছেন, ছাড়া পাবার পর মুজিব তাকে বুঝিয়েছে যে যদি কোন ফল লাভ নাও হয় তবুও আমাদের অংশ নেওয়া উচিত এই গোলটেবিল মিটিং-এ। 
যদিও ১৯৫৭ সালের কাগমারী সম্মেলনে ভাসানী সর্ব প্রথম উচ্চারণ করেছিলেন পাকিস্তানের শাষক গোষ্টিকে যে "পূর্ববাংলা পাকিস্তানের কেন্দ্রীয় শাসকদের দ্বারা শোষিত হতে থাকলে পূর্ববঙ্গবাসী তাদের 'সালামু ওআলায়কুম' জানাতে বাধ্য হবে।"  কিন্তু মুজিব কখন চাননি পাকিস্তানকে বিভক্ত করতে।  এখন মেনন ভাই চান যে আমরা যেন আমাদের শ্লোগান বদলে গোলটেবিলের পক্ষে জনমতকে গঠন করি। 
আমি সরাসরি নাকচ করলাম তার প্রস্তাব। আমি আমাদের বিশ্ববিদ্যালয় ডিবেট চ্যাম্পিয়ন হয়েছিলাম পরপর কয়েক বছর। সুন্দর করে যুক্তি-তর্ক দিয়ে বিতর্ক করতে জানতাম। তাই উল্টা মেনন ভাইকে বুঝিয়ে দিলাম মুজিবের কথা আমাদের শোনা উচিত নয় এবং বর্তমান এই অবস্থাতে কারই উচিত নয় আইয়ুবের সাথে মিটিং করা। এমনকি এটাও বললাম যে এত কিছুর পরও যদি ভাসানী গোলটেবিলে যোগ দেয় তবে আমরা তাকে প্রকাশ্যে আইয়ুবের দালাল বলবো। আর কিছু কথা না বলে ফিরে গেলেন মেনন ভাই। পরের দিন শুনলাম ভাসানী তার আগের সিদ্ধান্তে ফিরে গেছেন এবং পাকিস্তানে যাচ্ছেন না। 
২৬শে ফেব্রুয়ারী, ১৯৬৯ তারিখে গোলটেবিল আলোচনাতে শুধু শেখ মুজিব গেলেন অংশ নিতে এবং ব্যর্থ হয়ে ফিরলেন। ঠিক এক মাস পরে পাকিস্তানের লৌহমানব এবং প্রথম ফিল্ড মার্শাল প্রেসিডেন্ট আইয়ুব খান তার ১০ বছরের কুক্ষিগত করা ক্ষমতা হস্তান্তর করলেন ইয়াহিয়া খানের কাছে। আমি এখনও জানিনা ভাসানীর মত পরিবর্তনে আমার যুক্তি-তর্ক কোন কাজ করেছিল কিনা অথবা ভাসানী মেনন ভাইকে পাঠিয়ে শুধু সাধারণ ক্যাডারদের মনভাব জানতে চাইছিলেন। 
আমাদের দেশের রাজনীতিতে মওলানা ভাসানীর সঠিক মূল্যায়ন কখনই করা হয়নি। এর একটা কারণ বোধ হয় তিনি অন্য রাজনীতিকের থেকে ভিন্ন ছিলেন। বর্তমানে আমাদের দেশের রাজনীতিকেরা শাড়ি পরতে বেশী পছন্দ করেন, বৃটিশ আমলে দামী স্যুট পরতে পছন্দ করতেন জিন্নাহ, লিয়াকত আলি, সারোয়ার্দী, ইত্যাদি। পাকিস্তান হবার পরও সেটাই বেশী চালু ছিল। মুজিব ইন্সিওরেন্স কোম্পানীতে চাকরী করার সময় ট্রাউজার পড়লেও পরে রাজনীতিতে এসে পাজামা-পাঞ্জাবী পড়া শুরু করেছিলেন। ভাসানীই এক মাত্র নেতা যিনি সাধারনের পোষাক লুঙ্গি এবং পাঞ্জাবী পড়তেন। 
ভাসানী ছিলেন সাধারণ মানুষের নেতা। এর মূলে বেশী অবদান ছিল তার জীবন কাহিনী ও বিশেষ অবস্থাতে গড়ে ওঠা। ভাসানী সম্ভবত ১৮৮০ সালে সিরাজগঞ্জের ধানগড়া গ্রামে জন্মগ্রহন করেন। তার যখন বয়স পাঁচ-ছয় বছর, তখন তাঁর বাবা এবং তার কয়েক বছর পর মা ও ভাইবোন মহামারিতে মারা যান। সেই থেকে তিনি আত্মীয়স্বজন থেকে দূরে গিয়ে মিশে যান কোটি কোটি সাধারণ মানুষের সঙ্গে, যাদের অধিকাংশই কৃষক, ক্ষেতমজুর, জেলে, তাঁতি, কামার, কুমার, মাঝি প্রভৃতি। দেশের সাধারণ মানুষের ক্ষুধা-দারিদ্র্য ও তাদের শোষণ-নিপীড়ন বন্ধের প্রতিজ্ঞা নিয়েই রাজনীতিতে প্রবেশ করেন ভাসানী। 
কৈশোর ও প্রথম যৌবনের বহুদিন তার কাটে দরিদ্র কৃষকের কুঁড়েঘরে, তাঁতির তাঁতঘরে, জেলের নৌকায়, কামার ও কুমারের পর্ণকুটিরে। তাদের সঙ্গে মিশে তিনি দেখতে পান, দুই বেলা তাদের চুলায় আগুন জ্বলে না। তারা ভাত পায় না। তারা সুদখোর মহাজনের ঋণের জালে কেঁচিকলে ইঁদুরের মতো আটকে পড়েছে। ওদিকে জমিদারের শোষণ ও অত্যাচার। সেই শোষণ-অত্যাচার থেকে বাঁচতে ভিটে-মাটি, থালা-ঘটি-বাটি সব তুলে দিতে হচ্ছে মহাজনের হাতে। 
কুড়ি শতকের শুরুতে তিনি যখন রাজনীতিতে প্রবেশ করেন, তখন জাতীয়তাবাদী রাজনীতি করতেন খুব বড় সামন্তপ্রভু, রাজা-মহারাজা, নবাব, ব্যারিস্টার, নামকরা আইনজীবী অথবা অভিজাত পরিবারের মানুষ। তাঁদের বিপরীতে ভাসানী ছিলেন এক গ্রাম্য যুবক, যাঁর প্রাতিষ্ঠানিক লেখাপড়ার দৌড় প্রাইমারি স্কুল পর্যন্ত - বলতে গেলে অশিক্ষিত।
কিশোর বয়সেই তিনি রাজনৈতিক কর্মকাণ্ডে সংশ্লিষ্ট হন। খেলাফত আন্দোলন ও কংগ্রেসের কর্মকাণ্ডে জড়িয়ে পড়েন। সেই বয়সেই তিনি গরিব কৃষক প্রজার লড়াইয়ে শরিক হয়ে জেল খাটেন। কৃষক প্রজা আন্দোলনের কারণে এক সময় জন্মভূমি সিরাজগঞ্জ ছেড়ে ১৮৯৭ সালে  তিনি যান আসামে। আসামে তিনি কৃষক প্রজা আন্দোলন গড়ে তোলেন ভাসান চরকে কেন্দ্র করে। ইসালামিক শিক্ষার উদ্দেশ্যে ১৯০৭-এ দেওবন্দ যান। দুই বছর সেখানে অধ্যয়ন করে আসামে ফিরে আসেন। ১৯১৯ সালে কংগ্রেসে যোগদান করে খেলাফত আন্দোলন ও অসহযোগ আন্দোলনে অংশগ্রহন করে দশ মাস কারাদণ্ড ভোগ করেন। ১৯২৬-এ আসামে প্রথম কৃষক-প্রজা আন্দোলনের সুত্রপাত ঘটান। ১৯২৯-এ আসামের ধুবড়ী জেলার ব্রহ্মপুত্র নদের ভাসান চরে প্রথম কৃষক সম্মেলন আয়োজন করেন। এখান থেকে তার নাম রাখা হয় "ভাসানীর মাওলানা।" এরপর থেকে তার নামের শেষে ভাসানী শব্দ যুক্ত হয়।
১৯৪৪ সালে মাওলানা ভাসানী আসাম প্রাদেশিক মুসলীম লীগের সভাপতি নির্বাচিত হন। তিনি বাংলা ও আসামের সেতুবন্ধনের উদ্যোগী ছিলেন। তিনি চেয়েছিলেন, বাংলা-আসাম সমন্বয়ে ঢাকাকে রাজধানী করে একটি দেশ হোক। কিন্তু ভারত সরকার তার এই প্রয়াসকে বিপজ্জনক মনে করে তাকে কারাগারে নিক্ষেপ করে। অবশেষে কারামুক্ত হয়ে ১৯৪৮ সালে নবগঠিত পাকিস্তানে চলে আসেন। এরপর পাকিস্তানের জন্য এ অঞ্চলের মানুষ যে আকাঙ্ক্ষা নিয়ে লড়েছিল, তা যখন ভেঙে চুরমার হতে শুরু করল তখন তিনি সবার আগে সোচ্চার হলেন। ১৯৪৮ সালের প্রথম দিকে তিনি বঙ্গীয় মুসলিম লীগের মনোনীত প্রার্থী হিসেবে বিনা প্রতিদ্বন্দ্বিতায় পূর্ববঙ্গ ব্যবস্থাপক সভার সদস্য নির্বাচিত হন। ১৯৪৮ সালে ব্যবস্থাপক সভার কার্যাবলি বাংলায় পরিচালনা করার জন্য স্পিকারের কাছে দাবি জানান এবং এই দাবি নিয়ে পীড়াপীড়ি করেন।
বঙ্গীয় প্রাদেশিক মুসলিম লীগের জনবিরোধী কার্যকলাপের ফলে মওলানা ভাসানী ১৯৪৯ সালে ঢাকার টিকাটুলিতে মুসলিম লীগ কর্মী সম্মেলন আহ্বান করেন। মওলানা ভাসানী ছিলেন ঐ সভার প্রধান অতিথি। এর ফল স্বরূপ ২৩ জুন পূর্ববঙ্গের প্রথম বিরোধী রাজনৈতিক দল "পূর্ব পাকিস্তান আওয়ামী লীগ" গঠিত হয়। মওলানা ভাসানী সর্বসম্মতিক্রমে এই দলের সভাপতি নির্বাচিত হন। 
তিনি তাঁর সুবিস্তৃত পাণ্ডিত্য, সুগভীর জ্ঞান, অতুলনীয় প্রজ্ঞা, মেধা এবং অপরিসীম ধৈর্য, কর্মক্ষমতা ও দূরদর্শিতাকে জাতি-ধর্ম-বর্ণ নির্বিশেষে দেশ ও দশের জন্য তথা বিশ্বমানবতার কল্যাণে নিয়োগ করেছিলেন। বস্তুতপক্ষে তাঁর সমগ্র জীবনটাই উৎসর্গ করে ছিলেন মানবতার কল্যাণে। চিরত্যাগী এই মহান নেতা ছিলেন সব লোভ-লালসা এবং ক্ষমতা লিপ্সার উর্ধে। তিনি কখনো কোন রাষ্ট্র ক্ষমতার দিকে ঝুকেননি। তা সত্তেও তিনি ছিলেন নিপীড়িত, বঞ্চিত, লাঞ্ছিত জনগণের মুকুটহীন সম্রাট এবং শতাব্দীর মহানায়ক।


১৯৭০ সনে পূর্ব পাকিস্তানে প্রলয়ঙ্কারী ঘুর্ণিঝড় হলে দুর্গত এলাকায় ত্রান ব্যবস্থায় অংশ নেয়ার জন্য ভাসানীর  ন্যাপ প্রার্থীরা নির্বাচন থেকে সরে দাড়ান। ১৯৭০ সালের ৪ ডিসেম্বর ঢাকার পল্টন ময়দানে এক জনসভায় ‘স্বাধীন পূর্ব পাকিস্তান’ দাবি উত্থাপন করেন ভাসানী। আজ যে অহেতুক কে প্রথম স্বাধীনতা ঘোষনা করেছিল এবং কে ছিল স্বাধীনতার ঘোষক তা নিয়ে তুমুল তর্ক-বিতর্ক হয় তার কি আসলেই কোন প্রয়োজন আছে?
ভাসানীর রাজনৈতিক ধারা ছিল তাঁর নিজস্ব। তিনি তার সারা জীবন সমাজের অন্যায় ও শোষণের বিরুদ্ধে বিদ্রোহ করেন। জীবনের শেষ দিকেও তিনি প্রায়ই বলতেন, ‘অন্যায়ের বিরুদ্ধে বিদ্রোহ ন্যায়সংগত।' অতি সাধারণ বেশভূষা, পাঞ্জাবি, লুঙ্গি পরে, ছেঁড়া মাদুর বা চাটাই বিছানো মাটির দাওয়ায় বসে অবহেলিত মানুষের সুখ-দুঃখের খবর নেয়া এই শুভ্র পুরুষ মওলানা ভাসানী কি আবার ফিরে আসবেন এই বাংলায়?


অলখ আমেরিকা - এ কেমন সভ্য দেশ



সেন্ট্রাল বাস ডিপো এবং রেলওয়ে ষ্টেশন আমার অফিসের বেশ কাছে - আধা মাইলের মধ্যে। ওখানে বেশ কিছু ভাল রেস্টুরেন্ট আছে। অনেক দিন হেটে লাঞ্চ খেতে গেছি সেদিকে। গতকাল সকালে ওখানেই অঘটনটা ঘটলো। পুলিসের গুলিতে গুলিবিদ্ধ হলো ১৯ বছরের এক ছেলে। আমার এক সহকর্মী তখন সেখানে উপস্থিত ছিল। তার চোখের সামনেই ঘটনাটা ঘটেছে। 
এই শান্ত মাঝারি আকারের শহরে, যেখানে ১০ লাখের কম মানুষ বাস করে, সেখানে এই বছরে এটা হলো ১১তম ঘটনা, যেখানে পুলিসের গুলিতে আহত বা নিহত হয়েছে কেউ । এই ১১ জনের মধ্যে গুলিবিদ্ধ অবস্থায় মারা গেছে ৭ জন। এই হলো পৃথিবীর অন্যতম 'সভ্য দেশের' 'শান্তি রক্ষা বাহিনীর' শান্তি রক্ষার কাহিনী।
গতকাল ঘটনাটা শোনার পর থেকে মনটা কেমন যেন হয়ে গিয়েছিল। আজ অফিসে যেয়ে সেই সহকর্মীর কাছ থেকে তার চাক্ষুষ দেখা বিবরণ শুনলাম। 
আজকের খবরের কাগজে যে খবর বেড়িয়েছে তার সংক্ষিপ্ত বিবরণ হচ্ছে এই রূপঃ 
১৯ বছরের টড তার জীবনের বেশীটা সময় কাটিয়েছে বিভিন্ন 'ফস্টার হোমে' । নিজের বাবা-মায়ের আদর কাকে বলে, তা কখনো জানেনি। পাশের স্টেট ওকলাহোমা থেকে সে এসেছিল এই শহরে। মানষিক অসুস্থতার জন্যে এখানকার ইউনিভার্সিটি হাসপাতালে কিছু দিন চিকিৎসার পর তাকে ছেড়ে দেওয়া হয়। সে বাসের টিকিট কাটে ওকলাহোমা ফিরে যাবার জন্যে। কিন্তু সকালে বাসে চড়তে যাবার সময় তাকে বলা হয় যে, আরও অতিরিক্ত চার্জ দিতে না পারলে তাকে বাসে নেওয়া হবে না। এই অতিরিক্ত টাকা দেবার সামার্থ হয়তো ছিল না তার। ফলে উত্তেজিত হয়ে পরে সে। কিছুক্ষণ পরে সে যখন আবার সেখানে ফিরে আসে, তখন দেখা যায় যে তার হাতে ধরা একটা ছুরি দিয়ে নিজের হাতের ধমনী কেটে ফেলেছে এবং প্রচুর রক্ত পড়ছে। খবর পেয়ে সঙ্গে সঙ্গে দুই পুলিস অফিসার (আমেরিকাতে সব 'ঠোলাকেই' অফিসার বলা হয়) এসে হাজির হয় সেখানে এবং টডকে তার হাতের  ছুরি ফেলে দিতে বলে (পুলিসের ভাষ্য অনুসারে)। কিন্তু টড নাকি তাদের কথায় তখনি হাতের ছুরি ফেলে দেয়নি। আমার সহকর্মীর চাক্ষুষ দেখা বিবরণ অনুসারে ওখানে উপস্থিত হবার ৫ সেকেন্ডের মধ্যে পুলিস অফিসার খুব কাছ থেকে টডকে বুকে গুলি করে। পর পর দুটি বুলেট এসে বিদ্ধ হয় তার বুকে। ঢলে পড়ে সে রাস্তায়। যে অফিসার টডকে গুলি করে, সে ছিল একজন মহিলা অফিসার। অফিসার দেখতে সুন্দরী ছিল - আমার সহকর্মীর অভিমত।
আমি ভাবছিলাম - টডের জায়গাতে যদি আমার ছেলে সাঈদ থাকতো - তবে সেও তো পুলিসের অর্ডার বুঝতে পারতো না। হয়তো সুন্দরী মহিলা অফিসারের দিকে তাকিয়ে খুশীতে হাত উচু করে নাড়তে থাকতো - আর তারপর ... নাহ, আর ভাবতে ইচ্ছা করছে না। এ কোন সভ্য দেশে বাস করছি আমরা?
গত সপ্তাহে এমনি আর এক ঘটনায় লস এঞ্জেলেসে পুলিস গুয়েতেমালার এক দিন মজুর, জেমিনকে মেরে ফেলেছে। পুলিশের ভাষ্য হচ্ছে জেমিনের হাতে ছুরি ছিল এবং ছুরি ফেলে দিতে বলা হলেও সে কথা সে শোনেনি। পুলিস তখন তাকে লক্ষ্য করে গুলি ছোড়ে এবং মাথাতে দু'টি গুলি বিদ্ধ হয়ে মারা যায় জেমিন। ঐ এলাকার মেয়র বলেছে পুলিস খুব 'সাহসিকতার' সাথে তাদের দায়িত্ব পালন করেছে। পরে জানা গেছে, জেমিন ইংরেজী বা স্প্যানিস জানতো না, ফলে পুলিসের আদেশ তার পক্ষে না বোঝা স্বাভাবিক। অর্থনৈতিক মন্দার কারণে বিগত কয়েক দিন ধরে কোন কাজ পাচ্ছিল না জেমিন। দেশে তার ৩ সন্তান ও স্ত্রী রয়ে গেছে। সংসারে সেই ছিল এক মাত্র উপার্যনকারী। ওই এলাকার অধিবাসীরা খুবই ক্ষুব্ধ এই ব্যাপারে। মৃত ব্যাক্তির হাতে ছুরি বা আগ্নেয় অস্ত্র পাবার ব্যাপারে অনেক প্রচলিত কাহিনী আছে। অনেক সময় প্রমান হয়েছে যে গুলি করে মারার পর পুলিশ মৃত ব্যাক্তির হাতে অস্ত্র গুজে দিয়েছে। শোনা যায় অনেক 'অফিসার' অতিরিক্ত লাইসেন্স বিহীন অস্ত্র সাথে রাখে 'প্রয়োজনে' এই ভাবে ব্যবহার করার জন্যে। 
পাঁচ বছর আগে ক্যার্টিনার ঝড়ের সময় এমনই এক ঘটনায় নিউ ওর্লিয়েন্সে পুলিস ব্রীজের উপর ঝড়ে আশ্রয়প্রার্থী দুই জনকে গুলি করে মারে - তাদের মধ্যে ১৭ বছর বয়সের এক জন মানষিক প্রতিবন্ধী ছিল। আরও চার জন গুলিতে আহত হয়। এরা সবাই ঝড়ে গৃহহারা নিরস্ত্র সাধারণ মানুষ ছিল। এই ঘটনা পুলিশের উর্দ্ধতন কর্মকর্তারা ধামা চাপা দেবার চেষ্টা করেছিল, তবে শেষ পর্যন্ত পারেনি। এত বছর পরে এখন তারা স্বীকার করেছে তাদের দোষ। এখন চেষ্টা চলছে বাদী ও বিবাদী পক্ষ মিলে প্রাক-বিচার একটা 'ডিল' করার জন্যে। 
এই আর এক অদ্ভুত জিনিস আমেরিকাতে - 'ডিল' করা। আমেরিকাতে 'ডিল' করাটা আইনে স্বীকৃত। অন্যদিকে আইনে স্বীকৃত না হলেও, বাংলাদেশে অবশ্য প্রচুর 'ডিল' হয় নানা কাজে। দেশে চিনি বা লবনের অভাব হলো - প্রেসিডেন্ট বা প্রধান মন্ত্রী স্পেশাল অর্ডিনান্স দিয়ে এই অভাবের ঘাটতি পূরনের জন্যে কয়েক দিনের জন্যে শুল্কমুক্ত করে দিলেন চিনি বা লবনের আমদানী। অর্ডিনান্স প্রকাশ হবার দিনই বিকেলে এসে হাজির হল জাহাজ ভর্তি চিনি। কেউ যদি 'বিল-অব-লেডিং' খুঁচিয়ে দেখতেন, তবে হয়তো দেখতে পেতেন যে এক সপ্তাহ আগেই সেই জাহাজ সিঙ্গাপুর থেকে চিনি ভর্তি করে রওয়ানা হয়েছে।  তবে এই 'ডিল' নিয়ে আজকের এই লেখা না।
গত বছর হার্ভাড বিশ্ববিদ্যালয়ের স্বনামধন্য প্রফেসর হেনরি গেইটস বেইজিং-এ এক সেমিনার শেষ করে যখন দীর্ঘ ২০ ঘন্টার ফ্লাইট শেষে বষ্টনে নিজের বাড়ীতে ফিরছেন, তখন দেখেন তার ঘরে ঢোকার চাবি ঠিক মত কাজ করেছে না। পরে ধাক্কা-ধাক্কি করে দরজা খুলে অবশেষে নিজের ঘরে ঢুকে যখন সবে বসেছেন, তখন পুলিস এসে হাজির। কেউ হয়তো বাইরে থেকে দেখে পুলিশকে খবর দিয়েছিল যে এই বাড়ীতে এক জন লোক জোর করে ঢোকার চেষ্টা করছে। প্রফেসরের মুখের কথা পুলিস বিশ্বাস করেনি, তাকে তার ড্রাইভিং লাইসেন্স এবং হার্ভাড বিশ্ববিদ্যালয়ের দেওয়া পরিচয় পত্র দেখাতে হয়েছে। ঐ অবস্থায় নিজের বাড়ীতে বসে হেনস্থা বোধ করা স্বাভাবিক,  যে কোন 'স্বাভাবিক' মানুষের পক্ষে। প্রফেসর তখন পুলিস অফিসারের ব্যাজ ও আই, ডি নাম্বার দেখতে চেয়েছেন। অফিসার দেখাতে রাজী না হওয়ায়, গলার স্বর উচু হয়েছে প্রফেসরের। এই অপরাধে হাতে হাত কড়া দিয়ে পুলিস তাকে এরেস্ট করে নিয়ে গেছে।  বেশ কয়েক ঘন্টা আটক রাখার পরে, হার্ভাডের অন্য শিক্ষক ও ছাত্রের প্রতিবাদে, প্রফেসরকে ছেড়ে দিতে বাধ্য হয়েছে পুলিশ। এটা জাতীয় খবরে পরিনত হবার পর ওবামা প্রথমে বলে ফেলেছিলেন যে পুলিসের পক্ষে এটা একটা 'স্টুপিড' কাজ হয়েছে। পরে শক্তিশালী পুলিস ইউনিয়নের চাপে পরে তাকে তার কথা ফেরত নিতে হয়েছে এবং হোয়াইট হাউসে ডেকে এই পুলিস অফিসার ও প্রফেসরকে 'ঠান্ডা বিয়ার' খাইয়ে 'ঠান্ডা' করতে হয়েছে। আমি বরং বলবো এই প্রফেসরের ভাগ্য ভাল। 'অফিসার' যদি 'রাগের মাথায়' গুলি করে প্রফেসরকে মেরে ফেলতো - কি হতো শেষ পর্যন্ত? খুব বেশী হলে হয়তো আর একটা 'ডিল'।
আমি যখন ক্যালিফোর্নিয়াতে থাকতাম তখনকার একটা ঘটনা মনে পড়লো। টিশা মিলার নামের ১৯ বছরের একটি মেয়ে, তার ভাই ও ভাইয়ের বান্ধবীর সাথে মধ্য রাতে পার্টি শেষে বাড়ী ফিরছিল। এমন সময় তারা দেখে যে গাড়ীর একটি চাকা পাংচার হয়ে গেছে। তারা একটা গ্যাস স্টেশনের (পেট্রল পাম্প) পাকিং লটে গাড়ী থামিয়ে, টিশাকে গাড়ীতে থাকতে বলে অন্য দু'জন সাহায্য খুঁজতে যায়। টিশা গাড়ীর কাঁচ উঠিয়ে দিয়ে, দরজা লক করে বন্ধ করে দিয়ে, গাড়ীর রেডিও বেশ জোরে চালিয়ে গান শুনতে থাকে আর নিজের সাবধানতার জন্যে কোলের উপর একটি পিস্তল রাখে। কিছু সময় পরে অন্য দু'জন ফিরে এসে দেখে টিশা তাদের ডাকের কোন উত্তর দিছে না, এবং তার মুখের পাশে ফেনা। হয়তো টিশার 'সিজার্স' হয়েছে মনে করে এমারজেন্সি ৯১১ ফোন করে তারা। চার জন পুলিশ এসে হাজির হয়ে প্রথমে চিৎকার করে টিশাকে গাড়ীর দরজা খুলে হাত উচু করে বের হয়ে আসতে বলে। কোন সাড়া-শব্দ না পেয়ে একজন পুলিস গাড়ীর দরজা ভাঙ্গার চেষ্টা করে। তারপর 'কোন এক অজানা ভুল বুঝাবুঝির কারণে' চার জন পুলিস খুব কাছ থেকে ২৪টি গুলি ছুড়ে ১৯ বছরের কিশোরী টিশাকে লক্ষ্য করে। টিশার শরীর এবং গাড়ীকে ঝাঝরা করে ফেলে পুলিসের গুলি। পরে পোষ্ট-মর্টামের সময় টিশার শরীরে ১২টি গুলি পাওয়া যায় এর মধ্যে ৪টি লেগেছিল তার মাথায়। ৬ মাস পরে কোর্টের রায়ে বলা হয় পুলিসের কোন দোষ পাওয়া যায়নি এই ঘটনাতে।
দুপুরে খাবার সময় আমার এক সহকর্মী বন্ধুর সাথে এই সব বিষয়ে আলাপ হচ্ছিল।
- আমি ঠিক বুঝতে পারিনা, পৃথিবীর সব চাইতে সভ্য ও উন্নত দেশে কেন এমন ঘটনা ঘটবে - বললাম আমি।
- খুব অবাক হবার কি আছে?
- আমি যখন বিলাতে থাকতাম, তখন কোন পুলিসকে সাথে রিভলবার রাখতে দেখিনি সেখানে।
- যতদূর শুনেছি, সাধারণ মানুষ সেখানে ইচ্ছামত আগ্নেয় অস্ত্র রাখতে পারেনা। এখানে আমাদের 'বিল অফ রাইটস' ও কন্সটিটিউশনের দ্বিতীয় সংশোধনী অনুসারে আগ্নেয় অস্ত্র রাখার অধিকার সবার আছে। ফলে পুলিসকেও নিজের জীবন বাঁচাবার জন্যে অতিরিক্ত সাবধানতা গ্রহণ করতে হয়। আর তাছাড়া আমাদের সভ্যতা তো খুব বেশী পুরানো না। মাত্র ২৫০ বছরের। ইতিহাস পড়ে দেখো, বিলাতেও কি হতো আগে।
- তা বটে। আমিও অবাক হয়েছিলাম প্রথম যখন লন্ডন মিউজিয়ামে যেয়ে এ ধরনের কিছু নিদর্শণ দেখেছি।
- সত্যি বলতে কি, এখনকার অবস্থা বরং আগের চাইতে অনেক ভাল।
- কি বলছো তুমি? সত্যি?
- আমার বাবার কাছে একটা গল্প শুনেছিলাম- তার নিজের ছোট বেলার ঘটনা। আমার বাবা তখন লস ক্রুসাসে থাকে। স্থানীয় বারে বসে তার এক বন্ধু গীটার বাজাচ্ছিল। আমার বাবাও তখন সেখানে। এমন সময় সেখানে এল সেখানকার পুলিসের শেরিফ। গীটার বাদককে বললো বাজনা থামাতে। যখন দেখলো তার কথা না শুনে গীটার বাদক নিজের মনে বাজিয়ে চলেছে, তখন শেরিফ তার পিস্তল উচু করে গীটার বাদকের মাথায় ধরলো আর বাজনা বন্ধ করতে আদেশ দিল। কিন্তু তাতেও বাজনা বন্ধ না করায় ট্রিগার টিপে দিল সে। অন্য আর এক বন্ধু এই অন্যায় হত্যা সহ্য করতে না পেরে মৃত বন্ধুর গীটার হাতে নিয়ে সজোরে আঘাত করলো শেরিফের মাথায়। তারপর পালিয়ে গেল তারা সেখান থেকে। এই ছিল তখনকার অবস্থা।
- আমার মনে হয় আমেরিকার সব  নাগরিককে অস্ত্র রাখার অনুমতি দেবার কারনেই এই সব সমস্যা হয়েছে।  - বেশ কিছুক্ষণ চুপ করে চিন্তা করে বললাম আমি।
- হয়তো। কিন্তু এটা আমাদের সাংবিধানিক অধিকার।
- কেন জানি, তবু আমার পক্ষে এটি মানতে একটু কষ্ট হয়। যাদের জন্যে এই আইন করা, তারাই তো বেঘোরে মারা যাচ্ছে। 
- ৩০ কোটি লোকের মধ্যে কত জন মারা যাচ্ছে এভাবে? তুলনা মূলকভাবে তেমন বেশী কি সংখাটি?
- তা হয়তো না, তবে এমন কি হতো যদি এই আইনটি রদ করা হতো?
- তাহলে কি আমাদের স্বাধীনতা আমরা এই দু'শ বছরের বেশী টিকিয়ে রাখতে পারতাম?
- কি বলছো তুমি। পৃথিবীর সব চাইতে শক্তিশালী মিলিটারী শক্তি আমেরিকাতে। কে আসতো, এ দেশ দখল করতে?
- হয়তো আমাদের মিলিটারীই আসতো। 'অটোক্রেটিক' সরকার বসিয়ে দিতো। যে রকম হয়েছে পৃথিবীর অনেক দেশে।
কথাটা শুনে ভাবতে লাগলাম। আমার সহকর্মির কথার মধ্যে কিছুটা গভীর চিন্তা করার বিষয় আছে। 
আচ্ছা, আমাদের বাংলাদেশে যদি এমন আইন থাকতো, আর দেশ স্বাধীন হবার পর বীর মুক্তিযোদ্ধারা যদি শেখ মুজিবের কথা মত তাদের অস্ত্র ফেরত না দিত, তাহলে কি এত ঘন ঘন 'সামরিক আইন' জারী করে ক্ষমতা দখলের খেলা চলতে পারতো আমাদের স্বাধীন দেশে??


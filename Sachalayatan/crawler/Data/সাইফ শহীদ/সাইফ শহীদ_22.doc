অলখ আমেরিকা-যেন ভাল মা হতে পারি



আমার পরিবারের সবাইকে নিয়ে কোন আমেরিকান পরিবারের অতিথি হয়ে তাদের বাড়ীতে রাত কাটানো সেই প্রথম। মমতাজের সাথে প্রথম পরিচয় হয় জুলির। আমাদের পরিবারে, এক মাত্র আমাদের ছেলে, সাঈদ ছাড়া আর সবার বাংলাদেশী ও আমেরিকান কল-সাইন আছে। আমরা সবাই বিশ্বজোড়া এমেচার রেডিও বা হ্যাম রেডিও অপারেটর কমুনিটির সক্রিয় সদস্য। এর ফলে ঢাকাতে থাকার সময়ই আমেরিকার অনেকের সাথে মমতাজের যোগাযোগ হয়েছিল। এমনই কিছু কমন বন্ধুর মাধ্যমে মমতাজের সাথে যোগাযোগ হয়েছিল জুলির। জুলি বা তার স্বামীকে আমরা কেউ চাক্ষুষ দেখিনি। তারা যখন শুনলো যে আমরা গ্রান্ড ক্যানিয়ন বেড়াতে যাবার পরিকল্পনা করছি তখন ধরে বসলো যে আমরা যেন অবশ্য করে এক রাত পথে তাদের বাড়ীতে কাটিয়ে যাই।


নিউ মেক্সিকোর পাশের স্টেট এরিজোনাতে অবস্থিত গ্রান্ড ক্যানিয়ন। বিদেশীরা আমেরিকা ভ্রমনে আসলে প্রথম ৫ টি অবশ্য দর্শনীয় স্থানের মধ্যে গ্রান্ড ক্যানিয়ন একটি। আমাদের থেকে প্রায় ৪০০ মাইল দূরত্বে, যেতে ৭ ঘন্টার মতো লাগে। আমাদের জন্যে কোথাও পুরা পরিবারসহ যাত্রা করা খুব একটা সহজ ব্যাপার না। অনেক কিছু সাথে গোছগাছ করে নিতে হয়। এর মধ্যে সাঈদের হুইল-চেয়ারও আছে। তাই তাড়াহুড়া না করে, আমরা ঠিক করলাম পথে ফ্লাগস্টাফ নামের এক সুন্দর পাহাড়ী শহরে থেমে রাত কাটিয়ে পরের দিন সকাল সকাল গ্রান্ড ক্যানিয়ন দেখে ফেরার পথে এক রাতের জন্যে জুলিদের বাড়ীতে থামবো।
গ্রান্ড ক্যানিয়ন সত্যিই দেখার মত। ভাবতে অবাক লাগে কত মিলিয়ন মিলিয়ন বছর ধরে ক্রমে স্রষ্টি হয়েছে স্রষ্টিকর্তার এই অপূর্ব নিদর্শন। দেখার অনেক কিছু আছে। আমি একা হলে হয়তো ক্যানিয়নের নীচ পর্যন্ত নেমে দেখতে চাইতাম। কিন্তু চার মাইলের বেশী ঢাল পথ হুইল চেয়ার ঠেলে নেবার প্রশ্নই ওঠে না। রীমের উপর থেকে যতটা দেখলাম তাতেই সন্তুষ্ট হতে হলো আমাদেরকে। 
গ্রান্ড ক্যানিয়ন লম্বায় প্রায় ৩০০ মাইল এবং প্রস্থে ২০ মাইল। রীমের উপর থেকে নীচের নদীর গভীরতা এক মাইলের বেশী। কলোরাডো নদী বয়ে গেছে গ্রান্ড ক্যানিয়নের মাঝ দিয়ে দু'পাশের পাহাড় কেটে । নেটিভ আমেরিকানদের কাছে এটি একটি পবিত্র স্থান। হোপি ভাষায় তারা একে 'অংতুপকা' বলে ডাকে। ফেরার পথে একটু ঘুরে নাভাহো ইন্ডিয়ানদের এক গ্রাম দেখে এলাম। 

জুলিদের বাড়ীর পথে এখন আমাদের গন্তব্য এপাচি ন্যাশনাল পার্কের কাছে এক সুন্দর ছোট শহর - 'শো লো' (Show Low)। আমাদের গাড়ীতে মোবাইল রেডিও ফিট করা ছিল। সেটা অন করে মমতাজ তার কল-সাইন জানাবার সাথে সাথে জুলির উত্তর এলো। সে যেন আমাদের জন্যেই রেডিওর সামনে বসে ছিল। জানালাম - যে গতিতে আমরা যাচ্ছি, তাদের কাছে পৌছাতে দুপুর গড়িয়ে বিকেল হয়ে যাবে। ঠিক হলো একটি নির্দিষ্ট ফ্রিকোয়েন্সিতে আমাদের দু'জনের রেডিও খোলা থাকবে, যাতে মাঝে মাঝে আমরা যাত্রার অগ্রগতি তাদেরকে অবহিত করতে পারি অথবা পথের নির্দেশ চাইতে পারি।
জুলি রেডিওতে জানতে চাইলোঃ
- মমতাজ,  ডিনারের সাথে কি পানীয় পান করতে চাও তোমরা?
- কোক হলেই হবে।
- তাইতো, কোকতো নেই। আচ্ছা আমি স্টিভকে বলি কিছু কোক নিয়ে আসতে।
অপ্রস্তুত হয়ে গেলাম আমরা। রেডিও স্টান্ড-বাই করার পর মমতাজকে বললামঃ
- খামোখা কোকের কথা বললে কেন?
- আহা, আমি কি জানি যে ওরা কোকও খায় না।
- বলতে পারতে পানি হলেও চলবে।
- তাড়াতাড়িতে মাথায় আসেনি।
আর কথা না বাড়িয়ে অন্য প্রসংগে গেলামঃ
- জুলির স্বামী কি করে জানো?
- ঠিক জানি না। তবে অবসরপ্রাপ্ত শুনেছি।
- তাহলে তো বুড়া মানুষ। এখন আবার কষ্ট করে দোকানে যাবে কোক কিনতে। জুলিও তো তা হলে বুড়ী।
- না, তা ঠিক না। তার বয়েস এখন ৩৭ মাত্র।
- হুম। তাহলে তো বৃদ্ধস্য তরুণী ভার্যা।
আমরা যখন শোলোর কাছে পৌছালাম তখন রেডিওতে বলে বলে আমাদেরকে পথ নির্দেশনা দিয়ে চললো স্বামী-স্ত্রী। নির্দেশ দিল সামনের এক শপিং সেন্টারে দাড়াতে। দু'মিনিটের মধ্যে তাদের গাড়ীতে সেখানে এসে হাজির হলো তারা। আমি ভাবছিলাম কখনো দেখেনি আমাদেরকে, কি করে খুজে পাবে। আমাদের গায়ের রং থেকে খুব সহজেই চিনে নিল জুলি। দূর থেকে গাড়ীর মধ্যে বসেই হাত তুলে নাড়াতে লাগলো আর চিৎকার করতে থাকলো আমাদের নাম ধরে। আগে কখনো দেখিনি, চিনিনা, ভিনদেশী, ভিন্ন ধর্ম, ভিন্ন সংস্কৃতি - তবু এক মুহূর্তের মধ্যে আমরা যেন অতি পরিচিত হয়ে গেলাম। 

কাছেই তাদের বাড়ী। পাইন বন যেখানে শুরু হয়েছে - ঠিক সেখানে অবস্থিত তাদের গোছালো সুন্দর ছোট একটি মোবাইল হোম। বাড়ীতে স্বামী-স্ত্রী আর তাদের প্রিয় কুকুর ডার্বি। স্টিভের বয়স ৬০-এর ঘরে। আর্মিতে চ্যাপলিনের কাজ করতো। আমেরিকাতে আলাদা আর্মি চ্যাপলিন কোর আছে। সেখানে ইহুদীদের রাবাই যেমন আছে, তেমনি মুসলমানদের ইমাম এবং খৃষ্টানদের পাদ্রীও কাজ করে। খোলা মনের স্টিভের সাথে আলাপ করে পছন্দ হয়ে গেল আমার। বিশেষ করে গোড়া খৃষ্টান হওয়া সত্ত্বেও যখন আলাপ করতে করতে সে বললো - এই বিশাল বিশ্ব ভুবনে শুধু মানুষই যে একমাত্র ভগবানের তৈরী বুদ্ধিমান প্রানী এবং পৃথিবীই এক মাত্র গ্রহ যেখানে জীবন সৃষ্টি হয়েছে -  তা না হওয়ার সম্ভাবনা উড়িয়ে দেওয়া যায় না। 
সাঈদের খাবার অন্যদের থেকে একটু আলাদা করতে হয় যাতে তার খেতে কোন অসুবিধা না হয়। মমতাজ নিজে তাদের রান্নাঘরে যেয়ে সেই সব রান্না করতে লেগে গেল আর জুলি তাকে সাহায্য করতে লাগলো। ওই মুহূর্তে কেউ আমাদেরকে দেখলে মনে করতো বহু বছরের পরিচয় আমাদের মাঝে।
জুলি আগে জানতোনা যে বাংলাদেশে হ্যাম রেডিও চালু করার জন্যে আমাকে কতটা কাট-খড় পোড়াতে হয়েছে। একটানা ১২ বছর লেগে থাকার পর - তারপর বাংলাদেশের প্রথম এমেচার লাইসেন্স (S21A) লাভ করার সৌভাগ্য হয়েছে। আমেরিকাতে যেমন ঠিক মত কিছু কোর্স করে বা বই পড়ে পরীক্ষা দিয়ে লাইসেন্স পাওয়া সম্ভব, সে ভেবেছিল বাংলাদেশেও বুঝি তাই। যখন বোঝালাম যে, যেহেতু তখন বাংলাদেশে পরীক্ষার কোন নিয়ম ছিল না, আমাকে ইংল্যান্ডে যেয়ে পরীক্ষা দিয়ে ব্রিটিশ লাইসেন্স নিতে হয়েছে আগে। তারপর সেই লাইসেন্স নিয়ে বাংলাদেশ সরকারের বিভিন্ন মন্ত্রণালয়ে যেয়ে বুঝাতে হয়েছে যে, ব্রিটিশ সরকারের চোখে যদি আমি টেকনিকালি পারদর্শী বলে গন্য হয়ে লাইসেন্স পেতে পারি, তা হলে বাংলাদেশ কেন আমাকে লাইসেন্স পাবার উপযুক্ত টেকনিকালি পারদর্শী মনে করবে না?  তখনকার প্রধানমন্ত্রী সাথে দেখা করে দেন-দরবার করতে হয়েছে। টিভিতে ইন্টারভিউ প্রোগ্রাম করতে হয়েছে। এসব শুনে এবং যখন জানলো যে আন্তর্জাতিক এমেচার সংস্থা (IARU)-এর প্রেসিডেন্ট এবং আমেরিকান এমেচার রেডিও লীগের ভাইস-প্রেসিডেন্ট  স্বয়ং ঢাকায় আমাদের বাড়ীতে গেছেন - তখন জুলি আমাকে নতুন সম্ভ্রমের সাথে দেখতে লাগলো।
আগের থেকে অনেক বেশী খোলাখুলি ভাবে কথা বলতে থাকলাম আমি জুলির সাথে। মমতাজ তখন সাঈদকে মুখে তুলে খাইয়ে দিচ্ছে। সেদিকে কিছুক্ষণ তাকিয়ে থেকে জুলি বললোঃ
- মমতাজ খুব কষ্ট করে তার ছেলের জন্যে, তাই না?
- তা তো বটে। তার জীবনটাই তো উৎসর্গ করে বসে আছে ছেলের জন্যে। হিসাব করে দেখো, বিগত ২৫ বছরের বেশী দৈনিক ৩-৪ বার করে তাকে হাতে করে খাইয়ে দিচ্ছে - তার মানে ৩০,০০০ বারের বেশী এই কাজ করেছে সে।
এক দীর্ঘশ্বাস বেড়িয়ে এল জুলির মুখ থেকে।
- কি করে হলো? - জানতে চাইলো সে।
সংক্ষেপে বললাম তাকে সাঈদের জন্মাবার সময়ের ঘটনা।
- এ দেশে এটা ঘটলে কয়েক মিলিয়ন ডলার ক্ষতিপূরণ পেতে।
- তাতে কি হ'তো? সাঈদ কি ভাল হয়ে যেতো?
বেশ কিছুক্ষণ কোন কথা ছাড়া বসে বসে আমরা সাঈদের খাওয়া দেখতে থাকলাম।
- আমার পক্ষে কোন বাচ্চার জন্ম দেওয়া সম্ভব হবে না। - নিজের থেকে জুলি বললো।
- মেনে নিতে পেরেছো?
- না মেনে উপাই কি?
- আর স্টিভ?
- সেই আমাকে বুঝিয়েছে। ভগবানে গভীর বিশ্বাস তার।
রাতে তাদের লিভিং রুমের পাতা বিছানায় ঘুমালাম আমরা। ক্লান্ত ছিলাম, ঘুম আসতে দেরী হল না। ডার্বি দেখলাম জুলিদের সাথে তাদের বেড রুমে শুতে গেল। খুব ভালবাসে জুলি তার কুকুরকে।
পরের দিন সকালে ফেরার পথ ধরবো, স্টিভ বললো আমরা যে পথে এসেছি, তার বদলে কান্ট্রি রোড ধরতে। এর ফলে আমরা এপ্যাচি ন্যাশনাল ফরেস্ট ও গিলা ন্যাশনাল ফরেস্টের প্রাকৃতিক সৌন্দর্য দেখতে দেখতে আসতে পারবো এবং পথে ম্যাগডেলেনার কাছে বিখ্যাত রেডিও এস্ট্রোনমি অবজারভেটরির ভি,এল,এ এন্টেনাগুলি দেখতে পাবো। বিরাট এই এন্টেনাগুলি এক একটা ৮০ ফুটের বেশী ব্যাসের। এ রকম ২৭টা এন্টেনা আছে সেখানে। চেষ্টা করে যাচ্ছে অজানা মহাকাশে সংকেত পাঠিয়ে বিশ্ব-রহস্য জানতে। জুডি ফস্টারের বিখ্যাত সিনেমা, "কন্টাক্ট", এখানে তোলা হয়েছিল। এমন একটা সুযোগ ছাড়তে চাইলাম না। 
আমাদেরকে সঠিক পথ দেখিয়ে দেবার জন্যে স্বামী-স্ত্রী দু'জনেই পাশের শহর পাইন-টপ পর্যন্ত তাদের গাড়ী নিয়ে আমাদের সাথে আসলো। ওখান থেকে তাদেরকে বিদায় দেবার বেলায় স্টিভ এবং মমতাজের সামনেই আমাকে সজোরে বুকে জড়িয়ে ধরলো জুলি।
- ভগবান তোমার মনের ইচ্ছা পূর্ণ করুন, এই প্রার্থনা করি আমি। - বললাম তাকে।
হঠাৎ কি যেন মনে হলো, প্রশ্ন করলাম - আচ্ছা, কি তোমার মনের ইচ্ছা?
- আমি যেন ডার্বির ভাল মা হতে পারি।

ম্যাগডেলেনায় ভি,এল,এ ডিশের কাছে এসে গাড়ীতে বসেই অবাক চোখে তাকিয়ে থাকলাম বিশাল এন্টেনাগুলির দিকে। 
তারপর আমার পাশে বসা মমতাজের দিকে তাকিয়ে ভাবলাম - আমরা মহাবিশ্বের রহস্য জানার জন্যে কত কিছু করছি, কিন্তু আমাদের কাছের মানুষের অন্তরের গভীরে কি স্বপ্ন আছে, তার কতটা আমরা জানি? 


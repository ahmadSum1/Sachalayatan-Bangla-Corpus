অলখ আমেরিকা - ক্রিষ্টিনা



মেয়েটাকে আগেও দেখেছি, কিন্তু ঠিক ভাবে পরিচিত হবার সুযোগ আসেনি। রাস্তায় দেখা হলে এখানকার ভদ্রতা মত একটু হাসি অথবা 'হাই' বলে সম্ভাসন ছাড়া আর তেমন কিছু কথাবার্তা হয়নি। আজ দেখলাম দুই হাতে দু'টো 'ষ্টারবাকস্'-এর কফি নিয়ে আমার পিছু পিছু পার্কিং লটের এলিভেটর দিয়ে নামছে সে। আমি আগে ছিলাম, তাই দরজা খুলে দরজার পাল্লা ধরে দাড়ালাম তার জন্যে।
- অনেক ধন্যবাদ - সুন্দর একটা হাসি দিল সে।
- সকালে কি এক সাথে দুই কাপ কফি না হলে চলে না? - আমি সুযোগ পেলেই সবার সাথে ছোট খাট কথা বলে থাকি।
- আসলে দ্বিতীয় কাপটা আমার জন্যে কেনা না।
- বল কি? তুমি কি আমার মনের ইচ্ছা বুঝতে পেরে আমার জন্যে এই অতিরিক্ত 'ষ্টারবাকস্'এর কফিটি কিনেছো?
- খাবে তুমি?
- নিশ্চয়। - হাত বাড়িয়ে দিলাম আমি।
কফির কাপটি এক হাতে নিয়ে অন্য হাতটি বাড়ীয়ে দিলাম পরিচয় পর্বের জন্যে।
- আমি সাইফ।
- আমি ক্রিষ্টিনা। আই,টি-তে কাজ করি।
- আরে আমিও তো আই,টি-তে কাজ করি।
- হ্যাঁ, তোমার ই-মেইল আমি দেখেছি।
এবার ভাল করে তাকিয়ে দেখলাম মেয়েটির দিকে। বেশ সুন্দর দেখতে মেয়েটি, বয়েস ৩০শের উপর হবে - অনুমান করলাম। বেশ লম্বা ঘন চুল পিঠের উপর ছড়ানো - অনেকটা আগেকার দিনের বাঙ্গালী মেয়েদের মত। আমার সমান লম্বা, কিন্তু মনে হলো এক্সারসাইজ করার ফলে পেটা শরীর।
- কার জন্যে কিনেছিলে এই অতিরিক্ত কফি? - আমার কাপে একটা চুমুক দিয়ে হাটতে হাটতে প্রশ্ন করলাম।
- জানতে চাও?
- শুনি।
- এক জন হোমলেস মানুষের জন্যে।
অবাক হলাম তার কথা শুনে। আমেরিকার হোমলেস হচ্ছে অনেকটা আমাদের দেশের ভিকারীর সমপর্যায়ের মানুষ।
- অফিসে আসার পথে সাধারনত আমি 'ষ্টারবাকস' হয়ে আসি। ওখানেই দেখি প্রায় প্রত্যেকদিন বসে আছে ওই হোমলেস লোকটি। নিজের থেকে কখনো কিছু চায় না। একদিন কি মনে হলো, অতিরিক্ত এক কাপ কিনে তাকে অফার করলাম। হাত বাড়িয়ে নিলো লোকটি। তারপর থেকে প্রায় প্রতিদিন আমি তার জন্যে এই অতিরিক্ত কাপ কিনি। আজ কেন জানি না লোকটাকে দেখলাম না সেখানে, তাই এই দুই কাপ দেখছো। - বললে ক্রিষ্টিনা।
- আমিও তো আজ হাত বাড়িয়ে নিলাম। এখন থেকে কি তা হলে আমিও রোজ তোমার কফির জন্যে আশা করে থাকতে পারি?
আমার দিকে তাকিয়ে আর একটা মিষ্টি হাসি দিয়ে এলিভেটরে উঠে তার অফিসের দিকে রওয়ানা দিল ক্রিষ্টিনা।
এর পর যখনই তার সাথে দেখা হয়েছে - আগ বাড়িয়ে এসে আমার সাথে কথা বলেছে। তার অত্যন্ত ভদ্র ব্যবহার প্রতিবার আমাকে মুগ্ধ করেছে। একজন হোমলেস মানুষের প্রতি ক্রিষ্টিনার এই সহানুভুতির কাহিনীও আমাকে তার প্রতি আকৃষ্ট করেছে।
একদিন দুপুরে লাঞ্চের ব্রেকে এলিভেটরে ঢুকছি এমন সময় দেখি ক্রিষ্টিনাও সেখানে। 
- কোথায় যাচ্ছ? - জিজ্ঞাসা করলাম।
- আজ ভাবছি 'থাই ক্রিস্টাল' রেস্টুরেন্টে যাবো।
- তোমার সাথে যোগ দেব? খাওয়াবে? আমিও কিন্তু এক ধরনের হোমলেস মানুষ।
- নিশ্চয়। চল আমার সাথে।
আমরা দু'জন হাটতে হাটতে কাছের এই থাই রেস্টুরেন্টে গেলাম। থাই এবং চাইনীজ খাবার আমার বেশ পছন্দ। খেতে খেতে বেশ কিছু জানলাম ক্রিষ্টিনার জীবন সম্পর্কে। তার বাবা-মার মধ্যে সম্পর্ক ভাল ছিল না। এর প্রভাব ক্রিষ্টি্নার উপরেও পড়েছে। সহজে কারও সাথে কোন রিলেশনশীপে যেতে ভয় পেতো সে। প্রায় ৩০ বছর একাকী থাকার পর, এক জনের সাথে তিন বছর 'লিভ টুগেদার' করার পর, বছর খানেক হল বিয়ে করেছে তাকে। দু'জনেই ভাল চাকরি করে এবং ভাল আয় করে। তার কথা শুনে আমার মনে হল - আমেরিকান সুখী পরিবারের প্রতিচ্ছবি এরা। 
- নিজেকে 'হোমলেস' ভাব কেন? - এবার প্রশ্ন করলো আমাকে।
- নিজের জন্মভূমি, 'হোমল্যান্ড' ছেড়ে এসেছি - এটা কি এক ধরনের 'হোমলেসনেস' না?
- তা হলে তো আমেরিকার বেশীর ভাগ লোকই হোমলেস'। কেউ হয়তো বা কয়েক পুরুষ আগে এসেছে, আর কেউবা পরে।
- তোমার পূর্ব-পুরুষরা কথা থেকে এসেছে?
- তারা এসেছিল পোলান্ড ও হ্যাঙ্গেরীর এক বর্ডার এলাকা থেকে। খুব গরীব ছিল, খেতে পারতো না। - অম্লান মুখে বলে গেল সে।
আমেরিকার এই একটা অদ্ভুত জিনিস। নিজের পূর্ব-পুরুষদের দারিদ্রতা ও অসহায় অবস্থা স্বীকার করতে কেউ লজ্জ্বা পায়না। বরং মনে হয় এতে যেন তারা গর্ববোধ করছে।
- এর পর আর আমার কাছে থেকে 'হোমলেস' দাবী করে খেতে পারবে না - হাসতে হাসতে ক্রিষ্টিনা বললো।
- ঠিক আছে, এর পরের বার আমিই না হয় তোমাকে খাওয়াবো।
ক্রিষ্টিনার সাথে এক ধরনের বন্ধুত্ব হয়ে গেল আমার। ঠিক হলো এক দুই মাস পর পর আমরা এই ভাবে একসাথে লাঞ্চ করবো। তাকে আমার ভাল লাগার আর একটি কারণ হল, সে জন্মেছে আমার মেয়ে বনীর মৃত্যুর মাত্র এক মাস পরে। তার দিকে তাকিয়ে আমি চিন্তা করার চেষ্টা করলাম, বেঁচে থাকলে বনীও আজ এত বড় হতো, এত বুদ্ধিমান ও সুন্দরী হতো।
ক্রিষ্টিনা নিজেকে 'সোসালিষ্ট' বলে পরিচয় দিতে পছন্দ করে। আমেরিকাতে অনেকে আবার 'সোসালিষ্ট' হওয়াটা খুব একটা স্বাভাবিক চোখে দেখে না। 'কমুনিষ্ট' হলে তো থাকাই মুশকিল। নাগরিকক্ত্বের আবেদনে পরিস্কার ভাবে উল্লেখ করতে হয় যে কোন 'কমুনিষ্ট' সংগঠনের সাথে কোন সংস্পৃষ্ঠতা না থাকার কথা। আমার মানদন্ডে যদিও এখানকার ডান আর বায়ের মধ্যে তফাৎটা খুবই কম মনে হয়। অফিসের কাছের এক সিনেমা হলে মাইকেল মুরের সিনেমা 'ক্যাপিটালিজমঃ এ লাভ স্টোরি' চলছিল। এক দিন অফিসের পর ক্রিষ্টিনার সাথে সিনেমাটা দেখতে গেলাম। দু'জনেরই ভাল লাগলো সিনেমাটা।  সিনেমা শেষে আমরা খেতে ঢুকলাম পাশের এক রেষ্টুরেন্টে। খেতে খেতে ক্রিষ্টিনা হঠাৎ আমাকে প্রশ্ন করলোঃ
 - আচ্ছা, তুমি কয়জন সত্যিকারের সুখী দম্পতী দেখেছো?
- তাইতো, একটু চিন্তা করে উত্তর দিতে হবে। তুমি কত জনকে দেখেছো?
দুই আঙ্গুল দিয়ে শূন্য চিহ্ন বানিয়ে দেখালো আমাকে।
- কেন তোমরা সুখী না? - জিজ্ঞাসা করলাম আমি।
- এখন আর ঠিক বুঝতে পারছি না।
- এখনও এক বছর পুরা হয়নি তোমাদের বিয়ের। এটা কি বলছো তুমি?
- তোমরা কি সুখী? - এবার সোজাসুজি আক্রমণ করে আমাকে প্রশ্ন করলো সে।
- আহা, আমাদের কথা বাদ দাও। প্রায় চল্লিশ বছর সুখে-দুঃখে আমরা এক সাথে পার করে দিলাম। আমাদের সুখের সজ্ঞা এখন অনেক বদলে গেছে। আমাদের ছেলে-মেয়েরা ভাল থাকলেই আমরা নিজেদেরকে সুখী মনে করি।
খাওয়া বন্ধ করে অনেকক্ষণ আমার মুখের দিকে তাকিয়ে থাকলো সে। আমাকে বোঝার চেষ্টা করল। টেবিলের উপর রাখা আমার হাতের উপর আস্তে করে তার হাত রেখে জিজ্ঞাসা করলোঃ
- সত্যি করে বলতো, আবার কি তোমার নতুন করে সুখী হতে ইচ্ছা করে না?
- মানুষের সব ইচ্ছা কি পূরণ হয়?
- পূরণের কথা বলছি না, ইচ্ছা হয় কিনা জানতে চাচ্ছি।
- হয়তো হয়। - বলতে বাধ্য হলাম।
- আমার যদি আবার নতুন করে সুখ খুঁজতে ইচ্ছা হয়, সেটা কি অন্যায়?
- না, অন্যায় হবে কেন?
- আচ্ছা বলো তো, সত্যিকারের গভীর ভালবাসা ছাড়া কি সুখী হওয়া যায়?
আমি বুঝলাম কিছু একটা গোলমাল হচ্ছে তার সংসারে। আমি মেয়েটার ভাল চাই, চাই সে সুখী হোক। কিন্তু সে তো এখনো স্বপ্নের দুনিয়াতে আছে। কি বলবো আমি তাকে? আমেরিকাতে শতকরা ৫০% ভাগের বেশী বিয়ে, বিয়ের সামান্য কয়েক বছরের মধ্যে ভেঙ্গে যায়। ফলে অনেকে আজকাল বিয়েই করেনা এই ভয়ে, অথবা কয়েক বছর ধরে 'লিভ টুগেদার' করে নিজেদেরকে ভাল ভাবে জানতে ও চিনতে চেষ্টা করে। কিন্তু তাতে কি সমস্যা কমছে? মনে তো হয় না। একটা কাগজে আমার ওয়েব-পেজের ঠিকানা লিখে দিলাম তাকে। বললাম - "আমার ওয়েব-পেজে ভালবাসার উপরে আমার কি ধারণা সেটা লেখা আছে। পড়ে দেখতে পারো।"
আমার ঐ লেখাতে মোটামুটি এটাই বলতে চেয়েছিলাম যে - মানুষের মস্তিস্কে কিছু বিশেষ কেমিকেলের প্রভাবে প্রেমের অনুভুতির সৃষ্টি হয় মনে। আমরা হয়তো মনে করি যে আমরা জেনে শুনে এবং অনেক বিচার বিবেচনা করে প্রেমে পড়ি - আসলে হয়তো ব্যাপারটি তেমন নয়।
আমার লেখা পড়ে পরের দিন আমাকে একটা ই-মেইল পাঠালো সে - "তোমার লেখা পড়ে খুব ভাল লাগলো। তোমার সাথে এ ব্যাপারে আরও আলাপ করতে চাই।" 
পরের সপ্তাহে ছিল আমার জন্মদিন। সে যখন শুনলো যে বাবা-মায়ের এক মাত্র পুত্র হবার কারণে ছোট বেলায় খুব জাক-জমক করে আমার জন্মদিন উৎযাপিত হত, কিন্তু এখন কিছুই করা হয়না - এমনকি আমার স্ত্রীও আমাকে রেষ্টুরেন্টে নিয়ে ডিনার খাওয়ায় না বা বাড়ীতে বিশেষ কিছু রান্না করে না - তখন বলল - "তোমার আপত্তি না থাকলে এবার আমি তোমাকে রেষ্টুরেন্টে নিয়ে ডিনার খাওয়াবো।" 
- আমার কোন আপত্তি নেই। 'হোমলেস' লোকেরা ডিনারের দাওয়াত পেলে কি কখনো না বলে? 
দু'জনেই হাসলাম এই কথাতে।
ক্রিষ্টিনা ততদিনে আলাদা হয়ে তার স্বামীর বাড়ী ছেড়ে তার এক বান্ধবীর বাড়ীতে থাকা আরম্ভ করেছে। সেখান থেকে আমার ট্রাকে উঠিয়ে নিলাম তাকে। এর আগে এক দিন তার ছোট টু-সিটার স্পোর্টস কারে সে আমাকে ঘুরিয়েছিল। তখন কথা প্রসঙ্গে বলেছিল ট্রাক চালাতে বেশী ভাল লাগে তার। তাই তার হাতে আমার ট্রাকের চাবী দিয়ে চালাতে বললাম। বুঝলাম খুব খুশী হল এই সুযোগ পেয়ে। গাড়ীর ব্যাপারে অনেক কিছু জানে সে। একটু চালাবার পরেই বললো - "তোমার গাড়ীর চাকার এলাইমেন্ট ঠিক নেই, ঠিক করা দরকার।" আমিও জানতাম সেটা। গাড়ীটা সব সময় হয় বা দিকে অথবা ডান দিকে টানতে থাকে চালাবার সময়। আমার আলসামী আর কিপ্টামির জন্যে এই কাজটা করা হয়ে ওঠেনি।
গাড়ীর মিউজিক কনসোল চালু করে সিডির বোতামে চাপ দিল। সুমনা বর্ধনের গান ছিল সেখানে। বাংলা গান বুঝবেনা ভেবে বললাম - "ডাশবোর্ডের গ্লোভ কম্পার্টমেন্টে  কিছু ইংরেজী গানের সিডি আছে।"
- সুন্দর গান। আমার ভাল লাগছে। বদলাবার দরকার নেই।
- এ গানের কথাটা আমার খুব প্রিয়। 'ভাসবাসা অনেক বড় এক শব্দ, কেউ বোঝে, কেউ বোঝে না'।  কিন্তু তুমি তো কিছু বুঝতে পারছো না। ভাল লাগছে কেন?
- তুমি কি সব সময় বুঝে গান শোনো?
- না, তা নয়। তবে সত্যি ভাল লাগছে, না শুধু আমাকে খুশী করার জন্যে বলছো এটি?
- তোমাকে খুশী করে আমার লাভ?
- কে জানে? তোমাদের আমেরিকান ভদ্রতা হয়তো।
- তুমি আমেরিকান নও?
- এক পুরুষে কি খাটি আমেরিকান হওয়া যায়?
- চেষ্টা করতে থাকো।
- তাই তো করছি। দেখছো না আমি এখন একজন খাটি আমেরিকানের মত স্ত্রীকে ছাড়াই কম বয়েসী একজন সুন্দরী মেয়ের সাথে ঘুরছি।
কপট শাসনের ভঙ্গীতে এবার আমার দিকে কটমট করে তাকালো ক্রিষ্টিনা। 
খেতে বসে নিজে থেকেই আমাকে জানালো তার ইচ্ছা তিনটি বাচ্চার মা হবার। এখানে আমেরিকান আর বাঙ্গালী মেয়ের মধ্যে খুব একটা তফাৎ দেখলাম না। 
- আমার বাবাকে বুঝতে আমি ভুল করেছি জীবনে। - হঠাৎ করে বললো।
- কি রকম? - জানতে চাইলাম আমি।
- আমার নানা ছিলেন সিনেটর, সেই হিসাবে আমার বাবার পরিবার গরীব এবং তিনি এমন কিছু ছিলেন না। যদিও আমার মা ভালবেসে তার স্কুলের সুইট-হার্ট, আমার বাবাকে, বিয়ে করে। তাদের মধ্যে সুখ ছিল না। সব সময় ঝগড়া হতো। পরে আমার বাবা খুব কম কথা বলতেন। চুপ করে থেকে ঘরে বসে মদ খেয়ে কাটিয়ে দিতেন তার সময়। আমি মনে করতাম, তিনি  আমাকে ভালবাসেন না। আমিও ঘৃনা করতাম তাকে। শুধু তিনি মারা যাবার পর আমি তাকে বোঝার চেষ্টা করেছি। আমার মা-ও হয়তো এখন করে।
- আসলে আমরা সবাই একই আবর্তে ঘু্রছি।
- তোমার মাকে নিয়ে লেখা গল্পটা পড়ে আমি খুব অভিভুত হয়েছি। সত্যি, কিছু কিছু ভুল আছে - যেগুলি জীবনে আর শোধরাবার সুযোগ আসেনা।  কিন্তু তোমার লেখায় প্রেমের সজ্ঞা আমার ভাল লাগেনি। মানতে কষ্ট হচ্ছে।
- তোমার বয়সে আমারও এমন মনে হতো। তবে বেশী চিন্তা করোনা। এটা আমার কথা না, শুধু কিছু বিশেষজ্ঞের ধারনা - হয়তো ভুলও হতে পারে। তুমি তো জানো,  'বিশেষজ্ঞ' মানে হচ্ছে 'বিশেষ' ও 'অজ্ঞ'।
- তা হলে কি করা উচিৎ?
- তোমার মন তোমাকে যে পথে যেতে বলে, সেটাই অনুসরণ করো।
মনে হল আমার কথা গভীর ভাবে চিন্তা করছে সে।
ক্রিষ্টিনা জানালো তার মনের সুখ ও দুঃখের কথা মাঝে মাঝে সেও একটা ব্লগে লেখে। তার লেখা ব্লগের ঠিকানাটা আমাকে দিল। রাত্রে বসে বসে পড়লাম। 
"আমি বসে বসে দেখছি সে এখন সবজিগুলি কাটছে, রান্না করার  জন্যে। আজ সে কাজ থেকে ফিরতে এক ঘন্টা দেরী করেছে। অপেক্ষা করতে করতে ততক্ষণে আধা গ্লাস স্কচ আমার পেটে ঢুকে পড়েছে। বাড়ী এসে সে অনুরোধ করেছে তাকে সঙ্গ দেবার, যতক্ষণ তার রান্না শেষ না হয়। তাই আমি টিভি বন্ধ করে, অন্ধকার লিভিং রুমে একটা দীর্ঘ নিশ্বাস নিয়ে, রান্না ঘরে চলে এসেছি।
আমি তাকে কয়েকটা প্রশ্ন করলাম নিজেদের মধ্যে কথা বার্তা চালু রাখতে - যাতে তাকে সঙ্গ দেওয়া সহজ হয়। কিন্তু তার উত্তরগুলো মনে হলো উচু পর্বত থেকে শিলা খন্ডের নীচের খাদের গভীরে পড়ার মত; যাকে অনুসরণ করা যায় না। টেবিলে যেখানে আমি বসে আছি - আমার সামনে দেখছি ফ্রিজের উপরের শিল্পকর্ম - যার মধ্যে আছে সংবাদপত্রের ক্লিপিং, বিভিন্ন 'স্মারক চুম্বক' ... তাদের মধ্যে আছে গ্রেসল্যান্ড, মাদ্রিদ, বাডেন-বাডেন - যে সব জায়গাতে আমরা এক সাথে গেছি। আরও আছে তার ছেলে মেয়েদের কিছু ছবি, তাদের স্কুলের অতি সাধারণ রিপোর্ট-কার্ড, লাস ভেগাসে তোলা তার ছোট ছেলের সাথে তার ছবি, যেটা তারা রেডি হবার আগেই তোলা হয়েছিল - হা হয়ে রয়েছে তাদের মুখগুলি ঐ ফটোতে।
আমি অনুভব করছি, আমি খুবই একাকী। মুহূর্তের জন্যে বুকে একটা ব্যাথা অনুভব করলাম। ড্রিংকের গ্লাসটা হাত বাড়িয়ে তুলে নিলাম। 
সে ব্রকলির (এক ধরণের সবজি) ফুলগুলি কাটার পর ব্রকলির গোড়াগুলি কাটতে লাগল, তাতে কিছু পিয়াজ, রশুন এবং 'ফ্রোজেন ফেক চিকেন' যোগ করল। আমি আমার নোট বই থেকে যখন মুখ তুলে আবার তাকালাম, সে তখন খুব পরিপাটি করে 'জুকিনি' (অনেকটা ঢেড়স ধরনের সবজি) কাটছে। আমি ভাবলাম, সে তখন কথা বলছে না - এটা কি এই জন্যে, যাতে আমি তার ছুরি চালাবার পারদর্শীতার দিকে মুগ্ধ হয়ে চেয়ে থাকি (কোন এক কারণে সে এই গুনের জন্যে সব সময় প্রসংশা আশা করে)।
তার প্রতি রাগে আমার চিৎকার করতে ইচ্ছা করছে। আমার হৃদয়ের ব্যাথা তার প্রতি শতগুন বেশী করে ছুড়ে দিতে ইচ্ছা করছে - কিন্তু হাজার হলেও সে আমার জন্যে এখন ডিনার তৈরী করছে। কিছুই করতে পারছিনা আমি।
"হয়ে গেছে" - বলে সে, যখন তার রান্না করা শেষ। চুলার বার্ণার নিভিয়ে দিয়ে, প্লেট বের করে সে। সে তার খালি ওয়াইন গ্লাস ঠেলে দেয় কাউন্টারে রাখা বোতলের দিকে, তারপর ওয়াইন ঢালে গ্লাসে। আমার স্কচ প্রায় শেষ, শুধু সামান্য একটু তলানীর আভাস দেখা যায় আমার নানার দেওয়া তার সিনেটর হবার সময়ের স্মারক গ্লাসে।
খাবারের সুন্দর ঘ্রাণ ভেসে আসে। আমি জানি এটা তার ভালবাসার নিদর্শণ - আমার জন্যে খাবার রান্না করে দেওয়া। যখন এটা চিন্তা করি - আমার চোয়ালে মৃদু কাঁপুনি অনুভব করি - যেন এখনি চোখ থেকে পানি বেড়িয়ে আসবে। কারণ এই ধরনের ভালবাসার বহিঃপ্রকাশ তো আমি চাইনা। এটা তো ভালবাসার  ধুক ধুকে আগুন না, অথবা সাহিত্য কর্মের রেফারেন্স না, অথবা অকৃতিম ভালবাসা ভরা চোখে আমার চোখের দিকে তাকিয়ে থাকা না। এটা হছে সবজি, নকল মুরগির মাংস এবং 'মিনিট রাইস' - খেতে ভাল, কিন্তু আমার জন্যে এটাই যতেষ্ঠ নয়।"
ক্রিষ্টিনার লেখা পড়ে বুঝলাম, এখনো ভালবাসার এক অলীখ স্বপ্নের পিছনে ছুটে চলেছে সে। আমি মেয়েটার সুখী জীবন কামনা করি। কিন্তু কিই বা করতে পারি আমি। জীবনটা যে তার একান্তই নিজের।
[ কিছুদিন পরে শুনলাম তাদের মধ্যে ডিভোর্স হয়ে গেছে। ]


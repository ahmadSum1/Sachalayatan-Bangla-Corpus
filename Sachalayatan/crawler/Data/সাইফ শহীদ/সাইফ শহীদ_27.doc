অলখ আমেরিকা-নীরব কান্না



আমার তখন বেশী দিন হয়নি আমেরিকা বাসের। ক্যালিফোর্নিয়ায় থাকি। আমার স্ত্রী ও সন্তানেরা তখনও বাংলাদেশে ভিসার অপেক্ষায়। কোরবানীর ঈদের দিন কাটাবার আহবান পেলাম এক বন্ধুর কাছ থেকে। বন্ধুপত্নি আতিথীয়তায় কোন ত্রুটি রাখলেন না। এমনকি স্বামীকে বললেন যে কোরবানীর গোস্ত যেন আমাকে বেশী করে দেওয়া হয়। 
আমি প্রতিবাদ জানালাম - আমি গোস্ত নিয়ে কি করবো ভাবি, আমি তো রান্না করতে পারিনা,  বরং গরীবদেরকে বিলি করে দেন।
- এখানে গরীব কোথায় পাব, সে জন্যেই তোমাকে দেবার কথা বলছে ও। - আমার বন্ধু জানালো। 
সকালে আমরা কয়েক জন মিলে গেলাম ৩০ মাইল দূরের কসাই খানাতে । উদ্দেশ্য কোরবানীর গরু কেনা ও জবাই করা। ছোট বেলা থেকে বাড়ীতে ঈদের সময় পশু কোরবানী দেখে আসছি। ফলে কোরবানী নিয়ে কখনো বেশী চিন্তা করিনি। আমেরিকাতে অবশ্য বাড়ীতে কোরবানী করা সম্ভব নয়, তাই কসাইখানার দারস্থ হতে হয়। 
ছোটবেলায় আমাদের বাড়ীতে অবশ্য সাধারণত খাসি জবাই করা হতো। কখনো একটি, কখনো দু'টি। এখন যেমন প্রতিযোগিতা হয় কে কত বেশী টাকার পশু জবাই করছে, তখন তেমনটা ছিল না। সাধারণত ঈদের কয়েক দিন আগে আমরা গরু-খাসির হাট থেকে খাসি কিনে নিয়ে আসতাম। বাড়ীর কাঠাল গাছ থেকে পাতা সংগ্রহ করে কয়েকদিন ধরে খুব হৈ চৈ করে ছাগলকে খাওয়াতাম। আমার ছোট বোন আর আমি - দু'জনে পালা করে ছাগলকে খাওয়াতাম। 
ঈদের দিন সকালে গোছল করে পাজামা-পাঞ্জাবী পরে না খেয়েই আব্বার সাথে ঈদগা ময়দানে যেতাম। রোজার ঈদে অবশ্য সকালে সেমাই, জর্দা, ইত্যাদি মিষ্টি খেয়ে যেতাম নামাজ পড়তে। আমরা শিখেছিলাম - "খেয়ে ঈদ, না খেয়ে বকরি ঈদ"। কোরবানীর ঈদকে বকরি ঈদ বলে জানতাম। তবে 'বকরি' মানে যে ছাগল, তাও জানতাম না। 'ঈদুল আজহা' বলাটা চালু ছিল না। এটা মাত্র ৫০ বছরের আগের ঘটনা। জানিনা, আজকের মানদন্ডে তখন আমরা 'কম মুসলমান' ছিলাম কিনা।
পাড়ার মসজিদের মৌলভী সাহেব একটা মস্ত বড় জবাই করার ছুরি নিয়ে বাড়ী বাড়ী ঢু মারতেন। তিনি আসছেন দেখলেই আমরা খাসির গলায় বাধা দড়ি হাতে ধরে টেনে নিয়ে আসতাম খাসিকে বাড়ীর সামনের মাঠে। খুব পারদর্শী ছিলেন মৌলভী সাহেব। সাধারনত এক পোচেই জবাই করে ফেলতেন। যে ছাগলটা এই কয়েক মুহূর্ত আগেও খুশী মনে কাঠাল পাতা চিবাচ্ছিল, জবাইয়ের পর নিস্তব্ধ হয়ে পরে থাকতো মাটিতে। তার কাটা গলা থেকে তখনো লাল রক্ত মাটিতে ঝরে পড়ছে। প্রতি বছর দেখতে দেখতে অভ্যস্ত হয়ে গিয়েছিলাম, তাই কখনও খারাপ লাগেনি ঐ দৃশ্য। তারপর কয়েক জন মিলে ধরাধরি করে বাড়ীর মধ্যে এনে গোয়ালের কড়ির সাথে ছাগলের পা বেধে ঝুলিয়ে দিতাম। অন্যদের সাথে মিলে আমিও একটি ছুরি হাতে লেগে যেতাম ছাগলের গায়ের ছাল ছাড়াতে। খারাপ বোধ করতাম কি? মনে হয় না। মুসলমান ঘরে জন্মাবার কারনে মানসিকতা এমন ভাবেই গড়ে উঠেছিল।
আমেরিকার সব কিছুই বড় আকারের। ক্যালিফোর্নিয়ার এই কসাইখানা ছিল চিনো এলাকায় - বিরাট জায়গা নিয়ে। কাছাকাছি আসার আগে থেকেই আমরা গাড়ীতে বসে গোবরের তীব্র গন্ধ পেতে থাকলাম নাকে। আগে থেকেই বলা ছিল। স্লটারহাউসের পাশে ঘেরা এলাকায় অনেক গরু বিচরন করছে। আমাদেরকে তাদের মধ্যে থেকে একটি গরু পছন্দ করতে বলা হলো। আমার বন্ধু বেছে বেছে ৩/৪ বছরের একটি তাগড়া বাছুর পছন্দ করলো। আমাকে জানালো কম বয়সের গরুর মাংশের স্বাদই আলাদা। বাছুরটা তখন কাঠের ঘেরা মাঠের মধ্যে বেশ মনের আনন্দে এদিক ওদিক ছোটা ছুটি করে বেড়াচ্ছে। আমরা খানিক্ষণ তার ছোটাছুটি দেখলাম। 

এখানকার নিয়ম অনুসারে গরুর মাথায় প্রথমে স্টান্ট বোল্টের গুলি করা হয়। তারপর আমাদের ইচ্ছামত জবাই করলে মানা নেই। আমরা সাথে আমাদের 'কসাই মৌলভী' নিয়ে গিয়েছিলাম। গুলিবিদ্ধ এবং মৃত বা প্রায় মৃত গরুর গলায় ছুরির পোচ বসিয়ে জবাই কোরবেন তিনি। এর ফলে আইনও মানা হলো আবার ধর্মও মানা হলে। সত্যি আমাদের মাথায় কত বুদ্ধি। 
আমাদের পছন্দের গরুর আগে আরো ৪/৫ টি গরু ছিল লাইনে। আমেরিকাতে সব কিছু সুন্দর ভাবে লাইন করে করতে হয়। এমনকি মরার জন্যে গরুকেও লাইন বেধে দাঁড়াতে হয়। এ জন্যেই কি এরা এত উন্নত?
কসাইখানার বিরাট বিল্ডিং-এর ভিতরে চলবে এই হত্যাযজ্ঞ - সেখানে আমাদের প্রবেশাধিকার নেই। আমরা বিল্ডিং-এর বাইরে দাঁড়িয়ে অপেক্ষা করছি আর আমাদের পছন্দের বাছুরকে দেখছি। পশু প্রবেশের পথের একদিকে দেওয়াল ও অন্য দিকে লোহার রেলিং। পথটা এমনই সরু যে কোন মতে শুধু সামনে যাওয়া যায়। আমাদের বাছুরের সামনে তখন আর মাত্র ৩ টি গরু। এতক্ষণ ঠিক মতো সামনে এগুচ্ছিল সে। হঠাৎ করে যেন বুঝতে পারলো কি হতে যাচ্ছে। পিছিয়ে আসতে চাইলো, কিন্তু তার পিছনে তখন আরো কয়েকটি গরু লাইনে। সামনে যাওয়া ছাড়া পথ নেই। এবার চেষ্টা করলো পাশ দিয়ে বের হতে। কিন্তু এক দিকে দেওয়াল এবং অন্য দিকে শক্ত করে দেওয়া লোহার রেলিং। কিছুতেই বের হবার পথ নেই। আমি খুব কাছে দাঁড়িয়ে দেখছি। দেওয়ালের সাথে ঘাড় বাঁকা করে খুব জোরের সাথে ঘুরতে চাইলো। তার চামড়া ছুলে রক্ত বের হয়ে আসলো - তবুও ঘুরতে পারলো না। প্রায় ১৫ মিনিট এক টানা প্রচেষ্টা চালিয়ে গেল। তারপর হঠাৎ করে প্রচেষ্টা বন্ধ করে চুপচাপ দাঁড়িয়ে গেল বাছুরটা। আমি অবাক হয়ে দেখলাম বাছুরের চোখ দিয়ে টপটপ করে পানি ঝরে পড়ছে। আর কোন শব্দ না, আর কোন প্রচেষ্টা না, আর কোন প্রতিবাদ না - যেন ভাগ্যের হাতে নিজেকে সপে দিয়ে চুপচাপ কাঁদছে সে। 
আমি এর আগে কোন গরুকে কাঁদতে দেখিনি। অবাক হয়ে দেখলাম মৃত্যু পথযাত্রী এই গরুর নীরব কান্না। আমার ঈদের আনন্দ সব দূর হয়ে গেল। সড়ে এলাম সেখান থেকে। 
কিছুক্ষণ পরে শুনলাম প্রত্যাশিত সেই গুলির শব্দ।


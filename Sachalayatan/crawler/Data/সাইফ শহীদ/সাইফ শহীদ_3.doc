আমেরিকার নির্বাচন ও ওবামার সম্ভাবনা 



'লস লুনাস' একটি গ্রাম। আমাদের শহরের কাছেই তার অবস্থান। দূরত্ব মাইল ত্রিশেক, আমেরিকার হিসাবে এমন কিছু দূরে না। এটাকে এই শহরের শহরতলী বললে ভুল হবে না, কারন অনেক মানুষ একটু বেশী ফাকা জায়গা পছন্দ করে এই গ্রামে থাকে এবং রোজ কাজ করতে এই শহরে আসে। 'রিও গ্রান্ড' নদী 'লস লুনাসের' মাঝ থেকে বয়ে গেছে। নদী অবশ্য নামেই নদী, শুখনার সময় অনেক জায়গাতে হেঁটে পাড় হওয়া যায় এই নদী। এই গ্রামের সাথে আমার পরিচয় অনেক দিনের। দাওয়াত পেলাম সেখানে 'হ্যাম রেডিও'-র এক গ্রুপ মিটিং-এ যোগ দেবার জন্যে। মাসে একবার করে স্থানীয় কয়েকজন একত্রিত হয় এক রেস্তোরাতে এবং এক পিস 'পাই' এবং কফির সাথে চলে আলোচনা। অনেক দিন তাদের সাথে দেখা হয়নি, শুধু মাঝে মাঝে রেডিওতে কথা হয়েছে, তাই ঠিক করলাম যাবার জন্যে।
প্রায় ৮/১০ জন ছিলাম সেদিন। আমাকে সবাই অনেক দিন থেকে চেনে, তাই আমার ভিন্ন গায়ের রং, ভিন্ন ধরনের নাম, কথাতে ভিন্ন উচ্চারন সত্বেও সবাই এখন আমাকে তাদের এক জন মনে করে সব বিষয়ে খোলাখুলি আলাপ আলোচনা করে। এদের সবার বয়েস পঞ্চাশ-উর্ধ, কেউ কেউ ৭০-এর ঘরে। সবাই স্থানীয় এবং সাদা - কয়েক পুরুষের আমেরিকান। আমাকে দেখে সবাই খুশী হলো এবং কুশলাদী জিজ্ঞাসা করলো। 
জর্জকে দেখলাম অনেক রোগা হয়ে গেছে। বেশ কিছু দিন হাসপাতালে ছিল সে এবং মনে হলো এখনো বেশ দুর্বল। সে জানালো বিভিন্ন ডাক্তার এবং হাসপাতালেই আজকাল সময় কাটছে তার। জর্জকে সব সময় খুব সক্রিয় দেখে এসেছি - একটু খারাপ লাগলো তার এই অবস্থা দেখে। এক সময় সে রেলওয়ের ইঞ্জিনিয়ার ছিল। বর্তমানে অবসর জীবন আর হ্যাম রেডিও নিয়ে সময় কাটায়। তার স্ত্রীর সাথে আমার ভালই কথা-বার্তা এবং ঠাট্টা হয়। 
- এত লোক থাকতে জর্জকে বিয়ে করলে কেন? - একদিন ঠাট্টা করে তাকে জিজ্ঞাসা করেছিলাম তার স্ত্রীকে।
- সকালে উঠে যখন আয়নার সামনে দাঁড়িয়ে নিজেকে দেখি, তখন আমিও ঠিক এই কথা ভাবি। - এই কথা বলে জর্জের দিকে তাকিয়ে হাসতে থাকে সে।
পিটার এক 'আরভি' যানের মালিক। আরভি  হচ্ছে এক বড় বাসের মত গাড়ী এতে বসার ঘর, শোবার ঘর থেকে শুরু করে রান্না-ঘর, বাথরুম - সবই থাকতে পারে। এতে নিজস্ব জেনারেটর থাকে যাতে গাড়ী দাঁড়ান অবস্থাতেও নিজস্ব বিদুৎ-এর সাহায্যে গাড়ীতে এসি এবং অন্যান্য যন্ত্রাদি চালানো যায়।  সারা আমেরিকা ঘুরে দেখে বেড়াবার জন্যে অনেকেই এ ধরনের গাড়ী ব্যবহার করে থাকে। তেলের দাম বেড়ে যাওয়ায় অনেকেই আজকাল আর 'আরভি' ব্যবহার করতে চাইছে না।
- কত মাইল যায় এক গ্যালন গ্যাসে তোমার 'আরভি'? - জানতে চাইলাম আমি।
- এক গ্যালনে মাইল আটেক যায় হয়তো। আমি এটা বিক্রি করতে চাইছি। তুমি যদি চাও তাহলে বললে তোমার কাছে পৌঁছে দেবো, ইন্সটলমেন্টে দাম দিলেই হবে।
হাসলাম আমি। সেই সূযোগ আর সৌভাগ্য কি আর এখন আছে আমার।
পল যথারীতি তার কাউবয় হ্যাট মাথায় দিয়ে এসেছে। সাধারণত স্ত্রীকে সাথে আনে, আজ একাই এসেছে। আমাকে দেখে খুশী হয়েছে মনে হল।
চার্লি আগে ট্যাক্সি চালাতো, আপাততঃ ফেসবুকে বেশী সময় ব্যয় করে। কি ভাবে চলে জিজ্ঞাসা করিনি। তবে খারাপ আছে বলে মনে  হয় না।
জনের একটা ঘোড়ার খামার আছে। বেশ কিছু ঘোড়া আছে সেখানে। আমার দেখতে যাবার ইচ্ছা আছে, তবে এখনো সময় করে উঠতে পারিনি। তার সাথে রিচার্ড বল্ডউইনের সাম্প্রতিক মৃত্যুর ব্যাপারে আলাপ হল। রিচার্ড বহুদিন 'আন্তর্জাতিক এমেচার রেডিও ইউনিয়ন'-এর সভাপতি ছিল - তার ফলে নামে তাকে অনেকেই চেনে। ঢাকাতে সে যখন এসেছিল তখন আমার বাড়ীতে এসেছিল। তার মৃত্যুর খবর পেয়ে আমার বাড়ীতে তোলা তার আর আমার একটা পুরানো ছবি ফেসবুকে দিয়েছিলাম। অনেকের মত জনও দেখেছে সেটা।
এডওয়ার্ড নিজে ভিয়েতনামে যুদ্ধ করেছে। তার একমাত্র ছেলে, স্টিভ যখন আর্মিতে যোগ দিয়েছে তখন খুশীই হয়েছে। স্টিভ তার স্কুলের সুইট-হার্ট শেরীকে বিয়ে করে ভালই ছিল। এর মধ্যে তার ডাক এলো প্রথমে ইরাকে এবং পরে আফগানিস্তানে। বিগত ছ'বছর ধরে সে যুদ্ধক্ষেত্রে। মধ্যে কয়েক দিনের ছুটিতে অবশ্য কয়েকবার বাড়ীতে এসেছে। কিন্তু একটানা একাকী থাকতে থাকতে শেরীর অস্থিরতা খুব বেড়েছে - মানষিক রোগের মত হয়ে গেছে। এ বছরের প্রথম দিকে তাদের এক সন্তান হয়েছে। আপাততঃ সেই সন্তানকে নিয়ে ব্যস্ত শেরী। স্টিভ এখনো তার বাচ্চাকে দেখার সূযোগ পায়নি। এ ধরনের কাহিনী এখন আমেরিকার অনেক বাড়ীতে।
আমার সামনের বাড়ীর ইউসুফের কাহিনী আরও বিচিত্র। তিন ছেলে-মেয়ে নিয়ে সুন্দর সুখের সংসার তাদের। প্রায় বিশ বছর আগে সে আমেরিকাতে এসেছিল আফগানিস্তান থেকে। এখানে তার গাড়ী কেনা-বেচার ব্যবসা। আগে ভালই ছিল সব, তবে আমেরিকার অর্থনৈতিক বিপর্যয়ের পর তার ব্যবসা খারাপ হতে শুরু করে। এর মধ্যে তার ডাক এসেছে আফগানিস্তানে যেয়ে মার্কিন সেনাদের 'ইন্টারপ্রেটর' হিসাবে কাজ করার জন্যে। যখন ভিন্ন দেশ থেকে এসে কেউ আমেরিকার নাগরিক হয় তখন তাকে অঙ্গিকার করতে হয় যে দেশের বিশেষ প্রয়োজনে, যেমন যুদ্ধের সময়, ডাক পরলে তাকে সেই কাজে যেতে হবে। বেশ কয়েক মাস হল ইউসুফ এখন আফগানিস্তানে। ফলে তার বউকে এখন একাই গাড়ী চালিয়ে ছেলে মেয়েদের স্কুলে নেওয়া থেকে শুরু করে বাকী সব কাজ করতে হচ্ছে। তার ব্যবসা সম্ভবত এখন বন্ধ হয়ে গেছে।     
এলেনের এখন চাকরি নেই। ছয় মাসের বেশী বাড়ীতে বসে। অবশ্য তার স্ত্রী একটা অপেক্ষামূলক ভাল চাকরি করে। কথা বলে মনে হল মোটামুটি ভালই আছে। টিভি বিজ্ঞাপন অনুসারে আমেরিকাতে এখন প্রতি ৬ জনের মধ্যে ১ জনের চাকরি নেই। সরকারি হিসাবে এই সংখ্যাটা শতকরা ৮ দশমিক ৩ - সম্ভবত যারা 'আন-এমপ্লয়েড ভাতা' গ্রহন করে তাদের সংখ্যা এটি।
ডেভিড তার স্ত্রীকে সাথে নিয়ে এসেছিল। ডেভিড খুব আলাপী কিন্তু তার স্ত্রীকে কখনো তেমন কথা বলতে দেখি না। কে জানে কোন মানষিক রোগে আক্রান্ত কিনা এই ভদ্রমহিলা। উঠে দাঁড়িয়ে অবশ্য আমার সাথে হাত মেলালেন, কিন্তু শুধু ঐ টুকুই। 
আমি একটি 'পিকান পাই'-এর অর্ডার দিয়েছিলাম। অনেকদিন পরে খাচ্ছি। খুব সুন্দর, কিন্তু খুউব মিষ্টি। বুঝলাম আমার জন্যে এত মিষ্টি খাওয়া ঠিক হচ্ছে না। 'ব্লাড সুগার' অনেক বেড়ে যাবে এতে। ঠিক করলাম সামান্য খেয়ে বাকীটা সাথে করে বাড়ীতে নিয়ে যাবো। কিন্তু এক চামচ এক চামচ করে খেতে খেতে দেখলাম বাড়ীতে নেবার মত অবশিষ্ট কিছু নেই। শুনেছি মানুষ বুড়া হলে লোভী হয়ে যায় - আমিও এখন সেই দলে যোগ দিতে যাচ্ছি।
অন্য এক প্রসঙ্গের আলাপ তুললাম আমি। জিজ্ঞাসা করলাম আসছে নির্বাচনে ওমাবাকে কারা কারা ভোট দিচ্ছে। 
- আমি না - জন বললো।
- আমিও না - বললো পিটার।
- অসম্ভব। ওবামাকে ভোট দেওয়া মানে আগামী ২০০ বছরে আর আমেরিকা মাথা তুলে দাঁড়াতে পারবে না।
- বরং ফিরে যাক সে কেনিয়াতে, যেখানে জন্মেছে।
- কিছুতেই না।
- মোটেই না।
এক এক করে সবাই সজোরে জানালো ওবামাকে কেউ ভোট দিচ্ছে না। শুধু ভোট দেওয়া না, মনে হল যেন  যতেষ্ট আক্রোশ রয়ে গেছে সবার ওবামার প্রতি। এদের মধ্যে অন্তত একজনও ওবামার সাপোর্টার না দেখে একটু অবাক হলাম। এদেরকে অবশ্য সারা দেশের আনুপাতিক প্রতিফলন বলতে পারিনা, কারন এরা সবাই সাদা - যদিও এরা সমাজের বিভিন্ন স্তরের মানুষ। এছাড়া এদের মধ্যে যুবা সমাজের প্রতিফলন নেই। নেই কালো, হিস্পানিক বা এশিয়ানদের প্রতিনিধিত্ব। তবে আমি কিছু তরুন এবং যুবকের সাথে কথা বলে দেখেছি - চার বছর আগের সেই উদ্দিপনা কারো মধ্যে নেই। অনেকেই ভোট দিতে যাবে না বলে ঠিক করেছে। তাদের ধারনা নতুন প্রেসিডেন্ট যেই নির্বাচিত হোক না কেন - তাতে তেমন কিছু পরিবর্তন হবে না। কথাটা মিথ্যা না। বিগত চার বছরে ওবামা তেমন কিছু পরিবর্তন দেখাতে পারেনি। বুশের সময় যেমন ছিল, তেমনি যেন চলছে এদেশ।
তবু এদের মধ্যে একজনও ওবামাকে ভোট দেবেনা শুনে একটু অবাক হলাম। এই যদি অবস্থা হয় তা হলে তো মনে হয় এবার আর জিততে পারবে না ওবামা। হঠাৎ জানতে ইচ্ছা হল এদের মধ্যে কেউ চার বছর আগে ওবামাকে ভোট দিয়েছিল কিনা। জিজ্ঞাসা করলাম আমার প্রশ্ন। এবারও কেউ সম্মতিসূচক হ্যাঁ বললো না। একটু আস্বস্ত হলাম। এদের ভোট ছাড়াই যখন গতবার ওবামা জিতেছিল, তবে এবারো হয়তো জিততে পারে। 
গাড়ীতে করে বাড়ীতে ফেরার পথে তবু সন্দেহটা গেল না। এমনতো হতে পারে এদের মধ্যে কেউ কেউ আগের বার ওবামাকে ভোট দিয়েছিল, কিন্তু এখন অনুশোচনাতে সেটা স্বীকার করতে চাইছে না?  

আমেরিকার নির্বাচন ও ওবামার সম্ভাবনা - ২


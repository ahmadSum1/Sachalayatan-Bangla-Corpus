অলখ আমেরিকা - ওবামার ভবিষ্যত



সকালে অফিসে যাবার সময় দু'টো ফ্রিওয়ে ধরি - ফলে ১২ মাইল রাস্তা ১৫ থেকে ১৮ মিনিটে পার হতে পারি। শহরের মধ্যের রাস্তা ধরলে রাস্তাও লম্বা হতো এবং সময় লাগতো অন্তত আধা-ঘন্টা। আমেরিকাতে আমরা সবাই সময়ের দাস। এই ১৫ মিনিট গাড়ী চালাবার সময়টা ব্যয় করি প্রথমে কিছুটা খবরের হেড লাইন শুনে আর তারপর শহরের ট্রাফিকের অবস্থা জেনে। এরপর গাড়ীতে ফিট করা মোবাইল রেডিও অন করি। ঐ সময়ে ২ মিটার ব্যান্ডে একটা নেট পাওয়া যায়। দু'টো রিপিটার ষ্টেশনের সাথে সংযুক্তির ফলে এই নেট বেশ অনেকটা দূরত্ব কভার করে। এখান থেকে ৬০ মাইল দূরের সান্তা-ফে শহরের সাথে যেমন যোগাযোগ করা যায়, তেমনি প্রায় ২০০ মাইল দূরের ফার্মিংটন শহর, যেটা কলোরোডা, নেভাদা, এরিজোনা ও নিউ-মেক্সিকো - এই ৪টি ষ্টেটের বর্ডারে অবস্থিত - তার সাথেও সহজে যোগাযোগ করা যায়।
রেডিও অন করার পর শুনলাম দু'জনে কথা বলছে। যদিও সাধারনত এমেচার রেডিওতে রাজনীতি ও ধর্মের আলোচনা করতে মানা করা হয়, তবু কোন বিষয় যদি জন সাধারনের স্বার্থে বলা হয় তবে সেটাতে কেউ একটা আপত্তি করে না।
- শুনলাম আজ বেলুন পাইলটদের যে প্রাক্টিস ফ্লাইটের ব্যবস্থা ছিল তা নাকি বন্ধ করা হয়েছে।
- ঠিক বন্ধ না, তবে এয়ার-পোর্ট আর শহরের উপর তাদেরকে উড়তে মানা করা হয়েছে। ওবামার প্লেন এই সময় নামার কথা।
- তার প্লেনের জন্যে শহরের উপর কেন বেলুন উড়তে পারবে না? এটা কি কোন কথা হল? 
বেশ মজা পেলাম তাদের এই কথা বার্তা শুনে। গত সপ্তাহে বাংলাদেশের প্রধানমন্ত্রী তার 'সাফল্যজনক আমেরিকা সফর' শেষ করে যখন ঢাকায় ফিরেছেন, তখন এয়ার-পোর্ট থেকে ঢাকা যাবার রাস্তা সাধারনের জন্যে কয়েক ঘন্টা বন্ধ রাখার কারণে যে দূর্দশা সাধারন মানুষকে সহ্য করতে হয়েছে তার কিছুটা বিবরণ খবরে ও বন্ধু-বান্ধবের মাধ্যমে জেনেছিলাম। অন্য দিকে পৃথিবীর সবচাইতে  পরাক্রমশালী রাষ্টের রাস্ট্রপতি তারই দেশের এক অন্তর্গত ষ্টেটে সফরে আসছেন - সেই উপলক্ষে কোন রাস্তা বন্ধ করা হয়নি, এমনকি কোন ট্রাফিককে বিকল্প পথ ধরতে আদেশ জারী করা হয়নি। শুধু সামান্য কয়েকজন বেলুন পাইলটকে, যারা প্রাক্টিস ফ্লাইটে উড়তে যাচ্ছিল, তাদেরকে শহর বা কাছের এয়ার-পোর্টের উপর দিয়ে উড়তে মানা করা হয়েছে - তাতেই এই ক্ষোভ। আসলে এই মানা করার মধ্যে যথেষ্ট যুক্তি আছে। বেলুন নিজের শক্তিতে উড়ে না, বাতাসের উপর নির্ভর করে ভাসতে থাকে। 'এয়ার-ফোর্স ওয়ান'-এর (প্রেসিডেন্টের বিমান) পক্ষে সামনে কোন বেলুন হঠাৎ এসে পড়লে সহজে পাশ কাটানো সম্ভব নাও হতে পারে। তবু কেন এত ক্ষোভ এদের কথায় - বেশ কিছুটা অবাক হলাম। এমেচার রেডিওর এই নেটে যারা অংশ নিচ্ছে তাদের মধ্যে অনেকেই 'ভেটেরান' - অর্থাৎ যারা আগে মিলিটারিতে ছিল এবং এখন অবসর নিয়েছে। এরা সবাই গভীর দেশ-প্রেমিক। অনেকের ছেলে মেয়েরা মিলিটারীতে যোগ দিয়ে এখন ইরাক বা আফগানিস্তানে অবস্থান করছে  একাধিক এসাইনমেন্টে  যোগ দিয়ে।
ওদের কথা শেষ হবার পর যখন নেট-কন্ট্রলার ডাক দিল আর কেউ অপেক্ষা করছে কিনা - তখন আমি বা-হাত ষ্টেয়ারিং-হুইলে রেখে ডান  হাতে ধরা মাইক্রোফোনের বোতাম টিপে আমার কল-সাইন  জানালাম। যেহেতু আমি প্রায় নিয়মিত এদের সাথে কথা বলে থাকি তাই আমার কল-সাইন (KF6WJZ) শুনেই আমাকে চিনে ফেললো কন্ট্রলার।
- গুড মর্নিং সাইফ। কেমন দিন যাচ্ছে তোমার?
- খুবই ভাল। এত সুন্দর সকাল। চমৎকার আবহাওয়া - আর কি চাই।
- আজ সন্ধ্যার 'পট-লাক গেট-টুগেদার'-এর কথা মনে আছে তো?
- হ্যাঁ, আমি চেষ্টা করবো কাজের পর সোজা সেখানে যেতে।
- যদি তোমার কিছু দেরীও হয়, চিন্তা করো না। তোমার জন্যে কিছু খাবার উঠিয়ে রাখবো আমরা।
'পট-লাক গেট-টুগেদার' হচ্ছে - সবাই তার নিজের পছন্দ মত কিছু খাবার নিয়ে আসবে কোন এক স্থানে - তারপর সবাই মিলে ভাগ করে খাবে সেই খাবারগুলি। এই ব্যবস্থার ফলে কারও উপর একক ভাবে চাপ পরে না। আমার ভালই লাগে এই ব্যবস্থা। যে বিল্ডিং-এ এই অনুষ্ঠান হচ্ছে সেখানে আমি আগে কখনো যাইনি। অফিসে এসে এক ফাকে চট করে গুগল সার্চ করে জায়গাটা দেখে নিলাম। আমেরিকার অধিকাংশ শহরের গুগল ম্যাপে 'সাইট-ম্যাপ' বলে একটা জিনিস আছে - যার ফলে শুধু যে উপর থেকে সাটেলাইট থেকে তোলা ছবি দেখা যায় তা না - রাস্তা থেকে দেখলে সেই বাড়ী বা আশে-পাশের বাড়ীর ছবিও যেমন দেখা যাবে তা দেখা যায়। দেখে নিলাম যায়গাটার ছবি, যাতে করে বিকালে সেখানে পৌঁছালে খুঁজে বের করতে কোন অসুবিধা না হয়।
জায়গাটা ছিল একটি 'ব্যাপ্টিস্ট চার্চ'। খৃষ্টানদের মধ্যে যে এত বিভিন্ন ভাগ এবং এত ধরনের চার্চ আছে তা আমি আগে ঠিক জানতাম না। অনেক খৃষ্টান মদ খায় না, অনেক খৃষ্টান রোজা রাখে, অনেক খৃষ্টান মাংস খায় না, অনেক খৃষ্টান একাধিক বিয়ে করে - গোত্রভেদে তাদের যে এই বিভিন্নতা - সে সম্পর্কে আমার আগে তেমন কোন ধারনা ছিল না। এর আগে যে দুবার কোন চার্চে গেছি তা ছিল আমার পরিচিত কারও শেষ কৃতাদিতে যোগ দিতে। এবার যাচ্ছি নিছক ভোজন সমাবেশে যোগ দিতে। জায়গাটি ছিল আমার শহরের পাশের আর এক শহরে - প্রায় ৩০ মাইল দূরে। 
যদিও বন্ধুরা আমাকে বলেছিল যেহেতু আমি একা এবং এতটা পথ অতিক্রম করে যাচ্ছি - আমাকে কোন খাবার সাথে নিতে হবে না। তবু পথে এক 'ওয়াল-মার্ট' দেখে সেখান থেকে একটা বেশ বড় চকলেট কেক এবং কিছু 'ওনিয়ন রিং' (৪-৫ ইঞ্চি আকারের বড় বড় পিয়াজের রিং মশলা মাখিয়ে গরম তেলে ভেজে নেওয়া - খেতে বড় মজা) সাথে নিলাম। চার্চে পৌঁছে বেশ কতগুলি পরিচিত মুখ দেখলাম। চার্চের ঠিক বাইরে দেখলাম লুপিতা একটা পোর্টাবল গ্রীলে বার্গার গ্রীল করছে। লুপিতা থাকে সান্তা-ফে শহরে - অর্থাৎ প্রায় ১০০ মাইল ড্রাইভ করে এসেছে সে। তার স্বামী আমাদের বিদ্যুত কোম্পানীতে বিভিন্ন জেনেরেটিং ষ্টেশনে ইলেক্ট্রিশিয়ানের কাজ করতো এক সময়। অবসর নেবার পর 'আলজাইমার' রোগের কবলে পড়ে এবং কয়েক বছর হলো মারা গেছে সে। তাকে আমি কখনও দেখিনি, কিন্তু আমি ঐ একই  বিদ্যুত কোম্পানীতে কাজ করি শোনার পর থেকে লুপিতার সাথে একটা সহজ বন্ধুত্বের সম্পর্ক হয়ে গেছে। স্বামীর পেনশনের টাকায় তার চলতে অসুবিধা হয়না, তবুও এখানে সুস্থ মানুষ কেউ ঘরে বসে থাকতে চায় না। বর্তমানে লুপিতা 'ডগ-সিটিং' করে। 'ডগ-সিটিং' হচ্ছে 'বেবী-সিটিং'-এর মত, শুধু মানুষের বাচ্চা দেখা শুনা করার বদলে এটা হচ্ছে কুকুর বা তাদের বাচ্চাকে দেখা শুনা করার কাজ। বছরের এই সময়টাতে অনেকে 'ভেকেশন'-এ যায়। সাথে পোষা কুকুর নেওয়া হয়তো অসুবিধা। তখন তারা 'ডগ-সিটার' নিয়োগ করে। 
চার্চের নামাজ-ঘরের পাশে আর একটা বড় হল ঘরে আমাদের সমাবেশ। এখানে ডাইনিং টেবিল পাতা অন্তত গোটা ৩০-৪০ মানুষের জন্যে। এখানে প্রায় সবাই স্থানীয় এবং তাদের পরিবার-পরিজন সহকারে এসেছে। ভিতরে ঢুকে প্রথমেই জর্জের স্ত্রী আইলিনের সাথে দেখা হলো। বয়স্ক স্বামী-স্ত্রী দু'জনেই আমাকে বেশ পছন্দ করে। তারা আমাদের বাড়ীতে এসেছে এবং আমার স্ত্রীর সাথে পরিচিত। কেক এবং  ওনিয়ন রিং আইলিনের হাতে গছিয়ে দিলাম - ঠিক মত টেবিলে সাজিয়ে রাখার জন্যে। জিনিসগুলি টেবিলে রেখেই আমাকে জড়িয়ে ধরলো আইলিন। বেশ অনেকদিন পরে দেখা তার সাথে। এক ধরনের রোগের কারনে বেশ রোগা হয়ে গেছে সে, এবং শুনেছি হাটতেও তার অসুবিধা হয় । কিন্তু আজ দেখে মনে হল সে বেশ ভাল বোধ করছে। দেখে ভাল লাগলো। 
- জর্জ কোখায়? - আইলিনকে জিজ্ঞাসা করলাম।
- ঐ তো ঐ টেবিলে, একা বসে আছে।
- আচ্ছা বলতো, তুমি এ রকম মানুষের সাথে এত বছর ঘর করলে কি করে? - ঠাট্টা করার সুযোগ ছাড়তে চাইলাম না আমি।
- আর বলো না। মাঝে মাঝে সকালে উঠে যখন আয়নায় নিজের চেহারা দেখি, তখন মনে হয় সব কিছু ছেড়ে দিয়ে আবার নতুন করে শুরু করি। 
হাসতে হাসতে জর্জের টেবিলে যেয়ে তার পাশে বসলাম। জর্জ এক সময়ে রেলওয়েতে ইঞ্জিনিয়ারের কাজ করতো। এখন অবসর নিয়েছে। পাশের টেবিল থেকে ফ্রাঙ্ক উঠে এসে আমাদের সাথে যোগ দিল। পেশায় ফ্রাঙ্ক এক জন ট্যাক্সী ড্রাইভার। অথচ এমেচার রেডিও তার হবি। এই হবি শুরু করতে মোটামুটি ভালই টাকা ব্যয় করতে হয়। একটা রেডিও (ট্রান্সিভার) ৫০০ থেকে ১৫০০ ডলার, এন্টেনা ও রোটেটরসহ মাস্ট লাগাতে আরও এক দুই হাজার ডলার সহজে খরচ হতে পারে। তবে আমেরিকাতে পেশা দিয়ে মানুষের সামাজিক অবস্থা বিচার করা হয়না। প্রথমে এটা বুঝতে আমার বেশ কিছুটা সময় লেগেছে। আমরা বাংলাদেশীরা বড়ই অহেতুক সামাজিক সচেতনা রোগে আক্রান্ত হয়ে থাকি।
অনেক খাবারের ব্যবস্থা ছিল। আমি সামান্য কিছু শুধু বেছে বেছে আমার প্লেটে উঠিয়ে নিলাম। খেতে খেতে রাজনীতির কথা শুরু হয়ে গেল। কাউকে ওবামার সপক্ষে ভাল কিছু বলতে শুনলাম না। আমেরিকার হিসাবে এই শহরের অধিকাংশ মানুষ নিম্ন-মধ্যবিত্ব। ওবামা চেষ্টা করছে এদের অবস্থা উন্নত করার। অন্য দিকে এদের ধারণা যে ওবামা এই সরকারকে আরও বড় বানিয়ে যাচ্ছে এবং ট্যাক্স বাড়াবার তালে আছে। বিদেশের কাছে নতজানু হয়ে আমেরিকার স্বার্থ জলাঞ্জলি দিচ্ছে। 'স্ট্রং আমেরিকাকে' ক্রমেই দুর্বল করে দিচ্ছে। এসবই যেন ওবামার দোষ। এক জন আর থাকতে না পেরে এক ধরনের 'রেসিয়াল' মন্তব্য করে ফেললো। আমাকে বাদ দিলে এখানে আর অন্য কোন কাল বা বাদামী মানুষ ছিল না।  আমাকে এতদিন তাদের মাঝে দেখে দেখে তারা আর আমাকে 'বেশী অন্য রকম' ভাবে না। আমি যে জন্মগত সূত্রে মুসলমান, সেটা নিয়ে তাদের কোন চিন্তা নেই - অথচ ওবামা মুসমান কিনা সে ব্যাপারে সবারই যেন এক একটা অভিমত রয়ে গেছে। প্রতিটা ৫ জন আমেরিকানের মধ্যে ১ জন এখন বিশ্বাস করে যে ওবামা মুসলমান। যদি এখন কেউ 'Is Obama a Muslim' লিখে গুগল সার্চ করে তা'হলে প্রায় ৬ হাজার হিট দেখা যাবে।
আমার এক সহকর্মী মহিলার সাথে একবার এই নিয়ে আলাপ হচ্ছিল। সেও দেখলাম পুরাপুরি বিশ্বাস করে যে ওবামা আসলে মুসলমান। একবার ভাবলাম ঠাট্টা করে তাকে বলি কি করে পাকি আর্মিরা বাংলাদেশের স্বাধীনতা যুদ্ধের সময় খুঁজে বের করতো কেউ মুসলমান কিনা। কিন্তু আমার ঠাট্টা না বুঝে যদি আবার আমার বিরুদ্ধে 'সেক্সুয়াল হ্যারাসমেন্ট'-এর অভিযোগ তোলে, তবে আবার চাকরী নিয়ে টানাটানি শুরু হয়ে যাবে। কিন্তু আমি অবাক হই কি করে এই সব শিক্ষিত, জ্ঞানী-গুনী লোকজন কত সহজে ভুল ধারনা পোষন করে ফেলে। 
এখন যে অবস্থা আমেরিকাতে - তাতে মনে হয়না সামনের নির্বাচনে ওবামা আবার সহজে নির্বাচিত হতে পারবে। অথচ ওবামার মত চিন্তাশীল এবং সমঝোতাকারী প্রেসিডেন্ট আমেরিকার ইতিহাসে এ পর্যন্ত কমই দেখা গেছে। অর্থনৈতিক একটা বড় দূর্যোগ সে ঠেকিয়ে উঠেছে। মধ্য-প্রাচ্যের দু'টি যুদ্ধ থেকে সে চলে আসার চেষ্টা করছে। বিরুদ্ধ দলের সাথে সহযোগিতার হাত অনেকবার বাড়িয়ে দিয়েছে - কিন্তু তবু যেন তার জনগন তার প্রতি তেমন সন্তুষ্ট নয়। কিন্তু কেন? এটা কি তাদের অন্তর্নিহিত মনের এক ধরনের রেসিষ্ট ধারনার ফল? 
অন্য দিকে ওবামা প্রেসিডেন্ট হবার ফলে অধিকাংশ মাইনরিটির গ্রুপের লোকজনের তেমন কিছু সুবিধা হয়নি। বুশের আমলে যে ব্যাক্তি প্রতিরক্ষা মন্ত্রী ছিল, তাকেই বহাল রেখেছে ওবামা। ভবিষ্যতের উপর ধার নিয়ে ট্রিলিয়ন ডলারের উপরে খরচ করে বসে আছে তার সরকার - যে টাকার অধিকাংশ গেছে ব্যাঙ্ক ও বীমা কোম্পানীকে ধার দিয়ে। অথচ এই ওয়াল-ষ্ট্রিটের প্রায় সবাই ওবামার উপর চরম ক্ষ্যাপা। ওবামার নিজের দলের তরুন সমার্থকরা, যারা পরিবর্তনের আশায় তার নামে জোয়ার উঠিয়েছিল - তারা আজ হতাশা গ্রস্থ। চোখে দেখার মত কোন পরিবর্তন দেখতে পারছে না তারা। 
নোবেল কমিটি খুব আশা করে ওবামাকে শান্তি পুরস্কার দিয়ে ছিল, আশা করেছিল এর ফলে যুদ্ধ বন্ধ করতে ওবামার হাত শক্তিশালী হবে। অথচ পুরস্কার গ্রহন করার পরে আরও অতিরিক্ত সৈন্য পাঠিয়েছে সে আফগানিস্তানে। 
মধ্য প্রাচ্যে আপাততঃ আশাপ্রদ কিছু দেখা যাচ্ছেনা। আগামী দুই বছরের মধ্যে তেমন কিছু পরিবর্তনের সম্ভাবনা দেখা যাচ্ছে না। কেমন করে এমন হল - এই কথা আমি ভাবছিলাম গাড়ীতে করে বাড়ী ফেরার পথে। দুই বছর আগের নির্বাচনে ওবামা পেয়েছিল মোট ভোটের শতকরা প্রায় ৫৪ ভাগ ভোট আর রিপাবলিকান জন ম্যাকেইন পেয়েছিল ৪৬ ভাগ ভোট। আগামী দুই বছর পরের নির্বাচনে ওবামার পক্ষে এমন ফলাফল রক্ষা করা দুরূহ হবে বলে মনে হচ্ছে এখন।
প্রথম আমেরিকান নির্বাচনে ভোট দিয়ে ওবামাকে জয় লাভ করতে দেখে খুবই আনন্দিত হয়েছিলাম আমি। আমার এক বন্ধুর প্রশ্নের উত্তরে লিখেছিলাম যে ওবামার নির্বাচনের মাধ্যমে আমেরিকাতে পরিবর্তন শুরু হয়ে গেছে। কিন্তু পরিবর্তন এখনো কোথাও দেখা যাচ্ছেনা। সমঝোতার উপরে যেন বেশী সময় ব্যয় করছে এই সরকার। দু'বছর আগে ওবামা নির্বাচনে জয়লাভ করার পর আমি লিখেছিলাম - "ওবামার ২০ বছরের ধর্মগুরু রেভারেন্ড রাইটের সপক্ষে দেওয়া তার প্রথম বক্তৃতা শুনে আমি বিমুগ্ধ হয়েছিলাম এবং পরে যখন ওবামা রেভারেন্ড রাইটের উপর থেকে তার সমর্থন উঠিয়ে নিয়েছিল - তখন তেমনি আশাহত হয়েছিলাম আমি। তেমনি ভাবে তালিবানদের বিপক্ষে তার আফগানিস্তান যুদ্ধ চালিয়ে যাওয়াও আমি পচ্ছন্দ করিনি। যে যুদ্ধ ব্রিটিশ বা রাশিয়ানরা জয় করতে পারেনি - তেমন যুদ্ধে আরও জড়িয়ে পরা ওবামার উচিৎ হচ্ছে না।"
আমি যখন এটা লিখেছিলাম তখন তারিখটা ছিল ৬ই নভেম্বর, ২০০৮ সালে। যদিও আমার কিছু কিছু বন্ধুরা বলার চেষ্টা করছে এখনো দু'টো বছর বাকী আছে - এর মধ্যে অনেক কিছু বদলাতে পারে। অস্বীকার করবো না সে কথা। কিন্তু ইতিহাস বলে অন্য কথা। মানুষ এখনো চার্চিলকে শ্রদ্ধার সাথে স্বরণ করে - কারণ সে তার নিজের বিশ্বাসে সব সময় অবিচল থেকেছে - সমঝোতার পথ খুঁজতে যায়নি।      


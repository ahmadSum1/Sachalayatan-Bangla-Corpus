অলখ আমেরিকা - বোমার সাথে বসবাস









From Stop the war



অফিসে বসে কাজ করছি, হঠাৎ করে এমারজেন্সী বেল বেজে উঠলো। একই সাথে বিভিন্ন পিএ সিস্টেমে ক্রমাগত বলে চললো "বিল্ডিং-এ আগুন দেখা গেছে, সবাই এখনি 'ইভাকুয়েশন প্রসিডুয়ের' শুরু করো"। অর্থাৎ সবাইকে সব কাজ ফেলে নির্দিষ্ট পথ ধরে বিল্ডিং ছাড়তে বলা হচ্ছে। আমি বুঝে গেলাম এমারজেন্সী ড্রিল শুরু হয়েছে। বছরে এক-দুই বার করা হয় এই ড্রিল - যাতে সবাই জানে সত্যিকার আগুন লাগলে কি করতে হবে। সবার সাথে আমিও সিড়ি বেয়ে নামতে থাকলাম ৪ তলা থেকে। ভাগ্যিস আমার অফিস ৮ তলাতে না - তাহলে আরও বেশী সিড়ি ভাঙ্গতে হতো। এই সময় এলিভেটর ব্যবহার না করার নির্দেশ আছে। নীচে নেমে সামনের চার্চের খোলা মাঠে আমরা অপেক্ষা করতে থাকলাম, কখন ফায়ার ড্রিল শেষ হবে তার অপেক্ষায়। 
এখান থেকে এয়ারপোর্ট ৪/৫ মাইলের মধ্যে, আর তার পিছনেই মানজানো পাহাড়ের শুরু। ঢাকার সাম্প্রতিক কয়েকটা আগুনে পুড়ে মানুষ মারা যাবার ঘটনা মনে এলো। আমার দীর্ঘ ৩০ বছরের বেশী ঢাকায় অবস্থানের সময় কখনো কোন 'ফায়ার ড্রিল' করতে হয়েছে বলে মনে পড়ল না। স্কুলে পড়ার সময় একটা 'সিভিল ডিফেন্স' ট্রেনিং-এ অংশ নিয়েছিলাম। অবশ্য ঢাকার গার্মেন্টস কর্মীরা ফায়ার ড্রিল শিখলেও সেটা যে কতটা কার্যকর হতো - তাও বলা মুশকিল। যে ভাবে ঘন বসতী হয়ে গেছে এখন ঢাকাতে - ফায়ার ব্রিগ্রেডের গাড়ী বা মই যে কি ভাবে সব জায়গাতে  ব্যবহার করা যাবে, তা একমাত্র ভগবান বা আল্লাহ জানে।
চার্চের মাঠে দাঁড়িয়ে হঠাৎ 'মানজানো মাউন্টেন'-এর দিকে তাকিয়ে মনে হল পৃথিবীর সব চাইতে উন্নত ও শক্তিশালী দেশে থেকেও কি আমি খুব একটা নিরাপদ? আমি তো আরো বড় বিপদের সম্ভাবনার মধ্যে বাস করছি। বোমার সাথে বসবাস করছি আমি। না, ইরাক বা আফগানিস্থানের কথা বলছি না - বলছি আলবাকারকি শহরের কথা, যে শহরে এখন আমার আবাস। শান্ত এবং খুবই সুন্দর এই শহরটি। লোকসংখ্যা দশ লাখের কম। বলা হয় আমেরিকার প্রথম দশটি সব চাইতে বাস যোগ্য শহরের মধ্যে এই শহরটি অন্যতম। আমার বাড়ী থেকে এক মাইলের মধ্যে মানজানো পাহাড়ের শুরু। আমি মাঝে মাঝে হাটতে হাটতে পাহাড়ের পাদদেশ পর্যন্ত যাই। চারিদিকের দৃশ্যাবলী খুবই অপূর্ব সুন্দর। অথচ বলা হয় এই মানজানো পাহাড়ের কাছে মাটির নীচে লুকিয়ে রাখা আছে আমেরিকার সব চাইতে বড় আনবিক বোমার অস্ত্র ভান্ডার। 
এয়ারপোর্টের সংলগ্ন হছে 'কার্টল্যান্ড এয়ারফোর্স বেইস' আর তার আর এক পাশে হচ্ছে 'স্যান্ডিয়া ন্যাশনাল ল্যাব'। এরা সবাই আনবিক অস্ত্রের ব্যাপারে বিভিন্ন ভাবে জড়িত। এ গুলি সবই 'হাই সিকিউরিটি এরিয়া' - সাধারণের প্রবেশ নিষেধ। এখানেই রাখা আছে ২০০০-এর বেশী আনবিক বোমা। 
এই রাজ্য (ষ্টেট) - নিউ মেক্সিকো - আমেরিকার অন্যতম দরিদ্র রাজ্য। অথচ প্রথম আনবিক বোমা এখানেই বানানো হয়েছিল। দ্বিতীয় মহাযুদ্ধের সময় এই রাজ্যেই স্থাপন করা হয়েছিল গোপন ল্যাব - সেই স্থানকে তখন বলা হত 'সাইট-ওয়াই'। এখন এটার পরিচিতি 'লস আলামস ন্যাশনাল ল্যাব' নামে। আলবাকারকি থেকে প্রায় ১০০ মাইল উত্তরে পাহাড় ও উপত্যকার মাঝে এক অপূর্ব সুন্দর জায়গায় অবস্থিত এই স্থানটি। 






লস আলামস ন্যাশনাল ল্যাব



শুধু এই ল্যাবেই কয়েক হাজারের বেশী পিএইচডি কাজ করে বলে শুনেছি। ১৯৪২ সালে শুরু হয় এটি এবং এর প্রথম পরিচালক ছিল বিশ্ব বিখ্যাত বিজ্ঞানী রবার্ট ওপেনহাইমার। ইতিহাস খ্যাত 'ম্যানহাটন প্রজেক্ট' এখানেই ছিল। প্রথম আনবিক বোমা 'ট্রিনিটি' নিউ মেক্সিকোর আলামোগোরদো নামক স্থানের খোলা ভুমিতে টেষ্ট করা হয় ১৯৪৫ সালের ১৬ই জুলাই। একই সাথে তৈরী অপর দু'টি আনবিক বোমা, যেগুলি ইতিহাসে 'লিটল বয়' ও ফ্যাট ম্যান' নামে পরিচিত - সেগুলি ফেলা হয় হিরোশিমা ও নাগাসাকিতে আগষ্ট মাসের ৬ ও ৯ তারিখে। এগুলি সবই লস আলামসে তৈরী। যুদ্ধের পর এখানেই আবিস্কার হয় বর্তমানের 'হাইড্রোজেন' বোমা।






লিটল বয়









ফ্যাট ম্যান



হিরোশিমাতে বোমা ফেলার পর সেই প্লেনের কো-পাইলট লুইস বলেছিল - "আমার মনে হয় না এমন দৃশ্য দেখার জন্যে কেউ প্রস্তুত ছিল। দুই মিনিট আগেও আমরা পরিস্কার যে শহর দেখতে পাচ্ছিলাম, আমরা আর সেটা দেখতে পেলাম না। তার বদলে শুধু দেখলাম পাহাড়ের পাশ থেকে ধোয়া আর আগুনের হলকা।"
অন্য এক ক্রু-সদস্য বলেছিল - "হায় খোদা, এ আমরা কি করেছি।"
প্রেসিডেন্ট হ্যারি ট্রুম্যান, যে বোমা ফেলার ব্যাপারে একক সীদ্ধান্ত নিয়েছিল, বলেছিল - "এই আনবিক বোমা হচ্ছে ইতিহাসে বিজ্ঞানের সব চাইতে বড় সাফল্য।"
পরে অবশ্য রবার্ট ওপেনহাইমার বলেছিল - "এটা ছিল আমাদের সব চাইতে বড় ভুল। আমাদের হাত এখন রক্তে রঞ্জিত।"
প্রায় ৮০,০০০ মানুষ বোমা বিষ্ফোরনের সাথে সাথে পুড়ে ঝলসে মারা যায়। আরও কয়েক হাজার মানুষ তেজস্ক্রিয়তার ফলে পরে ধুকে ধুকে মরে। ঐ বোমাগুলির ক্ষমতা ছিল ২০ কিলো টন টিএনটির কম। আর বর্তমানের বোমাগুলির ক্ষমতা বেড়ে দাঁড়িয়েছে ১৫,০০০ থেকে ৫০,০০০ কিলো টন টিএনটির সমান। এদের ধংশ ক্ষমতা অনুমান করার ক্ষমতা আমার নেই।
বর্তমানে ব্যবহারের জন্যে ৭ ধরনের মধ্যে ৫ ধরনের 'ওয়ার-হেড' এই ল্যাবে ডিজাইন করা। সেগুলি হছে বি-৬১ গ্রাভিটি বোমা, ডব্লিউ-৭৬ ও ডব্লিউ-৭৮ ICBM-এর জন্যে, ডব্লিউ-৮০ সমুদ্র থেকে ছোড়া ক্রুজ মিসাইলে, এবং ডব্লিউ-৮৮ সাব-লঞ্চের জন্যে। আমেরিকার একমাত্র কার্যকর 'প্লুটোনিয়াম পিট ফ্যাক্টরী' এই ল্যাবের মধ্যে অবস্থিত। এই ল্যাব চালাতে প্রতি বছর বাজেটে রাখা আছে ২ বিলিয়ন ডলারের বেশী। নিউ মেক্সিকোর সব চাইতে বড় প্রতিষ্ঠান এটি। প্রায় দশ হাজার লোক কাজ করে এখানে।  খুব সম্প্রতি এখানে ৪ বিলিয়ন ডলারের বেশী ব্যায়ে একটা প্রজেক্ট হাতে নেওয়া হয়েছে - যাকে CMRR [Chemistry and Metallurgy Research Replacement Nuclear Facility (CMRR-NF)] প্রোজেক্ট বলা হচ্ছে। যদিও এটি একটি বিতর্কিত বিষয় হয়ে দাঁড়িয়েছে বর্তমানে। সব চাইতে বড়  'প্লুটোনিয়াম পিট ফ্যাক্টরী' হবে সেটি। আনবিক বোমার ফাইনাল এসেম্বলিতে পিট ফ্যাক্টরীর দরকার হয়।
এখানকার কিছু সক্রিয় সংগঠন আছে যারা চেষ্টা করছে জন-সাধারণকে এই ব্যাপারে সচেতন করে এই প্রোজেক্টের বিরুদ্ধে জন মত গড়ে তুলতে। তাদের কয়েকটি বিল বোর্ডের ছবি এখানে দিলাম। তবে শেষ পর্যন্ত এরা যে খুব একটা কার্যকর হবে তা মনে হয় না। এই গরীব ষ্টেটের টাকার দরকার এবং এত বড় একটা প্রজেক্ট তারা ছেড়ে দেবে বলে আমার মনে হয় না। আমেরিকানরা ছবিতে ছাড়া হিরোশিমা ও নাগাসাকির ধংশ লীলা চোখে দেখেনি - ফলে তাদের কাছে এই সম্ভাবনাটা খুব একটা বড় হয়ে দেখা দেয় না। এদের দোষ দিয়ে লাভ নেই - আমিও যদি বাংলাদেশের স্বাধীনতা যুদ্ধের সময়ের হত্যা এবং ধংশযজ্ঞ নিজের চোখে না দেখতাম তবে আমার এই বর্তমান 'যুদ্ধ-বিরোধী' মনোভাব হয়তো এতটা গভীর হতো না।






From Stop the war







From Stop the war







From Stop the war







From Stop the war



তখনো ফায়ার ড্রিল শেষ হয়নি। আমি অনেকটা একাকী দাঁড়িয়ে পাহাড়ের দিকে তাকিয়ে এই সব কথা ভাবছিলাম। আমাকে একাকী দেখে আমার এক সহকর্মী রোজারিও এগিয়ে এলো।
- কি ভাবছো এক দৃষ্টিতে পাহাড়ের দিকে তাকিয়ে?
- তুমি জানো ওখানে কি কি আছে?
- কিসের কথা বলছো?
- আমি 'নিউক্লিয়ার ওয়ারহেডের' কথা ভাবছিলাম।
- ওহ।
- ফায়ার ড্রিল না হয় আমাদেরকে শেখাচ্ছে এই বিল্ডিং-এ আগুল লাগলে কি করতে হবে। আনবিক বিষ্ফোরণ ঘটলে কি করতে হবে, সেটা কি শেখানো হয়?
- আমরা যখন স্কুলে পড়তাম, তখন শেখানো হতো।
- সত্যিই?
- হ্যাঁ। কি বলা হতো জানো?
- কি?
- বলা হতো ক্লাশের বেঞ্চের নীচে লুকাতে।
- যাহ, ঠাট্টা করছো?
- না, আসলেই তাই শেখানো হতো। কারণ এর চাইতে ভাল কিছু শেখাবার ছিল না।  ৮০ সাল পর্যন্ত এই 'ডাক এন্ড কভার' প্রোগ্রাম প্রতি স্কুলে চালু ছিল।
- আর এখন?
- কি শেখাবে? আনবিক বিষ্ফোরণ ঘটলে কারও কি কিছু করার থাকবে?
- মানে সম্পূর্ণ ভ্যাগ্যের হাতে ছেড়ে দেওয়া?
- না, তাও না। এখানে কোন আনবিক বিষ্ফোরণ ঘটলে এই শহরের কোন চিহ্ন রইবে না।
রোজারিওর কথাগুলি হজম করতে সময় লাগলো। ধীর পায়ে হেটে ফিরে চললাম আমার অফিসের দিকে।






 হিরোশিমা - আনোবিক বোমার পরে তোলা ছবি





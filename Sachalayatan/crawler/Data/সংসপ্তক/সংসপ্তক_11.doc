আলোর স্রোতে - ২



পৃথিবীর সব চেয়ে সুন্দর দেশগুলোর একটায় আমার জন্ম। একই সাথে পৃথিবীর সবচেয়ে অসহনীয় শহরগুলোর একটাতে আমার বেড়ে ওঠা। ট্র্যাফিক-লোডশেডিং-মশা-ধান্দাবাজি সব মিলিয়ে যখনই মাথার ফিউজ নষ্ট হবার তাল ধরে, এক দৌড়ে কোন না কোন মায়াবী সবুজ অঞ্চলে সপ্তাহখানেক উধাও হয়ে যাই। মোবাইলের ক্যাঁচ-ম্যাচ বন্ধ করে, কান ফাটা হর্নের শব্দ ভুলে গিয়ে.......স্রেফ অবাক বিস্ময়ে চেয়ে চেয়ে আমার মা-কে দেখি। আমার দেশাত্মবোধের জন্মই হয়েছে সোমেশ্বরী নদীর অবিশ্বাস্য স্বচ্ছতায়, কচিখালির হেঁতাল বনে। আজকে তাই এই আমার ট্রিবিউট। আমার অপটু ক্যামেরায় সহস্রভাগের এক ভাগও ধরা পরে না, তবুও সাহস করে দিয়ে দিলাম।
এর আগে  আলোর স্রোতে - ১  এ বান্দরবানের কিছু ছবি দিয়েছিলাম। এবারের গুলো কাপ্তাই লেকের।
১. 
পৌষ-মাঘের ভোর বেলার কাপ্তাই লেকের মত মায়াবী দৃশ্য আর কি আছে? ঘন কুয়াশা মাঝে মাঝে হঠাৎ মাথা উঁচিয়ে ওঠা পাহাড় সারি…রহস্যময় বাঁকগুলো থেকে প্রতি মুহূর্তে মনে হয় আবছা দেখা দেয় রিভেনডেল। প্রতিটি কুয়াশাচ্ছন্ন বিচ্ছিন্ন দ্বীপই হয়ে ওঠে অ্যাভালন। অপূর্ব। ডিসেম্বর ২০০৯।
২. 
ভোর কেটে গিয়ে আলো ফুটে উঠছে.....সেপ্টেম্বর ২০০৮।
৩. 
শুভলং নয়...পাহাড়ের খাঁজে লুকিয়ে থাকা অনামা কোন ঝর্ণা। সেপ্টেম্বর ২০০৮।
৪.
আমার প্রথম কাপ্তাই যাত্রায় তোলা ভোর। আজো এর চেয়ে যাদুকরী কিছু দেখিনি আমি। তরল কাঁসায় ঢেকে যাওয়া এমন আলো এর পরও দেখেছি আমি কাপ্তাই লেকেই - ঘোর বর্ষায়, ভোরবেলায় - কিন্তু ঠিক এমনটি নয়। অগাস্ট ২০০৭।
৫.
একই দিনে তোলা আরেকটি ছবি।অগাস্ট ২০০৭।
৬.
কুয়াশায় ঢাকা নীল পাহাড় সারি।অগাস্ট ২০০৭।
৭.
এই শীতের ভোরেও জেলেদের ব্যস্ততার কমতি নেই। খুব বেশি হলে সকাল ৬টা তখন। মাঘের শীতে জ্যাকেট গায়ে আমি তখন কাঁপছি নৌকায় বসে। খালি গায়ে এই হীম-শীতল লেকের পানিতে মাছ ধরা!! ভাবা যায়! ডিসেম্বর ২০০৯।
এই বর্ষাই হয়তো শেষ দেখা হবে আমার প্রিয় কাপ্তাই। উচ্চশিক্ষা তথা জীবিকার টানে চলে যেতে হবে শিকড় ছিঁড়ে। এটাই হয়তো ভোরবেলা লেকের মাঝখানে নৌকার টিনের চালে ঝুম বৃষ্টির তাল শুনতে শুনতে বিভোর হয়ে যাবার শেষ সুযোগ।



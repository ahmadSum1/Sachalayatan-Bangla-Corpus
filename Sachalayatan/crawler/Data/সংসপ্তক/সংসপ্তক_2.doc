সোঁদরবন!



সুন্দরবন! সুন্দরবন! আহা! স্বপ্নের জায়গা এটা নয়। মনে রাখতে হবে এ জায়গা ভয়ংকর সুন্দর। কত দৃশ্য, কত কত গল্প! কতগুলো অসাধারণ মানুষ! 
সেই ছড়া, “যে খেয়েছে কেওড়া ঝোল, সে ছেড়েছে মায়ের কোল!” সেই ভোর চারটা পর্যন্ত বনের মাঝে ভাঙ্গাচোরা ওয়াচটাওয়ারে বসে বাঘ আসার বিফল অপেক্ষা! সেই অরণ্যের মাঝে ঘাসবনে হাঁটতে হাঁটতে শোনা চোরা গর্জনে বুক কেঁপে ওঠা! ভরা পূর্ণিমায় খোলা স্পীডবোটে গহীন রাতে গান আর লাগামছাড়া আনন্দ! নদীর বাঁকে লুকিয়ে থাকা নিশ্চল কুমির, আর চিল্লে এলাকা গরম করে দেয়া বানরের দল! হরিণ! হরিণ! চিত্রল!
আর মেজর জিয়া! সুন্দরবনের মেজর জিয়া, আমাদের মেজবান, সারেং, গাইড ও গল্পদাদু। মুক্তিযুদ্ধে সুন্দরবনের কমান্ডার, কর্ণেল তাহেরের সহযোদ্ধা, সুন্দরবনের রবিন হুড। সুন্দরবনের একনিষ্ঠ পূজারী। কেউ বলে ডাকাত, কেউ মানে পীর…..তাঁর অনন্যসাধারণ গল্পগুলো! গল্প না তো, নিজের জীবনের টুকরো-টাকরা।
তাঁর ও তাঁর সঙ্গীদের অসাধারণ আতিথেয়তা…..ভোরে তাজা খেজুরের রস!
দুবলার চর, কটকা, কচিখালি!
খুলনা বিডিআরের কর্ণেল এমদাদের অসাধারণ ভদ্রতা, আতিথেয়তা ও ব্যক্তিত্ব…..আমাদের সাথে একই রাতে ভদ্রলোক সপরিবারে ঢাকায় ফিরলেন……পরদিন পিলখানায় তাঁর দরবার ছিল……..
কত গল্প, কত স্মৃতি…..আজকে সব লেখার মত মন নেই….মনে আসছে ষাট গম্বুজ মসজিদের সামনে আমাদের মাঝে সহাস্য কর্ণেল এমদাদ…….ম্যাগনেটিক ড্রাইভে পড়ে আছে তাঁর স্মৃতি।
আজকের ছবিগুলো তাঁকে উৎসর্গ করে।
১. চিত্রল হরিণ

২. ভোরে দল বেঁধে মাছ ধরতে বের হচ্ছে দুবলার চরের জেলেরা।

৩. হঠাৎ হঠাৎ নদী দিয়ে ভেসে যায় জেলিফিশের ঝাঁক । তাদের একটি।

৪.চাঁদের আলোয় নৌকা(স্পীডবোট)বিহার।

৫. কটকার বনে চন্দ্রোদয়।

৬. বনের মাঝে কালের সাক্ষী।

৭.আইলায় আছড়ে ফেলা জাহাজ।

৮. গহীন বনের মাঝে একটুকরো সাভান্না! হাঁটছি, এমন সময় মেজর জিয়ার মনের আনন্দে জানালেন……এই ঘাসে বাঘ বড় আরামে লুকিয়ে থাকে….

৯. বাঘে খেয়ে ফেলে যাওয়া হরিণের মাথার খুলি।

১০. বিখ্যাত/কুখ্যাত হেঁতাল বন। বাঘের সরাইখানা। চোখের পলকে বেরুবেন, ঘাড়টি মটকে ঢুকে যাবেন নিঃশব্দে…….করবেট সাবের কাছে শুনেছিলাম, জিয়া স্যারের কাছে আরো ডিটেইলে কিছু গল্প শুনলাম হেঁতালের ঝোপে বাঘের কাজ-কারবার সম্পর্কে। ভাগ্য ভালো ততক্ষণে টাওয়ারে চড়ে বসেছি, নাইলে….যে সব গল্প……এক দৌড়ে ঢাকা। বাঘের সাথে ফাইজলামী করা আমি পছন্দ করি না…….

১১. মেজর জিয়ার পোষা হোয়াইট ক্রেস্টেড ঈগল। ঝড়ে বাসা থেকে পড়ে ডানা ভাঙ্গা দুইটা ঈগল ছানা তিনি পেলে পুষে এতবড় করেছেন। যখন বিশাল ধবধবে ডানা মেলে……রাজসিক!

১২. জলে কুমির, ডাঙ্গায় বাঘ। বাঘ দেখিনি, কিন্তু এনাদের অভাব ছিল না। সল্ট ওয়াটার ক্রোকোডাইল, দুনিয়ার সবচেয়ে বড় কুমির প্রজাতি।



অন দ্য কালচারাল ফ্রন্ট



এক বন্ধু বলছিল - সমাজ বদলের হাতিয়ার হিসেবে সংস্কৃতি এবং শিল্পী সমাজের কি করণীয়, এই মূহূর্তে আমাদের (সমাজতান্ত্রিক আদর্শে বিশ্বাসী) সামনে কোন গাইড লাইন নেই। ঋত্বিক ঘটক এক সময় কমূনিষ্ট পার্টির সামনে এ বিষয়ে একটি বক্তব্য হাজির করেছিলেন, এর বাইরে এই নিয়ে তেমন কেউ কোন কাজ করে নি। ঋত্বিক ঘটককে কম্যূনিষ্ট পার্টি থেকে বহিস্কার করা হয়েছিল, বাংলা  মদের বোতলের মধ্যে চুবিয়ে চুবিয়ে সমস্ত স্বপ্ন বুকের মধ্যে তিনি পুড়িয়ে নিজেকে খাক করেছিলেন এ গল্প আমরা সবাই জানি। বন্ধু বলেছিল -  এ নিয়ে এখনও কাজ করতে হবে, আমাদের চারপাশের বাস্তবতায় - এ কাজটা আমাদের করতে হবে। আগ্রহের সলতেয় আগুন ধরিয়ে চকচকে চোখে একই স্বরে বলি - এ কাজটা আমাদের করতে হবে। কাজটার শুরু হিসেবে বন্ধু ঋত্বিক ঘটকের অন দ্য কালচারাল ফ্রন্ট বইটার একটা কপি আমাকে দেয়। আমিও বইটা পড়তে শুরু করি। অন্য কাজের বাতাস ওঠে। অন দ্য কালচারাল ফ্রন্ট বই এর স্তুপে অপেক্ষা করে - আমার সময়ের। কিন্তু সময় আর হয় না। হটাৎ বই এর স্তুপ থেকে লাফ দিয়ে ওঠে অন দ্য কালচারাল ফ্রন্ট - মাথায় ঘাই মেরে বলে, কাজটা এগুলে না যে- আমার শরীরে অনেক ধুলো জমা পড়ে গেল যে? আমি বুঝতে পারি, স্থগিত কাজটা .. .
অন দ্য কালচারাল ফ্রন্ট
ঋত্বিক বসে আছেন - বই এর কাভারে
পোষ্টার হয়ে এক স্তূপীকৃত নির্বাক
বুদ্ধের মৌনতায় ...।।
স্বপ্নচারী অনবদ্য কালচারাল ফ্রন্টে আবার দেখা হবে
কথা ছিল, শব্দের বারুদের ঝাঝালো গন্ধে
বিস্ফোরিত ওƒপোলী থেকে রঙীন পর্দার বিস্তৃত অঞ্চল
কাটাতার, হেলমেট আর ট্রেন্চ খোড়ার অবিরল
শ্রান্তিতে চুইয়ে চুইয়ে পড়বে ঘাম, লোনা বিশ্বাস
মানুষে, আর এক খন্ড মেঘ - উদ্বাস্তুর বাস্তু হয়ে
ছড়াবে ছায়া দগদগে রৌদ্রে, আর পুড়ে পুড়ে খাক
হয়ে কেবল আমরা ফেরারী হবো।
সংবিধানের ধারা উপধারা এক হলে
গেরিলা গেলিলা যুদ্ধের মহড়ায়
আমরাও এক হবো।। কথা ছিলো ...
সাতরে পাড়ি দেব পদ্মার দিগন্ত ছবি বালুচর
সন্দ্বীপের মাটিতে পা গেড়ে এগারো নম্বর মহাবিপদ সঙ্কেতে
মাপবো বাতাসের বেড়
সুন্দরবনের চিত্রল হরিণের পাশে বসে
শুনবো বাঘেদের হুঙ্কার,
রাঙামাটির নীল জলে হারিয়ে যাওয়া
শহরের গলিতে ভাসমান মাছেদের রূপালী শরীরে
চোখ রেখে পাহাড়ি চোয়ানী বাঙলায় ঠেকে।
অন দ্য কালচারাল ফ্রন্ট
বই এর স্তুপে স্তুপাকৃত হয়ে
কেবল পড়েই থাকে - কোন এক অপেক্ষায়।।


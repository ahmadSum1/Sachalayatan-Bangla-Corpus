আবুল মনসুর আহমেদ প্রণীত ‌বর্ণ পরিচয় -প্রথম ভাগ / কেবলমাত্র রাজনৈতিক শিশুদের জন্য লিখিত (বয়স্করাও পড়িতে পারেন কিন্তু গোপনে) 



(দুধের) স্বরবর্ণ 
অ 	-	অন্যের ভালমন্দের পরোয়া করিও না; নিজের লাভ-লোকসান আগে দেখিও।
আ 	-	আমদানি রফতানির আধুনিক বৈজ্ঞানিক ব্যাখ্যা এই যে, আমদানি মানে আমার পকেটে আমদানি; রফতানি মানে তোমার পকেট হইতে রফতানি।
ই	-	ইহকালে ইলেকশন বৈতরণী পার হইতে পারিলে পরকালে পোলসিরাতের ভাবনা থাকিবে না। অতএব ইউনিয়ন বোর্ড হইতে হাত-সাফাই কর।
ঈ	-	ঈমান যদি বাঁচাইতে চাও, তবে ক্ষমতায় আসীন (উলিল-আমর) দলের তাবেদারি কর।
উ	-	উপকার যত পার গ্রহণ করিও; কদাচ দান করিও না।
ঊ	-	ঊর্ধ্বে দৃষ্টি রাখিও; অন্তত কিছুদূর উঠিতে পারিবেই।
ঋ	-	ঋণ করিয়া মে¤¦র-মন্ত্রী হও। দেনা আর শোধ করিতে হইবে না।
এ	-	এন্টি-কোরাপশন পোস্ট-কোরাপন নয়। অর্থাৎ ওটা কোরাপশনের আগের ব্যাপর। একবার কোনমতে কোরাপশন করিয়া ফেলিলে এন্টি-কোরাপনের আর ভয় নাই।
ঐ	-	ঐক্য ঈমান ও শৃংখলা জাতির পিতার ওসিয়ত। এটা কাজের গুণের কথা নয়, কার্য-পদ্ধতির কথা। অতএব যাই কর একতাবদ্ধ হইয়া করিও।
ও	-	ওয়াদা খিলাপ করিতে কিছুমাত্র দ্বিধা করিও না। এ বিষয়ে দ্বিধা করা নৈতিক দুর্বলতার লক্ষণ।
ঔ	-	ঔৎসুক্য খুবই ভাল গুণ। কিন্তু ক্ষমতায় আসীন লোকদের সোর্স-অব-ইনকাম স¤¦ন্ধে ঔৎসুক্য প্রকাশ করিও না।
(বেগুনের) ব্যাঞ্জনবর্ণ
ক	-	কনট্রোল শপ ও কন্ট্রাক্ট হাতে রাখিয়া কমিউনিজমকে কষিয়া গাল দিও। কন্স্টিটিউশন রচনার কোনো কারণ থাকিবে না।
খ	-	খলিফা ওমরকেই আদর্শ রাখিবে বটে, কিন্তু খরচপত্রে বাগদাদের খলিফাদেরই অনুসরণ করিবে।
গ	-	গণ্ডারের চামড়ার মত গায়ের চামড়া করিও। মে¤¦রগিরি নিশ্চয় স্থায়ী হইবে।
ঘ	-	ঘন ঘন ভোটারদের কাছে যাইও শুধু ইলেকশনের আগে; ইলেকশনে জিতিয়া গেলে আর ও-মুখী হইও না।
চ	-	চতুর্দ্দিকে শত্রু; এখন হৈ-চৈ করিয়া রাখিও। মন্ত্রী হইলে কাজে লাগিবে।
ছ	-	ছাত্রসমাজকে ছত্রভঙ্গ করিতে ভুলিও না; নইলে ওরা মে¤¦র-মন্ত্রীদের ছক্কা-পাঞ্জা করিয়া ছাড়িবে।
জ	-	জনসাধারণের নামে কথা বলিও; কিন্তু মন্ত্রীদের নামে জিন্দাবাদ দিও; জঞ্জাল পোহাইতে হইবে না। কারণ জনসাধারণ বলিয়া সত্যিই কোন জীব নাই।
ঝ	-	ঝড়-ঝঞ্ঝা যে মাঝে মাঝে হয়, তা’ আল্লাহর গজবের ঝাপ্টা নয়Ñ রহমতের ঝর্ণা। কারণ তাতে রিলিফ কার্যের সুবিধা হয়।
ট	-	টেন্ডার দিলেই কন্ট্রাক্ট পাওয়া যায় না; টিপও দিতে হয়।
ঠ	-	ঠকবাজিতে গাঁ উজাড় করিবার ঠাট দেখাইও না। কারণ তাতে মেজরিটিকে ঠাট্টা করা হয়।
ড	-	ডিস্ট্রিক্ট বোর্ডের উপর ডাট নজর রাখিও; কারণ ওখানেই রাজনৈতিক পরীক্ষার ডবল প্রমোশন।
ঢ	-	ঢাক পিটাইবার লোক রাখিও; কারণ প্রপ্যাগাণ্ডা পাবলিসিটি গণতন্ত্রের অবিচ্ছেদ্য অঙ্গ হইলেও তার ঢোল বাতাসে বাজে না।
ত	-	তহবিল কখনো তছরূপ হয় না; হাত ফেলিতে তোমারটা আমার হয় মাত্র।
থ	-	থলিয়া জগতে মাত্র একটি, সেটি আমার থলিয়া। ওটি ভরিলেই দুনিয়া ভরিল।
দ	-	দল বা পার্টি মানে একই উদ্দেশ্যে কতিপয় লোকের একত্রিত হওয়া,Ñ যথা জয়েন্ট স্টক কোম্পানী। স্টক যদি জয়েন্ট না থাকে, তবে দলত্যাগ করিতে একমুহূর্ত বিল¤¦ করিও না।
ধ	-	ধন মানে, দওলত, দওলত মানে রাজত্ব। রাজত্বের মালিক রাজা। কিং ক্যান ডু নো রং। অতএব ধনীর কোনো অপরাধ নাই।
ন	-	নিজামে ইসলামের কথায় মুখে খই ফুটাইও; ইসলামের পন্থা বাদ পড়িলেও নিজামের পন্থা বাদ পড়িবে না।
প	-	পারমিটের পরিকল্পনা যতদিন আছে, ততদিন পাটের দাম না থাকিলেও চলিবে। কারণ পারমিটটা তোমার; আর পাটটা কৃষকের।
ফ	-	ফটকা বাজার বাঁচাইয়া রাখিও। গদি যদি নিতান্তই হাতছাড়া হয়, তবে ওখানেই কপাল ফাটিবে।
ব	-	ব্যালট বাক্সে বিশ্বাস রাখিও না, বাস্তব বুদ্ধি অনুসারে বাজেটের ব্যবস্থা করিও।
ভ	-	ভোট একটা কাঁচা মাল। যে দামেই কিননা কেন, ঠিকমত ফিনিশ করিতে পারিলে উচ্চ লাভে বিক্রয় করিতে পারিবে।
ম	-	মন্ত্রী হইতে চাহিলে আগে মিউনিসিপ্যালিটি ও ডিস্ট্রিক্ট বোর্ডে হাত মক্শ কর।
য	-	যন্ত্রযান যত পার আজ করিয়া লও; হায়াত-মওত আল্লার হাতে। যশ ও যম যমজ-ভ্রাতা। তারা ওৎ পাতিয়া বসিয়া আছে।
র	-	রাষ্ট্রভাষা উর্দ্দু হইলে আমাদের কোনো অসুবিধা হইবে না; কারণ ছেলেবেলা হইতেই বাড়ির পাশের জঙ্গলে ‘ক্যা হুয়া’ ‘ক্যা হুয়া’ শুনিয়া আসিতেছি।
ল	-	লবণের সের ষোল টাকা হওয়ায় কি আর এমন অসুবিধা হইয়াছে? লবণ না হইয়া চাউলের সের ষোল টাকা হইত হবেই অসুবিধা হইত। কারণ চাউলের চেয়ে লবণ অনেক কম লাগে।
শ	-	শাসন যারা করিতে জানে, তাদের কোনো শাসনতন্ত্র লাগে না। যেমন চিনা বামুনের পৈতা লাগে না।
ষ	-	ষড়দর্শন মানে ঢাকা দর্শন, করাচি দর্শন, লন্ডন দর্শন, ওয়াশিংটন দর্শন, লেক-সাকসেস দর্শন এবং বাড়ি ফিরিবার পথে মক্কা দর্শন।
স	-	সরকার যখন জাতীয় সঞ্চয়ের (ন্যাশনাল সেভিং-এর) কথা বলেন, তখন স¥রণ রাখিও, তুমিও জাতির অংশ; অতএব তোমার আয়ই জাতির সঞ্চয়।
হ	-	হতাশ রাজনীতিকরাই ইলেকশনের জন্য হৈ-চৈ করিয়া থাকে। হতভাগাদের কথায় হাঙ্গামা করিও না। হতবাক্ হইতে হইবে।
ং	-	নিজ বংশধরের অংশ সংগ্রহে অপর অংশীদারদের বিরুদ্ধে সংগ্রাম করিতে অথবা দেশ ধ্বংস করিতে কদাচ শংকা করিও না।
ঃ	-	দুই হরফের মধ্যে বিসর্গ বসিলে পরের হরফের শক্তি ডবল হয়। অতএব তোমার পুত্রকে তোমার চেয়ে দোর্দ্দণ্ড-প্রতাপ করিতে চাহিলে বাপ-বেটার মধ্যে একটা বিসর্গ বসাও।
ঁ	-	চন্দ্রবিন্দু মানে চাঁদের ফোঁটা। চাঁদ থাকে আসমানে। ফোঁটার স্থান কপালে অথচ চন্দ্রবিন্দুর উচ্চারণ নাসারন্ধ্রে। অতএব তোমার নাকের উচ্চতা থাক না থাক, ঘ্রাণশক্তি থাকিলেই হইল।
		এই বর্ণমালা গ্রন্থখানি অদ্যকালে আর সহজে খুজিয়া পাওয়া যায় না। তখনও রাজনৈতিক শিশুত্বপ্রাপ্ত হই নাই, কেবল বয়সের শিশুকাল ছাড়িয়াছি মাত্র। বালকবেলার শেষকালে মনের ভেতর যে যুবা যুবা ভাব জাগিত - সেই যুবককালেই আগামীদিনের রাজনৈতিক শিশুর হাতে এই বর্ণমালা পড়িয়াছিল। রাজনৈতিক শিশুত্ব অনুশীলন করিতে না করিতে কোন এক অর্বাচীন মালিকানার টানে উহা দিকচক্রবাল অতিক্রম করিয়া স্মৃতির মনিকোঠাতে আসন গাড়িয়া জুল জুল করিতে লাগিল- কিছুতেই আর সেখান হইতে তাহাকে পাড়িয়া নামানো গেল না। আমারও আর রাজনৈতিক সাবালকত্বলাভ ঘটিল না। 
এরপর রূপকথার গল্পে যে লেখা থাকে- তাহার পর অনেক অনেকদিন কাটিয়া গেল। 
এক আত্মীয়ের বাটি গিয়াছি। আত্মীয়ের বাড়ি সভ্যতার ত্রিসীমানার যে সীমান্তরেখা তাহার এক বিঘত বাহিরে। বিজলীর আলোতো নাইই এমনকি মোবাইল নেটওয়ার্কের ফাঁড়াও ওখানে নাই। তাই ওখানে যাওয়া মানে নির্ঘাত স্বর্গপ্রাপ্তি। সেই স্বর্গলোভে ওখানি গিয়াছি। এখানে ওখানে ঘুরিয়া ফিরিয়া মহিষের ন্যায় চড়িতে লাগিলাম। আর সন্ধ্যা হইলে তাহার পুরোনো একখানি বইয়ের আলমিরা আছে – তাহা উল্টাইয়া পাল্টাইয়া কোন একটা কিছু হাতে লইয়া পৃষ্ঠা উল্টাইতে উল্টাইতে নিদ্রাদেবীর প্রেম কামনা করিতাম। এই চলছিল। কিন্তু স্বর্গসুখ কপালে বেশিদিন সইলো না। ফেরার সময় হইয়া আসিল। বাক্স পেটরা বাধিয়া ছাদিয়া প্রায় রেডি হইয়া আছি- আলমিরার দিকে শেষবারের মত দৃষ্টিপাত করিতেই বাছাধন খল খল শব্দে হাসিয়া উঠিল। এইবার পাইয়াছি তোমাকে’ – রাজনীতিতে আমার সাবালকত্ব অর্জন ঠেকাইবি কে- এমন ভাবখানায় বেশ গদগদ হইয়া গ্রন্থখানা বগলদাবা করিয়াছি আমার আত্মীয় আত্মার নিকুচি করিয়া হাহা রব তুলিয়া ছুটিয়া আসিলেন। যতই তাহাকে বুঝাইবার চেষ্টা করি – এই বইখানা যাহা তুমি দেখিতেছো তাহা শুধুমাত্র দেহ। এর আত্মাপ্রবর আমার মণিকোঠায় আশ্যয় লইয়াছেন। তাহার অভাবে তোমার এই বইখানা শূধুমাত্র একটা এপিন্ডিটাইসিস। আত্মার অভাবে বইখানা শুষ্ক মরুভূমির ন্যায় কাঠ হইয়া আছে। তুমি উহা ছাড়িয়া দাও। তাহারা মিলিত হইয়া সুখে শান্তিতে বাস করিতে থাকুক। কিন্তু কাহাকে কি বলি- সহস্র অনুনয় বিনয় উপদেশেও তিনি কিছুতেই ইহাকে হস্তবিগত করিতে রাজী নন। শেষ পর্যন্ত কি আর করা। অবশেষে বিরস নয়নে পৃষ্ঠাগুলোর দিকে তাকাইয়া তাকাইয়া হাতখানা ব্যাথা করিয়া আদি ও অকৃত্রিম কাগজেই বর্ণমালাগুলি টুকিয়া লইলাম। এইটুকু পরিশ্রমের বিনিময়েও তাহাতে যদি আত্মার সহিত দেহের মিলন ঘটে। ওরা সুখী হয়। আমিও রাজনীতিতে সাবালকত্বপ্রাপ্ত হই। সদগতি হয়। কিন্তু হাতখানা এত টনটন করিয়া উঠিল যে বুঝিলাম - আমি বৃদ্ধ হইয়া গিয়াছি। আমার আর হইবে না। আমার হইবে না তাহাতে কি? তাই বলিয়া যাহারা পারিবে তাহাদিগদের শিক্ষারহিত করার কোন অধিকার আমার নাই... তাই-


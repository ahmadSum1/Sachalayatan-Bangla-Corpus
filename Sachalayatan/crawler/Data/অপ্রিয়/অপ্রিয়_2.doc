বিকলাঙ্গ পুঁজিবাদ ও সৌরজগতের বৃহত্তম শপিংমল 



ধরুন জনাব ‘ক’ একজন প্রতাপশালী দুই নম্বর ব্যবসায়ী। ভুমি দস্যুতা অথবা স্পিরিট চোরাচালানী করে আজ তার এত টাকা যে তিনি নিজেই তার হিসাব রাখেন না। টাকা অনেক দেখেছেন তিনি, অনেক ভোগ করেছেন। কিন্তু বয়স বাড়ছে, এখন তার নাম কামানো দরকার, এমন কিছু করা দরকার যাতে এশিয়ায়, এমনকি সারা বিশ্বে তার নাম ছড়িয়ে যায়। কি করা যায়? সেরকম কোন কিছু করতে গেলে তো ঢের মেধা দরকার বা অঢ়েল পয়সা পানিতে ফেলতে হয়। বুদ্ধি একটা আছে, এশিয়া বা এমনকি সৌরজগতের বৃহত্তম শপিংমল তৈরী করা। এতে সাপও মরলো লাঠীও ভাংলোনা, কি মজা। ধরুন তাই তিনি তৈরী করলেন, সৌরজগতের বৃহত্তম ৯৯৯ তলা শপিং মল। তাও এই সৌরজগতের সর্বসরু রাস্তাবিশিষ্ঠ, সর্বঘিঞ্জি বস্তিসম্পন্ন, দুষিত বায়ুর হাঁপানী আর শ্বাসকষ্টে ভোগা, পয়ঃঅবরুদ্ধ যেন কোষ্ঠকাঠ্যন্যে জীর্ণ, জলাবদ্ধ যেন মুত্রনালীতে বর্জ্য আটকানো বিকলাঙ্গ ঢাকা নামের শহরে।  তাঁর এই ৯৯৯ তলা ভবনে তিনি এবং তাঁর সাঙ্গপাঙ্গ, চোর ডাকাত চাকর নফররা মিলে সারাদিন হিসাব নিকাশ কষেন কি করে কর ফাঁকি দিয়ে, বন্দরে মিথ্যা ঘোষণা দিয়ে, সরকারী কর্মচারী কর্মকর্তাদের কাত করে, কোট কাচারীকে কচু দেখিয়ে আরও বিস্তর মালপানি কামানো যায়। 
আর আমরা হাভাতে হতচ্ছাড়া আম জনতা যারা জীবনেতো কোনকিছু দেখিই নি, দুনিয়ার হাবভাব দেখে অনুধাবনেও অক্ষম যে শরীরের একটি অঙ্গ অনানুপাতিক ভাবে বড় হয়ে গেলে তা ধনাত্মক অর্থে ‘বৃহত্তম’ হয় না – তা বিকৃত অর্থে ‘বৃহত্তম’ হয়।  আর এই ‘বৃহত্তম’ হবার জন্য যে ‘প্রাণশক্তির’ সরবরাহ লাগে তা দেশে বিদেশে সারাদিন অমানুষিক খেটে যারা দু পয়সা উদ্বৃত্ত্ব রাখতে পারেন তাদের প্রিয়জনদের বেহুদা খরচ থেকেই আসে। কিন্তু ঐ ‘বৃহত্তম’ শুনেই আমাদের আদিখ্যেতা আর ভালবাসার নধর বয়ে যায়, আমরা ওগুলো আমাদের ভাবি। কখনোই ভাবি না যে এই ৯৯৯ তলা ভবনগুলোই বিশাল বড় এক ফানেলের মত ধনীকে আরও ধনী এবং গরীবকে আরও গরীব করায় দিনরাত কাজ করে চলেছে। সস্তা বিলাসদ্রব্যের ঘোরে ক্রেতাকে ফেলে একমাত্র বেচাকেনাকেই সর্ব্বোত্তম পেশা প্রমাণ করে এক দোকানদারী সংস্কৃতির অসীম বিস্তৃতি ঘটিয়ে চলেছে।
কিন্তু এই ৯৯৯ তলা ভবনে আগুন লাগলো একদিন, প্রশ্ন উঠলো সরকারের আগুন বিভাগের কাছে ৯৯৯ তলা উঁচু আগুন মই নেই কেন?
এখন কথা হলো মাথাপিছু কর হিসাব করলে সৌরজগতের সবচেয়ে গরীব সরকার তার সামান্য বরাদ্দ থেকে মাত্র একটি সৌরজগতের বৃহত্তম ৯৯৯ তলা উঁচু আগুন মই কিনবে? না কি ৯৯৯ টি একতলা উচু মই কিনবে যাতে আরও বেশী করে বস্তির আর গ্রামের ঘরগুলোর আগুন নিভানো যায় এবং এর সাথে সৌরজগতের বৃহত্তম শপিংমল তৈরীকারকদের বাধ্য করবে ভবন নির্মানের খরচের সাথে সৌরজগতের বৃহত্তম ৯৯৯ তলা আগুন মই কেনার জন্য মোটা অংকের আগুন কর পরিশোধ করতে।       


"তয় থাক" 



ধরুন রাস্তায় যেতে যেতে আপনার খুব নিকট নয় এমন কোন সুন্দরী বান্ধবীর সাথে দেখা। ক্ষণিক কুশল বিনিময়ের ফাঁকে হঠাৎ খেয়াল করলেন যে তার ডানদিকের উপরের ঠোটের লিপস্টিক এমনভাবে লেপ্টে আছে যে সুন্দর চেহারাটা বাজে দেখাচ্ছে। বলেই ফেললেন তাকে সেকথা।  কিংবা বসের মিটিং ক্লায়েন্টের সাথে, দেখলেন তার দাঁতে বড়সড় একটা পালং শাকের টুকরো লেগে আছে, তাও বলে ফেললেন।
মানুষ সমালোচক প্রানী। বাচ্চারা একটু বড় হলেই শুরু হয় মায়ের সমালোচনা, এটা করা ঠিক হয়নি, ওটা করা উচিত্ নয়, ওটা কেন করলে, এটা এভাবে পরে না, ওটা ওভাবে বলতে নেই ইত্যাদী। এর পর সমালোচকের আর অভাব হয় না সারা জীবন। কিন্তু এই সমালোচনা আপাতভাবে আমাদের ইগোকে আহত করলেও এর মাধ্যমে আমরা জীবনের শিক্ষা গ্রহণ করি যেটা একটি ডায়নামিক প্রসেস।  কিন্তু কিছু মানুষ আছে যারা সমালোচনা একদম সহ্য করতে পারে না। যাদের ইগো অত্যাধিক অথবা যারা মানষিক অস্তিত্বের সংকটে ভুগছেন তারা সাধারণত সমালোচনা করলেই তেলেবেগুনে জ্বলে উঠেন। কিছু কিছু মনোরোগ বা ব্যক্তিত্বের বিকারও মানুষকে সমালোচনার ক্ষেত্রে প্রচন্ড সংবেদনশীল করে তুলতে পারে।  
অবশ্যই সমালোচনায় সমালোচনাকারীর কখনই কোন স্বার্থ যে থাকেনা তা নয়। তারও হতে পারে কিছুটা ইগো স্যাটিসফ্যাকশন। কিন্তু মোটের উপর সমালোচনাটি যদি উপকারী হয় তবে সমালোচিত ব্যক্তিরই এতে লাভ বেশী। 
সমালোচনা করলেই যারা ছ্যাঁত্ করে উঠে মানুষ তাদের সমালোচনা করা বন্ধ করে দেয়। দিনে দিনে তাদের চিন্তাধারা হয়ে উঠে একমুখী এবং অনেক সময়ই ভুল স্বতঃসিদ্ধের উপর প্রতিষ্ঠিত। এদের মধ্যে চ্যাম্পিয়ানরা হচ্ছেন সুন্দরী নারীরা, সোস্যাল এলিটরা এবং বিশেষ কিছু সনাতন চিন্তাধারার অস্ত্রধারী বাহিনী যারা রাজতন্ত্রের আদর্শে এখনও মনে হয় বিশ্বাসী।
একটি গল্প দিয়ে শেষ করি:
বিশেষ করে যারা একটু মোটাশোটা গড়নের, ঢিলেঢালা পোষাক পরে তারা যদি কিছু বেশী সময় এক যায়গায় বসে থাকেন, উঠবার পর কখনও কখনও কাপড় তার দুই নিতম্বের ফাঁকে আটকে থাকে। পশ্চাতদেশ তার যত দৃষ্টিমধুরই হোক না কেন এটি দেখতে খুব খারাপ লাগে। একবার এক গ্রামে এক ঢিলেঢালা সুন্দরী খুব সেজেগুজে গঞ্জের ভেতর দিয়ে বেয়াই বাড়ী বেড়াতে যাচ্ছেন। তার খেয়াল নেই যে তার নিতম্বের ফাঁকে কাপড় আটকে আছে। বাড়ী পেরিয়ে মাঠের ধারে যেতেই তার মনে হলো সদ্য গোঁফের রেখা দেখা দেওয়া পাড়ার ইঁচোড়ে পাকা ছোঁড়াটা তার পশ্চাতদেশে শুড়শুড়ি দিল। তেলেবেগুনে জ্বলে উঠে পেছনে ফিরে তিনি ছোঁড়াটাকে ধমক দিয়ে বললেন, কি করা হচ্ছে? হতভম্ভ ছোঁড়াটা আমতা আমতা করে বলল, কাপড়টা গুঁজে ছিল, খারাপ দেখাচ্ছিল তাই বের করে দিলাম। দ্বিগুণ রাগে ছোঁড়াটাকে ধমক দিয়ে তিনি বললেন, আমার কাপড় যেখানেই গোঁজা থাক, যেমনই লাগুক তাতে তোর কি, যা ভাগ। মহিলা আবার হাঁটতে শুরু করলে ছোঁড়াটা এবার আঙ্গুল দিয়ে কাপড়টা আগের স্থানে গুঁজে দিয়ে বলল, তয় থাক।       
আমরা যারা তর্কে বা লেখায় অপরের সমালোচনা করি তাদের বেশীরভাগই সমালোচিতের দৃষ্টিকটু ত্রুটি অপসারণের জন্যই তা করি। সেটাও যাদের সহ্য হয় না তাদের বলি “তয় থাক”।


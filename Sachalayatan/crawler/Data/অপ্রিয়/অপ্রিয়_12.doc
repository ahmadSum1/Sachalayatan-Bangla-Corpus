জীবন কামরাঙ্গা গল্প-১     পান্তাভাত



[জীবন থেকে নেওয়া কামরাঙ্গা গল্প]
আমরা যারা অবিবাহীত বাঙালী যুবক, তাদের অনেকেই বয়ঃসন্ধিকাল থেকেই খুজছি সেই নারীকে যার চোখের দিকে চাইলে মনে হয় যেন হারিয়ে যাই, ঠোঁট দেখলে যেন মনে হয় চুমু খেয়ে আজন্ম তৃষ্ণা মেটাই আর হাত দুটো ধরলে যেন মনে হয় আর কোন বাধা নাই। কিন্তু স্বপ্নের সাথে জীবনের বাস্তবতার খাপ খাওয়াতে গিয়ে কখনও আমরা দুঃখ পেয়েছি অনেক, কখনও দুঃখ দিয়েছিও অনকে। কিন্তু এখন পর্যন্ত কেউ কেউ অন্তত জীবনের এই একটি ক্ষেত্রে লাগামটা স্বপ্নের হাতেই সঁপে রেখেছি। সবসময়ই মনে হয়েছে ঠিক যেদিন থেকে লাগামটা স্বপ্নের হাত থেকে শরীরের হাতে চলে যাবে, যেদিন মনের আবেগ শরীরের বেগের কাছে হেরে যাবে, সেদিন থেকে আমি আর তরূণ নই। যাদের সাথে ঘনিষ্ট হয়েছি, সবার সাথেই সেই আশাটুকু, সেই স্বপ্নটুকু যেন ছিলই। 
কিন্তু হতবাক হয়ে দেখি আশেপাশে কত না স্বপ্নবিহীন সংসর্গ, মন খারাপ হয়ে যায়, যখন দেখি এই স্বপ্নবিহীনদেরই দখল, কদর আজও সর্বত্র। 
ভদ্রলোক পেশায় প্রকৌশলী, বুয়েট থেকে পাশ করা, ভাল ছাত্র। বয়সে মোটামুটি তরুন ও স্মার্টলুকিং এই প্রকৌশলীর সাথে পরিচয় হয় তারই এক তরুন সহকর্মির মাধ্যমে। তারা উভয়েই এক বড় কর্পোরেটের এক্সিকিউটিভ যারা ছিল আমার ক্লায়েন্ট। প্রায়ই আমাদের দুরান্তে সাইট ভিজিটে যেতে হতো। তরুন সহকর্মিটি ছিল বিয়ারের খুব ভক্ত। যেভাবেই হোক বিয়ারের কিছু বোতল আথবা ক্যান সে যোগাড় করে ফেলত। সারাদিন কাজের পর আড্ডাটা জমত ভালই। একটু ঘনিষ্টতার পরই বেশ আন্তরিক হয়ে গেলেন মিষ্টভাষী ভদ্রলোক। জানালেন পাশ করার পরই দুবছর কাটিয়েছেন দক্ষিণপূর্ব এশিয়ার একটি দেশে। বিয়ে করার পরপরই ফিরে এসেছেন ঢাকায়। থাকেন রাজারবাগে সাথে স্ত্রী এবং একটি মেয়ে বছর পাঁচেকের। গল্প করতে করতে বিয়ারের আবেশে ঘুমিয়ে গেলে তরুন সহকর্মিটি বললেন:
আর বলেননা মারুফ (ছ:না:) ভাইয়ের কথা
কেন? কি হয়েছে?
আরে ভালমানুষ ভাবীটারে ফেলে সে যায় অন্য মেয়েমানুষের কাছে
বোকার মত বলি, আ্যফেয়ার আছে? ভাবী সুন্দরী না? পছন্দ করেনা?
আরে কি যে বলেন, ঐসব কিছু না, অন্য নেশা
মানে?
মেয়ে স্কুলে নেওয়ার ডিউটি তার তিনদিন সপ্তাহে, বাচ্চা স্কুলে রেখে সে ফার্মগেট বা মগবাজার মেরে আসে
বিয়ারের নেশা ছুটে যায় আমার, খুব অবাক হই।
পরদিন সর্বক্ষণ মনে ঘোরে বাচ্চা স্কুল ফার্মগেট মগবাজার, কিন্তু মারুফ ভাইকে দেখে কিছুতই মেলাতে পারিনা।
পরবর্তি ট্যুরে ঠিক হয় মারুফ ভাইকে আমরা তার বাসা থেকে উঠিয়ে নেব। আমরা সেখানে গেলে চায়ের আমন্ত্রণ জানান মারুফ ভাই। চা মুখে তোলার সাথে সাথেই ফুটফুটে বাচ্চাটি সহ ঘরে ঢোকেন মাঝারী গড়নের এক চমত্কার সুন্দরী। মারুফ ভাই পরিচয় করিয়ে দেন তার স্ত্রী কন্যার সাথে। আমার মাথায় ঘুরতে থাকে ফার্মগেট মগবাজার।
চলেযাই একেবারে সন্দ্বিপ। সবাই ক্লান্ত থাকায় ঐ রাতে আর আলাপ জমে না। পরের রাতে একটু আগে আগেই শুরু হয় আড্ডা। সদ্যবিবাহীত তরুন সহকর্মিটিকে নানারকম গোপন দাম্পত্যক্রিড়া সংক্রান্ত প্রশ্নে জর্জরিত করতে থাকেন মারুফ ভাই। তরুন সহকর্মিটি কিছুটা যেন আত্মরক্ষার্থেই বলে ওঠে:
কি ব্যাপার, যান নাই বোধ হয় অনেক দিন
আর বোলনা, যে ঝামেলা যাচ্ছে, যাব সোমবার
আছেন মজাতেই
তুমিও চলনা, মজা পাবা
আরে কি যে বলেন
আমি বলি, মারুফ ভাই একটা কথা জিজ্ঞাসা করব?
বলেন
ভাবিকে তো দেখলাম, দারুণ সুন্দরী
তা ঠিক
তারপরেও কেন যান? ঠিকমত হয় না?
হয়
তো
আপনি পোলাও কোর্মা খান? ভাল্লাগে?
হ্যাঁ
কিন্তু রোজ রোজ কি পোলাও কোর্মা খাওয়া যায়?
না
মাঝে মাঝে পান্তাভাত খেতে খুব স্বাদ লাগে, তাই না?     
কন্ট্রাক্ট শেষ হয়ে গেছে ঐ কোম্পানীর সাথে, ঐ তরুন সহকর্মিটির সাথে এখনও কথা হয় মাঝে মাঝে। শুনেছি ম্যনেজার হয়ে অনেক টাকা পয়সা করেছে মারুফ ভাই, সপরিবারে মাইগ্রেট করেছে আমেরিকাতে। এতে নাকি ভাবীরই উত্সাহ ছিল বেশী।      


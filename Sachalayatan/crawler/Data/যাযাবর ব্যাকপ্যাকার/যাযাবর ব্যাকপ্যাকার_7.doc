রাজশাহীনামা - ০৭



ছোটবেলায় প্রথম পূজো দেখার স্মৃতি আব্বার হাত ধরে, রাজশাহী শহর থেকে আধা ঘণ্টার দূরত্বে, পুঠিয়ায়। দুর্গাপূজোর ছুটিতে বাসে চড়ে পুঠিয়ার রাজবাড়ি দেখতে গিয়ে পুজামণ্ডপও ঘুরে দেখা হয়েছিলো, সেটা মনে হয় ক্লাস থ্রি বা ফোরে। তার আগে ঢাকায় থাকতে এ সুযোগ হয়নি। এরপরে শহরের অলিতে গলিতে ঢাক-বাদ্য আর মণ্ডপের আলোকচ্ছটা দেখেছি বহুবার। 
প্রায় এক দশকের বেশি সময় ঘুরে ঘুরে পূজো দেখা হয়নি। ২০১১-তে ঠিক করে রেখেছিলাম প্রতিমা তৈরি দেখতে হবে। ঘুরতে ঘুরতে হাজির হয়ে গেলাম গণকপাড়ার বৈষ্ণব সভার দোরে, ভেতরে কারিগরেরা তখন মহাব্যস্ত।

প্রধান কারিগর কিন্তু তার মাঝেই ঘুরে ঘুরে দেখালেন আমাদেরকে, খুশি হয়েই। পা ফেলার জায়গা নেই। চারিদিকে অর্ধ-সমাপ্ত, অসমাপ্ত প্রতিমা। শুধু দেবী দুর্গা নন, তার ছেলেমেয়ে আর অন্য দেবদেবীরাও আছেন।

প্রধান কারিগরের নাম মনে নেই, কিন্তু তিনি এসেছিলেন কুষ্টিয়া-ঝিনাইদহের দিক থেকে। ওদিকে অন্য কারিগরদের কেউ ব্যস্ত দেবীর চোখ-মুখ আঁকতে, তো কেউ ব্যস্ত রঙ করতে।

প্রতিমা গড়া দেখা হলেও সে বছর পূজো দেখার সুযোগ হলো না। গত বছর  সেই শখ মেটানো হলো একেবারে সপ্তমী-বিজয়া দশমীর দিন পর্যন্ত দফায় দফায় ঘুরে। শুরু করেছিলাম ঘোড়ামারা পোস্ট অফিসের উল্টোদিকে জোড়া শিব মন্দিরের তৈরি করা পূজো-মণ্ডপ থেকে। জোড়া শিব মন্দির নিয়ে আলাদা করে কোন একসময়ে লিখতে হবে, মজার আর চমৎকার কিছু অভিজ্ঞতা আছে এখানে।


পুজা দেখতে আসা পিচ্চিরা পোস্ট-অফিসের সামনে দাঁড়ানো ভ্রাম্যমান ডাকঘর গাড়িটা ঘিরে বরফ-পানি খেলায় মত্ত।

টং-এর দোকানে ফুটছে চায়ের পানি

পদ্মা মঞ্চ 

পোস্ট অফিসের সামনের রাস্তা ধরে এগুলেই রাজশাহী শহরে প্রায় অর্ধশত বছর ধরে রথের মেলার রথ রাখে যেখানে, সেই রথবাড়ি-তে। বাড়ির সামনের অংশ, গ্যারাজ মতো, সেখানে রথটা থাকে সারাবছর। রথ-কে আড়াল করে সামিয়ানার ঘের দিয়ে সাজানো হয়েছে চমৎকার প্যান্ডেল। রথবাড়ির আয়োজন এতই বিশাল যে দেখি উল্টাদিকের 'উপ-পরিচালক, স্বাস্থ্য' মহোদয়ের বাড়ির  ভেতরেও তার অংশবিশেষ প্রবেশ করেছে।

আমদের কৌতূহল দেখে বিমল সরকার বাবু নিজেই এসে আপ্যায়ন করলেন। দেখলাম উঠানে পাতা টানা টেবিল গোছানো হচ্ছে। জানালেন সেদিন খাওয়াদাওয়ার ব্যবস্থা ছিলো সকলের। যেই আসুক না কেন অতিথি, যে ধর্মেরই সকল সময়ে অবারিত দ্বার।  কথাপ্রসঙ্গে বললেন,  “সার্বজনীন দুর্গোৎসব”, মানে সকলের সাথে মিলে-মিশে যে উৎসব। আমরা সবাই যদি যার যার উৎসবের মাধ্যমে সবাইকে না জানি, সমাদর না করি, কেমন করে অহিংসার বাণী ছড়াবে? আলোচনা আরও আগাতো, কিন্তু আমাদেরকে বিদায় জানাতে হলো সময় স্বল্পতার কারণে, তখনো অনেক টো টো করা বাকি। 
নৈবেদ্য – 

ঢাক -

খানিক এগিয়ে বোয়ালিয়া থানার পাশে যেখানে মোড়ের উপরে রাজশাহী ব্যাংকিং ও ট্রেডিং করপোরেশনের শত বছরের পুরানো লাল দালানটা এখনো দাঁড়িয়ে, তার পাশেই ট্রাক-মালিক সমিতির অফিসেও দেখি বড় আয়োজন। ভেতরে দেখা গেলো মণ্ডপের প্যান্ডেলে আছে ‘আরতি প্রতিযোগিতা’-র বিজ্ঞাপন। আর ফটকের উপরে শ্রী রামকৃষ্ণ আর তার অনুসারী স্বামী বিবেকানন্দের ছবিও। 


বড় রাস্তায় মানে সাহেব বাজারের রাস্তায় বেরিয়ে, আলুপট্টির দিকে যেতে ‘রীঁ বরদা কালিমাতা মন্দির’-এর রাস্তা হয়ে কুমারপাড়ার ভেতর দিয়ে এবার চললাম সোজা নদীর ধারে। এখন সেখানে নজরুলের নামে চমৎকার একটা খোলা মঞ্চ হয়েছে। পৌঁছে দেখি মহা ভিড়। নদীর হাওয়া, পূজো, আর মেলার মতো রকমারি পণ্য। 


সনাতন ধর্ম সংঘ-এর প্যান্ডেলে বড় করে পোস্টার ঝোলানো – “বিশ্ব শান্তি কল্পে সার্বজনীন শারদীয়া দুর্গোৎসব”। 'ফুদ্‌কীপাড়া' নামের যে একটা পাড়া আছে, সেটাও জানা হলো! পরে একবার কুমারপাড়ার ভেতরের অলিগলি দিয়ে (পুরোই গোলকধাঁধা, বাড়ি-ঘরের ফাঁক দিয়ে এত সরু সে সব গলি, যে রিকশাও ঢোকে না! রাজশাহীর পুরানো এলাকাগুলো আমাকে প্রায়ই পুরান ঢাকার কথা মনে করিয়ে দেয়), গিয়েছিলাম মনস-পূজো দেখতে। প্রায় রাত সাড়ে আটটা পর্যন্ত অপেক্ষা করেও, শুরু হতে দেরি হওয়ায় সেবার আর দেখা হয়নি, কিন্তু আতিথেয়তায় কমতি হয়নি, অত রাতে অপরিচিত লোকের বাড়ি হাজির হয়ে গেছি বলে। আমাদের ছোট্ট এই শহরের মানুষগুলোর আয় রোজগার কম হলেও, তাদের মনগুলো বড় বড়। 

তো নদীর ধারে বড় বড় প্যান্ডেলের পাশে  ওখানে দেখি বিশাল বিশাল হাঁড়িতে রান্না হয়েই যাচ্ছে! প্রসাদ – খিচুড়ি। আরতি প্রতিযোগিতার নোটিস এখানেও সাঁটা ছিলো।


দশভূজা দেবী দুর্গার সাথে দুর্গাপুজায় আরও উপস্থিত থাকেন দেবীর দুইপাশে তার ছেলেমেয়েরা - প্যাঁচার সাথে দেবী লক্ষ্মী, ইঁদুরসহ গণেশঠাকুর, আর রাজহাঁসে চেপে সরস্বতী, ময়ূরবাহন কার্তিক। 

তারপরে আলুপট্টির দিকে নদীর ধারে কালী মন্দিরের কাছে যাবার পথে দেখলাম - কসমস। ব্যতিক্রমী ছিলো একরঙের আয়োজন। এবছর কসমস-এর আয়োজনে সেই হিসেবে অতটা নতুনত্ব ছিলো না যেন।


এ বছর ছুটিই মিলছিলো না। আজকে না কালকে করতে করতে বিজয়া দশমী চলে আসলো। অনেক ইচ্ছা ছিলো এবার কুমারীপুজা দেখবো, সময় মিললো না। আজকে দুপুরে যখন আকাশ অন্ধকার করে বৃষ্টি নামছে, যা আছে কপালে ভেবে একটা আওয়াজ দিলাম, যদি কেউ হাজির হয় ভেবে। সাড়া দিয়ে শেষ পর্যন্ত হাতে রইলো পেন্সিল! আবার ঘোড়ামারা পোস্ট অফিস থেকেই শুরু। 


তবে বৃষ্টি ভেজার বদলে বরং বৃষ্টির কারণেই ভিড় পাতলা, রাস্তা একদম ফাঁকা পেলাম। ছবিতে এটা বরেন্দ্র গোষ্ঠীর আয়োজন।

উৎসব, তা বৈদেশী হোক আর স্বদেশী, তার মূল লক্ষ্য আনন্দ বলেই জেনেছি। সে আনন্দ সকলের মাঝে বিলিয়েই বাড়ে। উৎসব তা যে দেশী যে রীতিরই হোক না কেন, তার অধিকাংশেরই আবার সূত্রপাত মানুষের কোনো না কোনো ধর্মীয় রীতিকে অবলম্বন করে। উৎসবের আয়োজন, খাদ্যতালিকা টু পোশাক ইতিহাসে ধরে রেখেছে কোন অঞ্চলের মানুষের অর্থনৈতিক, সামাজিক পরিবর্তন। উৎসবে অংশ নেয়ার তাই দরকার আছে। সেটাই শিখেছি ছোট থেকে। এবার তাই এই ব্যানারের একদম উপরের লেখাটা মন কেড়েছে। শুধু আমি বুঝলেই যে চলবে না, শেখানোর, জানানোর দায়িত্বটা যে সকলেরই তা হয়ত আমরা খেয়ালই করি না।

গতবারও বিজয়া দশমীর দিন সন্ধ্যায় নজরুল মঞ্চের কাছে নদীর ধারে সন্ধ্যা পর্যন্ত অপেক্ষা করলেও কাছে থেকে বিসর্জন দেখতে পারিনি। ভিড় ছিলো, সরু রাস্তায় রিকশা চলাচল বন্ধ করে দিয়ে ওয়ান-ওয়ে করে দিয়েও সমস্যা হচ্ছিল। এবার সন্ধ্যার মাঝে বিসর্জন সম্পন্ন হবার কথা থাকায় আর আবহাওয়া বিরূপ হওয়ায় আমাদের ভাগ্য বরং ভালোই মনে হলো। বিসর্জন দেখে একেবারে নদীর পানি ছুঁয়ে ফিরলাম। 


আলুপট্টির কালী মন্দিরের দিকে হেঁটে পৌঁছাতে পৌঁছাতে সন্ধ্যা নামলো। ঝড়ো হাওয়ার সাথে রঙিন মেঘের আকাশ, আর নদী।

অক্টোবর আমার প্রিয় মাস,  নভেম্বর আর ডিসেম্বরও। তবে শরৎ-হেমন্ত আমার প্রিয় ঋতু। বিকালের ঠাণ্ডা হাওয়া, দুপুরের মিঠে রোদ। নীল আকাশ আর পেঁজা তুলোর মতো সাদা ছড়ানো মেঘ। আর উৎসবের আমেজ শহর জুড়ে। এবার পুজার দাওয়াত পাইনি, যদি আশা আছে ছুটি শেষে বন্ধুরা ফিরলে কিছু খাইদাই হবে। কিন্তু অক্টোবরেই যদি ঈদও পড়ে, তো মহা আনন্দেরই সময় বটে!  সকলকে উৎসবমুখর শুভেচ্ছা।
Created with Admarket's flickrSLiDR.


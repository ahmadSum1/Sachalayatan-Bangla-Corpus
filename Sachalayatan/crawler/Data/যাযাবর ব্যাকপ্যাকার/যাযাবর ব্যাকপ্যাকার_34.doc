লাজওয়াব লালাখাল



[সারি ভ্রমণ ফটোব্লগের প্রথম গল্পটা এখানে]
 
সারি নদী ধরে প্রায় দেড় ঘন্টার নৌপথ পাড়ি দিয়ে লালাখাল টি-এস্টের ঘাটে আমরা যখন নামলাম তখন দুপুর গড়িয়ে গেছে। দশমীর ছুটি ছিল, পূজো উপলক্ষে বন্ধ লালাখাল টি-এস্টেটের ফ্যাক্টরি আর অফিস। 
 

 

 মধ্য অক্টোবরের এই ছুটিটা কাজে লাগিয়ে দুষ্ট বালিকা, মনামী, অনিন্দ্য, পলাশ, 
নজরুলভাই-নূপুরাপু-নিধি আর আমি হুট করেই সিলেট চলে এসেছি। সকালে অপু (আলবাব) ভাই আর টিপু ভাই আমাদেরকে সিলেট স্টেশনে রিসিভ করে তাদের বাড়ি নিয়ে গিয়েছিলেন। সেখানে বিশেষ যত্ন-আত্তির (পড়তে হবে ব্যপক খাওয়া-দাওয়া  ) পরে টিপুভাই-লিজাভাবি-কাশিফ আর অপুভাই-তুলিআপু-বাবাই সহ আমরা বেড়িয়ে পড়েছিলাম সারি নদীর উদ্দেশ্যে।  সারি ধরে  লালাখাল পৌঁছে সেখানে সারাদিন কাটাবার প্ল্যান আগে থেকেই অপু-টিপু ভাই আমাদের জন্যে করে রেখেছিলেন।
 
লালাখাল টি এস্টেটের ঘাটে নেমে, আমরা বন্ধ ফ্যাক্টরির পাশ কাটিয়ে ডানে মোড় নিলাম।

 


 

 


চা-বাগানের কর্মীদের বাড়িঘর, পূজোর স্থান (দূর্গাপূজো ঠিক প্রধাণ পূজোর মধ্যে পড়ে না এখানে) একপাশে রেখে একটা রাস্তা টিলা বেয়ে উঠে গেছে টি এস্টেটের হাসপাতাল, ম্যানেজার আর অফিসারদের বাড়িঘরের দিকে।
 
 
টিলা বেয়ে উপরে ম্যানেজারের বাংলোয় এসে ক্লান্ত সবাই বারান্দায় রাখা সোফা-চেয়ারে ভাগাভাগি করে বসে পরি ধপাধপ। গরমটা ভয়াবহ পড়েছে, ঘেমে নেয়ে অস্থির সবাই।
 

ম্যানেজার মুক্তা ভাই টিপু ভাইয়ের পূর্বপরিচিত। আমরা তো বিনা নোটিসের গেস্ট, তবে আতিথেয়তায় কমতি হল না, ঠাণ্ডা পানির বোতল মিলল প্রথমেই। মুক্তা ভাইয়ের ছেলেমেয়েরা ঢাকায় পড়ে, তারা এসেছিল ভাবির সাথে পূজোর ছুটি কাটাতে। আলাপ হলো সবার সাথে। 

 

 
মুগ্ধ আমরা টিলার উপরের বাংলোর বারান্দা থেকে দেখছিলাম আশেপাশের দৃশ্য গাছ-গাছালির ফাঁক দিয়ে। 
 

 
 
বালিকা হাপিত্যেস করছিল একটা চা-বাগানে কেন কেউ তাকে চাকরি দেয় না তা নিয়ে। শুধু ভালো নেট কানেকশন পেলেই বই আর গান-সিনেমা নিয়ে তাহলে নাকি বেশ আরামে লেখালেখি-আঁকাআঁকি চালিয়ে যেতে পারত প্রকৃতির মাঝে। মুক্তা ভাই হেসে ফেলে বললেন তাঁর আগের কর্মস্থলে (চা-বাগানে) নাকি সত্যি ৪ জন মহিলা অফিসার ছিলেন, কিন্তু কেউই বেশিদিন টিকতে পারেন নাই ঐ আকর্ষণীয় একাকীত্বের লোভেও। আসলেই, আমার দেখা সব চা-বাগানেই আমি এ পর্যন্ত এমনটাই দেখেছি, ম্যানেজারদের জীবনটা অসম্ভব শক্ত আর নিয়ম-নীতিতে বাঁধা, সবাই পারে না একাজ সামাল দিতে। যাঁরা শেষ পর্যন্ত থেকে যান, তাঁরা মনে হয় এই একাকী, কঠোর নিয়মে ঘড়ি ধরে চলা বাঁধা জীবনে টিকতে পারার কষ্টটা হাসিমুখে সহ্য করবেন পণ নিয়েই থেকে যান। এদিকে এখন তো আর আগের মতো নয় যে যোগাযোগ ব্যবস্থা খুব খারাপ, ছেলেমেয়েরা তাই সাধারণত ঢাকায় বা বড় শহরের ইশকুলে পড়লেও, ছুটিছাটায় চলে আসতে পারে সহজেই। আর মা-রাও তাঁদের চাকুরি বা ছেলেমেয়েদের জন্যেই বাগানে থাকতে পারেননা সবটা সময়। কিন্তু এসব ভাবতে ভাবতেই আসলে ভাবি আর বাচ্চাদের বিদায় নেবার সময় হয়ে গিয়েছিল, ঐদিনই ঢাকায় ফিরছিলেন ওঁরা। আমাদের আতিথেয়তার যথাসাধ্য করে ভাই-ভাবি আর বাচ্চারা চলে গেলেন ঘাটে। যাবার আগে ভাই জানিয়ে গেলেন, আমরা যেন অ্যাট হোম ফিল করি, খানিক্ষণের মাঝেই ফিরে আসছেন তিনি। এই সময়টুকু আমরা একটা গ্রুপ পিচ্চি-পাচ্চাদের দৃষ্টি এড়িয়ে (ওরা অবশ্য ততক্ষণে বাগানে প্রজাপতি ধরতে ছুটোছুটি লাগিয়েছে), নেমে গেলাম এক্সপ্লোর করতে। 
 
টিলা থেকে নেমে যেদিক দিয়ে এসেছি তার উলটো দিকে রওনা দিয়ে বুনো পথ মিলল একটা। তা ধরে খানিকদূর এগুতেই দেখি নীলাকাশে শরতের চাঁদ উঠেছে বিকেল বেলায়!  
 

 

 
একটা ঘেয়ো কুকুরো মিলল, নজরুল ভাই সাথে সাথেই উল্টো ঘুরলেন, আর অনিন্দ্য আমতা আমতা করে চা-বাগানটা খুঁজে দেখবার কথা তুললো মনে হয়। আসলেই আমরা বাগানের পুরো উলটো দিকে বুনো পাহাড়ি পথে রওনা হয়েছিলাম, পথ আসলে ছিল না ঠিক আর তেমন। 
 

 


 
চা-বাগানের এক কর্মীর কাছে মূল বাগানের হদিস জেনে ফিরতি পথে আবার ফ্যাক্টরি পর্যন্ত এসে, সেদিকে রওনা হলাম আমরা। নজরুল ভাই খালি পায়ে হাঁটছেন আগে আগে, মনামী, পলাশ আর আমি গল্প করতে করতে, ওদিকে পিছিয়ে থাকা অনিন্দ্য কোন ফাঁকে বাঁক ঘুরে চলে গেছে অন্যদিকে! 
 
 
 


 

ফ্যাক্টরির পাশ দিয়ে একটা মেঠো পথ চলে গেছে বাগানের দিকে। পথে পড়ল অলস বিকেলে পাহাড়ি জলধারায় মৎসশিকারি বাগান শ্রমিকদেরকে। 




 
 
বাগানে যেইনা পা দিয়েছি, ফোন এল বাংলোর বারান্দায় চা সার্ভ করা হয়েছে। আর অন্যরাওতো চা-বাগান দেখবে। চা তো আর মিস করা যায় না! তাই ফের পাহাড়ি পথ ধরে এঁকে বেঁকে গিয়ে টিলায় চড়ি আমরা। 
 
 
 
 


চা খাওয়া হয়, আবার ঘেমে নেয়ে জবজবে আমরা ক’জন বারান্দায় ফ্যানের নিচে বসি, পানি খাই, বুভুক্ষের মতো আপেল, বিস্কুট খাই। মুক্তা ভাই ঘাট থেকে ফিরে এসেছেন ততক্ষণে। আমরা উঠি বেলা পড়ে আসা দেখে।
 


 




 
বালিকা, পলাশ, অনিন্দ্য, মনামী, আর আমি আবার বাগানের দিকে গিয়েছিলাম ফিরতি পথে। অন্যরা সোজা ঘাটে চলে গিয়েছিল।
 

 
 
আমরা ফোনে তাড়া খেয়ে ৫টার দিকে ধীরে-সুস্থে টি-এস্টেটের ঘাটে নেমে এসে দেখি নজরুল ভাই সারি-স্নান করছেন, আর ছোটরা মনোযোগ দিয়ে বালু-কাদার ভাস্কর্য সৃষ্টি করছে। 
 

 
নৌকা ছাড়ল ফিরতি পথে, ততক্ষণে ঠান্ডা হয়ে এসেছে প্রকৃতি… খোলা হাওয়ায় আর সারা দিনের ক্লান্তিতে, আগের রাতের নিশি জাগরণে ঘুম পাচ্ছিল আসলে। অনিন্দ্য রীতিমতো ঘুমিয়েই পড়ল মনে হয় মাঝে। পলাশ আর নজরুল ভাই উঠে গিয়েছিলেন নৌকার ছইয়ের উপরে। লিজাভাবি-নূপুরাপু-তুলিআপুরা তিনজন ছিলেন সামনে, কাশিফ-বাবাই-নিধিকে পানিতে ঝাঁপিয়ে পড়া সামলাতে! গল্প করছিলেন ওঁরা। বালিকা ছিল নৌকার গলুইয়ে সামনের দিকে, পা ডুবিয়ে পানিতে। 
আমি আর অপু ভাই পাশাপাশি বসে গল্প করছিলাম মুখোমুখি বসা টিপু ভাইয়ের সাথে। আর মাঝে মাঝে মুখ তুলে আমি দেখছিলাম অসাধারণ রূপে লালচে-কমলা সাঁঝের আলোয় নিজেই যেন কনে সাজে সজ্জিত লজ্জামাখা সারিকে… 



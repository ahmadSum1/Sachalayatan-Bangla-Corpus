ছন্নছাড়া খেলনারা



খুব ছোটবেলায় বাংলাদেশ প্রবাসী এক নরওয়েজিয়ান পরিবারের আমার বয়সী এক পিচ্চি মেয়ের ডল-হাউজ দেখে খুব শখ হয়েছিলো আমারও একটা ওরকম থাকা দরকার। পুতুলের জন্যে ঠিক তার নিজের বিছানার মতো কাঁথা-বালিশ-বেডকভার সহ রট-আয়রনের ডিজাইন করা খাটও ছিলো। দুই বালিকার ভাষা এক ছিলো না, কিন্তু খেলতে সমস্যা হয়নি। শুধু রাতে নিজের বিছানায় ঘুমাবার সময়ে বাবা-মাকে ঐরকমের পুতুলের ঘর দেয়া যাবে কিনা, খাট সহ, জানতে চেয়েছিলাম। খুব বেশি ক্লান্ত থাকায় সেরাতে বা পরবর্তীতে ব্যাপারটা নিয়ে আর ঘ্যান ঘ্যান করার সুযোগ হয়নি। আর একটু বড় হলে খেয়াল করতে পারতাম, যে আমার বাবা-মা নিজেদের মাঝে দৃষ্টি বিনিময় করছেন, ওরকম দামী খেলনা দেয়ার সাধ্য তাদের নাই ভেবে।

তবে আমার বাবা ছেলেমেয়েদের শখ পূরণের ব্যাপারটা কিছুটা বুঝতেন, হয়তো নিজেরা অনেকগুলো ভাইবোন ছিলেন বলেই, যে ঈদে দাদার পক্ষে নতুন জামা কিনে দেবার অবস্থা ছিলো না, ছোটবেলার সেই দিনটা মনে ছিলো বলেই এরকম আমার কিছু ইচ্ছা পূরণ করার চেষ্টা করতেন। নিজের বেতন যখন ৭০০ টাকা আমার জন্যে একবার প্রায় অর্ধেক বেতন দিয়ে মাথায় প্রায় আমার সমান লম্বা এমন একটা পুতুল সত্যিই কিনে এনেছিলেন ঢাকা থেকে। সেই পুতুলটার সোনালী কোঁকড়া ঝুঁটি আর নীল চোখ ছিল, আমার সেই একদিনের স্ক্যান্ডিনেভিয়ান বান্ধবির মতোই। তার পেটে জামার আড়ালের বতামে চাপ দিলে আবার কী যেন বলতো। সেই পুতুলটা আমি আগ্রহ ভরে পাড়ার বন্ধুদেরকে দেখাতে নিয়ে গিয়ে ঐ গুড়া কালেই টের পেলাম ‘হিংসা’ নামের একটা বস্তু আছে। তাদের থেকে ত্যাজ্য হবার ভয়ে পুতুল বাসার শো-কেস আলমারিতে (সে সময়ে দেয়ালে তাকের গায়ে কাচ লাগানো একরকমের শো-কেস ছিলো) উঠে গেল। বছর খানেক পরে ব্যাটারি কম্পার্টমেন্ট থেকে ব্যাটারি বের করতে ভুলে যাওয়ায় গলা ব্যাটারির কেমিক্যালের দাগ তার সুন্দর গোলাপী নেটের জামায় লেগে জামাটা কিছুটা নষ্ট হয়ে গিয়েছিলো, তবে পেছন দিকে আড়াল করা থাকলে দেখা যেত না। এই পুতুলটা আজও আছে, বসবার ঘরের শো-কেসের একটা তাকে সে থাকে, পরবর্তী জীবনে আমাদের নানান দেশ ঘুরবার স্মৃতি হিসেবে সেসব দেশ থেকে আনা ট্রাডিশনাল পুতুলের সাথে। বছর পাঁচ-ছয় আগে নিজের দীর্ঘ জীবনে রাজশাহীর গরম সহ্য করতে করতে অকেজো হয়ে যাওয়া প্লাস্টিকের পা ভেঙে কাঠের মেঝেতে পড়ে ছিলো, আবার যত্ন করে মুছে তাকে ঠেস দিয়ে দাঁড়া করিয়ে রেখেছি। 
এই পুতুলের গল্পটা শুনে মনে হতে পারে আর দশটা মেয়ের মতোই আমার পুতুল খেলার শখ ছিলো প্রচণ্ড। কিন্তু আদতে ঘটনা তা নয়। হতে পারে বড় ভাই বেশি থাকার জন্যেই হোক, বা আমার নিজের চরিত্রটাই খানিকটা মারদাঙ্গা ছিলো বলে ‘হাঁড়ি-পাতিল’ বা ‘পুতুল খেলা’র ব্যাপারটা আমার মাঝে ঠিক ছিলো না।  মেয়ে বন্ধুও কম ছিলো আমার ছোটবেলায়, ছেলেদের সাথে বন্ধুত্বও হতো দ্রুত, সিনেমা, গান, বই নিয়ে গল্প করা যেত আরাম করে। শখ করে আম্মুর বানিয়ে দেয়া কাপড়ের পুতুল ছিলো না, তা নয়, তবে পুতুলের থেকে বেশি ছিলো গাড়ি, বন্দুক, ট্রেইন জাতীয় খেলনা। কিন্তু মনে রাখতে হবে আশির দশকে এখনকার মতো এত খেলনা পাওয়া যেত না। বরং আমরা ছোট থাকতে নিয়ম করে আমাদেরকে মেলায় নিয়ে যেত বাবা। ঘোরার খুব শখ ছিলো তার, এখনো আছে, সুযোগ পেলেই পু্রো পরিবার টেনে নিয়ে বেরিয়ে পড়েন, আগে বেশি ঘোরা হতো, এখন সবার সময় মেলে না। যাই হোক, মেলা থেকে কেনা মাটির দোয়েল-বাঁশি, দড়ি দিয়ে টানা ঝাঁটার খিলের বাড়ি লাগা খটাখট আওয়াজের টানা-গাড়ি, এসব খেলনা আমাদের প্রচুর থাকতো। আমি মনে হয় মনোপলি নামের গেইমটা অনেক বড় হয়ে প্রথম দেখেছিলাম, তখন হয়তো ক্লাস নাইনে পড়ি,  ততদিনে অনেক বড় হয়ে গেছি, ছেলেদের সামনে খেলতে জানি না বলতে লজ্জা করছিলো, বলেছিলাম অনেকদিন খেলি নাই তাই ভুলে গেছি। কোন কিছু আমার জানা নাই, পারি না, এইটা বলতে এখনো খানিক লজ্জা লাগে, সব কিছু জানা থাকবে তা নয়, সেটা এখন মেনে নিতে পারি অবশ্য। লেগো সেট প্রথম দেখেছিলাম প্রায় ৯-১০ বছর বয়সে, ঢাকায় কারও বাড়িতে, ওরকম আমার এখনো নাই। সেদিন বসুন্ধরা সিটির এক দোকানে দাঁড়িয়ে অনেকক্ষণ ধরে লেগো দেখলাম... এখনো যদি কেউ ওরকম একটা সেট আমাকে দিতো, হয়তো আমার ছোটবেলার শখ কিছুটা মিটতো। 
সেদিন রিমোট কন্ট্রোলড হেলিকপ্টারও দেখলাম মন দিয়ে। বছর চারেক আগে একজনের সাথে আলাপে জেনেছিলাম কী প্রচণ্ড শখ ছিলো তার ছোটবেলায় একটা ঐরকম রিমোট-ওয়ালা উড়ন্ত ফড়িং-এর। আমি বেশ মজা পেয়েছিলাম নিজের ছোটবেলার অপূর্ণ খেলনার ইচ্ছার সাথে তার ইচ্ছার মিল দেখে। এখন আমরা দুইজনেই হাজার মাইল দুরের ভিন্ন ভিন্ন দেশে দাঁড়িয়ে খেলনার দোকানে একই বিস্ময় নিয়ে একই খেলনা দেখি। এখন আমাদের দুইজনেরই সামর্থ আছে ঐ ফড়িং কেনার, এত বড় বেলায় তা উড়াচ্ছি বলে লোকে হাসলে পরোয়া না করার মনটাও আছে, কিন্তু এখন আর আমরা কিনি না সেসব। শুধু তাকিয়ে দেখে ছোটবেলার অপূর্ণ খেলনার স্মৃতি রোমন্থন করি। ফড়িং দেখতে দেখতে মনে হলো তার কথা, ফোনে হাত দিতে গিয়েও দিলাম না, ব্যস্ত মানুষদেরকে বিরক্ত করার কী দরকার, ফোন না ধরলে আমার মন খারাপ হবে হুদাই! হয়তো তার মনেও নাই আমিও বলেছিলাম, আরে! আমারও তো একই ইচ্ছা ছিলো! ক’দিন আগেই তার জন্মদিন গেছে, আমার জন্মদিনে সেও ফোন দেবে না হয়তো, ব্যস্ত মানুষদের এত কিছু মনে থাকে না। থাক... আমিই বরং আমার জন্মদিনেই এবার একটা যান্ত্রিক ফড়িং ওড়াবো দুইজনের হয়েই।
আরেকবার ঢাকাতেই আমাদের থেকে বেশ অবস্থাপন্ন কোন এক পরিবারে এক ছেলের জন্মদিন খেতে গিয়েছিলাম। ছেলে বলছি, কারণ তার সাথে আমার মনে হয় না তার জন্মদিনের পরে আর কখনো দেখা হয়েছে, মনেও নাই কে ছিলো সেটা। যাই হোক, আমি চুপচাপ বসে থাকতে পারি না ছোট থেকেই, সাজানো গোছানো টিপটপ বাসার এদিক সেদিক ঘুরে দেখতে লাগলাম। আমার মা খুব টিপটপ মানুষ, চিরকাল আয়ের মাঝে থেকে গুছিয়ে রেখেছেন বাড়ি-ঘর, তার ব্যাপারস্যাপার সব খুব রুচিসম্মত। কিন্তু এই বাসার জৌলুস অন্যরকমের। ঘুরতে ঘুরতে একটা ঘরে গিয়ে নতুন একটা জিনিস দেখে চোখ গোল গোল করে দাঁড়িয়ে থাকলাম কিছুক্ষণ। একটা বিশাল বড় ভালুক! মানে সত্যিকারের ভালুক নয়, এখন সেটা অতি পরিচিত একটি খেলনা, স্ট্যাফড টেডি বিয়ার। কিন্তু আমি তো ভালুক দেখেছি শুধু ছবির বইতে আর আমাদের ছোট শহরের চিড়িয়াখানায়, এরকম অদ্ভুত কিছু তো দেখিনি! খানিক পরে আমাকে খুঁজতে আমার বাবা হাজির হলে ঐটা দেখায়ে আমি জিজ্ঞেস করলাম, এইটা কী? আব্বু সব জানে, অগাধ বিশ্বাস আমার। বাবা জানালো এইটা হলো – “ডগি”। আমি জানালাম, এরকম একটা কেনা যাবে কিনা? তখন একটু বড় হয়েছি, কাজেই এটাও জিজ্ঞেস করলাম যে খুব বেশি দাম কিনা? আব্বু জানালো, খুঁজে দেখবে। 
ভুলেই গিয়েছিলাম ডগির কথা, বেশ অনেকদিন পরে আরেকবার ঢাকা থেকে বাবা ফিরলো একটা ভালুক হাতে নিয়ে, আকারে তা সেই ছেলেটার বড় ভালুকের সমান ছিলো না সত্যি, রং-ও ওইরকম ছিলো না মোটেও, কিন্তু আমার খুশি তাতে কম ছিলো না। আর আমি বাজি ধরে বলতে পারি আমার ভালুক নিয়ে আমি খেলেছি ওই ছেলেটার চেয়ে ঢের বেশি! তবে এ বেচারাও হিংসার উদ্রেক করলো অনেক পিচ্চিরই। প্রাপ্তির প্রথম দিকেই আমার মনে হলো একে নিয়ে যাওয়া দরকার বাবা-মার সাথে বিকালের এক চা-চক্রে, দুই ছোট হাতে আমি মোটে আঁকড়ে ধরে থাকতে পারি ডগিকে। সেখানে উপস্থিত অন্য ধুরন্ধর পিচ্চিদের হাতে না দিলেও তারা ভালুক কী খায়, কী করে ইত্যাদি জিজ্ঞাসার পাশাপাশি আমাকে উপদেশ দিলো, ভালুক ময়লা হয়েছে, গোসল করানো উচিত আমার। আমি তাদের কথা মতো বাগানে বৃষ্টির পানি জমে থাকা চৌবাচ্চায় দিলাম চুবিয়ে ডগি-কে। এরপরে ভেতরের স্পঞ্জ ভারি হয়ে গেলো, মুহূর্তে কালো ভালুক আরও কালো হয়ে গেল পানি শুষে! আঁতকে উঠে পানি থেকে তোলার চেষ্টা করতে গিয়ে আরেকটু হলে নিজেই পড়ে যেতাম পানিতে, ভালুকের কষ্টের উপরে যোগ হলো মা এর তরফ থেকে পিঠে মার, আর বাবার অগ্নি দৃষ্টি, সবার সামনে বেয়াদবি হাউকাউ শুরু করায়। (এই জিনিস অবশ্য আমার জন্যে খুবই ডাল-ভাত ছিলো, এখন পুরানো লোকজন দেখা হয়ে গেলে, ছোটবেলায় আমি কি ‘শান্ত’ ছিলাম তার বিবরণ দেয়া শুরু করেন ভালো মনেই, আমি এদিকে মানে মানে কেটে পড়তে পারলে বেঁচে যাই!)
যাই হোক, ভালুক রোদে দেয়া হল, বাদলা দিনে তার শুকাতে লাগলো বেশ কয়েকদিন। সিন্থেটিক পশমের সেই নতুন জেল্লা আর ঠিক আগের মতো ফিরে এলো না, ভেতরের স্পঞ্জ খানিক এলোমেলো হয়ে যাওয়ায় শক্তও হয়ে থাকলো কিছুটা। তবে আমার ভাইয়ের জন্মের পরে সেও ডগিকে নিয়ে খেলেছে, সে সময়ে আরও কয়েকটা ডগি যোগ হয়েছিলো আমাদের খেলার লিস্টে, তারা আমাদের প্রথম ডগির থেকে আরো ছোট ছিলো। আমার ভাইয়ের ক্রিয়েটিভ ব্রেইন নাম দিয়েছিল সবার, তার নিজের কাল্পনিক ফ্রেন্ড কঙ্কাল রাহালের নামও তার দেয়া! আমার ডগির নাম ছিলো – দয়। মানে কীরে? মানে নাই, শুধু ‘দয়’, জবাব ছিলো তার। দয় এখনো আছে, দাদাবাড়ির একটা প্যাসেজের দেয়ালের তাকে রাখা দয়কে কিছুদিন আগে একবার দেখলাম, ধুলো জমেছে, হাত দিলে ডাস্ট এলার্জিপ্রেমী আমার হ্যাঁচ্চো শুরু হবে ভয়ে আর হাত দেয়া হয়নি, তবে আসল চোখ হারাবার পরে আম্মুর লাগিয়ে দেয়া বোতাম ওয়ালা চোখেরও এক চোখ হারিয়ে খুব একটা মন্দ নাই সে। বয়স হয়েছে, আমার মতোই, এই যা। আমি বুড়িয়ে গেলেও তার মনটা ছোটবেলার মতোই রঙিন আছে আশা করি। 



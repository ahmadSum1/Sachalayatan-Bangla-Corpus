৫৭তম প্রতিষ্ঠা বার্ষিকীতে রাজশাহী বিশ্ববিদ্যালয়



প্রিয় রাজশাহী বিশ্ববিদ্যালয় পদার্পণ করল তার ৫৮তম বছরে। ১৯৫৩ সালে মাত্র ৬টি বিভাগ আর রাজশাহী শহরে ছড়িয়ে ছিটিয়ে কয়েকটি ভবন নিয়ে দেশের এই ২য় বৃহত্তম সরকারী বিশ্ববিদ্যালয়টি যাত্রা শুরু করে।
আজকে রাজশাহী বিশ্ববিদ্যালয়ের অধীনে রয়েছে ৯টি অনুষদের অন্তর্গত ৪৭টি বিভাগ, এবং ৫টি উচ্চতর গবেষণা ইন্সটিটিউট।১
সর্বমোট ১১টি একাডেমিক ভবন, ১৬টি আবাসিক হল (১১টি ছাত্রদের, ৫টি ছাত্রীদের) সমৃদ্ধ রাজশাহী বিশ্ববিদ্যালয় অবস্থিত শহরের প্রাণকেন্দ্র থেকে প্রায় ৬কি.মি. পূর্বে মতিহার থানার ৩০৩.৮০ হেক্টর জায়গা নিয়ে।১
বর্তমানে রাবির শিক্ষক সংখ্যা ১,১৯৫ জন। আর ছাত্রছাত্রী সংখ্যা প্রায় ২৬ হাজার।২
৮ই জুলাই ’১০ সকাল ৯টায় গণপ্রজাতন্ত্রী বাংলাদেশ সরকারের মাননীয় শিক্ষামন্ত্রী জনাব নুরুল ইসলাম নাহিদ প্রশাসন ভবনের সামনে বেলুন ও পায়রা উড়িয়ে বিশ্ববিদ্যালয়ের প্রতিষ্ঠা বার্ষিকীর মূল কার্যক্রম আরম্ভ করেন। এরপরে শিক্ষক ও ছাত্র সম্মিলিত বিশাল শোভাযাত্রা সিনেট ভবন প্রাঙ্গন হতে যাত্রা শুরু করে কলা ও বিজ্ঞান ভবন সমূহের সামনে দিয়ে ঘুরে এসে শেষ হয় কাজী নজরুল ইসলাম মিলনায়তনের সামনে। অডিটোরিয়ামে সকাল ১০:১৫ তে অনুষ্ঠিত হয় প্রতিষ্ঠা বার্ষিকী সমাবেশ। বিকেলে ছিল শহীদ মিনার প্রাঙ্গনে নাটক আর সন্ধ্যায় সাংস্কৃতিক অনুষ্ঠান মিলনায়তনে।
জীবনের প্রথম শিক্ষা প্রতিষ্ঠান ছিল এই রাবি প্রাঙ্গনেই। বিশ্ববিদ্যালয়ের সুবর্ণ জয়ন্তী উদযাপনের সময় পরিচয় ছিল বিশ্ববিদ্যালয়ের শিক্ষার্থী হিসেবে। খুব স্বাভাবিক ভাবেই তাই রাজশাহী বিশ্ববিদ্যালয়ের সাথে জড়িয়ে আছে অনেক স্মৃতি। আর সেই ছুঁয়ে থাকা ভাল লাগা ঘিরেই এই সংক্ষিপ্ত ছবি-ব্লগ রাবির ৫৭তম জন্মদিনকে নিয়ে। শততম বছরে রাবি প্রাঙ্গনে না থাকতে পারলেও, ৭৫তম প্রতিষ্ঠা বার্ষিকীতে পুনরায় উপস্থিত থাকবার আশা রাখি।
১.

২. প্রশাসন ভবন।
সামনে চিরনিদ্রায় শায়িত ঊনসত্তরের গণআন্দোলনে শহীদ প্রফেসর শামসুজ্জোহা

৩. "সাবাস বাংলাদেশ"

৪. প্যারিস রোড ধরে র‌্যালি

৫. র‌্যালি ২

৬. কাজী নজরুল ইসলাম মিলনায়তন

৭. প্রতিষ্ঠা বার্ষিকী সমাবেশ
অতিথি পরিচিতি (বামদিকে দিত্বীয় স্থান হতে): প্রফেসর এম. আব্দুর রহমান, কোষাধক্ষ্য, রাবি; জনাব ফজলে হোসেন বাদশা, এম.পি. রাজশাহী, (অ্যালামনাই রাবি); জনাব নুরুল ইসলাম নাহিদ, শিক্ষামন্ত্রী, গণপ্রজাতন্ত্রী বাংলাদেশ সরকার; প্রফেসর ড. এম. আব্দুস সোবহান, উপাচার্য, রাবি; অ্যাডভোকেট শামসুল হক টুকু, স্বরাষ্ট্র প্রতিমন্ত্রী, গণপ্রজাতন্ত্রী বাংলাদেশ সরকার,  (অ্যালামনাই রাবি); প্রফেসর মুহম্মদ নুরুল্লাহ, উপ-উপাচার্য, রাবি; প্রফেসর ড. এম. এ. বারী, রেজিস্ট্রার, রাবি।

৮. শহীদ স্মৃতি সংগ্রহশালা

৯. শহীদ মিনার

১০. সুবর্ণ টাওয়ার

৮ জুলাই, ২০১০।
মতিহার চত্বর, রাবি।
[তথ্যসূত্রঃ
১  রাজশাহী বিশ্ববিদ্যালয় ডায়েরী ২০১০
২  রেজিস্ট্রারের ভাষণ, প্রতিষ্ঠা বার্ষিকী সমাবেশ ২০১০]



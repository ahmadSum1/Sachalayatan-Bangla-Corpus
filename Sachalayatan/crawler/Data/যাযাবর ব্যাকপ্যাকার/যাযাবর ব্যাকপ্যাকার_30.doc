রাজশাহীনামা-০২



আয় বৃষ্টি ঝেঁপে
আমাদের শহরে আজকাল আর বৃষ্টি হয় না। 
গত বছর ঠিক কত মিলি বৃষ্টি হয়েছে তার খবর খুঁজতে ইচ্ছা করছে না, শুধু জানি হাতে গোনা পাঁচদিন বা তারো কম ঝমঝমিয়ে রাস্তা-ঘাট ভিজিয়ে দেয়া দাবদাহে ক্লান্ত মানুষকে এক পশলা শান্তির হাওয়ায় ভিজিয়ে দিয়ে গিয়েছিল বারিধারা।

 বরাবরের মতোই এবারো পৌষের শেষে ৪ ডিগ্রি সেলসিয়াসে নেমে গিয়েছিল তাপমাত্রা, ৯-১০ তো ছিলোই দুই মাস আগেও। আর এখন মার্চের শুরুতেই খরা শুরু হয়ে গেছে। গাছগুলোতে পাতা ঝরে যাবার পরে বসন্তের কচি সবুজ কিশলয়ের সাক্ষাত মেলা দূরে থাক রাবি চত্বরের চিরসবুজ ঘাসগুলোও মরে গেছে দেখলাম।
আজকে ছুটির দিনে বেলা করে উঠে পিসি ছেড়ে বসেই জাপানের সুনামির খবর দেখলাম। টিভি ছেড়ে প্রকৃতির রুদ্রমূর্তি দেখতে দেখতে ভাবছিলাম অন্যকথা, আনপ্রেডিক্টেবল বিশ্বকাপ ক্রিকেটে আজকে নতুন কোন অঘটনের খেলা দেখবো, এমন সময় মনে পড়লো আজকে দুপুরে একটা দাওয়াত আছে।
শহর আর গ্রাম
জায়গার নাম মেহেরচণ্ডী। রাজশাহীর মূল শহরের অদূরেই। গাড়িতে মিনিট পনেরো লাগে যেতে। বাবু ভাইয়ের ছোট বোনের বিয়ে। বছর ত্রিশেক আগেও রাজশাহী শহরের আশেপাশের অজপাড়াগাঁ অঞ্চল ছিল মেহেরচণ্ডী, ছোট বনগাঁ, বড় বনগাঁ, ডিঙাডোবা। প্রায় বছর বিশেক আগে রাজশাহী সিটি কর্পোরেশনের আওতায় আনার পরে ধীরে ধীরে এই জায়গাগুলোর জঙ্গুলে বুনো পথ পালটে হয়েছে পাকা রাস্তা, যোগাযোগ ব্যবস্থার উন্নয়নের সাথে সাথে বৃদ্ধি পেয়েছে শিক্ষার সুযোগসুবিধা, কৃষি ছেড়ে চাকরির প্রতি আগ্রহ, পাড়ার হাতে গোনা কিছু বিত্তবান মানুষের বাড়ি ছাড়াও কাঁচা বাড়ি থেকে পাকা দালানের সংখ্যা গত দশ বছরে বেড়েছে অনেক। বাবু ভাই আমার কাছাকাছি বয়সের হবেন, অর্থাভাবে এইচএসসি দেবার আগেই পড়ালেখা ছেড়ে দিতে হয়, পরিচিত কারো মাধ্যমে বাবার কাছে এলে তার চাকরির ব্যবস্থা করে দেন। সেই থেকে আমাদের সাথে চেনাজানা। শহরের ভদ্রা হয়ে রুয়েট আর রাবির পেছন দিয়ে মেহেরচণ্ডী পৌঁছে বাড়ির ঠিক লোকেশন বের করতে ফোন দিলে, এগিয়ে এসে দাঁড়িয়ে থাকেন রাস্তার উপর। 
মনে আছে ছেলেবেলাতেও ছোট বনগাঁ বা বড় বনগাঁয়ের নাম শুনলে মনে হতো কী ঝক্কি যাবার! আজকের দাওয়াত পেয়েই ঠিক করেছিলাম, যাবো। রাজশাহী শহরের আশেপাশের এলাকাগুলোর ভেতর মেহেরচণ্ডীর মাঝে শহর-শহর ভাবটা এমনিতে আগে থেকেই অনেক বেশি। রাজশাহী বিশ্ববিদ্যালয়ের বিশাল ৩০৪ হেক্টর ক্যাম্পাসের পেছনে (উত্তরদিক) চারুকলার শেষ মাথা থেকেই আসলে এই এলাকার শুরু। এখান থেকে চারুকলার দিক দিয়ে রাবি ক্যাম্পাসে ঢোকা যায়। রাবির অনেক ছাত্রই হলে সিট না পাওয়া পর্যন্ত স্বল্প খরচে মেহেরচণ্ডীর ছাত্রাবাসে থাকতেন অনেক আগে থেকেই। আমরা ছোট থাকতে শহরে প্রাইভেট ছাত্রাবাসের অভাব ছিল। রাজনৈতিকভাবে এই এলাকার দ্রুত উত্তপ্ত হওয়াও তাই বিচিত্র না। 
মেহেরচণ্ডী মনে হয় ‘শহরাইজেশন’ হয়েছে সবচেয়ে দ্রুত। রাবির অত কাছে হওয়াটা প্রধান কারণ। দেখলাম ঘনবসতিপূর্ণ বাড়িঘর। এক বাসার ভেতর দিয়েই আরেক বাসায় পৌঁছে যাওয়া যায় প্রায়। পাকা রাস্তা ছেড়ে ইঁট বেছানো পথ ধরে এবার পায়ে হেঁটে আরো ভেতরে ঢুকে পড়ি। কাঁচা-পাকা ঘড়বাড়ি, কলাবাগান, আমগাছ, পুকুর-ডোবা-দীঘি মিলিয়ে আধুনিক গ্রাম। 
এই রকমটা আমার বরাবরই ভালো লাগে। আর এই রকমটা আর কোন দেশে মেলে না মনে হয়। মুরগি ঘুরছে পাকা বাড়ির উঠোনে, মা মুরগি আড়াল করে রাখছে ছানা-পোনাদের, হাঁস খুঁটছে গুগলি শামুক ডোবায়। মজা পুকুর। বাঁশঝাড়। মাটির বাড়ি, পাশেই একটা পাকা দালান। 

বিয়েবাড়ি!
বাবু ভাই আমাদেরকে তাঁদের ছোট্ট বাড়িটার উঠোনে নিয়ে যান। তার আগে, অন্য দুটো বাড়ির মাঝে একটা বেবি আইসক্রিম ভ্যান দাঁড়িয়ে থাকতে দেখি। ছোট ছোট পোলাপান বিয়ে বাসার খাওয়াদাওয়া শেষে লম্বা 'ওভালটিন আইসক্রিম' আর কমলা 'কাঠি ললি' চুষছে।  
আজকে ক্যামেরা ফেলে এসেছি বাড়িতে, আফসোস হয়। 
উঠোনে টেবিল পাতা হয়েছে। পাড়া-প্রতিবেশীদের সমাজ বসেছেন খেতে। এখানে সবাই সবার কাজে হাত বাড়িয়ে দেয়। আমাদের শহুরে জীবনের অ্যাপার্টমেন্ট ভ্যালুজ, দিন শেষে বাড়ি ফিরে লিফটের কাছে দেখা হওয়ায় চারতলার ভাবির মেকি হাসি, বা সাত তলার চাচাকে দেখেও না দেখার ভান করে চলে যাবার ভাবটা, শহরের কাছের টেকনিকালি শহর এইসব এলাকায়, এখনো হানা দিতে পারেনি। পাড়া-প্রতিবেশী মিলেই সমাজ। সেই সমাজের সবার বাড়ি মিলেই একেকটা জন্ম, মৃত্যু, বিয়ে।  পাড়ার সবাই সাহায্য করেন সামাজিকতায়। এর বাড়ির দাওয়াতের খানাদানা তত্ত্বাবধান করে দেন অন্য বাড়ির বড় ভাই, জামাই। বরযাত্রীদের বসবার আয়োজন হয়েছে কি না খেয়াল করেন আরেক বাড়ির মুরুব্বি।
বাবু ভাই আমাদেরকে এক চিলতে উঠোনটা পেরিয়ে নিয়ে গিয়ে বসতে দেন তাঁর ঘরে। বাঁশের গায়ে কাদালেপা মাটির ঘর, টিনের চাল, ভেতরে চাটাই-ছনের ছাত করা, শীতল, আরামদায়ক। খাবার আয়োজন অনেক! মুরগির কোরমা, গরুর মাংস, খাসির মাংস, বুটের ডাল, সালাদ, দই-মিষ্টি। পেতে রাখা প্লাস্টিকের চেয়ারে বসে যাই হাত ধুয়ে।
বাবু ভাইয়ের বৌ আমাদের আপ্যায়ন করেন, পাশের পাড়ার মেয়ে। ওঁদের তিন বছরের বাচ্চা মেয়েটা সারাদিন ছোটাছুটি করে ক্লান্ত, ঘুমিয়ে যায় খানিকক্ষণের মাঝেই। বাবু ভাইয়ের বাবা-মা, বড় বোন, আমাদের খাওয়া-দাওয়া তদারকি করেন।


খানিক্ষণের মাঝেই বরযাত্রী আসে। তাঁদের খাবারের ব্যবস্থা নিয়ে ব্যস্ত হয় এবার সবাই। বর আর তাঁর সাথে আসা মুরুব্বিদের বসার স্থান করা হয়েছে সামনের বাড়ির পাকা বারান্দায়। এই পাড়াতেই আবার আমাদের পরিচিত আরো কিছু মানুষ থাকেন। তাঁদের একজন, আমার কর্মক্ষেত্রের সাত্তার ভাই ডালের বাটি নিয়ে তদারকি করছিলেন বরযাত্রীদের খাওয়া দাওয়া। আমাকে দেখে অবাক হন প্রথমে, পরক্ষণেই বাবু ভাইকে চিনি মনে করতে পেরে হেসে ফেলেন। খেয়েছি কিনা খোঁজ নেন। তাঁকে ব্যস্ত হতে নিষেধ করে আমি বেরিয়ে আসি উঠোন থেকে। গন্তব্য  দুই বাড়ি পরে বৌকে যেখানে লুকিয়ে রাখা হয়েছে! এটা নাকি একটা রীতি এই অঞ্চলের। বরপক্ষ এলে, তাঁদেরকে আপ্যায়ন করা হয়। বৌকে লুকিয়ে রাখা হয় অন্য কোথাও। বরের বাড়ির লোকজন যখন খোঁজাখুঁজি শুরু করেন, নতুন বৌয়ের জন্যে আনা জিনিস দিয়ে তাকে সাজিয়ে দিতে চান, তখন একটা নজরানার বিনিময়ে রফা হয় বৌ-এর হদিস দেবার। 
হোসনে আরা আপু পাশের প্রতিবেশীর বাসায় সুন্দর একটা সূতি হলুদ-লাল পেড়ে শাড়ি পরে অপেক্ষা করছেন চুপ করে। আমরা শুভেচ্ছা জানাতে গেলে উঠে আসেন, ঘরের দোরেই দাঁড়িয়ে থাকেন। মিতভাষী। ঘর থেকে বেরুন না। 
বরের বাড়ি তানোর। জমিজমা আছে। ধরাবাঁধা কোনো কাজ করেন না। অবস্থাপন্ন মনে হলো শুনে। 
এই পিচ্চিগুলো উপহার দেখাশোনা করছিল মন দিয়ে।

বেড়াতে আসা পিচ্চিপাচ্চি

বৃষ্টি দিয়ে ঘর বানাবো
মেঘ করেছে আকাশে, সকালের গুমোট কাটিয়ে ঝড়ো হাওয়া দেয়। আমরা বাড়ি ফেরার জন্যে বিদায় নেই। শুনেছি বৃষ্টি নাকি ভালো লক্ষণ। Good Omen। হোসনে আরা আপুর বিয়েতে বৃষ্টি হোক, সুন্দর হোক তাঁর নতুন জীবন মনে মনে সেই শুভেচ্ছা জানাই। বাংলাদেশ আজকে ভালো খেলুক সেই প্রত্যাশা করি। এবার আমাদের শহরে বৃষ্টি হোক সেই ছেলেবেলার মতোন, সে প্রার্থনা করি।

জোরে হাওয়া হয়, ধুলো আর ঝরা পাতা উড়ে আসে আমাদের হেঁটে ফেরার পথে। বাঁশঝাড়ের মাথায় ঘন কালো মেঘ। ফিরতি পথে খোলা প্রান্তরে দেখা যায় দূরে দিগন্তের কাছে সাদা হয়ে আছে আকাশ, বৃষ্টি হচ্ছে ঐসব জায়গায়, বুধপাড়ার দিকে। আমাদের শহরে হয় না। গল্পে জেনেছিলাম ঐদিকটা মানে বুধপাড়ার শুরু বাবু ভাইদের পাড়ার বড় যে দীঘিটা, সেটার পর থেকেই। মুক্তিযুদ্ধ চলাকালীন আম্মারা ওখানে আশ্রয় নিয়েছিলেন প্রথম।  তখন কী গহীন  পথ ছিলো! মনে হতো নাকি শহর ছেড়ে কত দূরে চলে এসেছি! বাঘা হাজি বড় নানা, তাঁর ছেলে পিস কমিটির চেয়ারম্যান সাত্তার নানা, জিপ লুকিয়ে রাখা নিয়ে নানুর বিপদের কথা, মায়ের মুখে বহুবার শোনা এই গল্পগুলো পুরানো হয় না কখনো। খালি স্মৃতিরাই ঝাপসা হয়ে আসে হয়তো।  লিখে রাখা দরকার সেসব কথা। খোলা জানালা দিয়ে এসে পড়া একটা দলছুট বৃষ্টির ফোঁটা আচমকা এসে মুখে পড়লে, চোখ বন্ধ করে অপেক্ষা করি পরের ফোঁটাটা আদৌ আসে কিনা তার জন্যে।  
আমাদের পোড়া শহরে বৃষ্টি হয় না। 
শহরের বড় রাস্তায় পড়বার পরে বছরের প্রথম বৃষ্টির ভেজানো, সোঁদা মাটির ঘ্রাণ ভেসে আসে।
বিকেল ৪:৩০ 
১১ মার্চ, ২০১১
টুকিটাকি: ছবিগুলো LG Cookie মোবাইলের 3MP ক্যামেরায় তোলা, পিকাসায় একটুখানি ঘষামাজা করা।
আর কিছুতেই এই গানটা এম্বেড করে দিতে পারলাম না। লিঙ্ক দিচ্ছি - Amar Sathe Chol - Fuad.mp3


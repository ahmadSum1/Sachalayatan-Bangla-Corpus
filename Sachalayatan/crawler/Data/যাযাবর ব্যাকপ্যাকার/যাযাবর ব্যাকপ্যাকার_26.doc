আনাড়ির মুগডাল ভর্তা



সবাই বাড়িতে যা আছে তাই দিয়ে দ্রুত রন্ধন বিষয়ক পোস্ট দিচ্ছে, আমারও একটু আগ্রহ হল রেসিপি ব্যাপারটা ক্যাম্নে কী একটু ট্রাই করতে। কয়দিন আগে এক বন্ধুর অনুরোধে তাকে একটা রেসিপি লিখে দিয়েছিলাম, তাতে আবার জরুরি দুই তিনটা উপকরণ লিখতে ভুলে গিয়েছিলাম, তো আবার পুনঃ মেইল করে জানালাম যে, ভাইরে, এইটা এইটা না দিলে কিন্তু কোন লাভ নাই। তো সেটা ছিল জীবনের দ্বিতীয় রেসিপি লিখন, প্রথমটা লিখেছিলাম ক্লাস সেভেনের গার্হস্থ্য পরীক্ষায় এবং তা ছিল ব্যাপক জটিল একটি রেসিপি – ‘সালাদ’!!

যাই হোক আজকের রেসিপিও সেইইই রকম জটিল। না না, ভয়ের কিছু নাই, ‘জটিল’ মানেই কমপ্লেক্স না। আমার সর্বদাই মনে হয় আমরা বড়ই সৃষ্টিশীল আমাদের ভাষার নানাবিধ প্রয়োগের ব্যাপারে। 'জটিল' শব্দের আরও কতো অর্থ হয় দেখেন - এক ‘জটিল’ মানেই হতে পারে দারুণ, ফাটাফাটি, বিচ্ছিরি... ইয়ে, না মানে এই রেসিপিটা বিচ্ছিরি না। এই রেসিপিলচোনায় ‘জটিল’-এর প্রয়োগ হল ধনাত্মক অর্থে, ঋণাত্মক কিছু নেই এখানে। আসলে উপকরণগুলো চেনা থাকলেই এটা করে ফেলতে পারা যাবে এই আধা ঘণ্টার মাঝেই। আচ্ছা, বাদ দেন ভাষালোচনা, ঐটা ভাষাবিদদের জন্যেই তোলা থাক, আমার আর ঘেঁটে কাজ নাই, এমনিতেও রান্নাটান্না পারি না, বরং রেসিপিতেও ঘোঁট পেকে যেতে পারে! 
ঘণ্টাখানেক আগে রাতের খাবার খেতে গিয়ে আবিষ্কার হল তরকারি তেমন কিছু নাই। যখন এইরকম ঘটনা ঘটবে, মানে  তৈরি তেমন কিছু থাকবে না ঘরে অথবা বাজার নেই, তখনই মাথায় আসবে ‘ভর্তা’। ভর্তা জিনিসটা অন্যতম ‘জান বাঁচানো’ রেসিপি। এতে লাগে কয়েকটা কমন জিনিস, আর বাকি যেটা প্রধান উপাদান হবে, মানে যার নামে ভর্তার নামকরণ হবে, সেটা আপনার রান্নাঘর আর ফ্রিজে পড়ে থাকা প্রায় যে কোন জিনিস হতে পারে, এইটাই সুবিধা। এ মূহুর্তে খুঁজে পাওয়া গেল কয়েক মুঠ মুগ ডাল। কাজেই আজকের রেসিপি হল – মুগডাল ভর্তা।
যা যা নিয়ে মাঠে.. থুক্কু, রান্নাঘরে নামবেন –
দুই মুঠ মুগ ডাল (২-৩ জনের জন্যে। আর একই ভর্তা মসুর ডালেও করা যাবে, একই ভাবে)
একটা পেঁয়াজ (হলুদ, বেগুনি, সাদা, লাল যে রকম খুশি নিতে পারেন, কোন অসুবিধা নাই। সাইজ হবে যাকে বলা হয় মাঝারি, আর আপ্নের বড়-মাঝারি-ছোট পেঁয়াজের বিন্দুমাত্র ধারণা না থাকলে আপনার মুঠির মাঝে এঁটে যায়, এমন একটা পেঁয়াজ নিন)।
একটা রসুনের ২-৩ কোয়া
২টা কাঁচা মরিচ (ঝাল-প্রীতি না থাকলে অবশ্যই ১টার বেশি নিয়েন না)
ধনেপাতা (এইটা যেকোন ভর্তার খুব চমৎকার একটা উপকরণ, ধনেপাতা কুচি বা গোটাই ধুয়ে দিলে সুন্দর ঘ্রাণ হয়, আর ভিটামিনও আছে। কিন্তু আজকে বাড়িতে না থাকায় দেয়া হয়নি)।
লবণ (এটা আসলেই যার যার স্বাদমতো, তবে আপনার আবারো ধারণা সম্পর্কে তেমন কোন আইডিয়া না থাকলে তিন আঙুলের সমপরিমাণ এক চিমটি দিয়ে শুরু করা ভালো)।
সরিষার তেল, দুটি পাকা বেল... ইয়ে মানে শুধু ২ চা-চামচ পরিমাণ সরিষার তেল হলেই চলবে, পরেরটুকু ছেলেবেলায় পড়া ছড়ার অংশ হিসেবে লিখে ফেলেছি... 
এইতো এসবই, আর, আর... দাঁড়ান দেখে নেই, কিছু ছুটে গেল কিনা... অ্যাম্‌... উমমম্‌... 
হুম, আর লাগবে একটা রান্নাঘর – হে হে হে, জাস্ট কিডিং, আসলে একটা চুলা হলেই চলবে, আর সব কিছু মাখাবার জন্যে একটা পরিস্কার বাটি, আস্ত রান্নাঘরের প্রয়োজন নাই।
ক্যাম্নে কী
প্রথমে চুল বান্ধেন টাইট করে। জী, ঠিক পড়েছেন, চুল বান্ধেন, ইদানীং ছেলেদের চুলের দাপট মেয়েদের থেকে বেশি, আর জানেন তো যিনি রাঁধেন তিনি চুলও বাঁধেন, কাজেই টাইট করে চুল বেঁধে ফেলুন, এভাবে কাজের সময়ে চোখের মধ্যে চুল ঢুকে ডিশটাব দিতারবেনা, যারা চুলের ঝরঝরানি রোগে-শোকে ভুগছেন তাঁরা পরবর্তীতে ভর্তার মাঝে আপনার প্রিয় কেশ আবিষ্কার করবেন না। 
এবার হাত ধৌত করুন। এইটা খুবই জরুরি কাজ, একদম হেলাফেলা করবেন না, যেকোনো ভর্তা তৈরিতে আপনার হাত অন্যতম গুরুত্বপূর্ণ মাধ্যম! আর আপনার যদি পরিস্কার-পরিচ্ছন্নতার বালাই না থাকে, মানে আপনি যদি এই কর্মটি কী করে সুসম্পন্ন করতে হয় সে ব্যাপারে পুরাই অজ্ঞ হন তাইলে আপনার কর্তব্য এইখানে  একবার ঢুঁ মেরে আসা। 
অথবা এই ছবিটা একটু দেখে নিন – 

এইবার ডাল নিয়ে তাতে দেড় কাপ পানি দিয়ে চুলায় চাপিয়ে ঢেকে দিন, (যদি দেশে থাকেন আর খোলা ডাল কিনে থাকেন তবে প্রথমে হালকা করে পানিতে ধুয়ে ফেলা ভালো, যাতে ধুলো-ময়লা কিছু থাকলে তা ওই ধোয়ার পানির সাথে চলে যায়)। চুলার আঁচ মাঝারি রাখেন, যাতে করে টগবগিয়ে সব পানি ফুটে শেষ হয়ে গেলেও আপনার ডাল সেদ্ধ হয়নি, এমন না হয়। 
যতক্ষণ ডাল সেদ্ধ হচ্ছে ততক্ষণের কাজ হল পেঁয়াজ, মরিচ, রসুনকে কুচি করে ফেলা। মরিচ আর রসুন যত মিহি কুচি করতারেন তত ভালো। 
মোটামুটি ১৫ মিনিটের মাঝেই ডাল সেদ্ধ হয়ে যাবার কথা। খেয়াল রাখতে ডাল যেন একদম গলে ক্যাতক্যাতা না হয়ে যায়, মানে ল্যাটকা হবেনা, বরং বেশ ঝুরঝুরে কিন্তু আঠালো (স্টিকি) একটা ভাব থাকবে, আর কিছু ডাল বেশ গোটা গোটা দানাদানা হয়ে থাকবে এমন হলে টেক্সচারটা চমৎকার হবে। প্রয়োজনে সেদ্ধের সময়ে পানির পরিমাণ এবং চুলার আঁচ কমা-বাড়া করে নিতে পারেন। গলে ক্যাতক্যাতা হয়ে গেলে যে পুরাই অখাদ্য হয়ে যাবে তা নয়, তবে দেখতে শুনতে এবং চাখতে আমার রেসিপির মতো হবে না এই আরকি। তবে অবশ্যই খেয়াল রাখতে হবে যেন ডাল পুড়ে না যায়, সেক্ষেত্রে, ইয়াপ, খেতে অখাদ্য হয়ে যাবার সম্ভাবনা ব্যাপক। 
এবার সেদ্ধ ডাল একটা পরিষ্কার পাত্রে নিয়ে তাতে কুচানো পেঁয়াজ, মরিচ, রসুন, ধনেপাতা আর সরিষার তেল ঢালুন। সব কিছুই প্রথমে কম কম করে দেয়াই ভালো। পরে যদি আপনার মনে হয় বাকিটাও দিয়ে দেয়া যায় তবে দিয়ে দেবেন। খেয়াল করেন আমি ডাল সেদ্ধের সময়ে লবণ দিতে বলি নাই। তখনো দিতে পারতেন, তবে যেটা হয় যে, লবণ দিয়ে দিলে ডাল সেদ্ধ হতে সময় বেশি লাগবে, আর আপনার যদি পানির মাপের আন্দাজ না জানা থাকে, তবে পানি কমা-বাড়া করার সময়ে লবণও কমে-বেড়ে যেতে পারে। বরং এখন, এই যে বাটিতে সব কিছু নিলেন, এবার এর সাথে লবণ দিন। ঐ যে বললাম, আপনার নিজের স্বাদ অথবা লবণের মাপ, কোনটাই না জানলে, তিন আঙুলের এক চিমটি মাপটা দিয়ে শুরু করুন। 
এবার সবচেয়ে গুরুত্বপূর্ণ কাজ – জামার হাতাটা কনুই পর্যন্ত গুটান, দিয়ে বাটির মাঝে বিসমিল্লাহ বলে হাত চালান করে দেন, এবার সবকিছুকে খালি হাতে আচ্ছা মতো চটকান, একদম লজ্জা করবেন না। চটকানো হলে লবণ টেশ করে দেখেন, সাথে সাথে ঝালও টেশ হয়ে যাবে। যদি মনে হয়, পেঁয়াজ, মরিচ, রসুন, লবণ, সরিষার তেল কোনকিছু কম পড়েছে, এই সময়ে তা দিয়ে দিতে পারেন, সাথে আরেকবার চটকান দিতে ভুলবেন না। 
ব্যস! হয়ে গেল মুগ-ডাল ভর্তা। এখন গরম ধোঁয়া ওঠা ভাতের উপরে গাওয়া ঘি নিয়ে বসে পড়েন খেতে। 

সংবিধিবদ্ধ সতর্কীকরণ: প্রস্তুতকৃত পদের সকল প্রশংসার দাবিদার রেসিপি প্রদানকারী। তবে প্রস্তুত পরবর্তী সকল দায়ভার রাঁধুনির, কোন রকম হাসপাতাল, ঔষধ বা ডাক্তার ডাকার জন্যে কোনমতেই রেসিপি প্রদানকারীকে দায়ী করা যাবে না।
ছবি সূত্র


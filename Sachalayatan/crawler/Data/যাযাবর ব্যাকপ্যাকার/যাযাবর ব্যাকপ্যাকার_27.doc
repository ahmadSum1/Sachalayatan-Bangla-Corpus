নেটাই!



হুদাই:
আমি একজন অসামাজিক জীব। 
এটুকু পড়েই যাঁরা আমাকে চেনেন তাদের ঠা ঠা করে হেসে ওঠার কোন কারণ নেই। ছুটিছাটা পেলেই আমি ব্যাপক গ্যাঞ্জাম করে সদলবলে বেরিয়ে পড়তে বা বন্ধুদের সাথে আড্ডাতে পছন্দ করি বলেই তার মানে এই নয় যে আমি সামাজিকতা রক্ষায় পটু! অমুকের বিয়ে, তমুকের জন্মদিন, সমুকের বিবাহবার্ষিকী আমার মনেটনে থাকেনা। জন্ম, মৃত্যু, বিবাহ - এই তিন ছাড়াও অন্য যেকোন সামাজিকতা রক্ষায় আমাকে বাদ দিলে যদি চলে, তো আমি দূর থেকে মনে মনে অনেক দোয়া করি। 

আসলে যাদের সাথে আলাপ করে ভালো লাগে, পছন্দ-অপছন্দগুলো মিলে যায়, বা গল্প করার মাল-মশলা কমন পড়ে, এই যেমন বেড়ানো-কুড়নো, বই-টই পড়া, খাওয়া-দাওয়া, সিনেমালোচনা আরকি, তাদের সাথে জমে যায় ঠিকই। সচল ওডিনদার অমর বাণী – 'ক্যাম্নে ক্যাম্নে য্যান পুরান পাপীরা সব একসাথে হয়ে যায়...' সে রকম।
তবে নতুন কারো সাথে পরিচিত হবার ব্যাপারে আমার ফোবিয়া আছে একরকমের।  প্রথম দর্শনে আমি হয়তো অতি ভদ্র মানুষের মতো সকলের সাথে হাসিমুখে আলাপ পরিচয় করে সৌজন্য রক্ষা করছি, তা দেখে সবাই ভাবছে, “আহা, মানুষটা কী অমায়িক!” কিন্তু সত্যি কথাটা হয়তো, আমি আসলে নিজের মনমতো গফসফ করতে না পেরে মর্মাহত, আর সামনাসামনি নিপাট ভদ্রতা রক্ষা করলেও, মনে মনে দোয়া করছি দ্বিতীয়বার যেন আমাকে আর এঁদের সাথে আলাপ করতে না হয়! আসলে এরকম হলে আমার হাঁফ ধরে যায়।
সবচেয়ে সমস্যা হয় কোন দাওয়াতে গিয়ে অপরিচিত, স্বল্প-পরিচিতদের ভীড়ে একা একা দীর্ঘক্ষণ বসে থাকতে, অথবা পাশের বোরিং যাত্রীর সাথে ট্রেনে বা বাসে একটা দীর্ঘ যাত্রায়। এই সময়গুলোতে আমাকে বাঁচাতে এগিয়ে আসে আমার মুঠোফোন। আমার মোবাইল ফোনটা নেহায়তই কমদামি এবং কথা বলার বাইরে ফোনের নানাবিধ ব্যবহারে আমি খুব একটা সিদ্ধহস্ত নই। বরং আমি সাধারণত টুক করে ঢুকে যাই ব্রাউজারে আর ঢুকে পড়ি সচলায়তনে, যে পোস্টগুলো জমে আছে ক'দিন ধরেই, পড়বো পড়বো করেও নানান ব্যস্ততায় পড়া হচ্ছেনা, সেগুলো তখন আমি আয়েস করে পড়তে থাকি। 
এমনিতে এই মোবাইল ফোন জিনিসটাকে আমি বড় একটা সহ্য করতে পারিনা।  জরুরি প্রয়োজনে দারুণ কাজের হলেও, অনেক সময়ে দরকারে ফোন দিয়ে আবিষ্কার করি কারো প্রায় শতগণ্ডা সিমের প্রায় সবগুলিই বন্ধ! নির্দিষ্ট সময়ের বাইরে ফোন ধরা নিয়েও খুঁতখুঁতে আমি। সবচেয়ে বড় সমস্যা হলো জরুরি কথা ফুরিয়ে গেলে আমি পুরাই আমতা আমতা করতে থাকি, অন্যপক্ষ কথা চালাতে থাকলে আমি কোন রকমে হুঁ-হাঁ করে বেঁচে-বর্তে যাই ঠিকই, কিন্তু মেলাক্ষণ এভাবে চলার পরে অনেক সময়েই ফোন রাখার পরে আমার মনে পড়ে অন্য আরো পাঁচটা জরুরি কথা বলবার ছিল যা আমি গুলে খেয়ে বসে আছি! কষ্ট হয় ক্ষুদে ক্ষুদে কি-গুলি চেপে ক্ষুদেবার্তা পাঠাতে। তবে এটা আশ্বাসের ব্যাপার যে জিপি ছাড়া তেমন একটা কেউ আমাকে এসেমেস করে না। 
নেটাই:
কাজেই খুব সাধারণভাবে বললে এই ফোন আর সচলায়তন-এর কম্বিনেশনটা না হলে আমি বেশ ভালোই সমস্যায় থাকতাম। কিন্তু এত সুখ সর্বদা ছিল না। প্রথমে, সেই বছর তিনেক মতো আগে, একদিন হঠাৎ যখন আমার এক বন্ধু আমার ফেসবুকের ওয়ালে বাংলায় চিকা মেরে গেল, তার থেকে জানলাম ইউনিকোডে বাংলা লেখার উপায় ‘অভ্র’-এর কথা। তারপর অনেকদিন গেল, মাঝে মাঝে আমি সামাজিকতার আড়ালে হাঁফ ধরা সময় কাটাতে যখন ঢুকতাম ফেসবুকে ততদিনে অভ্রের সুবাদে বন্ধুদের অনেকেই বাংলিশ ছেড়ে আমার মতোই শুদ্ধ বাংলা হরফে স্ট্যাটাস, মন্তব্য দিতে শুরু করেছে। ভ্রমণের সময়ে মাঝে মাঝে মোবাইল দিয়ে ফেসবুকে ঢুকে জরুরি কোন মেসেজ আছে কিনা দেখি, ই-মেইল চেক করি। মুশকিল হয়, বাংলায় কিছু লেখা থাকলে তা আর পড়তে পারিনা।
সমস্যার সমাধানে কাওকে কাওকে বলতে শুনতাম ‘অপেরা মিনি’ ব্যবহারের কথা। (জ্বী হ্যাঁ এটা গ্রামীণ ফোন এই সেদিন অপেরা মিনিকে আমাদের কাছে এনে দেবার মেলা আগের সেইইইই ডাইনোসরের যুগের কথাই বলছি আমি)! তা 'অপেরা মিনি' নামক মোবাইল ফোন উপযোগী সেই ব্রাউজার নামালাম। নামিয়ে মোবাইলে সেটাপ করতে গিয়ে দেখি আরেক সমস্যা, কিছুতেই ব্রাউজার ঠিক মতোন ওপেন হয় না। মোবাইল ঘাঁটাঘাঁটি করি, মোবাইলের ম্যানুয়াল পড়ি, নেটে গুঁতাই, শেষে গুঁতিয়ে গুঁতিয়ে সেটারো একটা সমাধান করে ফেললাম। তারপর মহা আগ্রহে সচলায়তন খুলে দেখি কী, সব ক্ষুদে ক্ষুদে বাক্স দিয়ে ভরা! 
তারপরে একে জিজ্ঞেস করি, তাকে জিজ্ঞেস করি, কেউ ঠিক করে বলতে পারে না। শেষে একদিন আবার সেই বন্ধুকে জিটকে দেখে মনে পড়ে, এর তো মোবাইল গুঁতানোর সিরিকাস নেশা আছে, সারাক্ষণ সে মোবাইল টিপতে থাকে। মনে পড়ে আমার ফোনটা কেনার সময়ে তাকেই সাথে নিয়েছিলাম, আরো মনে পড়ে মোবাইলে ন্যাভিগেট করে সে বিশ্বের সর্বত্রই ঠিকঠিকানা বের করে ঘুরে বেড়ায়, খালি কোন একদিন মোবাইল গুঁতোতে গুঁতোতেই ঝপাং করে ঢাকার রাস্তার খোলা ম্যানহোল দিয়ে পড়ে যাবে এ ব্যাপারে আমি নিশ্চিত! যাই হোক, জিটকে টোকা দিলাম, 
“কী রে, কী করিস?”
সে রোমান হরফে লেখলো, “netai”
“ন্যাতাস মানে?! কী ঘটনা?!” আঁতকে উঠি আমি।
“ন্যাতাই না! ‘নেটাই’, মানে ‘ইন্টারনেট গুঁতাই’।“
আমি হাঁফ ছাড়ি। এরপরে তাকে সমস্যার কথা বলতে, সে জানালো কীভাবে কী করতে হবে।  
তারপর আমি নিজেও অনেককে বাতলে দিয়েছি উপায়। এমনিতেও অনেকেই জানেন। তবু এখনো মাঝে মাঝেই দেখি বন্ধুরা ফেসবুকের ওয়ালে চিকা মেরে যায়, ব্যক্তিগত বার্তা পাঠায় কীভাবে এই বাংলা পড়ার কাজটা করা যায় নিজেদের ফোন দিয়ে তা জানতে চেয়ে। ভাবলাম, সচলায়তনেও একটু টুকে রাখি, ক্যাম্নে কী! পরে তাদেরকে এই কচকচানিখানার লিংক ধরিয়ে দিলেই চলবে।  
ক্যাম্নে কী: 
১। প্রথমে চেক করে দেখু্ন আপনার মোবাইলে 'অপেরা মিনি' আছে কিনা (নোকিয়ার ফোনে সাধারণত এখন দেয়াই থাকে)। না থাকলে ডাউনলোড করুন এখান থেকে।
২। এবার অপেরা ওপেন করে অ্যাড্রেস বারে opera:config টাইপ করে OK করতে হবে।
৩। তারপর সেটিংস এর  পাতা খুললে "Use bitmap fonts for complex scripts" কে পরিবর্তন করে দিতে হবে "Yes" 
৪। এবার পাতার নিচের দিকে "Save" বাটনে ক্লিক করে দিতে হবে। 
ব্যস! হয়ে গেল কাজ।
এবার চলে যান সচলায়তনের মোবাইল ভার্শনে – m.sachalayatan.com লিখে, দেখেছেন, সব কেমন কিলিয়ার দেখা যায়?  
ক্যাম্নে কী, তা আরেকটু বিস্তারিত ছবিসহ দেখতে হলে ক্লিকান এইখানে।
তবে একটা ব্যাপার, বিটম্যাপ অন করে দিলে ব্রাউজার স্লো হয়ে যায়, এইটা একটা সমস্যা।
এর পরের ঘটনা হলো অনেক স্বচ্ছন্দ পঠনের। যে কোন সামাজিকতা রক্ষার দায় পড়লেই আমি এখন সেখানে উপস্থিত হয়ে হাসি মুখ করে এক কোণে বসে পড়ি, তারপর মোবাইলটা বের করে নেটানো শুরু করি, আমার সময় বেশ ভালোই কেটে যায়। আমাকেও কেউ খেয়াল করে না, আমিও নিভৃতকোণে সচলমগ্ন হয়ে যাই। 
অতঃপর জন্মদিন
আচ্ছা, ট্যাগে জন্মদিন দেখে এখন জিজ্ঞেস করবেন তো, কী ব্যাপার। আসলে ছোটবেলার লেখালেখির অভ্যাসটা চলে গিয়েছিল বড়বেলায় ব্যাপক ব্যস্ততার দোহাই দিয়ে। তারপর কাজের ফাঁকে ফাঁকে বন্ধুদের লিংক শেয়ারের সুবাদে মাঝেমাঝেই এ পাড়ায় ঢুঁ মারা হতো, কখনো নিয়মিত, কখনো অনিয়মিত, মাঝেমাঝে একটা-আধলাটা মন্তব্য করা হতো, কী হতো না। তারপর এই ঠিক একবছর আগে বৈশাখের প্রথম প্রহরে কী এক কুবুদ্ধি হলো, একটা কিছুমিছু লিখে ফেলার পরে হঠাৎ এক ভারি অদ্ভুত খেয়াল হলো, দিলাম এখানে পোস্ট করে। দিয়ে ঘুমাতে চলে গেলাম, মানে দায় দায়িত্ব শেষ, বাকিটা মডুরা দেখে নেবেন। তারপরদিন নববর্ষের নানান কর্মকাণ্ড শেষে, সন্ধ্যাবেলায় নীড়পাতায় নিজের পোস্ট দেখে ভারি এক্সাইটেড হয়ে গেলাম! আমি আবার অল্পেই দারুণ খুশি হয়ে উঠি, চমৎকৃত হই সামান্যেই। আর এখানে কিনা মজাটা পুরোই অন্যরকম। কতবার পড়া হয়েছে তা সাথে সাথে দেখা যায়, পাঠকের তাৎক্ষণিক প্রতিক্রিয়া পাওয়া যায়, তার উপর আবার পুরনো দু’একজন পছন্দের ব্লগারও এসে মন্তব্য করে গেলেন! আমার জোশ বেড়ে গেল। আর সেই থেকে যে কত কিছু হলো! কতজনের সাথে আলাপ হলো (ভয় নেই, একেবারে মনমতো সব গফসফ করা যায় এঁদের সাথে, হে হে), তারপর কত বেড়ানো হলো, কত আড্ডা হলো, কত আবঝাব পোস্ট হলো, আবার কত আড্ডা হলো, বই-সিনেমা-চিন্তাভাবনার লেনদেন হলো... ইত্যাদি, ইত্যাদি, ইত্যাদি। 
তা সেই সচল অভিষেকের জন্মদিন ছিল  এই ১৪ এপ্রিল, পহেলা বৈশাখ, ১৪১৮। 
ইচ্ছা ছিল সচলের কাছের কিছু মানুষজনকে ডেকে দুই চারটা সুখ দুখের গফসফ করি, চা-টা খাই। 
তা সবাই মনে হয় ব্যস্ত, নয়তো বা ব্র্যাক্ত! 
ভাবলাম আবঝাব আরেকটা কিছু লিখে সবাইকে জ্বালাতন করি, তো সক্কাল বেলায় (হোক তা সকাল ১১টা, সকাল তো!) বুনোহাঁস ঘুম ভাঙিয়ে ই-বইয়ের পোস্ট দিতে বললো সম্পাদকদের পক্ষ থেকে। তারপর দুই তিনদিন একটানা কামলা খাটায় আর কিছুই হয়ে উঠলো না। তাই সুযোগ পেয়ে ভাবলাম আজকেই একটু বকাবাজি করে নেই। 
ওহ! আরেকটা ব্যাপার, সচল সুপাশিপুর জন্মদিন ছিল গতকাল। সচলায়তনের মাধ্যমে আলাপ হওয়া আরেকজন। ভারি আদর যত্ন করেন তিনি আমায়, সম্প্রতি নাকি স্বপ্নেও দেখেছেন আমাকে! আমি তাই মনে করিয়ে দিতে চাই, আমার মতো নাদান, বাচ্চালোগকে স্বপ্নে দেখলে কিন্তু জন্মদিনের কেক্কুকের পাশাপাশি ডাবল খাওয়া-দাওয়া করাতে হয়!  
শুভ জন্মদিন সুপাশিপু! 
আনন্দপূর্ণ হোক আপনার জীবনের প্রতিটি দিন। ভালো থাকুন। 


আনাড়ির সসেজপেঁয়াজা



পেমের কোবতে অনুবাদ করে বেলাইনে চলে গিয়েছিলাম, লাইনে আসার জন্যে খুন-জখম গল্প অনুবাদ করছিলাম অ্যাজ প্রমিজড। কিন্তু ক্ষুধা লাগলে আমার আর মাথা কাজ করে না, ফ্রিজ খুলে দেখি ভাত আছে, কিন্তু সাথে আর কিছু নাই, কিছু পুরানো সসেজ ছাড়া। তাই আনাড়ি এখন সসেজ রান্না করে ঠাইসসা ভাত খায়। খুন-জখম পড়বার আগে পেট ভরে সবাই ভাত খান। আর সেই জন্যে আনাড়ি রাঁধুনিদের উপযোগী সসেজপেঁয়াজা রন্ধন প্রণালী পোস্ট দেই। আনাড়িদের জন্যে আশ্বাসের কথা হলো, এইখানে খুবই কম উপকরণ ব্যবহৃত হয়েছে। এবং পুরো প্রক্রিয়া সম্পন্ন হতে আধা ঘণ্টাও লাগে নাই।

রেসিপিঃ আনাড়ির সসেজপেঁয়াজা
প্রস্তুতিঃ

 ফ্রিজ খোলেন।
 আঁতিপাঁতি করে ফ্রিজ খুঁজে ভাত দিয়ে খাবার জন্যে মনমতো কিছুই না পেয়ে দুই সপ্তাহ আগের কেনা ব্র্যাকের চিকেন সসেজ-এর প্যাকেট বের করে নিজেই রান্নাঘরের মাঠে নেমে পড়েন।
 হাত ধোন মিয়া এবার ভালো করে কচলায়ে। কেম্নে কী না জানলে এখানে ঘুরে আসেন আগে একবার। (আরে সবাই নিজের ঢোল নিজেই পেটায়, আমিও পুরাতন ঢোল পিটাই আরকি! দ্রোহী’দা আমাকে বলেছিলেন যে ‘সচল’-রা রান্নার রেসিপি দিলে সেই পোস্ট হিট হয়, কিন্তু ‘সচলা’রা রেসিপি দিলে হয় না। তার মুখে কালিমা লেপন করে আমার পোস্ট দেখেন, এখনো নাকি সেই রেসিপি কত আনাড়ির জীবন বাঁচাচ্ছে বলে দূর-দুরান্ত থেকে খবর আসছে!  )
 হাত ধুয়েছেন ভালো করে? গুড! এইবার উপকরণ একত্রিত করেন। 

উপকরণ:

মুরগার (মোরগ বা মুরগি, দুইটার একটা হলেই হলো, প্যাকেটের গায়ে লেখা না থাকায় ঠিক করে বলতে পারছি না) সসেজ। লক্ষ্য করুন, ৪ইঞ্চি লম্বা, ৬টা সসেজের জন্যে নিম্নলিখিত হিসাব কিতাব।
আয়োডিনযুক্ত লবণ – ০.৫ চা-চামচ
পেঁয়াজ – বড় ১টা / ছোট ৪টা
কাঁচা মরিচ – বড় ১টা / ছোট ২টা
সয়াবিন তেল – ৪-৫ টেবিল চামচ
রাঁধুনি মাংসের মশলা – ২ চা-চামচ
পানি – ১-১.৫ মগ

প্রণালীঃ

চাক্কু দিয়ে ১টা বড় পেঁয়াজ, অথবা ৪টা ছোট পেঁয়াজ লম্বা লম্বা করে কেটে করে ফেলেন। পেঁয়াজ কাটার আগে পেঁয়াজ আর চাক্কু দুইটাই ভালো করে ধুয়ে নিয়েন। যারা জীবনেও পেঁয়াজ কাটেন নাই, তাদের বোঝার জন্যে এই টিউটোরিয়াল।

এবার মরিচ ধুয়ে ছোট কুচি করে নেন। এইটার আবার টিউটোরিয়াল চায়েন না। এইটা নিজের ইচ্ছা (বা বুদ্ধি) মতো করেন।
রান্নাঘরের exhaust fan ছেড়ে দেন, ফ্যান না থাকলে জানালা সব খুলে দেন।
একটা কড়াই বা ফ্রাইং প্যান নিয়ে চুলার ওপরে রাখেন, এবার চুলা জ্বালান। এরপর কড়াইতে সয়াবিন তেল দেন ৫ টেবিল চামচ। তেল গরম হলে তাতে সসেজগুলা ছেড়ে দেন। কড়াই হলে ডুবো তেলে (যাতে ডুবে থাকবে সসেজ) চারিদিকেই ভাজা হবে। আর সমতল প্যান হলে উল্টায়ে দিতে হবে যাতে চারিদিকেই লালচে রঙের ভাজা হয়। ভাজার কারণে সসেজের উপরে একটা আস্তরণ পড়ছে দেখবেন, ঐটা বেশি পুরু করে ফেলার দরকার নাই। মোটামুটি লালচে ভাজা হলে চুলা নেভান। এবার সসেজগুলান তুলে ফেলেন একটা প্লেটে।
একটু ঠাণ্ডা হলে ভাজা সসেজগুলোকে আড়াআড়ি রেখে, চাকু দিয়ে টুকরা করে কেটে ফেলেন। এখন লম্বা সসেজ দেখতে গোল-গোল ছোট ছোট টুকরা হবে।
এবার চুলা আবার জ্বালিয়ে, কড়াইতে থাকা বাকি তেল আবার গরম হলে পেঁয়াজ ও মরিচ কুচি সবটুকু ছেড়ে দেন। এইটা নাড়াচাড়া করতে থাকেন, না করলে পেঁয়াজ পুড়ে যাবে।
পেঁয়াজ লাল-লাল হয়েছে দেখলে এবার মাংসের মশলা দেন। এইটা আধা মিনিট  নাড়াচাড়া করে হাফ মগ পানি দেন। কড়াইয়ের গরম তেল-মশলা-পেঁয়াজে পানি দেয়ায় আঁতকা ছ্যাঁৎ করে আওয়াজ হবে, ধোঁয়াও হবে - তাতে চমকে গিয়ে খুন্তি ফেলে দৌড় দিয়েন না, হ্যাপেনস্‌।
মশলা-পেঁয়াজ মিশ্রণ মাখা মাখা হলে, দেখবেন মশলার গুঁড়া-গুঁড়া, হাঁচি আসা গন্ধটা আর নাই। এর মানে মশলা কষানো হয়ে গেছে। এবার তাতে আগের গোল গোল টুকরা সসেজ ভাজা ঢেলে দেন।
আবার হাফ-মগ পানি দিয়ে তারপরে লবণ দেন।
পানিটা শুকিয়ে আসলে চুলা নিভায়ে দেন।
এবার কড়াই থেকে বাটিতে ঢেলে পরিবেশন করুন, নিজেকেই।
তারপরে থালায় ভাত নিয়ে,  ভাত দিয়ে সসেজপেঁয়াজা মাখায়ে খেয়ে ফেলেন। 
টেস্ট কেমন হয়েছিলো আমাকে না জানালেও চলবে। আমারটা ভালোই হয়েছিলো, না হলে আর কষ্ট করে রেসিপি দেই?! 

তসবীর ১

তসবীর ২

দ্রষ্টব্যঃ 
১। লবণে আয়োডিন আছে কিনা টেস্ট করার জন্যে পাতের এক কোণায় লবণ নিয়ে দুই ফোঁটা লেবুর রস দিয়ে কচলান লবণটাকে। বেগুনি বেগুনি একটা রঙ আসলে বুঝবেন আয়োডিন হ্যাজ।
২। তেল গরম হয়েছে কিনা বোঝার জন্যে দয়া করে নিজের আঙুল তেলে ডোবাবেন না! বরং কড়াইয়ের তেলের প্রায় এক হাত উপরে নিজের হাতের তালু রেখে দেখেন গরম আঁচ টের পান কিনা, মোটামুটি আঁচ পেলেই তেল গরম হয়েছে।
৩। রাঁধুনি মাংসের মশলায় প্রচুর পরিমাণে শুকনা মরিচ গুঁড়া থাকে দেখলাম, মনে হলো 'মাংসের মশলা' নামটা না দিয়ে শুকনা মরিচ গুঁড়া নাম দিলেই পারতো! এই জিনিস হাতে বেশি লাগায়েন না, পরে হাত জ্বলবে। হাতে লাগলে সেই হাতে চোখে আবার ডলা দিয়েন না! 
৪। শুকনা মরিচ বেশি খেতে না চাইলে বা ঝাল কমাতে চাইলে অথবা রাঁধুনির বা আর কারও মাংসের মশলা না থাকলে – নো চিন্তা। এই মশলা গুলান একটা বাটিতে অল্প পানিতে গুলে দিয়ে দেন – 
ধইনা গুঁড়া – ১ চা-চামচ
জিরা গুঁড়া – ০.২৫ চা-চামচ
শুকনা মরিচ গুঁড়া - ০.২৫ চা-চামচ (এইটা আসলে সুন্দর একটা লাল-লাল রঙ এনে দেয় রান্নায়, তবে এমনিতে কম খাওয়াই ভালো। কাঁচা মরিচ বরং বেশি খাবেন, ওতে ভিটামিন সি আছে, আবার ঝালও হবে, আফটার এফেক্টও কম হবে  )। 
বিশেষ দ্রষ্টব্য: 
প্রক্রিয়াজাত মাংস, যেমন সসেজ বা নাগেট, যত কম খাবেন ততই ভালো। এগুলোতে পুষ্টি উপাদান থাকে কম, ক্ষতিকর উপাদান থাকে বেশি। এইটা হলো জীবন-বাঁচানো-ফরজ রেসিপি, এইরকম হলে আলাদা কথা। 
এইখানে যে কোন কোম্পানির যে কোন জিনিসের সসেজ হলেই রেসিপি চলবে। 
সংবিধিবদ্ধ সতর্কীকরণ: প্রস্তুতকৃত পদের সকল প্রশংসার দাবিদার রেসিপি প্রদানকারী। তবে প্রস্তুত পরবর্তী সকল দায়ভার রাঁধুনির, কোন রকম হাসপাতাল, ঔষধ বা ডাক্তার ডাকার জন্যে কোনমতেই রেসিপি প্রদানকারীকে দায়ী করা যাবে না।


প্রকাশিত হলো ইবই: ডরাইলেই ডর...! 




কথা ছিলো বৈশাখের চিড়বিড়ে গরমে সচলেরা তাদের ছেলেবেলার হারিয়ে যাওয়া,  বিলুপ্তপ্রায় জ্বীন-ভূতেদের পুনরুজ্জীবিত করবেন বৈশাখ ১৪১৯-এর সচলায়তন ই-বুকের জন্যে। তা সে কথা, কথাই রয়ে যাচ্ছিলো প্রায়, বাস্তবে আর রূপ মিলছিল না। বৈশাখের ১ তারিখ পেরুল, ৭ পেরুল, ১৪ পেরুল... বই তো দূরে থাক, লেখা কই?!!  
ই-বই বাহিনীর কর্মীবৃন্দ প্রতিদিন ই-বই মেইল-বক্স চেক করেন, আর ইন-বক্সে জমা হওয়া গুটিকয় লেখা নিয়ে চক্ষু-চড়কগাছ করে বসে থাকেন। শুনলাম আধি-ভৌতিক ব্যস্ততায় সচল-হাচল-ইবই বাহিনী সব্বাই জর্জরিত! 
মাঝে রাগ করে মনে হলো লেখা পাঠাবার ইমেইল অ্যাড্রেসটা ‘লেখকের মৃত্যু এট জিমেইল' টাইপ কিছু দিলে ভালো হতো!

শেষে ই-বুক বাহিনীর একজন মতামত দিলো, “দরকার হলে ঐ একটা-দুইটা লেখা নিয়েই বই বেরুবে।“ 
আমি বললাম, “হুম! কিন্তু আমার তো মনে হচ্ছে এইটা ‘তেনা’দের কাজ! হয়তো সচলেরা লেখা পাঠান, কিন্তু ‘আন্তর্জালিক তেনারা’ গাপ করে দেন?”
যাই হোক, সকল জল্পনা-কল্পনার অবসান ঘটিয়ে শেষতক বেরুলো আমাদের বৈশাখ ১৪১৯ এর সচলায়তন ‘জ্বীনওভূততত্ত্ব’ গল্প সংকলন – “ডরাইলেই ডর...”।
কর্ম আর ব্যক্তিজীবনের চরম ব্যস্ততার মাঝেও নিজেদের জ্বীন-ভূত-আধিভৌতিক অভিজ্ঞতাগুলো শেয়ার করেছেন যে সচলেরা, তাদেরকে আন্তরিকভাবে ধন্যবাদ। যারা কথা দিয়েছিলেন লিখবেন, কিন্তু আগ্রহ থাকা সত্ত্বেও তা রাখতে পারেননি ব্যক্তিগত/কর্মব্যস্ততার কারণে তাদেরকেও ধন্যবাদ উৎসাহ আর অনুপ্রেরণার জন্যে। ধন্যবাদ পাঠকদেরকে ধৈর্য্য ধরে অপেক্ষা করবার জন্যে। 
আর আমার তরফ থেকে সবথেকে বড় ধন্যবাদটা দেবো সচল বুনোহাঁস, আঁকাইন এবং অতন্দ্র প্রহরীকে। প্রচণ্ড কর্মব্যস্ততার মাঝেও বৈশাখ ১৪১৯-এর ই-বইয়ের জন্যে সময় বের করতে দ্বিধা করেনি কেউ। বুনোহাঁস বৈশাখের ইবইয়ের জন্যে করেছে চমৎকার প্রচ্ছদ। বুনো আর আঁকাইনের আঁকিবুকিতে মারাত্মক সব ভূতগুলো দেখে কখনো বা হাসতে হাসতে গড়াগড়ি খেয়েছি, কখনো বা ভয়ে হাত-পা...! আর প্রহরী অতন্দ্র যত্নে বারবার এডিট-রিএডিট করে সাজিয়েছে পুরো বই।
শুনছি ভূতেরা আর আগের মতো নেই... শুনছি তাদের মনে অনেক দুঃখ, অনেক কষ্ট। মানুষেরা ভুলে যাচ্ছে তাদেরকে, বাচ্চারা জানছে না গ্রামের বাড়িতে হারিকেনের আলোতে দাদী-নানীর কোল ঘেঁষে গল্প শুনতে কেমন লাগে... গ্রাম-বাংলার ভূতেরা তাই মন খারাপ করে আছে, অনেকদিন হলো...। আশাকরি সচলায়তনের লেখক-পাঠকদের ভালো লাগবে তাদেরকের টিকিয়ে রাখার উদ্দেশ্যে আন্তরিকতা মেশানো এই প্রয়াস। 
অনিচ্ছাকৃত ভুল-ত্রুটিগুলো  ক্ষমা সুন্দর দৃষ্টিতে দেখার অনুরোধ রইলো সকলকে। আপনাদের সবার পাঠ-প্রতিক্রিয়া জানাতে ভুলবেন না যেন। 
আবারও ধন্যবাদ সব্বাইকে! 
এবার ভয়-ডর ফেলে ঝাঁপিয়ে পড়ুন বৈশাখ ১৪১৯-এর সচলায়তন ‘জ্বীনওভূততত্ত্ব’ গল্প সংকলন নিয়ে!
ডরাইলেই ডর...! 
ডাউনলোড লিংক



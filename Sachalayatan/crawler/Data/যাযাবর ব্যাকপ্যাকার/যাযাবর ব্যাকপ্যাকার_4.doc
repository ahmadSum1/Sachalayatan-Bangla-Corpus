শূন্যের অস্তিত্ব




আনন্দ দিদি নেরুদার বেশ কিছু কবিতা অনুবাদ করছেন। সচলায়তনে সেগুলো পোস্ট করতে শুরু করায় ভালো লেগেছে। সর্বশেষ কবিতাটা পড়ে মনে পড়লো বেশ কয়েক মাস আগে, একটা কবিতা আমিও অনুবাদ করেছিলাম। আমি আসলে নেরুদার বিশাল ভক্ত নই... এইটা কোন বন্ধু কোথাও শেয়ার করেছিলো তাই খেয়াল করি, পড়ে ভালো লেগেছিলো তাই নিজের মতো করে অনুবাদ করে, কোথাও টুকে রেখেছিলাম। 
কবিতা সহজ করে সহজ কথা না বললে আমি বুঝি না, প্রেম বিষয়ক জটিলতার হলে আরও দূরে থাকি। আমার ভালো লাগে দেশের কথা, জল-মাটি-বৃষ্টির কবিতা। আমার কাছ ভাব-ভালোবাসার ব্যাপারটাও জল-মাটি-বৃষ্টির মতোই সহজ।  কেন এমন, কেন অমন, কেন এমন হবে না, কেন অমন হবে - এত কথা বুঝি না। 
সহজ কথা সহজ করে বলতে পারাটাই, সত্যি কথাটা অকপটে প্রকাশ করাটাই মুখ্য। 
হয়তো সে কারণেই এই কবিতাটা ভালো লেগেছিলো।
আনন্দ দিদির পোস্টে মন্তব্য করতে গিয়ে মনে হলো, ঠিক আছে, সচলায়তনে পোস্ট দিয়েই রাখি, কেউ পড়লে পড়বে, না পড়লেও ক্ষতি নাই। 
আপাতত আমি ধুমায়ে মার্ডার-মিস্ট্রি-খুন-জখম পড়ছি। নেরুদার মতো বিখ্যাত কারও, প্রেমের মতো জটিল বিষয়ের কবিতা আনাড়ি হাতে অনুবাদ করার ফলে সচলেরা আমাকে প্যাদানি দেয়ার আগেই আশাকরি কয়েকদিনের মাঝেই ফর্মে চলে আসবো একটা খুন-জখম অনুবাদ নিয়ে! 
------------------------------------------------------------------------------------------------------
শূন্যের অস্তিত্ব
তোমার আমার মাঝে শুধু এক পলকের দূরত্ব।
শূন্য সংখ্যাটাকে আবিষ্কার করতে দুইজনের অনেকটা সময় লেগে গেছে।
রুমির ভাইটা, বাইরে যেতে ভয় পায় ...
বলে, সে নাকি শূন্য সংখ্যাটার তাৎপর্য বুঝে ফেলেছে।
আর আমি, শুধু তোমার চুম্বনের প্রতীক্ষায় থাকি...
একজন গণিতবিদ একবার আমাকে বলেছিলেন,
অসীমকে অসীমের সাথে যোগ করা যায়।
শূন্য ভেক্টরের কথা তো জানো,
যেখানে শুরু, সেখানেই শেষ হয়,
যার গতির হিসেব, এঁকে বা লিখে প্রকাশ করা যায় না,
ছেদ করে, কিন্তু আবার সমান্তরালেই এগোয়।
একটা ছেলেকে চিনি, যে চায় আমি শূন্য ভেক্টরের অস্তিত্ব প্রমাণ করি।
আমি তাকে বলি, পারি না যে!
এদিকে, 
আমার সবকিছুই তো তাকে ছাড়া অর্থহীন!
__________________________________________________________________
—Is where space ends called death or infinity?
Pablo Neruda, The Book of Questions
English translation: The Meaning of Zero: A Love Poem -  Amy Uyemats


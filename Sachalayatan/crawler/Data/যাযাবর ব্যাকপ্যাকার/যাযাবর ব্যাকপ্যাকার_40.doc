স্বচ্ছন্দে  অবশ



 

"Beyond the horizon of the place we lived when we were young
In a world of magnets and miracles
Our thoughts strayed constantly and without boundary
The ringing of the division bell had begun … …
 
Looking beyond the embers of bridges glowing behind us
To a glimpse of how green it was on the other side
Steps taken forwards but sleepwalking back again
Dragged by the force of some inner tide." 

- High Hopes


 
২০০৮ থেকে ২০১০ এর যাত্রা ভারি ইন্টারেস্টিং বলতে হবে। একটা বছর আমি শুধু দৌড়ে গেছি, একটায় অর্জন ‘অভিজ্ঞতা’, একটায় শুরু পুনর্জাগরণের। আরো একটু তলিয়ে দেখলাম, ২০০৮ ছিল অসম্ভব ঘটনাবহুল। শুরুর দিকের 'মাথাগরমলেখাপড়া' সমন্বিত বিনিদ্র রজনী, এক রাতের নোটিসে ব্যাকপ্যাক কাঁধে নিয়ে মাকে সঙ্গ দিতে বেরিয়ে পরা খুলনার উদ্দেশ্যে, ঘাড়ের উপর পরীক্ষার ভূতটাকে নিয়েই এদিক-সেদিক ইন্টারভিউ। মাঝের কিছুদিনের বেকারত্ব, কিছু আজব বন্ধু জুটে যাওয়া যাদের কেউ হয়ত আছে আমার এককালের ছেড়ে আসা এক ইউরোপের শহরে, তো আরেকজন ফেলুদার। দৌড়ের উপর, অনেক দৌড়ের উপর ছিলাম। খুব দৌড়ের উপরই বছরের মাঝামাঝি হঠাৎ ফোন পেয়ে জানলাম তিন ধাপের সাক্ষাৎকারের বেড়াজাল ডিঙিয়ে আমি নাকি সত্যি জীবনের প্রথম চাকরিটা বাগিয়ে ফেলেছি! (এইসব কিছু টুকিটাকি কারণেই আমার ফোনটার প্রতি আমার মায়া আছে, প্রাণে ধরে এটা ফেলে দিতে পারি না, যদিও সেলফোন জিনিসটাই বিরক্তিকর! )
 
একটা আক্ষেপ যে বিশ্ববিদ্যালয় জীবনে আমার সহপাঠীরা আমাকে হতাশ করেছে তাদের নিরামিষি কার্যকলাপে। আমি যখন পাঠ্যসূচীর বাইরের বই, গান আর সিনেমালোচনায় আগ্রহী, তারা তখন পাঠ্যসূচী গবেষণায় নিরলসভাবে ব্রতী! মাঝে মাঝে  মনে হয় সঙ্গদোষে অনেক বেশি সিস্টেম লস থেকে গেছে আমার পছন্দের সব ‘জাগতিক’ জ্ঞানে! তো আমার মতে ঐ ২০০৮-এর শুরুতে এই 'ক্ষতির' পরিমাণ খানিকটা কাটিয়ে ওঠা গেছে ঐ আবঝাব যে সকল আন্তর্জাতিক বন্ধু জুটেছিল তাঁদের একজন আমাকে নতুন করে কিছু মাথা নষ্ট বুড়োদের সাথে পরিচয় করিয়ে দেয়ায়। নতুন করে বলছি, কারণ Pink Floyd এর গান শুনে নাই এমন মানুষ, যারা মোটামুটি গানটান শুনে মাঝে মাঝে, তাদের মাঝে পাওয়া বিরল। না জেনেও অনেকে শুনেছে পিঙ্ক ফ্লয়েড! অন্তত চিরন্তন প্রথাগত শিক্ষা ব্যবস্থার বিরুদ্ধাচারণ করে গাওয়া সেই বিখ্যাত ‘Another Brick in the Wall' প্রায় সবাই চেনে। অন্তত ৯০এর দশকে যারা MTV classics শুনত মাঝে মধ্যে তাদের সবারই এই ভিডিওটা খুব পরিচিত।  

 
ঠিক সেই সময়টায় কিছুদিনের অফুরন্ত সময় ছিল, আর আমি আমার তৎকালীন স্লো নেট স্পিড (জ্বী হ্যাঁ, এখনকার থেকেও স্লো কিছু ছিল আমার!) নতুন করে আবার লিরিক্স ঘাঁটাঘাটি করতে গিয়ে দেখলাম, আয় হায়! এই সব চাচামিয়ারা দেখি আমার মতই সব তার ছিঁড়া পাবলিক আছিল! আমি কিনা আগে খেয়ালই করি নাই! সুকান্তের শক্তিশালী পংক্তিমালার পরেই এদেরকে তুলে দিলাম আমি একলাফে। কিছুদিন আগেই আমি আরেক ফ্লয়েড প্রেমী সচল কবিকে বলেছি যে, PF শুনতে হলে কিছুটা ‘High’ থাকতে হয়! 
হতে পারে Shine On You Crazy Diamond সীড ব্যারেট-এর দুঃখজনক পরিণতির প্রেক্ষিতে লেখা (যদিও মতান্তরও নাকি আছে!), কিন্তু আমাকে কখনোই কেন জানি লেখক, গায়ক, নায়কদের ব্যাক্তি জীবন আকর্ষণ করে নাই। আমি গান শুনি, কিন্তু গানের মানুষগুলির/ব্যান্ডের পেছনের ইতিহাস, গবেষণা আমি করতে পারি না। সেই হিসেবে আমি চরম ব্যর্থ। আর তাই আমার এই লেখায় পিঙ্ক ফ্লয়েডের ইতিহাস নেই, পালস কন্সার্ট কী পরিমাণ উত্তেজনাপূর্ণ ছিল তার বর্ণনা নেই (যদিও ব্যক্তিগত আফসোস আছে এই জিনিস স্বচক্ষে লাইভ না দেখার)। কিন্তু ‘হাই’ থাকবার আমার কথাটা শুনে হাসি পেলেও আমার ব্যাখ্যাটা হল ফ্লয়েডের  জন্যে ঠিক আক্ষরিক নেশা দরকার না, বরং দরকার জীবন নিয়ে নেশাগ্রস্থ থাকা! খুব যখন চরম অবস্থা যায়, হতে পারে সেটা অসম্ভব আনন্দদায়ক কিছু, বা উত্তেজনাপূর্ণ, অথবা স্রেফ কাজের চাপে খেই হারিয়ে ফেলা, মানসিক দুর্দশা, অথবা মেজাজ চরম খারাপ, পিঙ্ক ফ্লয়েডের আবেদন তখনই সবচেয়ে বেশি!
 
এই লেখাটার কোন উদ্দেশ্যই নাই আসলে, নিতান্তই হঠাৎ আউলফাউল খানিক বকে নেয়া। এই মাঝ রাতে PF শুনতে গিয়ে মনে হল কিছু গানের কথা ভাগাভাগি করি। আগে শোনেননি এমন কারো কারো হয়ত ভাল লাগতে পারে, বা নতুন করে আবার শুনতে ইচ্ছে হতে পারে পুরানো পাপীদের।  এখন বাজছে ‘Echoes’-
 
নরম ভাবে শুরু হয়ে মারাত্মক ভৌতিক সব আওয়াজ হয়ে আবার কোমলতায় নিয়ে যাবার এইসব সাড়ে তেইশ মিনিটের (mp3) এক্সপেরিমেন্ট কেউ সফলভাবে করতে পারলে তা হল PF. চাচামিয়ারা থেকে শুরু করে বড় ভাই-বোনেরা, আর আমার পরের প্রজন্মকেও একইভাবে মাত করতে পারার ক্ষমতা খুব কমেরই আছে, থাকবে মনে হয়!
 
এমন মোটেও না যে আমি এক PF নিয়েই মেতে আছি, আর কিছুই শুনি না, কিন্তু Time আমাকে অস্থির করে আমার এখনো কিছুই করা হয় নাই ভেবে। 
 
Green is the Colour আমাকে সবুজ নিয়ে ভাবায়, সজীবতা নিয়ে ভাবায়, ভাবায় নিজেকে নিয়ে। আমি বলি এগুলো হল 'ফ্লয়েডীয় তত্ত্ব'।
 যেমন Coming Back to Life প্রশ্নবিদ্ধ করে পুরানো কথায়, ঠিকজনের পাশে থাকা নিয়ে, 
গিলমোর লোকটা, আসলে পুরাই মাথা  নষ্ট! 
 
Wish You Were Here শুনে ভাবি তোমরা, পুরনোরা সব গেলে কোথায়? পেয়েছিলে খোঁজ সেইসব স্বপ্নের দিনরাত্রির??
কমবেশি সবাই হয়ত চিৎকার করে জানতে চেয়েছিল কোন না কোন সময় – What do You Want From Me? 
 
 
Childhood’s End শুনে মাঝে মধ্যে মনে হয় হাত-পা ছড়িয়ে বসে কাঁদি খানিক, কাঁদলে নাকি চোখ পরিষ্কার থাকে! Keep Talking শুনছিলাম, ভাবছিলাম, কতদিন কথা হয়না বন্ধু তোদের সাথে! আমরা কী অদ্ভুতভাবে ই কখনো কখনো যোগাযোগ হারিয়ে ফেলি অতি কাছের মানুষগুলির সাথেও!
 
"Bridges burning gladly 
Merging with the shadows, 
Flickering between the lines. 
Stolen moments floating softly on the air, 
Borne on wings of fire and climbing higher. 
 
Ancient bonds are breaking, 
Moving on and changing sides. 
Dreaming of a new day, 
Cast aside the other way. 
Magic visions stirring, 
Kindled by and burning flames rise in her eyes."
- Burning Bridges

 
অগাস্ট মাসগুলি আগাগোড়াই খুব গুরুত্বপূর্ণ! 
আর ২০০৮-২০১০: অনেক উত্তেজনা, স্থবিরতা, সফলতা, বিফলতা; অনেক অর্জন, কিছু বিসর্জন, রাগ, দুঃখ, ঘৃণা (এইটা অনেক কম হয় যদিও), ভাল লাগা, ভালবাসা, খাঁ-খাঁ দুপুর, হীম শীত, রোদেলা আকাশ, বৃষ্টিমুখর বিকেল, একাকী সাঁঝ, পরিপূর্ণতা, অবসন্নতা (আর কিছু অনুভূতি বাদ গেল? ঐগুলোও যোগ করে নিতে হবে আরকি!)- PF হাত বাড়িয়ে রেখেছিল …
 
মেলা কাজ জমে আছে, করছিও। কিন্তু মনটা আজকে ক'দিন ধরেই বিক্ষিপ্ত, তাই আবার অনেকদিন পরে জোরে বাজছে PF। আমার মনের কথা সুরের মূর্ছনায় বেরিয়ে আসছে, ভাল লাগতে শুরু করবে আর খানিক্ষণের মাঝেই,  আবার নতুন একটা ভোর হবে, আবার সবকিছু শুরু হবে পুনরুদ্দমে । 
 
সব চাওয়া-পাওয়ার হিসেব মিলুক না মিলুক, আমি মাঝে মাঝেই হয়ে যাব অনেকের ভিড়ে, এভাবেই, Comfortably Numb!

 
 
 
[গান এম্বেডের কোডটা ঠিক করে দেবার জন্যে ধুগোদাকে কৃতজ্ঞতা জানিয়ে ছোট করব না।  ]


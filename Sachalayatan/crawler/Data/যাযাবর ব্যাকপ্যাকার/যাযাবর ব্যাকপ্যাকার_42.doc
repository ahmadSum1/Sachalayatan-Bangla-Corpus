রাজশাহীনামা ০১: তরু ভাইয়ের বোরাক



 রাবি মেইন গেটের সামনে পাঁচ মিনিট দাঁড়াতেই পেয়ে গেলাম ইলেক্ট্রিক পঙ্খীরাজের দেখা। রিজার্ভ-এ যেতে চাই শুনে পঙ্খীরাজচালক বললেন আমাকে গন্তব্যস্থলে পৌঁছে দিতে নেবেন ৪০ টাকা। রিজার্ভ না হলে আরো লাভ হত সেইটেও জানিয়ে দিলেন যাতে আমি আর দরদাম না করি। আমি মধ্য দুপুরে প্রিয় শহরের অপ্রিয় খরতাপ ভোগ করতে হবে না জেনে সানন্দেই রাজি হই তার প্রস্তাবে। খুশি হবার আরেকটা কারণ অস্বাভাবিক গরম আর ততোধিক চরম ব্যস্ততায় আমার বেশ কিছুদিনের ইচ্ছে পঙ্খীরাজচালকের সাক্ষাৎকার প্রকল্পটি প্রায় মাঠে মারা যেতে বসেছিল। আজ  নির্বিঘ্নে এইটে সারা হয়ে যাবে ভেবে আলাপ শুরু করে দেই আমি, পঙ্খীরাজ উড়তে শুরু করার কিছুক্ষণের মাঝেই।
“গাড়ি কি আপনার নিজের নাকি?” প্রশ্ন করি আমি।
“না, আমি সকাল ৯টায় নেই, রাতে ১১টার দিকে ফেরত দেই মালিককে।"
“কয় ব্যাটারিতে চলে আপনার গাড়ি?”
“চার ব্যাটারি।"
“আচ্ছা। কতক্ষণ লাগে ফুল চার্জ হতে?”
“এইতো ধরেন ৪৪০-এর লাইন১ হলে রাতে ৭ ঘন্টা চার্জ পাইলেই হয়, নাইলে ২২০-এর লাইন যেমন ধরেন বাসায়, ১২-১৪ ঘন্টা লাগে।“
“যদি লোডশডিং না হয় তাইলে তো? তা ৪৪০-এর লাইন পান কই? চার্জ থাকে কতক্ষণ?”
“জ্বি। ঐ যে যেসব গাড়ির গ্যারেজ আছেনা? গাড়ি সারে, বা হাওয়া, চাকা এইগুলির দোকান, ব্যাটারির দোকান, এদের আছে ৪৪০-এর লাইন। আর একবার ফুল চার্জ হলে ১৪০ কিলোমিটার মত চলে।“
“আচ্ছা, ছোট গাড়িগুলিও?”
“নাহ, ব্যটারি কয়টা সেই হিসেবে গাড়ির হিসাব। এটা যেমন ৪ ব্যাটারির গাড়ি। আর আছে ছোট, ২ জন চড়তে পারবে সেগুলা ২ ব্যাটারির। আর সবচেয়ে বড় গুলান ৫ ব্যাটারির। ৫-এর গুলা প্রায় ১৬০ কি.মি. যায়।“
দীর্ঘদিনের অনুপস্থিতির পরে মাস কয়েক আগে প্রিয় শহরে ফিরে যে লক্ষ্যণীয় পরিবর্তনটি চোখে পড়েছিল তা ছিল নগরীর রাস্তায় ছেয়ে যাওয়া ব্যাটারি চালিত ২-৮ জন ধারণক্ষম এই বিশেষ  নাগরিক বাহনগুলি। রাজশাহী ছোট শহর। এখানে সাধারণ মানুষের নিত্যদিনের যাত্রাপথের সাথী হল রিকশা। দূ্রে যেতে হলে আছে টেম্পুর মত 'এমা' গাড়ি। মিশুকও চলে এই শহরান্তরের পথগুলিতে। বেবী ট্যাক্সি যাকে এখন বলে সি.এন.জি. সেটাও চলে এই আন্তঃশহর রুটগুলিতে, কিন্তু সি.এন.জি. নামে নয়, হবে কী করে? গ্যাস তো এখনো আসছি-আসবোই করে চলেছে এই শহরে! পুরোনো সেই এক-ঘোড়ায় টানা টমটম-এর অকেশনাল চাহিদা কিন্তু এখনো আছে সহস্রাব্দের  পুরোনো এই নগরীতে। জনপ্রিয় হয়ে ওঠা এই নতুন বিদ্যুৎচালিত যানের ওদিকে নামকরণ হয়েছে বিভিন্ন - উল্কা, বোরাক, আবার ঐতিহ্যবাহী টমটমের নামেই ইলেক্ট্রিক টমটম। কারা বাজারজাত করছেন বা মালিক কোন কোম্পানী সেই হিসেবেই নামগুলি। 
নগরীর গণক পাড়ায় চোখে পড়ল এই 'মনপুরা' বাহনটিকে!

বীরশ্রেষ্ঠ জাহাঙ্গীর সরণী ধরে যেতে যেতে আরো গল্প হয় চালকের সাথে। নাম বলেন মো. তরু। মহানবী (সা:) মেরাজ-এ গিয়েছিলেন বোরাক (বোররাক) এ চড়ে। আর মো. তরু ভাই চালাচ্ছেন এই বিদ্যুতচালিত বোরাক। আমার আজব প্রশ্নের বাহারে বেশ আগ্রহ নিয়েই গল্প করেন তিনি। মাথা প্রায় ১৮০° ঘুরিয়ে আমার দিকে ফিরে জবাব দেবার সময় আমি একটু ভয়ই পাই রাস্তা থেকে তার মনোযোগ সরিয়ে নেয়ায়! ভরসা এই যে রাজশাহী যানযটের শহর নয়, আর ভরদুপুরে রাস্তায় যানবাহনও কম।
কথায় কথায় জানা হয় তরু ভাইয়ের বোরাক মালিকের আছে ৩ টা ইলেক্ট্রিক কার। এগুলি  সকালে নিয়ে নেন তার মত চালকেরা, দিনান্তে ফেরত দিয়ে আসেন মালিকের কাছে। 
তরু ভাই জানান,  “দুপুর ৩টা থেকে সাড়ে চার বা ৫টা পর্যন্ত বাড়িতে থাকি, গোসল, খাওয়া করি।  ততক্ষণ আবার ২ ঘন্টা চার্জ হয় গাড়ি, বাড়ির লাইনে।  আর বিকালে বের হয়ে আবার রাত ১০-১১টা পর্যন্ত চালাই। রাতে একটা গাড়ি চার্জ হয় মালিকের বাসায় আর দুইটা হয় গ্যারেজে।”
বলতে বলতেই একটা গাড়ির গ্যারেজ অতিক্রম করে আমাদের বোরাক আর তরু ভাই হাত দিয়ে দেখিয়ে বলেন, “ঐ যে দেখেন, চার্জ হচ্ছে গাড়ি।” আমি ঘাড় ঘুরিয়ে দেখি, তাই তো!
“কত পড়ে খরচ?” জানতে চাই আমি।
“দোকানে পড়ে ৭০ টাকা/রাত। ৬০ টাকা চার্জের জন্য, আর ১০ টাকা দিতে হয় পাহারাদার থাকে যে, তার জন্য।”
“দেড়শো কি.মি. চালান যায় যখন আপনারটা তাইলে তো ২ দিনে একবার ফুল চার্জ হলেই চলে নাকি?”
“নাহ। কারেন্ট তো সব সময় থাকে না।” সর্বজনস্বীকৃত তথ্যটি স্মরণ করিয়ে দেন তরু ভাই।
“আর তা ছাড়া আমরা সারা দিন রাতে শহর জুড়ে ট্রিপ দেই, প্রতি দিনই চার্জ দিতে হয় তাই।”
“আপনার টায় তো ৬ জন প্যাসেঞ্জার উঠতে পারে মনে হচ্ছে। কেমন ভাড়া ধরেন প্রতি কি.মি.?”
“জ্বি, ৬জন। আমার পাশেও ২ জন বসতে পারেন অবশ্য।” (আমি এই হালকা তিন চাকার যানের নিরাপত্তা নিয়ে খানিক চিন্তিত হই। ঠেঁসেঠুসে বেশি মানুষ ওঠানোর অভ্যাসটা আমাদের সহজে যাবে না মনে হয়)! “ভাড়া হল বিশ্ববিদ্যালয় থেকে বাজার২ ৫ টাকা জনপ্রতি।” 
“আর কোর্ট৩?” জানতে চাই আমি।
“১০টাকা”,  আমার প্রশ্নের জবাব দেন বোরাক চালক।
“লাভ থাকে ভাল?”
“তা থাকে মোটামুটি। আমাকে যেমন ৪০০ টাকা দিয়ে এই গাড়িটা নিতে হয় প্রতিদিন সকালে। আর সারা দিনে সাতশ থেকে হাজারের উপরে ইনকাম হয়। ঐ চারশ বাদে বাকি সব লাভ আমার।”
কথা শেষ করার আগেই মোবাইল ফোন বেজে ওঠে মো. তরু-র। প্রশ্নোত্তর বাদ দিয়ে আপাতত ফোন ধরতে ব্যাস্ত হয়ে পড়েন তিনি।
তারমানে, ৪৭০ টাকা হল প্রতিদিনের খরচ, আর দিনে ২৪০-৬০০ টাকা লাভ। তুলনামূলক কম খরচের শহর রাজশাহীতে মন্দ নয়, প্রায় একজন ভাল চাকুরের সমান আয়, মনে মনে হিসাব কষি আমি। ইচ্ছা করলে টাকা বাঁচিয়ে তরু ভাইও একটা এল.সি.ডি. মনিটর (অথবা টিভি) কিনে ফেলতে পারে আমার মতই!  ভালই লাগে ভাবতে। 
আরো ভাবি, সুবিধা না অসুবিধা হয়েছে এই হালকা তিন চাকার বাহনগুলি রাস্তায় নামায়। রিকশার চেয়ে ভাড়া পড়ছে তুলনামূলক কম। ওদিকে রিকশার চেয়ে প্রায় দ্বিগুণ দ্রুতগামী সবচেয়ে কম শক্তিশালী গাড়িগুলিও। শিক্ষিত ছেলে অনেকেই যারা বেকার ছিলেন নেমে পড়েছেন  এই ব্যাবসায়। নিজেও চালাচ্ছেন অনেকে। আগে একটা সমস্যা ছিল পারিবারিক ভ্রমণে। কোথাও বেড়াতে যেতে চান একটা পুরো পরিবার, তা সে দাওয়াতই হোক বা সান্ধ্য ভ্রমণ, নিজস্ব গাড়ি নেই, তাই নিতে হত ২-৩ টা রিকশা, অথবা এক রিকশায় বিপজ্জনকভাবে উঠলেন ৩ জন। এখন দেখছি দিব্বি একটা ইলেক্ট্রিক কার ভাড়া নিয়ে ভ্রমণ করছেন মানুষজন। খরচ, নিরাপত্তা  দুইদিক থেকেই ব্যাপারটা লাভজনক।
গৌরহাঙ্গা মসজিদের কাছেই একটা পুরো পরিবারকে দেখলাম রিজার্ভ করছে এমন একটি গাড়ি।

গাড়িগুলির আবার রকমফের আছে। হুডওয়ালা, হুড ছাড়া, চারপাশ ঘেরা, একেবারেই খোলামেলা, একেক জনের গাড়ি একেক রকম। উল্কা গুলি হয় লাল রং-এর, বোরাক সাধারণত সবুজ। রাজশাহীর অনেক নতুন পুরোনো ব্যবসায়ী এগুলির ব্যাপারে আগ্রহী হয়ে উঠেছেন, ব্যক্তিগত উদ্যোগও নিয়েছেন অনেকেই। আমার জানামতে আরো বেশ কয়েকটি শহরে পরীক্ষামূলকভাবে রাস্তায় নেমেছে বিদ্যুতচালিত গাড়ি। ঢাকায় গুলশান-বারিধারায় চোখে পড়েছে কয়েকটি। তবে ঢাকার ভারী আর  দ্রুতগামী  যান চলাচলের প্রধাণ সড়কগুলিতে একই সাথে এই ধীরগতির যান চালান সম্ভব নয়।
আলাপে তরু ভাই জানিয়েছিলেন, রাজশাহী সিটি কর্পোরেশন ইতিমধ্যেই লাইসেন্স দিয়েছে প্রায় ১৪০০ গাড়ির। নামার কথা মোট ১০ হাজারের উপরে। সেই হিসেবে একবার মনে হল, রিকশা বোধহয় তার জনপ্রিয়তা হারালেও হারাতে পারে এই নতুন যানের ভিড়ে।  কিন্তু পরক্ষণেই শান্ত হলাম এই ভেবে যে, পাড়ার ভেতরের অলি-গলি যাত্রায়, রাবির অভ্যন্তরে এর চাহিদা থাকবেই। আর যে যাই বলুক রিকশা ভ্রমণের অন্য একটা আবেদন রয়েছে। 
এসব যখন ভাবছি, ততক্ষণে ফোনে কথা ফুরিয়েছে তরু ভাইয়ের।
আমি জিজ্ঞেস করি, “স্পিড কত হবে এই গাড়ির?”
তরু ভাই সাগ্রহে জানান ওরটা চলে ২০ কি.মি./ঘন্টা হিসেবে। ৫ ব্যাটারির গাড়ি চলে ঘন্টায় ৪০ কি.মি. স্পিডে।  
ইলেক্ট্রিক কারগুলি বেশ হালকা, দ্রুতগামী ভারী কোন বাহনের সাথে সংঘর্ষে ভয়াবহ অবস্থা হতে পারে!  কিন্তু রাজশাহী-নাটোর, রাজশাহী-নওগাঁ, বা রাজশাহী-নবাবগঞ্জ, বা শহরের মাঝেই যে এমা (Emma) গাড়িগুলি (ঢাকার টেম্পুর মত) চলে, সেগুলোর হিসেবে এগুলো অনেক নিরাপদ মনে হয়। ঐ এমা গাড়িগুলি ইতিমধ্যেই 'বিখ্যাত' হয়ে গেছে মারাত্মক সব দুর্ঘটনা ঘটিয়ে, আর বেপরোয়া বেগে চালিয়ে। মনে হচ্ছে মানুষজনও এখন এই উল্কা বা বোরাকে চড়তেই নিরাপদ আর সাচ্ছন্দ্য বোধ করছে বেশি। নবাবগঞ্জ, নাটোর যাবার জন্যেও রিজার্ভ করছে, জানালেন তরু ভাই। সময় বেশি লাগলেও, খোলামেলা বেশ, আর খরচটাও কম। আবার একই সাথে একটা বড় সমস্যা যেটা টের পাচ্ছি নিজেরা গাড়ি নিয়ে বের হলে, তা হল, এই ইলেক্ট্রিক গাড়িগুলির গতিবেগ বেশ কম হওয়ায়, পথের মাঝে এরা দ্রুতগামী যানকে জায়গা করে দিতে সময় নিচ্ছে অনেক বেশি।  
খেয়াল করে দেখলাম এই গাড়িটায় কোন গিয়ার চেঞ্জের ব্যাপার নেই। হাতের হ্যান্ডেলে পীক-আপ ব্যাবস্থা।
“ব্যাক-এ যান কী করে?” শুধোই আমি।
“এই যে, এখানে দেখেন”, চালকের সীটের ডান পাশে একটা বক্স নির্দেশ করেন তরু ভাই, একটা গিয়ার স্টিক বের হয়ে আছে তার থেকে।
“এইটা ব্যাক গিয়ার হিসেবে কাজ করে”, আমাকে জ্ঞান দান করে আনন্দ পান তিনি।
আলাপ হয় আরো টুকটাক বিষয়ে। যেখানে ঢাকায় সি.এন.জি. কে খাঁচা বানিয়ে ফেলা হচ্ছে, সেখানে এই শহরে তুলনামূলক ধীরগতির ইলেক্ট্রিক কারগুলি রীতিমত খোলামেলা। জোড়ে বৃষ্টি এলে ভিজে একসা হবে সবাই। নিরাপত্তার কী হবে? এমনটা ভাবা স্বাভাবিক অবশ্য। কিন্তু আমার অবলোকনে এমনিতেই রাজশাহী বেশ শান্ত শহর। এখানে হাইজ্যাকিং, খুন-রাহাজানির ঘটনা ঘটে খুব কম। আর দিনের আলোতে ব্যস্ত শহরে সেই সম্ভাবনা আরো কম।
আমার মনে হয়, মেয়েরাও এই গাড়ি চালান শুরু করতে পারেন। অন্তত ১০ জন শুরু করলেই পুরো ব্যাপারটার তথাকথিত সামাজিক অসঙ্গতি  চোখে লাগাটা কমে আসবে মানুষের। নিরাপত্তার দিক থেকে এই শহরে মনে হয় না ব্যাপারটা মন্দ হবে। চালিকাদের সুবিধার্থে প্রাথমিকভাবে  কিছু ধরা-বাঁধা রুটে নির্দিষ্ট সময়ের জন্যে চালু করে দেখা যেতে পারে এটা। এখন যেমন মহিলা-পুরুষ শেয়ার করে এমা, আর ইলেক্ট্রিক কারে উঠছেন, ধরা যাক তখন চাইলেই শুধু মেয়েরাই উঠতে পারবেন মহিলাচালকের গাড়িতে। আমার মনে হয় জনপ্রিয়তা পাবে ব্যাপারটা। 
এতসব ভাবতে ভাবতেই গন্তব্য চলে আসে। সময়াভাবে বাকি থেকে যায় তরু ভাইকে করার আরো অনেক প্রশ্ন। ভাবি একটা উল্কা ফ্যাক্টরীতেই হানা দিতে হবে এবার। খরচ আর  পাওয়ার সেভিংস ইত্যাদি দিক থেকে দীর্ঘমেয়াদি প্রকল্প হিসেবে কেমন হতে পারে এই ইলেক্ট্রিক কার প্রজেক্ট রাজশাহী মহানগরীর জন্যে তা নিয়ে আরেকটু ঘাঁটাঘাঁটি করা দরকার। বিদায় জানাই তরু ভাইকে।  তার আগে তাঁর ফোন নম্বরটা টুকে নেই নিজের দূরালাপনীতে।
তরু ভাই তাঁর বোরাক-কে নিয়ে উড়াল দেবার আগে মনে করিয়ে দেন, সকাল ৯টার আগে, আর বিকেলে ৩-৫টার মধ্যে ফোন দিলে পাব না ওঁকে। আমি “ওকে”, বলে টা টা দেই। আর আপনাদের সুবিধার্থে এই যে নিন মো. তরুর ফোন নম্বর: ০১৭১৮৯৩৯০৪৬।
রাজশাহী আসলে দেখা হলেও হবে হয়ত কোন এক উল্কা, বোরাক বা টমটমে। 

১ থ্রি-ফেজ ইন্ডাস্ট্রিয়াল লাইন
২ নগরীর প্রাণকেন্দ্র ‘সাহেব বাজার’, রাবি থেকে প্রায় ৬ কি.মি. দূরত্ব
৩ রাবি আর কোর্ট হল, পদ্মার পাড়ের এই শহরের দুই প্রান্তে অবস্থিত। রাবি থেকে কোর্ট প্রায় ১৪ কি.মি.

[ প্রিয় নগরী রাজশাহীর টুকিটাকি নিয়ে ধারাবাহিকভাবে লেখার ইচ্ছা অনেকদিনের। সচলায়তনের সদস্য/অতিথি অনেকেই এই শহর থেকে বেড়িয়ে গেছেন, বা আসার ইচ্ছা আছে জানিয়েছেন বিভিন্ন সময়ে, ভালবেসেছেন রাজশাহীকে। সচল শিমুল আপার সাম্প্রতিক ভ্রমন্থনে  তাই ইচ্ছা প্রকাশ করেছিলাম এখানেই ধারাবাহিকভাবে লিখব। কিন্তু সেও প্রায় মাসখানেক হল। সময়াভাবে লেখা শুরু করে উঠতে পারি নাই, সেজন্যে দুঃখিত। আর নিয়মানুবর্তিতায় আমি খুবই দুর্বল। কাজেই নিয়মিত লিখব সেই অঙ্গীকারাবদ্ধ না হয়ে, বরং মাঝে মাঝে লিখব সেই আশা রেখে প্রথম পর্ব জমা দিলাম। আপনাদের প্রতিক্রিয়ার সাগ্রহ অপেক্ষা রইল।
আর সিরিজটির নামকরণে কৃতজ্ঞতা রইল প্রিয় লিখিয়ে বুনোহাঁসের প্রতি। ]  


নক্ষত্রচারণ



রাতের আকাশ দেখেছ?


ব্যস্ত নগরের ঝলমলে আলোর পাড় দিয়ে বাঁধানো কোলাহলমুখর আকাশ নয়!
নিসর্গের নিঃসঙ্গ, নিশ্চুপ, উজ্জ্বল নক্ষত্রমালার গাঢ় নিঝুম আকাশ।
যেখানে ছায়াপথ ফিসফিসিয়ে কথা কয় কালপুরুষের সাথে 
আর ভেনাস গুনগুন করে ডাক দেয়
সারা দিনের দাবদাহে ক্লান্ত, নেতিয়ে পড়া অজগরের মত 
হাইওয়ে ধরে ছুটে চলা আমাকে…
 
জোনাকিরা যেখানে হাট বসায় মাঠের ঝোপে,
আর ইলেক্ট্রিকের পোস্টগুলো বেরসিকের মতো 
আকাশটাকে দ্বিখন্ডিত করে দিগন্ত পর্যন্ত।
দূরে জোনাকিদের মতোই জ্বলে একটা দুটো গ্রামের আলো,
আমার মত শহুরেকে আকর্ষণের ঔদ্ধত্য দেখায়।
আমি তখন উপেক্ষা করে মুখ ফিরিয়ে নিতে গিয়েও থমকে যাই, 
ফসলের মাতাল করা গন্ধের কাছে পরাজিত হই,
ভয়ঙ্কর ভালোলাগা গ্রাস করে আমার সমগ্র সত্তা, 
এলোমেলো হাওয়ারা খেলা করে আমার চুলের সাথে,
মস্তিষ্কে জাগায় শিহরণ, 
অন্ধকারের তারারা প্রশ্নবিদ্ধ করে আমার উপস্থিতি!
 
বিস্মিত আমি আদিগন্ত শরতের মেঘহীন
ঐ নীহারিকা খচিত চাদর জড়িয়ে উপুড় হয়ে থাকা আকাশটাকে দেখে 
ভুলে যাই আমার অস্তিত্ব!
যেখানে রাতের শেষে, আরেকটা রাত আসে,
এমনই ঘন, নিবিড়, দুর্লভ আরেকটা রাত!
 
  তেমন একটা রাতের আকাশ দেখেছ কি?
 
 
 
 
 
[আজকে প্রচণ্ড গরমের একটা দিন শেষে খুব অসাধারণ একটা রাত্রিকালীন লং ড্রাইভে তাৎক্ষণিক কিছু ভাবনা।
বানান সংশোধনের কৃতজ্ঞতা রইল বুনোহাঁসের  কাছে, নির্জন স্বাক্ষরকে ধন্যবাদ একটা চমৎকার আলাপের জন্যে। 
আর ছবি Vincent van Gogh-এর The Starry Night]
 


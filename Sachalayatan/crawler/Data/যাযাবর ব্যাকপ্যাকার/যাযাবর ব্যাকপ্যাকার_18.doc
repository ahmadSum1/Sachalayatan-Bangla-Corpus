রাজশাহীনামা-০৪



ইদানীং একজন গুরুত্বপূর্ণ যাযাবর ব্যাকপ্যাকার হিসেবে দুদ্দাড় বেড়াবার পোস্ট দেই না। বেড়াই না এইটা বলা ঠিক না, ঐটা টুকটাক হয়েই যায়। ঈদের ছুটিতে অবশ্য দূরে যাবার কথা ছিল, সৈয়দপুর, দিনাজপুর দিয়ে একটা মিনি ট্যুর... বাতিল করতে হলো। ফ্লু-তে না ভুগলে আরেকটু ভালো ঈদ কাটানো যেত, কিন্তু কপালে নাই আরকি। হয়না হয়না করেও আজকে ব্যাপক টো-টো করে ফেললাম। 

সকালে, থুক্কু, দুপুরে বেড়িয়েছিলাম ভাই-বোনদেরকে নিয়ে, রাবি ঘুরতে। মেইন গেইট দিয়ে ঢুকে যে ম্যাপ টাঙানো আছে, সেটার খিঁচিৎ করে একটা ছবি তুলে, তারপর প্রায় প্রতিটা রাস্তা দিয়ে প্রতিটা বিল্ডিং-এর সামনে ঘুরাঘুরি করে রেস্টুরেন্টে লাঞ্চিত হতে গেলাম। রাবি নিয়ে এর আগে অন্তত দুইটা পোস্ট দিয়েছি, আর দিতে হলে একটু দম নেয়া উচিত, বরং পরের গল্প বলি। 
লাঞ্চিত হবার পরে বাবা বললো, নদীতে কিন্তু পানি আছে, টি-বাঁধ দেখতে যাওয়া উচিত। আগে বলেছি কিনা, সাঁতার যেমন তেমন জানলেও আমাদের একটা পারিবারিক নদী প্রীতি আছে, পারিবারিক নদী ট্র্যাজেডিও আছে, কিন্তু তা প্রীতিটা কমাতে পারেনি খুব একটা। তার উপর পদ্মার ঢেউ বলে কথা! গত বছর মে মাসে বুনোহাঁসদেরকে নিয়ে গিয়ে ধূ-ধূ চর দেখিয়ে এনেছি। এ বছর এপ্রিলের শেষে গিয়ে গরু-মহিষ পার হতে দেখেছি। আর সবসময় অল্প হলেও পানি থাকে যে বড় কুঠির কাছে কালীমন্দিরের ওখানে, আলুপট্টি এলাকায়, সেখানেও রথের মেলার সময়ে ঢাকা থেকে আসা বন্ধুদেরকে ‘নদী’ দেখাতে নিয়ে গিয়ে প্রেস্টিজের তেরবস্থা হয়ে গিয়েছিল এ বছর।  
কাজেই হাজার বছরের পুরানো শহর রাজশাহী, প্রমত্তা পদ্মার পাড়ে মুঘল রাজদরবারের খাজনা নিতে আসা বজরা, মা-বাবাদের ছোটবেলার দুই-ফুটি ইলিশের গল্প শোনা আমরা, নদীতে ‘কিছু’ পানি আছে শুনেই হই হই করে রাজি হয়ে গেলাম। 
পদ্মা মানেই রাজশাহী, রাজশাহী মানেই পদ্মা। শহরের সমান্তরালে নদী। ৮০-র দশকে বন্যায় শহর-রক্ষাকারী বাঁধ বেশ ক্ষতিগ্রস্ত হয়, সে সময়ে সম্ভবত টি-বাঁধ তৈরি হচ্ছে, (আজকে দিন-ক্ষণ, ইতিহাস-পাতিহাঁস ঘাঁটতে ইচ্ছা করছে না, টো টো করে ক্লান্ত হয়ে গেছি, শুধু ছবি দেখেই ক্ষান্ত দেন সবাই)। T-শেপের বাঁধটা দিয়ে নদীর গতিপথ শহর থেকে সামান্য দূরে সরিয়ে দেয়া হয়। আমরা গিয়ে হাজির হলাম যখন তখন দুপুর তিনটা মতন হবে, একটা গরু, তার ফ্রেন্ড এক কাক-কে নিয়ে জাবর কাটছিল, তাদেরকে যতটা পারা যায় বিরক্ত না করে, নৌকার ছবি তুললাম দু’চারটা। 

তাড়া ছিল, তাই এবারের মতন নৌকা-ভ্রমণ স্থগিত রাখতে হলো।

শহুরে জীবনে বিনোদনের জন্যে রাজশাহীতে এখনো খোলামেলা উদ্যান কিছু আছে, তবুও নদীর টান অন্যরকম। বিকাল হতে না হতেই ভিড় বাড়বে মুক্ত বায়ুসেবীদের। ফুচকা-চটপটি ওয়ালারা পসরা সাজাচ্ছেন দেখলাম। 

আগে ছিল কাঠের ভাঁজ করা চেয়ার, ছোটবেলায় চরম আতঙ্ক লাগতো বসতে, মনে হতো এই গেলাম চিপা খেয়ে, বা পড়লাম উলটে... এখন প্লাস্টিকের চেয়ার আছে, আরাম করে হাত-পা ছড়িয়ে বসতে কষ্ট নাই, (যদি গরমটা হজম করা যায় আরকি)!



ভারতের সীমানা আর বাঁধের মাঝে আছে একটা চর... আমরা ছোট থাকতেও সেখানে শুধু জেলে পরিবার থাকতো কয়েক ঘর, ছন কেটে নিয়ে আসতো শহরে, এখন সেখানে স্কুলও আছে, অনেক মানুষ থাকে। মজার ব্যাপার হলো এই চরে আমার নিজের কখনো যাওয়া হয়নি!

আজকে যে জিনিসটা ব্যাপক ছিল তা হলো শরতের আকাশে বর্ষার মেঘ! নদীতে যেহেতু পানি কম, কাজেই মেঘের ছবি দেখাই কয়েকটা -



আচ্ছা ভ্রমণ-পিপাসু মানুষেরা আসতে শুরু করেছে, ঐ তো একটা পরিবার পুরো নৌকা ভাড়া করে চলেছে ...

মাঝিরা অপেক্ষারত -

আর এই যে, কোন এক সময়ের প্রমত্তা পদ্মা, যখন পদ্মা দিয়ে গরু-মহিষ হেঁটে পার হতো না আরকি (বোনের ক্যামেরায় সেবার কিছু ভালো ছবি তুলেছিলাম, যেগুলো পরে নেয়া হয়নি), সেই সময়ের একটা গান শোনা যাক -








     Get this widget 
|
     Track details  
|
 		eSnips Social DNA    





এই তো, আপাতত এইই। আজকে অনেক বেশি ঘোরাঘুরি করে ক্লান্ত। একদিনে ওভারডোজ হয়ে গেছে কিছুটা আসলে। কালকে থেকে কামলা খাটা শুরু কিনা, আজকে এইটা না হলে রিচার্জ হতে মুশকিল হতো। তবে একবারেই বেশি ঘোরাঘুরির সমস্যা হলো, দেখা গেল হয়তো আগামি এক মাস আর টো-টো করার কোন সুযোগই পেলাম না। ঠিকাছে, অসুবিধা নাই, ব্যাকপ্যাক থেকে পুরানো গল্প-ছবি বের করে দেবনি! 


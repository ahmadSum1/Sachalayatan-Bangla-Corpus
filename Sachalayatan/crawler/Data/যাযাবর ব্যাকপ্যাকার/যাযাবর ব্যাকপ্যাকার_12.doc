ছন্নছাড়া ০৪



অপেক্ষা
একটা মেইল আসবে সেই অপেক্ষা করছি এক সপ্তাহ হলো। অনেকদিন পরপর এরকম অপেক্ষা করি, মেইল, মেসেজ, ফোন, সম্মুখ বার্তা, এরকম কিছুর। কখনো কখনো ভালো খবর আসে,.. কখনো কখনো অন্য একটা সিদ্ধান্ত বা অনুসিদ্ধান্ত নেবার মতো এক টুকরা খবর আসতে অনন্তকাল কেটে যায়। 

আর মাঝে মাঝে আঁতকা কিছু খবরে জান উড়ে যায়, অপেক্ষার পালাটা শুরু হয় খবরটা পাওয়ার পরে... এই যোগাযোগের যুগেও তখন কোন উপায় থাকে না আপডেট পাবার, সেরকমই একতরফা বন্দোবস্ত। তাছাড়া যার খবর সে নিজেই তো অপেক্ষা করছে এসপার/ওসপার একটা কিছু আপডেট পাবার, আমাকে জানাবে কী! চুপ করে নিজের কাজ করতে থাকা ছাড়া উপায় নাই তখন। ভাব ধরে থাকো দুনিয়ার কোন এক প্রান্তে, নিমিষেই সব্বার মন ভালো করে দেবার বিস্ময়কর ক্ষমতাধারী একটা মানুষের কিছু হয়নি। 
তবু এক এক সময়ে দমবন্ধ হয়ে আসবে, মনে হবে যে, “কেন? দুনিয়া ভর্তি এত এত নীচ, হীন মানুষ থাকতে সবাইকে মাতিয়ে রাখা, জীবনকে উপভোগ করতে পারা, এত প্রাণস্পৃহাধারী অনেক কমবয়সী কাওকে কেন শাস্তি পেতে হবে?”, তখনো চুপ করে দাঁত পিষে ভান ধরে থাকো কিছু জানো না, কিছু হয় নাই। সব ঠিকঠাক। তুমি ছাড়া তোমার আশেপাশের আর কেউ বুঝবে না, কী হবে পাগলটা চলে গেলে, কিছু যায় আসে না আর কারও। আর চলে গেলে তোমার ভেতরের একটা বড় অংশ যে ফাঁকা হয়ে যাবে, সেটাও কারও জন্যেই কোন ব্যাপার না।
কাজেই চুপ করে অপেক্ষা করো, আবার কখনো যদি একটা মেইল আসে, একটা মেসেজ, একটা কমেন্ট যেটা পড়ে অবস্থা যতই সঙ্গিন হোক না কেন, হাসতে হাসতেই দম আটকে যাবে। 
মাঝেমাঝে মনে হয় চিৎকার করে বলি, চাই না তোর সাথে যোগাযোগ রাখতে পাগলী, দরকার নাই আমার তোকে! তুই চলে যা যেদিকে খুশি... খালি আমাকে ১০০ ভাগ গ্যারান্টি দিয়ে যা, তুই পৃথিবীর যেখানেই থাক, সুস্থ থাকবি!

*****************************
অভাব

উপরে উপরে যতই coolness দেখাই না কেন, অপেক্ষা জিনিসটা কিন্তু আমার ঠিক পোষায় না। অস্থিরচিত্ত বলে সুনাম আছে চেনাজানাদের কাছে। এবারের পত্র লাভের  আশা পেয়ে প্রায় সাথে সাথে ছুটে গিয়ে যাকে জানিয়েছিলাম, পত্র না আসার চিন্তাটা শেয়ার করার জন্যে ফোন দিয়ে তাকে পাইনি। খুব সম্ভবত তার থেকে পাত্তা পাওয়া দূরে থাক বরং ব্যাপারটা নিয়ে বেশ কিছু হাস্যরস শুনতে হতো, কিন্তু আমার দরকার এমন কোন বন্ধুবান্ধবকে যে বলবে, “যা ব্যাটা, গুলি মার, অস্থির হচ্ছিস কেন! সব ঠিকাছে।“ 
ইদানীং এভাবে খুব কম জনই শুভেচ্ছা জানায়... শুভেচ্ছা বার্তাগুলোতে আন্তরিকতা কমে গেছে... সব কেমন জলো জলো, গৎবাঁধা... জন্মদিনের শুভেচ্ছা, বন্ধুত্বের শুভেচ্ছা, ঈদের শুভেচ্ছা... কেউ বলে না, “খুশি থাক, আনন্দে থাক, কষ্ট পাস না কখনো।“ 
ছোটবেলায় বড়রা বলতো, “অনেক বড় হও।“ এখন আর কেউ মাথায় হাত রেখে এইটা বলে না। বলবে কী! এমনিতেই কি কম বড় হয়েছি! এতটা হয়তো তারাও তখন আশা করেনি। 
এখন আর সবাই আন্তরিকভাবে গুড উইশেস দেয়ই বা কীভাবে, সবাই নিজেদের সমস্যায় জর্জরিত, বেচারারা... খারাপই লাগে। নিজের কথা দুই চারজন বন্ধুবান্ধবকে বলতে গেলে তাদের সমস্যাও শোনা লাগে... শুভাশিস চাইতে গিয়ে লজ্জা পেয়ে নিজেই বলি, “চিন্তা করিস না, সব সমাধান হবে, তুই পারবি।“ 
শুধু বাবা-মা ছাড়া এটুকু মনে হয় এখন আর কেউ ভাবে না আমার জন্যে, আলাদা করে... ভাবতে ভয় পায় হয়তো, কে জানে, তাদের শেয়ারের ভালোটুকুও যদি আর কেউ পেয়ে যায়? দুনিয়াতে শুভাশিসের বড় আকাল যে!


*****************************
আলিঙ্গন
ইদানীং বারবার সিঁড়ি দেখি স্বপ্নে... ঘুরেফিরে সিঁড়ি... কখনো সেটা একটা জাহাজের ডেকে, তো কখনো সেটা কোন এক বহুতল ভবনের অফিসের খাঁজে। বাড়ির সিঁড়ি, কর্মক্ষেত্রের সিঁড়ি, সিনেমার সিঁড়ি, কল্পনার সিঁড়ি সব মিলেমিশে যায়। খোয়াবনামা নিয়ে আগ্রহ কম ছিলো আগে, তাও কৌতূহল হলো এবার। আন্তর্জালে খুঁজে দেখলাম জ্ঞানী-গুণী খোয়াব-কারিগরেরা বলেছেন, জীবনের গুরুত্বপূর্ণ বাঁকে এসে এ বস্তু বারে বারে দর্শন হতে পারে। 
“বটে!” বললাম মনে মনে। বাঁক তো চারিদিকেই... চিরকালই! সিদ্ধান্তহীনতায় ভুগি বলে মনে তো হয়না, তবে সমস্যা কোথায়? 
নিশাচর আমি, সেদিন দেড় ঘণ্টাও ঘুমাইনি, ভোরবেলায় হুহু করে কাঁদতে কাঁদতে ঘুম ভেঙে গেল। ঘুম ভাঙার আগেও কাঁদছিলাম বুঝতে পারলাম। যে মানুষটা ছোটবেলার আদরের অনেকখানি জুড়ে, নিজের সামর্থ্য থাকালীন অকাতরে আশ্রয়হীন মানুষের পাশে দাঁড়ানো, সাধারণকে বিস্মিত করা তেজস্বিনী, বাহান্নতে কুমুদিনী কলেজের প্রাচীর টপকে মিছিলে অংশ নেয়া, নিজের পাঁচটা মেয়েকে সুশিক্ষিত করে বড় করা সেই নানীকে যখনই দেখি, শুধু তার মৃত্যুর আগের অসুস্থ মানুষটাই সামনে আসে... বহুদিন পরে ছোটবেলার হাসিখুশি অনেক অনেক ভালোবাসা সঞ্চিত মানুষটাকে দেখে স্তব্ধ হয়ে গিয়েছিলাম ঘুমের কল্প-রাজ্যেও, মনে হচ্ছিলো পুরোটাই ছোটবেলার কোন স্মৃতি... 
কিন্তু আমি তো জানতাম আমি ছাড়া আর কেউ দেখছে না তোমাকে...
তোমার চেহারাটা এত স্পষ্ট করে মনে ছিলো আমার?! ... কত গল্প শোনার ছিলো, কত কথা জানার ছিলো... আচ্ছা, আমার সিঁড়িগুলোর অর্থ বলতে পারবে তুমি?  হাসছিলে কেন শুধু শুধু? আর ঐ পিচ্চি মেয়েটা, কাকে কোলে নিয়ে রেখেছিলে সারাক্ষণ? 

*****************************
অনির্বাণ
মুরাোকামির উপন্যাসটায় সাপোরোতে এক হোটেলের অন্ধকার করিডরে আটকা পড়া নায়কের কথা পড়তে গিয়ে ভবিষ্যৎ সাপোরো বাসিন্দার কথা মনে পড়ে গেল। আমার ইচ্ছা করছে তার সাথে ঘুরে ঘুরে ঐ তুমুল ঠাণ্ডার হাত থেকে রক্ষাকারী জুতো, জামার শপিং করে দেই, দুইজনে বসে আর একবার চা-সিঙ্গারা খাই ছাত্রজীবনের মতো। 
কিন্তু চলে যাবার আগে নানান কাজে তার ব্যস্ততা শেষ হয় না। 
ক্লাস থ্রি-এর ভর্তি পরীক্ষা দেবার সময়ে আমার পেছনের বেঞ্চে বসে থাকা গম্ভীর মেয়েটার গাড়ির শেইপের পেন্সিল বক্সের দিকে আমার যতটা আগ্রহ ছিলও, ভর্তি পরীক্ষার খাতার দিকে অতটা মনোযোগী হতে পারলে ভালো হতো হয়তো। কিন্তু তখন কে জানতো, স্কুল-কলেজ এমনকি ইউনিভার্সিটির গণ্ডি পেরিয়েও আমাদের একসাথেই নিবাস হবে এতদিনও! সবথেকে বেশি হাতাহাতি, মাইরপিট করেও, এতদিনেও পাশাপাশি ডেস্কেই বসে আছি দু’জনে! তবে বেশি দিন নয়... যাযাবর ব্যাকপ্যাকারের ট্রেন স্টেশনে বসে থাকার পার্টনারশিপ নিজেদের শহরে ফিরেই ঘুচেছিল... আর সপ্তাহ খানেকের মাঝেই বাকিটাও... 
আমার মনে হয় বলা হবে না কিছু মুখে, বরং যাবার দিনে তোকে একটা মেইল করা যেতে পারে, সার রিয়াল  একটা উপন্যাসের সাথে এক লাইনের বার্তা – I will miss you...
বা লিখবো না হয়তো কিছুই... 
ভালো থাকিস বন্ধু, দেখা হবে...

*****************************
অস্তিত্ব

ছোট থেকে নানান জায়গায়, নানান শহরে বাস করা হয়েছে। বাড়ি বদলানো আমার জন্যে ছেলেখেলা। অনেক আগেই ঠিক করেছি কখনো সাইড বিজনেস হিসেবে শিফটিং বিজনেস খুলবো, বিদেশে যাকে বলে Movers, প্যাকিং-আনপ্যাকিং-এ সিদ্ধহস্ত আমি। 
মায়ামমতা কম বলে অপবাদ দেয় আমার দুর্জনেরা। কথাটা খানিকটা সত্য, ফেলে আসা কোন জায়গার বা কিছুর জন্যেই সেভাবে অনুভব করি না মনে হয়... কিছু কিছু জিনিস তো মনে থাকেই, নতুন জায়গায় পুরনো কিছু অভ্যাস, কিছু ব্যাপার টিকে থাকলে ভালো হতো মনে হয়... একটু চিনচিনে অনুভূতি যে হয় না তা সবাইকে বুঝতে দিতে নারাজ আমি, আমার একটা রাফ এন্ড টাফ ভাব আছে না! কিন্তু তাও এবার বাড়িটা ছেড়ে যেতে যেন কষ্ট বেশি হলো... হিসেব করে দেখলাম ঘুরে ফিরে দফায় দফায় প্রায় সতের-আঠারো বছর কেটে গেছে ঐ বাগানে, ঝোপে, পুকুর পাড়ে, বারান্দার গ্রিলে... রাস্তার মানুষ আর বাগানের পোকামাকড় দেখে। 
আজকে রাতেও বলছিলাম একখানে কেমন সেখানে আঠারো রকমের ফলের গাছ ছিলো, আর ভাবছিলাম কেমন সেখানে কাঠঠোকরা আর বক দেখা যেত পুকুর পাড়ের গাছের ডালে, আর বর্ষার দিনে কেমন একটা-দু’টো শুঁয়োপোকা আচানক এসে টেবিলে বসে থাকা নিরীহ আমার হাতে পায়ে লেগে গিয়ে বিশ্রী অবস্থা হতো...
এই বাসাটায় কতজনের কত স্মৃতি... এই বাসাটা কতবার ছেড়ে গিয়েছি... আবার ফিরেছি... কিন্তু এবার আর তো ফিরে আসা হবে না সেভাবে... নিজের অস্তিত্বের একটা টুকরো একটু একটু করে হারিয়ে যাবে এবার চিরতরে...
সচলায়তনে লিখতে শুরু করার একদম প্রথম দিকে একবার গাছ-পাখি-কথা লেখার ইচ্ছা প্রকাশ করেছিলাম একটা মন্তব্যে... অস্তিত্ব হারিয়ে যাবার আগে তা করে ফেললে ভালো হতো...

*****************************
অনুরণন 

শহরটাতে ফিরতে পেরে যতটা হাঁফ ছাড়া গিয়েছিলো, এখন ঠিক ততটাই হাঁফ ধরে যাচ্ছে। 
নাহ! অমৃতে অরুচি না... এই শহরের পরতে পরতে আমি আছি, চেনা কেউ না কেউ আছে... শুধু দিন শেষে আড্ডা দেবার বন্ধুরা নেই... হৈহল্লার ঈদের দিনগুলো আর নেই... 
ইদানীং সবথেকে বিরক্ত লাগছে নিজের কথা কাওকে বোঝাতে, এফোর্টটুকু দিতেই কষ্ট হচ্ছে। ভাবনাচিন্তাগুলো বড় হবার সাথে সাথে জট পাকিয়ে যাচ্ছে, নাকি আমিই কথা বলার আর্ট ভুলে যাচ্ছি বুঝতে পারছি না। তবে সম্ভবত সমস্যাটা অন্যখানে, সবাই নিজের চিন্তাটাকেই প্রাধান্য দিতে দিতে অন্য যে কেউ আলাদা কিছু বললেই ক্ষেপে যাচ্ছি আমরা। সহনশীলতা কমছে সুস্থিরভাবে। এমনটা ভেবেই কিছুদিন ধরে চেষ্টা করছি, ধৈর্য ধরে রাখতে। কেউ বারবার ভুল বুঝলেও, কথার অর্থ পেঁচিয়ে ফেললেও আরকবার চেষ্টা করে দেখতে। প্যাঁচানো দুনিয়াতে হয়তো আমরা সবাই না চাইতেও প্যাঁচ খেয়ে গেছি কোনভাবে।
এমনিতেই আমার ভাবনাচিন্তা আধ-পাগলা বলে বিশ্বাস পরিচিত মহলে, গুরুজনেরা আমাকে এখনো বড়দের মতো হতে উপদেশ দিয়ে যাচ্ছেন নিরলস ভাবে। আমিও গোঁ ধরে আছি, আমি আমার মতোই থাকবো। বেশ ভালো একটা স্নায়বিক যুদ্ধ চলছে যা হোক। 
খালি দুই-চারজন বন্ধুবান্ধবকে মাঝেমাঝে ঘ্যান ঘ্যান করে বলে ফেলি, “ক্লান্ত লাগছে রে ভাই! আর ভালো লাগছে না একই জিনিস বারবার পুনরাবৃত্তি করতে।“
মনে হয় তারাও আমার পুনরাবৃত্তিতে ত্যক্ত হয়ে যাচ্ছে। আমার জ্ঞানী ভাব ধরে থাকা সহনীয় নাই আর। 
শুধু আমার ভেতরের অস্থিরতাটুকু বেড়েই যাচ্ছে, বেড়েই যাচ্ছে... সেগুলো কমাবার কোন উপায় খুঁজে পাওয়া মুশকিল হচ্ছে আরও দিনকে দিন। এটাই হয়তো বড় হয়ে যাওয়া। 
ছোটবেলায় যে কোন সমস্যাতে দৌড়ে বাবা-মার কাছে আশ্রয় নেয়া যেত নির্ভার ভাবে। আমার অদ্ভুত সব আচরণ আর ভাবনাগুলোকে বাক্সে বন্দী করে আমাকে আর দশজনের মতো বানিয়ে ফেলতে ব্যস্ত অন্যদেরকে এড়িয়ে এখনও দৌড়ে আশ্রয় নেয়া যায় সেখানে নির্ভয়ে, আমার দোষ-ত্রুটি ভুলে গিয়ে আমাকে আগলে রাখবে সেভাবেই। কিন্তু কোথায় যেন ফ্রিকোয়েন্সি আলাদা হয়ে গেছে, মাঝেমাঝেই তারাও বোঝে না... রেজোন্যান্স হয় না আর চুপ করে থাকলেও। এটাকেই হয়তো জেনারেশন গ্যাপ বলে। 
বারবার করে নিজের কথা আর কাজের ব্যাখ্যা দিতে আর ভালো লাগে না। বারবার পুনরাবৃত্তি করতে ইচ্ছা করে না। বলতে ইচ্ছা করে না, "ভাইসব, যা বলতেছি সিন্সিয়ারলি বলতেছি... যা শুনতেছেন, ইহাই সরলভাবে গ্রহণ করুন! সত্যই কোন প্যাঁচ নাই, কোন দ্ব্যর্থকতা নাই কথার মধ্যে!"
খুব ইচ্ছা করে কেউ সেরকম থাকুক, চুপ করে থাকলেও যার সাথে সুরের অনুরণন হবে...



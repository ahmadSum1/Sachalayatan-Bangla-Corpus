চা কথন



চা-এর অভ্যাসটা কেমন করে হল সেভাবে মনে করতে পারছি না। মনে হয় ক্লাস নাইন-টেনের দিকে ভোরে উঠে পড়তে বসবার সময় নিজেই এক কাপ করে নিতে শুরু করেছিলাম। এখন অভ্যাস এমনই দাঁড়িয়েছে যে এক কাপ পার্ফেক্ট চা না হলে কিছুতেই দিন শুরু হয় না ঠিকঠাক। গরমের দিন হলে হয়ত কিছু কম, কিন্তু বরষা, হেমন্ত বা শীতে, সকালের ঐ এক কাপের পরে আরও যে কয় কাপ হবে সেটার গোনাগুনতি নাই আর।
এই চায়ের আবার ব্যাপার স্যাপার আছে, গরম চা পছন্দ হবার কথা সবার, আমার ভাল লাগে সামান্য জুরোনো চা। আমি কাপ নিয়ে বসে যাব কাজে, চা থাকবে আমার সামনে, আমি দেখব আছে সেটা, এটাই একটা বেশ মেন্টাল স্যাটিসফ্যাকশন, মাঝে মাঝে চলবে চুমুক দেয়া। আর তা ছাড়া চা টা শেষ হয়ে গেলেও অসুবিধা আছে, আবার নিজেকেই উঠতে হবে বানাতে! এই চা জিনিসটা রেডিমেড পেতে খুব ভাল লাগে, কিন্তু কেন জানি অধিকাংশ সময়েই অন্যের বানানোটা ঠিক মনমত হয় না। তার উপর আবার দিন আর দিনের সময় বিশেষে চলে লাল চা, দুধ চা, আদা চা, লেবু চা, কত্তশত রকমের চা! কোল্ড টিও মন্দ নয়, এই প্রসঙ্গে মনে পড়ল, গুলশানের বেলা ইটালিয়ার কোল্ড টী বেশ ভাল, যাদের চা প্রীতি আছে গরমের দিনে ট্রাই করে দেখতে পারেন। কর্মক্ষেত্রেও নিজের হাতের কাছেই চা বানাবার সরঞ্জাম থাকে সাধারণত।
দিনের শুরুতে চা (এটা প্রায় সবসময় দৌড়ের উপর হবে, এবং অনেক সময় ঐটুকুই প্রাতঃরাশ), কাজের ফাঁকে চা, গল্পের মাঝে চা, এক কাপ চা আর একটা বই, কেউ এলে চা, বৃষ্টি হলে চা, বিকেলে বারান্দায় দাঁড়িয়ে চা (সময় পাওয়া গেলে), সন্ধ্যার চা, ঠান্ডা লেগে থাকলে আদা-মধু চা, মন খারাপ হলে চা, বন্ধুদের স্মৃতি কাতরতায় চা, রাগ হলেও চা, নিশি জাগরণে চা, এমনকি অনেক সময় ঘুম না হলেও চা! সবাই দেখি চায়ে ক্যাফেইন আছে, খেলে ঘুম আসবে না ইত্যাদি বলেন, আমার কিন্তু কখনোই চা খেয়ে ঘুমের কোন অসুবিধা হয়নি, বরং ঘুম আসছিল না, উঠে এক কাপ চা বানিয়ে খেলাম, আর তারপরে বেশ ভাল ঘুম হল, এমন ঘটনার উদাহরণ দিতে পারব নিশ্চিত ভাবে। 
চায়ের সাথে যে কত্ত স্মৃতি! বেড়াতে বের হলে রাস্তার ধারের দোকানের চা হল অমৃত, তাও আবার অঞ্চল ভেদে একেক জায়গারটা একেক রকম। ঘন দুধের চা, সর আলা চা, তালের গুড়ের চা, কন্ডেন্সড মিল্কের চা, গুঁড়ো দুধের চা, মশলা চা, কাচের গ্লাসে চা, সিরামিকের পিচ্চি কাপে চা, ইত্যাদি, ইত্যাদি। স্কুল জীবনের চা, কারো বাড়িতে ছুটির দিনের আড্ডাবাজিতে কয়েক প্রস্থ চা (তার সাথে অবশ্য রকমারী ‘টা’ও), বাসার সবার সাথে চা, বিশ্ববিদ্যালয়ে ক্লাস-ল্যাবের ফাঁকে দৌড়ে গিয়ে চা! আর এত এত চা-য়ের সাথে অটোমেটিক চলে আসে অনেক অনেক গল্প, কবে চা খেতে গিয়ে কি হয়েছিল, কে কি করেছিল, কি বলে হাসাহাসি, রাগারাগি, কান্নাকাটি হয়েছিল, কখন কাকে কয় কাপ চায়ের সাথে কে কতখানি মিস করেছিল…
এক কাপ চা বলছি বটে বারবার, কিন্তু এই কাপ নিয়েও অনেক ভেজাল আছে। আমি কখনোই কাপে চা খেয়ে আরাম পাই না। আমার লাগে একটা মগ, সেটার আবার অন্য অনেক জটিলতা আছে। সেই মগের সাইজ হতে হবে না বড়, না বেশি ছোট, নাতো এটা ভারী হলে চলবে, না ঝকোমক্ত, নাত এটা এক রংয়ের হবে, না বাহারী, একটা-দুটা মজার কথা বা ছবি লেখা থাকতে পারে, তবে না থাকলেও চলে। এর মুখটা যেন এমন হয় যে চা খেতে আরাম হবে, কিন্তু যেন বেশি ছড়ান না হয়, তাইলে চা বেশি তাড়াতাড়ি ঠান্ডা হয়ে যাবে। এইসব প্রকারভেদগুলি অবশ্য আমার চা-প্রেমী বন্ধুদের মাঝেও পার্সন টু পার্সন ভ্যারী করে, ঠিক কার কি রকম চা পছন্দ সেভাবেই। তবে আমার বন্ধুদের সবারই কম বেশি চা-প্রীতি আছে এটা বলা বাহুল্য। কিন্তু এটা বড়ই সত্য যে একটা ঠিকঠিক মনমত চায়ের মগের যে কত কদর তা ভুক্তভোগী মাত্রেই জানেন। 
ভুক্তভোগী মানে হল, এই আমার মত। গত ৪-৫ বছর ধরে আমি ব্যবহার করছিলাম আমার বন্ধু H-এর আমার জন্মদিনে দেয়া একটা মগ। এর আগেও অনেক সময় অনেক জন্মদিনে অনেক মগ-টগ পেয়েছি, কিন্তু এমন পচ্ছন্দ আর কোনটাই হয় নাই। এই মগটা ছিল বাহুল্য বর্জিত, সুন্দর সাদা সিরামিকের একদম ঠিক মনমত সাইজের। মুখের কাছে ছিল সবুজের মাঝে সাদা-হলদে ডেইজীমার্কা কোন ফুলের হাতে আঁকা একটা বর্ডার। মগটা ছিল আমার গত পাঁচ বছরের সুখ দুঃখের সাথী, একাকীত্বের বিশ্বস্ত বন্ধু, হাসি-কষ্ট আর ব্যার্থতা-সাফল্যের নিশ্চুপ স্বাক্ষী। 
ছিল! Past Tense, কারন গত ৭ জানুয়ারী সন্ধ্যার চা বানাবার সময় অন্যান্য অনেক চিন্তায় অন্যমনস্ক আমার হাত থেকে টেবল ফস্কে হঠাৎ পড়ে গিয়ে এই প্রিয় মগটি দুটুকরো হয়ে গেল! এমন ভাবেই হল যে আর তাকে জোড়া লাগান সম্ভব নয়। মনের দুঃখে আমি চা খাওয়াই ছেড়ে দিব কিনা যখন ভাবছিলাম, মনে পড়ল তা হলে আর চা খেতে গিয়ে এই মগটাকে মিস করা হবে না। তাই আমার এই পুরোনো বন্ধুর ছবি তুলে রেখে নতুন আরেকটা মগ খুঁজতে বেরুতে হুবে একদিন ঠিক করে, ফোন দিলাম সেই বন্ধুকে যে মগটি দিয়েছিল। পেলাম না তাকে। ফেসবুকে মগের ছবি আপ করে ওয়াল-এ লিখে দিয়ে এলাম, তাও অনেকদিন কোন খোঁজ নেই। যখন খোঁজ নিল, জানাল, মগটার কথা নাকি সে ভুলেই গেছিল! তবে ধন্যবাদ দিল আমাকে এতদিনেও আমি সেকথা মনে রেখেছি দেখে, আর আশ্বস্ত করল সে তার চোখ-কান-গলা-মাথা খোলা রাখবে আমার জন্যে আবার সেইরকম আরেকটা মগ খুঁজে বের করতে। 
কিন্তু আমিতো জানি সেটা কি রকম কঠিন কাজ হবে! এখনো এই ৫ মাস পরেও আমার নিজের সেই অপ্টিমাম মগের খোঁজ জারি আছে। আরেকটা মনমত মগ খুঁজে বের করা যে চাট্টিখানি কথা নয় তা অনেকদিন পরে আবার হাড়ে হাড়ে টের পাচ্ছি। কাজ চালাচ্ছি এখন আড়ং-থেকে কেনা, গাঢ় নীল স্ট্রাইপের মোটামুটি একটা মগ দিয়ে। যেকোন ডিপার্টমেন্টাল স্টোর বা গীফট শপে ঢুকলেই এখন আমার প্রথম কাজ হচ্ছে মগের সেকশন খুঁজে বের করা, এবং নিত্য নতুন মগ কিনে এনে ট্রায়াল দিয়ে দেখা যে আমার দৈনন্দিন সুখ-দুঃখ, রাগ, মন খারাপ, মেজাজ খারাপ, আনন্দ-হাসি, সাধারণ-অসাধারণ সব্রকম মুড আর দিনগুলির সাথী হতে পারার সক্ষমতা আছে নাকি তার। মেয়ের নিজের বিয়ের পাত্রের চেয়ে, অপটিমাম একটা চা-পাত্র খোঁজার এমন নিরলস সাধনায় সবচেয়ে বিরক্ত আমার মা। কিছু বলার নাই, অপটিমাম চা-পাত্রই পাই দেখি আগে, বাকিটা অনেক দূরের কথা!
এখন উঠি, আজকের এই ছুটির দুপুরে, ৪-৫ জন বন্ধু মিলে লাঞ্চের সাথে সাথে ব্যাপক গিয়াঞ্জামের প্ল্যান করা হয়েছে। হয়ত লাঞ্চটা গড়াবে বিকেলের চা-য়ে, সময় মিললে বিকেলের চা গড়াবে সন্ধ্যার চা-য়ে। ব্যস্ততা কম থাকলে, সবার মন হালকা থাকলে হয়ত বা রাত হবে… চায়ের সাথে জুড়বে নতুন গল্প… ছেলেবেলার হারিয়ে যাওয়া কাহিনী, হাসি হই-চই আর চিল্লামিল্লি… আর হয়ত বড় হয়ে সবাই নিজ নিজ জীবনে ব্যাস্ত হয়ে যাবায় না-বলা থেকে যাবে অনেক, আরো অনেক, অনেক কথা… তোলা থাকবে সেগুলি অন্য আরেকটা স্বপ্নের চা-আসরের জন্যে… …
দুপুর ১:00 টা, ১৬।০৫।১০

যাযাবর ব্যাকপ্যাকার
___________________
Tea for two, Two for tea,
Me for You, & You for Me.  


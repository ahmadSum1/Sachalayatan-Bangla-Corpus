অভ্র – ধন্যবাদ তোমাকে!



স্কুলের একটা গ্রুপ আছে ফেসবুকে, ঘটনাক্রমে আমাকে সেটার একরকম কেয়ারটেকার হতে হয়েছে, স্বভাবতই গ্রুপ-মুরুব্বি হিসেবে আমার নৈতিক দায়িত্ব বিশেষ বিশেষ দিনে শুভেচ্ছাবাণী জাতীয় লেখা। বছর দুয়েক আগে ২১শে ফেব্রুয়ারীতে কিছু লিখতে গিয়ে যন্ত্রণাটা হাড়ে হাড়ে টের পেলাম আবার। রোমান হরফে মনের মাধুরী মিশিয়ে যে চমৎকার সব পাঁচমেশালী বাংলা status/GP-sms/friend sms পড়ে আমার বাংলিশ বানান জ্ঞান সমৃদ্ধ হচ্ছিল, মাতৃভাষা দিবসে তার ভাগীদার করতে ভরসা পেলাম না ছোট-বড় ভাইবোনদের! কি করব যখন ভাবছি, হঠাৎ কলেজের (আমাদেরটা স্কুলেজ - স্কুল + কলেজ) এক বন্ধু এসে গ্রুপ-ওয়ালে বাংলায় পোস্ট দিয়ে গেল একটা।
ধরলাম চেপে - ক্যামনে কি??
আমাকে তখন খুশি মনে দিল  অভ্রে-র ঠিকানা... 
তারপর থেকে আর কোনদিনও বাংলা লিখতে ভয় হয় নাই... যত্রতত্র লেখা যায় এই আচানক জিনিস দিয়ে!! IM-এ, ই-মেইলে, অমুকের ওয়ালে, তমুকের পিসিতে (মেমরী স্টিকে ‘পোর্টেবল অভ্র’ থাকলেই হল)! আর সবচেয়ে বড় কথা হল এটা পেতে আমাকে না যেতে হল কারো কাছে, নাত কোন দোকানে! ঘরে বসেই ইন্টারনেটে কয়েক খোঁচায় (click) নেমে গেল (download আরকি!) এই ফ্রী সফটওয়্যার!
খুশি খুশি এর লিঙ্ক পোস্ট হল স্কুলের গ্রুপে, ছেয়ে গেল আনন্দের বার্তা। জানান হল ছোট-বড় পরিচিত অপরিচিত সকলকে, ভূত-থেকে-ভূতে। 
বড়ই আচানক জিনিস পেলাম!! দন্ত বিকশিত হল আরও যখন দেখি এতে আবার 'ফোনেটিক কী-বোর্ড' নামের এক জিনিস আছে! Phonetic - উচ্চারণ মাফিক, আমার মত বিজয় কী-বোর্ড ভীতি যাদের, যারা অনেকটা এ ভয়েই অনেকদিন করে নাই পিসি-তে মাতৃভাষায় লেখার চর্চা, তাদের জন্যে যেন আকাশের চাঁদ হাতে পাওয়া হল। তায় আবার দেখি, আরো সহজ করবার জন্যে কী-বোর্ড লে-আউটও দেয়া আছে, ক্লিক করলেই হয়! দেখিয়ে দেয় কোন্‌টা টিপলে কোন্‌ অক্ষরের কেরামতি হবে! আর যারা আমার বাবা-মার মত বিজয়েই অভ্যস্থ (মানে ওই জটিলতায় সিদ্ধহস্ত হয়ে গেছেন) তাদের জন্যে অন্য লে-আউটে সুইচওভারেরও ব্যবস্থা আছে। আজকেই আবার এই সচলে-ই একটি  পোস্টে অভ্রনীলের একটি মন্তব্য পড়ে জানলাম, অভ্র-র নাকি  উবুন্তু ভার্সনও আছে! 
একটা অভাব শুধু খুব জোরেশোরে অনুভব করছিলাম, তা হল বাংলায় বানান চেকের… কিন্তু আমার জানা মতে এ সমস্যা সমাধানেরও প্রক্রিয়া শুরু হয়ে গেছে ইতিমধ্যে। 
বিজ়য় এসেছিল যখন, দরকার ছিল আসবার... কিন্তু গত দশকের যে পরিবর্তন গোটা বিশ্বে তথ্য-প্রযুক্তির আদান-প্রদানে এসেছে, তার সাথে তাল মেলাবার জন্যে নতুন ইউনিকোডেড সফটওয়্যারের দরকারটা অস্বীকার করা অসম্ভব হয়ে গিয়েছিল। নবীনেরাই যে এগিয়ে আসবে একাজে সেটাই স্বাভাবিক। গত ক’দিনে এক সচলায়তন থেকেই অনেক কিছু পড়লাম, অনেক কিছু জানলাম অভ্র নিয়ে। কিন্তু ব্যক্তিগত অভিজ্ঞতাটুকু শেয়ার করতে ইচ্ছে হল … অনেকদিন ধরে ইচ্ছে ছিল ধন্যবাদটা দেই… কিন্তু কোথায় দিলে ঠিক জায়গা মত পৌঁছুবে জানা ছিল না। আজকে তাই এখানেই দিলাম। অভ্র – তোমাকে ধন্যবাদ আমাকে মাতৃভাষা দিবসে অদ্ভূত বাংলিশ লিখতে হয়নি বলে। অনেক বড় হও। আর তোমার হাত ধরে আসুক আরো অনেক নবীন আরো চমকপ্রদ যুগোপযোগী সব পরিবর্তনের চিন্তা নিয়ে।  
যাযাবর ব্যাকপ্যাকার
_________________________
 ঘুমের মাঝে স্বপ্ন দেখি না,
স্বপ্নরাই সব জাগিয়ে রাখে।


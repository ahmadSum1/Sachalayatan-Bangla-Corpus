মুক্তিকথা



[বয়স ট্যাগ করতে গিয়েও করছি না কারণ পাঠকের পড়বার ব্যাপারে লেখক হিসেবে নাক গলাতে ইচ্ছা করছে না। বরং সংবিধিবদ্ধ সতর্কীকরণ দেয়া যায় যে, হৃদরোগ থাকলে বা অসুস্থ হলে এটা পড়া থেকে বিরত থাকতে পারেন, সৎকার সংক্রান্ত বর্ণনা আছে।]
মাঝবয়সী তুলকু একমনে নিজের কাজ করে যাচ্ছিল। তেঞ্চো ঘন্টাখানেক আগে নিচ থেকে আরেকটা দলকে উঠতে দেখেছে, তারা পৌঁছে যাবে আর কিছুক্ষণের মাঝেই। খানিক দূরে উবু হয়ে বসে একমনে তার কাজ দেখছিল প্রায় দেড়শ মাইল দূরের সিচুয়ানের গ্রাম থেকে আসা তরুণ আর তার বছর দশেকের ছেলেটা।

শুরুতে পুরোহিতেরা যখন মন্ত্র আওড়াচ্ছিলো, তেঞ্চোর সাথে নিজেদের লম্বা ছুরিগুলোতে শান দিতে দিতে ছেলেটার সাথে টুকটাক কথা বলছিলো তুলকু। তখনো সূর্য পূবের পর্বতচূড়ার আড়াল থেকে উঁকি দেয়নি, তবে পূবাকাশ ফিকে হতে শুরু করেছে। ওরা রওনা হয়েছে তার বাবার মৃত্যুর প্রায় দিন দুয়েক পরে। গাঁয়ের আরও চারজন মিলে মৃতদেহ বয়ে এনেছে পূবের পর্বতের গায়ে তুলকুদের সৎকারভূমিতে। 
তেঞ্চো মৃতদেহের থেকে টুকরো করে নেয়া হাড়কে গুঁড়া করছে হাতুড়ি পিটিয়ে। ওর বয়স বেশি নয়, তাও বছর তিনেক ধরে তুলকুর শিষ্য হিসেবে কাজ করছে। গুঁড়া হলে তার সাথে সাম্পা মিশিয়ে ডাকবে ও শকুনের দলকে। মৃতদেহের কিছুই অবশিষ্ট থাকবে না এক সময়ে। 
আপাতত শকুনগুলো মাথার অনেকটা উপরে গোল হয়ে চক্কর কাটছে। 
দূরদেশ থেকে যে ছেলেটা এসেছে, বেশ গরিব বোঝা যায়। হয়তো সহায় সম্বল যা ছিল বাবার সৎকারেই অনেকটা বেরিয়ে গেছে এতদূর পথ আসতে গিয়ে। তুলকু আলাপে জেনেছে তরুণের বৌয়ের বাচ্চা হবে, তাই সে গ্রামেই থেকে গিয়েছে, আত্মীয় আর তেমন কেউ নেই যারা সাথে আসতে পারতো, তাই গ্রামবাসীদেরই কয়জন এসেছে। বাপ অসুস্থ ছিল বেশ, মারা যাবার আগে থেকেই তাই পুনঃজন্মের সুবিধার্থে ওরা বাপকে ‘মুক্তি বই’ থেকে পড়ে শোনাচ্ছিল পালা করে। মৃত্যুর পরও দুইদিন ধরে আত্মার ঊর্ধ্বগমনের এই প্রস্তুতি নিয়ে, তারপর মৃতদেহকে পরিচ্ছন্ন করে, পরিস্কার সাদা কাপড়ে মুড়ে রওনা দিয়েছে সৎকারভূমির উদ্দেশ্যে, নিকটস্থ অপর ভূমি আরও মাইল চল্লিশেক দূরে হওয়ায় তুলকুদের এখানেই আসা সাব্যস্ত করেছে।
বছর পাঁচেক আগে এক ফ্যাকাসে চামড়ার পশ্চিমা সাংবাদিক এসেছিল, ‘ঝাতর’ দেখতে। সাথে এক দেশী গাইড ছিল, যে পথ দেখিয়ে ওদের সৎকারভূমিতে নিয়ে এসেছিল, ভাঙা ভাঙা ম্যান্ডারিনে অনুবাদ করে দিচ্ছিল তুলকুর জবাব। সাংবাদিকের সাথে আবার বিশেষ অনুমতিও ছিল কিছু ছবি তোলার। সরাসরি মৃতদেহ থেকে মাংস ছাড়ানোর  পদ্ধতির ছবি অবশ্য তোলার অনুমতি পায়নি। তুলকুর ব্যাপারটা পছন্দ না, এসব ছবি টবি তুললে মৃতের আত্মার বিবর্তন প্রক্রিয়া বাধাগ্রস্থ হয়। 
ওদিকে ভোরের কুয়াশায় বাবার পাশে বসে দাদার মৃতদেহকে ছোট ছোট কুড়াল দিয়ে টুকরো টুকরো করা দেখছিলো দশ বছরের লোসাং। চুল ফেলে দিয়েছিল আগেই। চামড়া  ছিলে ভেতরের অঙ্গ-প্রত্যঙ্গ বের করে টুকরো টুকরো করছিল দুইজন। আর সবশেষে হাড় থেকে মাংস ছাড়িয়েছে, লম্বা ধারালো ছুরি দিয়ে। জানে পদ্ধতিগুলো সে, শুনেছে বাবার কাছে আগেই। বাবা আর দাদা যেবার দাদীকে নিয়ে এসেছিল লোসাং বেশ ছোট ছিল তখন, ওকে সাথে নেয়া হয়নি এতটা দূরত্ব পেরুতে পারবে না দেখে।
ভিনদেশীরা সহজে ওদের এই অতি সাধারণ কিন্তু কার্যকর সৎকার পদ্ধতিটা বুঝতে পারে না আসলে, ভাবছিল তুলকু। সেই সাংবাদিক অবশ্য বেশ পড়াশোনা করে এসেছিল, বুঝতে পারছিল তুলকু। ওকে অনেক অদ্ভুত প্রশ্ন করছিলো তাও। ছোট থেকে পাশের মন্দির আর এই সৎকারভূমিতে আছে তুলকু। ঝাতর ওদের কাছে যতটা না সৎকার তার চেয়ে বেশি পবিত্র একটা ধর্মীয় রীতি। তাছাড়া ঝাতরের সময়ে মৃতদেহ ছেড়ে মৃতব্যক্তির আত্মা চলে গেছে আকাশের অনেক উঁচুতে, যেখান থেকে মৃত্যুর ৪৯ দিনের মাঝে পুনঃজন্ম হবে তার কৃতকর্মের হিসাব অনুসারে, এই বিশ্বাসের কারণে তিব্বতীরা নিকটজনের মৃত্যুতে শোকের মাতম তোলার চাইতে বরং এইরকম সৎকারের মাধ্যমে তার পরলোক যাত্রা আরামের করে তুলতে সচেষ্ট থাকে। আত্মীয়, নিকটজনেরা উপস্থিত থাকে, অংশ নেয়। ঝাতর-এ পরিবারের সদস্যরা ছাড়া আর কেউ থাকে না সাধারণত, পরিবারের লোকজনদের ঝাতর তদারকি করতে উৎসাহিত করা হয়, যাতে মৃত্যু সম্পর্কে ভ্রান্তি, ভয় সব দূর হয়। 
আসলে মৃত্যু কীই বা এমন, এক অবস্থা থেকে অন্য অবস্থার পরিবর্তনই তো, সাংবাদিকের প্রশ্নের উওরে বলেছিল তুলকু। 
সাংবাদিক জিজ্ঞেস করেছিলো তাকে, শকুনই কেন? তাদেরকে যত্ন আত্তি করে খাওয়ানোই বা কেন? 
শকুনের রূপে আসলে 'দাকিনি' ওরা, স্বর্গ-নর্তকী, জানিয়েছিল তুলকু, যারা পুনঃজন্মের পূর্ববর্তী ধাপে হয় আত্মার পথপ্রদর্শক, পুনঃজন্মের আগে আকাশের সর্বোচ্চস্তরে পৌঁছাতে সাহায্য করে।
তিব্বতের অধিকাংশ অঞ্চলই পাথুরে, রুক্ষ, গাছও নেই তেমন আর তাই মৃতদেহ পোড়ানোর জন্যে পর্যাপ্ত কাঠের অভাব। সেইরকম সৎকারের সুযোগ অনেক বড়লোক, আর অনেক সম্মানিত পুরোহিতেরা ছাড়া পান না। মাটি খুঁড়ে কবর দেবার পদ্ধতির কথা জিজ্ঞেস করছিলো সেই সাংবাদিক, শুনে হেসে ফেলেছিল তুলকু, এই রুক্ষ পাথুরে ভূমিতে মাটি কই! তাও আবার যা বরফের আচ্ছাদনে পাথরের চেয়েও শক্ত হয়ে থাকে বছরের বেশিরভাগটা সময় জুড়ে!
তুলকুর দৈনিক আয় জিজ্ঞেস করেছিল সে... হিসেব করে বের করেছিল মৃতদেহ প্রতি প্রায় পাঁচ ডলার পায় সে। দিনে প্রায় ১০টা মৃতদেহ সৎকার করে তুলকু শুনে চমকে গিয়েছিল লোকটা। 
যত্তসব অবান্তর প্রশ্ন!
মাথা ঝাড়ে তুলকু। 
এতক্ষণ হাড়ের গুঁড়ো আর অন্যান্য নরম অঙ্গের টুকরো খেতে ব্যস্ত থাকা শকুনেরা এগিয়ে আসে এবার সবশেষে ভালো মাংসের টুকরো খেয়ে পরিতৃপ্ত হয়ে উড়ে যেতে। 
আরও আধা ঘন্টা পরে একদৃষ্টে বাবা আর ছেলে তাকিয়ে থাকে ঘুরে ঘুরে উড়ে যেতে থাকা প্রায় পঞ্চাশটা শকুনের দিকে, মৃতের আত্মাকে পথদেখিয়ে যারা নিয়ে যাবে মধ্যবর্তী জগতে...
১
২
৩
৪
৫
পাদটীকা১. তিব্বত আর হিমালয় নিয়ে প্রথম আগ্রহ জাগে সম্ভবত স্কুলে পড়তে শঙ্কুর ‘একশৃঙ্গ অভিযান’ পড়ে। কয়েকমাস আগে ১৪তম দালাই লামার বড় হয়ে ওঠা নিয়ে তৈরি সিনেমা 'কুন্দুন' দেখতে গিয়ে হঠাৎ Sky Burial পদ্ধতির মুখোমুখি হই। অনেক আগে বাবার কাছে পারসিদের Tower of Silence বা Dakhma  সম্পর্কে শুনলেও তিব্বতে প্রচলিত সবচেয়ে সাধারণ সৎকার পদ্ধতি সম্পর্কে অজ্ঞাত ছিলাম। তারপর ইন্টারনেট ঘেঁটে পাই স্বল্প সংখ্যক অভিযাত্রীর অভিজ্ঞতা। মাঝে এই প্রক্রিয়া বন্ধ করে দেয়া হয়েছিল। তিব্বতে মৃতদেহ সৎকারের আরও কিছু পদ্ধতি প্রচলিত থাকলেও এটাই তিব্বতীদের মাঝে সবচেয়ে সাধারণ ও গ্রহণযোগ্য হিসেবে বিবেচ্য বিধায় পরে আশির দশকে পুনরায় চালু করা হয়। বিদেশী পর্যটকদের অবলোকন বা ছবি তোলার ব্যাপারটা খুব একটা এনকারেজড না।
সারা পৃথিবীজুড়ে এমন অনেক সামাজিক রীতিনীতি প্রচলিত যা আমাদের দৈনন্দিন জীবনে অজানা, বিস্ময়কর, এই ব্যাপারটা আমাকে বলা যায়, ফ্যাসিনেট করে। 
এ সম্পর্কে বিস্তারিত জানবার আগ্রহ থাকলে Sky Burial লিখে গুগল করতে পারেন। আমি নিচের লিংকগুলো তথ্যসূত্র হিসেবে ব্যবহার করেছি -
ক.
খ.
গ.
২. মুক্তি বই - The Tibetan Book of the  Dead (তিব্বতী থেকে সরাসরি অনুবাদ করলে দাঁড়ায় “Liberation Through Hearing During The Intermediate State” ) অনেকটা মৃত্যু পরবর্তী মধ্যবর্তী জীবনের জন্যে গাইডের মতন। 
৩. দাকিনি - "sky dancer"
৪. সাম্পা – Tsampa ; রোস্টেড বার্লি থেকে প্রস্তুত তিব্বতীদের প্রধান খাদ্য
৫. ‘ঝাতর’ – Jhator; তিব্বতী Sky Burial প্রক্রিয়া, (উচ্চারণ নিয়ে দ্বন্দ্বে আছি, ইন্টারনেটে খুঁজে পেলাম না)। 



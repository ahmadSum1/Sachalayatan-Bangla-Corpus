নিশিকালে ঢাকাভেঞ্চার



রাস্তা আজকে তুলনামূলক ফাঁকা তাই দৌড় দেয়া যায় বসুন্ধরা সিটির দিকে, এই ভেবেই বসুন্ধরা আবাসিক এলাকা থেকে পড়িমরি করে বের হয়ে যাই। তাও বেলা পড়ে এসেছে, অনেক্ষণ ধরে অপেক্ষারত নূপুরাপুর সাথে দেখা করতে পৌঁছুতে পৌঁছুতে ৫টা বাজে। সিলেটের টিপু ভাই এদিকে ঢাকা এসেছেন, তাঁর কাছে শুনলাম অপু ভাইও নাকি ঢাকায়, আজকে একবার ফোন দিতে হবে হাতের কাজ সেরে। আমরা অবশ্য দেরি না করে বেরিয়ে যেতে চেষ্টা করি বইমেলার উদ্দেশ্যে। সরকারি ছুটির দিন, বইমেলা উপচে পড়ছে সান্ধ্যকালীন ভ্রমণপিপাসুদের ভিড়ে।
বই পিপাসুরাও আছেন বটে, যেমন আমাদের সচলায়তন দল। ঢুকে প্রথমেই লিটল ম্যাগ কর্ণারে দেখা হয় রণদার সাথে, সাফ জানিয়ে দেন আজকে সিদ্ধান্ত নিয়ে এসেছেন বইমেলায় বই কিনবেন না কিছুতেই, প্রতিদিনই অ-নে-ক বই কিনে ফেলছেন, এবার নিজেকে নিয়ন্ত্রণ করা দরকার! বলেই আমাদের নাকের সামনে তুলে ধরেন আজকে কেনা বইয়ের প্যাকেটটা। 
বালিকা, বুনোরা বইমেলায় ঘোরাফেরা করছিল দুপুর-বিকেল থেকেই। বইমেলায় ঢুকতে না ঢুকতেই বালিকার মেসেজ পেয়েছি, আমি যে বইটা খুঁজছিলাম, কিনেছে আমার জন্যে, এখন দু’জনারই খোঁজ শামসুর রাহমানের ‘স্মৃতির শহর’। সুর বলেছে এই বইটা দারুণ লাগছে পড়তে। কিন্তু তার আগেই দেখা হয় সুর, তুহিন, জিয়েমটি, কবি ড়েক, শাহেনশাহ্‌ আর সবজান্তার সাথে। ঝাকানাকার টি-শার্ট এসেছে পাঠসূত্র স্টলে। ৪টা কমিকস কিনলে একটা টি-শার্ট ফ্রি, আর ২টা কিনলে একটা পোস্টার। তুহিন তার বিশালাকৃতিক্স সাইজের তুলনায় পিচিইক্স একটা ঝাকানাকা টি-শার্ট ধরে ছবি তোলার পোজ দেয়। জিয়েমটিদের কমিকস ‘ভাক্ষস’ পুনঃমুদ্রণ হয়েছে এই কয়দিন হলো, এবার অফসেট প্রিন্টিং-এ পাওয়া যাচ্ছে, ‘উন্মাদ’ স্টলে। আমাদের জিয়েমটি এই সুযোগে খুব রাশভারী লেখক স্টাইলে অটোগেরাফ দিয়ে বেড়াচ্ছে পরিচিতদেরকে ‘বড় হতে’ বলে! 
ভাক্ষস কিনবো, কিন্তু উন্মাদের স্টল বাংলা একাডেমীর সীমানার বাইরে, তাছাড়া খিদে পেয়েছে সবার, চাপুরীচপআইস্ক্রিমের জন্যে তাই বইমেলার দোয়েল চত্ত্বরের দিকের প্রধাণ ফটক দিয়ে সবাই মিলে বেরুচ্ছি, দেখা মৃদুলদার সাথে। আইস্ক্রিমেডুবানোগরমআলুরচপ খেয়ে আমরা চায়ে চুমুক দেই। এদিকে জিয়েমটি কোন্‌ ফাঁকে হারিয়ে গেছিল, সে ফিরলে জানা যায় মুহাম্মদ জাফর ইকবাল এসেছেন আজ সন্ধ্যায় বইমেলাতে, তাঁর সাথে ফটোসেশন সেরে এলেন আমাদের ছড়াকার/কার্টুনিস্ট একা একাই!  
চা খেয়ে মুখ মুছে আমি আর সুর দৌড়াই নজরুল মঞ্চের দিকে বই হাতে! জাফর ইকবাল একপা মুড়িয়ে বসে আরেক পা শূন্যে দুলিয়ে, অটোগ্রাফ দিচ্ছেন ভক্তবাহিনীকে। সুর অভিভূত, আর আমি দন্ত বিকশিত! আমাদের সাথে গল্প করেন, বালিকার সাথে দেখি তাঁর আগে থেকেই আলাপ, বালিকা আমাদের লেখক পরিচিতি দেয় তাঁর কাছে। পাশ থেকে আগ্রহী একজন আমাকে জিজ্ঞেস করে, কোন্‌ ব্লগে লেখি আমরা। ছবি তোলা হলে পরে নজরুল মঞ্চের অন্য দিকে আমাদের গ্রুপের কাছে ফিরে যাই আমি, তখনো সব দাঁত বেরিয়ে আছে, ফোন দেই ছোট ভাই-বোনদেরকে ঈর্ষা জাগাতে। 
এর পরে টুকিটাকি বই কেনা হয়, যদিও আমিও রণদার মতোই পণ করেছিলাম যে বই কিনবো না আর! ঘুরে ফিরে নজরুল মঞ্চের কাছে আসা হয়, আড্ডানো হয়, আবার বই কেনা হয়, সবজান্তা গাল ফুলায় কবি ড়েক আর নির্জন স্বাক্ষরকে আগের দিন বই কিনে দিয়েছি, আজকে বালিকাকে, সে বাদ পড়েছে তাই নিয়ে। পাণ্ডবদা হাজির হন ঝাকানাকা পোস্টার হাতে ফোরে পড়ুয়া পাণ্ডবজুনিয়রকে নিয়ে। আবার বই কেনা হয়, আবার আড্ডানো, বুনো বাড়ি ফেরে, সুরও।  জিয়েমটি আর তুহিন আগেই চলে গেছে। ওডিনদা মেলায় হাজির হয় তার বন্ধুদের সাথে। ‘সময়’-এর স্টলে জাফর ইকবালের একটা পুরোনো বই কেনার সময়ে একটা পিচ্চি কে আমি ভড়কে দেই গম্ভীর মুখে ঝাকানাকা কেনার সদুপদেশ প্রদান করে।
রাত পৌনে ৯টার দিকে সবাইকে বিদায় জানিয়ে মেলা থেকে বেড়িয়ে পড়ি। ভাইবোনেরা মিলে রাতের ঢাকা দেখবো ঠিক করেছি। বিশ্বকাপ ক্রিকেটের অন্যতম আয়োজক হিসেবে ঢাকা শহর সেজেছে নানান রঙের, হরেক রকমের আলোকসজ্জায়। পিজি হাসপাতালের সামনে দিয়ে যাত্রা শুরু করে, ফার্মগেট, জাহাঙ্গীর গেট, মহাখালি ফ্লাইওভার, বনানী, এয়ারপোর্ট রোড হয়ে মীরপুর স্টেডিয়াম - একটা যানজটপূর্ণ রাতের ঢাকা সফর করলাম। মজা লাগলো আলোকিত রাস্তা দেখে। গাড়ি থেকে তোলা, আর জ্যামে গাড়ি যেহেতু খিঁচে খিঁচে এগুয়, ছবিগুলোর অধিকাংশই এসছে ঝাপসা, আউট অফ ফোকাস। তাও আমার নগন্য পয়েন্ট এন্ড শুট দিয়ে তোলা কিছু ছবি উঠছিল মোটামুটি, কিন্তু এয়ারপোর্ট রোডে হোটেল র‍্যাডিসনের উল্টো দিকে, ৭০ফুট লম্বা ক্রিকেট ব্যাটটায় সাইন করার জন্যে থামার আগেই দেখি ক্যামেরার ব্যাটারির চার্জ শেষ! আসলে আজ রাতে বেরুবো তা আগে থেকে ঠিক করা ছিল না, একেবারেই হঠাৎ করের বইমেলাতে থাকাকালীনই রাতে ঘোরাঘুরির কথা ঠিক করা হলো। ক্যামেরার ব্যাটারি তাই মনে করে চার্জ দিয়ে রাখা হয় নাই।  
ঢাকায় মনে হয় যাদেরই গাড়ি আছে, তারাই গত কয়দিন ধরে বেরুচ্ছেন রাতের ঢাকা দেখতে। প্রচণ্ড জ্যাম পুরো পথেই, প্রায় সবই প্রাইভেট গাড়ি, প্রায় সব গাড়িতেই পিচ্চি-পাচ্চা, ছোট-বড় মিলিয়ে বিপুল জনগণ। শাহীন কলেজের কাছে কিছু রেস্টুরেন্ট আছে, ওখানে থেমে দেখা গেল সবগুলোতেই প্রচণ্ড ভিড়, বসবার টেবিল নেই রাত সাড়ে দশটাতেও! পিচি-পিচি পোলাপান অত রাতে বাবা-মা-র সাথে এসেছে আলোকসজ্জা দেখতে, চেয়ার দখল করে খেতে বসেছে সবাই। 
ঢাকা তো বটেই, পুরো দেশ জুড়েই সবাই উত্তেজিত, আনন্দিত, জল্পনা-কল্পনারত আগামিকাল সন্ধ্যার বিশ্বকাপ ক্রিকেট ২০১১-এর উদ্বোধনী অনুষ্ঠান, ১৯ তারিখ বাংলাদেশ-ভারতের উদ্বোধনী খেলা, ঢাকা-চট্টগ্রামে অনুষ্ঠেয় সবগুলো ম্যাচ, পুরো বিশ্বকাপ ক্রিকেট নিয়েই। আর আনন্দ জিনিসটা কিন্তু আসলেই সংক্রামক।  ভাবলাম একা কেন, হোক না কিছু ঝাপসা ছবি, ফটুরে সচলেরা দুর্দান্ত সব ছবি দেবেন নিশ্চয়ই পরে, আপাতত সচলায়তনের মাধ্যমে আমিও বিশ্বকাপত্তোজনার রাতের ঢাকার কিছু আনন্দ ভাগাভাগি করি যাঁরা ঢাকার বাইরে আছেন, তাঁদের সবার সাথে।  
ঢাকা; ১৭ ফেব্রুয়ারি, ২০১১; ভোর ৩:০০টা
বইমেলার পথে...

পিজি হাসপাতালের কাছে ওভারব্রিজ

রাজু ভাস্কর্য, ঢাবি

পিজি হাসপাতালের সামনে আলপনাঙ্কিত নৌকো

ঢাকা শেরাটন, খেলোয়াড়দের আবাসস্থল

দৌড়ুনো আলো! 

প্রধাণমন্ত্রীর কার্যালয়


রিকশা!! 

আলোর ঝালর

বাংলিশ বিলবোর্ড

প্ল্যানেটরিয়াম

কাওরান বাজারের কাছে বাংলার কিংকং! 

এয়ারপোর্ট রোডে হোটেল র‍্যাডিসনের উল্টো দিকের আলোবৃক্ষ

৭০ ফুট লম্বা ব্যাটে সাইন করবার জন্যে উপচে পরা ভিড় রাত ১২টাতেও!

দাঁড়াবার জায়গা না পেয়ে শেষে পিচ্চি সাইন করছে ব্যাটের কাছেই একটা ফলকে

আলোবৃক্ষ ২

মীরপুর স্টেডিয়ামের সামনে রাস্তার মাঝের আইল্যান্ডের গাছ থেকে ঝরে পড়ছে 'আলোবর্ষা'। জিনিসটা এত্ত সুন্দর লাগছিল!! ছবিতে কিছুই বোঝা যাচ্ছেনা আসলে! 

মীরপুর স্টেডিয়াম

চোখ ধাঁধিয়ে গেল! 

আগারগাঁও

আলো, আলো, আরো আলো!


[প্যাঁচাল: ছবিগুলো সামান্য এডিটিং করতে দেরি হলো ব্যস্ততার মাঝে, আর যনজটে খিঁচেখিঁচে চলা গাড়ি থেকে অনেক কসরৎ করে তোলা ছবিতে আসলে ভাল বোঝা যাচ্ছেনা, তাই টুকরো ভিডিও ক্লিপগুলোর কিছুকে এক করে একটা স্বল্পদৈর্ঘ্যের ভিডিও তৈরি করে পোস্টালাম, এটাতেই বিপুল সময় গেল, আশাকরি কিছুটা হলেও বোঝা যাবে বিশ্বকাপ চলাকালীন রাতের ঢাকার রূপ।]



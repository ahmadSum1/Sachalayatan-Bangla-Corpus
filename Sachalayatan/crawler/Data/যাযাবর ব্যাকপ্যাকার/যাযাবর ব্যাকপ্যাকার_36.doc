সচল সিলেট সমাচার



[একটা প্রায় গুবলেট প্ল্যান: সেপ্টেম্বরের শেষের দিকে কোন একদিন কাজের মাঝে হাবুডুবু খেতে খেতে ফেসবুকে একটু ঢুঁ মারতেই ইনবক্সে নূপুরাপুর মেসেজটা চোখে পড়ল পূজোর ছুটির সাথে রেশমি হাওয়ার খোঁজ নিয়ে। আরেকবার সিলেট যাবার জন্যে যখন মনটা আঁকুপাঁকু করতে শুরু করেছে ঠিক এমন সময়ে সিলেট যেতে চাই কিনা জানতে চায়। ঠিক পূজোর ছুটিতে না পারলেও তারপরে ২/৩দিনের ছুটি ম্যানেজ করে নেয়া যায় এটুকু ভেবেই হ্যাঁ বলে দিলাম। দম ফেলবার ফুরসত নেই মধ্য অক্টোবার পর্যন্ত, সবকিছুর দায়িত্ব নূপুরাপুর হাতে ছেড়ে দিয়ে আমি ব্যস্ত হয়ে পড়লাম যে কোন মূল্যে কাজ শেষ করতে, সিলেট বেড়াতে যাবার সুযোগ হারালে চলবে না!
অক্টোবরের প্রথম সপ্তাহেই প্রথম ক্যান্সেলেশন এল বুনোহাঁসের কাছ থেকে, চাকরি না ছাড়লে নাকি যাবার প্রশ্নই ওঠে না তার। আর ঠিক যখন সব আয়োজন সম্পন্ন করে আনা হয়েছে, লাউয়াছড়ায় ট্রেকিং প্ল্যানটা একদম ফাইনাল, সিলেটে আলবাব ভাইয়ের সাথে কয়েক দফা আলোচনাও শেষ, সুপাশিপুর মেইল এল - ছুটি বাতিল, এবার হচ্ছে না তাঁর যাওয়া! পরেরদিনই রাতে নূপুরাপুর ফেসবুক স্ট্যাটাস আপডেটে জানলাম যে হঠাৎ পা-য়ে চরম ব্যাথা পেয়ে আহত হয়ে পড়েছে!
এতসব হতাশাজনক ঘটনার পরেও যাত্রা ক্যান্সেল করা হলো না। বরং রওনা দেবার আগেরদিন সকালে ফোনালাপে নূপুরাপু জানালো নজরুল ভাইও যাচ্ছেন আমাদের সাথে।  সচল অনিন্দ্য আর মনামীও যোগ দেবে, সাথে চতুর্থ আরো কেউ হতে পারে। কিন্তু মুশকিল হলো বাকিদের টিকেট করতে যাবার কেউ নেই!
অবশ্য শেষ পর্যন্ত আরো ৪টা টিকেট মিলেছিল। ১৬ তারিখ রাত ৯:৫০ ‘উপবন এক্সপ্রেস ' ছেড়ে যাবে কমলাপুর থেকে।
মনে মনে বললাম - সিলেট! হেয়ার উই কাম।] 
 
যাত্রা হল শুরু: 

১৬ তারিখ সন্ধেয় ঢাকা পৌঁছেছি জানাতে ফোন দিতেই নূপুরাপু জানায় শিমুলাপু নাকি ঢাকায় ঝটিকা সফর করে গেছেন! ক্যাম্নে কী?! মিস হলো তো! নূপুরাপু আর নজরুল ভাইয়ের বিবাহক্ষণ সেদিন ঠিক রাত ১০টায়। এদিকে বাজে সাড়ে ৭টা, ৮টায় দোকানপাট বন্ধ হয়ে যাবে, রাত সাড়ে ৮টার দিকে মগবাজার, বেইলি রোড হয়ে কমলাপুরের পথে যখন, দেখি 

সুইস, সুমি’স সবই খোলা। পুরাই দৌড়ের উপর সামনে পাওয়া ৩টা কেকের একটা পছন্দ করে কিনে ফেলি। (সত্যি বলতে কী, কেকের উপর লেখাটা ভালো হয়েছিল কেকের থেকেও! ইন্সক্রাইবার ছেলেটারো একটা ছবি তুলে রাখতে হত, তাড়াহুড়ায় মিস গেছে, বানান-টানান সব ঠিকঠিক লিখেছে, বুনোহাঁসের অন্তত পছন্দ হলেও হতে পারত, কে জানে?  ) 


রাত সাড়ে ন’টায় কমলাপুর স্টেশনে উপবনের পাশে প্ল্যাটফর্মে দাঁড়িয়ে আমি ভাবছি, হায়রে! কই এরা? এখনো এসে পৌঁছয় না কেন? ওদিকে প্ল্যাটফর্মের অন্য মাথায় দাঁড়িয়ে অনিন্দ্য আর মনামীও নাকি প্রায় একই কথাই ভাবছিল! তখনো আলাপ হয় নাই আমাদের। ৯:৪৫ এ ট্রেন ছেড়ে দেবার নির্ধারিত সময়ের ১০ মিনিট আগে এসে দলের অন্যেরা হাজির হলে সবার মাঝে ঝটিকা সম্ভাষণ ও পরিচয়পর্ব শেষ হলে ঝটপট কামরায় উঠে পড়ি আমরা, দলের সর্বশেষ ব্যক্তি হিসেবে শেষমুহূর্তে যোগ দিয়েছে পলাশ। শুরু করতে হয় নতুন করে অপেক্ষার পালা, ট্রেনের জেনেরেটর কারে নাকি সমস্যা, মেরামত চলছে! এদিকে ট্রেন না ছাড়লে কেক্কুক পর্ব করতে নারাজ নজরুল ভাই। নিধির কিন্তু সমূহ সন্দেহ কেক না খেতে দেবার পেছনে আমিই দায়ী। পুরো সিলেট সফর তার এই সন্দেহ বহাল ছিলো। 
 

১০:২০ তে ট্রেন ছাড়ার পরেও বেশ খানিক্ষণ গাঁইগুঁই করে নজরুল ভাই রাজি হয় কেক্কুক বিলোতে। (উনি না কাটলে কিনা আমরা খেতে পাই না, এই সহজ ব্যপারটা বুঝতে ক্যান যে নারাজ! নাকি আসলে পুরোটাই নিজের ভাগে জমিয়ে রাখতে চাইছিলেন তাই নিয়ে একটু সন্দেহ আছে)। 
 
ট্রেন পুরোদমে ঢাকা ছাড়তেই আমরা শুরু করি চা পর্ব, গপ্প-শপ্প আর বাদাম ভাজা, চিপসের সাথে মাড়ির এক্সারসাইজ। মানে খালি মুখে গল্প ঠিক জমে না কিনা, আফটারঅল কেকতো হজম হয়ে গেছে তখনই! 
 
মনামী, অনিন্দ্য, আর দলের সর্ব-কনিষ্ঠ (মানে নিধি আর যাকে আমরা একই এজ-গ্রুপে ফেলে দিয়েছি আরকি!) কিন্তু সাইজে সবচেয়ে বড়সর ঝিম পলাশের সাথে আলাপ হয়ে ভালো লাগে। একেক জন একেক রকম জায়গা থেকে এসেছি আমরা। দুষ্ট বালিকার সাথে তাও মাসখানেক পরে সম্মুখ আলাপ। আবিষ্কার হয় আমাদের কামরার ফ্যানগুলোর সুইচে সমস্যা, তারা মাঝে মাঝে চলতেও নারাজ।  টিটি আর গার্ড জানিয়ে দেন জানালার নাকি শাটার নামিয়ে রাখাই নিয়ম কারণ স্টেশনগুলোতে ঘুমন্ত যাত্রীদের জিনিস চুরি হবার নজির মেলা। মুশকিল! এত গরমে ফ্যান না চললে জানালা বন্ধ রাখি কী করে? রেলের লোক চোখের আড়াল হতেই খুলে যায় জানালা। শক্ত শাটার ওঠাতে-নামাতে হাঁকাহাঁকি চলে ঝিম পলাশকে!  ঘুমোবার আয়োজন করতে করতে বাজে রাত দুটো প্রায়। 
 
রাত পৌনে চারটার দিকে নিধি বেচারা ঘুমের মাঝেই কান্নাকাটি শুরু করে, গরমে কষ্ট পেয়ে। হাত পাখা বের করে ফ্যানের সুইচ গুঁতোই খানিক আবার। নিধি শান্ত হলে নূপুরাপু ঘুমিয়ে পড়ে, আমি জানালা দিয়ে অন্ধকারে চোখ মেলে দেখি মেঘহীন আকাশে তারার হাট বসেছে। আরেকবার আফসোস হয় কন্সটালেশনগুলো না চেনায়। আমার দৃষ্টিপথে যা মেলে তা হল নক্ষত্রদের তৈরি একটা প্রশ্নবোধক চিহ্ণ। এটা কি আদৌ কোনো কন্সটালেশন? মাথা হাতড়ে ফেইল মারি, কী জানি! চিনি না কিছুই। কিন্তু… ঐতো, উপরে দুটো, কাঁধের কাছে আরো ৩টা, আর নিচে দুটো, ঠিক একটা বিশাল জ্বলজ্বলে কোয়েশ্চন মার্ক। কী যে জানতে চায় বুঝিনা। খুব জরুরি কাজগুলো ফেলে রেখেছি কেন আহাম্মকের মতো তাই জিজ্ঞেস করে হয়ত! কিন্তু দমবন্ধ করে কাজ গুছিয়ে রেখেই না আমি ছুটি নিয়ে পালিয়ে এলাম? অ, এগুলো চাকরি-বাকরির কথা হচ্ছে না বুঝি? একা একা ক্লান্ত লাগে অনেক, মনে হয় বিশাল প্রান্তরের মাঝে আমি নিঃস্ব এক ক্ষুদ্রতা, খুব জোরে ছুটেই চলেছি শুধু… কিন্তু দেখ তারাগুলো ভেংচি কেটেই যাচ্ছে, পিছু ফেলতে পারছি না ওদেরকে কিছুতেই!
 
পৌনে পাঁচটার দিকে নিধি ফের কান্নাকাটি আরম্ভ করলে আবিষ্কার হয় সবগুলো ফ্যান বন্ধ হয়ে গেছে আবার! আজব ব্যাপার দেখি।     
জানালা দিয়ে উঁকি মেরে দেখি - কুলাউড়া  স্টেশন। আর ঘুম হবে না জেনেই জানালার পাশে বসি কানে গান গুঁজে দিয়ে। আখাউড়া জাংশনে আর ছেলেবেলার মতো সময় কাটায় না ট্রেন এখন। কুলাউড়া পার হবার পরে রেললাইনের দু’পাশে পাহাড় আর টিলা পড়ে। যাক! ঘুমালে তো ট্রেন থেকে পাহাড় দেখা হতো না। মনে পড়ে যায় জীবনের প্রথম পাহাড় দেখার স্মৃতি, সেটা যদিও ছিল দিনের বেলা, কিন্তু তা এই ঢাকা-সিলেট রেলপথেই। ক্লাস ফোরে পড়া আমাকে ডেকে এনে বাবা জানালা দিয়ে দেখিয়েছিলেন তাঁর ছেলেবেলার স্মৃতি বিজড়িত রেলপথ। আমি অবাক বিস্ময়ে দেখছিলাম আমাদের ট্রেন কেমন এঁকে বেঁকে দুপাশের পাহাড়ের মাঝ দিয়ে ছুটে যাচ্ছে, আর পাহাড়্গুলো যেন টানেলের মতো করে ঢেকে রেখেছে সূর্যালোক, ট্রেনের কামরার মাঝে তখন আলো-ছায়া-আলোর সিকোয়েন্স। পাহাড় কি এই কারণেই আমার এত প্রিয়? পাহাড় ভাবলেই যে কু-উ-উ-ঝিক-ঝিক ট্রেনের সাথে কামরার দুলুনিতে বাবার পাশে দাঁড়ানো আমি, জানালা দিয়ে গলা বের করে অবাক দেখি আধো-অন্ধকার দেয়ালের মতো দু’পাশে ঘিরে থাকা জঙ্গুলে পাহাড়ি পথ! মাঝে মাঝে ভবিষ্যতের কোন এক ক্ষণে ছোট এক ব্যাকপ্যাকার থাকে আমার পাশে, ছোটবেলার আমার মতো করেই তার বিস্মিত চোখ দিয়ে দেখে জীবনের প্রথম পাহাড়, আর কচি মনে এঁকে নেয় সেই স্মৃতি, ট্রেনের কামরায় চলে আলো-ছায়া-আলোর নকশি খেলা ...
 
পূবাকাশে ভোরের রেখা ফুটে ওঠে, ক্যামেরাটা বের হয়ে আসে হাতে, এত দুলুনিতে ম্যানুয়াল মোডে আমার সুপার আনস্টেডি হাতে কচু ছবি উঠবে জেনেও ঘ্যাচাঘ্যাচ তুলে ফেলি কিছু। আমি যদি তৈলরং জানতাম, কিছু এঁকে ফেলতাম নির্ঘাত!  যাক! আপাতত আমার পয়েন্ট এন্ড শুটেই ভরসা। 
 
 


 

 
একটা পোড়ো চা-বাগান, লালাখাল আর সিলেট:
তাড়া দিয়ে ঘুমন্তদের আরামের ঘুমে বাগড়া বসিয়ে ঝটপট নেমে পড়া হয় ট্রেন থেকে। সোয়া ৬টাতেই সিলেট পৌঁছে গেছে ট্রেন। সিলেট স্টেশনটা বেশ। প্ল্যাটফর্ম থেকে মূল গেটের কাছে যেতেই মাথার উপর পাখির কলতানে উপরে তাকলে চোখে পড়ে লোহার ফ্রেম স্ট্রাকচার আর নেটের জালির মাঝে বাসা বানিয়েছে হাজারখানেক চড়ুই আর আরো সব পাখি! Aviary!! এটা মনে হয় ন্যাচারালি তৈরি হয়েছে, স্টেশন ডিজাইনের সময় এভিয়ারির কথা মাথায় রেখে আর্কিটেকচারালি ডিজাইনড মনে হলো না। ক্যামেরাটা হাতে বের করে না রাখায় সামান্য আফসোস হয়। ব্যাগ নামিয়ে বের করতে ইচ্ছা হয় না। মনে মনে নোট রাখি, এর পরেরবার এটার একটা ছবি নিয়ে রাখতে হবে।
স্টেশনে বেরিয়ে দলের যারা ঘুমিয়ে ছিল তারা অবাক হয় আকাশটা দেখে। কী চমৎকার নীলের মাঝে রুপা মেঘ আর সোনা সূর্যের কারুকাজ!
 

 
এবার আসে দলনেতা হিসেবে নূপুরাপুর প্রথম চ্যালেঞ্জ, সমন্বয় সাধন ৭ জনের টিমের। নজরুল ভাই ভাবছেন এই সাত সকালে আলবাব ভাইকে ঘুম থেকে তুলে দিলে কেমন হবে ব্যাপারটা, তার চেয়ে চল চা-খাই কোথাও। চায়ের নামেই রাজি আমরা জনাকয়েক। একদল আবার সিএনজি আর রিকশাকে জিজ্ঞেস করি শাবি যেতে কতক্ষণ লাগতে পারে আর কত ভাড়া নেবে। দূরত্বটা বেশ। রিকশা, সিএনজি, নাকি চা? এই চিন্তায় ১৫ মিনিট অতিবাহিত করে চা ফাইনালাইজ করতেই আলবাব (অপু) ভাই কলব্যাক করেন, “সেকি! ট্রেন লেট হয়েও এত সকালে পৌঁছে গেছে?” আমাদের আপত্তি না শুনে টিপু ভাইকেও ঘুম থেকে তুলে দু’ভাই রওনা হয়ে পড়েন গাড়ি নিয়ে স্টেশনের পথে। আমরা ওদিকে স্টেশনের উল্টোদিকেই মদীনায় চা খেতে ঢুকি। অবশ্য চা-এর সাথে টাও হয় খানিক, মানে কয়েকটা পরোটা অর্ডার দেয়া হয় সবাই ভাগাভাগি করি ক্ষীরের মতো মিষ্টি দুধ-চা্যের স্বাদ খানিকটা হলেও সাধারণ বানানোর অপপ্রচেষ্টায়। 
 
চা শেষ করতে না করতেই হাজির অপু-টিপু ভাই যার যার গাড়ি নিয়ে। ব্যাগপত্র তুলে নিয়ে সাথের ব্ল্যাক-ফরেস্ট কেকটা (এটা পলাশ কিনে এনেছিল সুমি’স থেকে, নূপুরাপুর ফরমায়েশে), সাবধানে বাঁচিয়ে দু’দলে ভাগ হয়ে আমরা উঠে পড়ি। আর আমি টের পাই, কেন শাবি দূরে হয়েও অপু আর টিপু ভাই এমন দ্রুত পৌঁছুলেন স্টেশনে! 
মিনিট পঁচিশের মাঝেই কীন ব্রিজের উপর দিয়ে, আর মহিলা কলেজের সামনে বয়-স্কাউট টিপু ভাইয়ের কাহিনি শুনতে শুনতে () আমরা শাবির ভেতর দিয়ে শর্টকাটে চলে আসি, বিশ্ববিদ্যালয়ের পেছনে বিশাল এলাকা নিয়ে টিলার উপরে অপু ভাইদের বাসায়। সাদর সম্ভাষণ, আন্তরিকতায় সিক্ত হই আমরা। আমাদের যত্নে চাচি নিজে আর ভাবিরাও ব্যতিব্যস্ত হয়ে পড়েন। বাবাই-কাশিফ-নিধি খেলনার হাট বসিয়ে দেয় মেঝেতে চটজলদি। ফ্রেশ হলে নাশতার টেবিলে গিয়ে দেখি সে এক কাণ্ড!! পরোটা-মুরগি কষানো থেকে শুরু করে পোলাও-ইলিশ কী নেই?! হাত গুঁটিয়ে বিনা বাক্যব্যয়ে বুভুক্ষু আমরা ব্রাঞ্চ খেতে বসে পড়ি যে যার চেয়ার টেনে নিয়ে। ব্রাঞ্চ-এ ঠিক কে কতটা খেয়েছিল, সেই হিসেবটা দিতে না পারলেও এখানে বলা মনে হয় নিষ্প্রয়োজন যে আমাদের ঝিম্বুয়েট পলাশ একাই ৬-পিস পুডিং সাবড়ে দিয়েছিল চোখের নিমিষেই!
 

অপু-টিপু ভাই অনেক আগে থেকেই লালাখাল যাবার প্ল্যান করে রেখেছিলেন। তৈরি হয়ে জিনিসপত্র গুছিয়ে নিয়ে বেরুবার জন্যে মাইক্রোতে উঠে বসেছি অনিন্দ্য-মনামী, পলাশ, বালিকা, বাবাই, তুলি আপু-অপু ভাই, গরমে অবস্থা কেরাসিন। টিপু ভাইয়ের গাড়ির যাত্রীরা তখনো নামেনি নিচে। অপু ভাইকে আমি অভিযোগ জানাই, গঠনা কী? আমরা এলাম, সিলেট থেকে বৃষ্টি পালালো? 
অপু ভাই আমাকে এক নজর দেখে নিয়ে থিওরি দেন, অন্য অঞ্চলের মানুষেরা সাথে করে তাদের আবহাওয়া নিয়ে আসেন বলেই এমন হ্য়! আমি হাসি, বেশ তাহলে আপনাদেরকে ধরে নিয়ে যাচ্ছি এবার বাড়ি। আমাদের শহরে বৃষ্টি হয় নাই এই বর্ষায় মোটেই। 
চরম গরমে আর এক দফা সিএনজি স্টেশনে দাঁড়িয়ে থাকি আমরা, ড্রাইভার আগেই গ্যাস নিয়ে রাখেন নাই।  এই ফাঁকে অবশ্য পলাশ ঠিকই খুঁজে বের করে ব্ল্যাকফরেস্ট কেকের বাক্সটা, আর কোত্থেকে একটা কাঁটা চামচ আর কিচেন ন্যাপকিনও যোগাড় হয়ে যায়। (এই ছেলেটা সাথে থাকলে আসলে দেখি সুবিধাই আছে!) 
আমরা সাবড়ে দেই সাথের সেভেন-আপের দুই লিটারের বোতলটাও। এম.সি. কলেজের পাশ দিয়ে যাবার সময় অপুভাই-তুলিআপু তাঁদের কলেজ জীবনের গল্প বলেন, দূরে টিলার ওপরে অনিকেতদাদের সেই বাড়িটা দেখি, এম.সি. কলেজের নামকরণ প্রসঙ্গ ওঠে, আমার মনে পড়ে ছোটবেলায় বাবার সাথে তাঁর প্রিয় কলেজ দেখার স্মৃতি।
 

 


 
জাফলং-এর রাস্তা বরাবরই মনোরম তা যে ঋতুতেই হোক না কেন। বর্ষায় বাড়তি মজা হলো দূরের পাহাড়ে জলপ্রপাত দেখা যায়! শেষবার জাফলং গিয়েছিলাম ২০০৬-এর বর্ষায়, তখন পাহাড়ি ‘ঝরা’য় পাথর দেখা যাচ্ছিল না ঠিকই, কিন্তু দূর পাহাড়ের প্রপাতগুলো খুব স্পষ্ট ছিল। এটা বাংলাদেশে আমার খুব পছন্দের একটা হাইওয়ে। অনেকটা এই রাস্তার লোভেই সিলেট আসার একটা সার্বক্ষণিক আকাঙ্ক্ষা থাকে আমার। 
 

 
এবারে ঝরণা দৃশ্য না থাকলেও পাহাড়ি নদীগুলোতে পানি কমে গেছে ইতিমধ্যেই, সারি নদী ভ্রমণ আনন্দের হবে তা বোঝাই যাচ্ছে।  আর পাহাড়! সেতো আছেই, দেখে মনে হয়ে এইতো পাশেই, মাইল খানেক মাঠের মাঝ দিয়ে দৌড়ুলেই আমি পৌঁছে যাব ঐ বন-পাহাড়ের নিচে। আসলে কিন্তু তেমন মোটেও নয়! আফসোস, এগুলো প্রায় সবই পড়েছে ভারতের ভাণ্ডারে, আর আমাদের যাও বা ছিল, আমাদের বিশাল জনসংখ্যা, চাপ মেটাতে কেটেকুটে সাফ করে ফেলছে। তবুও ঐ মেঘগুলো এখনো কারো নয়, ওর দাবিদার সবাই, আর ঐ বিস্তীর্ণ সবুজ ধানক্ষেত, সুবিশাল নীলাকাশ  ...
 

 
সারি ঘাট পার হয়ে আমদের গাড়ি এগিয়ে যেতে নির্দেশ দেন অপু ভাই, চট করে শ্রীপুরের পাহাড়ে ঘুরিয়ে আনবেন আমাদেরকে। মনামী, অনিন্দ্য, পলাশ আর বালিকার এটাই প্রথম সিলেট সফর। আর আমি তো হামেশাই রাজি ঐ পথ ধরে আরো দূরে চলে যেতে। পলাশের কাছে নজরুল ভাইয়ের ক্যামেরা, সে সামনের সিট থেকে ছবি তোলে আরাম করে, খিচিৎ। টিপু ভাইদের গাড়িতে বাকিরা সারি-ঘাটে পৌঁছুতে পৌঁছুতেই আমরা শ্রীপুরের পাহাড় ঘুরে এসে পড়ব এই আশা।
 

 
শ্রীপুরের যে জায়গাটা আমাদের গন্তব্য, সেটা আসলে একটা পুরোনো চা-বাগানের অংশ। দূরে যে মেঘালয়ের পাহাড়, তার গোড়ায়, আমাদের পাহাড়ের নিচে একটা পাহাড়ি ঝরা বয়ে চলেছে, এটাই বাংলাদেশের বর্ডার। নিচে ঝরায় না নেমে, আমরা বরং ঢালে একাকী রয়ে যাওয়া অবহেলিত চা-বাগানে নেমে যাই প্রখর রৌদ্র উপেক্ষা করে। আহা! পাহাড়ের বনে দেখ ঐ সোনা রঙ মেঘের ছায়া, দূরে বহুদূরে মনে হয় বৃষ্টি হচ্ছে! দেখে দেখে আশ মেটেনা। 
 

 

 
 
অনিন্দ্য ক্যামেরা চালায় আপন মনে। আমি ছবি তুলি অপু ভাইয়ের সাথে মনামী, দিশা, বাবাই, আর ঐ দূর পাহাড়ের। জুন মাসে অপু ভাই এখানেই নিয়ে এসেছিলেন মুস্তাফিজ ভাইকে। টিম ম্যানেজার নূপুরাপুর ফোন আসে অপু ভাইয়ের কাছে, তাড়া দেয়, জোর করে পা ফিরাই আমরা, ফিরতি পথে ঢাল বেয়ে উঠতে শুরু করি পুরনো চা-বাগান ছেড়ে। প্রথমে ভেবেছিলাম এটা নতুন দেখা জায়গা ছিল আমার জন্যে। পরে বাবার সাথে আলাপ করে জানলাম, প্রথম যেবার সিলেট যাই ঐবার এখানেই ওই ঝরায় নেমে ভেজা পাথরে পা রেখেছিলাম। এটাই সেই স্মৃতি বিজড়িত প্রথম পাহাড়ি নদী। (ছেলেবেলার ছবিগুলো কেন জানি খুঁজে পাচ্ছিনা! দেখি আবার সময় নিয়ে খুঁজতে হবে)। অপু ভাইকে অনেক ধন্যবাদ এই বন-পাহাড়ের ঢালে নিয়ে যাবায়। 
 
 

 
বেলা ১:৩০টার দিকে যখন আমরা নৌকায় উঠেছি ফাইনালি, টিম ম্যানেজারের বকাঝকা খেয়েও আমাদের দিকে চেয়ে চোখ টিপেন অপু ভাই, আমরাও দাঁত বের করে হাসি, বেশ করেছি শ্রীপুর গিয়ে! তোমরা মিস করেছ হে! কিন্তু আরে বাহ্‌! এই সারি নদীও দেখি অসাধারণ! পাথুরে নয়, পাথর তুলে তুলে সব নদীগুলোকে হৃতযৌবনা করে দিয়েছি আমরা। কিন্তু বর্ষার খরস্রোতা তেজস্বীনি রূপ না হলে কী হয়, সারি এখন স্মিত, স্নিগ্ধ হাসি দিয়ে ঝলমলে ঝকঝকে পানি নিয়ে মনোহারিণী রূপের ঝাঁপি খুলেছে। 
 

 
ইঞ্জিন নৌকোয় সামনের দিকে আছেন নূপুরাপু-নিধি-নজরুল ভাই, মাঝে টিপুভাই-কাশিফ-বাবাই-ভাবি-অপুভাই-তুলিআপু, পেছনে আমরা বাকিরা ক’জন। ইঞ্জিনের শব্দ ছাপিয়ে চলছে গল্প। প্রায় দেড় ঘন্টার নৌকাবিহার শেষে আমরা পৌঁছুলাম লালাখাল টি-এস্টেটে। সে গল্প বরং আরেকদিন করবো। 
 
বেড়িয়ে কুড়িয়ে ফিরতি পথ ধরেছিলাম আমরা বিকেল পাঁচটার দিকে। বাবাই-কাশিফ মানিকজোড়, দু’ভাইকে আলাদা রাখাই মুশকিল। সারাটা সময় মায়েরা তাদেরকে গেঞ্জি ধরে টেনে রাখলেন যাতে ঝপাং না হয়, আর তারা দু’ভাই উপুড় হয়ে নৌকা থেকে প্রায় অর্ধেক বেরিয়ে হাত দিয়ে পানি থাবিয়ে পুরোই গোসল হয়ে আনন্দ পেলেন।  তা ওদেরকে আর কি বলা যাবে? আমাদের বালিকাও তো জলে পা ভিজিয়ে আর হাত ডুবিয়েই চললেন পুরোটা নৌপথ। 
 
 

 
 
সেদিনের ট্রেকিং, বোটিং, হাইকিং অ্যাডভেঞ্চার সেরে আমরা যখন সন্ধ্যে বেলায় হোটেলে ফিরে ফ্রেশ হচ্ছি, হাসান মোরশেদ ভাই এলেন, সাথে ভাবি আর মৃন্ময়, আমাদের সাথে তাঁদের আলাপ হল প্রথমবারের মতো। ওরা এদিকে দেশে ফিরেছেন মাত্র ৪দিন হল। অপু ভাই এসে পৌঁছেছিলেন তাদের খানিক আগেই। হোটেলেই তাই গল্প-গুজব চলতে থাকত হয়ত, কিন্তু দুপুরেতো ভালো করে কিছু খাবার সুযোগ হয়নি,হাঁটাহাঁটিও হয়েছে বেশ, সবারই ক্ষিদে পেয়েছিল, তাই বেরিয়ে রিকশা নিয়ে আমরা চলে এলাম উন্দাল-এ। সিলেটের আঞ্চলিক ভাষায় উন্দাল মানে উনুন বা চুলো। উন্দালের মেনু ইন্ডিয়ান-বাংলাদেশী মেশানো। আমরা সবাই মিলে চেনা-অচেনা মিশিয়ে খাবার অর্ডার দিলাম। গল্প চলল খাবারের মতই স্বাদ মেখে। এর মাঝেই আলমগীর ভাইয়ের ফোন এল, পরদিন দুপুরে লাঞ্চ করানোর জন্যে মোরশেদভাই-ভাবি আর আলমগীর ভাইয়ের মাঝে বেশ একটা ফাইটের পরে আলমগীর ভাই জিতলেন। ঠিক হল পরদিন আলমগীর ভাইয়ের সাথে সিলেট ঘুরছি আমরা। দুপুরে মোরশেদ ভাইরা আমদের সাথে রেস্টুরেন্টে মিট করবেন।
 
 
টিলাগড় আর কীন সাহেবের ব্রিজ:
১৮ তারিখ বেরুতে বেরুতে প্রায় সাড়ে ১২টা, রিকশায় সিলেট শহর ভ্রমণ। প্রথমে গেলাম গোয়াইটুলী সৈয়দ শাহ্‌ চাষনী (রঃ) পীরের মাজারে, এখানে বানর আছে মেলা। মেয়েদের মূল মাজারে প্রবেশ বন্ধ করে দেয়া হয়েছে, তাই তাদেরকে টিলার নিচে রিকশাতে অপেক্ষা করতে হল। আর নিধি চলল নজরুল ভাইয়ের সাথে বানর দেখে আসতে।
 
 

 
এরপর লক্ষ্য টিলাগড় ইকো পার্ক। মূল সড়ক ছেড়ে পার্কের পথে মোড় নেবার পরে আরো পড়ল সিলেট কৃষি বিশ্ববিদ্যালয় আর সিলেট ইঞ্জিনিয়ারিং কলেজ। আর সেই সাথে ছাগল উন্নয়ন খামার! 
টিলাগড় ইকো পার্ক কিন্তু বেশ। দু’পাশে বন-পাহাড়, মাঝে দিয়ে এঁকে বেঁকে রাস্তা। কলেজগুলো হবার আগে নাকি পার্কে পৌঁছুনোর রাস্তা কাঁচা ছিল, কিন্তু সে পথে ছিল অনেক গাছ। পুরো পার্ক রিকশায় ক্রস করতে আমাদের লাগল মিনিট ২০-র মতো। তাই ব্যাক করে পার্কের রাস্তায় দেখা একমাত্র চা-য়ের দোকানের কাছে এসে থামলাম আমরা। কেউ কেউ পাহাড়ে উঠে এক্সপ্লোর করল কিছুটা, বাকিরা গরমে কাবু হয়ে নিচেই বসল ছায়ায়। আমার কাছে টিলাগড়ের গজারি গাছ দেখে ময়মনসিংহের শেরপুরে গজনী- যাবার রাস্তার কথা মনে পড়ল। তবে সেটা বেশ অনেকটা পথ বন-পাহাড়ের মাঝে দিয়ে। আর এটা প্রতিদিন চট করে প্রকৃতির মাঝে বেড়িয়ে আসার জন্যে চমৎকার একটা জায়গা শহরের কাছেই। (পরে অবশ্য আমাদের সিলেটি ব্লগার ভাই-ভাবিদের কলেজ জীবনের কিছু বেড়াবার কাহিনি আমরা শুনেইছি, কিন্তু ছেলেমানুষ লক্ষী ব্লগার হিসেবে আমি কী আর সেসব আলোচনা করতে পারি)! 

 
চ্রম গরমে ছায়ায় বসেও ঘামতে থাকা, এদিকে প্রাকৃতিক সৌন্দর্যে বিহ্বল আমাদের ক’জনার ইচ্ছা ছিল সিলেট শহরে আমরা একটু ঘুরব, বিশেষ করে আমার ইচ্ছা কীন ব্রিজ আর আলি আমজাদের ঘড়ি আরেকবার কাছে থেকে দেখবার। এদিকে নূপুরাপুর পায়ের ব্যথাটা বেড়েছে। হঠাৎ দেখি কোত্থেকে টিপু ভাই ঠিকই তার গাড়ি নিয়ে আমাদেরকে রেসকিউ করতে হাজির। 
পলাশও উঠে পড়ে বালিকা, নূপুরাপু, নিধি আর আমার সাথে টিপু ভাইয়ের গাড়িতে। ঠিক হয় অন্যেরা রিকশা নিয়ে চলে যাবে রেস্টুরেন্টে। আমরা জয়েন করবো তাদেরকে। আর মোরশেদ ভাইরা, উজানগাঁদাও চলে আসবেন সেখানেই। 



 
কীন ব্রিজ ঘুরে আমরা রেস্টুরেন্টে পৌঁছে দেখি সবাই হাজির, উজানগাঁদা পৌঁছে গেছেন, বাকি খালি মোরশেদ ভাইরা আর তুলি আপু, খাবার অর্ডার দেয়া পর্ব চলছে। দেশি খাবার কনুই ডুবিয়ে খাবার সর্বসম্মতিক্রম ডিসিশন নিয়ে স্থিতু হতে না হতেই, আলমগীর ভাইকে রিকোয়েস্ট করে বালিকা আর আমি একটা সুপেরও অর্ডার দিয়ে ফেলি, অন্যেরা নাকি খাবেন না সুপ-টুপ, এই খালি পলাশ, বালিকা, আমি আর হয়তবা নিধি এই আমরা চারজনই নাকি সুপের আগ্রহী পাত্র-পাত্রী। কিন্তু কোত্থেকে কী হল বুঝলাম না, সুপ অর্ডার দেবার খানিক্ষণের মাঝেই দুম করে দেখি অনিন্দ্য তার নির্ধারিত সিট ছেড়ে চলে এসেছে আমাদের সুপখেকোদের মাঝে! সুপ আসলে অবশ্য দেখা গেল তা পরিমাণে অনেক বেশিই দিয়েছে এবং শেষমেশ আবালবৃদ্ধবনিতাই সুপের সাগ্রহ খাদক! 
 
এদিকে সুপ আসতে আসতেই মোরশেদ ভাই আর মৃন্ময় আমাদেরকে জয়েন করলেন। ভাবি নাকি নিচেই আছেন, শপিং কমপ্লেক্সে, এই এলেন বলে। তুলি আপুও খানিক্ষণের মাঝেই চলে এলেন উপরের ফ্লোরে তার ইউনিভার্সিটি থেকে। এদিকে খাওয়া দাওয়া চলল মজা করে। তারপর আবিষ্কার হলো, মুন্নি ভাবি নিচে শপিং কমপ্লেক্সে কী করছিলেন! সবাই আমরা পেলাম উপহার! বেড়াতে গিয়ে উপহারও মেলে ইদানিং?! খাইছে! ছেলেদের সবার হল একই রকম টি-শার্ট আর মেয়েদের জন্যে কাঠের কারুকাজ করা অর্নামেন্ট বক্স। 
এবার আমরা চললাম উপরে তুলি আপুর ইউনিভার্সিটি দেখতে। এখানে আলাপ হল অনিকেতদার বোন সুমনা আপুর সাথে। দেখা গেল এখানেও সবাই বেশ জোরেশোরেই সচলায়তন পড়েন। অনুযোগ এল আগে বেশ আরামেই নাকি পড়া যেত, এখন রেস্ট্রিক্টেড করে দিয়েছে কর্তৃপক্ষ, তাই এখন খালি বিকেলের একটা নির্ধারিত সময়েই পড়া সম্ভব। কিন্তু এর মাঝেই সুমনাপু ঠিক ঠিকই বলে দিতে পারলেন আমরা কে কোনজন। এমনকি এই হতভাগা আমাকে চেনার কোন প্রশ্নই আসে না ধরে নিয়ে নিশ্চিন্তে আমার নিক বলতেই রাজশাহীও ঠিকঠিক বলে ভড়কে দিলেন আমাকে। 
 
চা খাওয়া হলো, গল্প-গুজব হলো। ঠিক হলো এবার বেরুনো উচিত, রাতে আমাদের শ্রীমঙ্গল থাকবার কথা। টিম ম্যানেজার নূপুরাপু ইতিমধ্যেই ২ ঘন্টার নোটিশে চা বাগানে রাত কাটাবার ব্যবস্থা করে ফেলেছে! (আমি মনে মনে পাঁচ তারা দিয়ে রাখলাম তাকে টিম ম্যানেজার হিসেবে, পরের এক্সপেডিশনেও অবশ্যই নূপুরাপুকে টিম ম্যানেজমেন্টের মহান দায়িত্ব বর্তানো হবে)। 
 

 

 
চন্দ্রনক্ষত্রাহতসচলাড্ডা: 
সিলেট থেকে শ্রীমঙ্গল যাবার পথে হাওরের মাঝে দিয়ে চমৎকার একটা লংড্রাইভ আছে। কিন্তু বিকেলের নির্ধারিত জার্নি আমরা শেষতক রাতে নিয়ে যাওয়ায়, ভাগে নৈসর্গিক শোভা তেমন একটা জুটেনি। তবে ব্যাপারটা পুষিয়ে নেয়া গিয়েছিল গাড়ি-আড্ডায়। এবারে সবাই ঠেসেঠুসে উঠেছিলাম একটা মাইক্রোবাসেই। নিধি মাঝে রাজি হলো গান শোনাতে।  
গল্প করতে করতে মৌলভিবাজার শহর হয়ে, শ্রীমঙ্গল ফুলবাড়িতে ফিনলের বাগানে আমরা পৌঁছুলাম রাত ১০টার দিকে। ম্যানেজেরিয়াল বাংলোয় আমাদের জন্যে এদিকে রিপনভাই-দিয়াভাবি অপেক্ষা করছিলেন সেই সন্ধ্যে থেকেই। আলাপ পর্ব আর ফ্রেশ হবার পরে চলল খাওয়াদাওয়া পর্ব।  নিধি-বাবাই-যারা তখন জোর খেলাধূলো জুড়েছে। ভাই-ভাবির বড় মেয়ে প্রিয়ন্তি ঢাকায় ছিলো, বেচারার নাকি স্কুল খোলা, তাই আসে নাই, ভাবিকেও ঢাকা-শ্রীমঙ্গল করতে হয় নিয়মিত। খাবার পরে চলল আমাদের সবার বাংলোর বারান্দায় গপ্প-শপ্প। ব্যাপারটা ঠিক জুইতেবল হচ্ছিল না, যতক্ষণ না ভাবি আমাদের উসখুস দেখেই কিনা কে জানে, রাত্রিকালীন চা-এর অর্ডার দিলেন।:) বালিকা এবার নেমে পড়ল তার কর্মকাণ্ডে, সুন্দর করে ভাবির হাতে মেহেদি লাগিয়ে তাঁর ডিজাইনার বিদ্যে জাহির করতে, সাথে চলল আমাকে বকাঝকা ফ্রি (আমি নাকি গল্প করতে গিয়ে নড়ছি অনেক, ডিস্টার্ব করছি! এদিকে সে নিজে নজরুল ভাইয়ের প্রতিটা কথায় যে মাথা ঘুড়িয়ে উত্তর করছে তা কিচ্ছু না!  )। রিপন ভাই ঘুমাতে চলে গিয়েছিলেন, রাত অনেক হয়ে গেছে, এদিকে তাঁকে ভোরে উঠে মৌলভিবাজার যেতে হবে বাগানের একটা কাজে। ভাবিও অনেক কষ্টে ঘুম চোখে আমাদের সাথে বসে থাকলেন বালিকার কাজ শেষ না হওয়া তক। তার পর গুড নাইট বলে উঠে পড়লেন যারাকে নিয়ে। নিধি আর যারা খেলছিলো এতক্ষণ আমাদের পাশেই, আগের দিন জাফলং থেকে যারাদের কুড়িয়ে আনা রং-বেরঙের নুড়ি দিয়ে। নূপুরাপুর পা ব্যথাটা বেড়ে গিয়েছিল অনেক জার্নির সময় গাড়িতে বসে থাকার কারণেই মনে হয়। নূপুরাপু আর তুলি আপুও তাই নিধি-বাবাইকে নিয়ে চললেন ঘুম পাড়াতে।
 

 
শ্রীমঙ্গলের বাকি সময়টুকু আমরা আসলে কাটিয়ে দিয়েছি ফিনলে-র চা আর রাবার বাগানে ঘোরাঘুরি করেট। নীলকন্ঠ টি স্টলে সাত রঙা চা খেয়ে, আর শ্রীমঙ্গল শহরে চা কিনে, মৌলভিবাজার পৌঁছুতে পৌঁছুতে ১৯ তারিখ বিকেল ৪টা। সচল বালক আমাদের জন্যে সকাল সকাল শ্রীমঙ্গলে মাইক্রোবাস পাঠিয়েছিলেন মৌলভিবাজার থেকে, আমাদের সবার ঢাকায় ফিরবার বাসের টিকেটও করে রেখেছিলেন, তার সাথে দেখা হল বিকেলে। বাস ছিল ৫টায়, সবাই মিলে চাইনিজ খাওয়া হল, সে আরেক গপ্প! আর কখনো অত দ্রুত আমরা কেউ কোন রেস্টুরেন্টে কিছু খেয়েছি মনে পড়ে না! অপুভাই-তুলিআপু-বাবাই বিদায় নিল বাসস্ট্যান্ডে, মনটাই খারাপ হয়ে যাচ্ছিল, আমি আবার বিদায় টিদায় ভালো পারি না, আগেই বাসে উঠে পড়েছিলাম। ঢাকায় ফিরবার পথেও অনেক মজা হলো, আমাদের প্রিয় ঝিম পলাশ তার সোফিয়া তত্ত্বের পরে ফুকাল্ট তত্ত্ব শোনালো আমাদেরকে।  নিধিমণিরও মনমেজাজ ভালোই ছিলো পুরো পথ।  ডেমরা পৌঁছে জ্যামে আটকাতেই স্বস্তির নিঃশ্বাস ফেলে মনামী বলে উঠল – আহ্‌! বাড়ি ফিরে এলাম।  
 
কিন্তু এগুলোতো হয়ই, একসাথে খাওয়া-দাওয়া, বেড়ানো, বিদায়টাও নিতেই হয় নেহায়েৎ বাধ্য হয়েই … যেটা সচরাচর হয়না তা হলো নক্ষত্রভরা আকাশের নিচে সারা রাত জেগে আড্ডা দেয়া...
 
সেরাতে ছোটরা ঘুমাতে গেলে আমরা বাকিরা উঠি-উঠব করে গিয়ে দাঁড়ালাম উঠোনে। বালিকা বলল, এইতো একটু হেঁটে নেই বাগানে। বাংলোর বারান্দার ফুট তিরিশেক দূরে হবে বাগানের গেট। আর গেটের ওপারেই লম্বা লম্বা সব ছায়াগাছ, আর মূল চা-বাগান। একদম চা-বাগানের মাঝেই একরকম আসলে বাংলোটা। লাইট জ্বলছে চত্ত্বরে বাগানের কোণে কোণে, ভাই-ভাবির যত্নের ছাপ সর্বত্র। এক কোণে দোলনাটা পড়ে আছে একা একা, সামনে কেয়ারি করা ফুলের ঝোপ নিয়ে। গুটি গুটি পায়ে আমিও নেমে পড়ি পাকা উঠোনে… কী যেন দেখছে অন্যেরা আকাশে। মুখ তুলে তাকাই আমি আর গত কয়েক মাসের মাঝে আরেকবার তব্দা খাই প্রকৃতির মাঝে রাতের আকাশ দেখে। একাদশীর চাঁদটা বাংলোর পেছনে তখন, আর শরতের মেঘমুক্ত আকাশে লক্ষাধিক নক্ষত্রেরা ফিসফিস করছে। আমার আবার মন খারাপ হলো কোন্‌টা যে কী তা না চেনায়। খালি কালপুরুষ বা ওরাইয়নকে আমি সব সময়েই চিনতে পারি, ঐযে, কোমরে তার তিনটা তারার বন্ধনী, আর ঐযে তার তীর ধনুক। আর এবার আমার বৃশ্চিককেও চিনতে পারলাম অনেকদিন পরে।  যখন সবাই কোন্‌টা কী নিয়ে গবেষণা করছি, আমার দেখা শরতের প্রথম স্পষ্ট উল্কাটাকে দেখলাম পূবাকাশে!! থতমত খেয়ে আমি তখন ভাবছি খুশিতে একটা ছোটখাট উল্লাসায়োজন করবো নাকি আমার উচিত একটা উইশ করা যেমনটা সবাই করে শুটিং স্টার দেখে!
 
সেরাতে আমরা উঠোনে দাঁড়িয়ে আর বাংলোর বারান্দার সিঁড়িতে বসে গল্প করেছি ভোর ৫টা পর্যন্ত। সবাই মিলে ঢাকা-সিলেটে মঞ্চ নাটকের সেকাল-একাল, জার্নালিসম, ঢাবি-রাবি-জাবি আলোচনা, আর টুকরো টুকরো মজার আর দুর্ভোগের স্মৃতির সূতো ছাড়াচ্ছিলাম। আর তার থেকে দেশ, রাজনীতি, মুক্তিযুদ্ধ, যুদ্ধাপরাধ, সচলায়তন সব মিলে মিশে একাকার হচ্ছিল আমাদের ভাবনায়-আলাপে। কখনো অপু ভাই বলছিলেন সিলেটের গল্প, কখনো নজরুল ভাই ঢাকার, মনামী টিভি চ্যানেলের.. যেমনটা হয় আর কি আড্ডায়, এক কথা থেকে উঠে পরে অন্য কথা। অনিন্দ্য তার ক্যামেরা নিয়ে খুটখাট করছিল, কিন্তু কানটা ছিল এদিকে, মাঝে মাঝে টুকরো কিছু মন্তব্য করছিল। পলাশ, বালিকা আর আমি শুনছিলামই বেশি। ঝির ঝির শিশির পড়ছিলো আর মাথার উপর তারার মিছিল নিয়ে দেশের বিভিন্ন প্রান্তের বিভিন্ন বয়সের আর নানান পেশার কিছু মানুষ বসে গল্প করছিল, কথার পিঠে কথা হচ্ছিল, কখনো বা ছিল শুধু টুকরো টুকরো নিস্তব্ধতা। মানুষগুলো আর দেশকে নিয়ে তাদের স্বপ্ন, হতাশা আর আকাঙ্খাগুলো মিলে মিশে যাচ্ছিল রাতের আকাশে, উঠোনের আলোয়, ঝরা শিশিরে, চা-বাগানের একটি কুঁড়ি আর দু’টি পাতায় . . .
 
 
 
 
[এই আরকি: আমার আন্তরিক কৃতজ্ঞতা অপু-টিপুভাই-ভাবিরা সহ এ যাত্রায় আলাপ হওয়া বাকি সব সিলেটসচল আর তাঁদের পরিবারদেরকে। আসলে পুরো ঘোরাঘুরিটাই ছিল এক চলমান সচলাড্ডা। সিলেট ভ্রমণের আসল গল্প-কথাটা কিন্তু লেখার কথা নজরুল ভাইয়ের। আমার বরং ইচ্ছে আছে সারি আর শ্রীমঙ্গল নিয়ে দুটো ছবিব্লগ করার, অবশ্য সময় মিললে, প্রায় হাজারের উপরে ছবি তুলেছি!
 
অপুভাই, নূপুরাপু, বালিকাকে ধন্যবাদ লেখার সময় টুকিটাকি ইনফরমেশন মনে করতে সাহায্য করায়। 
 
কল থেকে বানরের পানি খাবার ছবিটা নজরুল ভাইয়ের ক্যামেরা থেকে ধার নেয়া। 
অন্যান্য সব ছবি তুলেছি আমার Canon IXUS 950 IS দিয়ে।
নিধি আর নজরুল ভাইয়ের ছবিটা তুলেছে পলাশ, নজরুল ভাইয়ের ক্যামেরায়।]
 
 
 
× আলী আমজাদের ঘড়ির নিচের ছবিটা কীন ব্রিজের সিলেট শহর প্রান্তে একটি ভাস্কর্য।
× ছবিগুলোতে ক্লিক করলে বড় করে দেখার জন্যে আমার ফ্লিকার অ্যাকাউন্টে যাচ্ছিল না কারণ সেগুলো এম্বেড না করে লিঙ্ক দিয়েছিলাম, এডিট করবার সময় এম্বেড করে দিয়েছি কিছু ছবি, যাতে আগ্রহীরা মূল ছবি দেখতে পারেন। 
 
ধন্যবাদ।
১০/১১/২০১০
 
 
 


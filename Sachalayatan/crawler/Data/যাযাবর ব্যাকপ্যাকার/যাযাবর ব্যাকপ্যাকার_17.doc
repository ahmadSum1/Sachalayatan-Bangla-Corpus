জাতীয় সম্প্রচার নীতিমালা নিয়ে টুকটাক ভাবনা



উইকিমতে আমাদের দেশের এ মূহুর্তে সম্প্রচাররত টিভি চ্যানেল মোট ২০টি ১।  আমার জানামতে আরও বেশ অনেকগুলো চ্যানেল সম্প্রচার শুরু করবার বিভিন্ন পর্যায়ে আছে। নানান স্বাদের নাটক, বিনোদনমূলক অনুষ্ঠান ছাড়াও এই টিভি চ্যানেলগুলোর বিশেষ আকর্ষণ  সকাল থেকে মধ্যরাত পর্যন্ত বিভিন্ন সময়ে প্রচারিত সংবাদ আর টক-শো। টক-শো বা সংবাদ-প্রচারের সর্বোচ্চ টাইম-স্লটের দিক থেকে বিবেচনায় আমাদের ব্রডকাস্ট মিডিয়া একেবারে সামনের সারিতে এগিয়ে আছে বলে সাধারণ দর্শক হিসেবে আমার ধারণা। অথচ বিশ্বের আর সব দেশের মতন বাংলাদেশে কিন্তু এখনতক কোন জাতীয় সম্প্রচার নীতিমালা নেই। 

কাজেই এই সব ইতিমধ্যেই সম্প্রচারিত এবং সম্প্রচার অপেক্ষারত টিভি চ্যানেলের গুলোতে প্রাইম টাইম কোন্‌টা, কোন্‌ অনুষ্ঠান সেই প্রাইম টাইম-এ প্রচারিত হবে, কোন্‌টা মধ্যরাতের জন্যে তোলা থাকবে, ছোটদের অনুষ্ঠান প্রতিদিন প্রচার করা হবে কিনা, বা নূন্যতম কত ঘন্টা প্রচার করা হবে, কোন্‌ অনুষ্ঠানের বয়সসীমা কত হবে, ইত্যাদি কিছু বেসিক কিন্তু অতি প্রয়োজনীয় নীতিমালা বা দিকনির্দেশনা কিছুই নাই। টিভি চ্যানেলগুলোও তাই নিজেদের সুবিধা ও সুযোগ অনুযায়ীই অনুষ্ঠান সম্প্রচার করে চলেছে। এছাড়াও বিদেশী চ্যানেলের সম্প্রচার এবং এতদসংক্রান্ত নীতি-নির্ধারণও আমাদের নাই।
আজকে সন্ধ্যায় চায়ের কাপ হাতে নিয়ে অনেকদিন পরে টিভির সবগুলো চ্যানেল একটু সার্ভে করলাম। প্রায় ৮০টা চ্যানেল ঝকঝকে আসছে এ মুহূর্তে, যার  ডেটা নিম্নরূপঃ
বাংলাদেশী চ্যানেল – ১৫টা
ভারতীয় চ্যানেল (স্পোর্টস, জ্ঞান-বিজ্ঞান ও ছোটদের বাদে) – ৩০ টা : এর মাঝে বাংলা ভাষাভাষী – ১০টা, হিন্দি – ২০টা
স্পোর্টস চ্যানেল (ভারতীয় এবং অন্য দেশের) : ৫টা
ছোটদের চ্যানেল (হিন্দিভাষী সহ) : ৪টা
বিদেশী নিউজ চ্যানেল : ৪টা
পাকিস্তানী চ্যানেলঃ ৩টা
রাশিয়ান চ্যানেলঃ ২টা
জাপানিঃ ১টা
চাইনিজঃ ১টা
ফ্রেঞ্চঃ ১টা
জার্মানঃ ১টা
এশিয়া প্যাসিফিকের দেশগুলোরঃ ২টা
অন্যান্যঃ ডিসকভারি, ন্যাট জিও, ট্রাভেল, (সবই ইংরেজীতে আসছে!) ইত্যাদি। 
ব্যাক্তিগতভাবে আমার মনে হয় আমাদের দেশে সবচেয়ে অবহেলিত সেক্টর হল শিশুদের জন্যে অনুষ্ঠান। বিটিভি বাদে কোন টিভি চ্যানেলেরই মনে হয় প্রাইমারি, জুনিয়র, হাই স্কুলের ছেলেমেয়েদের জন্যে অনুষ্ঠানের কোন নির্ধারিত সময়সূচী নেই। আমি মাঝে মাঝেই অবাক হয়ে ভাবি, যেখানে নিজের অভিজ্ঞতায় দেখেছি বাইরে অনেক দেশেই অন্তত কিছু চ্যানেল বড়দের জন্যে অনুষ্ঠান সম্প্রচারের পাশাপাশি প্রতিদিন নির্ধারিত একটা স্লট রাখে ছোটদের অনুষ্ঠানের জন্যে (ব্রিটেনে যেমন ঠিক স্কুল ছুটি হবার পর মানে বিকাল সাড়ে তিনটা থেকে শুরু করে অন্তত আড়াই ঘন্টা), আমাদের দেশের এই এত এত চ্যানেলের কারোই সারাদিনে ছোটদের জন্যে কোন প্রোগ্রাম প্রচার না করলেও কিন্তু দিব্যি চলে যায়! কোন রকমে কিছু অনুষ্ঠান যদি বা নজরে আসে তো মনে হয় অনুষ্ঠানগুলি স্কুল্প-পড়ুয়াদের বিভিন্ন বয়স অনুযায়ী বিভক্তও নয়, নতুনত্বও নেই তেমন, বিভিন্নরকমের সাংস্কৃতিক প্রতিযোগিতার একঘেঁয়ে অনুষ্ঠানই বেশি।
আরেকটা জিনিস লক্ষ্যনীয়, টিভি নিউজের রিপোর্টিং। মুশকিল হলো টিভি সংবাদ জিনিসটা অডিও-ভিজুয়াল একটা ব্যাপার। দেশে খুন-জখম-অ্যাক্সিডেন্ট হলে তার খবর (ভিডিওসহ) সংশ্লিষ্ট কর্তৃপক্ষ না চাইলেও প্রচারিত হবে। গণতান্ত্রিক ব্যাবস্থার অন্যতম শর্ত সংবাদ মাধ্যমের স্বাধীনতা। তবে বিগত কয়েক বছরে আমার কেমন যেন ধারণা হয়েছে  আমাদের দেশের টিভি সাংবাদিকদের একটা বিশাল অংশের ধারণা সম্ভবত ক্যামেরা অন করে ভিডিও করতে থাকাটাই উঁচুমানের সাংবাদিকতা। আর অধিকাংশ নিউজরুমের এডিটরের দায়িত্ব সেই ফুটেজ থেকে যত বেশি সম্ভব আতঙ্কজনক, বীভৎস দৃশ্যগুলো রেখে সংবাদের ভিডিও ক্লিপ তৈরি করা!! ব্যাপারটা প্রথম খেয়াল করি যখন বেশ কয়বছর আগে বোমার আঘাতে নিহত একজন রাজনৈতিক নেতাকে কবরে নামানো পর্যন্ত দেখিয়ে দিল একটা চ্যানেলের সংবাদ! সংবাদ পরিবেশনের জোশে মনে হয় একটা ভিক্টিম পরিবারের প্রতি স্বাভাবিক সহমর্মিতা জানানোর মানবিক গুণাবলীও আমাদের অধিকাংশ টিভি সাংবাদিক ও চ্যানেল কর্তৃপক্ষ হারিয়ে ফেলেন! তারপরে নানান সময়ে আরও অনেক কিছুই দেখেছি, বিস্তারিত আর না যাই! আমার সাজেশন, যেহেতু হুট করে কী ধরনের ভিডিও ফুটেজ চোখের সামনে চলে আসবে সেটা কারোরই (সংবাদ পাঠক/পাঠিকারও) জানা নাই, কাজেই হার্ট, ব্লাড প্রেশারের রোগীরা যথাসম্ভব আমাদের চ্যানেলগুলোর টিভি সংবাদ এড়িয়ে চলবেন, বা চোখ বন্ধ করে খবর শুনতে পারেন। 
তো অনেকদিন ধরেই মনে হচ্ছে এমনিতেই আমাদের একটা সুষ্ঠু সম্প্রচার নীতিমালা দরকার। এ নিয়ে সম্ভবত  গত বছর কোন একটা পোস্টে মন্তব্য সেকশনে সচলদের অংশগ্রহণে বিস্তারিত আলোচনা হয়েছিল, (কিছুতেই মনে করতে পারছি না কার বা, কোন্‌ পোস্ট ছিল সেটা, কারও মনে থাকলে অনুগ্রহ করে লিংকটা দেবেন)। সম্প্রতি ঘুরে ফিরে যে বিষয়টা কানে আসছে কিন্তু বিস্তারিত বিশেষ কোন তথ্য পাচ্ছি না তা হলো – জাতীয় সম্প্রচার নীতিমালা। শুনছি যে দেশের ব্রডকাস্ট মিডিয়ার জন্যে নীতি প্রণয়ন হচ্ছে এবং সেখানে নানান বিধিনিষেধ আরোপিত হবে। অন্যান্য আরও অনেক কিছুর মতই যেহেতু এই নীতিমালারও খসড়াটা এখনো জনসম্মুখে প্রকাশিত না, এতদ সংক্রান্ত বিভিন্ন আশঙ্কাজনক বিষয়ও কানে আসছে। কালকে সন্ধ্যা থেকে এই ব্যাপারে জানবার চেষ্টা করতে একটু খোঁজাখুঁজি করেও তেমন কোন নির্ভরযোগ্য সংবাদ পেলাম না। পরে রাতে একটা টিভি চ্যানেলে মধ্যরাতে প্রচারিত সংবাদপত্র বিষয়ক টক-শো তে দেখলাম নতুন সম্প্রচার নীতিমালায় 'টক-শো-এ আলোচিত বিষয়ের উপরে নিয়ন্ত্রণ' নিয়ে আলোচনা চলছে। 
শেষ পর্যন্ত আজকে ডেইলি স্টারে এ বিষয়ে প্রকাশিত একটি সংবাদ পড়লাম২। তথ্য মন্ত্রণালয়ের একজন উচ্চপদস্থ কর্মকর্তার বরাত দিয়ে সেখানে গত ৩১ জুলাই বাংলাদেশের প্রথম জাতীয় সম্প্রচার নীতির যে খসড়া পেশ করা হয়েছে সংসদীয় স্থায়ী কমিটির কাছে, তার বিশেষ কিছু দিক হাইলাইট করা হয়েছে। খবরটা পড়ার পরে দুপুর থেকে কাজের ফাঁকে ফাঁকে কিছু প্রাচীণ চিন্তাভাবনা আবার ডালপালা মেললো, যেহেতু রেডিও কম শোনা হয়, তাই আমার চিন্তাভাবনা মূলত টিভি ব্রডকাস্ট ঘিরেই ...
সংবাদে বলা হয়েছে -


A draft national broadcasting policy has barred private television channels, radios and Internet protocol TVs from broadcasting any program making derogatory comments about national figures like Bangabandhu Sheikh Mujibur Rahman...


প্রশ্ন জাগলো, বঙ্গবন্ধু ছাড়াও জাতীয় অন্যান্য নেতাদের তালিকা কি ক্ষমতায় থাকা রাজনৈতিক দলের দ্বারা নির্ধারিত হবে? তাদের কার্যক্রমের কোনরূপ সমালোচনাই কি করা যাবে না?


The draft said the authorities of private television channels, radios and internet protocol televisions will be held responsible if the government finds them airing distorted or irrelevant information in their programmes, including talk shows...


কাল রাতের টক-শোর আলোচনাতেই শুনলাম টক-শো নাকি একদমই বন্ধ করে দেয়া হবে এই ধরনের খবর শোনা যাচ্ছে, এটা কতখানি সত্যি?


The policy also discourages character assassination of any person, but his/her activities can be discussed. The broadcasting organizations must be careful so that they do not broadcast any information regarding army or the government which may pose threat to national security.



Another provision of the draft policy asked the private electronic media not to use vulgar films or programmes produced locally or abroad which are contrary to the values of the country.


ব্যাপার হলো যে অনেক আগে থেকেই বিটিভি বিদেশী কোন শো দেখালে সেখান থেকে অন্তরঙ্গ দৃশ্য সমূহ কেটে বাদ দিয়েই দেখায়, তা সে প্রাচীণ আমলের টিভি সিরিজ ‘ডালাস’ই হোক, আর আমাদের কৈশোরের বিপুল জনপ্রিয়  বাংলায় ডাবকৃত ‘সিন্দবাদ’ মিনি সিরিজ। অন্যান্য টিভি-চ্যানেলগুলোকেও তাই করে আসতেই দেখেছি। 
কিন্তু এখানে উল্লেখিত নীতির অর্থ কি এটাও দাঁড়াবে যে, 
ক) চ্যানেলগুলোকে আমাদের সংস্কৃতি বহির্ভূত বলিউডি নাচ-গানের আদলে তৈরি নানান রকম অ্যাওয়ার্ড শো দেখানোও বন্ধ করতে হবে? 
খ) বিদেশী আর্টিস্টদেরকে দেশে নিয়ে এসে অনুষ্ঠিত উচ্ছৃঙ্খল শো, সেই শো-এর দীর্ঘকাল ব্যাপী বিজ্ঞাপন, প্রচারকারী চ্যানেলের সংবাদেও সেই শো-এর বিস্তারিত আলোচনার জন্যে টাইম স্লট বরাদ্দ ইত্যাদি কি এই নীতিমালার আওতায় পড়বে? 
গ) দেশে প্রস্তুত হওয়া সত্ত্বেও যে সব পণ্যের বিদেশী বিজ্ঞাপনগুলো প্রচার করা হচ্ছে তাতে যদি মডেলদের পোশাক ও আচরণ আমাদের দেশের মেজরিটি পিপলের সাথে না মেলে সেগুলোও প্রচার বন্ধ করা হবে?


No programme which shows new tactic in committing crimes will be tolerated, the policy said. 


এটায় কিছুটা অ্যাগ্রি করি, শুনেছি মনোবিজ্ঞানীরা বলে থাকেন নিয়মিত তীব্র ভায়োলেন্স দেখানোটা অনেকক্ষেত্রেই ভায়োলেন্সকে প্রলুব্ধ করে থাকে। কিন্তু তাই বলে অপরাধ কী ধরনের হতে পারে, বা কীভাবে সংঘটিত হবে তা সম্পর্কে না জানলে মানুষ প্রতিরক্ষার ব্যবস্থা নেবে কীভাবে? আফটার অল, বলা হয় – prevention is better than cure! তার চেয়ে বরং এই ধরনের বিষয় কোন প্রোগ্রামে এলে তাতে এইজ লিমিট বসানো হোক, প্রাইম টাইমে এবং ছোটদের টিভি দেখার সময়ের ভেতরে সম্প্রচার না করার ব্যবস্থা হোক। 


The electronic media will also be discouraged to show horrible and disgusting acts and gruesome pictures of dead and injured people. 


হুমম, তারমানে বিকৃত, বীভৎস বা নৃশংস দৃশ্য গুলো দেখানো থেকে বিরত থাকতে হবে মিডিয়াকে। ভিক্টিম পরিবারগুলো কিছুটা শান্তি পাবে হয়তো, আমরাও সংবাদ প্রচারের সময়ে দম আটকে না রেখে  জরুরি তথ্যের জন্যে কান পাতার পাশাপাশি টিভি পর্দাতে চোখও রাখতে পারবো হয়তো! কিন্তু প্রশ্ন চলে আসে এই নীতির দোহাই দিয়ে যে কোন ঘটনার ফুটেজ, আক্সিডেন্টের খাদে পড়া ট্রাক/বাস, পানিতে ডুবে যাওয়া লঞ্চ আর তাদের উদ্ধারকার্যও দেখানো বন্ধ থাকবে কিনা? নাকি কতটুকু দেখানো যাবে তা শুধু আমাদের সংবাদকর্মীদের প্রপার ট্রেইনিং আর কমন সেন্সের উপরে নির্ভর করলেই চলবে? 


No political propaganda or views of any political party will be allowed to broadcast and political figures, foreign diplomats and national heroes can not be used to promote commercial products.


ইন্টারেস্টিং, সম্প্রতি একটা দেশীয় পন্যের অ্যাডে একজন বিদেশী ডিপ্লোম্যাটকে দেখেছি...
হাজারিকাপ্রতিদিনের অ্যাডটা সকলে দেখেছেন কিনা ভেবে দাঁত বেরিয়ে গেল খানিকটা ...
আচ্ছা, ক্রিকেটার বা অন্য স্পোর্টসপার্সন, অভিনেতা, পর্বতারোহীরা কি জাতীয় হিরোর তালিকায় পড়েন?? কে হিরো সেটা কি জনগণ নির্ধারণ করবে নাকি সরকার? গত বছরের সরকার সম্মানিত একজন হিরো তো তাঁর ক্রিয়াকলাপের বিশাল ব্যয়ভার মূলত বিজ্ঞাপনের মাধ্যমেই তুলবার ইচ্ছা পোষণ করেছেন সবাই জানি!


Any advertisement relating to religious functions like wajmahfil, urs, and puja, will need prior permission from the government.


কোন চ্যানেল এধরনের কার্যক্রমের অ্যাড দিত নাকি?!!


The draft policy states that the Information Ministry will decide on the matters which are not mentioned in the policy.

যে বিষয়গুলো নিয়ে আমি এখনো কোন নির্ভরযোগ্য তথ্যসূত্র পাইনি, কিন্তু জানতে খুবই আগ্রহী তা হলো –
১। আমাদের দেশে বিভিন্ন বিদেশী চ্যানেলের প্রদর্শন নীতিমালা কীরূপ হবে? 
বিশেষ করে বাংলাদেশের চ্যানেলের অনুপাতে ভারতীয় চ্যানেল প্রদর্শন হার কম হবে না বেশি? বাংলা ভাষার পরে বিদেশী ভাষা হিসেবে আমরা ইংরেজী শিখে থাকি, সেক্ষেত্রে হিন্দি ভাষার চ্যানেল ব্রডকাস্ট প্রাচুর্য্য রোধে কোন নীতিমালা আসবে কিনা?
২। বিদেশী অনুষ্ঠানকে বিদেশ থেকেই রোবোটিক ও নিম্নমানের বাংলায় ডাব করে নিয়ে না এসে বরং দেশেই তা করা গেলে ভালো হত। তবে যেটা অনেকদিন ধরেই জরুরি মনে হয় আমার তা হলো, বাংলা অনুষ্ঠানগুলোর পাশাপাশি ইংরেজী অনুষ্ঠানের ক্ষেত্রে সাবটাইটেল সংযোগ করার নীতিমালা প্রণয়ন। এতে করে হিয়ারিং ডিসাবেলডরাও উপকৃত হতেন আর আমাদের ছেলেমেয়েরাও অদ্ভুত বাংলা না শিখে বরং ইংরেজী রপ্ত করতে পারত। 
৩। ছোটদেরকে মাথায় রেখে কোন প্রচার নীতিমালা কি আমরা অদূর ভবিষ্যতে আশা করতে পারি? তাদের জন্যে বিভিন্ন চ্যানেলকে প্রতিদিন না হলেও অন্তত সাপ্তাহিক নির্ধারিত টাইম স্লট বরাদ্দ করা বাধ্যতামুলক করা দরকার মনে করি।
৪। আমাদের দেশে পিচ্চি বাচ্চারা স্কুলের হোমওয়ার্ক করেই মায়ের পাশে বসে হিন্দি টিভি সিরিয়াল দেখতে শুরু করে দিচ্ছে, বা নাটক দেখছে। যার কন্টেক্সট, ভাষা ইত্যাদি তাদের উপযোগী নয়। পৃথিবীর বিভিন্ন দেশে কিন্তু বাচ্চাদেরকে তাদের অনুপযোগী শো দেখতে দেয়া আইনত নিষিদ্ধ। ইওরোপের বিভিন্ন দেশে যেমন রাতের নির্দিষ্ট সময়ের পরে একটা নির্দিষ্ট বয়স সীমার নিচের দর্শকদের টিভি দেখা হারাম। আমাদের নীতিমালায় বিভিন্ন ধরনের প্রোগ্রামের জন্যে এইজ লিমিট নির্ধারণ ও তা প্রচারের সময় নির্ধারণ করে দেয়া বাধ্যতামূলক করবার সময় হয়েছে বলে মনে করি।
জাতীয় সম্প্রচার নীতিমালা যেমন হওয়া দরকার, এ সংক্রান্ত বিস্তারিত নীতিমালা কী ধরনের হবে তাও জানা দরকার আসলে। এ প্রসঙ্গে ভাবতে গিয়ে গত কয়েকদিন ধরে মাথায় যা যা এসে হুড়োহুড়ি করছিলো শেয়ার করলাম তাড়াহুড়ো করে, বড় আর অগোছালো পোস্টের জন্যে দুঃখিত। কিন্তু জাতীয় সম্প্রচার নীতিমালা নিয়ে সচলায়তনের পাঠক এবং মিডিয়ার সাথে জড়িতদের কাছ থেকে তথ্য ও মতামত আসা প্রয়োজন মনে করি। 
মুশকিল হলো খসড়া নীতি এখনো অপ্রকাশিত থাকায় ইতিমধ্যেই রীতিমত বিভ্রান্তিকর কিছু সংবাদ বিভিন্ন মিডিয়ায় আসা শুরু করেছে এবং যেই মিডিয়ায় এই সংবাদ প্রকাশিত তার তথ্যসূত্র/ভিত্তিও বেশ সন্দেহজনক৩! ইতিমধ্যেই একটি স্বনামধন্য বিদেশী পত্রিকা এই বিভ্রান্তিকর খবরটিকেই রেফারেন্স হিসেবে ব্যবহার করে ফেলেছে৪!
তবে ডেইলিস্টারের রিপোর্টে বলা হয়েছে –


However, the Information Ministry official said they prepared the draft in a manner so none of its provisions conflicts with the constitutional rights of freedom and expression or the Right to Information Act.  
He added the government will place the draft broadcasting policy on online for eliciting public opinion. It will also discuss the policy with the private broadcasting organizations and other stakeholders. 

খসড়া নীতিমালা দ্রুত প্রকাশিত হোক জনগণের কাছে, আলোচনার আর মতামত আদানপ্রদানের সুযোগ আসুক, আর গণমাধ্যমের স্বাধীনতা সমুন্নত থাকুক।
১
২
৩
৪
পাদটীকা১. উইকি 
২. ডেইলি স্টার
৩. http://www.weeklyblitz.net/1786/bangladesh-enacts-new-broadcast-law
৪. http://www.guardian.co.uk/media/greenslade/2011/sep/12/bangladesh-freedom-of-speech



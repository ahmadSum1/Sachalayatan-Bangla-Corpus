সারিবদ্ধ স্বাধীনতা



সকালটা যে পরিমাণ হাসি আনন্দ আর ঘটনাবহুল ছিল তার প্রেক্ষিতে গরম আর ঝাঁ চকচকে রোদ্দুরটা ঠিক মানানসই ছিল না তা বলা যায় না হয়ত। শীতের মিঠে রোদ বাদে এমনিতে কি রৌদ্র কারো ভালো লাগে? সেতো গরম আর আর কেমন ঝলসানো না? আর বিশেষত বাতাসে জলীয় বাষ্প বেশি থাকলে ঘামে ভিজে চটচটে ভ্যাপসা একদম! অবশ্য তাতে কিচ্ছু যায় আসে না যদি কিছু জিনিস সাথে থাকে, যেমন- ছুটির দিন, গাড়ি ভর্তি আলাপ করবার মতোন কিছু মানুষ, দুষ্টু কিন্তু বুদ্ধিমান কিছু কাচ্চাবাচ্চা, আর খুব সুন্দর হারিয়ে যাবার মতোন পথঘাট। 
আমাদের সাথে এর সবকটাই ছিল সেদিন। আমাদের মাইক্রোবাসে ছোটদের মাঝে বাবাই আর পলাশ, আর মাঝারিদের মাঝে অনিন্দ্য, মনামী, দুষ্টবালিকা আর আমি। আর ওদিকে বড়দের মাঝে ছিলেন আমাদের প্রিয় অপু ভাই, আর তুলি আপু। সত্যি বলতে কি, অপু ভাইকে আমার বেশ পছন্দ। চমৎকার একজন সংগঠক তিনি আর আমার আবঝাব কথাগুলো মন দিয়ে শুনে খুব মজার উত্তর করতে পারেন বা আরো শত গুণাবলি আছে নিশ্চয়ই যেগুলো আমার চেয়ে অনেক বেশি ভালো বলতে পারবে আর সবাই যাঁরা তাঁকে বহুদিন ধরে আরো ভালোভাবে চেনেন, কিন্তু সিলেট সচলদের মাঝে যিনি আমাকে সবচেয়ে আকৃষ্ট করেছেন তিনদিনের ঝটিকা সফরে তিনি হলেন মিতভাষী সদা হাস্যোজ্জ্বল তুলি আপু, অপু ভাইয়ের পার্ফেক্ট পার্টনার ইন ক্রাইম। 
 

 
জাফলং যাবার পথে শ্রীপুরের কাছে, হাইওয়েতে জৈন্তার রাজাদের পান্থশালার একটা অংশ পরে। মতান্তরে এটা রানী জৈন্তেশ্বরীর গোসলখানার অংশ। অপু ভাই বলছিলেন জৈন্তা ছিল প্রাচীণ নারী রাজ্য। আমার ইতিহাস জানা নেই, সন তারিখ মনে থাকে না একেবারেই, কাজেই বিস্তারিত কিছু বলতে পারছি না। কিন্তু যে ব্যাপারটা আকর্ষণ করেছিল তা হল, পুরাকীর্তি বাঁচিয়ে হাইওয়েকে নিয়ে যাবার ব্যাপারটা। এই একই জিনিস দেখেছি বেইজিং-এর কাছে মিং সম্রাটদের সমাধি যাবার পথে, চীনারাও এমন ভাবে পুরাকীর্তি বাঁচিয়ে রাস্তা নিয়ে গেছে। 

 

 
 
সারি ঘাটে আমাদের গাড়ি যখন পৌঁছুল তখন বেলা বেশ হয়েছে। আমাদের মূল উদ্দেশ্য সারি বেয়ে লালাখাল পৌঁছুন। আর সেখানেই দিনটা কাটান। কিন্তু শ্রীপুর যাবার কারণে দেরি হয়ে যাওয়ায় নূপুরাপু মৃদুভাষায় বকাঝকাটা যা দিলেন মনে হয় পুরোটাই অপু ভাইয়ের উপর দিয়ে গেল, আমি আসলে খেয়াল করিনি ভালো, কারণ প্রায় হাঁ করেই তখন সারি নদী দেখছিলাম। 
 
কিন্তু দুপুর রোদে দাঁড়িয়ে ঠিক  নদী তীরের দৃশ্য উপভোগের অবস্থা ছিল না, তাছাড়া ঘাটে দেখবারো তেমন কিছু  নেই, নৌকা নিয়ে নদীতে চলে যাওয়াই ভালো। 
 

 
 
সমুদ্র আর পাহাড় এই দুইয়ের মাঝে কোনটা বাছতে হলে আমি মনে হয় সমুদ্রই বেছে নেব। তবে পাহাড় ভালো লাগে ঢের আর তা অস্বীকার করতে পারি না। সবচেয়ে মারাত্মক মনে হয় দুইয়ের কম্বিনেশন একসাথে। ছেলেবেলায় একবার পারস্য উপসাগরের তীরে খাড়া গ্রানাইটের পাহাড় আর নিচে সবুজ সাগর এসে আছড়ে পড়ছে দেখার সৌভাগ্য হয়েছিল। কিন্তু সাগরের পাড়ে তো আর বড় হইনি, জানি না নোনা হাওয়ায় বছরের পর বছর থাকতে কেমন লাগে, বা হাওয়ার গতিবিধি দেখে ঝড় নির্ণয়। আবার পাহাড়ি মানুষও নই, অত কঠোর পরিশ্রমী, বা অনেক দম নেই আমার, পাহাড় ভেঙে প্রতিনিয়ত ওঠানামার অভ্যাস নেই। একটা বড় অংশ কেটেছে প্রায় মরে যাওয়া একদা প্রমত্তা এক নদী তীরের ছোট এক শহরে। সমতলের মানুষ আমি, তাই ঘুরে ফিরে নদীপ্রীতিটা অনেকখানি।



 
 আমাদের মনে হয় নদীর প্রতি একটা পারিবারিক টান আছে! বছরে অন্তত দুইবার ঘুরে ফিরে নৌকা ভ্রমণ হয়ে যায়। বর্ষা আসলেই তাই মনটা আনচান করে নদী-নৌকা ভেবে। তবে সাধারণত সবার ছুটি মেলে বছরের শেষে, আর শীতের নৌকা ভ্রমণই বেশি হয়েছে আজতক। গেল বছরের শেষে গিয়ে সোমেশ্বরী টেনেছিল, আর এ বছরের শুরুতে ময়মসিংহ কৃষি বিশ্ববিদ্যালয়ের পাশ দিয়ে বয়ে যাওয়া শীতের রুগ্ন কিন্তু ঝকঝকে পানির পুরাতন ব্রহ্মপুত্র। তবে এবারের বর্ষায় নদী ভ্রমণ হয় নাই। ভালো লাগছিল তাই সকালে সিলেট পৌঁছে সারি নদীতে ঘোরা হবে শুনেই, আর সারি দেখে এমনিতেই মুগ্ধ হয়ে পড়ছিলাম। 

 

পাহাড়ি নদী সারি, বয়ে আনা পাথর আর মাছ হলো আশেপাশের মানুষের জীবিকার উৎস। জেলে নৌকার চেয়ে অবশ্য বালু আর নুড়ি বোঝাই নৌকাই বেশি ছিল। 


আমরা ছই আলা একটা ইঞ্জিন নৌকায় উঠে পড়ি। নৌকায় ব্যালান্স করে বসাটা জরুরি, বিশেষ করে সাথে সাঁতার না জানা মানুষ থাকলে, আর বাচ্চারা। আমাদের সাথে দুইই ছিল। পেছনে ভেতরে ইঞ্জিনের কাছে চলে গেলাম আমি, পলাশ, অনিন্দ্য, মনামী,বালিকা। মাঝে ছিলেন অপুভাই অ্যান্ড কোং, টিপুভাই অ্যাণ্ড কোং, আর সামনে নূপুরাপু অ্যাণ্ড কোং। মুশকিল হল নৌকাটার ছই নিচু খানিকটা, আর আমরা কয়েকজন আবার বেশ লম্বা। ঘাড় নিচু করে রাখতে হচ্ছিল সামান্য, পরে অন্য দিকে বসে দেখি সেদিকটা খানিকটা ভালো অবস্থা। কিন্তু এতে করে নৌকা ভ্রমণের মজা কমেনি কিছুই, আর নদী নিজেই যেখানে অপরূপা সেখানে এগুলো তেমন কোন ব্যাপার না। 


 
দেখলাম স্বচ্ছ জল, নীল, সবুজ, মেঘের ছায়া ফেলা, গাঢ়, গম্ভীর… তাতে হাত ডুবোতে ভাল লাগে, ইচ্ছা করে আকন্ঠ ডুবে থাকি। পানি জায়গায় জায়গায় বেশ কমে এসেছে, চোরা গুপ্ত গভীর এলাকা অবশ্য থাকতে পারে, পাহাড় থেকে বয়ে নিয়ে আসা পাথর নদী থেকে অপরিকলিপ্তভাবে তুলে  ফেলে যেমনটা জাফলং-এ করে ফেলেছি আমরা, ডুবে গেছে পরিচিত দামাল ছেলেরা অজান্তে অসাবধানে…
 
শীত পড়ে নাই, মধ্য অক্টোবরের ঝাঁ ঝাঁ রোদ্দুর, কিন্তু সারি আর বর্ষার প্রমত্তা নেই। আছে শান্ত গম্ভীর ভাব, আর পাড়ের চকচকে রোদে ধোয়া পাহাড়ি গা ঘেঁষা ছোট ছোট গ্রাম, চা-বাগানের অংশ, তার বুকে পাথর আর বালিতে বোঝাই নৌকো, কিছু জেলে নৌকো, ঘুরতে আসা মানুষ নেই তেমন। নদীর পানি স্বচ্ছ, আর সবুজ, মাঝে মাঝে তা নীল, হাওয়ার ঢেউ খেলানো।
 

 



 



 
এই রিসোর্টটা দেখলাম নদী থেকেই, মনে হল জাফলং-এর রাস্তা থেকে কোন একটা অফ্‌ রোড ধরে এখানে পৌঁছুতে হয়, কাদের  রিসোর্ট বা জায়গাটার নাম ঠিককরে বলতে পারছি না।

 
টিপু ভাই সকালেই স্টেশন থেকে বাড়ি যাবার পথে গাড়িতে গল্প করেছিলেন, কৈশোর থেকেই কেমন তারা বন্ধুরা ক্যাম্পিং করতে দল বেঁধে চলে আসতেন লালাখাল। এখন আবার সেই গল্প উঠল। অপু ভাই পপ কুইজ ধরা শুরু করলেন – কইঞ্চেন দেহি স্টাইলে। বলতে হবে বাংলাদেশের কোন্‌ অঞ্চলে সবচেয়ে বেশি বৃষ্টিপাত হয়? প্রশ্নের জবাবেই যেন রোদ রোদ আকাশে কালো কালো মেঘ জমে ঝির ঝির বৃষ্টি নামল। আবার খানিক পরেই মেঘের আড়াল থেকে হাসি দিল সূর্য্য। সারির সেই বৃষ্টিই কিন্তু এই তিনদিনের ভ্রমণের একমাত্র বৃষ্টি ছিল। 
 




 
 
দূর্গাপূজোর দশমীর ছুটি থাকায় মনে হয় পাড়ের মানুষেরো সংখ্যা কিছু কমই লাগল। একখানে সপরিবারে দৈনন্দিন কাজ সম্পন্নরত পুরো একটা পরিবারকে পেলাম। তিনটি ভাইবোন, বাবা-মা। সুখী পরিবার। 
 

 
 চোখে পড়ল তীরের ছায়াতরু মাঝে লুকিয়ে ছড়িয়ে ছিটিয়ে থাকা গ্রামগুলোর অংশবিশেষ। আবাসের স্পর্শ মিলল বাঁশঝাড়ের আড়ে বাঁধা খালি নৌকোয়... 
 

 

 
 

 
ভেসে আসা পূজোর পুষ্পাঞ্জলিতে... 



 
 
আর একখানে চোখে পড়লেন এঁরা! সাত জন ক্ষুদে নৌবিদদের একটা দল, বেড়াতে বেরুচ্ছেন নিজেরা নিজেরাই! 
 

 

 
দেখলাম আকাশ, দূর পাহাড়, পেলাম হু হু প্রাণ জুরানো ঠান্ডা বাতাসের শীতল পরশ।

 
দমবন্ধ করা কাজের চাপে মাঝে মাঝে স্বচ্ছন্দে নিজেকে গুঁজে দিতে ভালো লাগে জীবনের আর অনেক ঝামেলা থেকে রেহাই পেতে। কিন্তু এবার কাজ থেকে পালানোটাও জরুরি ছিল! অনেকদিন ধরে মনটাও পালাই পালাই করছিল। চমৎকার ছুটির দিনটা তাই ভারি ভালো লাগছিল সবারই। আমাদের নৌকায় ছোট-বড় মিলিয়ে আমরা চৌদ্দজন মেতেছিলাম গল্প কথা হাসির ফুল্লোড়ে। কিন্তু আনমনে আর একটু খেয়াল করে দেখতেই চোখে পড়ল, সারির ঝকঝকে, চকমকে জলে হাত ডুবিয়ে, সারিবদ্ধ আমরা কজন শহুরে আসলে হাসছি আত্মমগ্ন হাসি ... স্বাধীনতার হাসি ... মুক্তির হাসি ...

 
 

 
 
[ সারি-তেই প্রায় শ'দেড়েক ছবি তুলেছি দেখলাম, তার থেকে বেছে কিছু দিতে অনেক দেরি হয়ে গেল। তাও লালাখালের গল্প লেখা হলো না, আশা করছি সেই কিস্তি দ্রুতই আসবে। কেউ যদি আমাদের এই দুধর্ষ দুর্দান্ত সিলেট সফরের পুরোটার সংক্ষিপ্ত ইতিহাস পড়তে আগ্রহী হন তবে তার কিছুটা স্বাদ হয়ত পাবেন এইখানে। 
সব ছবিই আমার Canon IXUS 950 IS দিয়ে তোলা।
জলে হাত ডুবোনো ছবিতে নিধির হাত ধরে আছে দুবা। ]
 


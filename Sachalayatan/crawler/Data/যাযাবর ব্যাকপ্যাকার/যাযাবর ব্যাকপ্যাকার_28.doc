প্রকাশিত হলো পহেলা বৈশাখের ই-বই: ‘ভ্রমণীয়’




প্রস্তাবনাটা এসেছিল এই মাত্র সপ্তাহ দুয়েক আগেই সচল অমিত আহমেদের কাছ থেকে, যে এবারের পহেলা বৈশাখ ১৪১৮ তে অন্যান্য বারের মতোই সচলায়তন থেকে কোন ই-বই বের হবে কিনা। আসলেই, পহেলা বৈশাখের ই-বই বের করার প্রতিবারের ঐতিহ্য না ভেঙে বরং দ্রুত সিদ্ধান্ত হয় এবারের ই-বইয়ের বিষয়, লেখা জমা দেবার তারিখ এগুলো। এবারের বিষয় নির্ধারণ করা হয় ‘ভ্রমণ’। সম্পাদনা পরিষদ থেকে নজরুল ভাই পোস্ট দেন লেখা চেয়ে।  সকলের কাছ থেকে চমৎকার সাড়া মেলায় শুরু হয় ই-বুকের কাজ।

আজকে পহেলা বৈশাখ, ১৪১৮ প্রকাশিত হচ্ছে সেই ই-বই – ‘ভ্রমণীয়’। ‘ভ্রমণীয়’ নববর্ষে সেজেছে নানান স্বাদের নানান রঙের ভ্রমণ কাহিনি নিয়ে। সচলায়তনের লেখকেরা যে আক্ষরিকই বেড়াতে অসম্ভব পছন্দ করেন, এত দ্রুত এত রকমারী লেখা দিয়ে ই-বই সাজিয়ে ফেলতে পারাতে তা আবারো প্রমাণিত। দেশে-বিদেশে মজার, গম্ভীর, হালকা, হাসির সবরকমের ভ্রমণ কাহিনিই যুক্ত হয়েছে ‘ভ্রমণীয়’তে। আশা করছি তা পাঠকদের মনোরঞ্জনে সফল হবে।
সচলায়তনের নতুন পুরনো সকল সদস্যের আন্তরিক সহযোগিতা না পেলে এত অল্প সময়ে একটি সর্বাঙ্গীন ই-বই প্রকাশ করা প্রায় অসম্ভব ছিল। ই-বইয়ের নাম প্রস্তাবনা করেন সচল সুহান রিজওয়ান। নজরুল ভাই ও মুস্তাফিজ ভাইকে ই-বই সম্পাদনার গুরু-দায়িত্বভার সামলাবার জন্যে ধন্যবাদ। বুনোহাঁসকে অনেক ধন্যবাদ চরম খাটুনির মাধ্যমে নির্ধারিত সময়ের মাঝে ই-বইটির সম্পাদনা ও টেকনিকাল কাজগুলো শেষ করে ফেলায়। বিভিন্ন সময়ে কারিগরী সহায়তা ও তাঁদের মূল্যবান পরামর্শ দিয়ে সহায়তা করার জন্যে এস এম মাহবুব মুর্শেদ ভাই, অমিত আহমেদ ও অন্যান্য সচলদেরকে অনেক ধন্যবাদ। আর একটা বড় ধন্যবাদ প্রাপ্য ধুসর গোধূলিদার, নিজের কাজ ফেলে রেখে আমাদের অনুরোধে শেষ মুহূর্তের টেকনিকাল কিছু জটিলতার সমাধানে সাহায্যের হাত বাড়িয়ে দেওয়ায়। নির্দিষ্ট সময়ের মাঝে যাতে বইটি প্রকাশ হতে পারে সে জন্যে সম্পাদক মণ্ডলী এবং সচলায়তনের অন্যান্য প্রতিটি সদস্যের আন্তরিকতা প্রশংসনীয়।
সম্পাদনা পরিষদের তিনজন সদস্যই আজকে বৈশাখের বিভিন্ন কার্যক্রমে ব্যস্ত... আসলে সত্যি কথা বলতে কি, বৈশাখের ছুটিতে তাঁরা প্রত্যেকেই বিভিন্ন জায়গায় টো টো করতে গিয়েছেন আবারো! কথা ছিল এই বৈশাখী ঘোরাঘুরির ফাঁকেই প্রকাশনা পোস্টটি লিখে ফেলবেন নজরুল ভাই। কিন্তু নেটওয়ার্কের সমস্যার কারণে সম্পাদকদের পক্ষ থেকে এই দায়িত্ব বর্তেছে অধমের উপরে। 
টুকি টাকি ভুল-ত্রুটি রইতে পারে, তা ক্ষমাসুন্দর দৃষ্টিতে দেখার অনুরোধ রইল। পহেলা বৈশাখ ১৪১৮ –এর ই-বই ‘ভ্রমণীয়’ পড়বার জন্যে সবাইকে স্বাগত জানাই। আপনাদের প্রতিক্রিয়ার আশায় রইলাম, আপনাদেরকে আনন্দ দিতে পারলে, দেশের আনাচ-কানাচ বেড়াবার আগ্রহ তৈরি করতে পারলেই এই ই-বইয়ের সার্থকতা। 
নতুন বছরে আরো অনেক অনেক চমৎকার সব ভ্রমণের গল্পে ভরে উঠুক সচলায়তনের পাতা। পহেলা বৈশাখের ই-বইয়ের হাত ধরে সচলায়তন প্রকাশনা থেকে আসুক আরো চমৎকার সব ই-বই । নতুন বছর হোক সুন্দর, সমৃদ্ধিময়।
শুভ নববর্ষ!
‘ভ্রমণীয়’: পিডিএফ ফাইল ডাউনলোড করুন।


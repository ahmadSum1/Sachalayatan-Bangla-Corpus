দেড় হাত আর নয় আঙ্গুলের দিনকাল



আমি অতি সামান্য ক্ষুদ্র একজন মানুষ। অতি অল্পতেই উত্তেজিত। অতি সামান্যতেই খুশি, অতি সামান্য কারনেই বেদনাপ্লুত। হুমায়ূন আজাদ তার “আমি সম্ভবত খুব ছোট্র কিছুর জন্য” কবিতাটা আমাকে ভেবেই লিখেছিলেন হয়তো। 
আমি সম্ভবত খুব ছোট্র কিছুর জন্যে মারা যাব
ছোট্র ঘাঁসফুলের জন্যে, একটি টলমল শিশিরবিন্দুর জন্যে
আমি হয়ত মারা যাব চৈত্র্যের বাতাসে উড়ে যাওয়া
একটি পাপড়ির জন্যে, একফোঁটা বৃষ্টির জন্যে
আমার এই সামান্য চোখে অনেক গুরুত্বপূর্ন জিনিসও অনেক সময় সামান্য করে দেখি। যেটা নিয়ে অন্যেরা হয়তো ধুন্ধুমার খেপে যায়, আমি তাতে খ্যাপার তেমন কোন রসদ খুঁজে পাই না ভাবি কি দরকার ঝামেলা বাড়িয়ে থাক না বাদ দেই। কিন্তু আবার যেটা অন্যদের কাছে ব্যাপার না তা নিয়ে কেঁদে ককিয়ে একশা করে ফেলি। অতি সামান্য কারনেই ব্যথা পাই, আঙ্গুল কেঁটে বসে থাকি।
ডীপ ফ্রিজ থেকে মাংস নামিয়ে দেখছিলাম। ছুরি দিয়ে আলগা করছিলাম। ভাবলাম কম হতে পারে তাই পাশ থেকে বুড়ো আঙ্গুলটা একটু কেঁটে ফেললাম। রান্নাঘরের ছুরিটা আবার ব্র্যান্ডেড (Homeij). একবারের বেশি দুবারের দরকার হলো না। এক কোপেই কর্ম সাবাড়। কিন্তু দেখলাম মাংস বেশি করার এই আইডিয়াটা বেশি ভালো ছিল না। সারা ঘর রক্তে মাখামাখি। রক্ত বন্ধ হওয়ার কোন লক্ষন নাই। তাড়াতাড়ি ইমার্জেন্সি নাম্বারে ডাক্তারকে ফোন করলাম। ডাক্তার আমাকে চিনেন, সুখে - দুখে বহু বছর পাশাপাশি আছি। মরনের দোঁড় গোড়ায় না গেলে যে তাকে আমি পারতে স্মরণ করি না সেটা তিনি অন্তত ভালোই জানেন। এরকম কিছু কাহিনীতো আছেই তার সাথে আমার। ডাক্তার জোর গলায় বল্লেন এখুনি আসো। আমি গেলাম। তিনি প্রথমে ঘুরিয়ে ঘারিয়ে দেখে বল্লেন দুটো ছোট স্টিচ দেই। আমার অবস্থা সারা। অনেক কাকুঁতি মিনতি করে বল্লাম, অন্য কোন উপায়ই কি নাই ডাক্তার সাব? ডাক্তার গভীর মনোযোগ দিয়ে আমার আঙ্গুলে লটকে থাকা মাংসের একাংশ উলটে পালটে বললো, আঠা লাগিয়ে দিতে পারি কিন্তু তোমাকে খুব সাবধানে থাকতে হবে, অনেক সময় নিবে শুঁকাতে। আমি সেলাই এর হাত থেকে বাঁচার জন্য বল্লাম, তাই সই। উনি ঔষধ পাতি দিয়া আঠা প্লাস ড্রেসিং করে আমার বাহুতে টিটেনাস ফুটিয়ে আমাকে আপাতত বিদায় দিলেন। সামনের সপ্তাহে আবার আসিব কথা দিয়া উর্ধ্বশ্বাসে ছুট দিলাম।
আমাদের নিরিবিলি অফিস করা - ভাত খাওয়া - টিভি দেখা আর ঘুম জীবনে এমন একটা ব্যাতিক্রমী ঘটনায় আমার ময়না পাখি যার পর নাই উত্তেজিত। রক্তে ঘর ভেসে যাচ্ছে, মা কাহিল বসে আছে বাবা দৌড়াদৌড়ি করছে সাসপেন্স আর সাসপেন্স। সারা বাড়িতে একটা উত্তেজনা বিরাজ করছে। আনন্দে উত্তেজনায় টইটুম্বুর উনার মুখ থেকে কথার পপ কর্ণ ফুটতে লাগল। সারা বছর আমি উনাকে উপদেশ বানী শোনাই এবার উনি আমাকে বাগে পেয়েছে। উনার ডাচ টু বাংলা ট্রান্সলেশনের উপদেশ বানী আমার মাথায় ঝরে ঝরে পড়তে লাগলো। “দেখো আম্মি, তোমাকে আগে ঠিক করে দেখতে হতো, ছুরিটা ঠিক করেতো ধরতে হতো। না দেখে কাটাতো ঠিক না, দেখো না তোমার হাতটা যে কেঁটে গেলো। এটা কি ঠিক হলো? বলো বলো? আগেতো ঠিক করে দেখতো হতো, না ? ময়না পাখির বাবা ভীত চোখে মেয়েকে বলতে লাগলো চুপ করো। খান্ডারনী মা কখন একটা দিয়ে বসবে সেই ভয়েতে তিনি মেয়েকে আগলাচ্ছেন। আমি মেয়েকে আদর করে বল্লাম, আম্মি ব্যথা পেয়েছি, ভালো লাগছে সোনা? মেয়ে সন্দিহান চোখে তাকালো। আদর করে পেটের থেকে কথা নিয়ে তারপর দুমদাম দেয়ার ইতিহাস আমার আছে। সে বললো না, আমার ভালো লাগছে না, আমিতো শুধু তোমাকে বলছি কি করে করতে হবে। 
আমি বসে বসে সচলাচ্ছি, কিংবা টিভি দেখছি বা কারো সাথে ফোনে কথা বলছি আর অন্য কেউ রান্নাঘরে খুটখাট করছে, এমন একটা দৃশ্য দেখার সাধ আমার আজীবনের। ভেবেছিলাম না মরলে বোধ হয় এ সাধ আর আমার পূরন হবার নয়। মরে পেত্নী হয়েই এ দৃশ্য আমায় দেখতে হবে। আল্লাহ মহান, আন্তরিক ভাবে কেউ কিছু চাইলেন তিনি কারো সাধই অপূর্ন রাখেন না। আর একবার এই কথা তিনি প্রমান করে দিলেন। বাংলাদেশের সিরিজ জয়ের সাধ যেমন অপূর্ন রাখলেন না তেমনি আমার এ সাধও মেটালেন। আমি উনার ল্যাপি কোলে ফেসবুকে আর উনি হাতা চামচ নিয়ে রান্নাঘরে। আহা, কি স্বরগীয় দৃশ্য। আমি একটু ব্যথায় কোঁকাচ্ছিলাম। ময়না পাখি দৌড়ে এলো, আম্মি তুমি কেঁদো না। তোমাকে কিচ্ছু করতে হবে না, আমি হেল্প করছি আব্বুকে। বাবা মেয়ে রান্নাঘরে - চিল কাউয়া বাংলাদেশে। দুজন দুজনকে শাসন। এটা ধরো না পড়ে যাবে, ওটা করো না, আম্মিকে বলে দিব। কয়টা প্লেট গ্লাশ আর ডাল ভাত টেবলে আনা নিয়ে বাসা একদম ফার্মগেট। খেয়ে দেয়ে জিনিসপত্র উঠানোর সময় আমি কিছু ধরতে গেলে দায়িত্বশীলা মেয়ে আমাকে শাসন। টুমি ধলবে না, ব্যথা পাবে যাও, যাও যেয়ে বসে থাকো। 
ভাঙ্গা আঙ্গুলেই ব্যথা পাবো বেশি, স্বাভাবিক। সেদিন দরজায় দড়াম করে এক বারি খেয়ে বসে পড়েছি। কাঁদছি, বাসায় কেউ নেই। ময়না পাখি দৌড়ে এসেছে কোথাও থেকে। কি হয়েছে আম্মি, কি হয়েছে, কেনো কাঁদছো? কোন রকমে নিজেকে সামলে চিরাচরিত যে ব্ল্যাকমেইলিং ডায়লগটা দেই, সেটাই দিলাম। আমাকে কেউউউউউ ভালোবাসে না। সাথে সাথে জড়িয়ে ধরে বললো, আমিতো তোমাকে ভালোবাসি। তারপরেরটা ঝাড়লাম। তুমি ছাড়া কেউ আমাকে ভালোবাসে না। রোজ যে বাতাসের উদ্দেশ্য এ ডায়লগগুলো ছাড়ি, সে বাতাসতো বাসায় নেই, তাই কাকে ছাড়ছি এখন এগুলো সেটা বুঝতে না পেরে মাথা নাড়িয়ে নাড়িয়ে আমায় বলে, ক্যানো গায়ত্রীতো তোমাকে অনেক ভালোবাসে আম্মি। আমি বল্লাম হুম। জেডা আর শ্যালেনওতো বাসে, আমি আবার বল্লাম হুম। তাহলে তুমি এখন থেকে শুধু আমাদের সাথে খেলবে, ঠিক আছে? আর কারো সাথে না শুধু আমাদের সাথে খেলবে। আমি মাথা নেড়ে বল্লাম, ঠিকাছে ঃ)
এক হাতে বাসায় করার তেমন কিছু নেই। অফিসে তেমন ঝামেলা না থাকলে, বসকে বলে তিনটায় বেরিয়ে যাই। একদিন দিবা নিদ্রাও দিয়ে ফেললাম। আমার বউ সব জানের মতো একটা বাংলা ফালতু সিরিয়াল দেখে ফেললাম। বসে বসে মেয়ে আর মেয়ের বাবার কর্ম ব্যস্ততা দেখছি, ব্লগ লিখছি আর ভাবছি “নয় আঙ্গুল আর দেড় হাতের জীবনটা”ও আসলে তেমন মন্দ কিছু না। 
তানবীরা
২১.০৭.০৯


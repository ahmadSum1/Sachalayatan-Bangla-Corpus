ক্ষরণ



মানিব্যাগটা পকেটে নিয়েছে কিনা সেটা এই নিয়ে হারুন তিনবার চেক করলো। প্রত্যেকদিনই তাই করে। অফিসে যাওয়ার সময় তার চিরুনি, মানিব্যাগ, রুমাল, চশমা, অফিসের ফাইল প্রত্যেকটি খুঁটে খুঁটে বার বার চেক করে নেয়। অফিসের গাড়ি আসার ঠিক দশ মিনিট আগে সে রোজ নিচে নেমে যেয়ে পোর্চের কাছে হাঁটাহাঁটি করে। পাছে তার জন্য না আবার অন্য কাউকে তুলতে দেরি হয়ে যায়। কোনো কারণেই তার রুটিন এদিক ওদিক হওয়ার কোনো জো নেই। খুব সাবধানী ছেলে সে, খুব সাবধানী। কোনকিছু নড়চড় হওয়ার কিংবা হারানোর জো তার কাছে নেই। নিজের জামা-কাপড়, ফাইলপত্র সে নিজের মতো গুছিয়ে রাখে, কারো সাহায্যের অপেক্ষায় নেই। নোরার অসহ্য লাগতে থাকে। ছেলেরা হবে ছেলেদের মতো, একটু অগোছালো, ম্যানলি। জিনিসপত্র হারাবে, খামখেয়ালিভাবে চলবে, হাঁক-ডাক করবে, না এ একেবারেই ম্যান্দা মারা যাকে বলে। সিগারেট পর্যন্ত খায় না! বলে কিনা স্বাস্থ্যের জন্য হানিকারক। সিগ্রেট না খেলে কোনো ছেলেকে কি ছেলে ছেলে মনে হয়? বেপরোয়া কোনো ব্যাপারেই নেই হারুন, সব হিসেব করে তবেই পা ফেলে সে। নোরার হাতে একবার বিকিনি পরা মেয়ের ছবি দেয়া তাসের প্যাকেট দেখে এমন ভাবে চমকে উঠেছিল যেন নোরা হাতে সাপ নিয়ে ঘুরছে। মিনমিনে গলায় বললো, তুমি কি তাস খেলো নাকি? নোরা যতোটা তার পক্ষে স্বাভাবিক থাকা সম্ভব ততোটা স্বাভাবিক গলায়ই বললো, পেশেন্স খেলা আমার ছোটবেলার অভ্যাস। কোনো কিছু নিয়ে প্রচণ্ড রেগে গেলে বা মন খারাপ থাকলেই যে সে সারাক্ষণ পেশেন্স খেলে, সেটা আর বললো না। আবার কী উপদেশ দিতে বসবে কে জানে? 
হারুন খুবই অস্বস্তির সাথে চারপাশ সাবধানী চোখে দেখে নিয়ে মিনমিনিয়ে বললো, তাহলে দরজা বন্ধ করে লুকিয়ে খেলো, যাতে আব্বা-আম্মা না দেখেন। বোঝ অবস্থা, শুধু পেশেন্সইতো খেলছে নোরা, নাকি? বন্ধু-বান্ধব নিয়ে তো আর টুয়েন্টি নাইন খেলছে না। সেটুকুতে থামলেও নোরা হয়তো মানতে পারত, কিন্তু আবার বলে উঠলো, আর একটা ভালো ফুলের কিংবা পাখির ছবি দেয়া তাসের প্যাকেট কিনে নিও। এগুলা দেখলে আব্বা-আম্মা আবার মাইন্ড করতে পারেন। ঘরের বউ তুমি। আর সহ্য করতে পারলো না নোরা। ঝাঝিয়ে উঠে বলে ফেললো, বাপি এই প্যাকেটটা আমাকে সিঙ্গাপুর থেকে এনে দিয়েছেন, তা জানো। হারুন আরো বিব্রত হয়ে অসহায় গলায় বলে উঠল, ঠিকাছে, আমি না হয় অফিস থেকে আসার পথে গুলশান থেকে তোমার জন্য এক প্যাকেট বিদেশি তাস নিয়ে আসবো। রাগে দুঃখে, অভিমানে নোরা গুম হয়ে রইলো। এমনিতে হারুন ওর মন রাখার জন্য অনেক কিছুই করে, করতে চায়, কিন্তু সব সময় লোকে কী বলবে, লোকে কী বলবে, কোনটা করলে লাভ হবে এই তটস্থ ভাবটা নোরা মেনে নিতে পারে না। রাতে যখন নোরা ভিক্টোরিয়া সিক্রেট কিংবা রাফ লওরেন-এর রাত পোশাক পরে ওর পাশে বসে, ঠিক করে হারুন ওর দিকে তাকাতে পর্যন্ত পারে না। এমনভাবে তাকায় যেনো নোরার গায়ে কোনো কাপড় নেই। অস্বস্তি নিয়ে জানালার পর্দা টানতে থাকে যাতে পাশের বাড়ির কেউ ওদের না দেখতে পায়, বারান্দার দরজা বন্ধ রাখে। লজ্জায়-অপমানে নোরা নীল হয়ে, অনেক স্বপ্ন দেখে কেনা পছন্দের সে সব পোশাক তুলে রেখে আড়ং থেকে সূতির ম্যাক্সি কিনে নিয়েছে। 
নোরার বাপি কী দেখে যে তাকে এই প্যাত প্যাতে মধ্যবিত্ত পাত্রের গলায় ঝুলিয়ে দিলেন কে জানে? নোরা কিছুতেই এই বিয়ে করতে চায় নি। মাথায় তেল দিয়ে, স্যুট-টাই পরে যখন ভ্যাবলার মতো নোরার সাথে কথা বলতে এসেছিল, তখনই নোরা তাকে চরম অপছন্দ করে ফেলেছিলো। আর হারুনের মা’তো ধরতে গেলে তার হাত-পা সব টিপে টিপে পরীক্ষা করে দেখছিলেন। এতো মধ্যবিত্ত মানসিকতায় নোরা মানিয়ে নিতে পারবে না, বাপিকে বার বার বলেছিল সে। কিন্তু বাপির এক কথা, স্টুডেন্ট খুব ভালো ছিল, অফিসে পারফরমেন্স খুব ভালো। খুব দ্রুত খুব উন্নতি করবে। বাইরে যাবে ট্রেনিং-এ, ফিরে এলেই কোম্পানি থেকে আলাদা ফ্ল্যাট আর আলাদা গাড়ি পাবে। মাত্র বছর দু-তিনের ব্যাপার বইতো নয়। চিরজীবন নোরাকে শ্বশুর-শাশুড়ির ঘর করতে হবে না। এ ক’টা দিন হাসতে হাসতে দেখতে দেখতেই চলে যাবে। আর নোরার যা দরকার তার জন্য বাপি তো আছেই। অফিসের বড়কর্তাদের নজরে আছে এই ছেলে, উন্নতি করবে অনেক। নোরার ‘না’ আর নোরার মায়ের হ্যাঁ-না’কে আমলে না এনে বিয়ের আয়োজন করে ফেললেন বাপি। নোরা জানে বাপি তাকে কতো ভালোবাসে, তার ক্ষতি হবে এমন কাজটি কখনো বাপি করবে না। তাই আর অমত না করে রাজি হয়ে গেলো সে। আর হারুন দেখতে এমন খারাপ কিছু নয়, সে কথাটা মিথ্যে বলবে না নোরা।
তারপর এই মধ্যবিত্ত বাড়ির নিরানন্দময় জীবন। প্রতিদিন ইউনিভার্সিটি যাচ্ছে বলে নোরা এখনো বেঁচে আছে। ক্লাশের পরে করিডোরে, লাইব্রেরিতে আর‌ ক্যান্টিনে জম্পেশ আড্ডা দিয়ে তারপর বাড়ি ফেরে। অনেক সময় ফেরে না, মায়ের কাছে চলে যায়। মায়ের সাথে শপিং করে, রাতে বাইরে খেয়ে মা তাকে ড্রপ করে দিয়ে যান। যখন থেকে বড় আপুনিটা বিয়ে করে বাইরে চলে গেলেন, তখন থেকে নোরা আর মা দুজনেই ভীষণ ভালো বন্ধু হয়ে গেলো। একসাথে ঘোরা, শপিং, পার্টি। হারুন অবশ্য এসব নিয়ে তাকে তেমন কিছু বলে না আর শ্বশুর-শাশুড়িকে তো তেমন পাত্তাই দেয় না নোরা। দরকার নেই বাবা বেশি ভাবের আর ঝগড়ার। তারচেয়ে তোমরা তোমাদের মতো থাকো, আমিও আমার মতো ভালো থাকি। ক’দিন থেকে ওদের বন্ধুদের গ্রুপ বেশ গরম, ঢাকায় “টাইটানিক” এসেছে। বন্ধুরা সব্বাই যাচ্ছে গ্রুপে গ্রুপে সিনেমাটা দেখতে, কেউ কেউ তো তিন চার বার করে দেখে ফেললো এই ছবিটা। যদিও নোরা ভিসিডিতে দেখেছে এই ছবিটা কিন্তু হলে যেয়ে বড় পর্দায় ছবি দেখার আনন্দই আলাদা। বন্ধুরা বার বার বলছে, চল একসাথে যাই, কিন্তু নোরা আসলে হারুনের সাথেই যেতে চায় এই সিনেমাটা দেখতে। এতো রোমান্টিক একটা ছবি, তেমন কারো পাশে বসে দেখতে ইচ্ছে করে। যদিও হারুন মোটেও রোমান্টিক টাইপ না কিন্তু তবুও, ওর স্বামী তো বটে। হাতে হাত রেখে দেখবে দুজন একসাথে। 
রোজ ফিরতে হারুন দেরি করে ফেলে। সেদিন সন্ধ্যায় নোরা রাগের চোটে কেঁদেই ফেললো। তোমার কোনো আগ্রহ নেই তো আমাকে নিয়ে সিনেমা দেখতে যাওয়ার। কথাটা সত্যি সিনেমা-টিনেমার প্রতি হারুন তেমন কোন আকর্ষণ অনুভব করে না, যতোই অস্কার পাওয়া হোক না কেনো। কিন্তু নোরার কাছে ধরা পরে গিয়ে হারুন ভাবলো, ঠিকাছে কাল যাবোই যাবো নোরাকে নিয়ে সিনেমায়। নতুন বউয়ের চোখের পানির আঘাতে সে মুহ্যমান হয়ে পড়লো। বিকেল বিকেল হন্তদন্ত অফিস থেকে বেরিয়ে পড়ল সে। একটু আগে থাকতে না গেলে আবার টিকেট পাওয়া যাবে না, লাস্ট দুদিন আছে আর। বাড়ি ফিরে দেখে নোরা তৈরি। নোরা আজ স্বামীর সাথে বেরোচ্ছে বলে কানাডা থেকে বড় আপুনির পাঠানো মেরুন ফ্রেঞ্চ শিফনের শাড়ি পড়েছে। এমনিতে শিফনের সাথে স্লিভলেসই ভালো লাগে কিন্তু হারুনের মুখটা মনে করে সে একটা বড়সড় ব্লাউজ পরে নিল। সুন্দরী নোরাকে কার্ল করা চুল আর মেকাপে অপ্সরী লাগছিল। হারুন হাত মুখ ধুয়েই বেরিয়ে পড়ল নোরাকে নিয়ে। গলির মাথায় যেয়ে রিকশা নিবে জানা কথা, গলির ভিতর সে কিছুতেই বউয়ের সাথে গা ঘেঁসাঘেঁসি করে রিকশা দিয়ে যাবে না। পাড়ার মুরুব্বীরা সব্বাই আছেন, ছিঃ। পুরো সিনেমাটা নোরা হারুনের হাত ধরে দেখল। হলের অন্ধকারে, নোরার স্পর্শ আর সিনেমার গল্পটা সদা সাবধানী হারুনকেও কিছুটা তরল করে তুলল। বিশেষ করে যখন লিওনার্দো ডিক্যাপরিও তার প্রেমিকাকে বাঁচানোর জন্য নিজের জীবন দিয়ে দিলেন, আর তা দেখে নোরা হাপুস নয়নে কেঁদেই গেলো। সিনেমা শেষ হতে হতে রাত প্রায় নটা। নোরা এখুনি বাসায় ফিরতে চাইছে না। সেইতো যেয়ে ঘুপচি ফ্ল্যাটে বসে থাকা। তার থেকে আজকে ও বাইরে হারুনের সাথে ঘুরবে, খাবে। অন্যদিন হলে হারুন হয়তো রাজি হতো না কিন্তু সিনেমার গল্পটা, প্রায় সুনসান হয়ে আসা রাতের নিরিবিলি ঢাকা, আকাশের বুক চিরে জ্বলে থাকা অসংখ্য নাম না জানা তারা আর পাশে বসে থাকা তন্বী তরতাজা বউয়ের চুলের সুগন্ধ হারুনকে দুর্বল করে ফেললো। 
দুজন হাত ধরে এই প্রথম রিকশা করে যাচ্ছে। কোথায় খাবে, কোথায় খাবে ভেবে ভেবে নোরা বলল, চলো মোহাম্মদপুরের বিহারী ক্যাম্পে যাই, রুমালি রুটি আর বটি কাবাব খাবো। সেখানকার বটি কাবারের স্বাদই আলাদা। হারুন আজকে নোরার সব কথাতেই রাজি। রিকশা আসাদগেটের কাছ দিয়ে যাচ্ছে। ঐ জায়গাটা একটু রাত না হতেই ভীষণ নিরিবিলি হয়ে যায়। বিরাট বিরাট সব গাছ লাগানো আর ঝোপ। লোক চলাচল খুবই কম। এই নির্জনতাকে কাজে লাগিয়ে ওরা দুজন রিকশায় বেশ ঘনিষ্ঠ হয়ে বসল। হঠাৎ ভূমি ছেদ করে দুই পাশ থেকে দুটো হোন্ডা এসে নোরাদের রিকশাটাকে থামিয়ে দিলো। দুটো হোন্ডায় চারজন টগবগে যুবক বসে আছে। তাদের পোশাক-আশাক রীতিমতো আকর্ষণীয়। চেহারা দেখে মনে হচ্ছে খুবই ধনী ঘরের ছেলে। রিকশা থামিয়ে দিয়ে খুবই পরিচিত ভঙ্গিতে বললো, কোথায় যাচ্ছেন এতো রাতে? হারুন ভ্যাবাচ্যাকা খেয়ে নোরার দিকে তাকালো, ভাবলো নোরার পূর্ব পরিচিত কেউ কি না। নোরা ভীত চোখে তাকালো হারুনের দিকে, হারুনের চেনা কেউ কি? ওরা দুজনই আমতা আমতা করতে লাগলো, কে কি জবাব দিবে ঠিক বুঝে উঠতে পারছিলো না। ছেলেগুলো খুব ঠান্ডা ভঙ্গিতে পরের মুহূর্তে ভোল পাল্টে নোরাকে আদেশ দিলো, “ম্যাম” আপনি আমাদের সাথে আসুন তো, আমাদের একটা দরকার আছে। নোরা আতঙ্কিত গলায় বলে উঠল, কী দরকার? হোন্ডার পেছনে বসা একটা ছেলে ফিচলে হাসি দিয়ে বললো, কী দরকার বুঝো না সুন্দরী? কথাটা শেষ হতে বাকি ছেলেগুলো একসাথে হেসে উঠল। 
হারুন আতঙ্কিত গলায় বলে উঠল, কে আপনারা, কী চাইছেন? পেছেন বসা দুজন তড়াক করে হোন্ডা থেকে নেমে, একজন হারুনের দিকে এগুলো আর একজন নোরার দিকে। হারুনের মাথায় শীতল ধাতব কী একটা বস্তু ঠেকাল‌ আর একজন এসে দাঁড়ালো নোরার পাশে। অস্ত্র ঠেকিয়ে রেখেই হারুনের কানের কাছে মুখ নিয়ে আস্তে কিন্তু পরিষ্কার গলায় বলল, আমরা তোমার বউয়ের ইয়ার লাগি, চিনতে পারছ নাই আমাদেরকে মাঙ্গীর পুত। হারুন ভয়ে বাক্যহারা হয়ে গেলো। তারপর হাতজোড় করে মিনতি করতে লাগলো তাদেরকে ছেড়ে দেয়ার জন্যে। সেই তরুনটি আরো শীতল গলায় বলল, বেশি ট্যা ফো করবি তো এখানেই লাশ ফেলে দিয়ে, মাইয়া নিয়া চলে যাবো। তুই কি চাস? চুপচাপ তোর বউকে বল আমাদের সাথে আসতে। কোন গণ্ডগোল মানেই তোর লাশ শালা। হারুন তো তো করতে করতে নোরার দিকে তাকালো কিন্তু গলা দিয়ে পরিষ্কার কোনো আওয়াজ বেরোলো না। হোন্ডায় বসা এক তরুণ একটা বোতল থেকে তার গলায় কিছু ঢালতে ঢালতে বলল, ইজি বস ইজি। কোনো ব্যাপার না, দুই ঘণ্টা আপনি একটু ঘুরেন-ঘারেন, হাওয়া বাতাস খান। দুই ঘণ্টা পর এসে বউরে নিয়ে যাবেন, কোনো ব্যাপার না বস। ভয়ে হারুনের প্যান্ট ভিজে গেছে। কখন হয়ে গেছে সে টের পায়নি। হারুন আবার তার পূর্বের সাবধানী অবস্থায় ফিরে গেলো। নোরার দিকে মিনতি ভরা চোখে তাকালো, অসহায় নোরা কী করবে বুঝতে পারছে না। নোরার শরীরটা পুরো কাঠের মতো হয়ে গেলো হারুনের আচরণে। মাথায় পিস্তল ঠেকিয়ে দাঁড়িয়ে থাকা ছেলেটি অন্য হাতে হারুনের পেটে জোরসে একটা ঘুষি মারতেই হারুন হড়বড় করে নোরাকে বলতে লাগলো, তুমি ওদের সাথে যাও। নোরা প্রায় চিৎকার করে কেঁদে উঠতেই তার পাশে দাঁড়ানো ছেলেটা ধাতব গলায় বললো, কোন সীন করার চেষ্টা করবেন না ম্যাম। বলতে বলতেই তাকে টেনে নিয়ে হোন্ডায় তুলে ফেললো। হারুনের কাছে দাঁড়ানো ছেলেটা রিকশাওয়ালার গালে জোরে এক থাপ্পর দিয়ে বলল, পিছনে তাকাবি না, উল্কার বেগে উড়ে যা। 
এতক্ষণ রিকশাওয়ালা ভয়ে সিটিয়ে ঘটনা দেখছিলো। সম্বিত ফিরে পেয়ে রিকশা ঘুরিয়ে দিলো ছুট। নোরাকে হোন্ডার মাঝে বসিয়ে একজন নোরার সামনে বসল চালকের আসনে আর একজন নোরার পেছনে। হোন্ডাগুলো ক্রিসেন্ট লেকের পাশের বড় বড় ঝোপের অন্ধকারে মিলিয়ে যেতে যেতে, একটা আওয়াজ আসলো, দু’ঘণ্টা পরে তাহলে ব্রাদার। কিছু দূর যাওয়ার পরই রাতের ঢাকার তাজা হাওয়া হারুনের মাথায় লেগে, হারুনে ভ্যাবাচ্যাকা ভাব চলে যেয়ে তার মাথা দ্রুত কাজ করতে শুরু করলো। সদা সাবধানী হারুন কিছু দূর যেয়ে রিকশাওয়ালাকে ভাড়া দিয়ে বিদায় করে দিলো। ভাড়া হাতে নিয়ে অবাক চোখে রিকশাওয়ালা হারুনকে দেখলো তারপর বিনাবাক্য ব্যয়ে সে কেটে পড়লো।
সদা চঞ্চল নোরা এখন অনেক চুপচাপ। সে রাতের পর থেকে সে অপ্রয়োজনে কেনো প্রয়োজনেও হারুনের সাথে কোনো কথা বলে না। যদিও হারুন তাকে অনেক ভাবে নিজের অসহায়তাটা ব্যাখ্যা করার চেষ্টা করেছে, পরিস্থিতি বোঝানোর চেষ্টা করেছে। কিইবা করতে পারতো হারুন। আর তেমন কেউতো ঘটনাটা জানে না। হারুন সব ভুলে যাওয়ার জন্য তৈরি আছে। নোরাকে সে যেমন ভালোবাসতো, তেমনিই ভালোবাসবে। নোরাকে সেসব নিয়ে ভাবতে হবে না। নোরা তার পড়াশোনার দিকে মনোযোগ দিক, ঘর সংসারের দিকে মনোযোগ দিক। জীবনে চলতে পথে কতো ঘটনাই ঘটে, সব ধরে রাখলে কি চলে? সামনে দুই বছরের ট্রেনিং-এর জন্য হারুনকে অফিস থেকে লন্ডনে পাঠাচ্ছে। ভিসা কাগজপত্র নিয়ে দৌড়াদৌড়ি। কতো কাজ। নোরার ভিসাও নিতে হবে, ফ্যামিলি অ্যালাউন্স পাবে অফিস থেকে। পড়ার ফাঁকে ফাঁকে সে নোরাকে নিয়ে ইউরোপ ট্যুরটাও সেরে ফেলবে। লন্ডন, প্যারিস, রোম কতোদিনের স্বপ্ন তার। আর লন্ডন থেকে ফিরে এসে গুলশানের ফ্ল্যাটে উঠবে, এই এঁদো শুক্রাবাদে আর নয়। সামনের সোনালী দিনের অনেক গল্প হারুন তাকে দিন রাত শুনিয়ে যাচ্ছে। 
চুপচাপ নোরা গুম হয়ে সে সব শোনে। আসলে কি কোনো কথা নোরার কানে যায় কি না তাও জানে না। হঠাৎ করে চতুর্দিককে নোরার খুব কুৎসিত মনে হতে থাকে। সব কিছুতেই তার বমি পায়। সযতনে হারুনের স্পর্শ সে এড়িয়ে চলে। কী করবে কার কাছে যাবে কিছুই ভেবে পায় না। ক্লাশ বন্ধ, পড়া বন্ধ। এই পড়াশুনা, বন্ধু-বান্ধব সব কিছুকেই তার অর্থহীন মনে হয়। একটা রাত তার জীবনটাকে ছিন্নভিন্ন করে ফেলেছে। কী করে সে জীবনটাকে আবার ঠিক করবে? হারুনকে মুছে ফেলবে নাকি ভয়াল সেই রাতটাকে? বাপি-মা’ও সারাক্ষণ  তাকে একই কথা বলে যাচ্ছে, ভুলে যা নোরা, ভুলে যা। কী ভুলে যাবে নোরা? তার জীবনসাথী কতোগুলো বদমাশের হাতে তাকে ফেলে কাপুরুষের মতো পালিয়ে এসেছে সেটা, নাকি সে কয়েক ঘণ্টায় তার উপর দিয়ে বয়ে যাওয়া ঝড়টাকে। নাকি সমাজ আর লোকলজ্জার ভয়ে সবার এই ঘটনাটাকে এড়িয়ে যাওয়ার প্রয়াসটাকে। বার বার গোসল করেও অশুচি ভাবটা যায় না নোরার। মনে হয় নখ দিয়ে খামচে নিজের শরীরটাকে ছিন্ন-ভিন্ন করে ফেলতে যদি পারতো সে। কিংবা আরো অনেক বড় একটা জঘন্য শাস্তি দিতে পারতো তার শরীরটাকে। গুম হয়ে বসে সে সারাদিন এমনই অনেক কিছু ভাবে। কী ভাবে সে নিজেও জানে না। শুন্য মন আর শুন্য দুচোখ নিয়ে দিনরাত একা ঘরে নোরা আপন মনে তাস শাফল করে, বিছানার উপর তাস বিছায় আবার শাফল করে আবার বিছায়। সারাদিন নোরা নিজেকে বলে যায় পেশেন্স, পেশেন্স আর পেশেন্স। 
তানবীরা
০৪.০৯.০৯


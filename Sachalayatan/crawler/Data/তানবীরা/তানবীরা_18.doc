তিনশো টাকা



 তিনশো টাকা
বইসা থাইকা থাইকা অধৈর্য্য হইয়া উঠছিল করম আলী। বাদ জুম্মা সালিশ হওনের কতা, এহন বেইল আসরের দিকে গড়ায় গড়ায় কিন্তু মাতবর সাব আর ইমাম হুজুরের দেহা নাই। না খাইয়া না দাইয়া তহন থাইকা বইসা রইছে এই ভাদ্দর মাসের গরম মাতায় লইয়া। দেহ দেহি! করম আলী গরীব মানুষ তার ডাকা সালিশে মানুষ জন বেশী আসার কতা না। ইটা এমুন মজার কুন সালিশও না। চ্যাংড়া পুলা মাইয়ার পিরীতের কেস কিংবা পরের বউ লইয়া ইটিশ পিটিশ এর গটনা হইলে মানুষ বেশী হয় সালিশে। তয় আজকে জুম্মাবার, বেশীর ভাগ মানুষই জুম্মা পইড়া, জুম্মার দিনের চাইরটা বালা মন্দ খাইয়া এট্টু গড়াগড়ি দিয়া হেরপর বাজারের দিকে কিংবা কামে কাজের সইন্ধানে বাইর হয়। হেই হিসেবে আইজকার সালিশে লুক মন্দ হয় নাই। মসজিদের উঠান ভইরাও, পুস্কুনির দিকে যাওনের রাস্তার কাছের কাডল গাছটা পর্যন্ত মানুষ হইছে। তার আর তার বউয়ের মইদ্যের কাইজ্জার কথাডাতো অল্প বিস্তর হগলতেই জানে। মজার না হইলেও গটনা ইটাও খারাপ না দেহার লাইগ্যা। হগলতে আইসাই দুইডা বালা মন্দ কতা করম আলীরে জিগাইয়া নিজেদের মইদ্যে খুশগল্পে ব্যস্ত হইয়া পড়ে। করম আলী বুঝে তার দিকে কারু টান নাই, অবসর আছে, তার আইছে মজা দেখতে। তার দিকে যদি কারু টান থাকতো তাইলে কি আইজ আর তার সালিশ ডাইকতে লাগে? কিন্তু মাতবর সাব আর ইমাম সাব না আইলে ফয়সালা দিবো কেডা? 
আইজ একটা ফয়সালা না লইয়া সে বাড়ি যাইপো না। আড় চুখে সে উলটা দিকে চাইলো। এহনো হারামজাদী বউটা তার দিকে পিছ দিয়া বইসা রইছে। ছাপার একখান রঙীন শাড়ি পড়া, মাতায় গুমটা টানা। এইপাশ থেইকা পিছনের শাড়ি আর হাতের কয়টা কাচের সবুজ চুড়ি ছাড়া কিছুই দেহা যায় না। বাপের বাড়ির দ্যাশের তন লগে বাউজ, বুইন লইয়া আইছে, তাগো লগে কতা বারতা কইতেছে। চড়াৎ করে গুস্বাটা তার আবার মাতায় উইঠা গ্যালো। মাতারি তোর এত্তো চুপা। বাতও খাইবি আমার আবার চুপাও দিবি আমারে। কিসসুটি কওয়া যাইপো না তারে। যদি দুইপরে খাইতে বইসা দেখছে তরকারীতে লবন কম, কইলেই খ্যান খ্যান গলায় মাতারী কইবো, তরকারীর লবন ঠিকই আছে, আপনার জিহবাতই লবন কম। কাহাতক আর দিন রাইত সইহ্য করা যায়? হাজার হোক করম আলী একটা পুরুষ মানুষ না? নিজের জমিও আছে, হোক অল্প কিন্তু আছেতো। তার কুনু ইজ্জত নাই এই হারামজাদীর কাছে। এই লাইগ্যাই মাজেই মাজেই চুলের মুঠিত দইড়া দেয় মনের সুখ মিটাইয়া দুই চাইরটা। তাইলেই শুরু হয় বিলাপ। আরে গেরামের কুন পুরুষ মানুষটা মাজে মইদ্যে তার ঘরের বউরে দুই চাইরটা না দেয়? তুই কি মিয়া বাড়ির বিবি, যে তোরে আপনে তুমি জিগাইতে হইবো? মাইর দিলেই এই মাতারী কানতে কানতে বাফের বাড়ি যায়। এদিকে ঘর সংসার কে দেহে? 
বুঝলাম পুলাপাইন তিনটারে লগে লইয়া যাস। কিন্তু ওইটাই সংসারে সব? হাস মুরগা গুলারে খাওন দেয় কে? তুই বাড়িতে না থাকলে যে গেরামের পুংটা পুলাপাইন বাড়িত ডুইক্যা লাউটা, কলাটা চুরি কইরা লইয়া যায়, হেই গুলান পইড় দেয় কে? করম আলীরে দুইটা ভাত ফুটায় দিব কে, হেই চিন্তা মাতায় আহে না। স্বার্থপর মাইয়া মানুষ। চিন্তা করতে করতে বেফানা লাগলে করম আলী নিজেরে সান্ত্বনা দেয়, বাবা আদমরে যেই জাতি বেহেস্ত ছাড়া করছে, তাগো কাছে আর চাওনের কি আছে? বজ্জাত মাইয়ালুকের হাড্ডিরে শায়েস্তা করার জইন্যই আজকের সালিশ। হুজুর আইসা আইজকা বন্ননা দিবো, স্বামীর কতা যে সমস্ত ইস্ত্রীরি লুক শুনে না রুজ হাশরের ময়দানে তাদের কি কট্টিন শাস্তি হইবো। হাবিয়ার আগুনে পুড়বো, হাবিয়ার আগুনে। 
হঠাত সব্বাইরে লইড়া চইড়া বইতে দেইখ্যা করম আলী চাইয়া দেহে উত্তর পুব কোনার জমিনের শ্যাষ সীমানার তাল গাছের তলে সাদা পায়জামা পাঞ্জাবীর রেখ দেহা যায়। হুমম আট্টু নজর কইরা দেকলো মাতায় ছাতিও আছে। আইতাছে মাতবর সাব আর ইমাম সাব আইতাছে, এক লগেই আইতাছে। ইমাম সাব থাহেন মাতবর সাবের কাচারী ঘরের পাশে, উনারা ভদ্দরলুক মানুষ, উনারা এক লগেই চলাফেরা আর উটা বসা করেন। আবার আড় চুখে চাইলেন সামনের দিকে, উহহহ, এক হাত গুমটা টাইন্না নয়া বউ এর মতো বইছে এহন। কতো লাজরে। গলা ফাইরা ফাইরা যহন সারা পাড়ার কাক পঙ্খী উড়াইয়া ঝগড়া করছ তহন কুতায় থাহে এই লাজ? তাইর লেইগ্যা পাড়ার লুকে কতো দিন কইছে বউটারে এতো মারিস না করম, এতো মারন ঠিক না। ইজ্জতের কতা। গরের কতা সব পরে জানে। মারে কি আর সাধে? তাই চুপ থাকবার পারে না? করম আলীর এট্টু মাতাডা গরম হেইটাতো হগলেই জানে। তাই বইলা কি স্যা লুক খারাপ? সাতেই সাতেই কি আবার তার মাতা ঠান্ডা অয় না ? বউরে কি শাড়ি স্নু দেয় না স্যায়? ইমাম সাব মসজিদে ডুকনের আগেই সবাই সিদা হইয়া জায়গায় বইসা গ্যালো। 
হুজুর ডুকা মাত্রই সবাই দাড়াইয়া বড় সালামালকি দিলো। করম চেয়ার টাইন্যা ঠিক কইরা দিল একটা মাতবর সাবের আর একটা ইমাম হুজুরের। উনাদেরকে চেয়ার মাপ দিয়া এক্কেরে গাছের নীচের ছায়ার মইদ্যে দিল যাতে কারু গায়ে রোইদ না লাগে। উনারা গইন্য মাইন্য লুক, রোইদ বিষ্টির অইভ্যাসতো উনাদের নাই। উনাদের থিক্যা হাত পাঁচেক দূরে বড় একটা কাঠের বেঞ্চিতে হাই স্কুলের মাষ্টার সাব, পুষ্ট মাষ্টার সাব, আরো গেরামের মাতা যিনারা আছেন তারা বইসছেন। তিনাদের থিক্ক্যা আরো এট্টু দূরে মাটিতে হাটু ভাইঙ্গা করম আলী আর গেরাম বাসী বইছে। সবশেষে মহিলারা। সালাম দুয়া শেষ হইতেই ইমাম সাব গলা খাকারী দিয়া কইলেন, সময় বেশী নাই, বেশী দিরং করন যাইবো না। আসরের জামাত ধরতে হইবো সব মুসুল্লী ভাইদেরকে। এই সবে সময় নষ্ট কইরা নামাজ দিরং করলে আল্লাহ তালা গুস্বা করবেন। সালিশ কে ডাকছে? বিপদে পড়া গলায় করম কইলো, আমি হুজুর। করম আলী মনে মনে কয় এত্তো কইয়া হুজুররে দইড়া সালিশ ডাকাইলাম আর হুজুর কয় সালিশ কে ডাকছে! ইমাম সাব স্বাভাবিক সময়ের থাইক্যা আরো গম্ভীর গলায় কইলেন, কও তুমার আর্জি কও, শুনি, দাড়াইয়া কও। 
এইবার করম আলী দাড়াইলো সর্ব সম্মুখে। হাতের মইদ্যে এখন তার গলার গামছাটা। সাদারনত সে গেঞ্জী আর লুঙ্গী পইড়া থাকলেও আজকে তার নিজের সালিশ উপলক্ষ্য শ্বশুর বাড়ি বেড়াইতে গ্যালে যে পিরানটা পিন্দে সেই পিরানটা গাও দিয়া আইছে। দূর ছাতা, হাত ক্যান গামায়? গামছায় হাত ঘষতে ঘষতে করম কইলো হুজুর, আমি আবার বউরে কিছু কইতে পারি না, হ্যায় মুহে মুহে অনেক চুপা করে। কতায় কতায় গুস্বা কইরা বাপের বাড়ি যায়। সোয়ামীর খেদমত বলতে কিছুই করে না। আপনে এর এট্টা ল্যায্য বিচার করেন হুজুর। হুজুর সব শুনলেন তারপর কইলেন, একজনের কতায় বিচার করন ঠিক না। এইটা ল্যায্য অয় না। হুজুর গলাটা উঁচা কইরা কইলেন, করম আলীর বউ কি এইহানে উফস্থিত আছো? যদি থাহো তবে পর্দার মইদ্যে থাইক্যা তুমার কিছু কওনের থাকলে কইতে ফারো। করম আলীর বউ উইঠ্যা দাড়াইয়া মাতার গুমটা আবার ঠিক করলো, আরো লম্বা করলো। হুজুর আর মাতবর সাবরে আদাব দিয়া কাইন্দা কাইন্দা কইতে লাগলো, হেতানে বাড়িত আইসা আমারে যিতা মুক দিয়া না আহে হিতা কইতে থাহে। আমি কিছু কইবার গেলে আমারে মারতে আহে, পিডায়। হুজুর আর মাতবর সাব চুপ করে সফুরার কতা হুনলেন। তারা এহন মাতা লিচু কইরে চুখ বন্ধ কইরে ভাবতিছেন। গুরুত্বপুন্ন কতা কওনের আগে করম আগেও দেখিছে মাতবর সাব আর হুজুর চুখ বন্ধ কইরে ভাইবা লয়।
করম আলী আরাম কইরা বসলো। এইবার হুজুর বালো করি সফুরারে ধুবেনি। বেশরম মাইয়া মানুষ, সোয়ামীর নামে নালিশ করে, দুজখে যাইবি নিগগাত দুজখ। করম আলী জানে সে অন্যায় কিছু করে নাই। হাদীসে আছে, বেয়াদ্দপ বউরে শাসন করা, মারা ফরজ। সেতো ধম্মের বাইরে কিছু করে নাই। এইবার ইমাম হুজুর শুরু করলেন তার বয়ান। বিচারের রায়ের আগে হুজুর সব সময় কুরানের আয়াত বয়ান করেন। হুজুর কুরান বন্ননা করলেন পরথমে, তারপর তার তফসীর কইরলেন। এবার হাদীসে কিতা কয় সেইগুলাও কইতেছেন। ইস্ত্রীর কি কমম করা দরকার, সোয়ামীর কি রহম ব্যভার করা উচিত এইসব এইসব। করম আলী আস্তে আস্তে আবার অধৈর্য্য হইয়ে উঠতে লাগলো, এইসব ভালু ভালু কতার লাইগ্যেতো সে সালিশ ডাকে নাই। সে আশায় আছে, কহন সফুরারে ধইরে সব্বাই তার পায়ের কাছে আনি ফেলবে, মাপ চাওয়াইবে। সে গাই গুই করপে মাপ দিবে কি দিবে না ভাব করবে। তহন হগলে তাকে চাইপে দইড়ে কবে ভুল তুট্টি সবার থাহে মিয়া, বউটারে মাফ কইরে দেও, গরে নিয়া চলো। সেই সুযোগে সে সফুরারে নিয়ে গরে যাবে। আইজ একটা মাস হইয়া গ্যালো সফুরা বাপের বাড়ি, কে রেন্ধে দেয়, কিভাবে খায় সে? খালি খালি ভাত আর একজন কদ্দিন খাইতে পারে? একজন মুনিষ্যিতো সে। রাইতে একলা ঘুমের কষ্টের কতাতো আর মুহে আনতি পারে না। তার উপড় পুলাপাল তিনটারেও মাস দইড়া চোহে দেহে না। 
করম ইট্টু পর পর উইঠে দাড়াইয়া হুজুরের দৃষ্টি আকর্ষন করার চেষ্টা কইরতে লাগল। করম খালি কইতে চায়, হুজুর আপনে সফুরারে এট্টু ইস্ত্রীর কইরতব্যটা কন। পিছন থাইক্যা সব্বাই তহন তারে থামাইয়া চুপ করাইয়া বসায় দেয়, সে তার কথা শ্যাষ করতে পারে না। রাগে গুস্বায় তার তহন ফাল পাড়তে মন চাইতেছিল। হালার পুত হুজুর তুমি জুম্মাবারে মসজিদে কতো ভালু ভালু খুতবা পড়ো, বয়ান দাও, খোদার পরে ইস্ত্রীর স্বামীরে সেজদা করা উচিত, যে ইস্ত্রীরি সোয়ামীর অব্যাইধ্য হয় ফেরেশতারা তারে অবিশাপ দেয় আর আইজক্যা তুমার জুবান খালি এই দিক হেই দিক কতা কয়? আমি আর বুঝি না, মহিলা দেকছে কয়টা, তাগো কাছ থিকা সময় অসময় বাড়িত যাইবার কালে, চালটা, ফলটা পায়, উনাগো নিয়া উনি আইজকে কিছু আর বইলবোনা। আর হুজুর কি কইতেছে ভদ্দরলুকের ভাষায় তার বেশীর ভাগতো করম আলীই বুঝবার পারতাছে না আর সফুরা বুইঝপে তার কচুটা। বেলা গড়াইয়া আসরের আজানের ওয়াক্ত হইয়া গ্যাছে দেইখ্যা হুজুর সালিশ শ্যাষ গুশুনা করতে চাইলেন। জিগাইলেন, করম, তুমার আর কিছু বলনের আছে? মনে মনে উত্তর দিলো আর কিছু? আরে আপনেতো কিছুই কইলেন না। কিন্তু মুহে কইলো, না হুজুর আর কিছু বলনের নাই। পাশে বসা মাতবর সাব কইলেন, সালিশ ডাকনের খরচা দাও তাইলে, সালিশ শ্যাষ করি। আইশ্চইয্য হইয়া মাতায় হাত দিয়া করম কইলো, সালিশের আবার খরচা কি মাতবর সাব? হুজুর গুয়ামুড়ি হাসি দিয়া কইলেন, আছে আছে খরচ আছে। দুনিয়াতে কুনু বালা জিনিস খরচ ছাড়া হয় নাকি, মিয়া? মাতবর সাবও সায় দিলেন, খাটি কতা, একদম ঠিক কতা। মাতবর সাব কইলেন তখন, তুমার বউতো সালিশে আসপার চায় নাই, তারে যে ইউনিয়ন বোর্ডের দফাদার পাঠিয়া ধরাইয়া আনলাম, নৌকা ভাড়া দিয়া তার খরচ কে দিপো, শুনি? 
উফায় না পাইয়া কান্দা কান্দা গলায় কইলো করম, খরচ কতো দেওন লাগবো? হুজুর কইলো, তিনশো টাহা মাত্তর। এমনেতেই ভাদ্দর মাসের গরমে গা পুড়তে ছিলো আর এহনতো মনেও পুড়ানি শুরু হইলো। এক ফুটা বাতাস নাই কুন ধার থাইক্যা। করম হুজুর আর মাতবর সাবের দিকে চাইয়া কইল আমার বিচার এর কি রায় হইলো, বউকি যাইপো আমার লগে? হুজুর কইলো হ্যার যাইবার মন চাইলে হ্যায় যাইপো, আমরাতো আর তারে জুর কইরতে পারি না। টাশকি খাওয়া করম একবার মাতবর সাহেবের দিকে চায় আর একবার ইমাম সাহেবের দিকে। ভয়ে তেষ্টায় করমের বুক থাইকা গলা পর্যন্ত শুকাই গ্যাছে। তারপরও গলার জুর আইন্না আবার কইয়া উঠল, আমি গরীব মানুষ এত্তো ট্যাহা কুনখানে পামু? মাতবর সাব বিরক্ত গলায় কইলেন, কুতায় পাবি তার আমি কি জানি? তোর বউ আননের জন্য দফাদার পাঠাইলাম, তার উপর নৌকা বাড়া, এগুলো কে দিবো শুনি? এগুলা খরচ আছে না? লুঙ্গীর খুটার থিক্কা ট্যাহা নগদ একশো গুইন্না গুইন্না হুজুরের হাতে দিয়া করম বাকী টাকা সত্বর দিয়া দেয়ার অঙ্গীকারও করলো সবার সামনে মাতবর সাবের কাছে। কেউ দিশা পাইবার আগেই এরপর যাইয়া খপ কইরা সফুরার হাত দড়লো। কইলো, ও বউ গ্যালে গ্যাছে তিনশো ট্যাহা, তুইও বুঝছস আর আমিও বুঝছি। ল এইবার বাড়িত ল।
তানবীরা
০৫.০৬.০৯.


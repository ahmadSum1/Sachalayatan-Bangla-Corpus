একদিন - প্রতিদিন



                                     একদিন - প্রতিদিন
                      সকালে উঠিয়া আমি মনে মনে বলি
                     সারাদিন যেনো আমি সময়ের সাথে চলি
কুউ কুউ কুউ শব্দে একটানা বেজে চলেছে ঘড়ির এ্যার্লামটা। সকাল এখন সাড়ে ছটা। বাইরে অন্ধকার। শীতকালে সূর্যের দেখা পাওয়া অমাবস্যায় চাঁদের দেখা পাওয়ার মতো ঘটনা এখানে। তারপরও যেদিন আকাশ দেবতা প্রসন্ন হন, মেঘ দেবীর সাথে খুটোখুটি কম হয় সেদিন আলো রাজকন্যা মুখ ভার করা হাসির মতো একটা আবছা আবছা আলো দিয়ে আমাদের উপড় দিয়ে ভেসে ভেসে যান। যেটা ঠিক রৌদ্র রাজপুত্রের মতো ঝকঝকে কিছু নয় কিন্তু এখন রাত নয় দিন, বেলা দশটা থেকে তিনটে পর্যন্ত এধরনের একটা অনুভূতি আসে মনে। লেপের ওম ছেড়ে বাইরের এই ঠান্ডার মধ্যে বেরোতে কিছুতেই ইচ্ছে করে না। বারবার হাতটা বাড়াতে ইচ্ছে করে ফোনের দিকে, বলে দিতে ইচ্ছে করে অফিসে, আজকে অসুস্থ, আসতে পারছি না। এই রকম হয় আর নয় যুদ্ধ যুদ্ধ খেলায় যায় প্রায় পাচ - সাত মিনিট। এরপর মনটাকে লৌহ দড়িতে কষে বেধে শক্তি সঞ্চয় করে ঝটাক করে লাফ দিয়ে উঠেই পড়ি। আর কোন দিকে না তাকিয়ে ছোটবেলার বেলের শরবত গেলার মতো করে লেপ সরিয়ে সোজা ব্রাশ মুখে গুজে দেই যাতে মন আর এদিক ওদিক না পালাতে পারে। পৌনে সাতটার মধ্যে সারাদিনের যুদ্ধ সাজে সজ্জিত হয়ে যাই। শুরু হয় মেয়েকে টানাটানি। এক একটা মুহূর্ত তখন হীরের টুকরোর মতো মনে হয়, ব্রিলিয়ান্ট নয় পুরো পয়েন্ট ফাইভ থেকে শুরু হওয়া হীরে। 
এই শীতে মেয়েও জমে থাকে। কোনদিকে নড়তে চায় না কিছুতেই না। জোর করে ধরে ব্রাশ করিয়ে কাপড় পড়িয়ে কোল বালিশের মতো নীচে এনে ফেলি। ঘড়ি কিছুতেই বাগ মানে না। সাড়ে সাতটার ঘরের দিকে যেতেই থাকে। চ্যাঁচাতে থাকি জুতো পড়, জুতো পড় কিংবা নাস্তাটা মুখে দে, মুখে দে। কিন্তু মেয়ে জড়ভড়ত হয়ে সোফার এক কোনে মাথা আর মুখ দুটোই সমানে গুজে বসে থাকবেই থাকবে। নট নড়নটি চড়নটি। সকাল সকাল চড় কষাতে ইচ্ছে করে না, এভাবে সূর্য ছাড়া বিচ্ছিরি ভোরের, দিনের শুরুটা আরো করুন করে দিতে ইচ্ছে করে না। তাছাড়া সারাটা দিন মেয়েটাকে দেখবো না। কোথায় কোথায় খেলবে , খাবে। মুখে স্যান্ডউইচ অর্ধেকটা গুজে দেই আর অর্ধেকটা দিই হাতে, গাড়িতে খেতে খেতে যাবি বলে টানতে টানতে বের হই। সেই আমায় আটটা বাজিয়ে ছাড়ল। আটটার আগে বেরোতে পারলে রাস্তায় ট্র্যাফিক কম থাকে সময় মতো পৌঁছনো যায়। শুরু হলো আমার সময়ের সাথে সারাদিনের যুদ্ধ, মানসিক চাপ। রাস্তায় দেখা গেলো আজকে প্রতিটি লাইট আমার ক্রসের সময় লাল হয়ে আছে। একটা আর্শ্চয ব্যাপার প্রায়ই হয়, প্রথম লাইটটা লাল পেলাম মানে সবগুলো লাইট লাল। বাসা থেকে ডে কেয়ার স্বাভাবিকভাবে দশ মিনিটের রাস্তা হলেও আজ ট্র্যাফিক ঠেঙ্গিয়ে, লাল বাতি ঠেঙ্গিয়ে পৌঁছতে পৌঁছতে প্রায় বিশ মিনিট। ডে কেয়ারের ফুলবানুরা সবাই মিলে দেখা যাবে কফি রুমেই তখনো আড্ডা দিচ্ছেন, কেউ করিডোরের লাইটটাও অন করার কষ্টানুভব করেননি। আমি করিডোরের লাইট অন করে এ্যাটেনডেন্টস ডেকে দিয়ে যখন বেড়োতে যাবো তখন মেয়ে ঝাপিয়ে পড়বে মাকে বিদায়ী আদর জানাতে। যতক্ষন না টেনে সরাবো ততক্ষন ম্যারাথন আদর আর শেষ হবে না। যতোই সারা সকাল ধৈর্য্য ধরলাম পরিনতি শেষে সেই মুখ কালাকালিতেই পর্যবেসিত হলো। আমি জানি আমি আজকের মতো অলরেডী লেট লতিফা খাতুন। তবুও দুর্বার বেগে গাড়ি আর সময়ের সাথে একটা কোস্তাকুস্তী দিয়ে যাই। 
পার্কিং ফুল। ঢুকতে ঢুকতে লট শেষ করে তখন প্রায় পাশের লনে পার্ক করো। সেখান থেকে ছুটতে ছুটতে কার্ড বের করো আর ঘড়ির পাশে যাও কার্ড পাঞ্চ করতে, “হাজির স্যার”। করিডোর দিয়ে যেতে যেতে অসম্ভব ক্লান্ত লাগে, ভেন্ডিং মেশিনের দিকে আগাই এক কাপ ধূমায়িত কালো চা কিংবা কালো কফি যা শরীরকে তাজা না করুক অন্তত সারাদিন চড়ে বেড়ানোর শক্তিটুকু যোগাতে সাহায্য করবে তার খোজে। কিন্তু সেখানেও দেখা যাবে জনা দশ পনর লোকজনের একখানা জটলা। এখানে অপেক্ষা করা মানে হাই - বাইয়ে আরো দশ মিনিট। গরম পানির সাহায্য ছাড়াই আগানো স্থির করে দৌড় দেই আপন স্থলের দিকে। একপাশে ব্যাগটা ঢিল দেই আর অন্যহাতে ডায়রীটা খুলি। মিটিং সাড়ে আটটায়। লাগাই দৌড় কনফারেন্স হলের দিকে। যেয়ে দেখব সবাই চা কফি নিয়ে বসে যার যার মতো খোশ গল্প করছে। প্রজেক্টার রেডী স্লাইড শো শুরু হবে হবে দশা। সবার এ্যাটেনডেন্টস সই হয়ে লিষ্টটা শুধু আমার সম্ভাব্য চেয়ারের সামনে পড়ে আছে। ক্লান্ত মন আর ব্যাজার মুখ নিয়ে সবার সামনে সবার শেষে সেটাতে নিজের নাম লিখতে লিখতে ভাবি, কি করলাম সারা সকাল? কেনোই বা মেয়েকে কাঁদিয়ে কেনোই বা সবার দেরীতে পৌছলাম? 
এভাবেই সময়ের সাথে যুদ্ধ যুদ্ধ খেলায় বিকেল চারটা বাজে। শুরু হয় আর এক মানসিক চাপ। পাচটার মধ্যে অফিস থেকে বেরোতে পারবোতো? বেরোনোর ঠিক আগ মুর্হূতে না আবার একটা মেল বা ফোন আসে জরুরী অন লাইন ট্রান্সফার চাই। আমি এখান থেকে পয়সা না পাঠালে ওখান থেকে কন্টেইনার ছাড়বে না, ফাইন হবে, কাষ্টমার ডেমারেজ চাইবে আরো কতো আগড়ম বাগড়ম। টেলিফোনে ওলন্দাজ ভাষার এসব আগড়ম - বাগড়ম আমার কানে ঢুকলেও মাথায় ঢুকে না। মাথা থাকে তখন অন্যদিকে। মাথায় তখন থাকে দেরী হলে মেয়ে কেদে কেটে বাড়ি - ঘর মাথায় করে ফেলবে। দেরীতে বেরোনো মানে আফটার স্কুল এক্টিভিটিজে দেরীতে পৌছনো মেয়েকে নিয়ে। যেটা মেয়ে কিছুতেই সহ্য করতে পারে না, দুনিয়া আমার মাথায় এনে ভেঙ্গে দিতে ফেলতে চায়।  এই সব কিছুর পরে শুরু হয় ফাইনাল যুদ্ধ। নটার মধ্যে মেয়েকে দুধ খাইয়ে, গোসল দিয়ে বিছানায় নিয়ে ফেলার লক্ষ্য থাকে আমার। ঠিক তখুনি মেয়ের সারা দিনের গল্প শেষ হয় না, এদিকে দৌড় দেয় সেদিকে যেয়ে লুকোচুরী খেলে। এরমধ্যে বেমক্কা একখানা টেলিফোন আসলো। শুরু হলো কানের কাছে ঘ্যানর ঘ্যানর। বেশীর ভাগই বাচ্চা খায় না কিংবা হাগে না টাইপ গল্প। বাচ্চা খায় না টাইপ একটা সাবজেক্টের উপর মানুষ কি করে একটানা তিরিশ মিনিট কথা বলতে পারে কে জানে? এই সুবর্ন সুযোগ আমার মেয়ে কাজে লাগিয়ে টিভি ছেড়ে বসে আর অসহায় চোখে আমি ঘড়ির দিকে তাকিয়ে দেখতে দেখতে থাকি টিক টিক শব্দ তুলে নয়টা পনর বেজে বড় কাটা আরো সামনের দিকে পা বাড়াচ্ছে। 
ভাবি কি করলে টার্গেটে ঠিক থাকতে পারতাম, কে জানে? 
তানবীরা
২০.০৩.০৯


নিজের ঢাক নিজেই



ইহা একটা আজাইরা প্যাচাল। জ্ঞানী গুনীদের পড়ার দরকার নাই।
আমাদের এই এন্ডহোভেন শহরটা ভারতীয় অধ্যুষিত। অনেকেই মজা করে “ইন্ডিয়ান কলোনী” বলেন এটাকে। বিগত যৌবনা “ফিলিপস” এই জন্য দায়ী। এখন আছে “ফিলিপস” এর থেকে ছুইট্টা ফুইট্টা যাওয়া সব কোম্পানী আর “নরমতার” (software)ওয়ালারা। যারা ভারতীয় আমদানি করে যাকে বলে রমরমা। আমাদের হোলী, দিওয়ালী, ডান্ডিয়া, দুর্গা পূজা, স্বরস্বতী পূজা, বিজয়া সারা বছর লেগেই থাকে। এতো লোক থাকলে স্বাভাবিক অনেক দল - কোন্দলও থাকে। কিন্তু সবাই অনুষ্ঠান পালন করেন নিষ্ঠার সাথে। 
মাঝে মাঝেই আগে নাচের দাওয়াত থাকতো আমার এইসব অনুষ্ঠানে। সেটা পরিবর্তন হয়ে এখন “নাচ শেখানো”র দাওয়াত হয়ে গেছে। এক গাদা পিচ্চি পাচ্চি আর তাদের মায়েদের নাচ শিখাই। শিখাই মানে কি? আমি কি আর নিজে নাচ শিখেছি? আমার দাদী নিজে খোন্দকার বংশের মেয়ে, এক কথার মানুষ। “নাচ - গান হিন্দুয়ানী কাজ, আমাদের বংশের মেয়েরা সেগুলো করতে পারবে না, আমাদের এসব সহ্য হয় না। আমাদের বংশের মেয়েদের নাম আছে, তারা ............। “ সুতরাং স্কুলে কোরাসে প্রজাপতি প্রজাপতিতে হাত ঘুরানো ছাড়া উল্লেখযোগ্য কোন নাচ শিখেছি বলে মনে নেই। তবে আল্লাহ কোন সাধ আলহাদ অপূর্ণ রাখেন নাই, তিনি মেহেরবান। স্বামীর অন্যরকম মানসিকতা আর এই ভারতীয় অধ্যুষিত সমাজের কল্যানে, এখানে এসে দক্ষিন ভারতীয় শিক্ষিকার কাছে, তা ধিন ধিন তা, না ধিন ধিন না করেছি সাত বছর। তবে তা দিয়েও নাচ হয় না। সাত বছর কোন সময় না নৃত্যের মতো বিদ্যা অর্জন করার জন্য। রক্ষাকারী মা কালী হলেন “ইউটিউব”। অনুষ্ঠানের গান নির্বাচন হয়ে যাওয়ার পরে ইউটিউবে সার্চ দেই, তার থেকে দুই তিনটা ভার্সন দেখে, ছোটবেলায় যেমন তিন খানা বই মিলিয়ে “নোট” লিখতাম, সেই রকম রিমিক্স নাচ বানাই। তারপরের পর্ব থাকে আরো মজার। মুদ্রা (step) দেখিয়ে দেয়ার পরে, এক এক জন এক এক দিকে হাত নাড়ে, পা ঘুরায়। আমি বসে বসে দেখি কোনদিকে সবচেয়ে বেশি লোকের হাত পা যাচ্ছে। তারপর সেদিকেই মুদ্রাটা ফাইন্যালি সেট করি যা আমাদের নাচটিকে অন্য সবার নাচের থেকে আলাদা করে তুলে।  

প্রথমে যখন বাড়ি কিনে এ পাড়ায় আসি, তখন আমরা অস্তিত্বহীন লোকের মতো এখানে থাকতাম। কেউ আমাদের চিনে না, চিনতেও চায় না। এই পাড়ার প্রথম এবং একমাত্র কালো আমরা। সহবত জানি না কি কাউকে ধরে কামড়ে দেই, সেটা নিয়ে তারা খুবই চিন্তিত থাকতো। সকালে অফিসে যাই, বিকেলে বাড়ি ফিরি আর সপ্তাহান্তে অন্য শহরে ঘুরি ফিরি। আস্তে আস্তে গরমের সময়, বাগান - জানালার কাঁচ পরিস্কারের কাজে বাইরে থাকায় প্রতিবেশীদের সাথে একটু আধটু ভাব টাব হলো পরে, দেখলো যতো ভেবেছিল ততো খারাপ আমরা না। একটু একটু মানুষের মতোই লাগে আমাদেরকে। পরে যখন অনেক আলাপ - সালাপ ভাব হলো তখন তারা আবার অন্যদের নিন্দা করতে লাগলো। আমাদেরকে বাড়ি বিক্রি করাতে কারা কারা আমাদের আগের মালিকের ওপর প্রচন্ড নাখোশ ছিল ইত্যাদি ইত্যাদি। কিন্তু সেই দিন ঘুরে গেছে, এখন আমাদের অস্তিত্ব আছে। সুপারমার্কেটে, বেকারীতে কিংবা পার্কে হাটতে গেলে এদিক থেকে সেদিক থেকে চিৎকার আসে, হ্যালো তানিশা, কিংবা “হ্যালো মামা ফান তানিশা”। হ্যা, আমার একমাত্র পরিচয় এখন পাড়া তথা এলাকা জুড়ে, “তানিশার মা”। খারাপ না, আমি এটা উপভোগই করি। নিজেকে খালাম্মা খালাম্মা লাগে। অবশ্য এখন নতুন করে খালাম্মা লাগার কিছু নাই। যখন আমার দুধের দাঁত পড়ে নাই, তখন থেকেই আমি খালাম্মা। কিন্তু সবার থেকে দূরে থাকি বলে, সেই অনুভূতি মন থেকে চলে গিয়ে শুধু “আমি” আর “আমি” অনুভূতি কাজ করে আজকাল। আমার ছয় বছরের মেয়ে তার ক্লাশের, স্কুলের, সাতারের বন্ধু - বান্ধব, শিক্ষক শিক্ষিকা দিয়ে আমাদের অস্তিত্ব তৈরী করে ফেলেছে এখানে। 
কিন্তু ঐযে বললাম, ভারতীয় অধ্যুষিত এলাকা। শুধু ক্লাশ থ্রি’র এ সেকশনেই তিনজন ভারতীয় ও বাংলাদেশি বাচ্চা আছে। আর ডে কেয়ারে ওদের গ্রুপে বাচ্চা আছে সাতটা ভারতীয় - বাংলাদেশী বাচ্চা। তানিশা, গায়ত্রী আর রিচা হলো স্কুলে। হোলি - দিওয়ালীর নাচের প্র্যাকটিস আরম্ভ হলে ক্লাশে তারা নিজেরা নিজেরা যখন আলোচনা করে, অন্যেরা শুনে। টীচারও জিজ্ঞেস করেন সোমবারে, তোমরা উইকএন্ডে কি করেছো। এই তিনজন সমস্বরে বলে, নাচের প্র্যাকটিস। কিসের নাচ, কেনো নাচ? সেই বৃতান্ত শেষ হলে টীচার বলেন, আমাদেরকে একটু দেখাও। তারা মনের মাধুরী মিশিয়ে নাচ শেষ করলে টীচার জিজ্ঞেস করেন, কে শিখাচ্ছে নাচ? “মামা ফান তানিশা”। আমি স্কুলে আনতে গেলে মাঝে সাঝে টুকটাক খাতিরের কথার মধ্যে এগুলোও বলেন টীচার। এবার স্কুলের বছরের শুরুতে “গার্জিয়ান মিটিং” এ গেলে, সমবেত মিটিং শেষ হওয়ার পর ইনডিভিজ্যুয়াল মিটিং শুরু হলো ছোট ছোট গ্রুপে। তখন সবাইকেই দাওয়াত করা হলো “গার্জিয়ান ক্লাব” জয়েন করার জন্য। আমারতো এমনিতেই সময় নেই জরুরী কাজ সারার আর আজাইরা জিনিসতো লিষ্টেই রাখি না। 
এবার ধরা হলো আমাকে গার্জিয়ান ক্লাব জয়েন করতে। আমি জিজ্ঞেস করলাম জয়েন করলে কি কি করতে হবে? তারা যথারীতি তাদের লম্বা চওড়া ফিরিস্তি নিয়ে বসলেন। ভয় পাওয়ার জন্য তাদের ঐ ফাইলের চেহারা দেখাইই যথেষ্ট ছিল আমার জন্যে। ফাইল না খুললেও চলত। কাজের সারাংশ হলো মিটিং করতে হবে মাসে একবার, তার রিপোর্ট লিখতে হবে, ওয়েব সাইটে আপলোড করতে হবে, বাচ্চাদেরকে মোটিভেট করার জন্য নিত্য নতুন প্রডাক্টিভ পরিকল্পনা বানাতে হবে ইত্যাদি ইত্যাদি। আমি মাথা নেড়ে, সময় নেই সময় নেই বলেই যাচ্ছি। তখন নিরুপায় হয়ে তারা বললো, ঠিকাছে, তুমি বাচ্চাদেরকে কার্নিভ্যালে একটা নাচই শিখাও তাহলে। আমি চমকানোর শেষ পর্যায়ে, হতভম্ব। বল্লাম, ইউরোপীয়ান ডান্সের কোন অ আও আমি জানি না। তাহলে তুমি তোমাদের ইন্ডিয়ান ডান্সই শিখাও। আমি নিরুপায় গলায় বল্লাম অ, আচ্ছা ঠিকাছে। গার্জিয়ান কমিটি থেকে মেইল করল এর পরে, পরবর্তী আলোচনা করতে চায়। আমি আলোচনায় বল্লাম, “স্লামডগ মিলিওনার” এর “জ্যায় হো” শিখাই? কোথাকার কোন “স্লামডগ” নিয়ে তাদের কোন আগ্রহ দেখলাম না। শেষ পর্যন্ত ঠিক হলো, “হে মাকারেলা” শিখানো হবে। জানুয়ারীতে রিহার্সেল শুরু হবে, ফেব্রুয়ারীতে কার্নিভ্যাল। 
পরিসংহারঃ এগুলো কি বলার মতো কিছু? না কিছু না, কিন্তু এই কিছু না টা জানানোরওতো কেউ নেই। তাই সচলে লিখে রাখলাম। এই অসীম পৃথিবীর কোথায় এই তৃনসম তানবীরা কিভাবে পরে রইলো, তা দিয়ে সৌরজগতের কোথাও কোন দাগ পড়বে না, সেটা আমি ভালোভাবেই জানি। কিন্তু তবুও মনটায় কেমন যেনো একটা খুশী খুশী ভাব ধরে, একটা আকিহ আকিহ ফুর্তি লাগে। অন্য গ্রুপের লোকেরা অকারনে ফোন করে, এই আলাপ সেই আলাপ করার ভান করে, কি নাচ শিখাচ্ছি এবার, সেটা জিজ্ঞেস করে। এমন ভাব করে, উনি কতো চালাক, আমি কতো বোকা, আমার পেটের গোপন কথা নিয়ে যাচ্ছে আমি টের পাচ্ছি না। ভালো লাগে এই লুকোচুরি লুকোচুরি খেলা। ডান্ডিয়া বা পিকনিক কিংবা কারো জন্মদিনের পার্টিতে অন্যদের দেখায় আমাকে, এই সেই তানবীরা যে হামারা গ্রুপে নাচ শেখায়, “বাংলাদেশের”। এটাও ভালো লাগে। বাংলাদেশ নামটাতো উচ্চারন হয়। অন্য গ্রুপে আমাকে টানার জন্য নাটকের প্রধান চরিত্রে অভিনয়ের প্রস্তাব দেয়া হয়, আমি সগর্বে আর সবিনয়ে ফিরিয়ে দেই। এই হিংসা হিংসি টানাটানি, এটাও ভালো লাগে।
এগুলো সব শুধু আমারই ভালো লাগে। বাবা মায়ের কাছে এগুলো বলা বৃথা। তারা সারাজীবন এগুলো নিয়ে, আমাকে নিয়ে ভুক্তভোগী। আমি আছি নাচ, গান, আবৃত্তি আর নাটক নিয়ে। আরতো দুনিয়ার কিছুর খবর আমার নাই। দুনিয়াটা যে কতো কঠিন। এ ধারনা তাদের মনে বদ্ধমূল। স্বামী আর এক কাঠি ওপরে, ভেংচী কেটে বলেন, নিজের পকেটের পয়সা দিয়াতো করো নাচ, নাটক। যদি কিছু আয় হইতো তাহলেও নাহয় বুঝতাম। অনেকদিন পরে হঠাৎ একজন আমার নাটক দেখার আগ্রহ প্রকাশ করেছিল, নুরুজ্জামান। বহুদিন পর আমিও আমাদের গ্রুপের ডিভিডি করে দেন যে তাকে বল্লাম, আমাকেও দুই কপি দিওতো। কেউ দেখে না, কারো সময় নেই, আগ্রহ নেই তাই ডিভিডিটাও আজকাল আর আনি না। অবশ্য নুরুজ্জামান দেখেছে কি না সেটা আমি জানি না.........।
এবারে একটা সুসংবাদ দিয়ে আজকের মতো বিদায় টানছি। এবারে দিওয়ালিতে প্রথমবারের মতো বাংলা নাচ হচ্ছে সমবেত মহিলা গ্রুপে। আমি আর একটা পরিবার বাদে সেখানে বাকিরা সবাই অবাঙ্গালী। বাংলা লোকগীতি শিখাচ্ছি সোহাগ চাঁদ বদনী ধনি নাচোতো দেখি। 
কিছুই হয়তো না কিন্তু এটাই বা কম কি আমার মতো অভাজনের জন্যে? বাংলা ভাষা তোমাকে প্রনাম। 
তানবীরা
০২.১০.০৯


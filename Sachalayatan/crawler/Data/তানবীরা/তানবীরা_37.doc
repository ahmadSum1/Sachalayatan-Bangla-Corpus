এন্ড নাও ইটস ইভস টার্ণ



 এন্ড নাও ইটস ইভস টার্ণ
সুধীমন্ডলী “রান্ধা দিয়ে বান্ধা”র আজকের পর্বে আপনাদের জন্য রয়েছে, “নাসপাতির কেরেশমতি” আর "আপেলের গুবেল।" এতোক্ষন আপনাদের জন্য ছিল এ্যাডামদের দ্বারা পরিবেশিত “আপেলের পাকোড়া”। এবার আমরা ইভসদের কাছে যাচ্ছি তারা আমাদেরকে কি খাওয়াবেন জানতে। ভালো কথা পরে যারা টেলিভিশন অন করেছেন তাদেরকে জানাই অনেক অনেক অনেক ঈদ শুভেচ্ছা, আর স্বাগতম আমাদের সচলায়তনের বিশেষ ঈদ এপিসোডে। তবে ইভসদের পরিবেশন আপনারা দেখতে পারবেন ছোটা সা এক ব্রেক কি বাদ। 
ব্রেকঃ দর্শকদের কথা বার্তাঃ পুরুষদের হাতে পরে নারী জাতিরই কি দূর অবস্থা আর এইটাতো বেচারা আপেল। আপেলের মতো বেহেস্তী একটা ফলরে পাকোড়া ভাইজ্জা খাইয়া ফেললো? ফলেরওতো একটা ইজ্জত আছে। ঐটারে তরকারীর স্তরে নামাইয়া ফেললো? ব্রেক শেষ।
সুধী দর্শকমন্ডলী, এখন আপনাদেরকে নিয়ে যাচ্ছি রান্না বান্নায় আন্তর্জাতিক খ্যাতিসম্পন্না
ছয়খানা বিভিন্ন বিশ্ববিদ্যালয়ের পি।এইচ।ডি ধারী বিখ্যাত রাধুনী তানবীরা তালুকদার এর কাছে। তিনি নাক দিয়ে শাক, পনির দিয়ে বধির, কড়াই নিয়ে বড়াই, বড়ি দিয়ে কড়ি, ডাল দিয়ে ঝাল সহ বিভিন্ন স্বুস্বাদু রান্না আবিস্কার করে সেগুলোকে “হিট এন্ড ইট” পদ্ধতিতে বাজার জাত করে বিখ্যাত হয়েছেন। 
স্লালামালেইকুম তানবীরা আপা।
ওয়ালেয়কুম সালাম, দর্শক মন্ডলী, আপনাদেরকে আমার ঈদের আন্তরিক শুভেচ্ছা।
আজকে আপনি আমাদের আপেল দিয়ে চট জলদির পর্বে কি শেখাবেন আপা?
আমি শেখাবো আপনাদেরকে আপেলের চাটনী।
এ্যাডাসদের সময় লেগেছিল চল্লিশ মিনিট, আপনি কতোক্ষন সময় নেবেন?
জ্বী আমি নেবো মাত্র কুড়ি থেকে পচিশ মিনিট, আর উপকরনও লাগবে আরো কম মানে আরো সস্তায় হয়ে যাবে, এই দুর্মূল্যের বাজারে।
আপনার সময় শুরু হচ্ছে তাহলে এখন। তানবীরা ফাষ্ট ফরোয়ার্ডের ভঙ্গীমায় দৌড়ে আপেলের কাছে। 
প্রথমে আপনাদেরকে আমি উপকরনগুলো বলে দিচ্ছি, পড়ে অবশ্য আপনারা টেলি টেক্সটে দেখে লিখে রাখতে পারেন। 
উপকরনঃ চারটে আপেল টক মিষ্টি, ইউরোপের দর্শকদের জন্য বলে দিচ্ছি গোল্ড স্মিথ আপেলটিই দামে ও কাজে চাটনীর জন্য সবচেয়ে ভালো। অন্য জায়গায় গোল্ড স্মিথকে কি নামে ডাকে আমি জানি না ভাই। তবে আমার মতে যেকোন আপেল যেটি খেতে এমনিতে মোটেও স্বাদ না, টক, বা একটু পচে ফচে যাচ্ছে সেগুলোই চাটনীর জন্য সবচেয়ে ভালো। মিষ্টি ভালো আপেল দিয়ে চাটনী করা মানে আপেল প্রজাতির অপমান ও চিনির শ্রাদ্ধ। তারপর লিখে নিন সিকি কাপ ভিনিগার, আধ কেজি চিনি, সামান্য একটু আদা কুচি ও দুটো শুকনো মরিচ। 
প্রনালীঃ আপেল চারটিকে ছিলে নিন অথবা আমার মেয়ের ভাষায় খুলে নিন। তারপর আপেলটিকে কম পক্ষে আট টুকরো করবেন। যতো পাতলা করে স্লাইস করবেন চাটনী ততো ভালো হবে। সিকি কাপ ভিনিগারে এক কাপ পানি মিশিয়ে আগুনে বসান। সেটা ফুটে উঠলে তার মধ্যে চিনি গুলো দিয়ে আরো পানি দিন। সব ফুটে উঠলে ওর মধ্যে কাটা - ধোয়া আপেল গুলো ফেলে দিন। দিয়ে আচ বাড়িয়ে দিয়ে ফুটতে দিন। এরমধ্যে আলাদা জায়গায় সামান্য একটু আদা ছিলে খুব ফাইন করে কুচি করে নিন। শুকনো মরিচকেও পাতলা কুচি করে রাখুন। আপেল হয়ে গিয়ে যখন ঝোল গা মাখা হবে তখন আচ কমিয়ে আদা কুচি আর শুকনো মরিচ কুচি দিয়ে ভালো করে নেড়ে মিশিয়ে নিবেন। ঘুটবেন না তাহলে ডাল হয়ে যাবে, টুকরো টুকরো একটু আস্ত না থাকলে খেতে ভালো লাগবে না।
খুব শুকনো করে নামাবেন না তাহলে ঠান্ডা হয়ে পড়ে শক্ত হাড্ডি হয়ে যাবে, খেতে ভালো লাগবে না। এ রান্নায় লবনের সাধারনতঃ কোন প্রয়োজন পড়ে না। তবে কারো প্রয়োজন হলে নিশ্চয় মেশাতে পারেন স্বাদ মতো।
হয়ে গেলো চট পট , ঝটা ঝট। বিরিয়ানী, পোলাও, ভুনা খিচুরী পাতে অত্যন্ত স্বুস্বাদু খেতে।
আপা অত্যন্ত আনন্দের সাথে জানাচ্ছি আপনি মাত্র তেইশ মিনিটে রান্না শেষ করেছেন, খরচ কম পড়বে আপনার রেসিপিতে, আপনি উপকরনও কম ব্যবহার করেছেন, সব ক্যাটাগরীতে আপনি প্রথম হয়েছেন বলে আজকের রান্নার প্রতিযোগীতায় আপনাকে মানে মেয়েদেরকে বিজয়ী ঘোষনা করা হলো আমাদের পক্ষ থেকে। এই নিন আপনার পুরস্কার। ঈদ স্পেশালের বিশেষ আর্কষনীয় পুরস্কার হলো আপনাকে রান্নাঘর থেকে সামনের ঈদ পর্যন্ত ছুটি দেয়া হলো, এ সময়টুকু আপনার বর আপনাকে রেধে খাওয়াবে।
তানবীরার হাসি খুশী মুখ বাংলা পাচে রুপান্তরিত হলো। 
সামনের পর্ব দেখার আমন্ত্রন জানিয়ে আজকের পর্ব এখানেই শেষ হলো। 
টিপসঃ আপেলের চাটনী অনেক দিন ঠান্ডা জায়গায় রাখা যায়। বাংলাদেশে ডিপ করার দরকার নেই এমনি ফ্রীজেও বহুদিন রেখে দিতে পারবেন।
আনারস দিয়েও এমনি ক্লিয়ার চাটনী বানানো যায়। আমার মতো সর্বভুক যারা ক্ষিধের সময় হাতের কাছে যা পান তাই খান, বাছ বিচার নাই, তারা পাউরুটির উপড় জেলীর মতো লাগিয়ে, কিংবা ডেজার্টের মতো বাটিতে নিয়ে, তরকারী না থাকলে ডাল পাতেও খেতে পারেন। 
টিং টং
০২.১০.০৮


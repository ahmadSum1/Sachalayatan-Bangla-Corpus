ব্রেইন সমস্যা 



দুপুরে খেয়ে শুয়ে শুয়ে ম্যাগাজিনের পাতা ওলটাচ্ছিলো তিথী। অলস দুপুরটা আলসেমি করেই কাটিয়ে দেবে ভাবছিলো। হঠাৎ মুঠোফোনটা গান গেয়ে উঠলো, ঐ দূর পাহাড়ে, লোকালয় থেকে দূরে.........। অচেনা নম্বর থেকে ফোন, ধরবে কি ধরবে না ইতস্তত করছিল। এ সময়টায় অনেক সময় ব্ল্যাঙ্ক কল আসে, হাবিজাবি কথা বলে বিরক্ত করে আজে বাজে মানুষেরা। দোনামোনা করতে করতেই কখন যে ফোনের সবুজ বোতামে টিপ দিয়ে হ্যালো বলে ফেলেছে নিজের অজান্তেই টের পায়নি সে। ফোনে দিশার বড় বোন নুপূর আপার গলার আওয়াজ পেয়ে তিথী প্রায় লাফিয়ে উঠলো। দিশার নতুন বিয়ে হয়েছে, বেশ আলহাদেই ছিল পছন্দের মানুষকে বিয়ে করে। বন্ধুর সুখ দেখতেও সুখ। কিন্তু একী দুর্ঘটনা হঠাৎ। 
দৌড়ে হাসপাতালে এলো সে।  সবাই আছেন ওখানে, গম্ভীর মুখে পায়চারী করছেন অনেকে, কেউ কেউ হাসপাতালের বেঞ্চে বসে আসেন। একটা ভীতিকর অবস্থা বিরাজ করছে সেখানে। দিশার চোখের দিকেতো চাওয়া যাচ্ছে না। কেঁদে কেটে বেচারী একদম একসা করে ফেলেছে। নাক মুখ সব ফুলে গেছে। অবস্থা দেখে তিথী ফিসফিসিয়ে নুপূর আপাকে জিজ্ঞেস করল, ডাক্তার কি বলেছেন, কি অবস্থা এখন ভাইজানের? নুপূর আপা কাঁদো কাঁদো গলায় জবাব দিলেন, এখনো ডাক্তাররা কিছু জানায়নি। সেইযে রোগী নিয়ে ওটিতে ঢুকেছে তারা আর কোন খবর নেই। ভিতরে কি হচ্ছে আমরা কিছুই জানি না। সবাই দোয়া পড়ছি যেনো খারাপ কিছু না হয়, তুমিও দোয়া পড়ো। তিথী চুপ করে রইলো কি আর বলবে। আজকাল সবাই এতো বেপোরোয়া হয়ে গেছে, সড়ক দুর্ঘটনা কোন ব্যাপারই না যতোক্ষন নিজের ঘরে কারো ঘটছে। 
এর কিছুক্ষন পরেই তিনজন ডাক্তার বের হয়ে এলেন ওটি থেকে। জানালেন মগজটা পুরোই নষ্ট হয়ে গেছে। পুরনো মগজটা ফেলে নতুন মগজ ঢোকাতে হবে মাথায়। সবাই আকাশ থেকে পরলেন, এখন কি করা? এতো তাড়াতাড়ি মগজ কোথায় পাবেন তারা? ডাক্তাররা জানালেন হাসপাতালের মগজ ব্যাংকে মগজ আছে, মগজ পাওয়া যাবে। সেটা সমস্যা না। তবে ছেলেদের মগজ নিলে পুরো দাম দিতে হবে আর মেয়েদের মগজ নিলে অর্ধেক দামেই পাবেন। কার মগজ দিতে চান ওরা? এই বিপদের মধ্যেও ডাক্তারদের কথা শুনে মেয়েদের মুখ লাল হয়ে গেলো। কি বলতে চান ডাক্তার সাহেব? তিথী মেয়েদের নিয়ে আজেবাজে কথা সহ্য করতে পারে না। সে করবে না করবে না ভেবেও জিজ্ঞেস করেই ফেললো, “এর মানে”? 
ডাক্তাররা একটু বিরক্ত হয়ে জবাব দিলেন, মানে জানেন না আপনি? ছেলেরাতো নিজের কাজের বাইরে ব্রেন ইউজ করে না তাই তাদের মরার পর দেখা যায় প্রায় পুরো ব্রেইনটাই থেকে যায়। আর মেয়েরাতো সারাক্ষণ সব জায়গায় ব্রেইন ইউজ করতে থাকে তাই মরার পর ওদের ব্রেইন খুললে দেখা যায় মগজের প্রায় কিছুই নাই তাতে বজ্য পর্দাথটুকু ছাড়া। তো বেশি মগজ নিলে বেশি দাম দিবেন না আপনি???
** তিথীর ফেসবুক স্ট্যাটাস এ গল্পের উৎস। গল্পটি কখনো পড়া “ইন্টারনেট জোকস” এর ওপর ভিত্তি করে লেখা। উৎসর্গঃ দিশা, তিথী আর নুপূর, যারা আমার দূরে থাকা কাছের মানুষ। **
তানবীরা
০৭.১২.০৯


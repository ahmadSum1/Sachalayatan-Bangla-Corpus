সচলা নারী



সচলা নারী 
আমরা বাঙ্গালীরা হুজুগে জাতি, এক এক সময় এক এক ট্রেন্ড নিয়ে আমরা মেতে উঠি। এখন যেমন নেট এ লেখা পড়া করে এমন ব্যাক্তিরা মেতে উঠেছেন “সচলায়তন” সাইটটি নিয়ে।  ইদানীং প্রায়শই বন্ধুদের কাছ থেকে একটা মেল আসে সচলায়তনে পোষ্ট করা তার লেখার লিঙ্ক সম্বলিত। লেখার সাথে থাকে জ্ঞানী - গুনীদের সুচিন্তিত চিন্তা ভাবনা। লেখা পড়েছি, ভালো হয়েছে এই রিপ্লাই এর পরের ধাপ হলো, তোর মন্তব্য দে। আমি আলসী আবার লিখবো সেই অলসতায় নানা তাল বাহানায় অনেকদিনই মন্তব্য দেয়া থেকে এড়িয়ে গেছি। কিন্তু একদিন লোভ সামলাতে না পেরে লিখতে গেলাম দেখি নীচে যদিও লেখা আছে “আপনার মন্তব্য” কিন্তু লিখে আর পোষ্ট করতে পারছি না। তখন বন্ধুকে বললাম এতো কিছু ফিল আপ করতে হবে নাকিরে তোর লেখার মন্তব্য করার জন্য। বেচারা বন্ধুকে আমাকে ছাড়তেও চায় না, তার বহু দিনের গুতানো, তুই সচলে আয় সেখানে তোর লেখার অনেক রেসপন্স পাবি। যদিও আমি খুবই প্রাচীন ধারনায় এখনও বিশ্বাস করি, “কর্ম করে যাও, ফলের আশা করো না, যা আসার তা মাপ মতো এবং সময়ে অবশ্যই আসবে।“ আমি সচল - অচল নিয়ে খুব ব্যাস্ত ছিলাম না। ভেবেছি প্রকৃত লেখা যদি লিখতে পারি সেটা সচলে যাক কিংবা অচলে যাক, প্রকৃত পাঠক লেখা ঠিকই খুজ়ে পড়ে নেবেন, যেমন আমি নিজে খুজে খুজে পড়ি। যার যার “প্রেষনা”ই তাকে তাড়িয়ে নিয়ে বেড়াবে তার আগ্রহের দিকে। কিন্তু বন্ধু নাছোড়বান্দা সে আমার সচল করে ছাড়বেই। ইদানীং এর আর এক নতুন যন্ত্রনা ফেসবুকের চ্যাটিং এ বসে সে আমাকে অন্ধের মতো শিখিয়ে দিলো গেষ্ট হয়ে ঢুকে মন্তব্য করার জন্য। লাঞ্চ আওয়ার গেলো এই ভেজালে। তারপর বিকেলে বসে বসে প্রথমবারের মতো নিজ থেকে সচল খুলে অন্যদের লেখা পড়লাম। কিন্তু যেটাতেই মতামত দিতে চাই সেটাতেই লগ ইনের ভেজাল। তারপর কাউকে যদি মেল দিলাম তোমার লেখা পড়েছি, মন্তব্য করেছি, দশ মিনিট পর রিপ্লাই আসে কোথায় ? তোমার নিজের নাম কোথায় ? নিজের নাম দাও বা দে নীচে।
অন্তর্জালের বহু ভেজাল চার দিন পর পর সহ্য করতে হয়। কয়েকটা নমুনা,  তুই এখনও ইয়াহু ব্যবহার করিস? জিমেল নাই, ক্ষ্যাত কোথাকারের। এখনো ইয়াহু ?? স্কাইপে নাই, ক্ষ্যাত। এখনো বর্নসফট, ইউনিকোড করিস না জংগল, ফেসবুকে আসিস না কেনো? সারাক্ষন অফিস - বাসা ও জীবনের অন্যান্য বাস্তব দিক নিয়ে এতো ব্যাস্ত যায় যে নিজেকে নিজে প্রমিস করেছি যেভাবেই হোক নিজেকে কিছুটা সময় দিব, ভালো বই পড়ব, না হোক অন্তত বই বুকে নিয়ে ঘুমাবো কিন্তু স্কাইপে, ফেসবুক, অর্কুটে কুট কুট বাদ। কিন্তু আমার সর্বদাই বজ্র আটুনি ফস্কা গেরো। যতো প্রলোভনই থাকুক সচল -অচল কিছুতেই আর না। তারপর আবার ভাবলাম নিয়মিত যেহেতু আসব - যাব, একটা ঠিকানা করেই রাখি, ভেবে নিজের একটা একাউন্ট বানাতে গেলাম। ভাবলাম বন্ধুদেরকে চমকে দিবো, যা তোদের সচলায়তনে নাম লিখিয়েছি। কিন্তু নাম লেখানোর পর যে অটো রিপ্লাই আসলো সেটা হলো আমার সচলের টার্নিং পয়েন্ট। রিপ্লাই এলো এধরনের কিছু (হুবহু মনে নেই) একাউন্ট বানাইছ, ভালো কথা থাকলো, তোমার নাম - ঠিকানা, তোমার কার্যকলাপ বাংলাদেশের বর্তমান তত্বাবধায়ক সরকারের জলপাই বাহিনীর লোকেদের মতো এক বাহিনীর লোকেরা নিয়মিত পরীক্ষা করে দেখবে, তারা যদি তোমাকে যোগ্য মনে করে, তুমি গ্রীন নইলে রেড এ আছো, রেডই থাকবা। অবশ্য ক্ষমতায় আসা এত্তো সোজা না সেটা আমিও জানি। চোরা বাবর থেকে খাম্বা মামুন বহু গ্যাস পুড়াইয়ায় বেলুন উড়াইছিল। যাহা বলিব সত্য বলিব, সত্য বই মিথ্যা বলিব না। আমি থ্রিল্ড ফীল করলাম এই ম্যাসেজে, চ্যালেঞ্জটা বড় ভালো লাগল। অন্যদের কথা জানি না তবে আমি আমার কথা বলতে পারব এই চ্যালেঞ্জ না থাকলে আমার জন্য সচলায়তন এতো আগ্রহের কারন হতো না।
যতই মুক্তমনা হই, হাজার হোক মুসলমানের ঘরে জন্মতো। নিষিদ্ধ জানা মাত্র গন্ধম নিয়া ব্যস্ত। সেই প্রথম সচলকে উলটে - পালটে ধরলাম - পড়লাম। দেখলাম আগে যদি পোষ্টগুলো পড়ার সাথে সাথে ডানে - বায়ে দেখতাম তাহলে দেখতাম বা দিকে বড় বড় করে এই কথাগুলোই লেখা আছে। যাহোক বেটার লেট দ্যান নেভার। কিন্তু মনে মনে একটু আফসোস হলো, এ্যাকাউন্টটা নিয়ে। এই ঘরে বসবাস করবো জানলে আরেকটু দরদ দিয়ে এ্যাকাউন্টটা বানাতাম। আমিতো বিডি নিউজ পড়ার জন্য কিংবা রিয়াল প্লেয়ার ডাউন লোড করার জন্য যেমন এ্যাকাউন্ট বানাতে হয় সেই দৃষ্টিকোন থেকে তখন টাইপ করে গেছলাম। হয়তো তানবীরা তালুকদার পুরো নামের বদলে অধের্কটা দিতাম। কিংবা “সুরঞ্জনা বা বনলতা” টাইপ একটা নাম নিতাম। নিজের পুরো নাম শুনলে নিজের কাছেই নিজেরে খালাম্মা খালাম্মা লাগে, অন্যদের কি অবস্থা কে জানে। যাহোক কোনদিন যদি পুলসিরাত পার হই মানে সচল হই তাহলে এ্যাকাউন্টকে মডিফাই করা যায় কি না দেখবো নে। পরের চিন্তা পরে।
এ্যাকাউন্ট বানানোর উত্তেজনা সামলাতে না পেরে সন্ধ্যায় বরকে বললাম সচলায়তনের কথা। বর যে লুক দিলো তার মানে হলো প্রথমে পেল টক, এরপর মুক্তমনা এখন হয়তো পরবে সচল নিয়া, নতুন আমদানী। তবে পরের লুকটা বেটার ছিল, যদি আমার বুঝার ভুল না হয়ে থাকে তাহলে সে লুকের মানে হলো, ভালোই হলো, সচল হোক আর জংগলই হোক, আমাকে বিরক্ত না করলেই হলো, নিজের কিছু নিয়ে ব্যাস্ত থাকুক। মেয়েকে আর বললাম না, কারনতো জানিই। মেয়েকে পড়াতে বসলে কিংবা কিছুতে নিয়ে বসা মাত্র মেয়ে বলে উঠে আজকাল মা যাওতো, তুমি একটু কম্পিউটার করো। এরমানে হলো তুমি তোমার কাজ করো, আমি আমারটা।
যাক এবার ধানটাই বানি, শীবের গীত বহুত হইল। আজকাল সচলে খাচ্ছে নেট টাইমের বেশীটা। একজন বলল যখনই জিটকে আসি তখনই অন - লাইন, ব্যাপার কি তোর? চাকরী আছেতো তোর নাকি বিদায়। আমি আস্তে করে ইনভিজিবল ষ্ট্যাটাস নিয়ে নিলাম। আর মনে মনে ভাবলাম চাকরী আর কয়দিন থাকে কে জানে? এতোদিন যা করি নাই, সচলের কল্যানে তাও করলাম। সচলের অভ্র লিঙ্ক থেকে বাংলা লিখতে গেলে, বানান ঠিক রাখতে পারি না বিধায় অফিস নেটওয়ার্কের ল্যাপটপে অভ্র ডাউনলোড করেছি!!! বিপদ সঙ্কেত ঘুরছে। সিষ্টেম এ্যাডমিন যতোদিন টের না পায় আর কি।
কয়েকদিনে মনে হয় সচল পলিটিক্সও কিছুটা আয়ত্বে আসল। মানুষ দলবদ্ধ প্রানী, সৃষ্টির আদিকাল থেকেই দল বেধে চলে এসেছে বলে, সমাজ, বিয়ে, বাচ্চা, নাতি - পুতি তথা গুষ্টির সৃষ্টি। স্কুলে থাকতে দল ছিল, কলেজ, ইউনিভার্সিটি, আবৃত্তি, নাচের ক্লাশ কোথাও এর ব্যাতিক্রম দেখি নেই মায় বিদেশের মাটিতে বিদেশীদের মধ্যেও। সচলও তাই। বন্ধুরা লেখেন, বন্ধুরা মন্তব্য করেন, জমজমাট অবস্থা। দোষের কিছুই না। আমি ব্যাক্তিগত ভাবে লেখা পড়ার চেয়েও মন্তব্যগুলো বেশী আগ্রহ নিয়ে পড়ি। “প্রত্যুৎপন্নমতিতা” কাকে বলে। মুহুর্তের মধ্যে ঝাসা ঝাসা মন্তব্যে ঠাসা হয়ে যায়। মাঝে মাঝে আমি এতো দ্রুত মূল লেখাটি পড়ি যে যখন উদ্বৃত সহকারে মন্তব্য করে কেউ আমি আবার মূল লেখায় ফিরে যাই, ওটা কোথায় ছিল দেখতে। কিন্তু লক্ষ্যনীয় ব্যাপার হলো গ্রুপ শুধু ছেলেদের। লেখা পচানব্বই ভাগ ছেলেদের। এটার কারনটা কি? নেটে বাংগালী মেয়েদের কি এত্তোই অভাব ? মনেতো হয় না। অন্য সাইট গুলোতে তো বেশ মেয়েরা লিখছেন। যেকোন চ্যাটিং রুমে লগ ইন করলে দেখা যায় মাথা দুলিয়ে দুলিয়ে (কল্পনায় দেখা) কিন্তু বাস্তবে শোনা যায় রবীন্দ্র সংগীত গাইছেন, সখী ভাবনা কাহারে বলে ......। নাকি সচলের মডারেটরা নারী বিদ্বেষী মনোভাব পোষন করেন? বেশী মেয়েদের সচল করতে চান না। তাহলে বলি একটা গন্ধম খাইয়ে যারা এতো বড়ো দুনিয়ার সৃষ্টি করতে পারে, তাদেরকে অগ্রাহ্য করবেন না, প্লীজ। অবশ্য এটাও হয়তো হতে পারে সচল হওয়ার জন্য মেয়েরাই ধের্য্য রাখতে পারেন না। কারন যাই হোক সচলে এই অবস্থার উন্নতি দেখতে চাই। বাংলাদেশতো বাংলাদেশ স্বয়ং এ্যামেরিকা চলে যাচ্ছে নারীর ক্ষমতার অধিকারে আর সচলে মেয়ে লেখিকা নেই বলতে গেলে !!! নাম থেকে আমি মাত্র দুজন কিংবা তিনজনকে সচল অবস্থায় উদ্ধার করতে পেরেছি। ছদ্মনামে থাকলে জানি না, আবার অনেক নাম থেকে বুঝতেও পারিনি। যেমন “নিঝুম”, ছেলে মেয়ে দুইই হতে পারে। আমাকে নারীবাদী ভাববেন না কেউ দয়া করে। আমি মানুষবাদী। কিন্তু সমতায় বিশ্বাসী, এই যা। 
অনেক অনেকদিন পর আজকে কড়কড়ে লিখে, সাথে সাথে মচমচে একটা লেখা পোষ্ট করলাম, ধন্যবাদ সব সচল বন্ধুদেরকে যারা এই লেখার জন্য প্রেরনা জুগিয়েছো গত কদিন ধরে। অবশ্য জানি না এ লেখা আলোর মুখ দেখবে কিনা, নাকি মডরা বাংগালী কায়দায় সাইজ করে ফেলে দিবেন। তবুও এ রিস্ক নিলাম। সচলে একজন অবশ্য একটি কথাকে তার কপি রাইট হিসেবে ব্যবহার করছেন, আমি তার কপিরাইট মেনে নিয়েই কথাটি লিখে লেখাটি মডদের হাতে সমর্পন করছি ......... “ইয়া হাবিবি” ।
তানবীরা তালুকদার
০৯.০৫.০৮


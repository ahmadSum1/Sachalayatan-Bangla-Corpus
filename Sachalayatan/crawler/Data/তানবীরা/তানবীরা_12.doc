জন্মদিনে আমার কথা 



আরো একটি বছর বেঁচে থাকলাম পৃথিবীতে। এই সুজলা সুফলা সুন্দর পৃথিবী আমাকে আরো একটি বছর উপভোগ করার সুযোগ দিল। আমি তাকে কি দিলাম সে কথা নিতান্তই অবান্তর। শৈবাল আবার শিশিরকে কি দিবে? অনেক অনেক সুন্দর সময় পার করেছি। জন্মদিন মনে হলেই আজকাল মনে হয় সায়াহ্নের দিকে আরো এক কদম এগোনো হলো আমার। আজ এই গোধূলি বেলায় পিছনে তাকাতে ইচ্ছে করে মাঝে মাঝে। ভাবতে ইচ্ছে করে স্কুলে - কলেজে কিংবা ইউনিভার্সিটিতে পড়তে গিয়ে ছোটবেলায় জীবনটাকে যেভাবে কল্পনা করেছি আর আজকে যে জীবন আমি যাপন করে যাচ্ছি তার কোথাও কি কোন মিল আছে? শাহনাজ রহমতুল্লাহ তার কিন্নর কন্ঠে গেয়ে চলেন, “স্বপ্ন সেতো স্বপ্নই নয়, যদি না কিছু তার সত্যি হয়”...............তাহলে কি সেগুলো স্বপ্ন ছিল না আদৌ ? জীবনটাকে যতোই আমি মুঠোই ভরতে চেয়েছি, ততোই সেটা মুঠো থেকে পিছলে পিছলে গেছে। 
ছোটবেলায় জন্মদিনের সকালে ঘুম থেকে উঠেই কেমন যেনো একটা আলাদা অনুভূতি হতে থাকতো সারাক্ষন। এই দিনটাকে শুধুই আমার মনে হতো। যতো ফুল ফুটেছে সেদিন এই পৃথিবীতে আমার জন্য, যতো শিশু হেসেছে সেও আমার জন্য। ঐ নীল আকাশ আমার ঐ দখিন হাওয়া আমার। মনে হতে থাকতো আজ এই পৃথিবীর পাখিরা অন্য সুরে গাইছে, আজ ঐ সূর্য আমার পানে চাইছে। পৃথিবীতে সাংঘাতিক একটা উলট পালট কিছু হয়ে যাবে। প্রতি বছর ইত্তেফাকে ছাপিয়ে যাওয়া গৎ বাধা রাশিফলটা, যার একটা লাইনও এদিক ওদিক না করে আবার উনত্রিশে আষাঢ় ওরা ছাপাতো মনের আনন্দে আবার পড়তাম। একবার নয় বারবার পড়তাম। আজ আপনার জন্মদিন হলে আপনি কর্কট রাশির জাতক কিংবা জাতিক। জন্মসূত্রে আপনি মেধাবী, উচ্চশিক্ষার যোগ আছে, কল্পনাপ্রবন, আবেগপ্রবন, অত্যন্ত সংবেদনশীল ইত্যাদি ইত্যাদি।কাঁচি দিয়ে যত্ন করে চারকোনা কেটে আবার ডায়রীর পাতার মাঝে অগোছালো কিন্তু সাবধানে রেখে দিতাম। কি সাধারন সেই কথাগুলো ছিল, হয়ত প্রত্যেকদিনই এদিক ওদিক করে অন্যের জন্মদিন উপলক্ষ্যে ছাড়ছে, কিন্তু আমার কাছে সেদিন কোরানের আয়াত হয়ে ধরা দিতো। 
আজকাল জন্মদিন তেমন কোন বিশেষ অনুভূতি আর উচ্ছাস নিয়ে আসে না। বয়সের ঘরে আরো একটি সংখ্যার যোগফল বইতো বেশি কিছু না। তেমন কোন আলাদা চমক নেই, অবাক করে দেয়ার জন্য কেউ এসে কড়া নাড়বে না, অনেকদিন ধরে চেয়ে আসছি তেমন কিছু জন্মদিনের শুভেচ্ছাস্বরূপ উপহার হবে না। যখন যা মনে চায় কিনে নেই, চাওয়ারও কেউ নেই, দেওয়ারও কেউ নেই। নিয়মের বাইরে অবাক হওয়ার মতো খুব একটা কিছুই নেই। অফিসে কেক নিয়ে যাই, সবাই শুভেচ্ছা জানায়, ফেসবুক , মেইল, এস। এম। এস আর ফোনতো আছেই। তারপর ভালো কোন রেষ্টুরেন্টে খাও আর ঘুমাও, জন্মদিন শেষ আবার সামনের বছরের জন্য তৈরী হও বেবি। তবে মেয়ের উৎসাহের কোন সীমা থাকে না, যেটা দেখতে খুব ভালো লাগে। স্কুল থেকে টীচার যেভাবে শিখিয়ে দেয় ঠিক সেভাবে মিলিটারী রুটিনে সে মায়ের জন্মদিন পালন করে। মাঝে কিছু ভুলে গেলে নিজের উপরই উনি রেগে যায়। লিখছি বটে আলাদা কোন আবেদন নেই, কিন্তু সত্যিই কি নেই? তাহলে কেনো এই নোট লিখছি আজ? মেইলে এত্তো এত্তো ই-কার্ড ফ্রী পাঠানোর সুযোগ থাকা সত্বেও অনেকে যখন হাতে লিখে ডাক মাশুল দিয়ে কার্ড পাঠান, তখন মনে হয় আসলে কি আমি এই ভালোবাসার যোগ্য? 
আরো অনেক ভালো মানুষের মতো সচলায়তনেরও আষাঢ় মাসে জন্ম। আমার চৌদ্দ দিনের বড় সে। আমার বড় আপা। এই বড় আপুর কাছ থেকে আমি অনেক ছোট ভাই বোন বন্ধু শুভাকাংখী পেয়েছি, যাদের যোগ্যও আমি না। আর পেয়েছি তাদের অযাচিত ভালোবাসা আর চোখ ভিজিয়ে দেয়ার মতো মমতা। ফেসবুক আর সচলের কারনে অসহ্য লাগতে থাকা প্রবাস জীবনটাও আজ সহ্যের মধ্যে চলে এসেছে। ছুঁতে তোমার পাই না, কিন্তু তোমার ছোয়া পাই ......আছে কেউ আছে, হাত বাড়ালেই আছে একটা অনুভূতি মনকে চাঙ্গা করে রাখে। এটা কি কম পাওয়া জীবনে? শুধু কোন এক হিংসুক ভদ্রলোক আমার নামের একটা ক্যরিকেচার করেছেন, যেটা আমার পছন্দ নয় ঃ)
অনেক সময় ব্যস্ততায় সচলে লগ ইন করতে পারি না। রাতে শুয়ে মনে হয় কি যেনো একটা রুটিন কাজ বাদ পড়ে গেছে। তবুও আপ্রান চেষ্টা করি দুধের স্বাদ ঘোলে মিটানোর মতো করে “গুঁতোগুঁতির শীর্ষে” আর পাঠক ভোটের সেরা লিষ্টটা দেখে নিতে। আগে সন্ধ্যার পরে সময় পেলে বন্ধুদের সাথে আজাইরা আড্ডা দেয়া হতো, বাংলাদেশের বন্ধুরা তাদের কাজ সেরে রাত বারোটার পর অন লাইনে, আমি এখানে আর এমেরিকার বন্ধুরা তাদের দুপুরে কাজ ফাঁকি দিয়ে। সচলের কারনে আজকাল স্কাইপে, ওয়াই এম সব বন্ধ। বন্ধুরা একটু গোসস্বাও করে আমি পন্ডিত হচ্ছি দেখে। সচল আমায় অনেক দিয়েছে, সচলের কাছে কৃতজ্ঞতার শেষ নেই। আমার আঁচল ছাপিয়ে উপচে পড়ছে। আমি আলাদা করে এখানে কারো নাম উল্লেখ করলাম না। প্যাঁচ লাগার সম্ভাবনা আছে। আমি হয়তো কাউকে কাছের ভাবছি সে ভাবছে না, আবার সে হয়তো ভাবছে আমি না, সমূহ বিপদ এড়াতে এই সাবধানতা গ্রহন করা হইল। কি দরকার নাম মুখে আনার? তবে এই পৃথিবীর পরে আমার জীবনের সবচেয়ে উল্লেখযোগ্যে দুখানা নাম মুখে না আনলেই নয়। এক আমার ভাইয়া আর এক আমার কন্যা। যারা আমারে দেখিবারে পায়, অসীম ক্ষমায় ভালোমন্দ মিলায়ে সকলি। যারা আমাকে ভালোবাসে, আমি শুধু আমি বলে, কোন শর্ত না রেখে। 
আমার জন্মদিনে সবার জন্য আমার তরফ থেকে অনেক অনেক অনেক শুভকামনা রইলো।
ও হ্যা, শুভ জন্মদিন তানবীরা। 
তানবীরা
১৪.০৭.০৯


একটু ফেসবুক আর আমি



                           একটু ফেসবুক আর আমি
না, এটা হৈমন্তী শুক্লার গানের কোন নতুন রিমিক্স ভার্সন নয়। আমার সুদীর্ঘ প্রায় দুই বছর ফেসবুক জীবনের সংক্ষিপ্ত ইতি কথা। আমি তখন অনেকদিন গড়িমসি এবং বিশ্রাম নেয়ার পর সবে আবার চাকুরীতে ঢুকেছি। গায়ে কাজ গছে না, সারাক্ষন বিরক্ত, ক্লান্ত। মেয়ের স্কুল, অফিস এবং সংসার সব মিলিয়ে ত্রাহি ত্রাহি অবস্থা। আর অফিস দেখলেও মরে যেতে ইচ্ছে করে। কাহা ফিলিপস এর শান শওকত আর কিধার এই ফকিরা ডি।এইচ।এল। জিদ ধইরা যে আবার ঠকা খাইলাম সেইটার পস্তানীও হচ্ছে মনে মনে। তাও প্রথমে ছয় মাসের প্রভিশন পিরিয়ডে আছি তখন। আমি মনোযোগের ভাওতা দেখাইয়া পার্মানেন্ট এর ধান্ধায় আছি। ফকিরা অফিসে কচকচানি লাইগাই থাকে প্রাইভেট ইন্টারনেট ইউজ এর উপরে। প্রায়শই কমন মেইল আসে, ইন্টারনেট এর ইউজ বিজনেস পারপাজ হওয়াই ভালো, প্রাইভেট ইউজের জন্য দেয়া না ইত্যাদি প্রভৃতি। কেউ এর মধ্যে গান পাঠাইলে ডিলিট মারি শোনার সময় নাই, জোকস পাঠাইলেও মোটামুটি ওপেন না কইরাই ডিলিট। সবচেয়ে জ্বালায় বেশি মামুন। তিনি পি।এইচ।ডি করতেছেন, বিদ্বান ব্যাক্তি, প্রায়শই একটা লিঙ্ক পাঠাবে, ষোল পৃষ্ঠার ইংলিশে একখানা জ্ঞানগর্ভ আর্টিকেল, এটা পড়ো, হেভী ইন্টারেষ্টিং টাইপ লিখখা। আরে টমাস হার্ডি কিংবা জন স্ট্যাইনবেক হইলেও এক কথা না রিচার্ড ডকিন্স কিংবা পল কার্জ এর লেখা পাঠায়। ওরা ইন্টারেষ্টিং এর জানেটা কি? আমিও ফিরা মেইল দেই, নিজে পড়ো আর বিদ্বান হও, আমারে টানবা না।
এভাবেই কালাতিবাহিত হচ্ছিল। এর বহু কাল আগে থেকেই হাই ফাইভ কিংবা মাই স্পেস এর কুত কুত ছিল। প্রায়ই দাওয়াতী মেইল আসতো বন্ধুদের প্রোফাইল ভিজিট করার জন্য। আমার যেহেতু কুত কুত খেলার কোন সময় নাই হয়তবা ইচ্ছাও নাই তাই আমি জীবনেও কারো প্রোফাইল ভিজিট করতে যাই নাই। এর অবশ্য গুরুতর কারন হইলো প্রোফাইল ভিজিট করার প্রথম শর্ত, নিজে প্রোফাইল বানাও। এই বানানোর আলসেমিতেই আসলে হয় নাই। যদিও ততোদিনে অর্কুটে কুট কুট করি। আমার আশে পাশে যারা আছেন তারা রোজই কুট কুট করেন, প্রায়শই শুনি, ফটো দেখলাম অর্কুটে কি দারুন দেখাচ্ছে তোকে, কিংবা ওর স্ক্যাপটা দেখলি, কি লিখেছে ওসব। আমিতো থাকি ওদের সাথে, তাই যোগাযোগ আর পি।এন।পি।সি এর সুবিধার্থে আমিও কুট কুট করি। এবার শুরু হইলো ফেসবুকের ইনভাইট পাওয়া, আসো প্রোফাইল ভিজিট করো। ভাইবোনেরা সব্বাই প্রোফাইল বানিয়ে ওয়ালে লেখালেখি, ফটো আপলোডা লোডি চলতেছে। কে কি কমেন্ট করলো, কার প্রোফাইল পিক্স ঝাক্কাস হইলো ইত্যাদি ইত্যাদি। আমি তখনও নিবিষ্ট মনে অফিস, জি টক আর মুক্তমনা, প্রথম আলো, আমাদের সময়, বাসভূমি, সাতরং, এনওয়াই বাংলা আর খবর ডট কম এর মধ্যে আছি। মাঝে মাঝে নুরুজ্জামান তার সচল ব্লগ এর লিঙ্ক আমারে পাঠায়। আমি লেখা আর কমেন্ট পড়ে ভাবি, কিছু আজাইরা লোকজন আছে যারা সারাদিন এখানে লেখাপড়া করে সময় কাটায়, আহা কতো সুখ তাহাদের জীবনে। পোলাপাইনের কাম কাজে আমি নাই। যদিও মামুন প্রায়ই বলে ফেসবুকে প্রোফাইল বানাও। তোমার মতো বুড়া লোকও আছে। অনেক ভালো ভালো লোকের দেখা পাবা কিন্তু আমি নাই......। 
ভাইয়া তখন উচ্চ শিক্ষার্থে বিদেশে। প্রায়ই ভাইয়ার এদিক সেদিক ট্যুর থাকে। ভাইয়া তার ছবি সব ফেসবুকে আপলোড করে। যদিও আমাকে পিকাসো এ্যালবামের লিঙ্ক পাঠায় কিন্তু স্কাইপেতে যখন ভাইয়া আমি আর বোনেরা সব কনফারেন্স চ্যাট করি তখন দেখি ওরা অন্যদের কমেন্ট নিয়া, ভাইয়ার ফেসবুকের ঘোমটাওয়ালী বোরকাওয়ালী বান্ধবী নিয়া অনেক কথা বলে, হাসাহাসি করে যেগুলোতে আমি মিসিং। ভাইয়া যে মাইয়ারে এ্যাড করে পরদিন নাকি ভাবী তারে ইনভাইট পাঠায়। টম এন্ড জেরী গেমস হচ্ছে। আর এদিকে মামুনতো তিন দিন পর পর ওর প্রোফাইল ভিজিটের দাওয়াত পাঠাচ্ছেই। সে সময় কোন এক স্মরনীয় দিনের সকালে অফিসে বসে প্রোফাইল বানিয়ে ফেসবুকে ঢুকলাম, আমার যাত্রা হলো শুরু। প্রথমে আমি আগা মাথা কিছুই বুঝি না। ধুন পুন সব এ্যাপ্লিকেশন, দেখতে গেলেই বলে প্রথমে নিজের প্রোফাইলে এ্যাড করো। কয়দিন পর আমি সব্বাইরে বল্লাম ঐ আমারে ঐসব ফালতু জিনিসের দাওয়াত দিবি না। আমার অবস্থা তখন ক্যামেলিয়া আপুর মতোন। ফেসবুকে সার্চ দিয়া বন্ধু খোঁজাতো দূরে থাক, কাউরে ইনভাইট ক্যামনে করতে হয়, এসব আমি কিছুই জানি না। এদিকে আমারে যে ইনভাইট পাঠায় আমি তারেই এক্সেপ্ট করি, আমি ভাবি যে আমারে ইনভাইট পাঠাচ্ছে সে নিশ্চয়ই আমারে চিনে, জেনে, বুঝে নিজ দ্বায়িত্বে পাঠাচ্ছে। এরমধ্যে অন্য কিছু থাকতে পারে আমার কোন ধারনাই ছিল না। আমারে খামোখা কেন কেউ এ্যাড করবে সেটাও আমার মাথায় নেই। 
সেই আদিম সময় এক স্যুটেড বুটেড জ্ঞানী ইডিয়েট আমারে ইনভাইট পাঠায়। আমি যথারীতি তারে এক্সেপ্ট করি। তার মিনিট দশেকের মধ্যেই দেখলাম জিমেইলে ম্যাসেজ। 
আপনার সাথে বন্ধুত্ব করতে পেরে আমি আনন্দিত, গর্বিত ইত্যাদি ইত্যাদি ইত্যাদি।
আমি আগা মাথা না বুইঝ্যা বল্লাম,
“সেইম হিয়ার”।
আবারো দশ মিনিটের মধ্যে রিপ্লাই,
আপনার মোবাইল নাম্বারটা পেতে পারি? আমি পুরা টাশকি। আমি ভালো কইরা তার প্রোফাইল চেক কইরা মনে করতেই পারলাম না স্কুলে, কলেজে, ইউনি, কোচিং, পাড়া, স্যারের বাসা কোথাও এই মুখ কোনদিন দেখছি।
ভনিতা না করেই বল্লাম, আমার মোবাইল নাই। শুধু ফেসবুক আছে।
এই উত্তর পাইয়া ব্যাটা আমারে পুরা আধা এ ফোর লিখখা পাঠাইলো, তাকে আমি যা ভাবছি আসলে সে তা না। তার লন্ডনে বাড়ি আছে, গুলশানে বাড়ি আছে, প্রতি অল্টারনেট উইকে সে একবার লন্ডন আসে, একটেইলে বিরাট জব করে, লন্ডনে পড়াশুনা করছে ইত্যাদি ইত্যাদি। এ গল্পটা একদিন কোন এক ফেসবুকীয় কারনেই নজরুল ভাইয়ের সাথে জিটকে করছিলাম। এইটুকু বলার পরই নজরুল ভাই বললো, আপনে কইলেন না কেন, ব্যাটা আমার মোবাইল নাই, আমারে তুই মোবাইল কিন্যা দে। যাহোক, আমিও বেকায়দায় পইড়া রিপ্লাই দিলাম,
ভাই আপ্নেরে আমি কিছুই ভাবি নাই কিন্তু আসলেই আমার মোবাইল নাই।
তারপর দুপুরের দিকে দেখি আবার ম্যাসেজ দিছে,
আপনি কি বিবাহিতা?
আমি চরম বিরক্তি নিয়ে উত্তর দিলাম, আমি শুধু বিবাহিতই না, পাঁচ বাচ্চার মা, চল্লিশোর্ধ। আমার প্রোফাইল দেখেন। আপনি কি ফেসবুকে পাত্রী খুঁজতে আইছেন? আর জায়গা নাই পাত্রী খোজার?
ব্যাটা কইল, আই সী।
ওইযে সী কইরা তিনি ভাগলেন আর আসিলেন না। পুরা বছর অপেক্ষায় আছি। উনি বোধ হয় আমার জীবনের সবচেয়ে সংক্ষিপ্ত সময়ের ফেসবুক বন্ধু। 
তখন ভাইয়া প্রবাস জীবনে কাহিল। যদিও সারাজীবন পড়াশুনা সব প্রবাসেই করেছেন কিন্তু বহুদিন বাদে আবার প্রবাসে, স্ত্রী কন্যা দেশে রেখে, মানসিক কষ্টে আছেন। সারাদিন নেটে থাকেন। চব্বিশ ঘন্টা অন লাইন। আমি ব্যস্ত বলে হল্যান্ড টাইম রাত নয়টার পর আমার স্কাইপেতে কু কু করে, আমাকে ডাকেন। কি খাইছো, পড়া কেমন চলছে, কে রানছে তুমি না রুমমেট এসবের পর শুরু হয় আজাইরা কথা। আমি ভাইয়াকে বল্লাম দুপুরের হিরোর কথা। ভাইয়া খুবই বিরক্ত হয়ে আমারে বকলো, তুই ক্যান না বুইঝা লোকজন এ্যাড করিস। ফেসবুক একটা খুবই ব্যাক্তিগত ব্যাপার। আমি যে না বুইঝা যে কয় রাম, তার সাথেই যাম, অবস্থায় আছি, দেখলাম ভাইয়া সেটা আগেই লক্ষ্য করেছে। আমি বল্লাম আমি ক্যামনে জানি? আমারে কিভাবে খুঁজে পায়? ভাইয়া বলল সিকিউরিটি দে যাতে সব্বাই তোর প্রোফাইলে না ঢুকতে পারে। আমি বল্লাম এসব আমি খুঁজতে পারবো না, এই আমার পাসওয়ার্ড, তুমি আমার সিকিউরিটি বানাইয়া দাও। ভাইয়া গুটুর মুটুর কইরা বললো ঠিক আছে, এখন তুই পাসওয়ার্ড বদলা। আমি বল্লাম, থাক তুমি লিখে রাখো, টাইম টু টাইম আপ টু ডেট কইরা দিও আমার ফেসবুক। তারপর ভাইয়া তার স্বভাব গার্ম্ভীযে আমাদের চারবোনকে এবং সাথে ভাবীকে একটা কমবাইন্ড মেইল পাঠাইলেন, ফেসবুক জিনিসটা ভালো কিন্তু এর অনেক খারাপ ব্যবহার থাকতে পারে সো সাধু সাবধান। যারে তারে এ্যাড করা থেকে বিরত থাকো। অবশ্য মামুনও আমার ফ্রেন্ড সংখ্যা বাড়ার হার দেখে ভাই সুলভ স্নেহ নিয়ে বার বার বলেছে, তুমি চিনো যাদেরকে এ্যাড করছো? সবাধান। 
আমি একটু সাবধান হলাম। কিছু ঝেটে দিলাম লিষ্ট থেকে আর সিকিউরড প্রোফাইলের কারনে নতুন দাওয়াতের সংখ্যাও এখন নগন্য। তার থেকেও আমি বুঝে সুঝে এ্যাড করি। সে সময় আমি দেশে। একদিন দেখলাম দাওয়াত দিয়েছেন একজন আঙ্কেল। আমি ম্যাসেজ দিলাম, আঙ্কেল আপনেরে কি আমি চিনি? তিনি বিরাট উত্তর লিখলেন। আমার রবীন্দ্রনাথ ও কাদম্বরী সিরিজ পড়ে তিনি মহামুগ্ধ। তিনি যেহেতু ঘটি আমার নাম দেখে বুঝতেই পারেন নাই যে আমি রমনী। তারপর এখন ফেসবুকে আমাকে দেখে উনি ফিট যে আমি এত্তো অল্প বয়সী রমনী। উনি ভেবেছিলেন এত্তো যার জ্ঞান তিনি নিশ্চয়ই কোন প্রৌঢ় হবেন। উনি নিজে অন লাইনে একখানা ম্যাগাজিন চালান। তার লিঙ্ক দিলেন। ম্যাসেজ পইড়া আমিতো চারোখানে চিত। সাথে সাথে আমার ফ্যানরে এ্যাডাইলাম। একদিন সকালে বাসায় কেউ নাই, কিছু করার নাই, আমি ভাবলাম যাই একটু মেইল ফেইল চেক করি। আঙ্কেল আমারে ফেসবুকে ম্যাসেজ দিলেন। সাধারন সৌজন্যমূলক কথা বার্তা। ঢাকা উনার অনেক ভালো লাগে, ঢাকার মানুষ অনেক ওয়ার্ম ইত্যাদি ইত্যাদি।
তারপর বললেন, আমাকে তুমি বলতে পারেন কি না?
ফেসবুকের প্রোফাইলের ছবি দেইখ্যা আমার মনে হইল আব্বুর পিঠাপিঠি হবে,
বল্লাম, জ্বী পারেন।
তারপর আঙ্কেল আমারে কয় তিনি আমারে এখন থেইক্যা “তনু” বইল্যা ডাকবেন।
আমি পুরা হাফসোল, ব্যাটা কয় কি? যা কয় তাতেই আমি রাজি দেইখ্যা ব্যাটারতো অবস্থাতো খারাপ। আমি আমার তানবীরা খোলস ছেড়ে পুরাই নিজের মূর্তিতে আত্মপ্রকাশ করলাম।
বল্লাম, ক্যান আপনে আমারে তনু কইবেন ক্যান?
আঙ্কেল এদিকে পিছলায় ঐদিকে পিছলায়। উত্তর খুজে পায় না।
পরে বলে না তানবীরা নামটা বড়োতো তাই।
বড়তো আপনার কি হইছে? আপনেরতো দরকার নাই প্রত্যেকবার আমার নাম লেখার। সামিয়ার সাথে তখন আমার বসুন্ধরা যাওয়ার কথা।
সে আইসা বিরক্ত গলায় আমারে বলতেছে তুমি এখনো কম্পিউটারে বসে আছো। যাবা না? আমি বল্লাম যাওয়া যাওয়ি নাই, আগে শালা মাপ চাইবো, তারপর ছাড়বো।
সামিয়া মাথা উঁকি দিয়া চ্যাট পেইজ পইড়া হাসতে হাসতে মাটিতে গড়াগড়ি। তার দামড়ি বড়বোনরে তার থেকেও দামড়া কেউ তনু বইল্যা ডাকার প্রস্তাব দিতে পারে, সে হতভম্ভ। কাউরে বলতেও পারছে না কারন কেউ নাই বাসায়। হাসতে হাসতে সে ব্যাকা হইয়া গ্যালো। 
এসব কারনে আমি ফেসবুকে সাবধান। মাঝখানে আবার হিমুর লেখা জেসমিন জোয়ার্দারের গল্প পড়ে আরো ভাবনায় পড়ে গেলাম। এরমাঝেই একদিন একটা ম্যাসেজ আসলো 
“নৈতিকতা নিয়ে আমার ভাবনাগুলো” লেখাটা যে লিখছেন আপনি কি সেই তানবীরা তালুকদার? যদি আপনে সেই হন তাহলে আমারে এ্যাড করেন।
এখনো ঠিকমতো মোচ গজাই নাই, অন্তত ফেসবুক প্রোফাইল পিক্স তাই বলে আমারে এই ম্যাসেজ দিয়েছে।
আমি বল্লাম হ্যা আমিই সেই পাপিষ্ঠা, কিন্তু আপনারে এ্যাড করতে হবে ক্যান? 
আপনার লেখাটায় অনেক ভুল আছে, অত্যন্ত একপেশে চিন্তা ভাবনা আপনার। সেইগুলা নিয়া আপনার সাথে আমার আলোচনা করা দরকার। আপনার চিন্তার পরিবর্তন আনতে হবে।
আমিও আমার শিং তেড়ে বল্লাম, আলোচনা করবেনতো এখানে কি? যেখানে লেখছি সেখানে আসেন।
না ঐখানে আসা যাবে না। আমি আপনার সাথে ওয়ান টু ওয়ান আলোচনা চাই। অন্য মানুষ আমাদের মাঝে কথা বলুক সেটা হবে না।
আমি বল্লাম, অসুবিধা নাই। সিনেমায় নায়ক - ভিলেন মারামারির সময় যেমন অনেক সময় হাত দিয়া পাশের বাহিনীরে দেখায়, তোরা কেউ আসবি না, আমরা আমরা লাগতেছি, তেমনি আমি বলে দিবো সব্বাইকে শুধু আমরা আমরা। কেউ আসবে না। 
পোলা এখন অন্য পথ ধরলো। আপনার মনে করছিলাম সৎ সাহস আছে। এখনতো দেখি আপনি আস্তা কা-নারী। এসব আর্টিকেল লেখেন আবার এ্যাড করতে ভয় পান। ছিঃ। 
আমি হিমুরে নাম ঠিকানা দেখাইয়া বল্লাম, চিনো? উনাকে? হিমু বল্ল না চিনি না, আপ্নেরও দরকার নাই চিনার। আলোচনা করতে চাইলে এখানেই আসবে। এই পর্ব ওখানেই সমাপ্ত হইল।
এর মাঝে আবার আট ঘাট বাধাও অনেকে থাকেন। ঝড়বৃষ্টি নিকে আমাকে প্রায়ই একজন দাওয়াত পাঠাতেন। আমি দেখি ওর প্রোফাইলে কোন ইনর্ফেশন নাই, কোন বন্ধু নাই, আমি ইগনোর করি। সে প্রায় নিয়ম করে তিন দিন পর পর আমাকে দাওয়াত পাঠায়। আমি ইগনোর করি, মজার খেলা। কয়দিন পর দেখি আমার লিষ্টে আছে এমন কয়েকজনকে সে এ্যাড করেছে। আমি ভাবলাম ভুল কি তাহলে আমারই ছিলো নাকি? একজন আমার খুব ভালো বন্ধুকে ম্যাসেজ দিলাম,
ঝড়বৃষ্টিকে, তুমি চিনো?
সে বল্ল, এইটা আবার কে?
আমি বল্লাম তোমার লিষ্টে আছে।
সে উত্তর দিলো, আছে নাকি? ও
বুঝলাম উনি আমার প্রাথমিক অবস্থায় আছেন। তারপর ঝড়বৃষ্টি ভাই অথবা বোন, জানা যায়নি কে বল্লাম, আপনাকে কি আমি চিনি?
তিনি বল্লেন, আপনারে আমি চিনি, আপনার লেখা আমি খুবই ভালো পাই। আপনার সাথে লেখা নিয়ে আলুচনা কত্তাম চাই।
আমি বল্লাম ভালু কতা, আলুচনার জইন্য ব্লগ আছে, ফেসবুক আলুচনার জায়গা না।
উনি খুবই মনক্ষুন্ন হইয়া বললেন, আফনের যা ইচ্ছা।
আমি বল্লাম, খুদাপেজ।
এখন দেখি ঐ এ্যাকাউন্টই আর নাই। 
তারপর আসলো আমার ফেসবুকীয়ও জীবনের স্মরনীয় সেই রাত। আমি বহুদিন পর বইসা বইসা সচলাইতেছি। হঠাৎ আমার মেইল বক্সে দেখি দাওয়াত। “হুসাইন মুহাম্মদ এরশাদ” আমার বন্ধু হইতে চায়। আমার অত্যন্ত আনন্দ বেদনার মুহূর্তে কেউ আমার কাছে থাকে না। দুর্ভাগ্য। আমার হাত পা কেমন যেনো করতে লাগলো, বুক ঢিপ ঢিপ, নিঃশ্বাস - প্রশ্বাস বন্ধ হইবার উপক্রম যাকে বলে। আমি কাঁপা কাঁপা হাতে ক্লিক করিয়া দেখি, যাহা ভাবি নাই তাহাই, এশু দাদু আমার দিকে তাকিয়ে হাসতেছে। কারে বলি এই আনন্দের - সম্মানের সংবাদ? কয়েকজনকে মেইলটা দ্রুত গতিতে ফরোয়ার্ড করলাম। প্রথমেই শিমুল উত্তর দিল। আমারে বলে,
এ্যাড করেন প্রথেম, তারপর সচলে আনেন। কবিতা লিখতে কন, সচল জমবো ভালো।
আমি লজ্জা পাইয়া কইলাম, তার থেকে তুমি মেয়ের প্রোফাইল বানাও, আমি তোমারে ভালো ভালো ছবি যোগাড় কইরা দেই, তুমি এ্যাড করো, কবিতা কি? ভালোমতো তুমি ঢং ঢাং করো, উপন্যাসও লিখতে পারে।
সেই সময় ক্লান্ত বিধ্বস্ত আমার উনি বাসায় ঢুকলেন। আমি দন্তবিকশিত হাসি দিয়া এটা দেখাতেই, উনি তিক্ত গলায় মুখ খিচাইয়া বললেন, বুইড়া, লুচ্চা, বদমাইশ, বাটপাড়।
আমি হাসি গিলে ফেললাম। আমার উনির এই সমস্যা, যাহাতে আমার আনন্দ তাহাতেই উনার বিরক্তি। কতো সম্মানের কথা, না দিলো গালি।
আমার দুঃখ দেখে শিমুল বললো, যান ওয়ালে লেখে দিয়ে আসেন, ওই পাপিষ্ঠ, আমারে এ্যাড করছিস ক্যান?
আমি কইলাম, থাক শিমুল, মাথাটা জানি কেমন কেমন করতেছে, যাইয়া ঘুমাইগা। ফিচলা হাসি দিয়া শিমুল কইলো,
ঐ পাপিষ্ঠের কারনে আপনের আজকের ঘুম বরবাদ।
আনন্দের সময়ই বোঝা যায়, কে কার প্রকৃত বন্ধু। নুরুজ্জামান হিংসায় হিংসিত হইয়া কইলো, ঐটা ফেইক। হুহ, আমারে বেক্কল পাইছো? আমি আর বুঝি না, তোমারেতো এ্যাড করে নাই, হিংসুট। মামুন বললো, বিদিশা নাই, বিদেশীই সই। মনে মনে কই, তোর কি হিংসুট? তাহমিনা, সামিয়া হাসতে হাসতে গড়াইতেছে, উঠে নাকি বসতে পারছে না। ভাইয়া, তার মমতা মাখা হাতে আবার গুট গুট মেইল পাঠায়, ধান্ধাবাজে ভরে গেছে দেশ, সব ফেইক তুই সাবধান। কিন্তু চোরে না শুনে ধর্মের কাহিনী। আমি দাদুরে ম্যাসেজ পাঠিয়েছি, “আপনে কেডা দাদু”? কোন উত্তর নেই। অপেক্ষায় আছি। তোমাকে উত্তর দিতেই হবে ...............
আমি পুলকিত। একটু পর পর যাইয়া প্রোফাইলটা দেখে আসি। ১৯৩০ সালে জন্ম, জাতীয় পার্টির প্রেসিডেন্ট, বর্তমান সংসদ সদস্য। দাদুই আমার ফেসবুকের প্রথম ফেসবুকীয় ব্যক্তি যিনি এখনো এক্সেপ্ট বা ইগনোরড হন নাই। ঝুলে আছেন রিকোয়েষ্ট লিষ্টে। সাধারনতঃ আমি দাওয়াত দেখা মাত্র খোঁজ খবর করে ফলাফল নির্ধারন করে ফেলি। বলতে দ্বিধা নাই
দিন দিন ফেসবুক বেশ আকর্ষনীয় হয়ে উঠছে আমার কাছে। এখন বারাক ওবামার দাওয়াতের অপেক্ষায় আছি............
সর্বশেষে একখানা ছড়া আর একখানা প্রশ্ন
ভুত আমার পুত
পেত্নী আমার ঝি
এরশাদ যদি বন্ধু হয়
এখন ক্যাম্নে কি? 
হে সম্মানিত সচলগন, এশু দাদু কি আমার বন্ধু হতে পারেন? আপনারাই নির্ধারন করুন। আপনাদের মতামতের উপরই নির্ভর করছে দাদুর ভবিষ্যত। 
তানবীরা
১০.০৭.০৯


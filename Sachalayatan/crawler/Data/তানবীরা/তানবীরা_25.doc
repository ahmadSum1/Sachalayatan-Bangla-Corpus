আমাদের মারিয়া



আমাদের মারিয়া
মারিয়া আমাদের অফিসের রিসিপশনে আগে বসতো। রিসিপশন, টেলিফোন অপারেটর প্লাস সব ধরনের অফিস এ্যাসিসটেন্স সে দিতো। যেমন, ভিজিটর এসেছে তাকে পথ দেখানো, মিটিংএ কফি দেয়া, প্রজেক্টার ফ্রী কিনা কিংবা কনফারেন্স রুম কখন ফ্রী চেক করা ইত্যাদি রকম কাজ সে করতো। সে আমাদের অফিসে এসেছে ওলন্দাজ সরকারে উপঢৌকন হিসেবে। নেদারল্যান্ডসে যারা অনেকদিন বেকার ভাতা নেন, তাদেরকে ফিরে কর্মপোযুক্ত করার জন্য এ প্রজেক্ট। সরকার থেকে বেকার ভাতা যেমন পাচ্ছেন তিনি তেমনি বেকার ভাতা পাবেন, বদলে তাকে কাজ করতে হবে। কোন কোম্পানী তাকে নিজেকে ডেভেলাপ করার সুযোগ দিবে। এতে কোম্পানীর কোন ক্ষতি নেই কারন তারা সরকারের গুড বুকে থেকে দেশ ও সমাজ সেবার একটি মেডেল পাচ্ছেন উপরন্ত তাদের কিছুই খরচ করতে হচ্ছে না। এর অন্য একটা পজিটিভ দিক হলো কেউ যদি নিজেকে যোগ্য প্রমান করতে পারে, প্রজেক্ট শেষ হলে কোম্পানী তাকে কোন জব অফার করতে পারে। সুতরাং সব পক্ষই আপাত দৃষ্টিতে লাভবান। 
মারিয়ার বয়স পঞ্চাশের উপরে। কতোটুকু উপরে এই মুহূর্তে আমি ঠিক বলতে পারছি না। যেভাবে আজকাল এন্টি এ্যাজিং ক্রীমের চর্চা হয়, তাতে মুখ দেখে বয়স আন্দাজ করা কঠিন একখানা ব্যাপার বটেই। দেখতে সে খুবই সুন্দরী। মেকআপ ছাড়া কেমন দেখায় তা আমি জানি না। কারন কোনদিনও তাকে আমি মেকাপ ছাড়া দেখি নাই। একজন পার্ফেক্ট লেডী সে। পায়ের জুতো, মুজা থেকে আরম্ভ করে আইশ্যাডোতো বটেই মাসকারা পর্যন্ত সে ম্যাচিং পড়ে আসে। যেদিন গ্রীন কিছু পড়ল সেদিন সব গ্রীন। গ্রীনেরও কয়েকটা আলাদা শেড আছে। দামী দামী ড্রেস তার। টমি হিলফিগার, বেনেটন, ম্যাক্স ছাড়া তাকে কিছুই পড়তে আমি দেখিনি। গুচ্চির ঘড়ি কিংবা ডি।এন। কে, ওয়াই এর সানগ্লাস। কতো টাকা আর কতো সময় সে এর পেছনে ব্যয় করে সেই জানে। আমার মতো সকালে চোখ পুছতে পুছতে, চুলে একখানা ক্লিপ গুজতে গুজতে, কোনদিন মুখে ক্রীম ডল্লাম তো কোনদিন ডল্লাম না মার্কা মানুষের পক্ষে এই ধারনা রাখা সত্যিই অসম্ভব। মারিয়া পাশ দিয়ে হেটে গেলেই মিষ্টি সুবাসে বাতাস নড়বড় করে। একদিন আমি আর থাকতে না পেরে জিজ্ঞেস করলাম, সকালে ঘুম থেকে কখন ওঠো? সে বলল, ক্যানো ছটায়। আমি অবাক হয়ে বল্লাম, তাই নাকি, তো কি করো এত্তো সকালে উঠে? মনে মনে ভাবলাম, গালে, চোখে, চোখের পাতায় সব রঙ লাগাতে আর ম্যাচিং সব দুল খুজতেই বোধ হয় সময় যায়। তার গালের এদিকে চক চক করে, তোঅন্যদিকে গ্লেস দেয়, কোনটার যে কি নাম আমি তাও জানি না। সে খুব রিলাক্স গলায় বলল, উঠে আমার সারমেয়কে নিয়ে বের হই, তার প্রাকৃতিক কার্য সমাধা করতে। ততক্ষনে আমার বর কফি আর ব্রেকফাষ্ট বানিয়ে ফেলে। আমি এলে একসাথে ব্রেকফাষ্ট খাই আর পেপার পড়ি। তারপর গোসল করে রেডী হয়ে অফিসে আসি। 
আমি সুখী মানুষদের বেশীক্ষন সহ্য করতে পারি না বিধায় একটু মারিয়াকে এড়িয়েই চলি।  অফিসে অবশ্য তার বকবক মাষ্টার হিসেবে খুবই নাম আছে। সে খুবই সোশ্যাল, সব্বার খোঁজ খবর নিবে। একখানা চিঠি দিতে কোথাও গেলে এক ঘন্টার উপরে কাবার হয়। যেকোন প্রেজেন্ট ব্যাপার নিয়ে তার সুচিন্তিত মতামত দিতে সে সবার আগে থাকে। ওবামার প্রেসিডেন্ট হওয়া কিংবা আফগানস্থানে সৈন্য পাঠানো, অস্কার পুরস্কার কিংবা নোবেল পুরস্কার সব বিষয় তার নখদর্পনে। অর্থনৈতিক মন্দা থেকে আমাদের কোম্পানীও বাইরে নেই। সমস্ত এজেন্সীর লোকদের বিদায় দেয়া হয়েছে একগুচ্ছ ফুলসহ। সাময়িক কন্ট্রাক্টের আওতায় যারা আছেন তাদের বলা হয়েছে, অবস্থার পরিবর্তন না হলে তাদের চুক্তিপত্র সামনের দিকে আগানোর সম্ভাবনা ক্ষীন। তারা অন্যকিছু পেলে কোন অসুবিধা নাই। কিন্তু মারিয়া যেহেতু উপঢৌকন, তিনি বহাল তবিয়তেই আছেন। আমাদের ডিপার্টমেন্টে লোক কম বিধায় উনি মোটামুটি প্রমোশন নিয়ে আমাদের সাথে কাজ করছেন এখন। আমাকে প্রথমে দ্বায়িত্ব দেয়া হয়েছিল, মারিয়াকে যেনো আমি খুবই সহজিয়া কিছু কাজ শিখিয়ে দেই, যেগুলো সাধারনতঃ গরুও করতে পারে। আমি মারিয়াকে কাজ শিখাতে যেয়ে দেখলাম, আমি শিখাই কম তাকে, সে আমাকে শিখায় তার চেয়ে অনেক বেশী। প্রত্যেক কথার শেষে সেই আমাকে প্রশ্ন করে, তার যুক্তিটাই কি বেশী লজিক্যাল না। কাজ থাকে সব পড়ে টালের টাল। বাকি সব্বাই আমার দুরবস্থা দেখে মুখ টিপে হাসে। দুই সপ্তাহ পরে ম্যানেজারকে বল্লাম, আমারে ছাইড়া দেন, আমি কাইন্দা বাঁচি। ম্যানেজার বলল, এরে দিয়া কিচ্ছু হবে না, যে কদিন ওর কন্ট্রাক্ট আছে, কোন রকমে চালিয়ে নাও, এনার্জি ইনভেস্টের কোন দরকার নেই। আমিও বল্লাম, তথাস্তু। 
মাসের শেষ শুক্রবার ফাইনান্সের একটা পারাপারির দিন থাকে। সব্বাই সকাল থেকেই যুদ্ধং দেহীং একটা মনোভাব নিয়ে প্রবেশ করি। পিন ড্রপ সাইলেন্সে কাজ হতে থাকে সেদিন অফিসে। দেখা যায় কেউ চা কফিও আনতে যায় না। একজনের আউটপুট আর একজনের ইনপুট। নষ্ট করার মতো সময় কারো নেই। ম্যানেজার যেয়ে যেয়ে সব্বাইকে কফি এনে দেন। একাউন্ট ম্যানেজাররা সারাদিন তাদের সর্বশেষ আর সর্বোত্তম পার্ফরমেন্স দেয়ার জন্য ব্যস্ত থাকেন, যাতে রেজাল্টটা ভালো দেখানো যায় অন্তত খাতা পত্রে। এমনিতেই সেদিন বাড়ি ফিরতে ফিরতে সব্বার মিনিমাম আটটা। সাধারনতঃ অফিসেই সব্বাই পিজা কিংবা ম্যাক বা কখনও চায়নীজ অর্ডার করে খেয়ে নেই, কাজের ফাকে। একবার আমাদের সিইও আমাদের রুমে ঢুকে বলেই ফেল্ললেন, মনে হচ্ছে ম্যাথ এক্সাম চলছে, ক্যালকুলেটর, সীট আর কম্পিউটার ছাড়া কিছুই নেই দেখছি। সেইদিনে আমাদের আর একটা গোদের উপড় বিষ ফোড়া থাকে ইন্টার কোম্পানী একাউন্ট মিলানো। প্রত্যেক দেশের অফিসের নিজেদের মধ্যে যে হিসাবের লেন দেন থাকে তার আপডেট মিলানো। আমাদের মান্থলি ক্লোজিং শুরু হতে হতে হংকং এর অফিস আওয়ার মোটামুটি শেষ। আর এশিয়ার সাথে আমাদের হিসাব কোনদিনই মিলে না। আমাদের হিসাবে আমরা সবসময় বেশী পাই আর ওদের হিসাবে আমরা সবসময় কম পাই। প্যালেষ্টাইন যুদ্ধের মতো অনন্তকাল ধরে এই হিসাবের পোটলা, মেলের উপর মেল চলতে থাকে। যদিও আমাদের এশিয়া আর আফ্রিকার জন্য পাঁচ পার্সেন্ট, ক্ষেত্র বিশেষে দশ পার্সেন্ট লস সবসময়ই ধরা থাকে বাজেটে, যে ওই পয়সার মুখ আমরা জিন্দেগীতে দেখব না, কিন্তু তারপরও ডিফারেন্স অলওয়েজ অনেক বড়। 
বস এই ব্যাপারটা নিয়ে খুবই চটিতং আছেন ইদানীং। ডিরেক্টর থেকে রেজাল্টের ঝাড়ি উনি খান, আমরাতো না। তাই উনি রেজাল্ট ভালো দেখাতে বদ্ধ পরিকর। যেখানে যতো চার - আটআনা আছে তা উনি টেনে টেনে আনতে এখন ব্যস্ত। মাসের শেষ শুক্রবারের সকালেই আমাকে হুকুম করলেন হংকং এর যত্তো মেল আছে প্রিন্ট করে নিয়ে যেনো উনার সাথে বসি। এইমাসে উনি রেজাল্টে কোন ডিফারেন্স নিবেন না, উনার পাক্কা পয়সার অঙ্ক চাই। আমি বললাম ওকি ডো। প্রায় চল্লিশ পৃষ্ঠা নিয়া, আল্লাহর নাম স্মরন করে বসলাম উনার সাথে। লাল,নীল, সবুজ পেন্সিল দিয়ে দাগিয়ে দাগিয়ে ক্যালকুলেটারের বাপের নাম ভুলিয়ে দিয়ে আমরা ফাইন্যাল হিসাব নিলাম। আটটায় বসেছি, ছোট খাটো কয়টা টেলিফোন যন্ত্রনা ছাড়া একটানা কাজ করে এগারোটায় বস আমার হাতে ফাইল্যাল কাগজ দিয়ে বললেন, এটা মেল করে হংকং পাঠাও আর বলো এই মাসে এই টাকা না দিলে ওদের খবর আছে। আমি যতোদূর সম্ভব ঘাড় কাত করে সায় দিয়ে নিজের টেবিলে ফেরত আসলাম। এই যন্ত্রনাও বুঝি না, পয়সা সব ডয়েচে পোষ্টের, হংকং থাকলেই কি আর হল্যান্ডে থাকলেই কি? এসে দেখি মেলে মেলে আমার মেল বক্স সয়লাব। সে মুহূর্তেই মারিয়া কি যেনো বলতে আমার কাছে আসল। আমি মারিয়াকে দেখে জীবনে এতো বিগলিত আর কখনো হই নাই। আমি বসের কাগজটা মারিয়ার হাতে দিয়ে বল্লাম, আমাদের ফাইন্সাসের কমন মেল এ্যাড্রেস থেকে এ মেলটা তুমি হংকং এ করো অন বী হাফ মি, যা আছে হুবহু তাই টাইপ করে যাবে। আমাকে আর বসকে সিসি দিবে। 
এত্তো কম কথায় কি মারিয়া চলে যাওয়ার পাত্রী, বন্ধু সকল ???? সে আমাকে জিজ্ঞাসিল, কাকে মেল করিব??? আমি বলিলাম তাহার নাম “মাসিমো কোহনো” এই যে দেখো উপরে লেখা আছে। এরপর সে আমাকে যে প্রশ্ন করিল তাহার কাছে স্লামডগ মিলিওনিয়ার বিলীন হইয়া যাইবে। এই ঝড় ঝঞ্ঝাসম বিক্ষুব্ধ ঝামেলার সময়  সে আমাকে খুবই সিরিয়াস ভঙ্গীতে, একটা গুরুত্বপূর্ন প্রশ্ন করার মতো জিজ্ঞাসিল, মাসিমো ছেলে না মেয়ে ??? তার এই প্রশ্নের পরে আমার মাথা ধরা অর্ধেক সারিয়া গ্যালো। নিজেকে তিরস্কার করিলাম ক্যানো জীবন নিয়ে এত্তো টেনশান করি? ক্যানো সব কাজ সময়মতো সুচারুভাবে সম্পন্ন হইতে হবে? কে আমাকে মাথার দিব্যি দিয়াছে? রান্না করা আছে বাসায়, ফিরতে দেরী হলে অসুবিধা নাই, বাপ - বেটীতে আনন্দ করে খাইয়া লইবে। না রান্না থাকলে আরো আনন্দ করে বাইরে থেকে আনিয়া খাইয়া লইবে। মা নাই বাড়িতে, যা ইচ্ছে তাই করতে পারার আনন্দ। তাই আমিও খুব রিলাক্স গলায় মারিয়াকে উত্তর করিলাম, খুবই গুরুত্বপূর্ন এবং খুবই মজার একখানা প্রশ্ন তোমার মস্তিকে আসিয়াছে মারিয়া যা আমি পূর্বে কোনদিন ভাবি নাই। আমার কাছ থেকে এই মুহূর্তে যেই উত্তরই সব্বাই আশা করিয়াছিল ইহা যে করে নাই তাহা বুঝিতে পারিলাম। আমার এই উত্তরে রুমের সবাই হো হো করিয়া হাসিয়া উঠিল। 
তানবীরা
০২.০৪.০৯


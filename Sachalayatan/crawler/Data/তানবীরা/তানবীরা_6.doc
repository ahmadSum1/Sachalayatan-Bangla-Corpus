আজসে পেহলে ---- আজকে বাদ



দুনিয়ার আনাচে কানাচেতে সচলেরা ছড়িয়ে আছেন “মাকড়সা”র মতোন। মৌসুমে - পার্বনে তারা সচল উৎসব করে থাকেন। কিন্তু এবারের সচলাড্ডার মতো আড্ডা একবারই হয়েছে পূর্বেও আর হয় নাই, ভবিষ্যতের কথা কেউ বলতে পারে না, তবে না হওয়ার সম্ভাবনাই বেশি। আদর, আপ্যায়ন, উষ্ণতা, আনন্দ, ভালোবাসা, আন্তরিকতা, খোঁচাখুঁচি, খেলা, গান বাজনা মন খুলে একবারই হয়, ওয়ান্স ইন এ লাইফ টাইম। ছুটি কাটিয়ে বাংলাদেশ থেকে এলে প্রথমে যেরকম কান্না পায় কদিন, এখনো সেই পর্ব উত্তীর্ন হতে পারেনি। কেনো এতো তাড়াতাড়ি এই দুটো দিন ফুরিয়ে গেলো? 

শনিবার সকাল ন’টায় ঘুম ভাংগলো দুর্দান্তনীর (নাইমা”র) ফোনে। তারা বেড়িয়ে পড়েছে আমরা কখন বেড়োচ্ছি। নাইমার ফোন পেয়ে ছোটাছুটি করে মনে মনে আগে নির্ধারন করা সময়ের প্রায় সোয়া এক ঘন্টা পর রওয়ানা দিয়ে প্রায় দুপুর একটা নাগাদ পৌঁছলাম কাসেলপুরীতে। গিয়ে দেখি ক্রিকেট মাঠ আর বারবিকিউ চিকেন রেডী। তীরুদা, হাসিব, পুতুলদা আর আমাদের গোধা’র (ধূসর গোধূলি) সাথে এই আমাদের প্রথম দেখা। প্রথম দেখার আনন্দে একটা হাউকাউ শুরু হলো। প্রাথমিক হাউ কাউয়ের পরে (হাউ কাউ কে বেশি করবে, সেটা সবাই জানেন, নিজের কী বোর্ডে লিখে আর নিজেকে লজ্জা দিতে চাই না) আমরা মুরগীর সদ্বব্যবহারে মনোনিবেশ করলাম। বাচ্চারা পাশের খেলার মাঠে মনোনিবেশ করল। খাওয়া, পান, গল্প, আড্ডা, ক্রিকেট সব এক সমান তালে চলছিল। হঠাৎ বেরসিক বৃষ্টি আমাদের রসে ভংগ করে আমাদেরকে মাঠ থেকে তাড়িয়ে ভেতরে পাঠিয়ে দিলো। কিন্তু মাঠে আমাদেরকে থামাতে পারলেও, আড্ডা কি বৃষ্টি থামাতে পারবে? না ভাই না। 

নিবেদিত প্রান বলাইদা রোজা রেখে সারাদিন আমাদের জন্য রান্না করে যাচ্ছেন আর আমাদের ছবি তুলে দিয়ে যাচ্ছেন। ধরতে গেলে প্রায় সদ্য বিবাহিত বলাই আর বলাইনীর ছিমছাম টোনাটুনীর সংসারে আমরা এতোগুলো লোক যেয়ে তাদেরকে একদম নাজেহাল করে ফেললাম। বলাইনী (শীলা) মাত্র দেশ থেকে ছুটি কাটিয়ে এসেছে, বেচারীর জেট ল্যাগ কাটার আগে আমরা যেয়ে উপস্থিত। ছোটবেলায় আমরা বিভিন্ন কারনে সব চাচারা একসাথে হলে দেখা যেতো সারাদিন ধরে রান্না হতো তারপর খাওয়া হতো। আবার রান্না হতো আবার খাওয়া হতো। কাসেলে যেয়ে আবার সেই ছোটবেলা ফিরে পেলাম। বড় বড় হাড়িতে সারাক্ষন রান্না হচ্ছে, সেটা নামছে আমরা সব সেটা হাপুস হুপুস খেয়ে নিচ্ছি আবার রান্না হচ্ছে, আবার খাবো। এখন বসেছে গান বাজনার আসর। সাধের লাউ থেকে শুরু করে পাগল মন মনরে কিংবা সব সখীরে পার করিতে থেকে আমরা সবাই রাজা। রবীন্দ্র সংগীত টু হাসন রাজা, আধুনিক টু  লালনগীতি সব হয়ে যাচ্ছে সমবেত কন্ঠে। বার বার সে সময় হেলুসিনেশন হচ্ছিল আমার, মনে হচ্ছিলো আব্বুর বাসায় আছি। গোধাকে সোলো গান গাইতে না দেয়াতে সে বিরাট ক্যাচাল বাধানোর অপচেষ্টা করেছিল, অন্যান্যদের হস্তক্ষেপে সেটা আর বেশিদূর আগাতে পারে নাই। এরমধ্যে তীরুদা সব বাচ্চাদের নিয়ে বসে গেছেন কাগজ দিয়ে নৌকা বানানো শেখাতে। বাচ্চাদের লাই দিয়ে মাথায় তুলতে তীরুদার জুড়ি নেই। চকোলেট - আইসক্রীম সব সমান তালে তিনি ঘুষ দিয়ে যাচ্ছেন। 

গোধা এদিকে আমার নাক পে দাম করে আমার জীবন ঝালা ঝালা করে দিচ্ছে। কোন বিশিষ্ট সচল ভদ্রতা করে পাজি নচ্ছার গোধা’কে “বন থেকে কাসেলে” আসার দাওয়াত দেয়ার পাপ করে ফেলেছেন। ফোনে নাকি গোধা জিজ্ঞেস করেছে কে কে আসবে। বেচারা নিরীহ সচলদা ভালো মনে উত্তর করেছিলেন, ছাতি আপা, দুলাভাই ও অন্যানরা। আর যায় কোথায়? গোধা ছাতি আপা, ছাতি আপা করে সারা বেলা তসবীহ জপেই যাচ্ছে। গোধা’র হাড় জ্বালানো সেই ডাকে আমি আর সচলদা বার বার কেঁপে কেঁপে উঠেছি। এরমাঝে হঠাৎ খেয়াল করলাম আমাদের ছানাগুলোর কোন সাড়া শব্দ নেই। আমাদের ছানাদের এতো ভালো হওয়ার কোন কারনতো নেই। কি হলো? আস্তে আস্তে শীলার শোবার ঘরে যেয়ে উঁকি দিয়ে দেখি, সদ্য দেশ থেকে নিয়ে আসা শীলার সব ঈদের জামা কাপড় থেকে বড় বড় ওড়নাগুলো তুলে নিয়ে তাকে বিভিন্ন ভঙ্গীমায় গায়ে প্যাচিয়ে পরে ক্যাট ওয়াক করে যাচ্ছেন আর আন্টিকে তাদের প্রতিভা দেখিয়ে দেখিয়ে মুগ্ধ করছেন। পুতুলদা নিরিবিলি অমায়িক মানুষ, বউকে খুব মিস করেন। বউকে মুঠোফোনে সেই কথা বলার জন্য ফোন তুলতেই যেয়ে হাজির হলো মেঘলা। প্রায় কেড়েই তার হাত থেকে ফোন নিয়ে পুতুল আন্টির সাথে আলাপ জুড়লো। তুমি কি করো? খেয়েছো? এর মাঝে সবচেয়ে ডায়নামিক প্রশ্ন ছিল, তুমি আজকে কি রান্না করেছো? পুতুল আন্টি মেঘ সোনার এই পাঁকামিতে হেসেই খুন, উত্তর দিবেন আবার কি? 

এরমধ্যে বলাইদা আর শীলা খবর দিলো আরেক প্রস্থ খাবার রেডী। আর কি সব্বাই যেয়ে ঝাপিয়ে পড়লাম টেবলে। আমরা আসলেই ঝাপিয়ে ছিলাম, এতো কিছুর ছবি আছে কিন্তু খাবারের কোন ছবি নাই। খাবার শেষে ঢুলুঢুলু চোখে রাত দুটো পর্যন্ত আড্ডা দিয়ে আমরা হোটেলে গেলাম ঘুম দিতে। পরদিনে সকালে আবার “হারকিউলিস” দেখতে যেতে হবে। কাসেলে যাবো আর হারকিউলিস দেখবো না সেটা কি হয়? সকালে নাস্তা খেয়ে সচলায়তনে হিমুর পোষ্টের আপডেট দেখে আমরা হারকিউলিসের পথে রওয়ানা হলাম। হারকিউলিসে যেয়ে আর এক বিপদে পড়লাম। গোধা সেখানে যেয়ে পাহাড়ে চড়ে বসেছে, কিছুতেই নীচে নামছে না। আমরা কারন জিজ্ঞেস করলে সে আরো গোঁ ধরছে, কিন্তু উত্তর দিচ্ছে না। এক পর্যায়ে সে জামা কাপড় খুলে থালা নিয়ে বসে পরার হুমকি দিলো আমাদেরকে। দুলাল বুঝতে পারলো, কি জন্য এই অভিমান। বয়স হয়ে যাচ্ছে কিন্তু মুরুব্বীরা কেউ তাদের দায়িত্ব পালন করছেন না। তাই মরিয়া হয়ে তাদেরকে তাদের দায়িত্ব স্মরন করিয়ে দেয়ার জন্য গোধার এই প্রানান্ত চেষ্টা। অবশেষে দুলাল মাথায় অনেক হাত বুলিয়ে, শিগগীর কিছু করার আশ্বাস দিয়ে তাকে পাহাড় থেকে নামিয়ে আনলো। সেখানে থেকে “অরেঞ্জজেরি” হয়ে আমরা ফিরলাম বদ্দার ডেরায়। মহাসুখে থাকেন আমাদের বদ্দা। ডানপাশে মুরলে পলসায়েন্স আর বাপাশে ঘুরলে সাইকোলজি ডিপার্টমেন্ট। সারাবেলা সুন্দরীদের আনাগোনায় মুখর, থাক আমি আর সেদিকে নাই গেলাম। রোববার ডর্ম এমনিতেই ফাঁকা তারউপর আবার গরমের ছুটি। আমরা যেয়ে পুরো ডর্মের দখল নিয়ে ফেললাম। একদিকে মনিটরে ক্রিকেট, অন্যদিকে রান্না, আমাদের আড্ডা, সিগারেট কোম্পানীর আসর আর আমাদের ছানাপোনাদের দৌড়াদৌড়ি। জার্মান যেয়ে ওদের ডর্ম বাঙ্গালীদের দখলে। 
বিশেষ সূত্র থেকে খবর পাওয়া গেলো বদ্দা আজকাল বেহেস্ত - দোজখ আর ইহকাল - পরকাল নিয়ে খুব ভাবছেন। ইমামে চাঙ্গিওয়ালা দারিদিয়ানে মুরিদানে কাসেলপুরী নাকি কোন এক ওয়াজ মাহফিলে বর্ণনা করেছেন, যতোবড় গুনাহগারই হোক না কেনো একবার না একবার গুনাহর খাতা শেষ হবে, তখন তাকে দোজখ থেকে বেহেস্তে চালান করা হবে। কিন্তু বেহেস্তের বেডে শুয়ে শুয়ে বদ্দা কিভাবে দিন কাটাবেন? আদৌও বেহেস্তে রাত - দিন হবে কি না? আহ্নিক গতি না বার্ষিক গতি, নেটের লাইন, ইউটিউবে সুন্দরী ললনাদের ছলনা ইত্যাদি ইত্যাদি ইত্যাদি থাকবে কি থাকবে না। কিন্তু বদ্দার হাতের তেহারী খেয়ে আমি ভরা পেটে আর শূন্য মনে ভাবলাম, আমার সাথে যদি মৃত্যু পরবর্তী জীবন নিয়ে কেউ আলোচনা করত, তাহলে নির্ঘাত উপদেশ দিতাম, বেহেস্তে একটা সচল সেকশন খোলা হোক। সব পাপিষ্ঠ সচলদের শাস্তি শেষ হলে সেখানে সবাই জমা হবে, তাদের কাজ হবে বেহেস্তের সবার বেডে খাবার পরিবেশন করা, টি।এস।সির সিস্টেম, পার প্লেট বারো টাকা। গোধা পেয়াজ, রসুন ছিলবে, হিমু মাংস নাড়বে আর বদ্দা তার গামছা নাড়িয়ে নাড়িয়ে বাতাস খেতে খেতে তদারকি করবেন। আর আমরা টেবিলে বসে থেকে একটু পর পর সেই বিরিয়ানী চেখে চেখে বদ্দাকে ব্যাপক উৎসাহ দান করবো। যেকোন ভালো কাজের পিছনেই থাকেন মহিয়সী নারীরা।  
শুনতে অবিশ্বাস্য হলেও সত্যযে আমরা বদ্দার বিরিয়ানির হাড়ি চেটে পুটে খেয়ে শেষ করে দিয়ে এসেছি। রাগে - দুঃখে মর্মাহত বদ্দা শপথ নিয়েছেন এরপরের বার নেদারল্যান্ডসের হাভাতে গুলো আসলে এক কেজি মাংস আরো বেশি নিবেন, খাসির সম্মান এরা জানেনা, এগুলোকে ধরে গরু খাওয়াবেন। সুশীল সমাজের দ্বারা কথিত আছে কোন আবিয়াতা ছেলে আমার সাথে ফটো তুললে তার দ্রুত বিয়ে হয়ে যায়। সেজন্য আমার দুই পাশে দাঁড়িয়ে হিমু আর গোধা বিভিন্ন নায়কোচিত পোজ দিয়ে ছবি তুলতে লাগল। আমি ভাবছিলাম এই মারদাঙ্গা পোজ দেখলে না আবার পাত্রীর মা - বাপ শুদ্ধা দৌড় না দেয়। হাসিব লজ্জা লজ্জা মুখ করে দূরে দাঁড়িয়ে দেখছিল। আমি হাসিবকেও ডাক দিলাম, বেচারা লজ্জায় মুখ ফুটে তার বিয়ের কথা বলতেও পারছে না।  আমাদের জন্য তথা এই সচলাড্ডার জন্য এই ছেলেগুলো কি পরিশ্রমই না করেছে, চোখে না দেখলে বিশ্বাস করা যায় না। তাই আমি তেহারী পেটে খাস দিলেই দোয়া করলাম, এতো ভালো আয়োজন যদি ছেলেরাই করতে পারে, তাহলে এদের বিয়ে, বউ, বাচ্চার হরেক ঝামেলার দরকার কি? থাক, এগুলো আবিয়াতাই থাক। 
এর পরবর্তী সচলাড্ডা কোথায় হতে পারে সেই পরিকল্পনা করতে করতে আমরা বিদায়ের আয়োজন করলাম। তীরুদা আর দুলাল বলছে মিউনিখ। আমি ভাবলাম একবার নেদারল্যান্ডস একবার জার্মান। গোধা লাফালাফি করছে ওর ভুনা খিচুড়ী না খেয়ে আমরা মরতে পারবো না, তাই বন। আরো সম্ভাবনা আছে নরওয়ে কিংবা সুইডেন। হিমু বিদায় বেলায় একটু ভাবাবেগে বলেই ফেললো, দেখা যাক, কিসমত কোথায় নেয়? আমি ভাবছি কিসমত কানেকশন জিনিসটা আসলে ততো খারাপ না। কোথায় এতিমের মতো বিদেশে পইরা ছিলাম আর কোথায় এখন আমাদের বিরাট এমিলের গোয়েন্দা বাহিনী। 
দুদিনের অবিশ্রান্ত আড্ডার পর বাড়ি ফিরেছি ক্লান্ত দেহে আর সতেজ মনে। 
***** জাতিকে বিভ্রান্ত করার জন্য বিভিন্ন ব্যক্তি বিভিন্নভাবে তাদের বক্তব্য পেশ করে যাচ্ছেন। জাতির বিভ্রান্তি দূর করতে আর সত্য প্রকাশের খাতিরে শেষ পর্যন্ত এগিয়ে এসে আমাকেই কলম থুক্কু কী বোর্ড ধরতে হলো। *****
লেখার শিরোনাম নিয়ে কেউ মাথা ঘামিয়েন না, অতিরিক্ত আবেগে আমার শুধু হিন্দী গান মনে আসে। 
তানবীরা
০২.০৯.০৯


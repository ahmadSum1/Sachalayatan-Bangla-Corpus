জীবন থেকে নেয়া 



     কিছু নির্দোষ কথা বার্তা
১.
গাড়ি যাচ্ছে তড়তড়িয়ে একে বেকে কুমিল্লা শহরের বুক কেটে। গাড়িতে বসা মা মেয়ে আশে পাশের দৃশ্য দেখছে আর টুকটাক গল্প করছে। অনেকদিন পর বাংলাদেশের আলো হাওয়া উপভোগ করছে। কুমিল্লা রেসিডেন্সিয়াল মডেল স্কুলের সামনে দিয়ে যাওয়ার সময় মা চোখ বড় বড় করে মেয়েকে একটা দুর্লভ দৃশ্য দেখাচ্ছে। “মেঘ” দেখো দেখো, এই স্কুলে না আব্বু পড়েছে। তিন বছর বয়সী সদ্য প্রিস্কুলগামী মেয়ে অবিশ্বাস্য চোখে মায়ের দিকে তাকিয়ে তার চেয়েও অবিশ্বাস্য গলায় মাকে বলল, “আব্বু কি করে স্কুলে পড়বে?, স্কুলেতো ছোটরা যায়।“
২.
আড়াই বছর বয়সী মেয়ে তার পুতুল, লেগো, হাড়ি - কুড়ি, আকা পেন্সিলে মগ্ন। মা বাড়িতে টুকটাক কাজ করছেন। সদ্য সদ্য বোল ফোটা মেয়ের মুখের আধো বাধো কথা শুনতে অকারনেই টুকটাক গল্প করছেন। খুশিতে ডগমগ মা, মেয়েকে বল্লেন, “আম্মিসোনা জানো, বাবা না বাংলাদেশে একটা বাড়ি কিনেছেন।“ মেয়ে অবাক গলায় বলল, “কি কিনেছে?” মা আবার বলল, “বাড়ি বাড়ি।“ মেয়ে তার চেয়েও অবাক গলায় বলল, “সেটা কি করে আব্বু আনবে, সেটাতো অনেক ভালিইইইই (ভারী)।
৩.
মেয়ে দুষ্টুমী করলে বাবা - মা গনহারে মেয়েকে শাসায়। তোকে দিয়ে আসব ডে কেয়ারে আর বাসায় আনব না। আমরা ভালো একটা দোকান থেকে সুন্দর লক্ষী আর মিষ্টি বেবী নিয়ে আসব। মেয়ে বহুদিন এ যন্ত্রনা সহ্য করেছে, কেদেছে - কেটেছে। তারপর একদিন এসে গম্ভীর মুখে জিজ্ঞেস করেছে, ভালো বাবা মা পাওয়া যায়, এমন দোকান কোথায় আছে? কিছু বুঝতে না পেরে জিজ্ঞেস করেছেন, কেনো কি হয়েছে? গম্ভীর মুখে বলল, তোমরা পচা বাবা - মা, তোমাদের সাথে আর থাকতে চাচ্ছি না। আমি একটা ভালো দোকান থেকে সুন্দর, লক্ষী, না খেলে কখনো মারে না এমন একটা বাবা - মা নিতে চাই।
৪.
একদিন মেয়ে স্কুল থেকে ফিরে চিন্তিত মুখে মাকে জিজ্ঞেস করল, মা তোমার হার্ট আছে? মেয়ের প্রশ্ন শুনে অবাক মা জিজ্ঞেস করলো কেনো? মা ভাবল স্কুলে কোন বাচ্চার অসুখ টসুখ হলো কিনা। মেয়ে বলল, টীচার সুজান বলল, মানুষের হার্ট থাকে, তাতে ভালবাসা থাকে। কাউকে একজনকে ভালোবাসে, আংটি দেয়, বিয়ে হয়। বলো না মা, তোমার কি হার্ট আছে, তুমি কি কাউকে বিয়ে করেছো? মনে মনে মা ভাবলো সুজান টীচার হঠাৎ কেনো, এই জ্ঞানের লনঠন নিয়া হাটা শুরু করলো পাচ বছর বয়সী বাচ্চাদের মাঝে। সুজান টীচার এর বিয়ে হবে। তার কতোগুলো কাচ্চা বাচ্চা চাই তার বিয়েতে গান গাওয়ার জন্য। তিনি স্কুলে কতোগুলো বাচ্চা সিলেক্ট করেছেন এবং গান শিখানোর আগে তার শানে নযুল হিসেবে এই তত্থ্য বিতরন করেছেন। মা বলল, আমি করেছিতো বিয়ে। মেয়ে উৎফুল্ল, কাকে মা? মা বলল, তোমার বাবাকে। মেয়ে খুবই বিরক্ত হলো মায়ের রসিকতায়। বিরক্ত গলায় বলল, বিয়েতো বাইরের কাউকে করতে হবে, আব্বুকে কি করে হবে?, আব্বুতো বাসায় থাকে, আমাদের সাথে। 
৫.
প্রথমে মেয়ে শুধু প্রিস্কুলে যেতো। সপ্তাহে দু দিন আড়াই ঘন্টা। সেখানে নানা রকম দামী খেলনা যেগুলো বাসায় থাকার প্রশ্নই আসে না, তা দিয়ে পাগলের মতো খেলাধূলা করে মুখটা ব্যাজার করে ছুটির সময় বাড়ি ফিরতো। আড়াই থেকে চার এভাবেই কাটল। নেদারল্যান্ডসের নিয়মনুযায়ী চার হলেই রোজ স্কুলে যাওয়া বাধ্যতামূলক। মেয়ে স্কুলে যান আসেন খেলেন ধূলেন সবই ভালো লাগে শুধু সকালে উঠতেই তার যতো আপত্তি। একদিন গম্ভীর মুখে এসে তার মাকে জিজ্ঞেস করে, মা আমাকে কি এখন থেকে রোজ স্কুলে যেতে হবে? একদিন, তারপরদিন, সবদিন??? সারা সারা বৎসর? মা বললেন, হ্যা মা, সবাইকে তাই যেতে হয়, তোমাকেও তাই যেতে হবে। খুবই দুঃখের গলায় মেয়ে তখন বলল, আমার জীবনে তাহলে তো আর আনন্দ বলে কিছুই রইলো না...............।
উৎসর্গ ঃ শুধু তোমার জন্য ময়না পাখী। 
তানবীরা
২০.১১.০৮


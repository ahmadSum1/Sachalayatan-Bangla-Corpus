প্রতিশ্রুত সত্যের কাছে হুমায়ুন হাশিম



বিকালের রোদ জমে আছে পৃথিবীর পাদুকায়
রাদুকার চপ্পল পরে হাঁটছেন হুমায়ুন হাশিম
আমি জানি লোকটা ফালতু নয়
কিঙবা ফালতুই। ডাল তরকারি দিয়ে ভাত মেরেছে কি মারেনি
সে তর্কে না যাই, তবে সাকুরায় বসে লোকটাকে একটা চিলড ফস্টার গিলতে দেখেছি
হুইস্কির পয়সা ছিল না বলে। এমনটি নয়, আসলে সে ফস্টারই ভালবাসে
যদিও লোকেরা তা মানে না। তারা জানে, হুমায়ুন হাশিম হুইস্কি পারে না
আরে নারে না, আমি তারে দেখেছি অফিসের নারী কলিগদের সাথে হেসে হেসে কথা কইতে
চলতে ফিরতে মিটিমিটি হাসি সৌহার্দ্য বিনিময়ে
তা সত্ত্বেও ইনিযে বিনিয়ে চুগলখুরিতে পাইনি
একা একা মনে মনে সে পৃথিবীরেই শুধু ভালবাসে
আর বাসে নিজেরে


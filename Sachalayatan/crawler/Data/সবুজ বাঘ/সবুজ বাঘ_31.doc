তাহিতি দ্বীপের বাঁহাতি ছোকরা



তাহিতি দ্বীপপুঞ্জে এক বাঁহাতি ছোকরা ঘুরে বেড়াচ্ছিল
অযথা। সারা দিনমান ধরে ঘুরে বেড়াচ্ছিল
নারকোল আর কেয়ার বনজুড়ে ছিল স্বাভাবিক নিস্তব্ধতা
সেই সময় এক নিহত ঘোড়া
এসে সামনে দাঁড়ালো। বলল, ট্যাকে কয় ট্যাকা আছে?
বাঁহাতি ছোকরা ডানহাতে প্রাণ নিয়ে রুদ্ধশ্বাস দৌড়ে
ঘোড়া থেকে দূরে যেতে চাইলো। কিন্তু নিহত ঘোড়া বুড়া হলেও চমৎকার গতি হারায়নি এখনো।
ফলাফল: খাড়ার উপর ধরা পড়লো বাঁহাতি ছোকরা।
ট্যাকের ট্যাকাগুলান নিহত ঘুড়া ঘাসের মতোন চিবিয়ে খেল এটফার্স্ট
তারপর জল চাইলো খলের মতো হেসে,
এইবার এট্টুহানি পানি দে ছ্যামড়া,
ডরাইলি ক্যা? এইধরনের আলগা পিরিতি।
বাঁহাতি ছোকরা দু'হাতে চোখ মোছে
আর খুনখুন করে কাঁদে।
তার চোখের জল মাটিতে নামার আগেই
জল হিসাবে উহা গিলে ফেলে ঘুড়া।
কাঁদতেউ দেয় না ঠিকমতোন।
কেয়া আর নারকোল বনে তখনও স্বাভাবিক নিস্তব্ধতা।


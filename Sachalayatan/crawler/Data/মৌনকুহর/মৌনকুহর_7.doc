গুটলু বেত্তান্ত # ০১



যেমন হাহাকার করে মানুষ তার শৈশবকে ফিরে পেতে, জীবনের আর কোন সময়ের জন্য কি করে? আধো-আধো বোলে, হাঁটিহাঁটি পায়ে দুনিয়ার তাবৎ বাঁদরামি-গুণ্ডামি-ষণ্ডামি করে অতঃপর “থাক মেরো না, নেহায়েত ছোট মানুষ” নীতির আওতায় সাতখুন মাফ! ‘দুঃখ’, ‘কষ্ট’, ‘শোক’ ঘরানার শব্দই যার অভিধানে নেই, জগতে তার চেয়ে সুখী আর কে! যান্ত্রিকতার এই ‘কর্পোরেট’ নিষ্পেষণে চিঁড়ে-চ্যাপটা হতে হতে হঠাৎ হঠাৎই আজকাল মনে পড়ে ফেলে আসা সেই দিনগুলি। আহা, কী সুখেই না ছিলাম! সে জীবন তো আর ফিরে পাব না কোনদিন!
আমার ভাগ্নে মুসা। তার নানার প্রথম এবং এখনও পর্যন্ত একমাত্র নাতি সে। আদর-আহ্লাদ তাই সীমাহীন।
একদিন নানাকে জিজ্ঞেস করল সে, “আচ্ছা নানা, আমি তোমার কী হই?”
নানা দেখলেন এই পাকনাকে ‘নাতি’র অর্থ বোঝাতে বহুত উদ্ভট প্রশ্নের উত্তর দিতে হবে। সুতরাং সহজ বাংলায় বলে দিলেন, “তুমি হচ্ছ আমার ‘বন্ধু”।
দু’দিন পর সে নিজের বাড়ি গেল।
দাদা-দাদী, চাচা-চাচী সবার সাথে খেতে বসে এবার সে জিজ্ঞেস করল ওর মা’কে,
“আচ্ছা আম্মু, বাবা তোমার কী হয়?”
এইবার মা-ও পড়লেন ভীষণ ফ্যাসাদে। কীভাবে বোঝাবেন একে! পরিস্থিতি সামাল দিতে এ যাত্রা তিনিও বললেন, “বন্ধু’। তোমার বাবা আমার বন্ধু হয়।”
মায়ের উত্তর শুনে ভীষণ বিজ্ঞের মত চেহারা করে চাপা একটা হাসি হেসে মুসা বলল, “বুচ্ছি!” মা তো সবার সামনে লজ্জায় রীতিমত লাল হয়ে গেলেন, বলে কী এই ছেলে! দাদা হেসে জিজ্ঞেস করলেন, “কী বুঝেছিস রে?”
জবাবে এইবার আরেকটা পাকনা-চাপা হাসি হেসে সে জানান দিলো, “বাবা আম্মুর নানা হয়!”
শৈশব না হয় আর না-ই বা পেলাম ফিরে। কিন্তু বর্তমান জমানার আলট্রা-মডার্ন এইসব গুটলুর পাকনামো আর দস্যিপনার এমন খণ্ড খণ্ড কাহিনী শুনে মনের খানিকটা খোরাক জোগাতে তো আর দোষের কিছু নাই!
এ সিরিজ তাই চলবে......
[এই সিরিজের সমস্ত ঘটনা বা কাহিনী বাস্তব ও প্রত্যক্ষ অভিজ্ঞতাপ্রসূত। তবে চরিত্রগুলো কাল্পনিক]


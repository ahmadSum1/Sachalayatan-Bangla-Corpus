গুটলু বেত্তান্ত # ০৩



“তা শাফকাত কেমন করছে, ভাবী?”
“আর বলবেন না! পড়াশোনার তো ধারে-কাছেই নেই সে। সারাদিন শুধু গেম্‌স, কার্টুন আর কমিক্‌স! পড়তে তো বসাতেই পারি না ওকে!”
“ও মা ভাবী, আপনি বলছেন এ কথা! আমি তো এই ক’দিন সকাল-বিকেল-রাত যখনই যাই আপনার ওখানে, দেখি টেবিলে বসে একমনে ড্রয়িং প্র্যাকটিস করছে ছেলেটা! কী লক্ষ্মী ছেলে আপনার! আর মোটা ফ্রেমের ওই চশমাটায় যা মানিয়েছে না ওকে ভাবী, হঠাৎ দেখায় মনে হয় যেন কত বড় সায়েন্টিস্ট!”

‘শাফকাতের মা’ ভাবী এবার বিগলিত হাসি হাসেন। গদগদ কণ্ঠে বলেন,
“তা ভাবী, সেটা এই দিন দুয়েকের কাহিনী আর কি। সেদিন কোচিংয়ের ‘ড্রয়িং এক্সামে’ পেয়েছে ‘সি’। বাসায় ফিরে প্যাঁদানি দিয়েছি আচ্ছামতন, বলেছি পরেরবার ‘এ+’ পেয়ে তারপর অন্য কিছু, সে পর্যন্ত কার্টুন-ফার্টুন সব বন্ধ।”
“বেশ করেছেন ভাবী! আমার হতচ্ছাড়াটার ওপরেও দেখি এবার এই মেডিসিন অ্যাপ্লাই করতে হবে......”
শুনে আমি শিউরে উঠি, আমার প্রাণের প্রিয় দস্যি ভ্রাতা তাহ্‌মিদটার কথা ভেবে। পাশাপাশি ফ্ল্যাটের দুই ভাবীর কথা চালু থাকে, আমি খাবার ফেলে ছুটে গিয়ে ড্রয়িং-ডাইনিংয়ের পার্টিশন গ্লাস টেনে দিই।
তাহ্‌মিদ আর শাফকাত। চার কি সাড়ে চারের দুরন্ত-উচ্ছল-দস্যি দু’টি শিশু। তারা ‘অ্যাডমিশন কোচিং’ করছে, ক্লাস ওয়ানে ভর্তি হবে বলে। আমার মা আর এই ‘শাফকাতের মা’ আন্টির আলাপের বিষয়ে ব্যাপক ভ্যারাইটি ছিল এই মাস দেড়েক আগ পর্যন্তও। কিন্তু কোন এক মাহেন্দ্রক্ষণে যে বালকদ্বয় চার বছরে পা রাখলো! টিভি সিরিয়ালের সিন বা বাজারে আসা নতুন শাড়ি-গয়নায় ভাবীদ্বয়ের আর রুচি নাই আজকাল। এঁদের ধ্যান-জ্ঞান সবকিছু এখন একটাই-- ‘পুত্রের বিদ্যার্জন’।
বছর জুড়ে মা-আন্টির আপসহীন সংগ্রামের পর অবশেষে এলো সেই দিন। সেই দিন নায়কদের 'অ্যাকশন সিনে'র দিন, অ্যাডমিশন টেস্ট। সারা ঘরে সাজ সাজ রব।
বিকেলে ফিরে দেখি বাসা খালি, মা তাহ্‌মিদকে নিয়ে ঘুরতে গেছেন কোথাও। ছাদে গেলাম। দেখি শাফকাত সাহেব একলা একা সিঁড়ির মুখে বসে পা দোলাচ্ছেন। আসলে তাহ্‌মিদ নেই, খেলার তাই কোন সঙ্গী পাচ্ছে না সে। ভাবলাম পাশে গিয়ে বসি, প্রশ্ন-টশ্ন কী আসলো শুনি।
“ছাতা, আম আর বল ড্রয়িং এসেছিল।”
“তাই নাকি! আর? লেখার প্রশ্ন আসে নি কোন?”
“হ্যাঁ, বলেছিলো 'তোমার বাসায় কি কোন বিড়াল আছে? থাকলে তার সম্পর্কে পাঁচটি বাক্য লেখো।"
“মজার প্রশ্ন তো! কী লিখলে তুমি?”
“আমি লিখেছি, “আমাদের বাসায় কোন বিড়াল নেই।”
মিনিটখানেক আর কোন কথা এলো না মাথায়। শেষমেশ প্রসঙ্গ বদলাতে বললাম,
“শাফকাত তো ঘুরতে গেল, তুমিও যেতে আম্মুর সাথে?”
“আমি তো বলেছিলাম আম্মুকে, কিন্তু আম্মু নিয়ে গেল না। বলল সামনে নাকি আরও দুই-তিনটা এক্সাম আছে কোথায় কোথায়, ওগুলো শেষ হলে তারপর ঘোরাঘুরি। এখন ঘুরলে পড়াশুনার ক্ষতি হবে অনেক--"
কথায় ছেদ পড়ে শাফকাতের, নিচ থেকে আন্টির কণ্ঠ ভেসে আসে,
”শা-ফ-কা-ত, পড়তে বসতে হবে এখন, চলে আসো......”
শাফকাত উঠে চলে যায়।
আর হতভম্ব এই আমি তাকিয়ে থাকি গোধূলিবেলার রক্তিম পশ্চিমাকাশে-- জ্যোতির্ময় এক প্রভাকর, যেখানে অস্তমিত হবার প্রতীক্ষায়......
[এই সিরিজের সমস্ত ঘটনা বা কাহিনী বাস্তব ও প্রত্যক্ষ অভিজ্ঞতাপ্রসূত। তবে চরিত্রগুলো কাল্পনিক]


শহীদ রুমী স্কোয়াড 



আমরা দিন শুরু করি ফেসবুকে কয়টা নোটিফিকেশন আসলো তা দেখে - ব্রেকফাস্ট খেতে খেতে খবর পড়ি - শাহবাগীদের গালি দেই - অফিসে যেতে যেতে সরকারের কাজে হতাশ হই - অফিসে বসে বিএনপির নির্বুদ্ধিতায় নির্বাক হই - তারপর আবার বাসায় এসে মশামাছি মারি - আনন্দে ফেসবুকিং করি - টকশোতে রাজা উজির মারি - বান্ধুবান্ধবীদের হাই হ্যাল্লো বলি - প্রিমিয়ার লিগ আর লা লিগা দেখে স্ট্যাটাসের বন্যায় হোমপেজ ভাসাই - মাঝে মধ্যে দুপুরে ভরপেট খেয়ে ভুড়ি দুলিয়ে একটা পাওয়ার ন্যাপ নেই - উইকঅ্যান্ডে মুভি দেখি - তারপর রাতের আড্ডাতে চায়ের কাপে চুমুক দিতে দিতে দেশটা সম্ভাব্য কত প্রকারে রসাতলে গেল তা নিয়ে লম্বা বক্তৃতা দেই - দিতে দিতে কখন ভোর হয়ে যায় - সেই খেয়াল আর থাকে না - এরপর ঘুমের স্বল্পতার জন্য আবার শাহবাগীদের গালি দেওয়া শুরু করি।
মিনহোয়াইল অন্য আরেক জগতে - শাহবাগে জাদুঘরের কাছে এক কোণায় বসে সাতটা ছেলে আমরণ অনশন করে - পাশ দিয়ে লোকজন চলে যায় - কেউ হয়তো তাকায় - কেউ তাকায় না - এত ব্যস্ততায় কার সময় আছে প্রশ্ন করার - 'ভাই কেন অনশন করেন?' দরকার কি বাবা, দুইদিন আগেই বজ্জাত শাহবাগীদের জ্বালায় রাস্তাটা এক নাগারে কতদিন বন্ধ ছিল। শহীদ রুমি স্কোয়াড এর ব্যানারে এই 'বুকা'র দল ভাবে দুই-চার দিন না খেয়ে থাকলেই সরকারের টনক নড়বে - পাবলিকের 'চেতনা' ফিরে আসবে - মহাত্মা গান্ধীর অনশনের মত। এই 'বুকা'র দলকে ধিক্কার জানাই। আর ধিক্কার জানাতে জানাতে আসুন আর এক কাপ চা হয়ে যাক।

শহীদ রুমী স্কোয়াডের 'বুকা'দের কথা (অনুবাদ করেছেন নাঈম)
এই ছেলেগুলির পাশে দাড়ানোর মত মানুষ খুব বেশি নাই। তারা আন্দোলনের একটা এক্সট্রিম কিন্তু অহিংস পথ বেছে নিয়েছে। তাদের দাবীতে কোন ভুল নাই এবং এটা আমাদের সবার দাবী। গণজাগরণ মঞ্চ যদিও বলেছে এদের দাবী আর তাদের দাবী অভিন্ন কিন্তু একাত্মতা ঘোষনা তারা করবে না। সূতরাং এরা প্রায় নিঃসঙ্গ এবং এই কারনে র‍্যাব, পুলিশ, ডিবি, এনএসআই, ডিজিএফআই সবাই এদের হয়রানি করবে। সকাল থেকে সব কয়টা চ্যানেলের নিউজ ফলো করার চেষ্টা করলাম। সময় আর একাত্তর চ্যানেলে এক লাইন বলা ছাড়া আর কোন কাভারেজ তারা পাচ্ছে না। তাই আমাদের এই মুহূর্তে এদের পাশে দাঁড়ানো খুব জরুরী। লেটস স্প্রেড দেয়ার ওয়ার্ড। যতভাবে পারা যায়।
(এর থেকে বেশি কিছু করার ক্ষমতা আমার নাই। অত্যন্ত লজ্জা আর গ্লানি নিয়ে স্বীকার করছি এদের সাথে যেয়ে অনশনে যোগ দেয়ার মত সাহস কিংবা অবস্থা আমার নাই।। )
কার্টেসিঃ "শঙ্খচিল"


ভ্যাট চুরি এবং চোরের আস্ফালন



মাত্র কিছুদিন আগেই বেসরকারী বিশ্ববিদ্যালয়ের টিউশন ফি'র উপর সাড়ে সাত শতাংশ হারে ভ্যাট নির্ধারনকে কেন্দ্র করে দেশে বেশ উত্তাল পরিস্থিতির সৃষ্টি হয়েছিল। ছাত্রদের আন্দোলন ও দাবীর মুখে সেই সিদ্ধান্ত প্রত্যাহার করে নেয়া হয়। উন্নয়নশীল দেশ হিসেবে বাংলাদেশের বার্ষিক বাজেট প্রতিবছরই হু হু করে বাড়ছে। বাড়তি টাকার ব্যবস্থা করতে তাই সরকারকে নানান পদক্ষেপ নিতে হয় যার মাঝে ভ্যাট নির্ধারন অন্যতম। তবে নিত্য নতুন অদ্ভুত খাতে ভ্যাট আরোপ করার আগে যেগুলো আগে থেকেই প্রচলিত সেখানে নজরদারি বোধহয় আরেকটু বাড়ানো দরকার। সেই প্রসঙ্গেই দুটি ঘটনা তুলে ধরতে যাচ্ছি।

ঘটনা - ১ঃ

সময়ঃ ২২শে সেপ্টেম্বর

ইয়েলো সাবমেরিন ক্যাফের বনানী শাখায় গিয়েছিলাম এর বহুবিধ সুনাম শুনে এবং চিত্ত-চাঞ্চল্য সৃষ্টিকারী ওয়াফলের ছবি দেখে। খাবারের মান, স্বাদ, পরিবেশ, ওয়েটারদের ব্যবহার সবই চমৎকার। কিন্তু গোল বাধলো দাম পরিশোধ করতে যেয়ে। তারা একটি কম্পিউটারাইজড বিলের কপি এনে আমাকে দিলেন যেখানে ১৫% হারে ৬৬.৫৩ টাকা ভ্যাট ধার্য করা হয়েছে। কিন্তু সমস্যা হচ্ছে ভ্যাট রেজিস্ট্রেশন নাম্বারের যায়গায় লেখা - SDFGHJKLSADASDASD ASDASD। কম্পিউটারের কি-বোর্ড সম্পর্কে কিছুটা ধারনা থাকায় বুঝতে পারলাম যে "ইহা প্রকৃত রেজিস্ট্রেশন নাম্বার নহে"। ওয়েটারকে ডেকে ভ্যাট চালানের একটি কপি চাইলাম।

এখানে উল্লেখ্য, এই চালানের ব্যাপারটা আগে জানলেও এই কিছুদিন আগে পর্যন্ত এ নিয়ে কোথাও তেমন উচ্চবাচ্চ করিনি। সেটা কিছুটা সংকোচ আর চক্ষুলজ্জার কারণে। সেই সংকোচ কাটিয়ে উঠে আজকে দ্বিতীয় বারের মত কোন দোকানে চালানের কপি চেয়েছি। ওয়েটারের অমায়িক ব্যবহারে কিছুটা ছন্দপতন ঘটলেও আশেপাশে অনেক কাস্টমার থাকায় তিনি বললেন যে এ ব্যাপারে জেনে এসে আমাকে জানাবেন। মিনিট পাঁচেক পর সম্ভবত ম্যানেজার নিজেই চলে এলেন। তিনি জানালেন তারা ভ্যাট রেজিস্ট্রেশনের জন্য আবেদন করেছেন কিন্তু এখনো নাম্বার পাননি। ইয়েলো সাবমেরিনের ফেসবুক পেজটি ঘেটে দেখলাম তারা গত মার্চ-এপ্রিল থেকে ব্যবসা করছেন। রেজিস্ট্রেশন নাম্বার পেতে কেমন সময় লাগে তা নিয়ে ধারনা নেই। তাই জিজ্ঞেস করলাম এই ভ্যাট বাবদ নেয়া টাকাটা তাহলে কোথায় যাবে? তার বক্তব্য এখানে কিছুটা অস্পষ্ট, সম্ভবত বোঝাতে চেয়েছেন তারা কয়দিন পর পর এনবিআর এ যেয়ে ভ্যাটের টাকা দিয়ে আসেন। রেজিস্ট্রেশন নাম্বার না থাকলে কিসের ভিত্তিতে কোথায় টাকা দেন সেটা একটা রহস্য। তবে তিনি বললেন যে চাইলে তিনি এই অ্যামাউন্টটা ডিস্কাউন্ট করে দেবেন আমার জন্য।
ভ্যাট সংক্রান্ত অভিযোগের জন্য একটি নাম্বার আছে যেটা বিভিন্ন শপিং মলে আজকাল বিজ্ঞাপন আকারে দেখা যাচ্ছে। সেই ০২-৯১৩২৫৬৪ নাম্বারে ফোন করলাম। দীর্ঘ সময় ধরে রিং হলেও কেউ ধরেনি। হয়ত ঈদের ছুটিতে চলে গেছেন তারা। এরমধ্যেই ম্যানেজার সাহেব বিলের কপিটি নিয়ে গেলেন ডিস্কাউন্ট করে আনবেন বলে। ফোনে কাউকে না পেয়ে এ ব্যাপারে আর কি করার আছে বুঝতে পারছিলাম না। তাই ভ্যাটের সমপরিমান টাকা ডিস্কাউন্ট দেয়ার পর সেটাই পরিশোধ করে চলে আসি।
তবে চলে আসার আগে আশেপাশে যারা ছিলেন তাদেরকে বলে এসেছি, ভ্যাটের চালান পত্র ছাড়া কিছুতেই ভ্যাট দেবেন না। অভ্যাসটা এমন দাঁড়িয়েছে ব্যবসায়ীরা এটাকে তার একটা অধিকার বলে মনে করছে। অন্যদিকে চালানপত্র চাওয়ার ক্ষেত্রে সংকোচ করাটাও অমূলক। ভ্যাট আপনি দিচ্ছেন সরকারকে, এরসাথে ঐ দোকানের কোনই সম্পর্ক নেই। সূতরাং চালানপত্র না দিলে বরং ঐ ব্যবসায়ীর সংকুচিত থাকার কথা। গচ্ছিত টাকার উপর ১৫% সুদ দুনিয়ার কোনও ব্যাংকও দেয় না। সেখানে শুধু নিজের চক্ষুলজ্জার খাতিরে সরকারের ১৫% ভ্যাট আপনি দোকানদারের পকেটে দিয়ে আসলে সেটাই হবে লজ্জা।

ঘটনা - ২ঃ

সময়ঃ ২৩শে সেপ্টেম্বর
দ্বিতীয় ঘটনাটিকে বলতে পারেন প্রথম ঘটনার প্রতিক্রিয়া। প্রথম ঘটনাটি ফেসবুকে শেয়ার করেছিলাম। খাবার ব্যবসায়ীদের ভ্যাট সংক্রান্ত জোচ্চুরির শিকার অনেক মানুষ বলেই হয়ত অনেকবার লেখাটি শেয়ার হয়েছিল এবং অনেকের চোখে পড়ে। নিশ্চিত ভাবেই ইয়েলো সাবমেরিন কর্তৃপক্ষেরও ব্যাপারটা নজরে এসেছে। নজরে যে এসেছে তা নিশ্চিত হলাম ইনবক্সে একজন আজকের একটি বিলের কপি শেয়ার করার পর। সেই ছবিটা একটু মনোযোগ দিয়ে দেখতে হবে।

এখানে কয়েকটা ব্যাপার খেয়াল করা দরকার। প্রথমত তারা ভ্যাটের পরিমান ১৫% থেকে ০% করে ফেলেছে। আপনার মনে হতে পারে ভাল তো। রেজিস্ট্রেশন নাম্বার পাওয়ার আগ পর্যন্ত চোর তাহলে আর চুরি করছে না। কিন্তু ব্যাপারটা মোটেই তা নয়। তাদের মেনুতে যে দাম লেখা থাকে সেটা "All Inclusive"। মানে ভ্যাট এর মধ্যে আগেই ধরে রাখা হয়েছে। এরপর বিল দেয়ার সময় একটা ব্রেকডাউন দেখায় যে, মূল দাম এত এবং ভ্যাট সহ দাম এত (যেটা মেনুতে উল্লেখ করা দামের সমান)। প্রথম ঘটনার ছবিটি দেখলে এই ব্যাপারটা পরিস্কার হবে। পিজ্জা হাট বা কেএফসিও এভাবেই বিল করে। ইয়েলো সাবমেরিন এখন ভ্যাটের যায়গায় ০ লিখলেও তারা দাম কিন্তু কমায়নি। মেনুতে যা উল্লেখ করা ছিল তাই আছে যা "অল ইনক্লুসিভ"। গতকালকের ছবির সাথে আজকেরটা মিলিয়ে দেখুন, পরিস্কার ধরতে পারবেন। শুধু চুরির প্রক্রিয়াটি পাল্টেছে এবং এখন তার কাছে চালানপত্র চাওয়ার সুযোগটিও কমে যাচ্ছে।
এবার দ্বিতীয় অংশে আসা যাক। ভ্যাট রেজিস্ট্রেশন নাম্বারের যায়গাটি খেয়াল করুন। ছিচকে চোর যখন বমাল ধরা পরে, তার প্রথম প্রতিক্রিয়াটা হয় ক্ষমা প্রার্থনার। কিন্তু ইয়েলো সাবমেরিন তো আসলে ছিচকে চোর নয়। সে রীতিমত অভিজাত তস্কর। ফাঁকফোকর দিয়ে চুরি করার জ্ঞান যার সাধারন মানুষের থেকে অনেক বেশি। অভিজাত তস্কর যখন বমাল ধরা পরে তখন তার প্রতিক্রিয়াটি হয় ঠিক এরকম। উদ্ধত এবং আস্ফালনে ভরপুর। বিন্দুমাত্র সতর্ক না হয়ে বরং সে এভাবেই "ফাক ইউ" বলে তাচ্ছিল্য ছুড়ে দেয় আমাদের দিকে। এই তস্করটিকে তার প্রাপ্য বুঝিয়ে দেয়া দরকার। জাতীয় রাজস্ব বোর্ডের একটি ফেসবুক পেজ আছে। আমি তাদের নিকট ব্যাপারটি তুলে ধরব যতটুকু সম্ভব। আপনার অবস্থান থেকে আপনিও চোর পাকড়াও করতে এগিয়ে আসুন। একটি অসমর্থিত সূত্রে জানতে পারলাম খাবার-দাবার, জিনিসপত্র কেনাকাটা বাবদ গড়ে দৈনিক প্রায় দেড়শ কোটি টাকা রাষ্ট্রের কোষাগারে জমা হবার কথা। কিন্তু এর সিংহভাগই লুটেপুটে খাচ্ছে এই সব অভিজাত তস্কররা। চোরের বড় গলায় ভড়কে না যেয়ে চলুন আমরাও গলা উচু করি।

সংযোজন: পুরো ব্যাপারটা শুল্ক কর্তৃপক্ষের নজরে আসার পর তাদের পদক্ষেপের প্রেক্ষিতে ইয়েলো সাবমেরিনের মালিকের বক্তব্য:

সংযোজন ২: ব্যাপারটা নিয়ে শুল্ক কর্তৃপক্ষের পদক্ষেপ:



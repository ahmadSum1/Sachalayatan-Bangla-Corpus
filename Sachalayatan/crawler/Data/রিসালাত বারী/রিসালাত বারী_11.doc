পাঠ্যপুস্তক ই-বুক : একটি প্রশংসনীয় পদক্ষেপ



বেশ কিছুদিন আগে অষ্টম শ্রেনীতে পড়া একটা বিষয় খুঁজতে যেয়ে প্রায় গলদঘর্ম  হয়েছিলাম। পাঠ্যপুস্তক গুলোর কোন পি ডি এফ ভার্সন বা অনলাইন ভার্সন কোথাও পাইনি। এর বেশ কিছুদিন পর জাতীয় শিক্ষাক্রম ও পাঠ্যপুস্তক বোর্ডের ওয়েবসাইটে প্রথম শ্রেণী থেকে দশম শ্রেণী পর্যন্ত বেশ কিছু বইয়ের পি ডি এফ ভার্সন আপলোড করা হয়। কিন্তু তাতেও থেকে যায় অনেক সমস্যা। লিঙ্কগুলো সুবিন্যস্ত না এবং চট করে কোনোটা পাওয়া বেশ কঠিন। 
আজকে পত্রিকায় মাননীয় প্রধানমন্ত্রীর পাঠ্যপুস্তকের ই-বুক উদ্বোধনের সংবাদে বেশ উচ্ছসিত হয়ে উঠি তাই। দ্রুত ঢু মারতে গেলাম লিঙ্কটায়। আশা করেছিলাম কাঠখোট্টা কিছু লিঙ্কের সমাবেশ আর বইগুলোর পি ডি এফ ভার্সনই বোধহয় পাব। তা হয়নি, বরং সাইটটি দেখে আমি বেশ চমৎকৃত। শিশুদের কথা বিবেচনা করে বিভিন্ন কার্টুন আর রঙের সমাহার সেখানে ঘটেছে। প্রথম শ্রেণী থেকে নবম-দশম শ্রেণী পর্যন্ত ট্যাবগুলোর একটায় ঢুকে এবার রীতিমত মুগ্ধ আমি। কাঠের বুক শেল্ফে সারিবদ্ধ ভাবে সাজানো এক একটা বই। দেখেই ইচ্ছা হয় একটু নেড়েচেড়ে দেখি। বইয়ের উপরে ওপেন এবং ডাউনলোড দুটো অপশনই আছে। একটা বই ওপেন করলাম। তারপর আবারো মুগ্ধ হতে হলো। স্রেফ স্ক্যান করে তুলে দেয়া হয়নি, বরং মনে হয় চোখের সামনে ঝকঝকে অফসেট কাগজে ছাপানো একটা বই। কাজটা ফ্ল্যাশে করা হয়েছে, চাইলেই ফুলস্ক্রিন করা যায়, অথবা একটা পৃষ্ঠায় ক্লিক করে জুম করা যায়, আবার যেকোন পেজ-এ লাফ দিয়ে চলে যাওয়া যায়। পৃষ্ঠাগুলোর কোনায় মাউস নিয়ে গেলে একটু আলগা হয়ে আসে, সেটাকে টেনে ধরে চমৎকার পাতাও ওলটানো যায়!

একটা বই নামিয়ে ফেললাম। নামানোর পর জিপ ফাইল এক্সট্রাক্ট করে যা পেলাম তাতে কিছুটা হতাশ হতে হলো। একটা ফোল্ডারে প্রতিটা পেজের জন্য একটা করে এস.ডাব্লিউ.এফ(shockwave flash object) ফরম্যাটের ফাইল পাওয়া গেল, এছাড়া একটা movie.swf আর একটা index.html ফাইল। এটা চালানোর জন্য ফ্ল্যাশ প্লেয়ার থাকা জরুরী। অবশ্য মিডিয়া প্লেয়ার ক্লাসিকেও চালানো যায় যদি কোডেক ইন্সটল করা থাকে। শিশুদের জন্য জিনিসটা ব্যাবহার-বান্ধব কিনা তা বিবেচনা করে দেখা দরকার। আধুনিক শিশুরা অবশ্য প্রচুর স্মার্ট, একবার দেখিয়ে দিলেই পারবে। index.html থেকে ওয়েব ব্রাউজারেও বইটা খোলা যাবে।

মূল-পাতা থেকে 'সাহায্য' নামে যে লিঙ্কটা আছে সেখানে এডোব ফ্ল্যাশ প্লেয়ার আর উইনরারের ডাউনলোড লিঙ্ক দেয়া আছে। সবমিলিয়ে অত্যন্ত চমৎকার উদ্যোগ যা প্রশংসার দাবী রাখে এবং ডিজিটালাইজেশনের পথে একটা সুস্পষ্ট পদক্ষেপ বলেই রায় দেয়া যায়।
এবার কিছু ঋণাত্বক কথাবার্তা। ওয়েবসাইটটি ভয়ংকর স্লো। এক একটা লিঙ্কে যেতে এত বেশি সময় লাগে যে মনে হওয়া স্বাভাবিক লিঙ্কটা বোধয় কাজ করছে না। দ্বিতীয়ত বইগুলো ফ্ল্যাশে হওয়ায় খুলতে যথেষ্ঠ সময় নেয়। পাশাপাশি একটা পি ডি এফ ভার্সনও মনে হয় রাখা উচিৎ আমাদের ইন্টারনেট স্পিডের কথা মাথায় রেখে। একই কথা ডাউনলোডের জন্যও প্রযোজ্য। এক একটা বইয়ের সাইজ দাঁড়িয়েছে চল্লিশ মেগাবাইটের উপরে! ফ্ল্যাশে বইগুলো দেখতে খুব সুন্দর সন্দেহ নেই কিন্তু স্বল্প সময় এবং খরচে নামানোর জন্য পি ডি এফ রাখাটা গুরুত্বপূর্ণ।  
লিঙ্ক ১ - পাঠ্যপুস্তক ই-বুক
লিঙ্ক ২ - জাতীয় শিক্ষাক্রম ও পাঠ্যপুস্তক বোর্ড
-রিসালাত বারী

ছবি: 


 

 




(টেলি)টক-ঝাল-তিক্ত কাব্য 



বছর সাতেক আগে প্রথম যখন টেলিটকের সিম বাজারে ছাড়া হলো, আমার বন্ধু-বান্ধবরা অনেকেই প্রায় চব্বিশ থেকে ছত্রিশ ঘন্টা লাইনে দাঁড়িয়ে একটি সিম সংগ্রহ করেছিল। এমন না যে সেই সময় মোবাইল ফোন একটা দূর্লভ বস্তু ছিল, বা অন্য অপারেটরদের কল-রেট অনেক বেশি ছিল। তবে টেলিটকের একটা সংযোগ কেনার জন্য কেন এত ব্যাকুলতা? ফ্রি টিএন্ডটি ইনকামিং, অতিরিক্ত চার্জ না দিয়েই টিএন্ডটি আউটগোয়িং ইত্যাদি নানা কথা বলা যেতে পারে। কিন্তু আমার কাছে যেটি সবচেয়ে বড় কারন মনে হয়েছিল তা হচ্ছে "এটা আমাদের ফোন!" সম্পূর্ণ দেশি এবং সম্পূর্ণ রাষ্ট্রীয় মালিকানাধীন নিজেদের ফোন! নতুন প্রজন্মের দেশপ্রেম নিয়ে আমরা সহসাই প্রশ্ন তুলি। কিন্তু সেদিন লাইনে দাঁড়িয়ে আমার মনে হয়েছিল স্বার্থের পাশাপাশি দেশপ্রেমও একটা বড় কারন এই রাতভর অপেক্ষার!
তারপর আরো অনেক পদ্মা সেতু বা আরো অনেক হতাশার মাঝে যুক্ত হয় টেলিটকের নাম। অন্যান্য অপারেটরগুলো যখন আমাদের দেশপ্রেম আর সামাজিক দায়িত্ববোধের রক্ষক হিসেবে আবির্ভূত হয়, প্রতিনিয়ত স্মার্টনেস আর আধুনিকতার ছবক দিতে থাকে সেখানে কোথাও খুঁজে পাওয়া যায় না টেলিটককে। শেষ কবে টেলিটকের বিজ্ঞাপন দেখেছিলাম সেটা একটা গবেষণার বিষয়। প্রায় তিনবছর পর একদিন মহাখালির এক বিলবোর্ডে দেখলাম টেলিটকের বিজ্ঞাপন, সদ্য এস এস সি পাস করা জিপিএ পাঁচ পাওয়া ছাত্রদের জন্য তাদের পাশের বছরটিকে স্মরণীয় করে রাখতে কিছু গোল্ডেন নাম্বার সিরিজ ছেড়েছে। ০১৫২০১১... এরকম আরকি! ইম্প্রেসড হয়েছি এমন কথা জোর দিয়ে বলতে পারছি না!
এরমাঝে আশান্বিত হই গত বছর থ্রিজি সংক্রান্ত একটি ঘোষণায়। রাষ্ট্রায়ত্ব প্রতিষ্ঠান হিসাবে টেলিটককে সবার আগে থ্রিজি লাইসেন্স দেয়া হবে এবং তারা ছয় মাস একক ভাবে থ্রিজি সার্ভিস দিতে পারবে অন্যান্য অপারেটরগুলো লাইসেন্স পাবার আগেই। প্রতিযোগিতার বাজারে কোন অপারেটর অন্যদের একসপ্তা আগেও যদি লাইসেন্স পায় তবে সেটা তার জন্য বিরাট সু্যোগ। সেখানে টেলিটক ছয় মাস আগে লাইসেন্স পেয়ে যাওয়াটা নিঃসন্দেহে খুশির খবর। কিন্তু সত্যি কথাটা হলো টেলিটকের এই আগাম লাইসেন্স পেয়ে যাওয়া নিয়ে কেউই তেমন একটা বিচলিত নয়। কারনটা টেলিটক নিজেই। ২০১১ সালের সেপ্টেম্বরে এবং পরবর্তীতে ২০১২ এর ২৬শে মার্চ থ্রিজি লঞ্চ করার কথা থাকলেও তা দফায় দফায় পিছিয়েছে। শেষ পর্যন্ত তারা অফিসিয়ালি থ্রিজি’র ক্যাম্পেইনিং শুরু করলেও স্বভাবজাত ভঙ্গিতে বাধিয়ে ফেলেছে এক মহা তুঘলকি কারবার। থ্রিজি’র এলিট ক্লাবে (!) ঢুকতে গেলে আপনাকে রীতিমত তিনমাসের বিরক্তিকর বাছাই প্রক্রিয়ার ভেতর দিয়ে যেতে হবে। প্রতি মাসে ৫০০ টাকা দিয়ে তাদের একটা বান্ডল অফার কিনতে হবে, নির্দিষ্ট সময়ের মাঝে সেটাকে জীবিত এবং পুনঃজীবিত করে তিনমাস কাটিয়ে দেয়ার পর আপনি যোগ্যতা অর্জন করবেন একটি থ্রিজি সিম-কার্ড কেনার!!! জ্বী, ঠিকই শুনেছেন, থ্রিজি’র জন্য আপনাকে নতুন আরেকটি সিম-কার্ড কিনতে হবে! টেলিটক আশা করছে ছ’বছর আগে মানুষ যেভাবে ঝাঁপিয়ে পরে তাদের সিম কিনেছিল, এবারো তাই হবে। আর এ কারনেই থ্রিজি লঞ্চ করার আগে তারা এক্সিস্টিং নেটওয়ার্কে কিছু আয় করে নেয়ার চেষ্টা করছে। তাতে দোষের কিছু নাই, কিন্তু সমস্যা অন্যখানে। তিন মাস ধরে যোগ্যতা অর্জন বা বাছাই প্রক্রিয়াটিকে পূর্ব অভিজ্ঞতা থেকে আমরা দূর্নীতি এবং কালোবাজার বান্ধব বলে জানি। দফায় দফায় সময় পেছানো টেলিটক যথেষ্ট সময় পেয়েছে থ্রিজি’র জন্য তাদের ব্যান্ডউইথ ডাইমেনশনিঙের। শুরুতে এই সেবাটি দেয়া হবে নির্দিষ্ট কিছু এলাকায় - ঢাকা, চিটাগাং, সিলেট এবং কক্সবাজার। এইসমস্ত এলাকায় টেলিটকের বর্তমান গ্রাহক কতজন এবং তাদের মধ্যে কতজন থ্রিজি সেবা নিতে আগ্রহী তা জরিপের মাধ্যমে বের করা কঠিন কিছু ছিল না। জানি না তারা এই কাজটি করেছে কিনা। বিদ্যমান আগ্রহী গ্রাহকদের জন্য যন্ত্রনাদায়ক তিনমাসব্যাপী নির্বাচনপ্রক্রিয়া টেলিটকের ব্যাবসায়িক সদিচ্ছাকেই প্রশ্নবিদ্ধ করে!!
এরপর আসা যাক নতুন গ্রাহকের প্রসঙ্গে। এব্যাপারে তারা কোন ঘোষনা দেয়নি এখন পর্যন্ত। তবে ধারনা করছি বরাবরেই মতই খুব অল্প কিছু সিম ছেড়ে একটা ভজঘট পাকানোর দিকেই যাচ্ছে তাদের চিন্তাভাবনা। তাদের সদ্য ওড়ানো বিজ্ঞাপনটিও সেই ঈঙ্গিতই দিচ্ছে!!(তারা ধরেই নিয়েছে ধাক্কাধাক্কি মারামারি হবেই) এতে সুবিধা অনেক, ক্রাইসিস তৈরি করে কালোবাজারি করা যায়, কোম্পানির কতিপয় মাথার পকেট ভারি হয় এবং কর্মকর্তাদের আত্মীয়-বন্ধুরা গুটিকতক সৌভাগ্যবানের শ্রেণীভুক্ত হতে পারে।
পরবর্তী আলোচনায় যাবার আগে একটু জেনে নেয়া যাক এই থ্রিজি প্রযুক্তিতে আমরা আসলে কি কি সুবিধা পেতে পারি। উল্লেখযোগ্য কিছু সেবা হল -
    → দ্রুতগতির ইন্টারনেট
    → ভিডিও কল
    → মোবাইল টিভি
    → জিপিএস নির্ভর বিভিন্ন সেবা
    → টেলিমেডিসিন (এটাকে ভিডিও কনফারেন্সিং এর একটা প্রয়োগও বলা যায়) ইত্যাদি।
বলাবাহুল্য, সেবাগুলো প্রাথমিক/মৌলিক প্রয়োজনের কিছুটা উপরের স্তরে অবস্থান করছে (দু'একটা ছাড়া)। এর উপর আপনার প্রয়োজন হবে একটি থ্রিজি উপযোগী স্মার্টফোন। ভিডিও কল করার জন্য থাকা চাই ডুয়াল ক্যামেরা। তবে নিঃসন্দেহে যে সেবাটির জন্য থ্রিজি সবচেয়ে আকর্ষনীয় হতে পারে তা হলো দ্রুতগতির ইন্টারনেট। মোবাইলে টিভি দেখার চাহিদা হয়তো খুব বেশি থাকবে না। ভিডিও কলের আকর্ষনও একদিন কমে যাবে, ক্ষেত্র বিশেষে তা প্রাইভেসির জন্য এমনকি হুমকি হয়েও দেখা দিতে পারে! কিন্তু দ্রুতগতির ইন্টারনেটের চাহিদা কমার কোন কারন নেই। টেলিটক থ্রিজিকেও টু জি’র মত সিম-নির্ভর সেবা বানিয়ে ফেললে সেটা হবে আরেকটা ভুল। কারনটা উপরেই বললাম, থ্রিজি’র বেশিরভাগ সেবা বেশ লুক্রেটিভ হলেও দৈনন্দিন জীবনে তার উপযোগিতা সীমিত এবং সেগুলো তেমন একটা রেভিনিউ-জেনারেটিভ নয়। পক্ষান্তরে তাদের উচিৎ সিমের পাশাপাশি Dongle/3G Modem এর দিকে বেশি নজর দেয়া। থ্রিজি’র মূল রেভিনিউ জেনারেটর হলো ডেটা-সার্ভিস, সেটাই হওয়া উচিৎ প্রধান ফোকাস।
তবে এত কথা বলে আসলে তেমন কোন ফায়দা নেই। রাষ্ট্রায়ত্ব প্রতিষ্ঠান টেলিটকের সমস্যা তার উপরওয়ালাদের মধ্যেই। বিটিসিএল থেকে আসা কর্তারা আমলাতন্ত্র পছন্দ করেন। তীব্র প্রতিযোগিতার বাজারে তাদের কোন দায়বদ্ধতা বা জবাবদিহিতা নাই, টেলিটকের ব্যবসা মুখ থুবরে পরলেও তারা ঠিকঠাক বেতনটা পাবেন। খুঁটির জোরে আকড়ে ধরে থাকবেন নিজের অবস্থান। হতাশ কর্মী বাহিনী তাদের মাথা ব্যাথার কারন হয় না। অন্য অপারেটরদের ক্ষেত্রে বিজ্ঞাপনবিহীন একটা দিনও যেখানে কল্পনা করা যায় না, সেখানে তারা তিন বছরে করেন একটা বিজ্ঞাপন, সেটাও নিতান্তই দায়সর্বস্ব। ব্যবসার কৌশলগত কোন পরিকল্পনা ছাড়াই এগিয়ে যান নিধিরাম সর্দারের মত। আর কত!!?? এবার শুভবুদ্ধির পরিচয় দিন অথবা এখানেই থামুন। নিজেরা না পারলে অন্তত তরুন প্রজন্মকে সুযোগ দিন হাল ধরার।


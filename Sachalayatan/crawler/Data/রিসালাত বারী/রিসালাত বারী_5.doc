বইমেলা ০০১ 



বেলা তিনটায় 'লাঞ্চো' সেরে অফিসে বসে একটু ঝিমাচ্ছিলাম। তারিক আজিজ এসে প্রস্তাব দিল চলেন বইমেলায় যাই। তার কুপ্ররোচনায় অফিস ফাঁকি দিয়ে বইমেলায় চলে গেলাম। ২০১৪'র মেলায় আজকেই প্রথম যাওয়া। সেই আনন্দে দু'শ টাকা দিয়ে একটি সিএঞ্জি চালিত অটোরিক্সা ভাড়া করে ফেললাম। এবারের মেলা দুই অংশে বিভক্ত। শিশুতোষ বইয়ের প্রকাশনী এবং সরকারি প্রতিষ্ঠানের স্টল বাংলা একাডেমির ভেতরে আর বাকিরা সবাই সোহরাওয়ার্দী উদ্যানে। একাডেমি চত্তরে আজকে যাইনি। উদ্যান বেশ ফাঁকা ফাঁকা, প্রশস্ত। হারেরেরে রেরে করে "গ্রন্থ মেলা গ্রন্থ মেলা অমর একুশে গ্রন্থ মেলা" টাইপের থিম সং এর উৎপাত নাই এবার।
প্রথমেই গেলাম সেবা প্রকাশনীতে। দুজনে মিলে গোটা ত্রিশেক বই কিনে ফেললাম সেখানে। হেনরি রাইডার হ্যাগার্ডের দুটো নতুন অনুবাদ এসেছে। "ফিনিশড" এবং "হিউ হিউ অর দ্য মনস্টার"। এছাড়া "অতল পৃথিবী", "স্বর্ণকীট" এবং "হিচ-হাইকার"ও কিনে ফেলেছি। তিনটাই চমৎকার কিছু অনুবাদ গল্পের সংগ্রহ। স্বর্ণকীট এবার নতুন এসেছে। লম্পট রানার সাম্প্রতিক অবস্থা যাচাই করার জন্য মাসুদ্রানা সিরিজের নতুন কয়েকটা বইও কিনলাম।
সবগুলো বই কাঁধে ঝুলিয়ে কিছুদূর হাঁটতেই ছুডুবেলার বান্ধবী সুমি'র সাথে দেখা। সে এখন সেলিব্রেটি হয়ে গ্যাছে। একাত্তর টিভিতে নানান অনুষ্ঠান উপস্থাপনা/পরিচালনা ইত্যাদি নিয়মিত করে থাকে। একাত্তর টিভির লুকজনের সাথে জনসমক্ষে 'মিলামিশা' বিপদজনক। তারপরেও ঝুঁকি নিয়ে তার সাথে বেশ কিছুক্ষন আড্ডা হলো। ট্যাড়া চোখে তার হাতে ধরা মাইক্রোফোনের দিকে কয়েকবার তাকালেও সে আমার একটা সাক্ষাতকার পর্যন্ত নিল না! আমার চেহারা নাহয় একটু দুধে আলকাতরা, তাই বলে একটা মিছেমিছি ইন্টারভ্যু নিলে কী এমন ক্ষেতি হত? আমরা কি এই সুমি চেয়েছিলাম?
এরপর আমরা দূর্দশা দেখার আশা নিয়ে অন্যপ্রকাশের সামনে গেলাম। সে আশায় গুড়েবালি। অন্যপ্রকাশের উচিৎ টোকেন সিস্টেমের মাধ্যমে বই বেচা। মেলার বাইরে টোকেন মেশিন থাকবে, যে বই আপনি অন্যপ্রকাশ থেকে কিনতে চান তার একটা টোকেন সেই মেশিন থেকে সংগ্রহ করে দাঁড়িয়ে থাকবেন। আপনার সিরিয়াল এলেই দ্রুত কাউন্টারে যেয়ে টাকা দিয়ে বইটি সংগ্রহ করে বাড়ির পথ ধরবেন। টাকা দেয়ার প্রসঙ্গে আরেকটি ঘটনা মনে পরল। তারিক বাংলা একাডেমি থেকে একটা অভিধান কিনেছে। তার দাম এসেছে দুইশ চব্বিশ টাকা। বাংলা একাডেমির সেলসম্যান তাকে বলেছে দুইশ চব্বিশ টাকা ভাংতি দ্যান। কোন খুচরা দিতে পারবো না। (নিলে নেন, নাইলে নাই)
মেলা থেকে ফিরে আসার আগে দেখা হল প্রভাবশালী এলাকা কারওয়ানবাজারের উপসর্দার ও আইভরী কোষ্ট ফিরত উপন্যাসিক আমিষুল হকের সাথে। প্রথমা থেকে তারিক একটা বই কিনেছে গর্ভকালীন জটিলতা বিষয়ক। যেহেতু প্রথমা থেকে বের হয়েছে সূতরাং এটাতে আমিষুল হকের অটোগ্রাফ দেয়া উচিৎ, এই বলে তারিক কিছুক্ষন গাইগুই করেও শেষ পর্যন্ত আর অটোগ্রাফ নিতে যায়নি। একেবারে শেষ মুহূর্তে কুটি কুটি টেকা দামের বইয়ের দোকান পাঠক সমাবেশে যেয়ে পকেট খালি করে শহীদুল জহির সমগ্র কিনে ফেলেছি। পরে অবশ্য শহীদুল জহিরের সমস্ত জীবনের সাহিত্যকর্ম মাত্র ১৩১৫ টাকায় কিনে ফেলতে পেরে একটু লজ্জাই লাগলো।


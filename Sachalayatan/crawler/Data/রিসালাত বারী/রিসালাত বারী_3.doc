যাদুর শহর ঢাকা




১
গতকাল সন্ধ্যায় ট্রাস্ট পরিবহনের বাসে মিরপুর যাচ্ছিলাম। এয়ারপোর্ট রোড এবং কচুক্ষেত রোডের সংযোগস্থলে বাসগুলো সুযোগ পেলেই ইউটার্ণ নিয়ে অনেক খানি রাস্তা কমিয়ে ফেলে। নয়তো বনানী ১১ থেকে বাঁক নিয়ে সেই মহাখালি ফ্লাই-ওভারের নিচ থেকে ঘুরে এসে কচুক্ষেতের রাস্তায় ঢুকতে হয়। নিয়ম অনুযায়ী সেটাই করার কথা। গতকাল বাসটা সুযোগ পাওয়ার পরেও যখন ট্রাফিক আইন না ভেঙ্গে সেই মহাখালি দিয়ে ঘুরিয়ে আনতে গেল তখন বাসের প্রতিটা যাত্রী ক্ষেপে উঠলো। এই পরিস্থিতিতে প্রথম আক্রমন করা হয় বাস ড্রাইভার আর কন্ডাক্টরকে। বাংলা ভাষায় সর্বনামের তিনটি রূপ থাকায় মানুষের জন্য রাগ বা ঘৃণা প্রকাশের কাজটি বেশ সহজ। প্রথমে আমরা বাস ড্রাইভারকে আপনি আর কন্ডাক্টরকে তুমি দিয়ে শুরু করি এবং এক সময় রাগ আর ক্ষোভের মাত্রা বাড়াতে দুজন'কেই তুই বলা শুরু করি।
আমার পাশে বসা যাত্রীটি হয়ত মাত্রই বসের ঝাড়ি খেয়ে এসে বাসে উঠেছে। সমস্ত রাগ তার গিয়ে পড়লো কন্ডাক্টরের ওপর। এরকম পরিস্থিতিতে আমি কখনো কন্ডাকটর বা ড্রাইভারকে আইনের কথা বলতে শুনিনি। আইন ভাঙ্গাটাকে আমরা মোটামুটি নৈতিক অধিকার হিসেবেই ধরে নেই। তাই কিছুটা অবাক হলাম সে যখন আমার পাশে বসা যাত্রীকে আইনের কথা বলে শান্ত হওয়ার অনুরোধ করলো। আইন ভাঙ্গার অধিকারে হস্তক্ষেপের কারনে যাত্রীটি আরও ক্ষিপ্ত হয়ে উঠলেন। তখন ড্রাইভার জানালেন যে, তার যে রাস্তা দিয়ে যাওয়ার কথা সেই রাস্তা দিয়েই যাবেন। এটাই তার ইচ্ছা। লোকটি তারপর পুরো রাস্তাই গজ গজ করতে থাকলেও তাকে আর কেউ বিশেষ পাত্তা দিচ্ছিল না। 
আইন ভাঙ্গার পক্ষে আমাদের যুক্তিগুলি বেশ চমকপ্রদ। "ঐ দুইটা বাস তো ঠিকই ঐ পথেই গেল, তোর যাইতে সমস্যা কোথায়?" ঘুরেফিরে এই আর্গুমেন্টকে ঘিরেই আমরা নানান অপকর্ম করে ফেলি। পত্রিকায় দেখলাম এক কুটনৈতিকও এই একই যুক্তি দেখিয়ে দোকান থেকে জিনিসপত্র হাপিস করে দিতে যেয়ে ধরা খেয়েছেন। তার প্রতিও আমাদের সমব্যাথি হওয়া দরকার। তার কলিগরা একই কাজ করে কেউ ধরা খায়নি দেখেই না তিনি চুরিতে উৎসাহিত হয়েছেন! 
যাই হোক, কিছুক্ষণ পর কন্ডাক্টর ভাড়া চাইতে এলে উক্ত ভদ্রলোক একটি ৫০০ টাকার নোট বের করে দিলেন। কন্ডাকটর অবাক হয়ে জিজ্ঞেস করলো ১৩ টাকার ভাড়ায় ৫০০ টাকার নোট দিলে কীভাবে হবে! তখন ভদ্রলোক জানালেন এটা তার ইচ্ছা। তারা যেমন ইচ্ছা মত বাস নিয়ে দীর্ঘ রাস্তা ধরে এসেছে তিনিও তেমনি ইচ্ছা মত ৫০০ টাকা দিয়েছেন। তার থেকে ভাড়া নিতে হলে ৪৮৭ টাকা ফেরত দিয়েই নিতে হবে। কন্ডাকটরের হাতে কয়েকটা ১০০ টাকার নোট থাকলেও সেগুলো না দিয়ে সে সবচাইতে ছোট নোট দিয়ে টাকা গণনা শুরু করলো। প্রথমে এগারটি ২ টাকা, এরপর সতেরটি ৫ টাকা এবং অবশিষ্ট সব দশ টাকার নোটে দিয়ে বললো, "টেকা গুইন্না ন্যান"। এই ক্ষুদ্রাতিক্ষুদ্র নোট গুনতে রাজি না হওয়ায় কন্ডাক্টর নিজেই আবার গোনা শুরু করে ইচ্ছা করেই একটি দশ টাকার নোট সড়িয়ে রেখে বললো, "দশ টেকা বেশি দিয়া ফালাইছিলাম, আপনি আবার গুইন্না ন্যান"। এবার বাধ্য হয়েই ভদ্রলোক টাকা গোনা শুরু করলেন এবং বললেন দশ টাকা কম আছে। কন্ডাক্টর দশ টাকা দিয়ে বললো, "আরেকবার গুইন্না দেখেন, ভুলও হইবার পারে"। আশেপাশের লোকজন তখন বেশ হাসাহাসি শুরু করেছে। বাস থেকে নামার মুহুর্তে কন্ডাক্টর আমার দিকে তাকিয়ে দাঁত কেলিয়ে একটা হাসি দিয়ে জিজ্ঞেস করলো, "ছার, কেমুন দিলাম :D"

২
মেয়র নির্বাচন সামনে। নানান ঘরানার প্রার্থীরা ইতিমধ্যে ভোট ভিক্ষায় নেমে গেছেন। অন্যান্য বারের তুলনায় এবার পার্থক্য হচ্ছে সামাজিক যোগাযোগ মাধ্যমে সম্ভাব্য প্রার্থীদের সরব উপস্থিতি। মোটামুটি সবাই পেজ/ইভেন্ট খুলে ভোটের দাওয়াত দিয়ে বেড়াচ্ছেন। আকাশচুম্বী অনেক প্রতিশ্রুতির কথাও শোনা যাচ্ছে। সেটা ভাল কথা, কারণ কর্পোরেট শাস্ত্রে লেখা আছে টার্গেট সবসময় বেশি বেশি রাখতে হয়। তবে সমস্যা হচ্ছে, শাস্ত্রে এও বলা আছে যে টার্গেট হতে হবে সুনির্দিষ্ট, পরিমাপ যোগ্য, অর্জন উপযোগী, বাস্তবতার সাথে সংগতিপূর্ণ এবং সময়ের মাপকাঠিতে সংজ্ঞায়িত। আফসোসের ব্যাপার এখন পর্যন্ত কারও নির্বাচনী প্রতিশ্রুতিই এই শর্তগুলোর ধারে কাছে নেই। আমরা কি আশা করতে পারি হবু মেয়ররা অন্তত পাঁচটা হলেও এমন লক্ষ্যের কথা বলবেন এবং নির্বাচিত হলে তা অর্জনে কাজ করবেন? 
আমার অফিস গুলশান এলাকায়। এখানে প্রায় প্রতি সপ্তাহেই রাস্তার দু'ধারে, ড্রেনে মশা বিনাশক ঔষধ স্প্রে করতে দেখি। কিন্তু মিরপুর এলাকায়, যেখানে আমার বাসস্থান, সেখানে গত কয়েক বছরে এমন কোন পদক্ষেপ চোখে পড়েনি। এটা কি এলাকাবাসীর পক্ষ থেকে নেয়া উদ্যোগ? নাকি সিটি কর্পোরেশন শুধু অভিজাত এলাকা গুলোতেই এমন সেবা দিয়ে থাকে? এই পক্ষপাতের হেতু কী?

৩
মেয়র নির্বাচনের কথায় প্রসঙ্গক্রমে চলে আসে জোনায়েদ সাকি'র কথা। তিনিও এবার মেয়র নির্বাচনের প্রার্থী। গত জানুয়ারির দুটো খবরের কথা মনে পড়ছে। প্রথম খবরটি ছিল, প্রথমবারের মতো গ্যাসের মূল্যবৃদ্ধির প্রস্তাবের ওপর ভোক্তাদের মতামত নেওয়ার সিদ্ধান্ত নিয়েছে সরকার। (সন্দেহ নাই অত্যন্ত বাজে সিদ্ধান্ত বাই বাকশাল। গ্যাস আল্লাহর নেয়ামত, সেটা পোড়াইতে আবার টেকা কিসের?)। যাই হোক, এর আগে প্রত্যেকবারই সরকারি নির্বাহী আদেশে গ্যাসের দাম বাড়ানো হয়। কিন্তু এবার গণশুনানিতে প্রস্তাবকারী কোম্পানি ও ভোক্তাদের মধ্যে যুক্তিতর্ক হবে। এরপর মূল্যবৃদ্ধির যৌক্তিকতা যাচাই-বাছাই শেষে আদেশ দিবে বিইআরসি। 
দ্বিতীয় খবরটি ছিল, ভেতরে যখন বিদ্যুতের দাম বৃদ্ধির লক্ষ্যে এ গণশুনানি চলছে, ঠিক সে সময়ে বাইরে এর বিরুদ্ধে গণঅবস্থান কর্মসূচি পালন করছে গণতান্ত্রিক বাম মোর্চা। বাম মোর্চাভুক্ত বাংলাদেশের বিপ্লবী ওয়ার্কার্স পার্টি, গনতান্ত্রিক বিপ্লবী পার্টি, বাংলাদেশের সমাজতান্ত্রিক আন্দোলন ও গণসংহতি আন্দোলনের নেতাকর্মীরা গণঅবস্থানে অংশ নিচ্ছেন। গণসংহতি আন্দোলনের প্রধান সমন্বয়ক জোনায়েদ সাকী বলেন, বিদ্যুতের দাম বৃদ্ধির এ প্রক্রিয়া অবৈধ। এর কোনো যৌক্তিকতা নেই। 
তো কথা হচ্ছে, জোনায়েদ সাকি বেশ "অদ্ভুদ"। গণশুনানির অর্থই হচ্ছে গণ মানুষ এতে অংশগ্রহণ করে তাদের যুক্তি তুলে ধরবেন। জোনায়েদ সাকি বিদ্যুতের মূল্য বৃদ্ধির প্রক্রিয়াকে অবৈধ বললেও এটা কেন অবৈধ সে সম্পর্কে শুনানিতে অংশ না নিয়ে বা যুক্তি-তর্ক তুলে না ধরে বাইরে বসে অবস্থান ধর্মঘট করেন। মেয়র হিসাবে তার কাছে ঠিক কী প্রত্যাশা করবো তা নিয়ে আমি নিশ্চিত নই। যানজট দূর করার লক্ষ্যে তিনি হয়ত রাজপথে অবস্থান ধর্মঘট করে তীব্র আন্দোলন গড়ে তুলবেন!


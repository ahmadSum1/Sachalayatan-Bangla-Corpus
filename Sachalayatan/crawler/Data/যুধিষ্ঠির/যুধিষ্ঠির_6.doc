একজন বইপাগল পাণ্ডব



সুদূর অতীতকালে সেবা প্রকাশনী থেকে বের হওয়া জুল ভার্নের 'টোয়েণ্টী থাউজ্যাণ্ড লীগস আণ্ডার দ্য সী'র অনুবাদ প্রথমবার পড়ার সময় ক্যাপ্টেন নিমো ছিলেন সাক্ষাৎ ভিলেন। বইয়ের শেষ কয়েক পৃষ্ঠায় টানটান উত্তেজনা। প্রফেসর অ্যারোনাক্স কী পারবেন নেড ল্যাণ্ড আর কনসীলকে নিয়ে পালিয়ে যেতে? পা টিপে টিপে লাইব্রেরীর ভেতর দিয়ে পালাচ্ছেন তিনি, করুণ সুরে অর্গান বাজাচ্ছেন ক্যাপ্টেন নিমো। ক্যাপ্টেনের একাগ্র মনোযোগ, গভীর আবেগে বিষাদের সুর বাজানো কোনকিছুই আমাকে স্পর্শ করেনি তখন। পাজি নিমো, খুনি নিমো! কোনভাবে যেনো টের না পায় প্রফেসর আর আর তার সঙ্গীরা পালাচ্ছেন! অনুতপ্ত ক্যাপ্টেনের কান্না জড়ানো শেষ শব্দগুলো, "হে শক্তিমান ঈশ্বর! আর পারছি না। আর না!" সেটাও পাঠক আমাকে গলাতে পারে না। পালাও তাড়াতাড়ি! কে সময় নষ্ট করে একটা পাজি লোকের বাজনা শোনে!
বড় হয়ে অনেক বছর পরে যখন বইটা আবার পড়ি, অবাক হয়ে খেয়াল করি, প্রফেসরের প্রতি সমর্থন কমে গেছে।  নানা কারণে ক্যাপ্টেনের মানবীয় দিকগুলো এবার চোখে পড়ে।  নটিলাসের ভেতরে ক্যাপ্টেনের লাইব্রেরীটার দিকে মনোযোগ যায় এসময়।  বারো হাজার বই।  কী নেই সেখানে!  নানান ভাষায় লেখা বিজ্ঞান, কবিতা, সাহিত্য, ইতিহাসের বই।  "বুঝলেন প্রফেসর, যেদিন থেকে এই নটিলাস নিয়ে ডুব দিয়েছি আমি, এই বইগুলোই তারপর থেকে পৃথিবীর সাথে আমার একমাত্র যোগাযোগ।  সেদিনের পর থেকে পৃথিবীর মানুষ আর কিছু লেখে না, ভাবে না - এটাই আমার বিশ্বাস।" প্রফেসরকে আগ্রহী পাঠক পেয়ে লাইব্রেরীতে অবাধ প্রবেশাধিকার দেন ক্যাপ্টেন নিমো।  বইয়ের প্রতি এই ভালোবাসাটা শিশু পাঠক আমাকে স্পর্শ করেনি, কিন্তু এবার করে। আমি একটু একটু করে এই ভিলেনটাকে মানুষ হিসেবে দেখতে শিখি।  শেষ দৃশ্যে পলায়নপর প্রফেসরের জীবনের ঝুঁকি নিয়ে চিন্তিত হবার চাইতে বইপাগল ক্যাপ্টেন নিমোর অর্গানের বিষাদের সুর এবার আমার হৃদয়ের গভীরে চেপে বসে।  একটা লোক স্ত্রী, সন্তান, বাবা, মা সব হারিয়ে একটা ভয়ংকর ডুবোজাহাজ বানিয়েছে পৃথিবীর উপর প্রতিশোধ নিতে – কিন্তু যে গভীর ভালোবাসায় সেই যুদ্ধজাহাজে একটা বিশাল লাইব্রেরীও সে বানিয়ে নেয়, সেটা পরবর্তী জীবনে আমি মানুষের মাঝে খুঁজতে থাকি।
===============================
গত ক'বছরে আমাদের অনেকের পড়াশোনা আন্তর্জালনির্ভর হয়ে গেছে। তারপরও বইয়ের আবেদনটা অন্যরকম। সচলদের নানান লেখায় বারবার চলে আসে নতুন বইয়ের পাতার সেই গন্ধ, ছেলেবেলার পাড়ার লাইব্রেরী বা বই কেনার প্রিয় দোকানটা, একটা নতুন লেখককে প্রথমবার পড়তে পারার সেই চাপা উত্তেজনা।
যখন ক্লাস এইটে পড়ি, শ্রদ্ধেয় একজন অগ্রজের কাছ থেকে এরকম এক লেখকের খোঁজ পেয়ে বাবার হাত ধরে ছুট লাগাই ঢাকা স্টেডিয়ামে। কি রোমাঞ্চকর বইয়ের দোকানের নামগুলো! ম্যারিয়েটা, হাক্কানী, স্ট্যানডার্ড পাবলিশার্স! এ দোকান সে দোকান ঘুরি, কিন্তু কোথাও লীলাবতী মজুমদার খুঁজে পাই না। অবশেষে হাক্কানী পাবলিশার্সের সেই ভদ্রলোক হাত ধরে দোকানের একদম পেছনে নিয়ে যান। এখানে বোসো, আমি তোমার বই এনে দিচ্ছি।  আমি তাকিয়ে দেখি অবাক কাণ্ড! বইয়ের দোকানের পেছনের সরু একটা জানালা দিয়ে স্টেডিয়ামে ক্রিকেট খেলা দেখা যায়! এমসিসি আর বাংলাদেশ ক্রিকেট কণ্ট্রোল বোর্ড একাদশ। পাশে ছোট্ট একটা রেডিওতে ধারা বিবরণী চলছে।  ও'লেভেলের স্কুলবয় নাজিম শিরাজী অবলীলায় পিটিয়ে ছাতু বানিয়ে দিচ্ছে এমসিসির শীর্নকায় এক বোলারকে। সে সব উত্তেজনা ছাপিয়ে যায় যখন ওই ভদ্রলোক অনেক যত্নে ধুলো মুছে লীলা মজুমদার রচনাবলীর দুটো খণ্ড আমার হাতে দেন। স্নেহভরা কণ্ঠে বলেন, নামটা কিন্তু লীলাবতী নয়, বুঝলে? এ বই তো খুব বেশি চলে না, তাই ধুলো পড়ে গেছে। বইটা পড়ে আমাকে জানিয়ে যেও কেমন লাগলো।  বই বিক্রেতার কাছ থেকে এমন আবেগের মূল্য দেয়াটা তখন বুঝিনি।  গত বছর ঢাকায় এক বইয়ের দোকান থেকে মুজতবা আলীর রচনা সমগ্র আনতে গিয়ে যখন শুনি, "ওই, ছারের অর্ডারের মালগুলি আসছে? প্যাকেটে ভইরা দিয়া দে তো", তখন ওই নাম না জানা দোকানীর কথা আমার মনে হয়ে যায়। বই ভালোবাসা মানুষগুলো কেন বইয়ের দোকানী হয় না!
===============================
টিফিনের পয়সা বাঁচিয়ে, ঈদের সালামী জমিয়ে বই কেনার ইতিহাস অনেকেরই আছে। অভ্যেসটা এখন অনেক কমে গেছে, তাও বই কিনি যখন তখন। আজও যখন বই কিনতে যাই, আমাদের এক বন্ধুর বই কেনার দৃশ্য মনে পড়ে। পকেট আক্ষরিক অর্থে উল্টিয়ে খাবার আর বাসভাড়ার শেষ পয়সাটাও বের করে যতগুলো সম্ভব বই কিনে প্রয়োজনে পায়ে হেঁটে বাসায় বা হলে ফেরাটা এই লোকের নিত্যদিনের ব্যাপার ছিলো, এখনও মোটামুটি তাই আছে। বই কেনা আর পড়া শুধু না, তার চেয়েও বড় ব্যাপার হলো, সেটা মনেও রাখা, এবং যখন তখন নিখুঁত রেফারেন্স দেয়া। কি ভয়াবহ ব্যাপার! এই লোকটা হলেন সচল ষষ্ঠ পাণ্ডব। অনেকেই জানেন তার পড়াশোনার গভীরতা। তাঁর কিছু কিছু পোস্টে মন্তব্য করতে গেলে প্রথমে টানা দুই সপ্তাহ পড়াশোনা করে আসতে হয় বিষয়টা নিয়ে। এখনো তাকে নটিলাস আর বারো হাজার বইয়ের একটা লাইব্রেরী দিয়ে সাগরের নীচে বিশ হাজার লীগ ঘুরতে একা একা পাঠিয়ে দিলে সানন্দে রাজী হয়ে যাবেন। অবশ্য সেক্ষেত্রে ঠিক দু'মাস পরেই তাঁকে দেখা যাবে কায়রোতে বা বস্টনে নটিলাস নোঙ্গর করে বইয়ের দোকানে দোকানে উঁকিঝুঁকি মারতে, কারন উনি পড়েনও বেশ দ্রুতগতিতে, দুমাসেই ওইটুকু লাইব্রেরীর সব বই পড়া শেষ যে তার!
===============================
লেখার মান-টান নিয়ে অনেক আলোচনা হচ্ছে ইদানিং। জন্মদিনের লেখা নিয়েও বিতর্ক।  সেই যে শুধু গরু রচনা জানতো যে ছেলেটা, তার কথা মনে পড়ছে। যে কোন বিষয়ে রচনা পরীক্ষার প্রশ্নপত্রে আসলেই সে ঘুরিয়ে ফিরিয়ে সেটাকে গরু রচনা বানিয়ে ফেলতো! আজকাল শুধু "অমুককে শুভ জন্মদিন" বলে পোস্ট দিলে বিপদে পড়ার ভয় আছে।  তাই আমিও যে কোন লেখাকে ছলে বলে কৌশলে জন্মদিনের পোস্ট বানানোর ফন্দি শিখছি। এই লেখাটা তাই ঘুরেফিরে এইখানটায় এসে ষষ্ঠ পাণ্ডবের জন্মদিনের পোস্ট হয়ে যাচ্ছে। বই নিয়ে সীমাহীন গর্বে যিনি ক্যাপ্টেন নিমো। বই আর পাঠকের প্রতি গভীর ভালোবাসায় উনি হাক্কানী পাবলিশার্সের ওই নাম না জানা লোকটি।  বই পড়ায় আর আত্মস্থ করায় অবশ্য আমার চোখে তিনি অতুলনীয়।  
অক্টোবর মাসে মহান মহান ব্লগারদের জন্ম নেয়ার ঐতিহ্য সমুন্নত রেখে আমাদের প্রিয় বইপাগল বইদরদী বইপড়ুয়া বইকেনুয়া আর বইমুখস্থরাখুয়া ব্লগারটির জন্মও এ মাসে, আজকের দিনে। একজন সরেস আড্ডাবাজ, একজন শ্রদ্ধেয় লেখক, একজন দামী বন্ধু - তাঁকে জন্মদিনের শুভেচ্ছা জানাই।


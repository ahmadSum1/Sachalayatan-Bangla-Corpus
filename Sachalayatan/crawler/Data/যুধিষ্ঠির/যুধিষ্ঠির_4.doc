হ্যাপি থ্যাঙ্কসগিভিং



প্রতি বছর নভেম্বরের চতুর্থ বৃহস্পতিবারটায় আমেরিকার সভ্য মানুষেরা ধন্যবাদ জ্ঞাপন দিবস পালন করে। এদেশে সারা বছর প্রতিটা দিনেই তো ধন্যবাদের বন্যা বয়ে যায়, তাই নামে ধন্যবাদ জ্ঞাপনের দিন হলেও এ দিনটিকে প্রাথমিকভাবে সে অর্থে ব্যবহার হতে দেখা যায় না।  এটাই আমেরিকাতে সবচেয়ে গুরুত্বপূর্ণ পারিবারিক উৎসব, এমনকি বড়দিনের চেয়েও। সাধারণতঃ এই বৃহস্পতিবার আর শুক্রবার স্কুল-কলেজ-অফিস-আদালত সবকিছু বন্ধ থাকে। শনি-রবি মিলিয়ে চারদিনের এই লম্বা সপ্তাহান্ত মোটামুটিভাবে পেটপুজোর জন্য সুপরিচিত। খাওয়াদাওয়ার বহরটাকে অনেকটা কোরবানী ঈদের তিন-চার দিনের সাথে তুলনা করা যায়। শুক্রবার সন্ধ্যায় বৃহত্তর পরিবারের সাথে ডিনার করাটা প্রায় সব বাড়িতেই প্রথা। ডিনারে টার্কির মাংস খাওয়াটা আবশ্যিক, সঙ্গে মিষ্টিকুমড়া'র পাই, ক্র্যানবেরীর চাটনী আর স্টাফিং বলে একটা স্বাদু কিন্তু অতিশয় অস্বাস্থ্যকর বস্তু, এবং আরও অনেক কিছু।
***
থ্যাঙ্কসগিভিংয়ের সূচনা নিয়ে অনেক বিতর্ক আছে। তবে ইতিহাসটা মোটামুটি এরকম, এর শুরুটা হয়েছিলো নবান্ন জাতীয় ফসল তোলার উৎসবের ধারায়, একসময়ে এটা হয়ে গিয়েছিলো ঈশ্বরকে ধন্যবাদ দেয়ার জন্য ধর্মীয় একটা দিন। সেখান থেকে ধীরে ধীরে মূলধারার সংস্কৃতিতে মিশে গিয়ে এখন এটা একটা পারিবারিক মিলনমেলা। ব্রিটিশ, ফরাসী বা স্প্যানিশ অভিবাসীরা আমেরিকাতে আসার অনেক আগে থেকেই আদিবাসী অমেরিকানদের মধ্যে বছরের এ সময়টাতে ফসল তোলার উৎসব পালনের প্রচলন ছিলো। আদিবাসীদের মধ্যে এমনিতে সারা বছর ধরেই ধন্যবাদ জানানোর চর্চাটা ছিলো। নিয়ম করে ক'দিন পরপর তারা তাদের জীবনকে, প্রকৃতিকে ধন্যবাদ দিতো। আর অন্যদিকে ইউরোপীয় অভিবাসীদের থ্যাঙ্কসগিভিংয়ের ব্যাপারটা ছিলো অনেকটা চার্চ ভিত্তিক। এ দুটো ঐতিহ্য মিলেই সম্ভবতঃ আনুষ্ঠানিক থ্যাঙ্কসগিভিংয়ের শুরু।
প্রথম জানা ইতিহাসটা আমেরিকার উত্তর-পূর্বাঞ্চলের। ইওরোপীয় অভিবাসীরা আমেরিকাতে এসে পৌঁছনোর পর প্রথম প্রথম এখানকার নতুন জল-বাতাসে একেবারেই মানিয়ে নিতে পারছিলো না, প্রায় নাভিশ্বাসই উঠে যাচ্ছিলো। নতুন সব জীবানুবাহিত রোগবালাইয়ে আক্রান্ত হয়ে, অপরিচিত মাটিতে ফসল ফলানোর ব্যর্থ চেষ্টায় আর পেটভরা খাবার খুঁজে না পেয়ে এরা সে সময় প্রায় মরতে বসে। এ সময় ওই এলাকার ওয়াম্পানোয়্যাগ আদিবাসী আমেরিকানরা তাদের নেতা মাসাসোয়াহ'র নেতৃত্বে ওদের সাহায্যে এগিয়ে আসে, নিজেদের গোলার ফসল তাদের খেতে দেয়, তাদের হাতে ধরে ধরে ফসল বুনতে আর মাছ ধরতে শেখায়, ক্ষেতে পানি দেয়া আর গরু-মুরগী পালন করার উপায় বাতলে দেয়, আর রোগবালাই সারানোর ওষুধের খোঁজ দেয়। এদের উদার আতিথেয়তায় অভিবাসীরা সামলে ওঠে, আর ১৬২১ সালের হেমন্তে তাদের গোলা ভরা ফসল ওঠে। সে বছর এখনকার ভার্জিনিয়ার প্লীমাথ প্ল্যাণ্টেশনে প্রথম বড় করে থ্যাঙ্কসগিভিংয়ের ভোজের আয়োজন করে অভিবাসীরা। আমেরিকার ইতিহাসের পাঠ্যবইগুলোতে এটাকেই প্রথম থ্যাঙ্কসগিভিং বলে লেখা হয়। দেশ-অন্তপ্রান আমেরিকানরা অনেকেই দাবী করে এ ভোজের অনুষ্ঠানে আদিবাসীদের ধন্যবাদ প্রদানের জন্য দাওয়াত করে আনা হয়। ওয়াম্পানোয়্যাগ আদিবাসীদের কিছু মৌখিক বিবরণ অবশ্য অন্য কথা বলে। তবে দাওয়াত পেয়েই হোক, আর নিজেদের উৎসাহেই হোক, আদিবাসীরা এ উৎসবে যোগ দিয়েছিলো হরিণের মাংস, আর টার্কি (মতান্তরে, অন্য কোন বুনো মুরগী) আর শুকনো ফলমূল নিয়ে।
***

থ্যাঙ্কসগিভিংয়ে টার্কি খাওয়াটা কিভাবে প্রথায় পরিণত হলো সেটা নিয়ে অনেক রকম তত্ব আছে। আদিবাসী আমেরিকানদের দেখিয়ে দেয়া পথেই হোক, বা ওই জাতীয় কোন বুনো মুরগীর সহজলভ্যতার কারণেই হোক, টার্কি খাওয়াটা এখন থ্যাঙ্কসগিভিংয়ের সাথে একেবারে আষ্টেপৃষ্ঠে জড়িত। অনেকে তাই এটাকে টার্কি ডে-ও বলেন। এখানে টার্কির এতটা জনপ্রিয়তা, কিন্তু এটা কিন্তু আমেরিকার প্রানীও না। এটা আসলে কোন দেশের প্রানী সেটা জানা বেশ দুষ্কর।  কারণ মজার ব্যাপার হলো, প্রায় প্রতিটা দেশেই এটাকে অন্য দেশের প্রানী হিসেবে ডাকা হয়।  ইউরোপীয় বণিকেরা প্রথম আফ্রিকা থেকে এগুলো নিয়ে আসে তুরস্ক হয়ে, সে কারণে এটার ইংরেজী নাম টার্কি হতে পারে। কিন্তু খোদ তুরস্কে এই প্রানীর নাম হিন্দি, যার মানে দাঁড়ায় এটা এসেছে ইণ্ডিয়া থেকে। ইটালীতেও এটার নাম পয়ো দে'ইন্দিয়া, পোল্যাণ্ডে ইণ্ডিক – মানে ওই ভারত থেকে আসা পাখি। কিন্তু আরবরা এটাকে বলে রোমের পাখি, মিশরের লোকেরা বলে গ্রীসের পাখি, গ্রীসে এটার নাম হলো গালোপুলা বা ফ্রান্সের পাখী, ফরাসীরা ঘুরে ফিরে আবার একে বলে দিন্দ - মানে ভারতের পাখি। মালয়েশিয়ায় এটা ওলন্দাজ পাখি, ওলন্দাজদের কাছে এটা আবার ভারতের পাখি, আর পর্তুগীজদের কাছে এর নাম হলো পেরু! আমাদের দেশে এর কাছাকাছি প্রানীটার নাম তিতির। এরকম একটা বহুজাতিক বহু-সাংস্কৃতিক পাখির আমেরিকার মত একটা দেশে জনপ্রিয় হওয়াটা তাই হয়তো স্বাভাবিকই।
***
বাবা দিবস, মা দিবস, ভ্যালেণ্টাইন দিবসের মতই আধুনিক থ্যাঙ্কসগিভিং একটা বিরাট বাণিজ্য। থ্যাঙ্কসগিভিং সহ হানুকা, কোয়ানজা, নববর্ষ সব মিলিয়ে পাঁচ-ছয় সপ্তাহের হলিডে সীজন শুরু হয় এই উইকেণ্ড থেকে। বাসাবাড়ি আর অফিসগুলোতে আলোকসজ্জা শুরু হয়। কেনাকাটার সবচেয়ে ধুন্ধুমার সময় এটা, তাই ব্যবসায়ীদেরও পোয়াবারো। প্রতি পাউণ্ড গড়ে প্রায় ১.৩৫ ডলার দামে ২০০৯-এ পুরো বছর জুড়ে আমেরিকাতে যে ৪ বিলিয়ন ডলারের টার্কি বিক্রি হবে, তার সিংহভাগই হবে এ সপ্তাহান্তে। রেস্তোরাঁগুলোতেও টার্কি আর থ্যাঙ্কসগিভিংয়ের থীম ভিত্তিক খাবারগুলো স্পেশাল আইটেম হিসেবে মেনুতে থাকবে। এই সপ্তাহান্তটা ভ্রমনের দিক থেকে বছরের সবচেয়ে ব্যস্ত কয়েকটা দিন, সবাই বাসে-ট্রেনে-প্লেনে-গাড়িতে রওয়ানা দেয় পরিজন আর বন্ধু বান্ধবের সাথে সন্ধ্যাটা বা পুরো ছুটিটা কাটানোর জন্য। ব্ল্যাক ফ্রাইডেতে জিনিসপত্র পানির দামে ছেড়ে দিয়ে ব্যবসায়ীরা ক্রিসমাস সীজনের ব্যবসার বউনি করবে। সাইবার মানডেতে আবারও পানির দামে ছেড়ে দেয়া হবে অনেক কিছু, তবে সেটা শুধু ইণ্টারনেটের ক্রেতাদের জন্য। এই দিনে আমেরিকান ফুটবলের কিছু গুরুত্বপূর্ণ খেলা হবে যেগুলো পরিবারের সবাই মিলে সারাদিন ধরে টিভিতে দেখাটাও এখন ঐতিহ্যের অংশ। আরেকটা ব্যাপার বড় বুশের সময় থেকে ঘটে আসছে, ন্যাশনাল টার্কি ফেডারেশন থেকে যে টার্কিটা প্রেসিডেণ্টের জন্য হোয়াইট হাউজে পাঠানো হয়, সেটাকে আমেরিকার প্রেসিডেণ্ট প্রতি বছর ক্ষমা করে দেন। এটাকে তখন না মেরে পাঠিয়ে দেয়া হয় কোন চিড়িয়াখানায় বাকি জীবন সুখে শান্তিতে কাটানোর জন্য। প্রেসিডেনশিয়াল পার্ডন-এর এই ঘটনাটা রেডিও-টিভিতে ফলাও করে প্রচার হয়, সেটাও ঐতিহ্যের বড় একটা অংশ এখন।
***
আমেরিকার অনেক আদিবাসীও এখন থ্যাঙ্কসগিভিং দিবসটা "পালন" করেন। তবে অন্য নামে। তাদের কাছে এটা ধন্যবাদের দিন না, বরং ক্ষোভ আর অসহায়ত্ব আর হতাশার দিন, শোকের দিন। বিশাল সরল হৃদয় আর উদার আমন্ত্রন দিয়ে অভিবাসীদের সাদরে গ্রহন করে নেয়ার বিনিময়ে অভিবাসীরা তাদের উপহার দিয়েছে জরা, দাসত্ব, নির্মম মৃত্যু আর সগোত্রে বিলুপ্তি।  ওদের কাছে এটা পাঁচশো বছরের নেমকহারামি মনে করিয়ে দেয়া একটা তিক্ত স্মৃতি ফিরে আসার দিন।  প্রথম ধন্যবাদ দিবসের পনেরো বছরের মধ্যে ঈশ্বর বন্দুকধারী চার্চওয়ালাদের পক্ষ নিয়েছেন। ১৬৩৭ সালে পিকোওট আদিবাসীদের ৭০০ জন নারী-শিশু-পুরুষকে আগুনে পুরিয়ে মারে ব্রিটিশ সভ্য লোকেরা।  ওয়াম্পানোয়্যাগরাও এ সময়ে অভিবাসীদের বিরুদ্ধে অসম এক যুদ্ধে নামে। যে মাসাসোয়াহ'র মহানুভবতায় অভিবাসীদের প্রান বাঁচে, ১৬৭৫-এ তারই এক ছেলে মেটাকম বর্তমানের নিউ ইংল্যাণ্ড এলাকার অভিবাসীদের বিরুদ্ধে বিদ্রোহ ঘোষনা করে। কিং ফিলিপের যুদ্ধ নামের এই নৃশংস হত্যাযজ্ঞের শেষে আমেরিকার উত্তর-পূর্ব অঞ্চলের তাবৎ আদিবাসী ইনডিয়ানরা সমূলে বিলুপ্ত হয় – গুলিতে, আগুনে পুড়ে মরে, দাস হয়ে বেঁচে গিয়ে মরে, নাহলে পালায় জন্ম-জন্মান্তরের বসতি ছেড়ে। সে সময়ের কোন কোন ইওরোপীয় কলোনীর লিখিত ইতিহাস বলে এই বিজয়গুলো উদযাপনের জন্য তারা নাকি বিরাট বিরাট ভোজ দিত আর সেগুলোকে থ্যাঙ্কসগিভিং উৎসব বলতো। সভ্য মানুষের থ্যাঙ্কসগিভিং উৎসবের আসল শুরু হয়তো এই মহতী বিজয়ের আর নৃশংস হত্যাযজ্ঞের দিনগুলো উদযাপন করার উদ্দেশ্যেই।


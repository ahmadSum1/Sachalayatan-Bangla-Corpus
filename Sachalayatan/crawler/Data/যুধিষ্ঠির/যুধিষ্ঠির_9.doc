গান তুমি হও



কেউ কি মনে করতে পারেন জীবনের প্রথম কোন গানটা শুনেছিলেন? একটা গান যে একটা গান, সেটা শুনে আনন্দ-দু:খ-হতাশা-উৎসাহ-প্রেম-বিরহ এসব হতে পারে, এটা যে একটা নেশায় পরিণত হয়ে যেতে পারে, এটার ভেতরে যে ঢুকে যাওয়া যেতে পারে, এই বোধটা কবে প্রথম এসেছিলো? আমি হাজার চেষ্টা করেও মনে করতে পারি না। আমার মা রবীন্দ্রসংগীত আর তখনকার আধুনিক গান, মানে হেমন্ত-মান্না দে এঁদের ভক্ত ছিলেন। যখন ছোট ছিলাম, আমাদের বাসার কমলা রঙের বিশালবপু ফিলিপস রেডিওটা আমার হাতের নাগালের বাইরে অনেক উঁচু একটা শোকেসের উপরে রাখা থাকতো, যখন মাকে আমরা তাঁর ইচ্ছেমত গান শুনতে দিতাম, দুপুরের ঠিক পরে - সকালে মায়ের স্কুল আর তারপর অগুনতি গৃহস্থালি কাজ সেরে একটু গা এলিয়ে তার বিশ্রামের সময়টাতে, তখন উনি তো এদের গান-টানই শুনতেন - সাগর সেনের রবীন্দ্রসঙ্গীত, হেমন্ত-মান্না দে-শ্যামল মিত্র। অনুরোধের আসর। হারানো দিনের গান। প্রথম শোনা গান হয়তো এসময়ে ওসব শিল্পীদেরই কারোটা হবে। কিছুতেই মনে করতে পারি না।
তবে গান শোনাটা যেদিন থেকে জীবনের অচ্ছেদ্য অংশ হয়ে গেলো, সেই সময়টা বেশ স্পষ্ট মনে করতে পারি।
ক্লাস সিক্সে যখন পড়ি, একটা গুরুত্বপূর্ণ ঘটনা ঘটলো। বাসায় অত্যাধুনিক টু-ইন-ওয়ান আসলো মধ্যপ্রাচ্য প্রবাসী এক আত্মীয়ের কল্যানে। স্টেরিও সাউণ্ড। হাই-ফাই। ১৫ ওয়াট পিএমপিও। ওয়ান টাচ রেকর্ডিং। দামড়া সাইজের রেডিওটা স্থানাভাবে গেলো খাটের নীচে। কেউ একজন বাসায় পঙ্কজ উধাসের গজলের ক্যাসেট নিয়ে আসলেন। চান্দি য্যায়সা রাং হ্যায় তেরা... সাওয়ান কি সুহানে মওসাম মে... এসব। বাসায় সব মিলিয়ে ক্যাসেট ছিলোই দু তিনটা, তাই এটা বারবার শোনা হতে লাগলো। এসময় মায়ের সাথে নানাবাড়ি যাচ্ছি একদিন। যাবার পথে বাসে জানালা দিয়ে অবারিত সবুজ প্রান্তরের দিকে তাকিয়ে থাকতে থাকতে, আর পরে যমুনায় ফেরির রেলিং-এ ঝুঁকে পানি দেখতে দেখতে খেয়াল করলাম, মাথার মধ্যে ওই গজলগুলো ঘুরপাক খাচ্ছে বারবার। কিছুতেই অন্য কোনকিছু মাথায় আসছে না। এমনকি প্রতিদিন সকালে ঠিক সাতটা দশ থেকে সাতটা পনেরোর ভেতরে বারান্দায় গিয়ে টুথব্রাশ করার অযুহাতে নীচতলার যে মেয়েটার স্কুলে যাওয়া দেখি বুকের ভেতর একটা চাপা উত্তেজনা নিয়ে, তার কথাও তেমন মনে হচ্ছে না। গানগুলো শোনার তীব্র একটা আকাংখা হল তখন। সেসময় ওয়াকম্যান টিভি-র চাইতেও বড় বিলাসিতা। নানার বাড়িতে টু-ইন-ওয়ান ছিলো না।  ছিলো আরও বিশাল এক রেডিও যার নবগুলোই ছিলো টেনিস বলের সমান। একটা সপ্তাহ কাটলো চরম যন্ত্রণার ভেতরে। নানীর বানানো পিঠা-টিঠা সব বিস্বাদ লাগলো। সেইসময়টায় বুঝলাম গান একটা নেশাও হতে পারে। পরবর্তীতে একটা সময়ে এই গজলগুলোর প্রতি পেট উল্টে আসার মত বিতৃষ্ণা যখন জন্মালো, তখনও নানাবাড়ি যাওয়া-আসার পথে বাসে বা ফেরিতে উঠলেই বারবার এই গানগুলোর কথাই মাথায় ঘুরতো। 
তারপরও গান শোনাটা তখনও অতটা জরুরী ছিলো না।
এর আগে পর্যন্ত আধুনিক ধাঁচের গান বলতে ছিলো লাকি আখন্দের চিরনতুন এই নীল মণিহার। ছিলো ফেরদৌস ওয়াহিদ, আজম খানের গানগুলো।  কিন্তু এই সময়টায় দেশে ব্যাণ্ড মিউজিকও চাড়া দিয়ে উঠতে লাগলো।  সোলস, ফীডব্যাক আর কুমার বিশ্বজিৎ আর শোয়েব এরকম গায়কেরা। আরেকটা গুরুত্বপূর্ণ ঘটনা ঘটলো, পাশের বাসায় ভাড়া আসলেন এক নতুন পরিবার। তাদের ছোট ছেলে, জামি ভাই নামের দুর্দান্ত স্মার্ট এক ব্যক্তি, যিনি কি না সারাদিন ইংরেজী গান শোনেন। এই সময়টায় আমরা সপরিবারে জামি ভাইয়ের প্রেমে পড়লাম। তার কাছ থেকে শিখলাম অনেক নাম, অ্যাবা, বনি-এম, এয়ার সাপ্লাই, এলটন জন, ব্রায়ান অ্যাডামস, অলিভিয়া নিউটন জন, রেইনবো, সারভাইভর, স্করপিওন, আরও কত কি। ইংরেজী গানের কথা বুঝতাম না কিছুই, কিন্তু এসব শুনতে শুনতে হাইস্কুল কলেজ পার হয়ে গেলাম। রেইনবো আর কবীর ভাইকে চিনলাম এই সময়টায়।  ঢাকা কলেজের জামান স্যারের কাছে ব্যাচে পড়তে গিয়ে উনার মুখেই শুনলাম, মিউজিক অ্যাণ্ড ম্যাথেমেটিকস অলওয়েজ গো টুগেদার। ব্যস, উঁচু ভলিউমে গান ছেড়ে পড়াশোনা করার যুগ শুরু হলো, বাবার ভ্রুকুঞ্চন আর "আমাদের সময় আমরা পড়াশোনা করতাম সেইরকম..." জাতীয় কথাবার্তা উপেক্ষা করে। মায়ের ইচ্ছেমতো গান শোনার অধিকারটা আমরা কেড়ে নিলাম এই সময় অত্যন্ত নির্দয়ভাবে। তারপরও মা গান শুনে পড়াশোনা করাটাতে কখনো আপত্তি করতেন না কেন যেন।
গান শোনাটা এ সময়েও উপাসনার পর্যায়ে যায়নি। এটা ছিলো গান শোনার "কোয়াণ্টিটি"র যুগ। "কোয়ালিটি"র নয়।
সেটা ঘটলো আরও অনেক পরে। আমার একুশতম জন্মদিনে, যেদিন চার পাণ্ডব আমার ঘরে ঢুকলেন সাউণ্ডস্কেপস সিরিজ নিয়ে।  মিউজিক অফ দ্য মাউনটেইনস, রিভারস, সীজ। কোনদিন পাহাড় না দেখেও, আর প্রেম না করেও ঢুকে গেলাম মাউনটেইন লাভ সং-এর একেবারে ভেতরে। সান্তুর বলে যে একটা বাদ্যযন্ত্র আছে, সেটা সেই প্রথম শুনলাম। কথাবার্তা ছাড়া যে সঙ্গীত হয়, সেটাও অনুধাবন করতে পারলাম প্রথম ওই সময়ে। সারা রাত জেগে ছিলাম সেদিন। আমূল বদলে গেলো জীবন সে রাতে। ওটাই ছিলো শুরু। তারপর সুমন চট্টোপাধ্যায় আসলেন। আসলেন অজয় চক্রবর্তী। আবিস্কার করা শুরু হলো। ডায়ার স্ট্রেইটস আর জেথরো টাল। পিঙ্ক ফ্লয়েড। কিটারো। কিশোরী আমোনকার। মেনুহীনের বেহালা আর আমির খানের কণ্ঠ অপার। লালন গীতি। সব শুনে টুনে পৃথিবীর বাকি সবকিছু নিতান্তই অর্থহীন মনে হতে লাগলো। সেদিন থেকে বুঝলাম আমার অন্য অনেক কিছু না হলেও চলবে। কিন্তু সঙ্গীত ছাড়া নয়।
এই সময়টাতেই গান শোনার ব্যাপারটা ইশ্বরের আর উপাসনার জায়গাটা নিয়ে নিলো।
রেডিওর প্রতিদিনের দুপর তিনটার ওয়ার্ল্ড মিউজিক অনুষ্ঠানটা তখন ১০০ এফ-এম ব্যাণ্ডে স্টেরিও সাউণ্ডে সম্প্রচার শুরু করলো। সেটা একটা বৈপ্লবিক ব্যাপার ছিলো। মচমচে তাজা শব্দে রেডিয়োয় গান শোনা। শুক্রবারের ইয়োর চয়েস অনুষ্ঠানে চিঠি লিখে গান অনুরোধ করার প্রতিযোগিতা শুরু হল আমার আর চতুর্থ পাণ্ডবের মধ্যে। অনেক সচল ব্লগাররা যেরকম নিজের লেখায় একতারা বা পাঁচতারা পাওয়া নিয়ে উত্তেজিত হয়ে পড়েন - আমাদের সেরকমটা হত আমাদের অনুরোধ দিয়ে অনুষ্ঠান শুরু হলে, বা কোনদিন আমাদের একটির বেশি দুটি বা তিনটি গান শোনালে।
গান কিছুটা হলেও ভালোবাসে না এমন কাউকে কখনো দেখিনি, তবে গানের ভালোবাসাটা অনেকভাবে প্রকাশ হতে দেখি। এইটা ভালো না ওইটা ভালো। আরে ধুর মিয়া আপনে কি পিঙ্ক ফ্লয়েড শুনসেন, আমি শুনসি তার চেয়ে বেশি। গজল শুনবেন মিয়া মেহেদী হাসান, জগজিৎ-টগজিৎ হইলো পাতলা টাইপের গান। স্ল্যাশ আবার গীটার বাজাইতে পারে না কি, গীটার শুনতে হইলে শুনবেন সাত্রিয়ানি আর ফ্রীডম্যান। ফিউশন আসছেই হইলো মিউজিকের জাত মারার জন্য। ইয়ানি হইলো এক্টা ভুয়া লোক। এইরকম অলোচনা প্রায়ই শুনি। গানের তো আসলে কোন ভালো মন্দ থাকে না। যেটা থাকে সেটা হলো সময়। থাকে প্রজন্মের দূরত্ব। ইশতিয়াক রউফ-এর গানবন্দী জীবন পড়লে যেমন জানবেন একেকটা গান কিভাবে জীবনের একেকটা সময়কে উপস্থাপন করে সারাজীবনের জন্য আটকে থাকে বুকের ভেতরে। কষ্ট হয়ে। কান্না হয়ে। হাসি হয়ে। প্রেম হয়ে।
আজকাল গান শোনাটা পাল্টে গেছে অনেক। রাস্তা দিয়ে হাঁটলেই দেখি কিশোরবয়সীরা কানে আইপডের তার গুঁজে হাঁটছে। পার্কে জগারের কানে আইপড। লাইব্রেরীর চেকআউট ডেস্কের মেয়েটা, প্লেনে সহযাত্রী, অফিসে সহকর্মী - সবার কানেই তার গোঁজা। এটা কি গানে মনোযোগ দেবার জন্য নাকি এই পৃথিবীর অন্য কোন শব্দ শুনতে না চাওয়ার জন্য কে জানে। শেষমেষ আমিও তাই করি। লেখাপড়ার পাট শেষ, তাই মাল্টিভ্যারিয়েট অ্যানালিসিস করতে করতে গান শোনা আর হয় না। বেশিরভাগই শোনা হয় গাড়িতে অফিসে যেতে যেতে, এয়ারপোর্টে বা প্লেনে বসে। বাসায় গাঁটের পয়সা খরচ করে কেনা সারাউণ্ড সাউণ্ড সিস্টেম পড়ে থাকে অনাদরে, আমার কেন যেন শুধু বারবার কিশোর বেলার সেই ভাঙ্গাচোড়া টু-ইন-ওয়ানটার কথা মনে পড়ে যায়। স্টেরিও সাউণ্ড... হাই-ফাই... ১৫ ওয়াট পিএমপিও... ওয়ান টাচ রেকর্ডিং...








     Get this widget 
|
     Track details  
|
 		eSnips Social DNA    





শেষ করার আগে চৌরাসিয়ার একটা কম্পোজিশন শোনাতে ইচ্ছে হলো। আউট অফ দ্য ব্লু । গান নিয়ে লিখবো আর একটা গান থাকবে না, তাই কি হয়!


আর্চেস ন্যাশনাল পার্ক



খুব ছোটবেলায়, হয় ন্যাশনাল জিওগ্রাফিক-এর পাতায় না হলে উইণ্ডোজের স্ক্রীন সেভারে, প্রথম ডেলিকেট আর্চের ছবি দেখি। তখন নামটা জানতাম না। আর কোন বৃত্তান্তও না। তখন থেকে ভেবেছি একদিন বড় হয়ে এই জায়গাটায় যেতেই হবে। তো একদিন বড় হয়ে খোঁজ খবর করতে গিয়ে দেখি নামধাম না জেনে এমন জিনিসের খোঁজ বের করাটা বেশ কঠিন কাজ (প্রাক-উইকিপিডিয়া যুগের কথা)। ছবি-টবি এঁকে, নানান অঙ্গভঙ্গী করে জ্ঞান...খুব ছোটবেলায়, হয় ন্যাশনাল জিওগ্রাফিক-এর পাতায় না হলে উইণ্ডোজের স্ক্রীন সেভারে, প্রথম ডেলিকেট আর্চের ছবি দেখি। তখন নামটা জানতাম না। আর কোন বৃত্তান্তও না। তখন থেকে ভেবেছি একদিন বড় হয়ে এই জায়গাটায় যেতেই হবে। তো একদিন বড় হয়ে খোঁজ খবর করতে গিয়ে দেখি নামধাম না জেনে এমন জিনিসের খোঁজ বের করাটা বেশ কঠিন কাজ (প্রাক-উইকিপিডিয়া যুগের কথা)। ছবি-টবি এঁকে, নানান অঙ্গভঙ্গী করে জ্ঞানী বন্ধুবান্ধবদের বুঝিয়ে সুঝিয়ে অবশেষে জানলাম, মোর্মনদের দেশ ইউটাহতে যে আর্চেস ন্যাশনাল পার্ক আছে, এই নয়নমোহিনী শিলাবিন্যাসের বসবাস সেখানেই। আরও একটা মজার ব্যাপার জানা গেলো, ইউটাহ সহ আমেরিকার আরও তিনটা অঙ্গরাজ্য (কলোর‌্যাডো, অ্যারিজ়োনা, নিউ মেক্সিকো) যে বিন্দুতে এসে মেলে, সে জায়গাটার নাম হলো ফোর কর্নারস। এটা আমেরিকার একমাত্র জায়গা যেখানে চারটা অঙ্গরাজ্য এসে এক বিন্দুতে মেলে - এ ব্যাপারটা উদযাপনের জন্য এখানে একটা মনুমেণ্টও আছে। এই বিন্দুটা থেকে মোটামুটি ১৫০ মাইল ব্যাসার্ধের একটা বৃত্ত আঁকলে তার মধ্যে চমৎকার কিছু প্রাকৃতিক চমকের জায়গা পড়বে - আর্চেস ন্যাশনাল পার্ক তার মধ্যেই একটা।
আজকের ব্লগ সেই পার্কের কয়েকটা ছবি আপনাদের দেখানোর জন্য। 
একটা কথা। ছবিগুলো তোলা আজ থেকে সাত বছর আগে, যখন ডিএসএলআর ক্যামেরার স্বর্ণযুগ শুরু হয়নি। আমাদের ৩৫মিমি ক্যামেরাটা নেহাৎ খারাপ ছিলো না। এই ছবিগুলো তুলেছি নাইকন এন-৬৫ আর একটা ২৮-৮০ মি.মি. জুম লেন্স দিয়ে। তবে ফোটোগ্রাফির জারিজুরি এখানেই শেষ। এসএলআর ব্যবহার করতে জানতাম না। এখনও যে ঠিক শিখেছি, তাও নয়। তাছাড়া সচলায়তন ছিলো না বলে এখানকার প্রকৃতিপ্রেমিক বা মুস্তাফিজ ভাইদের মত ঘাঘু ফটুরেদের টিপসও পাওয়া যায়নি। তাই সব ছবিই "অটো" মোডে তোলা হয়েছে। তারপর সেটা ছিলো চাকরী জীবনের শুরুর সময়, ভ্রমনের বাজেট ছিলো টাইট। সেইসাথে ক্যামেরা কিনতে গিয়ে ব্যাংক অ্যাকাউণ্ট নড়বড়ে হয়ে গিয়েছিলো। তাই ছবিগুলো প্রিণ্ট করা হয়েছিলো ওয়াল-মার্টের সস্তা ওয়ান-আওয়ার ফটো সারভিস থেকে, ৪" x ৬" সাইজে। সেখানে ওদের ম্যাস-প্রডাকশন মেশিনে ছবির মানের এক দফা অবনতি ঘটেছে। বাকি ক্ষতিটা হয়েছে সেই ছোট ছবিগুলো থেকে আমার বাসার পুরনো এইচপি স্ক্যানার দিয়ে স্ক্যান করার সময়। 
যাহোক, ছবির বিষয়বস্তুগুলোই লেখার জন্য বেশি গুরুত্বপূর্ণ, তাই চলুন আমরা জাতির বৃহত্তর স্বার্থে ছবির মান-টান নিয়ে বেশি টানাহ্যাঁচড়া না করি।
যাওয়ার পথটা বেশ লম্বা। আমাদের তখনকার বাড়ি শিকাগো থেকে প্লেনে সল্ট লেক সিটি - সাড়ে তিন ঘণ্টার পথ। এখানে এয়ারপোর্ট থেকে একটা গাড়ি ভাড়া করে হাইওয়ে-১৯১ ধরে ১৮০ মাইল দক্ষিণ-পূর্বে নেমে গিয়ে গ্রীন রিভার শহর। ওখানে রাত কাটিয়ে আবার একই রাস্তা ধরে আরও ৭০ মাইল পার হয়ে মোয়্যাব। এই ছোট্ট শহরটার পাশেই আমাদের গন্তব্যের পার্কটা।
প্রথম ছবিটা হাইওয়ে-১৯১ এর পাশেই তোলা, মোয়্যাব শহরে ঢোকার একটু আগে। তার পরের দুটো ছবি পার্কে একটু ঢুকে গিয়ে। তিন নম্বর ছবিটার জায়গাটার নাম সম্ভবত: পার্ক অ্যাভেনিউ। নামের ইতিহাসটা ভুলে গেছি। পুরো ফোর কর্নারস এলাকা জুড়েই এমন লাল শিলার পাহাড়ের ছড়াছড়ি।
এক

দুই

তিন

চার নম্বর ছবিতে স্কাইলাইন আর্চ। কেন যেন মনে হলো ছবিটা সাদাকালোতে ভালো লাগবে।
চার

পাঁচ নম্বরটা হলো সেই বিখ্যাত ডেলিকেট আর্চ। সূর্যাস্তের সময়ে তোলা ছবি। পেছনে দিগন্তজুড়ে লা স্যাল পর্বতমালা। ডেলিকেট আর্চের এই ছবিটা তুলতে হলে মাইল দেড়েক রাস্তা হাইক করে যেতে হয়। পার্কের গাইডবুকে এখানকার হাইকিং ট্রেইলগুলোর স্কেল বলা আছে - সহজ, মাঝারী আর কঠিন। এই ট্রেইলটাকে কঠিন গ্রুপে ফেলা আছে। দেড় মাইলে এলিভেশন বেড়ে যায় ৫০০ ফুটের মত - অর্থাৎ প্রায় পঞ্চাশ তলা বিল্ডিংএ হেঁটে ওঠা। গাইডবুকে বলা আছে প্রত্যেক হাইকারের জন্য যেন দুই লিটার করে পানি নেয়া হয় দেড়-দেড় তিন মাইল যাওয়া আর ফিরে আসার জন্য। এটাও বলা আছে সূর্যাস্তের সময় এই পার্কের ছবি সবচেয়ে ভালো ওঠে। আর যেহেতু জায়গাটা মরুভূমি এলাকা, তাই সূর্যাস্তের পর ফিরে আসার সময় গনগনে গরম একটা দিন হঠাৎ করে বেশ ঠাণ্ডা হয়ে যেতে পারে - তাই শীতের কাপড়ও সঙ্গে নিতে। এই ট্রেইলটার শেষ দুশো গজ যেতে হয় খুব সরু একটা পাহাড়চুড়ার মত জায়গা দিয়ে, একপাশে ঢালু হয়ে নেমে যাওয়া খাদের মত - ভয়ে গা শিরশির করে। আমরা বাঙ্গালীর মেদ-ভুড়ি-কি-করি শরীর নিয়ে দুজনের জন্য চার লিটার পানি, ক্যামেরা-ট্রাইপডের ভারী ব্যাগ, আর শীতের কাপড়ের বোঝা নিয়ে এক ঘণ্টা হেঁটে ওপরে উঠে গিয়ে হাঁপাতে হাঁপাতে ভালোই বুঝলাম কেন এটাকে কঠিন ট্রেইল বলা হয়। তবে তারপর সূর্যাস্তের আলোয় ডেলিকেটের মায়াবী সোনালী শরীর দেখার পর মনে হলো এর জন্য জান বাজী রাখাই যায়। আপনাদের দুর্ভাগ্য কাঁচা হাতে তোলা ছবিটা সেই অপার্থিব সৌন্দর্যের কণামাত্রও দেখাচ্ছে না।
পাঁচ

শেষ ছবিতে অতীত আর ভবিষ্যৎ একসাথে, পাশাপাশি। ছবিতে ডেলিকেট আর্চের বামে যে শিলাবিন্যাসটা দেখা যাচ্ছে সেটাকে ভূতাত্বিক পরিভাষায় "ফিন" বলে। এই ফিন আকৃতির একটা শিলাবিন্যাসই হাজার-লক্ষ বছর ধরে ক্ষয় হয়ে হয়ে একটা আর্চে পরিণত হতে পারে। ডেলিকেটের বাম দিকের স্তম্ভটার ঠিক মাঝামাঝিটা ক্ষয়ে গিয়ে বেশ চিকন হয়ে গেছে। যে কোন মাঝারী আকারের ভূমিকম্প হলেই এটা ভেঙ্গে পড়ে যেতে পারে। তখন হয়তো পাশের ফিনটা ক্ষয়ে ক্ষয়ে ডেলিকেটের মত আরেকটা আর্চ না হওয়া পর্যন্ত আমাদের প্রজন্ম-প্রজন্ম ধরে অপেক্ষায় থাকতে হবে। তাই ফটুরেরা, যেতে চাইলে এখনই সময়!
ছয়

(ছবিগুলো ফ্লিকারে গিয়ে দেখলে আর্চেস-এর আরও কিছু ছবি, আর ইউটাহ'র আরেকটা দুর্দান্ত জায়গা, ব্রাইস ক্যানিয়ন ন্যাশনাল পার্কের কয়েকটা বোনাস ছবি দেখতে পাবেন)


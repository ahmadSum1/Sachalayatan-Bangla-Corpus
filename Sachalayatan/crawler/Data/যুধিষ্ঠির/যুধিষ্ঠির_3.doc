বেঁচে থাকো, বাবা



মা ...আমাদের পরিবারে মুরুব্বিদের পা ছুঁয়ে সালাম করার ব্যাপারটা অতটা মানা হত না। শুধু ঈদের দিন, বছরে দু'বার, বাবার সাথে নামাজ পড়ে এসে মা আর বাবার পা ছুঁয়ে সালাম করাটা আমাদের ভাইবোনদের রীতি ছিলো। যখনই মা'র পা ছুঁতে যেতাম, মা মাথায় হাত বুলিয়ে বলতেন - বেঁচে থাকো, বাবা।  আমি একবার মা'কে জিজ্ঞেস করেছিলাম, আচ্ছা শুধু এটা বলো কেনো তুমি সবসময়? আমরা বেঁচে থাকি, এটা ছাড়া আর কিছু চাও না তুমি?  মা মিষ্টি হেসেছিলেন। আমার মুখের দিকে গভীর করে তাকিয়ে আবারও হাত বুলিয়ে দিয়েছিলেন।  
একটু বড় হয়ে আবার ভাবি। আসলেই তো, মা কেন এরকমটা বলেন?
সেই যে, আমাকে গর্ভে নিয়ে আমার পরিশ্রান্ত মা, সঙ্গে মেডিক্যাল কলেজের তরুণী ছাত্রী আমার খালা, যুদ্ধ-যুদ্ধ ঢাকায় জীবন আর সম্ভ্রমের ঝুঁকি নিয়ে কাকভোরে রওয়ানা হলেন হাসপাতালের দিকে, একটা ভাঙ্গা রিকশায় চড়ে। বুড়ো হাড্ডিসার রিকশাওয়ালা। না খাওয়া শরীরটা টেনে-হিঁচড়ে অমানবিক কষ্টে কোনরকমে আড়াইজন মানুষকে টানতে টানতে ধীরগতিতে যেতে থাকলেন। সামনে দেড়টা টাকা পাওয়ার জ্বলজ্বলে প্রত্যাশা, পেছনে খালার করুন অনুরোধ, "চাচা, আরেকটু জোরে। আরেকটু, দেখেন না চাচা। অবস্থা কিন্তু ভালো না"। অবস্থা তো আরও খারাপ হতে পারতো। ওনারা তো হাসপাতালে পৌঁছতে নাও পারতেন। পৌঁছলেও অনেক দেরী হয়ে যেতে পারতো। জীবিত থাকলেও অন্য ক্ষতি হয়ে যেতে পারতো। যুদ্ধাক্রান্ত সেই শহরে, সাঁই সাঁই করে ছুটে যায় কাভার্ড ভ্যান। রাস্তার মোড়ে মোড়ে জলপাই মিলিটারি, কালো কালো বন্দুকে শান দেয়। মা আর খালার দিকে তীক্ষ্ণ চোখে তাকায়। কিন্তু কি মনে করে কিছু বলে না। নিশ্চয়ই মহাশক্তিমান কেউ একজন চেয়েছিলেন আমি হই।  সে শহরে একটা ডাক্তার তো সময়মত পাওয়া নাও যেতে পারতো। ডাক্তার পাওয়া গেলেও তারপর রক্ত, ওষুধ, টাকাপয়সা।  আরও কতগুলো দুষ্প্রাপ্য অনুঘটক। যে কোন
একটা সমীকরণ না মিললে আমি হই না। 
কিন্তু সব কেমন কেমন করে মিলে যায়। আমি হই।  আমার মা'র রুগ্ন শরীর পুরো সেরে ওঠে না আর কোনদিনই, এক আনন্দময় জন্মের কষ্টকর ছাপ বাকি জীবন বয়ে বেড়ান তিনি। তারপরও অপূর্ব এক সুখ নিয়ে বেঁচে ওঠেন, আমাকে দেখেন। তারপর আবার সেই ঢরঢরে রিকশা। জলপাই ট্রাক। বন্দুক। বাবার কাঁপা কাঁপা হাত।  ভীত সন্ত্রস্ত কোলে চড়ে নানীর হাতে বানানো কাঁথা মুড়ে বাসায় আসা হয় আমার।
এসব অনিশ্চয়তায় আমার জন্ম আর বেঁচে থাকা নিয়ে সন্দিহান হয়ে থাকার কারণেই আমার মা কি পরবর্তী জীবনে আমাদের শুধু বেঁচে থাকাটাই চেয়ে এসেছিলেন?
বেড়ে ওঠাতেও অনিশ্চয়তা ছিলো। যুদ্ধের সময়ে জন্মানো শিশুদের তো অনেক সমস্যা হয়। হঠাৎ হঠাৎ বিমান আক্রমনের সাইরেন। মাথার ওপরে বিকট গর্জনে চলে যাওয়া ফাইটার জেট। ডাক্তার পঁইপঁই করে বলে দেন, বাসার সবচেয়ে ভেতরের বাথরুমের একদম কোনায় গিয়ে বাচ্চার কানে তুলো গুঁজে দিয়ে কোলে নিয়ে বসে থাকবেন কিন্তু। এসময় বাচ্চারা নিরাপত্তার অভাবে ভোগে। হঠাৎ ভয় পেয়ে গেলে বড় ধরনের ক্ষতি হতে পারে। সাবধান! মা সবই করেন। আমিও বেঁচে থাকি। বাথরুমের কোনায় আধইঞ্চি আধআউন্স করে বড় হই।
এরপর পাকিস্তানী সেপাইরা যখন আসে আমাদের বাসা তল্লাশীতে, আমাদেরকে গুলী করার মত যথেষ্ট সন্দেহ হয় না তাদের, তাই বেঁচে থাকি। তারও পরে, সদ্য স্বাধীন দেশ। ব্যর্থ নেতৃত্ব। অনাচারে ভরে যাওয়া চারপাশ। খাবার দুর্মূল্য, ছোঁয়া যায় না। বাবা ভোর সকালে সাইকেল চড়ে দূর-দূরান্তে গিয়ে একজগ দুধ নিয়ে আসেন। কাউকে বিশ্বাস নেই, তাই গরু আর গোয়ালার সামনে দাঁড়িয়ে দুধ দোয়ানো পাহাড়া না দিলে দুধের বদলে নিশ্চিত পানি। তারপর বাসায় এনে অবশ্য সেই পানিই মেশানো হয়। নাহলে ওইটুকু দুধ দিয়ে দুদিন চলবে কি করে? আমি পানি মেশানো খাঁটি দুধ খাই। অপুষ্টিতে মৃত্যুর হাত থেকে বেঁচে যাই। 
তারপরও জীবন চলতে থাকে। বড় হই। বেঁচে-বর্তে থাকি। বাঁচতে শিখি। ফুটানি করতে শিখি। জীবন নিয়ে অনিশ্চয়তা আর শংকাও তো থাকে সেই সাথেই।
একদিন ছিনতাইকারীর ছুরির মুখ থেকে কি সৌভাগ্যে বেঁচে আসি।  আরেকদিন কক্সবাজারে বেড়াতে যেয়ে জোয়ারে ডুবতে ডুবতে বেঁচে যাই অজ্ঞাতপরিচয় এক লোকের শার্টের হাতা আঁকড়ে ধরে।
অন্য আর এক দিন নতুন শেখা শখের বাইসাইকেল নিয়ে ক্লাসে যাবার পথে জুতার ফিতে জড়িয়ে যায় প্যাডেলে। শান্তিনগরের মোড়ে হুড়মুড় করে পড়ি আগুয়ান ছয় নাম্বার বাসের সামনে। মাটিতে অসহায় হয়ে পড়ে থাকা অবস্থায় বাসগুলো দেখতে কি বিশাল আর কি উঁচু লাগে, আর কি ভয়ংকর! ভাঙ্গা কাচের ভেতর দিয়ে খয়েরী শার্ট পড়া বাসের ড্রাইভারের নিরুদ্বেগ সরু চোখে চোখ পড়ে। ঘ্যাঁচ করে ব্রেক চেপে কষে গালি দেয় একটা। আমি শুনতে পাই না। আমি তাকিয়ে দেখি কটকটে হলুদ, সবুজ আর লাল রঙে ডিজাইন করে লেখা বাসের নাম, "মায়ের দোয়া"। কয়েকটা জীর্ন মলিন হাত এগিয়ে আসে। কি ভরসার সেই হাত! যে হাতগুলো অন্য সময় কাছে আসলে তাড়াতাড়ি পকেটে হাত দিয়ে মানিব্যাগের অস্তিত্ব নিশ্চিত করতাম, যে হাতগুলোর ছোঁয়া হঠাৎ লেগে গেলে অন্য সময়ে আগে তাড়াতাড়ি সাবান খুঁ‍জতে যেতাম, সেই হাতগুলো খামচে ধরে বেঁচে যাই সে যাত্রা। 
এধরনের ঘটনাগুলোকেই মায়ের শংকার মোক্ষম কারণ মনে করে আমার প্রশ্নের উত্তর জেনে গেছি বলে বোধহয় একটা আত্মতৃপ্তি অনুভব করি। তাছাড়াও জীবনের বিভিন্ন 'গুরুত্বপূর্ণ' কাজে ব্যস্ত হয়ে তারপরে যতদিন পর্যন্ত মা'কে এই প্রশ্নটা করার সুযোগ থাকে, ততদিন এটা নিয়ে আর কখনো ভাবিনা আমি।
***
এসব ঘটনার অনেক অনেক বছর পর, যুদ্ধহীন, দারিদ্র্যহীন, রিকশাহীন, ধুলোমাটিহীন চকচকে এক শহরে জন্ম নেয়া আমার ছোট্ট মেয়েটা একদিন গভীর রাতে ঘুম ভেঙ্গে ডুকরে কেঁদে ওঠে। আমরা লাফিয়ে উঠি। বুক ধড়ফড়, কি হলো, কি হলো!  আসলে কিছুই না, দুঃস্বপ্ন-টুঃস্বপ্ন হবে। নতুন হওয়া বাবা-মা'র অতিদুশ্চিন্তা। আমি মেয়েটার নরম চুলে হাত বুলিয়ে দেই। ওর কোমল গালে ঠোঁট ছুঁইয়ে আদর করে দেই। ও আবার ঘুমিয়ে যায়। হঠাৎ চমকে টের পাই, আমার অজান্তে অকারণেই আমার মুখ দিয়ে ফিসফিস করে বের হয়ে আসছে তিনটা শব্দ!
"বেঁচে থাকিস মামণিটা"।
হঠাৎ করেই বুঝে যাই, মা'র কাছে আর কোনদিন যে প্রশ্নটা করা হবে না, তার উত্তর আমি কখনোই পাইনি। অর্থহীন প্রশ্নটার কোন উত্তরও আসলে হয় না। 
সেই প্রশ্নটাই নিজে শোনার জন্য অপেক্ষাও শুরু হয়ে যায় আমার ঠিক সেদিন থেকেই।


কালচার শক



আমার কিছু তুর্কি বন্ধু আছে। যাদের তুর্কিদের সাথে ঘনিষ্ঠ হবার অভিজ্ঞতা আছে তারা স্বীকার করবেন, তুর্কিদের মধ্যে ভয়াবহ হাগিং-কিসিংয়ের প্রবণতা আছে। এই হয়তো মাত্র এক সপ্তাহ পর কারো সাথে দেখা হলো, দুজনে ঝাঁপিয়ে পড়বে একে অন্যের ওপরে, ওরে বাবা কেমন আছিস তুই রে, কি ভালো লাগছে তোকে দেখে রে - বলে দুজনের চার গালে চকাস চকাস, ছেলে মেয়ে নির্বিশেষে। আদিখ্যেতা যত্তোসব।  তাদের সাথে বন্ধুত্ব হলে এই উদারতা অন্যের মধ্যেও সঞ্চালিত করে দিতে তাদের কোন আপত্তি নেই। বরং হঠাৎ দেখা হলে পর আমি যদি হাতটা বাড়িয়ে দেই শেক করার জন্য, বা জড়বস্তুর মত ঠাঁয় দাঁড়িয়ে থাকি, ওরা বেশ আশ্চর্য হয়। এই খ্যাত জঙ্গুলে ব্যাটা এসেছে কোত্থেকে। ভুল বুঝবেন না। একটা তুর্কি মেয়ে আমাকে দেখে খুশী হয়ে জড়িয়ে ধরে গালে চকাস চকাস মারুক, আমার তাতে বিন্দুমাত্র আপত্তি নেই। কিন্তু তাই বলে ওই দামড়া ব্যাটাচ্ছেলেগুলিও! কাভি নেহি!  আমার এ গাল শুধুই ললনাদের জন্য! এইজন্য আমি আমাদের পরিচিত তুর্কি ছেলেগুলিকে দেখলেই খুক খুক করে কাশি দিয়ে ঠাণ্ডা লেগেছে বোঝানোর চেষ্টা করি, তা নাহলে সাড়ে তিন ফুট দূরে দাঁড়িয়ে শরীরটা বাঁকিয়ে হাতটা লম্বা করে বাড়িয়ে দেই, যাতে ব্যাটা বোঝে তার বুকে লেগে যাবার কোন সদিচ্ছে আমার নেই। তারপরও একটা দামড়াকে কিছুতেই হটানো যায় না। ওই ব্যাটা শেক করার জন্য বাড়ানো হাতটা টেনে নিয়ে জোর করে ধরে গালে চকাস চকাস মেরে দেবে দুটো। প্রথম প্রথম ভাবতাম ব্যাটা কি আবার অন্য কিছু চায় নাকি! পরে দেখি নাহ, সে তো দিব্যি বিয়ে-শাদী করা সুখি মানুষ, দুই বাচ্চার বাবা।  আজকাল ওর গভীর চুম্বনের ভয়ে আড্ডাগুলিতে যাওয়াই বন্ধ করে দিয়েছি।
এবার অন্য দৃশ্যপট। আমি আমার আটমাসের মেয়েকে "বাবা" বলে ডাকি। এটা শুনে কিছু ভিনদেশী বন্ধুর তো ভিড়মি খাবার যোগার। বলে তুমি তোমার মেয়েকে বাবা ডাকবে কেনো! বলার চেষ্টা করলাম যে আসলে মেয়েকে আম্মু বা মামনি ডাকাটাই বেশি স্বাভাবিক হতো, তা বাবা ডাকটাও চলে। সেটা শুনে তারা আরও স্তম্ভিত। মেয়েকে মা বলে ডাকাটা স্বাভাবিক ব্যাপার কেনো! ব্যাখ্যা করতে গিয়ে যখন বলতে গেলাম যে এটা আমাদের দেশে খুবই স্বাভাবিক যে ভাগ্নেকে মামা বলে ডাকা, দাদা-নানাকে ভাইয়া বলে ডাকা - শুনে ওরা ফ্যাকাসে মুখে কোন-পাগলের-পাল্লায়-পড়লাম জাতীয় দৃষ্টি নিয়ে আমার দিকে তাকিয়ে থাকে কিছুক্ষন।  তারপর বিজ্ঞের মত হেসে বলে, বুঝছি - আমাগো ভোদাই পাইয়া মজা লইতাছো, তাই না? 
এইগুলির নাম নাকি কালচার শক। ওদের জন্যও। আমার জন্যও।  বারো বছর আগে যখন প্রথম পড়তে আসি এদেশে, নতুন ছাত্রদের ওরিয়েণ্টেশন ক্লাসে প্রথম এই টার্মটা শুনি। এলিফ নামের সুন্দরী এক সিনিয়ার ছাত্রী, সেও তুর্কী, সবাইকে বুঝিয়ে বলছিলো, এই জিনিস আবার নাকি দু'রকম হয়। টাইপ ওয়ান কালচার শক হলো, যখন আমি অন্যদের ব্যবহার দেখে বিস্মিত হই, এই যেমন ওই দামড়াটা আমাকে চুমু খায় ক্যান! আর টাইপ টু শক হলো যখন আমার ব্যবহার অন্যদের বিস্মিত করে, যেমন ওই দামড়াটা ভাবে ওই খ্যাত এশিয়ানটার তরকারীর গন্ধওয়ালা গালে চুমাইতে চাই, তাও দেয় না ক্যান!
হ্যাঁ, আমাদের ওই তরকারির গন্ধ কিন্তু এদেশে বেশ বড় একটা টাইপ টু কালচার শক। কি কারণে জানি না, একটু মনোযোগী না হলে আমাদের রান্নার মসলার গন্ধ গেঁথে যাবে আপনার কাপড়ে, চুলে, একেবারে রন্ধ্রে রন্ধ্রে। হয়তো দেশে আমরা জানলা দরজা সব খোলা রেখে রান্নাবান্না করি, তাই গন্ধটা এত লেগে থাকে না। আর নাহলে দেশে সবার গায়েই ওই গন্ধ, হয়তো সারা দেশেই, সব জায়গার আকাশে বাতাসে, তাই হয়তো জিনিসটা আলাদা করে টের পাই না। কিন্তু এখানে, ওরে বাবা রে। এখন তো অনেকদিন থাকতে থাকতে আমরা বুঝে গেছি কি করে ওই গন্ধ বাঁচিয়ে চলতে হয়। নতুন আসা ছাত্রদের কিন্তু পাশে দাঁড়ানো মুশকিল হয়ে যায়।
টাইপ টু আরও আছে। এই যে আমরা অপরিচিত লোকদের দেখলে হাসি না। আমার স্কুলের বার্গারের দোকানের মেয়েটা একবার আমাকে জিজ্ঞেস করেছিলো হঠাৎ করে, তোমার কি সবসময়ই মেজাজ চড়ে থাকে? আমি তো আকাশ থেকে পড়লাম। সবাই তো আমাকে নির্বিবাদী লেজবিশিষ্ট মানুষ হিসেবেই জানে! মেজাজ দেখালাম কখন আবার! পরে বুঝলাম ওই না হেসে গম্ভীর থাকাটাকে এখানে সবাই খেপচুরিয়াস হয়ে থাকার লক্ষণ হিসেবে ধরে নেয়।  আরও উদাহরণ আছে, পুরুষ বন্ধুদের হাত ধরাধরি করে হাঁটা। অপরিচিত মানুষের দিকে হাঁ করে তাকিয়ে থাকা - এটা মেক্সিকানদের মধ্যেও দেখেছি। ডিওডোর‌্যাণ্টের ব্যবহার না জানা আর অতিরিক্ত কোলন মেরে সহকর্মীর নাক জ্বালিয়ে দেয়া।
টাইপ ওয়ানের তালিকাও ভালোই লম্বা হবে। ছেলেরা চুমু খেতে চায়, সেটা তো আছেই। ক্রেডিট কার্ডকে প্লাস্টিক বলে। মেরি ক্রিসমাস না বলে হ্যাপি হলিডে বলে। দেখা হলেই সবাই "উপরে কি আছে" জানতে চায়। দক্ষিণ ভারতের লোকেরা হ্যাঁ বলতে ডানে-বামে মাথা নাড়ে। রাশানদেরকে দেখেছি পার্সোনাল স্পেসের ব্যাপারে একেবারে উদাসীন হতে - কথা বলতে বলতে পারলে প্রায় গায়ের ওপরে চড়ে বসে। বাবা-মা'রা বিরক্ত হয় আঠারোর বেশি বয়সী ছেলে বা মেয়ে তাদের সঙ্গে এক বাসায় থাকলে, বন্ধুসমাজে তো মুখ দেখানো দায় হয়ে যায় এরকম কথা শুনলে।
ক্রেইগ স্টরটি বলে এক ভদ্রলোক এসব ব্যাপার নিয়ে কিছু কাজ করেছেন। তার মতে কালচার শক ঘটে কারণ আমরা অন্যদের থেকে আমাদের মত আচরন আশা করি। যে ঘটনাটা হয় এসব ক্ষেত্রে তা তিনটি ধাপে দেখানো যায়, ঘটনা (আশাভঙ্গ) > প্রতিক্রিয়া (দুঃখ, হতাশা ইত্যাদি) > গুটিয়ে যাওয়া (withdrawal) । টাইপ ওয়ান হোক টু হোক, এরকম ঘটনা ঘটলে আমরা প্রথমেই প্রতিক্রিয়া দেখাই, তারপর নিজেকে গুটিয়ে নেই। এতে কালচার শক বা দূরত্ব আরও বাড়ে। এই যে বাংলাদেশের কিছু কিছু অল্পধার্মিক মানুষেরা বিদেশে এসে হঠাৎ করে কঠিন মুসলিম বনে যাওয়ার চেষ্টা করেন, যিনি দেশে জুম্মার নামাজ ছাড়া আর কিছু পড়তেন না, তার বাসায় প্রতি শুক্রবার রাতে গম্ভীর মুখে হালাকা পার্টির আয়োজন চলতে থাকে - সেটা অনেক ক্ষেত্রেই ওই খোলসের ভেতরে গুটিয়ে যাওয়া আর তার পরিপ্রেক্ষিতে খোলসটাকে আরও মজবুত করার প্রচেষ্টা থেকে ঘটে। ঔপনিবেশিক আমলে যে ব্রিটিশরা উপমহাদেশে আস্তানা গেড়েছিলো, তারা নাকি ব্রিটেনের ব্রিটিশদের চেয়েও অনেক বেশি ব্রিটিশ ছিলো।
এটা থেকে বের হয়ে আসার একটা উপায় হিসেবে স্টরটি ওই তিন ধাপের প্রক্রিয়াটাকে একটু লম্বা করে সাত ধাপে নিয়ে যেতে বলেছেন: ঘটনা > প্রতিক্রিয়া >  (গুটিয়ে না যেয়ে) নিজের সচেতনতা (সামাজিক আর আবেগিক বুদ্ধিবৃত্তি) বাড়ানো > ঘটনার মূল কারণ খোঁজা > প্রতিক্রিয়াগুলো স্বাভাবিক হয়ে আসা > পরিস্থিতির আরও নিবিড় ভাবে পর্যবেক্ষণ > তার ভিত্তিতে নিজের ব্যবহার আর প্রত্যাশাকে ভিন্ন সংস্কৃতির ঠিক মাপে ছেঁটে নেয়া।
আসল সময় কি আর এত কিছু মনে থাকে?  এত খোলা মন নিয়ে আমার তো এই বারো বছর পরও কালচার শক হয়।
লরেন্স বারগ্রীনের মার্কো পোলো - ফ্রম ভেনিস টু জানাডু বইটা পড়তে শুরু করেছিলাম। আজব ব্যাপার। এই লোকটা পায়ে হেঁটে, ঘোড়া-গাধায় চেপে, কত দূর দূরান্তে ভ্রমন করেছিলো! সময়ও লাগতো এদের। বছর ঘুরে যেত এক জায়গা থেকে আরেক জায়গায় যেতে। আমাদের এখন দেশে যাবার সময় ২২ ঘণ্টার প্লেন ভ্রমন শুনলেই কারো কারো জ্বর আসে। সময়ের এই তুলনাটা মনে করতেই একটা কথা মাথায় আসলো। কালচার শক জিনিসটা কি ভ্রমনের গতির উপরে নির্ভর করে? হতে পারে। মার্কো পোলোর দিক থেকে এই লম্বা ভ্রমনে আশ্চর্য হবার ব্যাপারটা তো ছিলোই, কিন্তু অবাক হয়ে দেখলাম পশ্চিম-মধ্য-পূর্ব এশিয়ায় মানুষেরা অনেক জায়গাতেই তাকে কত সহজে গ্রহন করে নিচ্ছে। মার্কোও অবাক হচ্ছে দেখলাম, কিন্তু দুটো সংস্কৃতির পার্থক্য নিয়ে  অতটা চিন্তিত হচ্ছে না।
ভেবে দেখুন ব্যাপারটা, আমরা আজকে ২০/২২ ঘণ্টায় বারো হাজার মাইল পার করে ঢাকা থেকে শিকাগো চলে আসি। কালচার শক হবে না কেন? তার বদলে আমেরিকায় আসতে চাওয়া একটা মানুষ যদি একটা গাড়ি নিয়ে ভারত-পাকিস্থান-আফগানিস্থান পার হয়ে মধ্যপ্রাচ্য, ইউরোপ, ধীরে ধীরে পারি দিয়ে, তারপর একটা জাহাজে চেপে তিন সপ্তাহ ধরে আটলাণ্টিক পারি দিয়ে তারপর আমেরিকাতে আসতো, এই যাত্রার দীর্ঘ সময়টা তাকে সংস্কৃতির বদলগুলোর মধ্যে দিয়ে ধীরে ধীরে মানিয়ে নিতে সাহায্য করতো।
দুঃখের ব্যাপার হলো, বারো বছরে প্রবাসে থেকে নিজের দেশও অপরিচিত হয়ে যেতে শুরু করে। তখন যেটা হয়, সেটার নাম হলো রিভার্স কালচার শক। আজকাল দেশে গিয়ে রাস্তায় অপরিচিত লোকের দিকে তাকিয়ে একটা হাসি দিয়ে দেই নিজের অজান্তেই। পুরুষ হলে ভাবে পাগল-ছাগল, মেয়ে হলে ভাবে ছ্যাবলা। হেঁটে যেতে যেতে রাস্তার মোড়ে দাড়িয়ে উপরের দিকে তাকাই রাস্তার নাম লেখা একটা সাইন দেখবো মনে করে। মুদীর দোকান থেকে সিমকার্ড কিনে ক্রেডিট কার্ড বের করতে যাই।  বাসায় পানি ঢেলে খেতে গিয়ে মেঝে ভাসিয়ে ফেলে নিজেই একটা তোয়ালে নিয়ে হাঁটু গেড়ে বসে পরিস্কার করতে যাই, আর রহিমার মা হাউমাউ করে ছুটে আসে "হায় আল্লা ভাইজান করেন কি করেন কি" বলে।
যথাসম্ভব দেশি দেশি ভাব নিয়ে থাকি।
পারলে কথাই বলি না।
তারপরও বন্ধুরা মুখ টিপে হাসে, তুই আম্রিকান হইয়া গেছস। নিউ মার্কেটের দোকানী একগাল হেসে বলে, ছার কি বিদেশ থিক্কা আসছেন?
গভীর দীর্ঘশ্বাস চেপে বলি, হ্যাঁ রে ভাই। বিদেশ থিকা আসছি। 
[আমাদের সচল স্পর্শ ভিনদেশে গিয়ে কালচার শকে ভুগছেন শুনলাম। তার কথা ভেবেই এই লেখা।]


আমেরিকায় খাদ্য অপচয়





স্নাতকোত্তরের পাট চুকিয়ে টাল-টোপলা নিয়ে প্রায় আট বছর আগের এক জানুয়ারি মাসের সকালে আমি সান ডিয়েগো শহরে নামি। এ শহরের যে কোম্পানিতে আমার চাকরি হয়েছে তারা দু সপ্তাহের জন্যে আমাকে এক হোটেলে থাকার বন্দোবস্ত করে দিয়েছে। হোটেলটি অফিস থেকে বেশি দূরে নয়, দৈনিক যাতায়াতের জন্যে হোটেলের সাটল গাড়ি আছে। সে গাড়ি চড়েই আমি সকাল-বিকেল অফিস করি। তবে একটু সমস্যায় পড়ে যাই দুপুরের খাবার নিয়ে, কারণ অফিসের খুব কাছে কোন হোটেল-রেস্তোরাঁ নেই। বেশ কিছুদূর হেঁটে তবেই রেস্তোরাঁ পাওয়া যায়, আর সেখান থেকে হেঁটে ফিরবার পর পরিপাকতন্ত্রের কারসাজিতে অল্পক্ষণ আগে উদরে ঢোকানো খাবার ভেঙ্গেচুড়ে গিয়ে আরেক দফা খিদের ঘণ্টা বাজিয়ে দেয়।
আমাদের অফিস ভবনটি বারো তলা, আর আমার নিজের অফিস ঘরটি এগার তলায়। এ ভবনের প্রতিটি বিজোড় তলাতেই একটি করে ব্যাল্কনি আছে, তাই সৌভাগ্যবশত আমার তলাতেও সাদা রট আয়রনের চেয়ার পাতা একটি ব্যাল্কনি কর্মক্লান্ত বুদ্ধি-শ্রমিকদের অপেক্ষায় থাকে। এক শ্রান্ত বিকেলে সেই ব্যাল্কনিতে একা বসে আছি, আমার পাশে এসে বসলেন এ অফিসেই কাজ করা এক বাংলাদেশী ভাই। তিনি অবশ্য বসেন বারো তলায়, তবে এই ব্যাল্কনির লোভে মাঝে মধ্যেই বিকেল বেলায় কিছুটা সময় এসে কাটিয়ে যান এখানে। আমার সাথে কথার এক ফাঁকে তাকে বলছিলাম সেই দুপুরের খাবারের সমস্যার কথা। বেশ পুরু সাদা কাগজের কফির গ্লাসে বেশ লম্বা এক চুমুক দিয়ে তিনি বললেন, “আরে এটা আবার কোন সমস্যা হল? তোমাকে আজই এক বুদ্ধি বাতলে দিচ্ছি। এ ভবনের প্রতি তলায় দু কোণে দুটি মিটিং রুম আছে। সেখানে প্রায় প্রতিদিন দুপুর বারটা থেকে একটা পর্যন্ত মিটিং চলে, এগুলোকে বলা হয় লাঞ্চ মিটিং। মানে মিটিং এর সাথে দুপুরের খাবার দাবারেরও যৎকিঞ্চিত ব্যবস্থা থাকে। তুমি করবে কি ঠিক একটার পর এই মিটিং রুমগুলোতে ঢু মারা শুরু করবে। প্রথমে যেতে পার বারো তলায়, সেখানে না কিছু না পেলে যাবে এগার তলায়, এভাবে খুব বেশি নামতে হবেনা, বড় জোর ছ কি সাত তলায় নামার মধ্যেই বহু খাবার পেয়ে যাবে”। মানে তিনি বলতে চাচ্ছেন এই মিটিং রুমগুলোতে মিটিং শেষ হবার পর বেশ কিছু খাবার বেঁচে যায়, সেগুলো খুব সহজেই নিয়ে এসে উদর পূর্তি করা যায় আরকি। হুমম, বুদ্ধি মন্দ নয়। আমি এরপর যেদিন মধ্যাহ্ন-ভোজনে বাইরে যেতে ইচ্ছে করতো না, সেদিনই নেমে পড়তাম এই খাদ্য সন্ধানে। তিনি কিন্তু ভুল বলেননি, আমি এভাবে খাদ্য সন্ধানে গিয়ে কখনো বিফল হইনি। তবে সেই সফলতার সাথে সাথে আরেকটি ব্যাপার লক্ষ করে আমি প্রচণ্ড আত্মপীড়ায় ভুগতাম, আর সেটি হল বিপুল খাদ্য অপচয় দেখে। অনেক সময়েই দেখতাম থাই কিংবা ইন্ডিয়ান খাবারের সাথে হয়তো ভাতের ট্রে আনা হয়েছে দুটি, তার প্রায় দেড় ট্রে ভাতই পড়ে আছে অবশিষ্ট হয়ে। সে বছর মায়ানমারের উপর দিয়ে বয়ে যাওয়া এক সাইক্লোনের কারণে বিশ্ব বাজারে চালের দাম অস্বাভাবিকহারে বেড়ে গিয়েছিলো, আমেরিকায় প্রাচ্য থেকে আমদানিকৃত চালের দাম বেড়েছিল প্রায় ত্রিশ থেকে চল্লিশ শতাংশ অবধি। অথচ চালের সেই দুর্মূল্যের বাজারে ঠিক এমনিভাবে ট্রের পর ট্রে ভাত পরিচ্ছন্নতাকর্মীর ফেলে দেবার অপেক্ষায় থাকতো। আমার মা ছোটবেলায় বলতেন, “ভাত ফেলিস না বাবা, ওতে ভাতের অভিশাপ লাগে। তোরা হয়তো ভাতের কষ্ট বুঝবি না, কিন্তু আমরা জানি ভাতের কষ্ট কি। ৭১ এ ভারতের শরণার্থী শিবিরে থাকার সময়ে আমরা দিনের পর এই ভাতের অভাবে কাটিয়েছি”। মায়ের সেই কথাগুলো আজও ভুলতে পারি না। তাই এখানে এই অপচয় আমাকে বড্ড নাড়া দেয়, আমি এ দেশের এই খাদ্য অপচয় নিয়ে আরও কিছুটা জানা এবং বোঝার চেষ্টা করি। যতটুকু জানতে পারি তা রীতিমতো চমকে ওঠার মতো।
এদেশে খাবার-দাবার কেনার এক ঝামেলা হল ছোটখাটো মোড়কে খুব কম জিনিশই পাওয়া যায়। হয়তো বিস্কুট কিনতে ইচ্ছে হল কিন্তু তার জন্যে কিনতে হবে আস্ত এক বিশাল প্যাকেট বিস্কুট। আমি আবার নানা পদের বিস্কুট চেখে দেখতে পছন্দ করি। এভাবে দেখা যায় আমার আলমারিতে জমা হয়েছে অন্তত দশ-বারো পদের বিস্কুটের প্যাকেট। কিন্তু চায়ের সাথে দু তিনটে ছাড়া তো আর মুড়ি মুড়কির মতো করে বিস্কুট খাওয়া সম্ভব নয়। তাই দেখা যায় মাস পেরুলেই আমার বয়ামগুলোতে আধ-খাওয়া প্যাকেটের স্তূপ, যেগুলো এক সময় বাধ্য হয়েই আমাকে ফেলে দিতে হয়। খেয়াল করেছি আমি এভাবে আমার কেনা বিস্কুটের প্রায় ত্রিশ থেকে চল্লিশ শতাংশই ফেলে দিচ্ছি। ব্যক্তিগতভাবে আমার এই অপচয়ের শতাংশের পরিমাণটি কিন্তু আমেরিকার গড় খাদ্য অপচয়ের প্রায় কাছাকাছি। প্রতি বছর আমেরিকার মোট উৎপাদিত খাদ্যের প্রায় ত্রিশ থেকে চল্লিশ শতাংশই আসলে অপচয়ের খাতায় ওঠে। অথচ পিদিমের নিচের অন্ধকারের মতো বিশ্বের অন্যতম ধনী এদেশে প্রতিদিন হাজার হাজার মানুষ অনাহার অথবা স্বল্পখাদ্যে দিন কাটায়। এই বিপুল পরিমাণের খাদ্য অপচয় না করে সুষ্ঠু পরিকল্পনার মাধ্যমে এর কিছুটা হলেও এই অনাহারীদের পাতে তুলে দেয়া যায়।
তবে এই খাদ্য অপচয় না হলে কি কি হতো সে বিষয়ে আলোচনার আগে প্রথমে বলে নেই এই অপচয়ের স্থান-কাল-পাত্র কোথায়। যেহেতু এই লেখাটি শুরু করেছিলাম আমার অফিসের মিটিঙের সেই বেঁচে যাওয়া খাবার আর আমার ঘরের ফেলে দেয়া বিস্কুটের কথা দিয়ে, সে থেকে ভেবে নেয়ার কারণ নেই যে এই খাদ্য অপচয় ঘটে ভোক্তার পর্যায় থেকে। বরং কৃষিপণ্য উৎপাদন, ফসল আহরণ, বিপণন এবং বাজারজাতকরণ এই প্রতিটি পর্যায়েই বিপুল পরিমাণে খাদ্য অপচয় হয়। প্রথমে ধরা যাক ফসল আহরণের সময়টির কথা। আমি নিজেই কয়েকটি স্ট্রবেরি বা আপেল বাগানে গিয়ে দেখেছি সেখানে অল্প পোকায় খাওয়া, কিছুটা বেশি পেকে যাওয়া বা আকারে বেঢপ আকৃতির হলেই সেই ফলকে ফেলে দেয়া হয় বাতিল ফলের ঝুড়িতে। কিন্তু এভাবে যে বিশাল পরিমাণে ফল ছুঁড়ে ফেলা হয় তার একটা বিরাট অংশকে কিন্তু প্রক্রিয়জাতকরন অথবা ভিন্ন পদ্ধতির বিপণনের মাধ্যমে কিছু মানুষের কাছে পৌঁছে দেয়া যায়। বিপণন এবং বাজারজাতকরণের সময়েও ঘটে বিশাল অপচয়। এখানকার সুপার মার্কেটগুলো কৃষকের কাছ থেকে কৃষিপণ্য সংগ্রহের পরও শুধুমাত্র বাজারজাতকরণের চমকের বিষয়টি মাথায় রেখে প্রতিটি কৃষিপণ্যের আকার, পক্বতার পরিমাণ, রঙ এই বিষয়গুলোর দিকে কঠোরভাবে নজর রাখে। যার ফলে যখন একটি চালানে এর কিছুটা ব্যাতয় ঘটে তখনই তারা সেই অংশটি দ্রুত ঝেড়ে ফেলে। ওদিকে আবার ভোক্তাদের একটি বড় অংশই খুব কঠোরভাবে মেনে চলেন খাদ্যের গায়ে লিখে রাখা মেয়াদ-উত্তীর্ণের তারিখ। আর তাই ওই তারিখের দিন বিক্রি না হলে দোকান থেকে সোজা ভাগাড়ে নিয়ে ফেলা হয় সেই খাদ্য। কিন্তু সত্যিই কি সেদিনই মৃত্যু ঘটে সেকল খাবারের? সাধারণত কিন্তু দেখা যায় অনেক খাবারই মেয়াদ উত্তীর্ণের ২-৩ পরও দিব্যি খাবার যুগ্যি থাকে। এই যেমন- দুধ, ডিম, কলা, ফলের রস। আমার নিজের একটি ব্যক্তিগত অভিজ্ঞতার কথা বলি। ডালাসে আমি যখন আমার মামার বাড়িতে কিছুকাল থেকে পড়াশোনা করতাম সে সময়ে আমার মামা কাজ করতেন একটি ডিপার্টমেন্টাল স্টোরে। মামার শিফট ছিল দুপুর থেকে রাত পর্যন্ত। রাতে শিফট শেষ করে বাড়ি যাবার আগে মামার কাজ ছিল সেদিনের মেয়াদ-উত্তীর্ণ খাবারগুলো জঞ্জালের স্তূপে ফেলে দেয়া। এই দোকানের একটি বিশেষ টুনা এবং চিকেন স্যান্ডউইচ ছিল আমার বিশেষ প্রিয়। তাই আমার মামাকে বলা ছিল জঞ্জালে না ফেলে তিনি যেন আমার জন্য কয়েকটি স্যান্ডউইচ নিয়ে আসেন, আমার মামার দোকানের সেই স্যান্ডউইচগুলো দিয়ে আমার পরের দু তিনদিনের দুপুরের টিফিন দিব্যি হয়ে যেত। কারণ মেয়াদ-উত্তীর্ণ হলেও সেই স্যান্ডউইচগুলো খাবারের অনুপযোগী হতো আরও ২-৩ দিন পর। কিন্তু এদেশে ওই ভোক্তার রুচি এবং খাবারের উচ্চ মান রক্ষার্থে কোনরূপ ঝুঁকিতে না গিয়ে খাবারের মেয়াদ-উত্তীর্ণের তারিখ ঠিক করা হয় একটি নিরাপদ সময়ের মধ্যে। সে থাকুক, তাতে সমস্যা নেই। কিন্তু কথা হল যে দু তিন দিনের হিসেব আমি দিলাম সে দু তিনের মধ্যে এই খাবারগুলো ফেলে না দিয়ে যদি অন্য কোথাও কাজে লাগাবার ব্যবস্থা করা যায় তবে সেটি একটি বিশাল জনগোষ্ঠী উপকারে আসতে পারে। একই কথা প্রযোজ্য এদেশের হাজার হাজার হোটেল রেস্তরাঁর ক্ষেত্রেও। এ দেশের হোটেল রেস্তরাঁগুলোতে এমনকি সবজি-তরকারি কুটে খাবার বানাবার সময়েও বিপুল পরিমাণে খাদ্য অপচয় করা হয়। হয়তো দেখা গেল ফুলকপি কেটে একটি পদ রাঁধা হবে, কিন্তু সেটি কাটতে গিয়ে ফুলকপির ফুলের যে ক্ষুদ্র অংশগুলো বেরিয়ে পড়ছে সেগুলোকে সোজা ফেলা হচ্ছে ময়লার ঝুড়িতে। কিন্তু অনেকেই ভাবেছে না এই উচ্ছিষ্ট অংশগুলো হয়তো স্যুপের মতো ভিন্ন কোন পদে অনায়াসে ব্যবহার করা যায়। 
ভোক্তার খাদ্যাভ্যাস এবং দৃষ্টিভঙ্গিও এই অপচয়ের পেছনে অনেকাংশে দায়ী। কয়েকটি উদাহরণের মাধ্যমে বোঝাবার চেষ্টা করি। এদেশের ভোক্তারা দোকানের শূন্য শেলফ দেখতে অভ্যস্ত নয়, যদি তেমনটি তারা দেখে তবে ধরে নেয় সে দোকানের পণ্য সরবরাহ ব্যবস্থায় নিশ্চয়ই কোন সমস্যা আছে। ভোক্তার এই দৃষ্টিভঙ্গির কথা মাথায় রেখেই দোকানের সেলফগুলো সবসময় উপচে থাকে খাদ্যে। কিন্তু এই বিষয়টি চিন্তা করা যাক পচনশীল খাদ্যের ক্ষেত্রে। যে কমলাগুলো আজ উপচে আছে দোকানের শেলফে সেগুলোর সবই কি বিক্রি হয়ে যাবে? না, হবে না। হয়তো উপরের স্তরের গুলো বিক্রি হয়ে যাবে, কিন্তু নিচের স্তরের অনেক কমলাই কিন্তু অবিক্রীত রয়ে যাবে। সেক্ষেত্রে কি বিক্রেতা নিচের স্তরের কমলাগুলো বিক্রি না হওয়া পর্যন্ত অপেক্ষা করবেন নতুন কমলা এনে সেই সেলফটি ভরাবার জন্যে? উত্তর হল, না। বিক্রেতা এই সেলফটি সর্বদাই কমলায় উপচে আছে এমন একটি ছবি ক্রেতার সামনে তুলে ধরতে চান, সেজন্যে তাকে অধিক পরিমাণে এ ধরণের পচনশীল খাবার মজুদ করতে হয়। শুধুমাত্র এই অধিক মজুদের কারণেই দোকানের সেলফের প্রায় প্রায় পঁচিশ শতাংশের মতো পচনশীল খাদ্য নষ্ট হয়।
আমেরিকায় ভোক্তাদের মাঝে কেটে কুটে রাখা ফলমূল-সবজির রয়েছে ব্যাপক চাহিদা। যেখানে হয়তো পাঁচ ডলার দিয়েই কয়েক পদের ফলমূল কেনা সম্ভব, সেখানে মানুষ দশ ডলার দিয়ে ছোট এক বাক্স কাটা ফলমূল কিনছে। এদেশে মানুষ ওই ফলমূল বা সবজি কিনে বাড়িতে নিয়ে কাটবার মাধ্যমে তাদের সময় নষ্ট করতে চায় না। কিন্তু সমস্যা হল এতে যে শুধু তাদের বাড়তি খরচা-পাতি হয় তাই নয়, এই কেটে-কুটে বিক্রি করা ফলমূল-সবজি হল অপচয়ের আরেকটি উৎস। একটি আনারস আমি যখন বাড়িতে এনে নিজে কেটে খাই, তখন আমি হয়তো আনারসের বিশ ভাগ ফেলে দেই কাটার সময়ে, অন্যদিকে একই আনারস যখন বিভিন্ন কোম্পানি বাণিজ্যিকভাবে কেটে টুকরো করে বাক্সে ভরে বিক্রি করে তখন হয়তো আনারসের প্রায় চল্লিশ ভাগই ফেলে দেয়া হয়।
ওদিকে খাবারের আকারও একটি গুরুত্বপূর্ণ ব্যাপার এই বিষয়টিতে। গত তিন-চার দশকে আমেরিকায় খাবারের আকার আকৃতি বেড়েছে প্রায় বিশ শতাংশ। পিৎজার আকার বেড়েছে, বেড়েছে রেস্টুরেন্টের প্লেটে খাবারের পরিমাণ। এদেশে অনেক সময় চাইলেও রেস্টুরেন্টে ছোট আকারের খাবার পাওয়া যায়না, মেন্যুর পদগুলো অনেক সময়ই একা খাবার পক্ষে বেশি ঠেকে। আর ক জনেই বা রেস্তরাঁর প্লেটের উচ্ছিষ্ট খাবার প্যাকেটে ভরে বাড়ি নিয়ে যায়? 
আমি মাঝে মাঝে ভাবি আমেরিকায় খাবারের তুলনামূলক কম দামই কি ভোক্তাদের উৎসাহিত করে প্রয়োজনের অতিরিক্ত খাবার কিনতে? সেটি ও হতে পারে কিন্তু। এদেশে এখনও খাবারের দাম তুলনামূলকভাবে বেশ সস্তা। তবে খাবারের এই নিম্ন মূল্যটি অনেকাংশেই আবার ঊর্ধ্ব সরবরাহের সাথে সম্পর্কিত। ব্যাপারটি অনেকটা সেই মুরগী আর ডিমের মতো। অধিক সরবরাহের ফলস্বরূপ ভোক্তা কম দামে খাবার কিনে অপচয়ের পরিমাণ বাড়াচ্ছে, আবার ওদিকে যদি সরবরাহ কমানো হয় তাহলে হয়তো খাবারের দাম কিছুটা বেড়ে এক শ্রেণির ভোক্তার উপর বাড়তি চাপ তৈরি করতে পারে। তাই এক্ষেত্রে হয়তো অতীব সতর্কতার সাথে এমন কিছু খাদ্যের দাম বাড়ানো যায় যাতে করে ভোক্তার নাভিশ্বাস ওঠাবে না। আবারও আমার নিজের এক অভিজ্ঞতার কথা বলি। লিথুয়ানিয়ার রাজধানী ভিলনুসের এক ম্যাকডোনালডের দোকানে গিয়ে স্যান্ডউইচ অর্ডারের পর বললাম,  “কটা ক্যাচআপের প্যাকেট দাও দেখি”। আমার দিকে চেয়ে সেই বিক্রেতা মেয়েটি বলল, “ক প্যাকেট চাও”? এবারে আমার কিছুটা বিরক্ত হবার পালা, কারণ আমেরিকার সব ফাস্ট-ফুডের দোকানে খাবার অর্ডার করার পর ক্যাচআপ চাইলে ওরা বিনা-প্রশ্নে বিনামূল্যে এক মুঠো ক্যাচআপের প্যাকেট তুলে দেয়। আমার বিরক্তিটুকু মুখে রেখেই মেয়েটিকে বললাম, “এই দাও দেখি তিন-চারটে”। এবারে মেয়েটির পাল্টা প্রশ্ন, “ঠিক করে বল, তিনটে না চারটে”? ওদিকে আমার বিরক্তির মিটারে পারদ ক্রমশ ঊর্ধ্বমুখী। যেন মনে হচ্ছিলো এ জিনিস হয়তো না চাইলেই ভালো হতো। কিন্তু চেয়েই যখন ফেলেছি তাই ভাবলাম শেষটা দেখা যাক। আমি তার কাছে তিনটে ক্যাচআপের প্যাকেট চাইলাম। এবারে মেয়েটির ঝটপট উত্তর, “আরও ষাট সেন্টু দাও, প্রতি প্যাকেটের জন্যে বিশ সেন্টু”। এবারে আমি বুঝতে পারলাম কেন মেয়েটি আমার কাছ থেকে ক্যাচআপের প্যাকেটের প্রকৃত সংখ্যা জানতে চাইছিল, কারণ এখানে ও বস্তু ফ্রিতে দেয়া হয় না। সেই ক্যাচআপ সহযোগে আমার স্যান্ডউইচখানা খাবারের সময় মনে মনে ভাবলাম, “এই ব্যাপারটি কিন্তু মন্দ নয়। কারণ ফ্রিতে পাবার কারণেই আমেরিকায় আমি দেখি সবাই ওই মুঠো মুঠো ক্যাচআপের প্যাকেট নিয়ে কেও প্রয়োজনের অতিরিক্ত ব্যবহার করে, কেও আবার ব্যাবহার না করেই কয়েকটি প্যাকেট নিয়ে ফেলে দেয় ময়লার ঝুড়িতে। আর এভাবেই হয়তো অপচয় হচ্ছে বিশাল পরিমাণের ক্যাচআপের, অথচ ওই বস্তু যদি এমনকি পাঁচ সেন্ট দিয়েও কিনে খেতে হতো তাহলে হয়তো এতটা যথেচ্ছা অপচয় হতো না। 
এভাবে নানা ঘাটে আমেরিকায় কি পরিমাণে খাদ্য অপচয় হয় তা বোঝাবার জন্যে কয়েকটি পরিসংখ্যান দেই। এদেশের দোকান এবং সুপার-মার্কেটগুলো বছরে প্রায় ১৫ বিলিয়ন ডলারের ফল ও সবজি আস্তাকুঁড়ে নিক্ষেপ করে। পরিবারিক পর্যায়ে প্রতিটি আমেরিকান পরিবার বছরে গড়ে প্রায় দেড় হাজার ডলারের খাবার অপচয় করে এবং সারা আমেরিকায় এভাবে প্রতি বছর প্রায় ১৩৩ বিলিয়ন পাউন্ড খাবার অপচয় হয়। তাই হিসেব করে দেখা যাচ্ছে যে এই বিশাল খাদ্য অপচয় যদি বছরে অন্তত ১৫ শতাংশও কমানো যায় তবে প্রায় আড়াই কোটি আমেরিকানের খাদ্য নিরাপত্তা নিশ্চিত করা যায়। যেকোন খাদ্য উৎপাদনের সাথে জড়িত থাকে কৃষি জমি, সার, বিদ্যুৎ, কীটনাশক আর সেচের জলের ব্যাপারটি। আমেরিকায় সুপেয় জলের প্রায় আশি শতাংশই ব্যয় হয় কৃষিপণ্য উৎপাদনে। আর তাই বিশাল পরিমাণের এই খাদ্য অপচয়ের আরেকটি অর্থ হল আমেরিকার সেই মিঠা জলের অন্তত প্রায় পঁচিশ শতাংশকে অপচয়ের খাতায় ফেলে দেয়া। বৈশ্বিক উষ্ণতা বৃদ্ধি এবং জলবায়ু পরিবর্তনের কারণে সুপেয় জলের পরিমাণ ক্রমশই সঙ্কুচিত হচ্ছে। গত কয়েক বছরে আমেরিকার সব চেয়ে বড় কৃষিপণ্য উৎপাদনকারী রাজ্য ক্যালিফোর্নিয়ায় ভয়াবহ খরা দেখা দেয়ায় এই রাজ্যের কৃষিপণ্য উৎপাদনে ব্যবহৃত সুপেয় জলের বিপুল পরিমাণ নিয়ে নীতিনির্ধারকেরা বার বার ভাবতে বাধ্য হচ্ছেন। এমতাবস্থায় এই বিশাল অপচয় কমিয়ে এনে কৃষিকাজে ব্যবহৃত সুপেয় জলের পরিমাণও কমিয়ে ফেলা যায়। এখানেই শেষ নয়, আরও আছে। প্রতি বছর এই ফেলে দেয়া খাবারের পচনে যে মিথেন গ্যাস উৎপন্ন হয়, তা আমেরিকার নির্গত মোট মিথেন গ্যাসের প্রায় এক চতুর্থাংশ। বলা বাহুল্য, এই মিথেন গ্যাস একটি গ্রিনহাউস গ্যাস যেটি বৈশ্বিক উষ্ণতার জন্যে অন্যতম দায়ী।  
তবে এতসব হতাশাব্যাঞ্জক চিত্রের মাঝেও কিছু আশার বাণী আছে। অপচয়ের এই বিশাল চিত্রটি দেখে অনেকেই ব্যাপারটি নিয়ে নতুন করে ভাবতে শুরু করেছেন, ভাবছেন এর প্রতিরোধের উপায় নিয়ে। এ নিয়ে ছোটখাটো এক সামাজিক আন্দোলনের প্রেক্ষাপটও তৈরি হয়েছে। উত্তর ক্যালিফোর্নিয়ার বেন সাইমন এবং তার কয়েক বন্ধু তেমনই কিছু এগিয়ে আসা মানুষ। সাইমনের দলটি বিশ্ববিদ্যালয়ে পড়া অবস্থাতেই তাদের ক্যাফেটেরিয়ায় খাবারের অপচয়ের বিষয়টি খেয়াল করে এ নিয়ে কিছু করবার প্রত্যয় ব্যাক্ত করে। পাশ করে বেরিয়ে কোন চাকরিতে না জড়িয়ে তারা খুলে বসে ‘ইমপারফ্যাক্ট’ নামক একটি অলাভজনক প্রতিষ্ঠান। তাদের আইডিয়াটি ছিল অনেকটা এরকম, তারা ক্যালিফোর্নিয়ার বিভিন্ন কৃষি খামারে গিয়ে কৃষকের ফেলা দেয়া ফল আর সবজি কম মূল্যে কিনে নিয়ে তারপর বিভিন্ন ধরণের ফল বা সবজি দিয়ে একটি ছোট বাক্স তৈরি করে সান ফ্রানসিসকো এলাকায় বিক্রি করবে বাক্স প্রতি ১২ কি ১৫ ডলারে। এই কেনা বেচার মাঝে যে নামমাত্র মুনাফা হবে সে দিয়ে তাদের পরিবহণ এবং দাপ্তরিক ব্যায় নির্বাহ করা হবে। অল্প কিছুদিনের মাঝেই তারা রীতিমতো সাড়া ফেলে দিলো। কারণ এতে করে কৃষকের ফেলে দেয়া ফল-সবজি যেমন ক্রেতা মুখ দেখল, তেমনি করে কিছু ক্রেতাও মূল দামের প্রায় অর্ধেক দামে এই ফল-সবজির বাক্স বুঝে পেলেন। এ ধরণের আরও কিছু স্বেচ্ছাসেবী এবং বাণিজ্যিক প্রতিষ্ঠানও আজকাল এগিয়ে আসছে খাদ্য অপচয় রোধে কার্যকর কিছু করবার জন্যে, এমনকি বসে নেই যুক্তরাষ্ট্রের ফেডারেল সরকারও। কেন্দ্রীয় পরিবেশ এবং কৃষি মন্ত্রণালয় ঘোষণা দিয়েছে ২০৩০ সালের মধ্যে অপচয়ের মাত্রা শতকরা পঞ্চাশ ভাগ কমিয়ে আনার। তবে সরকারি-বেসরকারি এতসব উদ্যোগের সাথে সাথে মূল যে জিনিসটি প্রয়োজন সেটি হল এ উদ্যোগে জনমানুষের সম্পৃক্ততা, সচতেনতা এবং প্রচলিত দৃষ্টিভঙ্গির পরিবর্তন। তবেই হয়তো ২০৩০ সালের লক্ষ্যমাত্রা অর্জন হতে পারে। 



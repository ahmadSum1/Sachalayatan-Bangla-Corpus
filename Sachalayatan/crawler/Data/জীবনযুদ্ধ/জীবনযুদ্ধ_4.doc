মার্কিন কলা বাণিজ্য




গ্রাম বাংলার হাট বাজারের টং ঘর থেকে শুরু করে ইট পাথরের খাঁচায় ঢাকা পড়া মহানগরীর আনাচে কানাচের মুদি দোকান- সর্বত্রই একটি পচনশীল ফল সম্মুখে ধাবমান জনসমুদ্রের দিকে নির্বাক দৃষ্টি দিয়ে অপেক্ষায় থাকে সম্ভাব্য কোন ক্ষুধার্ত পথিকের। সেই ডাকে সাড়া দিয়ে অনেকেই হয়তো এসে দোকানিকে বাড়তি ব্যস্ততায় না ফেলে নিজের প্রয়োজন মতো সংখ্যায় সেই ফলটি হস্তগত করে জামার বাঁ পকেটে হাত রাখেন পয়সা মেটাবার জন্যে। তাঁদের কেও কেও ক্ষণিকের ক্ষুধা মেটাবার জন্যে দোকানের সামনেই পেতে রাখা নাতিদীর্ঘ বেঞ্চে বসে আয়েশ করে পাটি উঠিয়ে এক হাতে সেই ফলটি খান আর হয়তো বাঁ হাতে ধরে রাখেন শুকনো একখানা রুটি। আবার কেওবা বাড়ির লোকের জন্যে কিনেছেন বলে বাজারের থলেতে প্রয়োজন মতো উঠিয়ে বাড়ির পথ ধরেন। বঙ্গদেশের নিম্নবিত্ত থেকে শুরু করে সকল বিত্তের মানুষের সামর্থ্যের নাগালের মাঝে থাকা সর্বজনে পরিচিত এই ফলটির নাম কলা। সকালের প্রাতঃরাশের রুটির সাহচর্যে হোক, অথবা মধ্যাহ্নের হটাৎ চেগিয়ে ওঠা খিদে মেটাবার নিমিত্তে হোক- বাঙালির প্রাত্যহিক আহার্যের আর সব উপাদানের মাঝে কলার সবিশেষ উপস্থিতি চোখে পড়বার মতো। তবে বঙ্গদেশের খাদ্য সংস্কৃতির সাথে ওতপ্রতভাবে জড়িয়ে থাকা কলা নিয়ে ঘাঁটাঘাঁটি এ লেখার প্রতিপাদ্য নয়, বরং মার্কিন দেশে এই কলাকে কেন্দ্র করে গড়ে ওঠা এক সুবিশাল মুনাফালোভী বাণিজ্য এবং গুটিকয়েক মার্কিন কোম্পানি কর্তৃক বিশ্বের কলা বাজারের নিয়ন্ত্রণ নিয়ে কিছুটা আলোকপাত করাই এ লেখার প্রকৃত উদ্দেশ্য।
মার্কিন দেশে আসবার পর পর আমরা আমরা সপ্তাহান্তের সদাই-পাতি করতে যাই ‘ওয়াল মার্ট’ নামক একটি ডাইনোসরসম বিপণী বিতানে। ডাইনোসরসম বলবার কারণ এ দোকানে মানুষ মারবার বন্দুক থেকে শুরু মানুষ বাঁচাবার জীবনরক্ষাকারী ওষুধ, ইঁদুর মারার বিষ থেকে শুরু করে রসালো ফল সবই ওই এক সামিয়ানার নিচে পাওয়া যায়। আমরা সেই দোকানে বাজার করতে যাই গভীর রাতে, এটাই আমাদের কাছে এক ধরণের আমোদ। যেহেতু দোকানটি চব্বিশ ঘণ্টাই খোলা থাকে, তাই রাতে বাজার করতে দোষ কোথায়! প্রথম প্রথম আমি খাদ্যপণ্যের শেলফগুলোর সামনে থমকে দাঁড়াতাম, বেশ বিপাকে এবং চিন্তায় পড়তে হতো বাজারের থলেতে কিছু ভরতে হলে। আর তা হবেই বা না কেন? শুধুমাত্র বিস্কুটই হয়তো এখানে পাওয়া যায় ত্রিশ কি চল্লিশ পদের, দুধের বোতল হয়তো আছে দশ প্রকার, চিপসও আছে নিদেনপক্ষে দশ কি পনের প্রকার। এর মাঝে ঠিক কোনটি আমার চাই সেটি বুঝে নেয়া এক দুষ্কর কর্ম বৈ আর কিছু নয়। আমি এক সময়ে বুঝে যাই, এ দেশে থাকতে হলে আমাকে কিছু পয়সা এই সকল প্রকারের খাদ্যের পেছনে বিনিয়োগ করতে হবে, মানে প্রতিটি খাবারের একেকটি ব্র্যান্ড কিনে চেখে দেখে তবেই ঠিক করে নিতে হবে নিজের পছন্দের প্রকারটি। এই সকল খাদ্যসম্ভারের নানা প্রকারের মাঝে হতবিহবল হয়ে কেবল একটি শেলফে এসে আমার মুখে হাসি ফোটে, সেটি কলার শেলফ। হাসির কারণ এখানে আমার বাছাই পর্বের কোন পরিশ্রম নেই, শেলফে রাখা প্রায় সকল কলাই এক পদের, একই পক্বতা-সম্পন্ন এবং প্রায় একই আকারের। এখানে যে প্রকারের কলা আমার চোখে পড়ে সেটি খুব সম্ভত বাংলাদেশের সাগর কলার জাতের কাছাকাছি। আমি তাই প্রায় চোখ বন্ধ করে এক কাঁদি কলা থলেতে পুরে বাদবাদি সদাইয়ের দিকে নজর দেই। 
পরদিন সকালে তাড়াহুড়োয় স্কুলে যাবার আগে কলা ছুলবার মুহূর্তে আমার আগের রাতের সেই শেলফটির কথা হটাৎ মনে পড়ে। আর তখনই কেন যেন ঘড়ির কাটা টিক টিক করে ক্লাসের নির্ধারিত সময়ের দিকে এগিয়ে চললেও আমার চিন্তার ট্রেন তা অমান্য করে কলা বিষয়ক কিছু প্রশ্ন আমার সামনে হাজির করে। আমি ভাবতে থাকি, দেশে থাকা অবস্থায় তো কলা দেখেছি হরেক জাতের- এই যেমন সাগর কলা, সবরি কলা, বিচি কলা, চিনিচাম্পা কলা, কাঁচা কলা। কিন্তু এই মার্কিন মুল্লুকে কেবল এক পদের কলা চোখে পড়লো কেন? এমনকি বঙ্গদেশে কলার কাঁদি থেকে ডজন খানেক কলা কিনলে সেই কলার মাঝে বিভিন্ন পক্বতার মাত্রায় কলা পাবার সম্ভাবনা অত্যাধিক, ওদিকে এই দেশে সব কলাই যেন প্রায় একই পক্বতা প্রাপ্ত। এতটা নিখুঁতভাবে আকার, পক্বতার পরিমাপ, প্রকার মেনে দোকানের শেলফে এই কলার আগমনের পেছনে যে এক নিগুঢ় রহস্য সেটি বুঝতে শার্লক হোমস হবার প্রয়োজন নেই। তবে ক্লাসের তাড়া থাকায় সেদিন আর এই নিয়ে বাড়তি চিন্তা ভাবনার সুযোগ পাই না। সেই সুযোগ মেলে তারও প্রায় আট বছর পর।
ক্যালিফোর্নিয়ার একটি বিশ্ববিদ্যালয়ে এমবিএ ক্লাসে ভর্তি হলে সেখানে আমাকে ‘নেতৃত্ব এবং নৈতিকতা’ নামক একটি কোর্স ধরিয়ে দেয়া হয়। যদিও আমি প্রথমে ভাবছিলাম এই দেশে তেমন কোন অসৎ কর্ম তো আপাত দৃষ্টিতে চোখে পড়ে না তবে অনর্থক এমন একটি কোর্স নেবার যথার্থতা কি? সেটি অবশ্য আমার কাছে খোলাসা হয়ে যায় কোর্সটি নেবার কিছু দিনের মাঝেই। বেশ কিছু গবেষণাপত্রে এ দেশের ব্যবসায়িক মহলে ছড়ানো উচ্চমাত্রার দুর্নীতি বা নৈতিক স্খলন সম্পর্কে পড়াশোনা করে আমি নড়ে-চড়ে বসি। আর অনেকটা সে সময়েই আমার কাছে এ দেশের কলা ব্যবসা সংক্রান্ত আরও কিছু গবেষণাপত্র চলে আসে। পুরনো সেই কৌতূহল বজায় থাকায় আমি গোগ্রাসে গিলতে থাকি সেসব, আমার বেশ কিছু পুরনো প্রশ্নের উত্তর তো পাইই তার সাথে জোটে বেশ কিছু চমকপ্রদ তথ্য।
প্রথমে কলা নিয়ে দু একটা কথা বলে নেই। অনেকে বলেন কলা ফলটির আদি জন্মস্থান নাকি চীন দেশে। তারপর নানা বণিকের হাত ধরে এটি ছড়িয়ে যায় ভারত হয়ে আফ্রিকায়, তারপর সেখান থেকে হয়তো কোন নাবিকের পালতোলা জাহাজের যাত্রী হয়ে এটি একসময় পা রাখে ল্যাটিন আমেরিকায়। আজ সারা বিশ্বে এই ফলটি এতটাই জনপ্রিয় যে বিশ্ব কৃষিপণ্যের বাজারে সর্বাধিক চাহিদার দিক দিয়ে গম এবং কফির পরেই স্থান করে নিয়েছে এটি। নিরক্ষরেখার দশ ডিগ্রী উত্তর আর দক্ষিণে যেখানে বৃষ্টিপাতের পরিমাণ বেশ ভালো আর মাটিও বেশ উর্বর, সেখানেই এই কলা চাষের জন্যে উত্তম স্থান। সে হিসেবে এ গোলার্ধে বাংলাদেশের মতো দক্ষিণ-পুবের দেশগুলো আর পশ্চিম গোলার্ধে হন্ডুরাস, কলম্বিয়া বা নিকারাগুয়ার মতো দেশগুলো কলা চাষের জন্যে উপযুক্ত। আর এ ব্যাপারটি খুব সহজেই বুঝে নিতে মার্কিন কৃষি-পণ্য ব্যবসায়ী কোম্পানিগুলোর খুব একটা বিলম্ব হয়নি।
যদিও বলে ফেললাম কোম্পানিগুলোর, কিন্তু প্রকৃতপক্ষে আমেরিকায় কলার ব্যবসা নিয়ন্ত্রিত হয় ডোল, চিকিতা এবং ডেল মনটে নামক তিনটি কোম্পানি দ্বারা। এরা যে শুধু আমেরিকাতেই এই ব্যবসা নিয়ন্ত্রণ করে তাই নয়, বিশ্ব কলা বাজারের এক বিরাট অংশও এদের হাতের মুঠোয়। আমেরিকার মাটি কলা চাষের জন্যে তেমন পোক্ত নয়, তাই এই তিনটি কোম্পানি কলা ব্যবসার জন্যে ল্যাটিন আমেরিকার দিকে হাত বাড়ায় সেই প্রায় এক শতাব্দী পূর্বে। সে নিয়ে বিস্তারিত বলতে হলে এই কোম্পানিত্রয়ের প্রারম্ভিক ইতিহাস একটু বলে নেয়া ভালো। 
প্রায় দেড়শ বছরের পুরনো ডোল কোম্পানি ‘স্ট্যান্ডার্ড ফ্রুট’ নামক একটি কলা সরবরাহকারী প্রতিষ্ঠানকে কিনে নিয়ে এ ব্যবসায় আদা-জল খেয়ে নামে সত্তরের দশকের শেষ দিকে। আর নামার পরেই তারা আমেরিকায় দ্বিতীয় বৃহত্তম কলা সরবরাহকারী প্রতিষ্ঠানে পরিণত হয়। ডেল মন্টেও ক্যালিফোর্নিয়া ভিত্তিক একটি শতবর্ষী কৃষি-পণ্য কোম্পানি, এদের অবস্থা আজ এমন যে প্রতি দশ জন আমেরিকানের ভেতর হয়তো আট জনের গৃহেই এই কোম্পানির কোন না কোন পণ্য মিলবে। ওদিকে চিকিতাও কলা ব্যবসার পাকা এবং পুরনো খেলোয়াড়। ল্যাটিন আমেরিকা থেকে কলা পরিবহনের জন্যে এরা সেই একশ বছর আগেই শীতাতপ নিয়ন্ত্রিত জাহাজের প্রচলন করেছিলো। এই যে তিনটি কোম্পানির কথা বললাম এরা বা এদের পূর্বসূরি কোম্পানিগুলো গত শতাব্দীর প্রারম্ভে যখন ল্যাটিন আমেরিকায় কলা চাষের ব্যাপারে মনোযোগী হয় তখন ল্যাটিন আমেরিকা ছিল চাষবাসের জন্যে এক স্বর্ণভূমি। প্রতুল পরিমাণে বৃষ্টিপাত, কৃষি চাষের উপযোগী অবারিত প্রান্তর এই কোম্পানিগুলোকে মহুয়া মাতাল ভালুকের মতো টেনে নিয়ে আসে এই মহাদেশে। তবে এখানে পা দিয়েই তারা আমাদের ভারতীয় উপমহাদেশে একদা কুটচালে মগ্ন সেই ইস্ট ইন্ডিয়া কোম্পানির মতোই নানাবিধ কাজে-কর্মে জড়িয়ে পড়ে, বলাই বাহুল্য সবই কেবল মুনাফা বৃদ্ধির অভিলাষে এবং অজুহাতে।  
প্রথমেই এই বেনিয়ারা যেটি করেছিলো সেটি হল ব্যাপক অর্থ বিনিয়োগ করে তারা কৃষকদের কাছ থেকে স্বল্প মূল্যে কৃষি জমি কিনতে শুরু করে। তারপর বিশাল একেকটি এলাকা নিয়ে গড়ে তোলে নিজেদের ফার্ম হাউস। ওদিকে গরীব কৃষক জমি বিক্রির টাকা শেষ হয়ে এলে একসময় কোম্পানির জমিতে দিনমজুর হিসেবে হাল দেয়। শুধু জমি কিনেই এই কোম্পানিগুলো ক্ষান্ত হয়নি, নিজেদের কলা পরিবহনের সুবিধার্থে তারা নিজস্ব অর্থায়নে তৈরি করে রেলপথ-বন্দর। কিন্তু আঞ্চলিক রাজনীতির সুবিধে ছাড়া কি আর লুটপাটের ব্যবসার কার্যসিদ্ধি হয়? হয় না। আর তাই এক সময় এই কোম্পানিগুলো সখ্য গড়ে তোলে ল্যাটিন আমেরিকান রাজনীতিবিদ এবং সেনাবাহিনীর জেনারেলদের সাথে। এই সখ্যতার মূল্যেই তারা তাদের ইচ্ছেমাফিক সরকারকে দিয়ে জমি বণ্টন করায় এবং নিজেদের রেল ব্যবসা সমুন্নত রাখবার জন্যে সড়কপথ উন্নয়নে প্রতিবন্ধকতা সৃষ্টি করে। বিশের দশকের শেষ দিকে কলম্বিয়ায় এমন একটি মার্কিন কলা কোম্পানির মদদে সরকারি বাহিনী প্রতিবাদ্রত কলা চাষিদের সমাবেশে গুলি করে বেশ কিছু দরিদ্র এবং নিরপরাধ চাষিকে মেরে ফেলে। নিকারাগুয়া, গুয়েতেমালা কিংবা কিউবায় সমাজতান্ত্রিক আন্দোলনকে ধূলিসাৎ করতে যে মার্কিন তর্জন-গর্জন সেকালে ছিল তার পেছনেও ছিল এই কলা কোম্পানিগুলোর সুবিশাল কালো হাত। স্নায়ুযুদ্ধের সেই কালে ল্যাটিন আমেরিকার দেশগুলোতে একের পর এক সমজাতান্ত্রিক ঝাণ্ডা ওড়ায় বেশ শঙ্কিত হয়ে পড়ে কলা কোম্পানিগুলো, তারা বুঝে যায় এতকালের নিপীড়িত কৃষকদের এবার ফুঁসে ওঠার সময়, আর সেটি হলে যে সুবিশাল ভূমির একচ্ছত্র অধিকার তারা এতকাল ভোগ করেছে সেই ভূমি কৃষকদের মাঝে পুনর্বন্টিত হতে সময় লাগবে না।     
বিগত কয়েক দশক থেকে অবশ্য এই কলা মুঘলরা কৌশল কিছুটা বদালতে শুরু করে। প্রত্যক্ষভাবে জমির মালিকানা রেখে নিজেরা কলা উৎপাদন না করে তারা এবার কলা উৎপাদনকে ছেড়ে দেয় স্থানীয় উৎপাদনকারীদের হাতে। তবে কলার আকৃতি, জাত, কীটনাশক, সার ইত্যাদি বিষয়ে মূল ক্রেতা কোম্পানির কড়া নজরদারি বলবত থাকে কলা চাষিদের উপর। এতে করে বেশ কিছু সুবিধে হয় এই মার্কিন ক্রেতা কোম্পানিগুলোর। এই যেমন বন্যা, খরায় কৃষকের উৎপাদন কম হলে সেই ক্ষয়ক্ষতির চাপ এখন পুরোটাই গিয়ে পড়ে কৃষকের কাঁধে। আর ওদিকে পরিবেশবাদীদের দিক থেকে কীটনাশক বা সার নিয়ে কোন বিতর্ক তৈরি হলে তারা আলগোছে সটকে পড়ে, যেহেতু এখন আর তারা সরাসরি উৎপাদনে উপস্থিত নেই। এক ঢিলে দু পাখি মারা বোধ হয় একেই বলে। এখানে একটি প্রশ্ন উঠতেই পারে তাহলে এই মার্কিন কোম্পানিগুলোর হাতে কলা তুলে না দিয়ে ল্যাটিন আমেরিকার দেশগুলোর আঞ্চলিক কোম্পানিগুলো নিজেরাই কেন বিশ্ববাজারে কলার পরিবহণ এবং বাজারজাতকরণের সুযোগ ছিনিয়ে নিচ্ছেনা? সোজা কথায় কারণটি হল অর্থ এবং ভু-রাজনৈতিক দাপট। এই আন্তর্জাতিক বাজারজাতকরণের পেছনে যে বিশাল বিনিয়োগ প্রয়োজন তা এই দরিদ্র দেশগুলোর আঞ্চলিক কোম্পানির নেই। আর আগে থেকেই গড়ে ওঠা যে প্রভাব এবং জাল এই মার্কিন কোম্পানিগুলো নানা মহাদেশে ছড়িয়ে রেখেছে তাকে ছিন্ন করাও তেমন সহজ নয়।
যাকগে, কলা নিয়ে আমার এই খামোখা প্যাঁচালের উদ্দেশ্য হল পাঠকের কাছে কয়েকটি বার্তা পৌঁছে দেয়া। যারা ভাবেন আমেরিকা একটি মুক্তবাজার অর্থনীতির দেশ, তারা অনেকেই এও ভেবে বসেন এদেশে সকল ব্যবসাই চলে উন্মুক্ত এবং সুষম প্রতিযোগিতার ভিত্তিতে। ব্যাপারটি মোটেও তেমন সরল নয়। এদেশের অধিকাংশ ব্যবসায়িক ক্ষেত্র নিয়ন্ত্রিত হয় কেবল গুটিকয়েক কোম্পানি দ্বারা, তারাই বাজার এবং মূল্য অলক্ষ্যে নিয়ন্ত্রণ করে। আর সেসব করতে গিয়ে অনেক ক্ষেত্রেই তারা নিষ্ঠুর এবং অনৈতিক পথ গ্রহণেও বিন্দুমাত্র পিছপা হয় না।    



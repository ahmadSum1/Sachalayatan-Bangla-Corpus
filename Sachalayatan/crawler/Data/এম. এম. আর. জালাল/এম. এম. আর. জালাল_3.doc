একাত্তরের চিঠিঃ ভালো কাজের পরেও আপনাকে ধন্যবাদ দিতে পারলাম না বলে দুঃখিত মতিউর রহমান সাহেব



একাত্তরের চিঠি-প্রচ্ছদ
কপিরাইট
আবীরের মামার বাসায় দেখা করতে গিয়েছিলাম। উনি সদ্য ঢাকা থেকে এসেছেন।  স্বর্ণা যখন ‘একাত্তরের চিঠি’ বইটা হাতে দিয়ে বলল ‘ফুপা, আপনার জন্য’- তখন বইটা হাতে পেয়ে এতই আনন্দিত ও উত্তেজিত হয়ে গিয়েছিলাম যে তখুনি পড়তে বসে গেলাম। কিন্তু তৃতীয় পৃষ্ঠায় এসে ভীষণ মন খারাপ হয়ে গেল। যে কোন বইয়ের গ্রন্থস্বত্ত্ব প্রকাশকের থাকতেই পারে। তাই বলে এই চিঠির সংকলন, যেখানে মুক্তিযোদ্ধাদের নিজ নিজ ব্যক্তিগত চিঠি আছে- তার স্বত্ত্ব কীভাবে আপনার হয়! 
উপরন্তু, আরো দুঃখ পেয়েছি যখন দেখলাম নীচে লেখা আছে- ‘এই প্রকাশনার কোন অংশ......... বৈদ্যুতিক  মাধ্যমে অনুলিপি করা যাবে না’। এই সংকলনের ক্ষেত্রে এটা করার কি কোন প্রয়োজন ছিল? কিছুদিন আগে মুহম্মদ জাফর ইকবাল তার ‘মুক্তিযুদ্ধের ইতিহাস’ বইটি সবার জন্য উন্মুক্ত করে দিয়েছিলেন। এই মানুষগুলোর পাশে এতদিন থেকেও কি আপনারা কিছু শিখতে পারলেন না? মুক্তিযুদ্ধ কি আপনাদের কাছে নিছকই একটি ‘ব্যবসায়ের হাতিয়ার’? 
আর একটা কথা না বলে পারছি না। এখানে মুক্তিযোদ্ধা মুশতাক এলাহীর দু’টো চিঠি ছাপা হয়েছে। একটি তাঁর স্বনামে, অন্যটি ছদ্মনামে। দু’টো চিঠিতেই তাকে শহীদ বলে উল্লেখ করে মৃত বানিয়ে দেয়া হয়েছে। অথচ তিনি এখনো সুস্থ অবস্থায় যুক্তরাষ্ট্রে বসবাস করছেন। যুদ্ধে শহীদ হয়েছিলেন তাঁদের আরেক ভাই মুখতার এলাহী।  এছাড়া চিঠির প্রাপক মুশতাক এলাহীর বড় ভাইয়ের নামও ভুল লেখা হয়েছে। তাঁর নাম মাহমুদ এলাহী নয়- ড. মওদুদ এলাহী। মাত্র এই ক’টা চিঠির সংকলন ছাপাতে এমন মারাত্মক ভুল কোনভাবেই মেনে নেয়া যায় না।  
 

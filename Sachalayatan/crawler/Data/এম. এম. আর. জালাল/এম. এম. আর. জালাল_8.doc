আমেরিকায় চিত্রায়িত পিয়ালীর পাসওয়ার্ড আসছে



২০০৬ সালে ডিসি মেট্রোতে চিত্রায়িত বাংলা ছায়াছবি "পিয়ালীর পাসওয়ার্ড" অবশেষে মুক্তি পেতে যাচ্ছে। ছবির পরিচালক রাজ বসু নিউজ বাংলাকে জানান, জানুয়ারী মাসে কলকাতায় ছবিটি মুক্তি পাওয়ার কথা। ভার্জিনিয়া প্রবাসী পরিচালক রাজ বসু পরিচালিত উইংস অব হোপের পর "পিয়ালীর পাসওয়ার্ড" তার দ্বিতীয় চলচিত্র। এর বিশেষত্ব হচ্ছে এটি একমাত্র বাংলা ছায়াছবি যা সম্পূর্ণভাবে আমেরিকায় চিত্রায়িত। ছবিতে অভিনয় করেছেন ঋতুপর্ণা সেনগুপ্তা, কৌশিক সেন, রুপা গাঙ্গুলী, সব্যসাচী চক্রবর্তী ও একমাত্র বাংলাদেশী শিশুশিল্পী ওয়াদিয়া মাহজাবীন।
(নিউজ বাংলার সৌজন্যে)
সাসপেন্সে ভরা এই ছবির ঘটনা প্রবাহের সূত্রপাত ম্যারিল্যান্ডের একটি বায়োটেকনোলজী কোম্পানী। বিজ্ঞানীর ভূমিকায় রুপা গাঙ্গুলী এই কোম্পানীতে কর্মরত অবস্থায় সন্দেহজনকভাবে মারা যান। বোনের মৃত্যুর খবর পেয়ে কলকাতা থেকে ছুটে আসেন ঋতুপর্ণা। সুদূর আমেরিকার মাটিতে এসে ঋতুপর্ণা মুখোমুখি হন ষড়যন্ত্র, সন্দেহ, বিশ্বাসঘাতকতার এক শ্বাসরুদ্ধকর অবিশ্বাস্য পরিস্থিতির। ছবির প্রায় তিন মিনিটের ভিডিও ট্রেইলার দেখতে চাইলে এখানে ক্লিক করুন। 
পশ্চিমের বায়োটেকনোলজী কোম্পানীগুলো হিউম্যান সাবজেক্ট নিয়ে ক্লিনিক্যাল ট্রায়ালে অনেকক্ষেত্রে যে তৃতীয় বিশ্বের মানুষদের গিনিপিগের মতো ব্যবহার করে তাদের জীবন বিপন্ন করে তা পরিচালক রাজ বসু সফলভাবে পিয়ালীর পাসওয়ার্ডের মাধ্যমে তুলে ধরেন। কলকাতা থেকে আগত ঋতুপর্ণা সেনগুপ্তা কর্পোরেট আমেরিকার অন্ধকার দিকের মুখোমুখি হন নানান হুমকি ও ঘটনার উত্থান পতনের এক নাটকীয় শ্বাসরুদ্ধকর অবস্থার। এর মাঝ থেকে ঋতুপর্ণা মৃত্যুর আগে তার বোনের সযত্নে রেখে যাওয়া পাসওয়ার্ডটি উদ্ধারের শেষ চেস্টা চালিয়ে যান যার মধ্যে লুকিয়ে আছে গবেষণারত রুপা গাঙ্গুলীর মৃত্যুর প্রকৃত কারণ।
ছবিতে অভিনয় করেছেন কলকাতার অভিনেতা-অভিনেত্রী, রাশিয়া, দক্ষিণ আফ্রিকাসহ আমেরিকার অনেক চিত্রশিল্পী। ছবির শুটিং করা হয় ম্যারিল্যান্ডের পটোম্যাক, হাওয়ার্ড কাউন্টি, বাল্টিমোর, ডিসি ও ভার্জিনিয়ায়। এতে সঙ্গীত পরিচালনা করেছেন বিক্রম ঘোষ। ফটোগ্রাফীতে রয়েছেন বিবেক ব্যানার্জী। চিত্রনাট্য ও সম্পাদনায় রাজ বসু ও সৌমিত্র নিয়োগী। পিয়ালীর পাসওয়ার্ড ইতিমধ্যে কলকাতার প্রচার মাধ্যমে যথেস্ট আলোড়ন সৃস্টি করেছে। ছবিটি আমেরিকায় প্রদর্শন করার সময়সূচী এখনও স্থির হয়নি বলে রাজ বসু নিউজ বাংলাকে জানান। 


বিজ্ঞান প্রকাশনা নিয়ে হালকা ভাবনা





১

বিজ্ঞান গবেষণায় পরীক্ষার ৯০ শতাংশই ব্যর্থতা। বহুবার চেষ্টা করে কিছু সফল পরীক্ষার কিছু ব্যাখ্যাসক্ষম ফলাফল পাওয়া যায়। ব্যর্থতায় মনোবল ভাঙলে গবেষণা হয়না। 
পৃথিবী দিনদিন গবেষণায় আরও প্রতিযোগিতাপূর্ণ হচ্ছে। সাধারণভাবে বলা চলে, ৭/৮ বছর আগেও নেচার পত্রিকায় একটা প্রকাশনা থাকলে আমেরিকা/কানাডা/ব্রিটেন/জার্মানি'র বিশ্ববিদ্যালয়ে অধ্যাপনায় যোগদেয়ার জন্য কোন গবেষককে এগিয়ে রাখতো অনেকখানি। এখন আর সেই দিন নাই। আমার পরিচিত একজন পোষ্টডক নেচার পত্রিকায় প্রকাশণার একবছর পরেও পোষ্টডক/রিসার্চ এসিস্যান্টই আছেন এবং নিজের দেশে (রোমানিয়া) অধ্যাপনার সুযোগ খুঁজছেন। তবে, আমি বলছিনা যে ভাল প্রকাশনা কোন কাজে লাগেনা, ব্যাপারটা শুধু অনেক বেশি প্রতিযোগিতা বাড়ার।
একই জিনিস খাটে পত্রিকায় প্রকাশনার ক্ষেত্রেও। ১০ বছর আগে কোন গুরুত্বপূর্ণ প্রোটিনের গঠন আবিষ্কার করলেই সেটা 'নেচার স্ট্রাকচারাল এন্ড মলিকিউলার বায়োলজি'তে প্রকাশের যোগ্য ছিল, বা অন্য কোন উঁচুদরের পত্রিকায়। এখন অনেককিছু লাগে সঙ্গে। 'প্রোটিন কোন জীবে কোন কাজ করে' সেসব তথ্য আবিষ্কার না করে শুধু গঠন আবিষ্কারে আর প্রকাশ করেনা ভাল কেউ, ইমপ্যাক্ট ফ্যাক্টরে নিচের দিকে থাকা কোন পত্রিকা ছাড়া।

২

সেইজন্য, নিবন্ধ প্রকাশে প্রথমে একটু উপরের দিকের পত্রিকায় পাঠানো দিয়ে শুরু করতে হয়। প্রত্যাখ্যাত হতে হতে একজায়গায় এসে প্রকাশিত হয়। বেশিরভাগ ক্ষেত্রেই উপরের ছবির মত রিভিউ প্রক্রিয়ার যেকনো পর্যায়ে গিয়ে বাদ পরে। আমার সর্বশেষ প্রকাশনা প্রথমে পাঠিয়েছি 'সেল হোস্ট এন্ড মাইক্রোব্স' এ, তারপরে 'প্লস প্যাথোজেন', তারপরে 'জেবিসি' এবং সবশেষে 'মলিকিউলার এন্ড বায়োকেমিক্যাল প্যারাসাইটোলজি'তে এসে প্রকাশিত হয়েছে।
তবে, নিজের বৈজ্ঞানিক আবিষ্কার নিয়ে একটা মোটামুটি ধারণা থাকলে ভাল - পৃথিবীর বিজ্ঞানে নিজের গবেষণা কতটুকু প্রভাব ফেলছে। সে অনুযায়ী পত্রিকা পছন্দ করে সেখানে গবেষণার ফলাফল পাঠানো গেলে সেটা আদর্শ হত! কিন্তু বেশিরভাগ সময়েই এই জিনিস নির্ধারন করাটা কষ্টকর হয়ে যায়।
তাহলে, 'পরাজয়ে ডরেনা বীর' কথাটার বিজ্ঞানবচন কী হতে পারে?
'এমন বিজ্ঞান পরীক্ষাও কোনো পত্রিকা ফিরিয়ে দিয়েছিল যা পরবর্তীতে অন্যত্র প্রকাশিত হয়ে নোবেল পুরষ্কার জিতেছে!'

৩

পৃথিবীর সবচেয়ে বিখ্যাত বিজ্ঞান পত্রিকাগুলির একটি হল 'সায়েন্স'। এই পত্রিকা তাদের কাছে পাঠানো নিবন্ধের ৮ শতাংশেরও কম প্রকাশ করে। কতটা নিবন্ধ পাঠানো হয় তাদের কাছে জানেন? প্রতিবছর ১২ হাজার! তার মধ্যে বেশিরভাগই পিয়ার রিভিউয়ের আগেই পত্যাখ্যাত হয়। সায়েন্স পত্রিকাটিতে প্রকাশিত লেখকদের গড় বয়স ৪০ বছর!
অন্যদিকে, আরেকটা বিশ্ববিখ্যাত বিজ্ঞান পত্রিকা 'নেচার' তাদের কাছে প্রতিসপ্তাহে পাঠানো ২০০ বিজ্ঞান নিবন্ধের মাত্র ৮ শতাংশ প্রকাশের জায়গা রাখে। পৃথিবীর সবেচেয়ে বনেদী দুই বিজ্ঞানপত্রিকা (সায়েন্স এবং নেচার) প্রায় একই সমান নিবন্ধ প্রতিবছর গ্রহণ করে যার মধ্যে বেশিরভাগই প্রত্যাখ্যান করে প্রথম ছাকুনিতেই। 
ইমপ্যাক্ট ফ্যাক্টরে নেচার অবশ্য সায়েন্সের চেয়ে প্রায় ১০ পয়েন্টে আগানো। পছন্দ করতে দিলে পৃথিবীর বেশিরভাগ বিজ্ঞানীই ব্রিটেন থেকে প্রকাশিত নেচারকে পছন্দের তালিকায় আমেরিকা থেকে প্রকাশিত সায়েন্সের চেয়ে এগিয়ে রাখবেন। 

৪

এইবার একটা মজার তথ্য দেই।
নেচার পত্রিকা সায়েন্সের ১১ বছর আগে থেকে প্রকাশিত। নেচার প্রথম প্রকাশিত হয় ১৮৬৯ সালে।
কিন্তু নেচারের মত পত্রিকাটিতে Scientist শব্দটা প্রথমবার ব্যবহৃত হয় ১৯২৪ সালে। তাও আপত্তি উঠেছিল এই শব্দের ব্যবহার নিয়ে!
পদার্থবিদ নরম্যান ক্যাম্পবেল নেচার পত্রিকায় চিঠি লিখেছিলেন এই 'সায়েন্টিষ্ট' শব্দটা না ব্যবহারের জন্য। আমেরিকায় জনপ্রিয় হওয়া এই শব্দটা ব্রিটিশদের কাছে বরাবরের মতই 'গেঁয়ো' ছিল।
নেচার পত্রিকার তখনকার সম্পাদক স্যার রিচার্ড গ্রেগরি একটা মতামত আহ্বান করেন, বেশিরভাগ বিজ্ঞানীই ব্যবহারের পক্ষে রায় দেন। আর এখন দেখেন এই শব্দটি ইংরেজীতে সাধারন বিজ্ঞান লেখার সবচেয়ে বেশি ব্যবহৃত শব্দগুলির একটি।


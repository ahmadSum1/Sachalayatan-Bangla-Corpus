কেন সবারই বিবর্তনতত্ত্ব শেখা উচিত




জীববিজ্ঞান এবং ডারউইনের ছাত্র হওয়ায় (তাঁর ধারণার বিদ্যালয়ের  ) আমার একটা অনন্য সাধারন সুবিধা হয়েছে, যা থেকে অনেকেই বঞ্চিত। পৃথিবীর প্রাকৃতিক পরিবেশ, বাস্তব ঘটনা, জৈবিক ইতিহাস ইত্যাদিকে আমি ডারউইনের চোখ দিয়ে দেখার চেষ্টা করি বলে আমার পার্সেপশান অন্য অনেক মানুষের চেয়ে আলাদা (ঔদ্ধত্যটুকু নিয়েই বলি!) এবং সঠিক হতে পেরেছে। বিবর্তনতত্ত্ব, যার মূল নির্জাসটা পাওয়া বিজ্ঞানের ছাত্রছাত্রীর জন্য খুব কঠিন নয়, তা আস্বাদন করার ইচ্ছা, এবং উপায় আমার কাছে ছিল বলেই পাখির রঙ বা ঠোঁট বৈচিত্র, মাছের ডানার কাজ, প্রাণীর লোমের উপযোগিতা, বিলুপ্ত প্রাণীর ধরণ, গোজাতীয় প্রাণীর বৈচিত্র ইত্যাদি সাধারণ পর্যবেক্ষণগুলি থেকে বিজ্ঞানের কিছু গভীরের জিনিস, যেমন মানুষের রোগের কারন, ঔষধ আবিষ্কারের উপায়, ডিএনএ'র বিন্যাসে পার্থক্য এবং সম্পর্কের সাথে জীবের বৈচিত্রের সম্পর্ক, জেনোমের গঠন, জীবের উদ্ভব ইত্যাদি বিভিন্ন ঘটনা বা বাস্তবতা ইত্যাদিকে ডারউনীয় বিবর্তনের আলোয় রেখে চিন্তা করি বলে এসব সম্বর্কে আমি পরিষ্কার এবং যৌক্তিক ধারণা তৈরি করতে পারি।  বিবর্তনের আলোয় শুধু জীবজগত নয়, বরং গোটা পৃথিবীর কার্যকলাপ বোঝাটা অনেক সহজ হয়ে যায়। সেজন্য আমি মনে করি জীবাণুর ঔষধ প্রতিরোধ থেকে মাছের দাম, সবকিছু বোঝার জন্যই বিবর্তনকে একটা ব্যবহারিক হাতিয়ার হিসেবে আমাদেরকে শেখানো উচিত।
চার্লস ডারউইন নিজেকে একজন জিনিয়াস হিসেবে ভাবেননি। ডারউইন তার আত্মজীবনীর একটা অংশে বলছেন - 

কোনকিছুই খুব দ্রুত বুঝে ফেলা বা অসাধারণ চাতুর্য্য আমার নেই, যেসব দারুণ গুনগুলি অনেকের মধ্যেই দেখি।

 সৌভাগ্যক্রমে, আমাদের বাকিসবার জন্য তার এই আত্মবিচার নিদারুন ভুল হিসেবে প্রতীয়মান। তাই, প্রতি ফেব্রুয়ারির ১২ তারিখেই আমরা সমারোহে পালন করি ডারউইনের জন্মদিন, তাকে অন্য মহারথী, যেমন নিউটন, গ্যালেলিও, কোপার্নিকাস বা আইনস্টাইনের সমকাতারে ফেলেই।
ডারউইনের অসাধারণ বুদ্ধিমত্ত্বা (এবং হ্যাঁ, অসাধারণ বুদ্ধিমত্তাই সঠিক শব্দ) জীববিজ্ঞানের সেই জায়গায়গাতেই নিহিত যেখানে একটামাত্র তত্ত্ব জীববিজ্ঞানের বিভিন্ন সূত্র বা ঘটনাকে কোন একক একতাবদ্ধ কাঠামোয় বেঁধে ফেলতে পেরেছে। বিবর্তনিক জিনবিজ্ঞানী থেওডোসিয়াস ডবঝানস্কির (Theodosius Dobzhansky) বহুল ব্যবহৃত উক্তিটি আরেকবার তাই উল্লেখ করাই চলে -

বিবর্তনের আলোয় ব্যাখ্যা করা না হলে জীববিজ্ঞানের কোনকিছুরই কোন অর্থ হয়না। 

তারপরও এটা অবশ্যই দ্রষ্টব্য যে ডারউইন তার প্রাপ্ত কৃতিত্বের চেয়েও আরও অনেক বেশি আশা করতে পারেন। জনপ্রিয় মিডিয়াগুলির যখনই কোন অতিমেধাবী বিজ্ঞানীর আইকনিক ছবি ছাপানোর প্রয়োজন হয় তখনই তারা প্রতিবারই আলবার্ট আইনস্টাইনের উষ্কখুষ্ক চুলসহ বিখ্যাত সেই গুটিকয়েক ছবিগুলি ব্যবহার করেন। ডারউইনের আইকন স্ট্যাটাস না পাওয়ার ব্যর্থতা সৃষ্টিতত্ত্ববাদী এবং নব্যসৃষ্টিতত্ত্ববাদীদের অসাড় চিন্তার পরম্পরতা এবং শতবছর আগের ইউজেনিক্স আন্দোলনের জন্য তার বিবর্তন ধারণার বিকৃতিই দায়ী হয়তো। ধর্ম ব্যাখ্যাগুলির সম্পূর্ণ বিপরীতে দাঁড়ানো কোন ধারণা বা ব্যাখ্যাকে বৈজ্ঞানিক সত্য হিসেবে গ্রহণেও আপত্তিকে ভীতিতে রূপদান করা চলে। সাধারণ অশিক্ষিত এবং উণশিক্ষিত মানুষের মধ্যে ভীতি সহজেই ঢুকিয়ে দেয়া চলে, যার ফলশ্রুতি হয় ভয় পাওয়ার বিষয়টার প্রতি অজ্ঞানতা তৈরি এবং একে জিইয়ে রাখা সহজ হয় এবং এর প্রতি ঘৃণা তৈরি হওয়া সময়ের ব্যাপার মাত্র। ডারউইনকে অবহেলাও তাই খুব সহজ হয়ে গিয়েছিল। বৈজ্ঞানিক প্রমাণগুলির সংখ্যার এভারেস্টসম উচ্চতার কারণেই বিবর্তনকে ছুঁড়ে ফেলে দেয়া যায়নি, বরং পৃথিবী এবং কালব্যাপী বিজ্ঞানীরা একে এক বৈজ্ঞানিক তত্ত্ব এবং প্রাকৃতিক ঘটনা হিসেবে গ্রহণ করেছেন।
কিন্তু ডারউইন শুধুমাত্র কোন একজন বিজ্ঞানধারণা প্রস্তাব করা বিজ্ঞানীর চেয়ে আরও অনেক বৃহৎ ছিলেন যার অনন্যসাধারণ বিজ্ঞানচিন্তা এবং আবিষ্কার বিজ্ঞানের মহারথীদের মাঝে তার অবস্থানকে পাকাপোক্ত করে। একটা বৈজ্ঞানিক তত্ত্বকে অতীত, বর্তমান এবং ভবিষ্যতকে ব্যাখ্যা করতে পারতে হয় - এবং ডারউইনের ধারণা এই তিন কালকেই ব্যাখ্যা করে, যা বোঝার জন্য আলাদা কোনধরনের সহজবোধ্য অনুবাদের প্রয়োজন পরেনা। যেকোন শিক্ষিত মানুষই তার বই অন দ্য অরিজিন অফ স্পিসিজে বুনে রাখা সুখকর কাব্যিক মোহময় সুরধ্বনিকে আস্বাদন করতে পারেন, যার কিছু বাণী আসলেই বেশ কাব্যিক -


... from so simple a beginning endless forms most beautiful and most wonderful have been, and are being, evolved.

ডারউইনের চিন্তার প্রভাব কতটা বিস্তৃত সেটা বোঝার জন্য সবচেয়ে গুরুত্বপূর্ন হলো এটা বোঝা যে, আমরা কিভাবে সমাজের সাধারন জনগনের জন্য পলিসি বা নীতি নির্ধারন করি, কখনও কখনও কিভাবে আমাদের জীবনযাপন করবো সেটা নির্ধারন করি এসবকিছুর উপরই ডারউইনের পরম্পরার প্রভাব আছে। বড় মাছের অতিশিকার পরবর্তিতে ছোট ছোট মাছকে নির্বাচিত করে (এবং বাজারে ফলে উচ্চদাম দিয়ে মাছ কিনতে হয়), এবং এন্টিবায়োটিকের অতিব্যবহার প্রাকৃতিক নির্বাচনের মাধ্যমে ঔষধ প্রতিরোধী ব্যাকটেরিয়াকে উদ্ভব ঘটায়, যার ফলে উচ্চমাত্রার এন্টিবায়োটিক দিয়েও আর রোগ সারানো যায়না। বহু আধুনিক রোগ - যেমন আমাদের স্থুলতা, ডায়বেটিস এবং অটোইমিউন রোগ - ইত্যাদির উদ্ভব হয়েছে  দ্রুত পরিবর্তন ঘটতে থাকা পরিবেশের সাথে আমাদের জিনের অমিল ঘটার কারনে, যেখানে জিনগুলি এত দ্রুত পরিবেশের পরিবর্তনের সাথে নিজেদেরকে পরিবর্তন করার মতো করে খাপ খাওয়াতে পারছেনা। এই বিভেদটাকে কোন রোগীকে বোঝানো গেলে হয়তো তাকে ভিন্নরকম ডায়েট বা খাদ্যাভাসের জন্য মানানো সম্ভব হতো, এমন খাদ্যাভাস যা আমাদের জিনগত ঐতিহ্যের দাবী অনুযায়ী সঠিক হয়। যেমন আধুনিক পরিবেশে আমাদের জিনকাঠামো আমাদেরকে অধিক পরিমান এবং মিহি শর্করা অথবা ঘন চর্বি খেতে সাহায্য করেনা। অর্থাৎ, ডারউইনীয় চিন্তার আলোয় পৃথিবীর জৈবিক এবং জীবসম্পর্কিত আপাতভাবে খুব স্বাভাবিক ঘটনাগুলিরও ব্যাখ্যা যৌক্তিকভাবে দেয়া যায়। 
সেজন্য, ডারউইনের তত্ত্বটিকে সার্বিকভাবেই আমাদের স্বাভাবিক চিন্তার অংশ হিসেবে গ্রহণ করতে পারা উচিত। এটা করাই সবচেয়ে যৌক্তিক। আর সেজন্য প্রয়োজন সামাজিকভাবে ডারউইনিয় বিবর্তনতত্ত্বকে আরও গ্রহণযোগ্যতা দেয়া। বিশেষকরে যদি ছাত্রছাত্রীদের শেখানো যায় কেন বিবর্তনতত্ত্ব জানা উচিত এবং কিভাবে প্রকৃতি এবং সমাজে এই চিন্তার ব্যবহার করা চলে তবে দারুণ হয়।  
আশার কথা হলো এমনকিছু প্রক্রিয়ার চেষ্টা চলছে। যেমন, জীববিজ্ঞানী ডেভিড স্লোয়ান উইলসন বিংহ্যামটন বিশ্ববিদ্যালয়ে EvoS নামের বিবর্তন শিক্ষা নিয়ে একটা কার্যক্রম শুরু করেছেন যা জীববিজ্ঞান থেকে মানবিক এবং সামাজিক বিজ্ঞানের ছায়ায় বিস্তৃত হয়েছে, কার্যক্রমটি এখন অন্যান্য কয়েকটি বিশ্ববিদ্যালয়েও অনুসরণ করা হচ্ছে। এখানে শিক্ষার্থীরা বিবর্তনের খুব গোড়ার শিক্ষাটা গ্রহণ করেন, যেখানে শেখানো হয় যে বিবর্তন হলো একটা বৈজ্ঞানিক তত্ত্ব এবং বাস্তব উভয়ই, মূলতঃ এমন একটি আলোয় পৃথিবীকে দেখানো যা অনুমানমূলক এবং ব্যাখ্যামূলক দৃষ্টিভঙ্গির ক্ষমতা দেয় ছাত্রছাত্রীদেরকে। তারপর তারা ক্যান্সার, গর্ভধারণ, যৌনসঙ্গী নির্বাচন, সাহিত্য এবং ধর্ম ইত্যাদি বিভিন্ন বিচিত্র বিষয়ে বিবর্তনের বিশ্লেষণমূলক কাঠামোগুলি ব্যবহার করতে অনুসন্ধান বা গবেষণা করে।    
তাই, ডারউইনকে উদযাপন করার বা তাকে চর্চা করার একটা উপায় হতে পারে এটা ভেবে দেখা যে কিভাবে বিবর্তনশিক্ষা  আমাদের মাধ্যমিক এবং উচ্চমাধ্যমিক শিক্ষাব্যবস্থায় আরও ব্যাপক পরিসরে অবলম্বন করা যায়। প্রাকৃতিক নির্বাচন এবং জিন কিভাবে কাজ করে তার সমসাময়িক ধারণাগুলি, এককজীব এবং প্রজাতিগুলি কিভাবে সময়ের সাথে পরিবর্তিত হয় ইত্যাদি কার্যকারণ এবং নীতিশিক্ষায় আমাদের সৃষ্টিশীল এবং জটিল চিন্তাভাবনার ক্ষমতা পরিবর্ধনের অংশ হিসেবে থাকা উচিত বিবর্তনতত্ত্ব। বিজ্ঞানে উন্নত দেশগুলি এই ধারায় অনেকখানি এগিয়েছে। আমাদের দেশ পিছিয়ে থাকবে কেন?
কৈফিয়ত: 
বিবর্তন নিয়ে একটা সিরিজ লেখা শুরু করলাম, দেখা যাক কতটুকু হয়। এটা প্রথম পর্ব।
সূত্র:
১। লেখাটার মূল কাঠামো সায়েন্টিফিক আমেরিকানে প্রকাশিত নিম্নোক্ত লেখা থেকে ধার করা হয়েছে:
https://www.scientificamerican.com/article/why-everyone-should-learn-evolution/
২। ছবি নেয়া হয়েছে লার্নিং ডারউইন সাইট থেকে।


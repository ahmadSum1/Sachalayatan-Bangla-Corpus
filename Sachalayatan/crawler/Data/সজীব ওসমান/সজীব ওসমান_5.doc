এবছরের নোবেলঃ কোষের পুনঃচক্রিক বর্জ্য ব্যবস্থাপনা




[ছবি: নোবেলপ্রাইজ.অর্গ]
অনেকেই হয়তো জানেন যেসব দেশে উন্নত বর্জ্য প্রক্রিয়াকরণ ব্যবস্থা আছে সেসব দেশ বা শহরের বাসাগুলিতে বর্জ্য ফেলার জন্য অন্ততঃ দুইধরনের বিন বা ঝুলি থাকে। একটাতে এমন বর্জ্য ফেলা হয় যা মূলতঃ জৈবিক উপাদান, বা রান্নার বর্জ্য, যেমন মাছের কাঁটা, পেঁপের ছোলা ইত্যাদি। আর অন্য ঝুলিতে ফেলা হয় এমন জিনিস যাকে প্রক্রিয়াজাত করে পুনরায় ব্যবহার করা চলে, এই প্রক্রিয়াকে বলে রিসাইক্লিং বা পুনঃপ্রক্রিয়াকরণ। আর ঝুলিটাকে বলে রিসাইক্লিং বিন। এবারের ফিজিওলজি অথবা মেডিসিনের নোবেল পুরষ্কার জীবকোষের মূল পুনঃপ্রক্রিয়াকরণ প্রক্রিয়াকে বোঝায় গবেষণার জন্য দেয়া হয়েছে ৭১ বছর বয়সী জাপানী একজন বিজ্ঞানীকে - বিজ্ঞানী ইয়োশিনোরি অহসুমি। পুরষ্কারটা মূলতঃ দেয়া হয়েছে কোষের অটোফাজি বা স্বভক্ষণ, বা কিভাবে কোষ তার বর্জ্যকে ভেঙে সেটাকে আবার ব্যবহার উপযোগী উপাদানে পরিণত করে (degrade and recycle) সেটা বোঝায় অবদানের জন্য। 
অটোফাজি হলো এমন একটি প্রক্রিয়া যেখানে কোষ তার বিশালাকৃতির অচল প্রোটিন, বুড়ো হয়ে যাওয়া অঙ্গাণু বা বাইরে থেকে আক্রমণ করতে আসা কোন জীবাণুকে থলির মধ্যে পাকড়াও করে তাকে লাইসোজম নামক প্রোটিন ভাঙার কারখানায় পাঠিয়ে দেয়। এই বর্জ্য প্রক্রিয়াকরণ ব্যবস্থা ছাড়া আমাদের কোষগুলি বাঁচতো না! এমনকি এই প্রক্রিয়ায় কোনধরনের ঝামেলা হলে সেটা শিশু থেকে বুড়ো সবার জন্যই জীবনঘাতি হতে পারে। একটা উদাহরণ দেই, আলঝাইমার্স রোগের নামতো শুনেছেন। এই রোগের ক্ষেত্রে অটোফাজি প্রক্রিয়া অকেজো হয়ে যায়। অচল, তাই কোষের জন্য বিষাক্ত প্রোটিনগুলিকে যদি কোষ ভেঙে না ফেলে তবে তারা দলা বাঁধতে শুরু করে, যে প্রক্রিয়াকে বলে এগ্রিগেশান। আলাঝাইমার্স রোগে অটোফাজি বন্ধ হয়ে যায় বলে এই প্রোটিনের দলাগুলি ঠিকঠাকমত ভেঙে ফেলা যায় না। আলঝাইমার্স রোগে এই প্রক্রিয়ার গুরুত্ব বোঝার পরে এখন অটোফাজির পথকে নিশানা করে বহু ঔষধ আবিষ্কারের চেষ্টা করা হচ্ছে।
যদিও বিজ্ঞানীরা ষাটের দশক থেকেই জানতেন কিভাবে কোষের বর্জ্যের চারদিকে দেয়াল তুলে থলীবদ্ধ করে নিশ্কাষন করা হয় তবুও এর খুঁটিনাটি কার্যপদ্ধতি নিয়ে কোন ধারনা তাঁদের ছিলনা। ১৯৯০ এর দিকে ওহসুমি যখন প্রথম এনিয়ে কাজ শুরু করেন তখন তাকে খুব একটা প্রতিযোগিতাতেও পরতে হয়নি। কোষ কিভাবে বর্জ্যব্যবস্থাপনা করে তা নিয়ে কাজ করাটা খুব একটা সেক্সি বা আগ্রহোদ্দীপক হয়তো বিজ্ঞানীদের কাছে ছিলনা। 
ওহসুমি কাজ শুরু করে একে একে জট ছাড়াতে লাগলেন। তিনি প্রথমবারের মত দেখতে পেলেন যে রুটির ছত্রাককে যদি খাবার স্বল্পতার মধ্যে রাখা যায় তবে তারা নিজেদের মধ্যে অটোফাজি প্রক্রিয়া শুরু করে দেয়। খাবার না পেলে ছত্রাক বেচারা তো নিজের ভেতরের জিনিসপত্র ভেঙেটেঙেই নতুন করে নিজেকে বানাবে। এই পদ্ধতির আবিষ্কার প্রথমবারের মত বিজ্ঞানীদের অটোফাজি প্রক্রিয়াকে গবেষণা করার জন্য পর্যাপ্ত সুবিধা দিল। ওহসুমি একে একে ঈষ্টের জিনে বিভিন্ন পরিবর্তন, যাকে বলে পরিব্যক্তি বা মিউটেশান, সেগুলো ঘটিয়ে অণুবীক্ষণ যন্ত্রের নীচে ধৈর্য্যধরে খুঁটিয়ে খুঁটিয়ে দেখতে থাকলেন। উদ্দেশ্য ছিল কোন জিনে কোন পরিব্যক্তিতে অটোফাজি প্রক্রিয়ায় কী পরিবর্তন ঘটে সেটা বোঝা। 
এভাবে সময়ের সঙ্গে সঙ্গে ওহসুমি একে একে বুঝতে পারলেন কিভাবে ঘটনাটা ঘটছে। তিনি বুঝতে পারলেন যে ছত্রাকের মত সরল জীবের এই অটোফাজির প্রক্রিয়া জটিল জীব, যেমন মানুষের কোষেও প্রায় একইরকম। সবচেয়ে গুরুত্বপূর্ন আবিষ্কারগুলির একটি হিসেবে তিনি বুঝতে পারলেন যে লাইসোজমকে যে আগে বিজ্ঞানীরা শুধু ময়লা ফেলার আধার বা সাধারন বর্জ্যের ঝুলি ভাবতেন, ঘটনা আসলে সেটা নয়। মানে লাইসোজমের কাজ শুধু তাই নয়, এরা আসলে কোষের রিসাইক্লিং বিন!
ব্যাপারটা পরিষ্কারভাবে বোঝার জন্য নীচের ছবিটা লক্ষ্য করতে পারেন (ভালভাবে বোঝার জন্য ব্রাউজারে জুম করে ১৫০% করে নিন)। প্রথমে দেখবেন কিছু ফ্যাগোফোর বলে ছোট ছোট বিন্দু কোন নষ্ট অঙ্গাণু (মাইটোকন্ড্রিয়া এখানে) এবং প্রোটিনের দলার চারদিকে জমা হয়ে তাকে ঘিরে ফেলছে এবং শেষে একটা থলীর মধ্যে আটকে ফেলছে (a-b)। থলীটাকে আমরা বলছি অটোফ্যাগোজম (c)। এখন এই বর্জ্যগুলিকে ভাঙার পালা। কিভাবে? এন্ডোজম নামক আরেকটা থলী এবার সঙ্গে করে নিয়ে আসলে কিছু পাচক বা এনজাইম, যারা এসব বর্জ্যগুলিকে ভেঙে ফেলতে পারে। এন্ডোজম এসে অটোফ্যাগোজমের মিশে গেল (d)। এবার লাইসোজম নামক আরেকটা থলী এসে বর্জ্যথলীতে মিশে আরও কিছু এনজাইম সরবারাহ করলো। এদেরও কাজ ভেঙে ফেলা (e)। মিশে যাওয়া থলীকে বলছি অটোলাইসোজম। এইবার থলীর ভেতরে সবকিছু ভেঙে আবার কোষের ব্যবহার্য ছোটছোট রাসায়নিকে পরিণত করে (f)। যেমন প্রোটিনগুলি ভেঙে এমিনো এসিড তৈরি করে যা পরবর্তীতে কোষ আবার কাজে লাগাতে পারে। চমৎকার রিসাইক্লিং বা পুনঃপ্রক্রিয়াকরণ পদ্ধতি, তাইনা? 

[ছবি: দ্য সায়েন্টিস্ট]
আর ওহসুমিকে বলা চলে এই বিজ্ঞানক্ষেত্রের জনক। সেজন্য, জীবকোষের এই অনন্যসাধারন আণবিক-জৈবিক প্রক্রিয়াকে বুঝতে আমাদের সাহায্য করার জন্য ওহসুমির নোবেল পাওয়াটা যথাযত। 
আজকে ওহসুমি যখন নোবেল অর্জনের খবর শুনেছেন তখন তিনি তার Tokyo Institute of Technology'র গবেষণাগারে ছিলেন। খবর শুনে তিনি বিস্মিত এবং খুশি দুটোই হয়েছেন। 
আমরাও খুশি তবে বিস্মিত নই!

সহযোগী লিংক:
http://cen.acs.org/articles/94/web/2016/10/Yoshinori-Ohsumi-wins-2016-Nobel-Prize-in-Physiology-or-Medicine.html
http://www.nature.com/news/medicine-nobel-for-research-on-how-cells-eat-themselves-1.20721?WT.mc_id=FBK_NatureNews
http://www.nobelprize.org/nobel_prizes/medicine/laureates/2016/press.html?utm_source=facebook&utm_medium=social&utm_campaign=facebook_page


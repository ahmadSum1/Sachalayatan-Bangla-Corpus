প্রাণ কী (১): জীবনের সংজ্ঞা




[আজকে শুধুই সিরিজটির ভূমিকা]
মূল প্রসঙ্গে আসার আগে একজন মানুষকে নিয়ে একটু বলে নেই। ১৯৫১ সালের ২৯ জানুয়ারি, সার্ভিকাল ক্যান্সারে আক্রান্ত একজন আফ্রিকান-আমেরিকান মহিলা ভর্তি হন আমেরিকার জনস হপকিন্স হাসপাতালে, নাম হেনরিয়েটা ল্যাক্স (Henrietta Lacks)। চিকিৎসক হাওয়ার্ড জোনস হেনরিয়েটাকে পরীক্ষা করে তাঁর সারভিক্সে একধরনের বর্ধিত অংশ বা টিউমার খুঁজে পান। তিনি এই টিউমারটির কিছু অংশ কেটে নেন এবং একটি প্যাথোলজি গবেষণাগারে পাঠিয়ে দেন পরীক্ষার জন্য। অল্প পরেই হেনরিয়েটা জেনে যান যে তাঁর একধরনের ম্যালিগনেন্ট ক্যান্সার হয়েছে। চিকিৎসার পরেও হেনরিয়েটা বাঁচেন নি। একই বছর অক্টোবরের ৪ তারিখ তাঁর মৃত্যু হয়। কিন্তু চিকিৎসাকালে পরীক্ষকগণ তাঁর টিউমার থেকে কিছু অংশ কেটে নেন অনুমতি ছাড়াই (অনুমতির ব্যাপার নিয়ে এক অন্য কাহিনী, আজকে বলছিনা)। 
ছবি: হেনরিয়েটা ল্যাক্স

ড: জর্জ অটো গে নামক একজন চিকিৎসক এই টিউমারের কোষগুলি গ্রহণ করেন এবং সেইসময় থেকে থেকে এখন পর্যন্ত কোষগুলি জীববৈজ্ঞানিক এবং চিকিৎসাশাস্ত্রের পরীক্ষায় ব্যবহৃত হয়ে আসছে। নাম HeLa কোষ- Henrietta Lacks নামটির আদ্যাক্ষর গুলি (He এবং La) থেকে দেয়া হয়েছে HeLa নামটি। এরপর বছরের পর বছর ধরে পৃথিবীর হাজার হাজার গবেষণাগারে এই কোষকে বাঁচিয়ে রাখা হয়েছে, বিভাজন করে পরীক্ষা করা হয়েছে। Henrietta Lacks বেঁচে আছেন তার কোষে। কোন ক্যান্সার কোষের বৈশিষ্ট্য, তার উপর ঔষধের প্রভাব, টীকা তৈরি এবং অন্যান্য বহু গবেষণায় ব্যবহৃত হয় এই কোষগুলি। আমরা এধরনের কোষকে সাধারনত 'সেল লাইন' বলে থাকি।
‌ছবি: হেলা কোষ, যার মরণ নাই

এখন উপরের গল্পটি উল্লেখের কারনটাতে আসি। দেখতেই পাচ্ছেন হেনরিয়েটা মারা গেলেও তাঁর কোষগুলি জীবিত আছে। অর্থাৎ মানুষ বা অন্যকোন জীব মরে গেলেও কোষগুলিকে বাঁচিয়ে রাখা যায়। মানুষের বহুধরনের কোষকেই দেহের বাইরে এনে এভাবে বাঁচিয়ে রাখা সম্ভব, খাবার দিয়ে বংশবৃদ্ধিও করানো সম্ভব। এর জন্য আপনাকে মেরে ফেলারও প্রয়োজন নাই। আপনার হাতের কিছু ত্বক তুলে নিয়ে টেষ্টটিউবে ছেড়ে দিলেই হল। আপনারই কোষ। আপনি হয়তো বেঁচে নাও থাকতে পারেন, কিন্তু কোষগুলি ঠিক বেঁচে থাকে, বিভাজিত হয়। তবে নিয়ন্ত্রিতভাবে এদেরকে পর্যায়ক্রমে বংশবৃদ্ধি করতে দিতে হয়, নাহলে কয়েকদিন পরে মারা যায়। 
আমরা জানি জীবের একটা পূর্ণাঙ্গ জীব-স্বত্ত্বা আছে, যেগুলি তার কার্যকলাপে প্রস্ফুটিত হয়। আর বহুকোষী জীবের বিভিন্ন কোষ সম্মিলিতভাবে কাজ করে এই পূর্নাঙ্গ জীব স্বত্ত্বাকে গড়ে তুলে। তখন আমরা বলি, 'জীবটি জীবিত'। অন্যদিকে যখন কোন একটি কোষকে জীবটির দেহ থেকে আলাদা করে নেয়া হচ্ছে তখন আর কোষগুলির মধ্যে সেই জীব-স্বত্ত্বাটির কোন ছোঁয়া পাওয়া যায়না। কিন্তু কোষগুলিও তো জীবিত। সেও বংশবৃদ্ধি করছে, পুষ্টিগ্রহণ করছে। অদ্ভুত, তাইনা? তেমনি, মানুষের শুক্রাণু জীবিত, কিন্তু তাকে জীব বলব না। আবার উদ্ভিদের বীজের কোষগুলি জীবিত, কিন্তু বীজটিকে তো জীব বলব না। অন্যদিকে এককোষী জীব, যেমন ব্যাকটেরিয়া, জীবিত এবং আসলেই একক জীব। কেমন প্যাঁচালো লাগছে!
তাহলে জীবনের সংজ্ঞা কি? একটা কোষের বেঁচে থাকা নাকি একটা পূর্ণাঙ্গ জৈবিক স্বত্ত্বা হিসেবে নিজেকে অনুভব করা? এককোষী জীবেরা যেহেতু একক জীব সেহেতু সেখান থেকে শুরু করাই ভাল। মজার একটি প্রশ্ন মাথায় আসতে পারে- একটি জীবন তৈরির জন্য নুন্যতম কি কি জিনিস প্রয়োজন? আসলে জীবনকে বুঝতে গেলে এককোষী জীব থেকে বহুকোষী জীবের বিবর্তনের গুঢ় সম্পর্কটা বোঝার ব্যাপার রয়েছে। সেইসঙ্গে আসে সেই চিরাচরিত প্রশ্ন- কিভাবে প্রাণের উদ্ভব হল। এই সিরিজের পরের পর্বগুলিতে ব্যাপারগুলির শুলুকসন্ধানের চেষ্টা করবো। 
‌ছবি: এককোষী জীবথেকে বহুকোষী জীব তৈরির একটি তত্ত্ব। নাম কলোনিয়াল থিওরি, প্রবক্তা বিখ্যাত দার্শনিক এবং জীববিজ্ঞানী আর্নষ্ট হেকেল (Ernst Haeckel)। যেখানে দেখানো হচ্ছে কিছু এককোষী কোষ প্রথমে একসাথে কলোনী তৈরি করে পরে কয়েকটি কোষ নির্দিষ্ট কাজের জন্য অভিযোজিত হয়ে একটি বহুকোষী জীব তৈরি করেছে।

তবে প্রশ্ন হল- জীবনের সংজ্ঞা কি আসলেই দেয়া যায়? দেখা যাক।
ছবিসূত্র:
লেখার অনুক্রমে
১। Life Magazine, February 2, 1922
২। উইকিপিডিয়া
৩। http://www.smithsonianmag.com
৪। উইকিপিডিয়া


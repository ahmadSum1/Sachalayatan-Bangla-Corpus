নাথিং টু ডু উইথ ইসলাম



ইসলামের দোহাই দিয়ে বাংলাদেশে সাম্প্রতিক সন্ত্রাস এবং হত্যাকান্ডের প্রতিক্রিয়া সাধারণ মুসলমান সমাজে যেমন হওয়ার আশা করেছিলাম অনেকটা তেমনই হয়েছে বেশিরভাগ ক্ষেত্রে। প্রথমেই যদি ধর্ম ব্যবহার করা এই ধরনের সন্ত্রাসী কর্ম থেকে ধর্মকে বাদ দেয়ার চেষ্টা করতে চান তবে সমস্যাটা সেখানেই। এভাবেই সন্ত্রাস প্রশ্রয় পায়। জিওর্দানো ব্রুনোর হত্যাকান্ড থেকে খ্রীষ্টধর্মকে অথবা সতীদাহ কর্ম থেকে হিন্দুধর্মকে বাদ দেয়া যায় না। ইসলামি সন্ত্রাসবাদের সমস্যাটা ধর্মকে জড়িয়েই সমাধানের চেষ্টা করতে হবে বলে মনে করি। কিছু জিনিস আলোচনা করছি এখানে।

১। মুসলমানি নৈতিকতা

পৃথিবীর জনসংখ্যার একটা বিরাট অংশ মুসলমান হলেও বাংলাদেশের মুক্তিসংগ্রামের সময় প্রায় কোন মুসলমান দেশ পাকিস্তানের গণহত্যার বিরোধিতা করেনি কেন চিন্তা করেছেন? কেন তারা বরং পাকিস্তানের নারকীয় কাজকর্মকে সহায়তা করেছে? ব্যাপারটা ধর্মকেন্দ্রিক। 'ইসলাম সংকটাপন্ন, পাকিস্তান ইসলাম ধর্মের ধারক-বাহক, মুক্তিবাহিনী হিন্দুবাদী' এইসব প্রোপাগান্ডা পাকিস্তান সরকার যেমন ছড়িয়েছে তেমন অন্য মুসলিম দেশগুলিও বিশ্বাস করেছে। দুনিয়া জোড়া মুসলিম দেশগুলি সমর্থন তো দূরের কথা, বাংলাদেশ স্বাধীন হওয়ার পরে তাকে স্বীকৃতি পর্যন্ত দিতে চায়নি - যতদিন পর্যন্ত না বাইরের এবং ভেতরের মুসলিম মর্দে-মুজাহিদ সৈন্য এবং গোয়েন্দাদের সহায়তায় বঙ্গবন্ধু নিহত না হন। 
একটা জঘন্যকর্মকে নিয়ে চুপ থাকা, প্রতিবাদ না করা মানেও কিন্তু সেই কর্মকে সহায়তা করা। আর ঘৃণ্যকর্মকে সঠিক মনে করিয়ে সে অনুযায়ী আচরন করাতে ধর্মের মত ভাল আর কোন উপায় নাই। স্টিফেন ওয়েইনবার্গ প্রায় সঠিকভাবেই বলেছিলেন -


With or without religion, you would have good people doing good things and evil people doing evil things. But for good people to do evil things, that takes religion.

অথবা ভলতেয়ারের কথা স্মরণ করা যেতে পারে -


যারা আপনাকে অদ্ভুত অলীক কিছুতে বিশ্বাস করাতে পারবে, তারা আপনাকে দিয়ে যেকোন নৃশংস কাজও করিয়ে নিতে পারবে।

আপনার নৈতিকতা যদি কোন বইকে বা আইডিওলজিকে অক্ষরে অক্ষরে পালন করে তৈরি হয়, আবার একই ধর্মের বলে যদি সেই ধর্মের মানুষের সকল অপকর্ম চোখ এড়িয়ে যায় বা সঠিক মনে হয় - তবে সেই নৈতিকতা অথর্ব এবং বেশিরভাগ ক্ষেত্রেই বিপজ্জনক। মানুষকে ভালবেসে মানুষের কল্যানে নৈতিক সিদ্ধান্ত নিতে না পারলে সেসব নৈতিকতা ছুড়ে ফেলে দেয়া উচিত।

২। ইসলামের সাথে জঙ্গিবাদের সম্পর্ক

ইসলামের সাথে জঙ্গিবাদের সম্পর্ক তৈরি করাটা খুব কষ্টের বিষয় না। বিশেষ করে পবিত্র কুরআনে যেসব বাণী আছে তাদের অনেকগুলি সরাসরি জঙ্গিবাদকে উৎসাহ দিতে পারে। আমি কয়েকটা উদাহরণ ফেইসবুকে ঘুরতে থাকা পোষ্টগুলি থেকে তুলে দিতে পারি এখানে - 


কোরান ৯:৫ - অতঃপর নিষিদ্ধ মাস অতিবাহিত হলে মুশরিকদের হত্যা কর যেখানে পাও, তাদের বন্দী কর এবং অবরোধ কর। আর প্রত্যেক ঘাটিতে তাদের সন্ধনে ওৎপেতে বসে থাক। কিন্তু যদি তারা তওবা করে, নামাজ কায়েম করে, যাকাত আদায় করে তবে তাদের পথ ছেড়ে দাও। নিশ্চই আল্লাহ পরম ক্ষমাশীল এবং পরম দয়ালু।
কোরান ২:২১৬ - তোমাদের উপর যুদ্ধ ফরয করা হয়েছে, অথচ তা তোমাদের কাছে অপছন্দীয়। পক্ষান্তরে তোমাদের কাছে কোন একটা বিষয় পছন্দের নয় অথচঃ তা তোমাদের জন্য কল্যাণকর। বস্তুত আল্লাহ ভাল জানেন, তোমরা জান না।
কোরান ৯:২৯ - তোমরা যুদ্ধ কর ‘আহলে-কিতাব’ এর ঐ লোকদের (ইহুদী এবং খৃষ্টান) সাথে যাহারা আল্লাহ ও রোজ হাশরে ঈমান রাখে না, আল্লাহ ও তার রসুল যা হারাম করে দিয়েছেন তা হারাম করে না এবং গ্রহন করেনা সত্য ধর্ম ইসলাম, যতক্ষণ-না করজোড়ে তারা জিযিয়া কর প্রদান করতে বাধ্য থাকে।
কোরান ৪৮:২০ - আল্লাহ তোমাদেরকে বিপুল পরিমান যুদ্ধলব্ধ সম্পদের (war booty) ওয়াদা করেছেন, যা তোমরা লাভ করবে যুদ্ধে পরাজিত মুশরিকদের কাছ থেকে।
কোরান ৪৮:১৬ - তোমরা কাফেরদের সাথে যুদ্ধ করবে যতক্ষণ-না তারা মুসলমান হয়ে যায়।
কোরান ৮:৩৯ - তোমরা কাফেরদের সঙ্গে যুদ্ধ কর যতক্ষণ না ভ্রান্তি শেষ হয়ে যায় এবং আল্লাহ র সমস্ত হুকুম প্রতিষ্ঠিত হয়ে যায়।
কোরান ৮:১২ - ...আমি কাফেরদের মনে ভীতির সঞ্চার করে দেব, কাজেই তাদের গর্দানের উপর আঘাত হান এবং তাদেরকে কাটো জোড়ায় জোড়ায়।
কোরান ৮:১৭ - সুতরাং তোমরা তাদেরকে (কাফের) হত্যা কর নি, বরং আল্লাহই তাদেরকে হত্যা করেছেন। আর তুমি মাটির মুষ্টি নিক্ষেপ কর নি, যখন তা নিক্ষেপ করেছিলে, বরং তা নিক্ষেপ করেছিলেন আল্লাহ স্বয়ং যেন ঈমানদারদের প্রতি এহসান করতে পারেন যথার্থভাবে।
কোরান ৯:১১১ - আল্লাহ ক্রয় করেছেন মুসলমানদের থেকে তাদের জান ও মাল এই মুল্যে যে, তাদের জন্য রয়েছে উৎকৃষ্ট জান্নাত। তারা যুদ্ধ করে আল্লাহর জন্য; অতপর হত্যা করে এবং হত হয়, তওরাত, ইঞ্জিল ও কোরানের এই প্রতিশ্রুতিতে আল্লাহ অবিচল এবং আল্লাহর চেয়ে প্রতিশ্রুতি রক্ষায় কে অধিক?
কোরান ৯:৭৩ - হে নবী, কাফেরদের সাথে যুদ্ধ করুন এবং মুনাফেকদের সাথে; তাদের সাথে কঠোরতা অবলম্বন করুন। তাদের ঠিকানা হল দোযখ এবং সেটা হল নিকৃষ্ট ঠিকানা।
কোরান ৯:১২৩ - হে ঈমানদারগণ, তোমাদের নিকটবর্তি কাফেরদের সঙ্গে যুদ্ধ চালিয়ে যাও এবং তারা তোমাদের মধ্যে কঠোরতা অনুভব করুক। আর জেনে রাখ, আল্লাহ মুত্তাকিনদের সাথে রয়েছেন।

এখন ব্যাপার হলো এইসব বাণীকে আপনি অনেকভাবে ব্যাখ্যা করে এদের যথার্ততা প্রমাণের চেষ্টা করতে পারেন। সবচেয়ে কমন যুক্তিখন্ডন হলো 'এসব বাণী ক্ষেত্রবিশেষের জন্য বা পূর্বের কোন ঘটনার প্রতিক্রিয়া হিসেবে প্রযোজ্য (কিন্তু সঠিক!!), বর্তমানের জঙ্গিবাদের জন্য নয়।' কিন্তু, এই মন্তব্যের কয়েকটা ঝামেলা আছে।
প্রথমতঃ, খোদা যেহেতু সবজান্তা সেহেতু তিনি (এবং নবী) নিশ্চয়ই অনুমান করতে পেরেছিলেন এই বাণীগুলি দিয়েই পৃথিবীব্যাপি তান্ডব চালাবে একধরনের মুসলিম গোষ্ঠি। আসলে গত ১৪০০ বছর ধরেই কোরআনের বাণী এবং হাদিসের গল্প ব্যবহার করে তান্ডব চালিয়েছে বিভিন্ন মুসলমান গোষ্ঠি। ইরাক, ইরান, সিরিয়া, রোম, স্পেন, ভারত - কোন এলাকায় মুসলমান আধিপত্যের ছড়ানোর সময় রক্তাক্ত যুদ্ধ হয়নাই বলে মনে করেন? আমরা যখন বৃটিশরাজকে বা হালের আমেরিকাকে গালাগালি করি ভিন্নদেশে আধিপত্যের জন্য রক্তক্ষয়ী উপায় ব্যবহারের - মুসলমানদের ইতিহাস কিন্তু মোটেই ভিন্ন নয়! পুরো আরবের ইসলামের ইতিহাস রক্তক্ষয়ী সংগ্রামের ইতিহাস।
পরে সংযোজিত: 
গতকাল এমনকি মদিনাতে জঙ্গিরা হামলা করেছে শিয়া মসজিদ এবং আমেরিকার এম্বেসির সামনে। এতে অনেকে মনে করতে পারেন মুসলমান হলে মদিনায় হামলা করবে কেন। তাদের জন্য বলছি, সৌদি আরবের প্রায় সকল আদি পবিত্রস্থান মুসলমানরাই ধ্বংস করেছে। এখানে লিষ্টি পাবেন।
এইসব রক্তপাতকে বিভিন্নভাবে যুক্তিযুক্ত বা জাস্টিফাই করা হয়েছে কুরআন এবং সুন্নাহর বিভিন্ন ঘটনা আর বাণী ব্যবহার করে। জয়ী যারা হয়েছে তাদের পক্ষেই শুধুমাত্র ইসলামকে সঠিকভাবে ব্যবহার করা হয়েছে বলে মন্তব্য করা হয়। যারা আপনার পছন্দ নয় 'ওরা পথভ্রষ্ট, ইসলামকে ভুলভাবে ব্যবহার করা হয়েছে' তকমা লাগানোও খুব সহজ। 
দ্বিতীয়তঃ এই যুক্তি ধরলে কুরআনে উল্লেখ করা সকল ভাল কাজের ব্যাপারেও আগের কোন ঘটনার প্রেক্ষিতে করতে বলা হয়েছে বলা চলে। উদাহরণ হিসেবে বলা যায় বহুল ব্যবহৃত একটি শান্তির বাণী কুরআন থেকে উল্লেখ করে দেয়া হয়  সুরা আল মায়েদা'র ৩২ নম্বর আয়াতের অংশ -


কেউ প্রাণের বিনিময়ে প্রাণ অথবা পৃথিবীতে অনর্থ সৃষ্টি করা ছাড়া কাউকে হত্যা করে সে যেন সব মানুষকেই হত্যা করে। এবং যে কারও জীবন রক্ষা করে, সে যেন সবার জীবন রক্ষা করে।

কিন্তু এই আয়াতের প্রথম অংশ উল্লেখ করা হয় না। দেখুন -


এ কারণেই আমি বনী-ইসরাঈলের প্রতি লিখে দিয়েছি যে, কেউ প্রাণের বিনিময়ে প্রাণ অথবা পৃথিবীতে অনর্থ সৃষ্টি করা ছাড়া কাউকে হত্যা করে সে যেন সব মানুষকেই হত্যা করে। এবং যে কারও জীবন রক্ষা করে, সে যেন সবার জীবন রক্ষা করে।

এখন এখান থেকে বলা যায় যে এই 'ভাল' বাণীটি আসলে মুসলমানদের জন্য নয়, বরং বনী-ইসরাইল বা মূলতঃ ইহুদিদের জন্য দেয়া হয়েছিল।
তবে এই আয়াতের পরেই আয়াতেই আবার বলা হচ্ছে -


যারা আল্লাহ ও তাঁর রসূলের সাথে সংগ্রাম করে এবং দেশে হাঙ্গামা সৃষ্টি করতে সচেষ্ট হয়, তাদের শাস্তি হচ্ছে এই যে, তাদেরকে হত্যা করা হবে অথবা শূলীতে চড়ানো হবে অথবা তাদের হস্তপদসমূহ বিপরীত দিক থেকে কেটে দেয়া হবে অথবা দেশ থেকে বহিষ্কার করা হবে। এটি হল তাদের জন্য পার্থিব লাঞ্ছনা আর পরকালে তাদের জন্যে রয়েছে কঠোর শাস্তি। 
সুরা আল মায়েদা, আয়াত ৩৩।

তাহলে যদি উপেরর বাণী সকল মুসলিমের জন্য সার্বজনীন হয় তবে পরের হত্যা করতে উৎসাহ দেয়া বাণীও সার্বজনীন!
বর্তমান জঙ্গিবাদে ইসলামকে তাই এড়ানোর কোন উপায় নাই। যেমন, ফেইসবুকে এক মুমিন ভাই গুলশানের জঙ্গিবাদকে সমর্থন জানিয়ে ইসলামের আলোকে আলোচনা করেছেন এভাবে -   


যদি শরীয়ী আলোকে যদি এই হামলাকে পর্যালোচনা করি, তাহলে এ হামলা আমার কাছে শরীয়াহসম্মত মনে হয়। কেননা ইসলামে যাদেরকে হত্যা করতে নিষেধ করা হয়েছে, এখানে এদের কাউকে হত্যা করা হয় নি। কেননা এখানে লক্ষ্যবস্তু বানানো হয়েছে প্রকৃত শত্রুকে। এরা হচ্ছে কাফির হারবি দেশের নাগরিক। ইটালী, জাপান, ভারত এরা প্রত্যেকেই ইসলাম ও মুসলমানদের বিরুদ্ধে যুদ্ধরত। আজ ইরাক-সিরিয়া, কাশ্মীরে এরাই হামলা চালাচ্ছে। 
আল্লাহ তা’আলা বলেন, যারা তোমাদের উপর সীমালঙ্ঘন করে তোমরা তাদের উপর সীমালঙ্ঘন করো, যেভাবে তারা তোমাদের উপর সীমালঙ্ঘন করেছে। [সুরা- বাকারাহঃ১৯৪]
এবার আপনি ইরাক-সিরিয়া, কাশ্মীর-আসামে ক্রুসেডার ও মুশরিকদের হামলার সাথে তুলনা করে বলুনতো, এটা কি তাদের উপর বেশি হয়ে গেছে? 
একটি কথা বলা হচ্ছে যে, এরা নিরীহ। আচ্ছা ইসলামে নিরীহের সংজ্ঞাটা কি একটু বললেন? একবার নবীজী সাল্লাল্লাহু আলাইহি ওয়া সাল্লামের সীরাত খুলে দেখুন, তাহলে দেখবেন, নবীজী সাল্লাল্লাহু আলাইহি ওয়া সাল্লাম বনী কুরাইজার সব যুবক-পুরুষ ইয়াহুদীদের হত্যা করেছেন। সেখানে আপনি কাকে নিরীহ বলবেন?
সর্বোপরি এরা নিজেদের আইএসের যোদ্ধা বলে দাবি করেছে, আর তাদের আমীর বাগদাদি অনেক পূর্বেই মুশরিক-ক্রুসেডারদের বিরুদ্ধে সব জায়গায় হামলা করার নির্দেশ দিয়েছেন। আপনি যদি কুফরি সংবিধান দ্বারা পরিচালিত একটি সেক্যুলার জাতীয়তাবাদী দেশের সার্বভৌমত্ব রক্ষা করা নিজের জন্যে ফরজ মনে করেন, তাহলে তাদের অপরাধ কি যে তারা একটি (তাদের দাবি অনুযায়ী) খিলাফাহকে রক্ষার জন্যে অস্ত্র হাতে তুলে নিয়েছে? 
তারা সেখানে তাদেরকে হত্যা করেছে যারা তাদের কাছে কাফির হিসেবে প্রমাণিত হয়েছেন। এজন্য তারা হিজাবি পারভীনকে কি পরিমাণ শ্রদ্ধা করেছে তাতো পত্রিকায় আপনি দেখেছেন? আর যারা বাংলাদেশি নিহত হয়েছে তারা হয়তো তাদের কাছে মুসলমানই প্রমাণিত হয় নি। আজকাল নাম দেখেই মুসলমান বলা কঠিন। 

যারা এইসব জঙ্গিবাদকে অনৈসলামিক বলছেন তাদের মন্তব্যের বিপরীতে যুক্তিপ্রদান করা হয়েছে এভাবে -


প্রথম অভিযোগঃ অনেকের গুরুতর অভিযোগ হলো, যে, এদের মুখে দাড়ি নাই, দাড়িবিহীন মুজাহিদ হয় কীভাবে? 
অপনোদনঃ দাড়ি ছাড়া নামায হতে পারে, দাড়ি ছাড়া হজ্ব হতে পারে, রোযা হতে পারে, জামায়াতি হতে পারে, হেফাজতি হতে পারে, তাবলীগি হতে পারে, পীরের মুরীদ হতে পারে! কিন্তু মুজাহিদ কেনো হতে পারে না? জিহাদের জন্যে দাড়ি শর্ত কোথায় পাইলেন? বর্তমানে জিহাদের কান্ডারী তালেবান ও আলকায়েদাও বিভিন্ন হামলার সময় ক্লীন শেভড ছিলো। একবার তাদের খবর গভীরভাবে খুঁজে দেখুন, তাহলে নিজে নিজেই উত্তর পেয়ে যাবেন? দাড়ি কি নামায-রোযার চেয়ে বড় ফরজ? 
স্মরন রাখুন, যুদ্ধ হচ্ছে ধোকা! জিহাদের অধ্যায় ভালো ভাবে পড়ুন, তাহলে এরকম ছাগলামি প্রশ্ন মাথায় আসবে না। এরা দাড়ি কেটে বরং আপনাদের লাভ করেছে, অন্যথায় সন্দেহের তালিকায় প্রথমে আপনারা দাড়িওয়ালাই পড়তেন। তারা আপনাদের বাঁচানোর জন্যে কেটেছে, আর আপনারা তাদেরকে এজন্যে দোষারূপ করছেন? 
‘যার জন্যে করলাম চুরি, আজ সেও বলে চোর’!
দ্বিতীয় অভিযোগঃ তারাবীহ ছেড়ে কেনো হত্যা করতে গেলো? 
অপনোদনঃ একবার নবীজী সাল্লাল্লাহু আলাইহি ওয়া সাল্লামের সীরাত হাতে নিন, তাহলে দেখবেন নবীজী সাল্লাল্লাহু আলাইহি ওয়া সাল্লাম খন্দকের যুদ্ধে ধারাবাহিক ছয় ওয়াক্ত নামায কাজ্বা করেছেন। আচ্ছা তারাবীহ কি ফরজ নামাযের চেয়ে বড় ফরজ? মনে রাখুন, একমাত্র জিহাদের জন্যই সালাতুল খাওফ অন্যকিছুর জন্যে নয়। জিহাদের জন্যেই ফরজ নামায পেছানো যায়, অন্যকিছুর জন্যে নয়। অন্তত জিহাদের কিছু ইলম নিয়ে এসব বিষয়ে কথা বলুন। 
এরা প্রত্যেকেই জিহাদে নেমেছে তাদের আমীরের নির্দেশে, এ হামলাকে তারা জিহাদই মনে করে। সুতরাং তাদের জন্যে এই মাসআলার উপর আমল করা জায়েয।
তৃতীয়ঃ এখানে নারীকে হত্যা করা হয়েছে। 
অপনোদনঃ নারী যদি যোদ্ধা বা মুরতাদ না হয় তাহলে হত্যা করা বৈধ নয়, কিন্তু কাফেররা যদি মুসলিমদের নারীদের হত্যা করে তাহলে বদলা তাদের নারীদের হত্যা করা জায়েয আছে। এরা কাফিররা কাশ্মীর-ইরাক-সিরিয়ায় যে পরিমাণ মুসলিম নারীকে হত্যা করেছে এই তুলনায় এই হত্যা কিছুই নয়। 
দলীল, সুরা বাকারাহের ১৯৪ নম্বর আয়াত। সৌদী আরবের শীর্ষ আলেম শায়খ সালেহ আল-উসামীন রাহ ও একথা বলেছেন। দেখুন।
চতুর্থঃ এরা বিদেশী নাগরিক, এরা আমান(নিরাপত্তা) নিয়ে এসেছে!
অপনোদনঃ আমান কাদের কাছে নিয়ে এসেছে? যাদের কাছে নিয়ে এসেছে তারা কেনো নিরাপত্তা দিলো না? বদরযুদ্ধে উমাইয়্যা বিন খালফ হযরত আব্দুর রহমান বিন আউফ রাজিয়াল্লাহু’র নিরাপত্তা নিয়ে এসেছিল। কিন্তু তারপরও হযরত বিলাল রাজি তাকে হত্যা করেছিলেন। (দেখুন, বুখারী শরীফ)
পঞ্চমঃ এরা প্রথম যমানায় নাচ-গান নিয়ে ব্যস্ত ছিলো!
অপনোদনঃ কোনো মুসলমানকে তার পূর্বের আমলের কারণে দোষারূপ করা যাবে না। তার শেষ পরিণতির উপরই তাকে বিবেচনা করা হবে। নতুবা সাহাবী রাজিয়াল্লাহু আনহুমদেরকে কী বললেন?

তাহলে ইসলামকে ব্যবহার করেই জঙ্গিবাদ ছড়ানো হয় এবং একে জাস্টিফাই করা হয় বুঝতে পারছেন। বাংলা জঙ্গিদের প্রিয় বইগুলি, বিশেষ করে 'উন্মুক্ত তরবারি' পড়ে দেখলে আরও ভালভাবে বুঝতে পারবেন।

৩। নাথিং টু ডু উইথ ---

এরপরও আপনি হয়তো বলতে চাইবেন যে ' ইসলাম হ্যাজ নাথিং টু ডু উইথ টেররিজম'। ইসলামকে এরা ওভাবে ব্যবহার করেছে। 
আমিও তাইলে বলতে পারি - 'নাৎসিজম হ্যাজ নাথিং টু ডু উইথ হিটলারিজম'। হিটলার শুধু ভুলভাবে ব্যবহার করেছে নাৎসীবাদকে। নাৎসিবাদে তো জার্মানি জাতির ভালও চাওয়া হয়েছে!। গণহ্ত্যাকারী স্টালিনকেও সহিহ কম্যুনিষ্ট নয় বলা চলেনা। এই যুক্তি পুরাপুরিই ননসেন্স। নাৎসিবাদকে বাদ দিয়ে হিটলারকে বর্ণনা করা যায় না। ইসলামকে বাদ দিয়ে ইসলামি জঙ্গিবাদকেও বর্ণনা করা যায় না। কারন, যারা জঙ্গিবাদে উৎসাহ দেয় এবং অংশ নেয় তারা - 


১. ইসলামের বাণী ব্যবহার করে উদ্বুদ্ধ
২. মুসলিম নিপীড়নের সেন্টিমেন্টে চালিত
৩. নিজেরা মুসলিম
৪. তাদের গুরু মুসলিম 

আবার মাদ্রাসা, গরীব, শিক্ষার অভাব - এই টার্মগুলির সাথে ইসলামি জঙ্গীবাদকে মেলানোর চেষ্টা করেছেন অনেকে। গুলশান হামলা সে হিসেবেকে তো উল্টে দিলো! আবার হিজবুত তাহরীর নামে যে জঙ্গি গোষ্ঠি দেশে আছে, বা বিশ্বব্যাপি আইসিস - তারা উচ্চবিত্ত এবং শিক্ষিত সদস্য নেয় প্রচুর। আইসিসে তাই কেমিক্যাল ইঞ্জিনিয়ার থেকে ডাক্তার পর্যন্ত দেখা যায়। সেজন্য ধারণা করা যায়, কুরআন এবং ইসলামিক পুঁথি পড়ে এবং বুঝে, সে অনুযায় সিদ্ধান্তই তারা গ্রহণ করেছে।

৪। তারা সহিহ মুসলিম নয়

কয়েকটা ফ্যাক্ট -


ক. যদিও বেশিরভাগ মুসলিম আইসিসকে নিজের দেশে পছন্দ করবে না, তারপরও পৃথিবীর মাত্র ১১ টি দেশেই ৬ কোটি মুসলিম আইসিসের সমর্থক।
খ. ৫১ শতাংশ আমেরিকান মুসলিম জঘন্য শরিয়া আইন চায়, ১৯ শতাংশ মনে করে শরিয়া আইন আনার জন্য খুনাখুনি করা (জিহাদ) জায়েজ।
গ. জার্মানির ২২ শতাংশ, ব্রিটেনের ৩৫ শতাংশ, ফ্রান্সের ৪২ শতাংশ মুসলিম মনে করেন আত্মঘাতি বোমা হামলা উচিত কর্ম।

আমি আর বেশিদূর আগাচ্ছি না এনিয়ে। উপরের লিংকটাতে (কয়েকটা ফ্যাক্ট ক্লিক করুন) গেলে বিস্তারিত পাবেন। কিন্তু, দুনিয়ার এই বিপুল সংখ্যক মুসলিমকে পথভ্রষ্ট বলেন কিভাবে? সে অধিকারও আপনার নাই। আবার, বরং আপনি যাদেরকে 'সহিহ মুসলিম নয়' বলছেন তারাই আপনাকেই উল্টা করে বলতে পারে - 'জিহাদ ছাড়া ইসলাম কিসের?'

৫. সমাধান কী?

আমি বুঝতে পারি শান্তিপ্রিয় ইসলামি জনগন মুসলমানদের একটা বৃহৎ অংশের এহেন জিহাদ কর্ম নিয়ে খুব অস্বস্তিতে থাকেন। কিন্তু, ইসলামের সঙ্গে এই জঙ্গিকর্মগুলির সম্পর্ককে ডিনাই করে কি কোন সমাধান হবে? না, বরং জঙ্গিবাদকে সাহায্য করাই হয়। সম্পর্কটা মেনে নিয়ে ইসলামের ভেতর থেকেই উদ্যোগ নিতে হবে সমাধানের। 
নিউক্লিয়ার বিক্রিয়ার সাথে এটম বোমার কোন সম্পর্ক নাই বললে তো সেটা কোন কাজের কথা হয়না, এর কোন মানেও নাই। নিউক্লিয়ার বিক্রিয়া দিয়ে আপনি বিদ্যুৎ উৎপাদন যেমন করতে পারেন তেমনি বোমাও বানাতে পারেন। এর খারাপ এবং ভাল দুইদিকই আছে। 
তবে, ইসলামের ক্ষেত্রে সমস্যাটা আরেকটু গভীর। ইসলামি পুঁথিগুলিতে ভাল কথার পাশাপাশি সরাসরি জঙ্গিবাদেক উৎসাহ দেয়ার মত কথা লেখা আছে। ব্যাপার হল আপনি যদি খারাপটাকে সম্পূর্ণ অস্বীকার করেন তবে সেটা কাজের কথা হয় না। বরং খারাপটাকে স্বীকার করে নিয়ে ভালটাতে মানুষকে উদ্বুদ্ধ করার চেষ্টা করা জরুরী। শুধু তাই না, ইসলামের খারাপ জিনিসগুলিকে  খারাপ হিসেবে স্বীকার করে নিয়ে তার চর্চাকে বাদ দেয়ার চেষ্টা করতে হবে। 
ধর্ষণের শাস্তি ধর্ষিতাকে দেয়া, সমকামিকে খুন করা, বিধর্মিদের দ্বিতীয় শ্রেণীর নাগরিক ভাবা, নারীদের নেকাববন্দি করে রাখা, ধর্মপ্রতিষ্ঠায় খুন করতে চাওয়া, ধর্মত্যাগীকে হত্যার চেষ্টা, সর্বোপরি অন্যের অধিকার হরণ করা - ইত্যাদিকে সমর্থন দেয়া সকল ধরনের বাণীকে বুড়ো আঙুল দেখাতে হবে! পরিবারেই এধরনের শিক্ষার পরিবেশ তৈরি করতে হবে। আপনার শিশুকে শেখাতে হবে যে ধর্মীয় বই বা যেকোন ধর্মীয় নেতা যতই বলার চেষ্টা করুক না কেন, 'অন্য মানুষকে ধর্মের দোহাই দিয়ে হত্যা করতে হবে' - সেসব শোনা চলবে না। এগুলো সন্ত্রাসবাদ। ধর্মবইয়ে (বা অন্য যে কোন বইয়ে) খারাপ কাজ করতে বললেই সেটা অনুসরণ করতে হবে এমন কোন কথা নাই। পরিবারে উদার, বিজ্ঞানমনষ্ক, সাংস্কৃতিক চিন্তার চর্চা থাকতে হবে। ভিন্নমতের প্রতি শ্রদ্ধা পোষন, মানুষের অধিকার নিয়ে সচেতন করতে হবে। 
বিদ্যালয়ে শিক্ষা এবং এর পরিবেশে উদারনৈতিক চিন্তার বিকাশ এবং অন্যের মতামতের উপর শ্রদ্ধা সৃষ্টি শেখানো অত্যাবশ্যকীয়। নৈতিকতার শিক্ষা ধর্মবইয়ের বাইরে গিয়ে শিখতে পারলে সেটা মানুষের জন্য আদর্শ মানুষ হওয়ার সারাজীবনের সম্বল হয়ে থাকে। বিজ্ঞানভিত্তিক, যুক্তিবাদি শিক্ষা জরুরী বিজ্ঞানমনষ্কতা তৈরিতে। তাহলে বিভিন্ন ধরনের অলৌকিক চিন্তা, যেমন 'নাস্তিক কতল করলে পরকালে বেহেশত পাবো' - এমন ধোঁয়া কাজ করেনা মাথায়।  ইসলামকে ব্যবহার করে যেসব জঙ্গিবাদ হয় তাদেরকে বলতে হবে যে আগের দিনে এইকর্ম করা গেলেও আধুনিক যুগের মানুষের অধিকার কেন্দ্রিক নৈতিকতা প্যাকটিসে সেসব বাণী পুরানো হয়ে গেছে। কুরআনকে এভাবে অক্ষরে অক্ষর পালন করতে গেলে সন্ত্রাস ছড়াবে বৈ কমবে না, নাহলে বাংলাদেশের সামনে সমুহ বিপদ। বাংলাদেশের মুসলিমদেরই এগিয়ে আসতে হবে এদের ইসলামের নামে সন্ত্রাস দমনে।


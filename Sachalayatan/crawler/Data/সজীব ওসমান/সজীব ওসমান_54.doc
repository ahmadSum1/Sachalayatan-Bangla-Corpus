জীবের বিলুপ্তি ১ঃ আইবেক্স এর ফিরে আসা! বিলুপ্ত হয়ে যাওয়া প্রাণী কি ফিরিয়ে আনা যাবে?




স্পেনের এক বন্য ছাগল প্রজাতি- নাম বুকার্ডো বা  Pyrenean ibex। গড়ে প্রায় ১০০ কেজি ওজনের বিশালাকৃতির এই প্রাণী হাজার হাজার বছর ধরে বসবাস করেছে পাইরেনিয়ান পর্বতে। স্পেন এবং ফ্রান্স কে ভাগ করা এই পর্বতের খাঁজে খাঁজে, চড়াই উৎরাইয়ে ঘাস-পাতা খেয়ে প্রচন্ড ঠান্ডাতেও বেঁচে থাকতো এই প্রাণী। 'থাকতো' বলছি কারন তারা আর একজনও বেঁচে নেই, খুব সম্প্রতিই বিলুপ্ত হয়ে গেছে। ঠান্ডা তাদের কাবু করতে না পারলেও বন্দুক মুছে দিয়েছে বিলুপ্ত না হওয়া পর্যন্ত শেষ প্রাণীটিকেও।

আইবেক্স শিকার। হাস্যোজ্জ্বল শিকারী। নিজেদের লাভ বা আনন্দের জন্য পরিবেশের কি ক্ষতি করছেন সেটা কি বোঝেন এরা?


মানুষের নৃশংসতার শিকার এই প্রাণীগুলির উপর ১৯৮৯ সালে বিজ্ঞানীরা সার্ভে করে বের করেছিলেন যে এইসব পর্বতে আর মাত্র একডজন ছাগল বেঁচে আছে। ঠিক তার দশবছর পর মাত্র একটা বেঁচে ছিল। প্রাণীটির নাম বিজ্ঞানীরা দিয়েছিলেন- সেলিয়া। প্রাণীটির গতিবিধি  লক্ষ্য করার জন্য একদিন ফাঁদে ফেলে ধরে নিলেন তারা এবং গলায় একটা রেডিওট্রান্সমিটার দিয়ে আবার পাহাড়ে ছেড়ে দিলেন। সবকিছু ঠিকঠাক চলছিল, সিলিয়ার কাছ থেকে সিগনাল আসছিল তার নড়াচড়া, অবস্থান পরিবর্তনের। কিন্তু ৯ মাস পরে হঠাৎ একদিন দেখা গেল রেডিও সিগনালটি একজায়গায় স্থীর হয়ে আছে, নড়াচড়া করছে না। সিগনাল ধরে ধরে খুঁজতে খুঁজতে বিজ্ঞানীরা শেষপর্যন্ত পেলেন সেলিয়াকে। ধ্বসে যাওয়া একটা বিশাল গাছ এর নিচে চাপা পড়ে আছে সেলিয়া, মৃত। সেলিয়ার মরণের সাথে সাথে এই বুকার্ড প্রজাতির জীবটির বিলুপ্তি ঘটল পৃথিবী থেকে।
কিন্তু সেলিয়ার কোষগুলি বাঁচিয়ে রাখা হয়েছিল যারাগোযা এবং মাদ্রিদ এর দুইটি গবেষণাগারের কোষ সংরক্ষণের স্থানে। আইবেক্স কে ফিরিয়ে আনতে বিজ্ঞানীরা এক অভিনব প্রজেক্টের সূচনা করলেন। কোষগুলি থেকে ডিএনএ নিয়ে সেটা একধরনের ছাগলের ডিম্বকোষে প্রতিস্থাপন করে ছাগলগুলির গর্ভে স্থাপন করলেন। এই ছাগলগুলিকে সেজন্য বলা হয় surrogate mother (নিচের ছবিটি দেখুন)। ৫৭টি  মা এর মধ্যে মাত্র ৭টি গর্ভধারণ করলো। আর এই ৭টির মধ্যে ৬টির আগেই গর্ভপাত হয়ে গেল। কিন্তু একটা মা (মা টা ছিল আইবেক্স এবং ছাগলের হাইব্রিড) গর্ভে শিশু আইবেক্স কে ধরে রাখল শেষ পর্যন্ত। প্রায় ২ কেজি ওজনের একটা আইবেক্স শিশু জন্ম দিল। 

যেভাবে আইবেক্স কে ক্লোন করা হল


কিন্তু জন্মাবার সঙ্গে সঙ্গেই বিজ্ঞানীরা দেখতে পেলেন যে শিশুটি শ্বাস নিতে পারছেনা আর তার জিহ্বা বাইরে বেরিয়ে আছে। শ্বাস নিতে সাহায্যের অনেক চেষ্টার পরও মাত্র ১০ মিনিট পরেই মারা গেল সদ্য বিলুপ্তি থেকে ফিরে আসা আইবেক্স। পরে পরীক্ষা করে দেখা গেল যে শিশু আইবেক্সের ফুসফুসের একটা অংশ বেড়ে বিশাল আকার ধারণ করেছিল। এই অংশটা অনেকটা যকৃতের মত থলথলে মাংসপিন্ড হয়ে গিয়েছিল। বিজ্ঞানীদের আসলে কিছুই করার ছিলনা। এখন প্রশ্ন হল, ক্লোন করতে চেষ্টা করার সিদ্ধান্তটা কি তবে ভুল ছিল?
এবার বাংলাদেশের এক বিলুপ্তপ্রায় প্রজাতির দিকে নজর দেই। নাম সরুঠুঁটি শকুন বা Slender billed vulture। এর বিলুপ্তির কাছাকাছি পৌঁছানোর কারন অদ্ভুত। ডাইক্লোফেনাক নামক গরুকে খাওয়ানোর একটা ওষুধের কারণে প্রায় বিলুপ্তির পথে এই শকুন। গরুকে ওষুধটি খাওয়ানো হয় ব্যাথানাশক হিসেবে। কিন্তু শকুন যখন মরা গরুর হাড় থেকে মাংস খাওয়ার চেষ্টা করে তখন এই ওষুধও খায়। ডাইক্লোফেনাক শকুনের কিডনি নষ্ট করে দেয়। 

সরুঠুঁটি শকুন


আইবেক্স পৃথিবীর হারিয়ে যাওয়া প্রাণীদের তালিকায় শুধু একটি নাম। dodo, great auk, thylacine, Chinese river dolphin, passenger pigeon, imperial woodpecker- সবই বিলুপ্ত, এবং সবগুলিরই বিলুপ্তির কারণ মানুষ। পৃথিবীর আরও বহু প্রাণী বিলুপ্তির পথে- বিভিন্ন প্রজাতির পশু, পাখি, মাছ। লোনসাম জর্জ নামের কচ্ছপটির কথা তো জানেনই। নিজের উপ-প্রজাতির একমাত্র প্রাণী হিসেবে বেঁচে ছিল পৃথিবীতে। গত বছর জুন মাসে নিজের মৃত্যুবরণের সঙ্গে সঙ্গে তার উপ-প্রজাতিরও বিলুপ্তি ঘটায় জর্জ। 

এসব বিলুপ্ত প্রাণীকে কি ফিরিয়ে আনা যাবে? 
ফিরিয়ে আনার পরও কি আমরা এদের টিকিয়ে রাখতে পারবো? 
নাকি আবার হারিয়ে যাবে? 
সূত্রঃ http://ngm.nationalgeographic.com/2013/04/125-species-revival/zimmer-text
খান ওসমান


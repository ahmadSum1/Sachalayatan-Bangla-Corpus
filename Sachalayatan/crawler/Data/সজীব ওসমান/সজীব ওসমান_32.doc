ধর্ষণ শব্দের ব্যবহার, বিশ্বকাপ, আমরা



বিশ্বকাপ উপলক্ষ্যে বিভিন্ন মানুষের প্রতিক্রিয়া দেখছি। বিভিন্নরকমভাবে আমরা আমাদের প্রিয় দলের বা বিপক্ষ দলের খেলাকে বর্ণনা করি। আবেগাপ্লুত হয়ে অনেকভাবে বোঝানোর চেষ্টা করি খেলাটা কী দারুণ বা কী বাজে হয়েছে, কোন দল কত ভাল খেলেছে ইত্যাদি।
কিন্তু ইদানিং, খেলার ধরন বোঝাতে একটা শব্দের ব্যবহার প্রায়ই দেখছি- 'রেইপ' বা 'ধর্ষণ'। 
যেমন, মানুষ অবলীলায় বলে যাচ্ছে- 
'জার্মানি ব্রাজিলকে রেইপ করেছে।' অথবা,
'নেদারল্যান্ড আর্জেন্টিনাকে ধর্ষণ করেছে।' অথবা,
'এমন ধর্ষণ কোনদিন দেখিনাই।' অথবা,
'সিরিয়াল রেপিষ্ট ইতালি।'
এইভাবে মনোভাব প্রকাশ বহুকারণেই করা উচিত নয়। কয়েকটা পয়েন্ট বলছি:
১. মানুষ নিজের আধিপত্য প্রকাশ পছন্দ করে। কিন্তু আধিপত্যের নিকৃষ্টতম উদাহরণ হলো ধর্ষণ। ধর্ষণ কোন মহিমান্বিত বস্তু নয় যে সেটা দিয়ে কোন একটি দলের দারুন খেলাকে বর্ণনা করতে হবে। এভাবে ব্যবহারের ফলে সমাজের একটি হীনতম অপরাধকে আমরা কোন ভাল জিনিসকে বর্ণনায় ব্যবহার করছি। এভাবে ব্যবহার করতে করতে ধর্ষণ জিনিসটাকে হয়তো খুব খারাপ লাগবেনা কিছুদিন পরে। এটা আমাদের মানসিক বিন্যাসে গেঁথে যাবে, এবং এরকম হীন সামাজিক অপরাধে আমাদেরকে উৎসাহিত করবে।
২. একটা সমাজে নারীকে অপমানের সবচেয়ে কার্যকর উপায় হল তাকে ধর্ষণ করা। যেকোন হানাদার বাহিনী বিপক্ষের সমাজের মনোবল ভেঙে দিতে বহু যুদ্ধেই এর ব্যবহার করেছে। পুরুষের দ্বারা সমাজে ঘটিত নিকৃষ্টতম কাজগুলির একটি হল র্ধষণ। তাই, না, এটা কোনভাবেই উচিত নয় যে আপনি খেলাকে ধর্ষণ দিয়ে বর্ণনা করবেন। আপনি কখনই বলতে পারেন না যে- 'আমরা ঐ দলকে ধর্ষণ করেছি।'
৩. ধর্ষণ একজন মানুষের জীবনে অমানবিক বিপর্যয় নিয়ে আসে। একজন নারী এবং তার পরিবার অসহনীয় দুর্দশার মধ্য দিয়ে যায়। মেয়েদের আত্মহত্যার একটা বড় অংশ ঘটে ধর্ষণের কারনে। এই নিকৃষ্ট কাজকে দিয়ে কেন আপনার একটি দলের পারফরমেন্সকে বর্ণনা করতে হবে? এটাতো নিজের পছন্দের দলকে অপমান করা! 
শব্দটি আপনি হয়তো হুজুগে ব্যবহার করছেন। কিন্তু বিবেক দিয়ে চিন্তা করে দেখুন। সংযত হোন।


পাখিগুলি গাছ হবে





পাখিদের কথা

খাঁচায় বন্দি পাখি আমি কখনওই পছন্দ করিনা। কিন্তু আমাদের কাছে দুইটা পাখি ছিল যারা খাঁচাকেই ঘর বানিয়েছে। হাতে যখন এসেছিল তখন খাঁচাকেই দুনিয়া ভাবে তারা। পাখিগুলিকে বলে 'বাজি' (budgie), অষ্ট্রেলিয়ার মরুভূমির পাখি। ছোট আকারের টিয়া পাখি বলা যায়। এই সুদূর কানাডায় তাদেরকে আনা হয়েছিল পোষা পাখি হিসেবে পালার জন্য। তাদের কয়েক বংশধর পরের প্রজন্ম হল এই পাখিগুলি।
পাখিগুলি একজন মানুষ আমাদেরকে বিনামূল্যে দিয়েছিলেন। তাঁর নাতনির জন্য কিনেছিলেন, কিন্তু নাতনি কয়েকদিন পর আগ্রহ হারিয়ে ফেলায় তিনি আর এদের ভরণপোষনের দায়িত্ব নিতে চান নি। প্রথমে যখন আমরা পাখিগুলি পাই তখন আমি ভাবলাম ছেড়ে দেব। তবে শীতকাল ছিল বলে কানাডার ঠান্ডায় এদের ছেড়ে দিলে ঘন্টাখানেকও বাঁচতোনা হয়তো। পরের বছরের গ্রীষ্মের জন্য অপেক্ষা করছিলাম। ততদিনে আমাদের বেশ চিনে গিয়েছিল তারা। খাবারের জন্য ডাকাডাকি করতো দেখতে পেলে। তবে ছোটবেলাতেই পোষ মানানো হয়নি বলে এরাও পোষ মানতে চাইতো না। ধরতে গেলেই কামড় খেতে হত। আর খাঁচার বাইরে আসতে চাইতো না। জোর করে বের করে দিলেও হয় খাঁচায় ফিরে আসতো, না হয় দূরে বসে থাকতো খাঁচায় কিভাবে ঢুকবে বুঝতে না পেরে। সেটা আরও ঝামেলার, খাঁচার বাইরে খাবার কোথাও রেখে দিলে খেতে হবে এখান থেকে তাও বুঝতো না। খাঁচার ভেতরেই ঢুকতে হবে তাদের, সেখানেই সংসার। 
গ্রীষ্ম এসে গেল, আমারও মনে হল এখন ছাড়ার সময় হয়েছে। তবে তার আগে একটু খুঁজে দেখার চেষ্টা করলাম এরা কানাডার বন্য পরিবেশে বাঁচবে কিনা। বুঝতে পারলাম যে বাঁচবে না, হয়তো একদিনেরও বেশি। কারনগুলি হল- ১] খাবার খুঁজে পাবেনা কানাডার পরিবেশে। মুক্ত জায়গায় খাবার খোঁজার স্কিল ও তাদের নাই। ২] বন্য পরিবেশে বেঁচে থাকার যেই ইন্সটিংক্ট জীবের আছে, যেই স্কিল দরকার সেগুলি পাখিগুলির নাই। মাথার উপরে বাজপাখি ঘুরতে দেখলে বরং এরা বিপুল উৎসাহে চেচামেচি করে। লুকানোর কোন চেষ্টাই থাকেনা। ৩] গ্রীষ্মে না হয় বাঁচলো, কিন্তু ঠান্ডা এলে বাঁচবে কিভাবে? তাই ভাবলাম, যদি কোনদিন অষ্ট্রেলিয়া যাই (আমার কাজের জন্য যাওয়ার সম্ভাবনা ছিল) তবে সঙ্গে করে নিয়ে যাব। তাদের ভাইবোনদের সাথে কোন পালে মিশে গিয়ে হয়তো বেঁচে থাকতো তারা। 
কিন্তু দূর্ভাগ্যজনকভাবে দুটা পাখিই মারা যায় সম্প্রতি। সেই করুণ কাহিনী আর এখানে বলছিনা। শোক কাটিয়ে আমি একটা ছোট ব্যক্তিগত প্রকল্প হাতে নিয়েছে মৃত পাখিগুলিকে নিয়ে; তাদের স্মৃতিকে ধরে রাখার জন্য এবং ব্যক্তিগত আগ্রহ মেটানোর জন্য। ধারনাটা পেয়েছি একটা ইতালীয় ডিজাইনার দলের কাছ থেকে। তারা মানুষের মৃতদেহকে গাছ বানিয়ে ফেলেন। 

মানুষ গাছ

মানুষকে সমাধিত করবার জন্য এই অভিনব প্রস্তাবটি করেন ইতালীয় দলটি। তাদের প্রকল্পের আউটলাইনটা এরকম:

সমাহিত মানুষটির দেহ থেকে জৈবাণু শুষে নেবে গাছ, বাড়বে, বাঁচবে, বংশবৃদ্ধি করবে। এভাবে গাছটাই যেন মৃত মানুষটির প্রতীক হয়ে যাবে। বিভিন্নধরনের গাছ দিয়ে সমাধি তৈরি করা যায়। 

আবার এভাবে যেমন ব্যক্তিগত সমাধি তৈরি করা যায় তেমনি অনেকগুলি গাছ-মানুষ (বা মানুষ-গাছ) নিয়ে সমাধিস্থলও তৈরি করা যায়। অনেকগুলি উদ্ভিদ-সমাধি মিলে তৈরি হতে পারে এক অনন্য স্মৃতির বন!

শেষকৃত্য এবং সমাধির জন্য এইটা একটা অসাধারণ ধারণা। মানুষের মৃতদেহকে আমরা বিভিন্নভাবে কাজে লাগাতে পারি। চিকিৎসা এবং গবেষণায় ব্যবহারের পর এই ধারণাটাকেই আমার সবচেয়ে দারুণ মনে হয়েছে। 

পাখি গাছ

আমিও এমন একটা সমাধি তৈরি করতে চাইলাম আমাদের পাখিগুলি জন্য। তৈরির আউটলাইনটা নিচের ছবিতে দেয়া হল: 

আমি পছন্দ করেছি একটা ছোট ক্যাকটাস প্রজাতি, Echeveria গণের। এই উদ্ভিদগুলি বেশ কিছুদিন বাঁচে, এদের দেহ থেকে আবার নতুন উদ্ভিদ তৈরি করা যায়। মানে বাডিং পদ্ধতিতে অনন্তকাল প্রজন্মান্তর করানো সম্ভব। আবার আকারে ছোট বলে সঙ্গে নিয়ে ঘোরাও যাবে, আমরা বাসা, স্থান, শহর বা দেশ পরিবর্তন করতে গেলে। দেখতে এমন হল:

সময়ের সাথে পাখিগুলির মৃতদেহগুলি পঁচে, গলে মাটিতে মিশবে। সেখান থেকে তার দেহের জৈবাণুগুলি আস্বাদন করবে ক্যাকটাসটি, বেড়ে উঠবে, কোন এক সময়ে ফুলও দেবে। পাখিগুলি বেঁচে থাকবে গাছ হয়ে। এটাই পৃথিবীর জৈবিক ইতিহাস। এমন জীবনান্তর ঘটে চলেছে বিলিয়ন বছর ধরে। 

কিছু ছবি এই ওয়েবসাইট থেকে নেয়া।


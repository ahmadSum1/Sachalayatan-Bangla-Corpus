জিকা ভাইরাস, মশা, জিএমও এবং মজহারীদের হোক্সপ্রেম



১।
ইন্টারনেট সহজলভ্য হওয়ার একটা বড় অসুবিধা হলো আমরা নিজেদের পছন্দমত সাইট থেকে (সেটা যতটা অবিশ্বাসযোগ্যই হোক না কেন) তথ্যসংগ্রহ করে বা একটা প্রবন্ধ পড়েই নিজেকে সেবিষয়ে বিশেষজ্ঞ ভাবা শুরু করি।
মজহারীরা দুনিয়া জোড়া ছড়ানো। এদের টিকা এবং জিএমও বিরোধী আন্দোলন খুব কমন। এই অবস্থান পাকাপোক্ত করার জন্য কয়দিন পরপর বিভিন্ন হোক্স বা ভুয়াখবরের স্মরণাপন্ন হন এরা। দুনিয়ার কোন বিজ্ঞান পত্রিকার খবর না নিয়ে সবচেয়ে ফালতু, যেসব পত্রিকা সাধারণত হোক্স ছড়ায়, তার খবর পড়ে নিজেদেরকে বিজ্ঞানের কোন বিষয়ে বিশেষজ্ঞ ভাবেন এবং নিজেরাও হোক্স ছড়ানো শুরু করেন। কিন্তু এতে যে দুনিয়ার কিছু মানুষের ক্ষতি হয় সেটার দায়িত্ব আবার নেন না। পুরো ব্যাপারটাই চরম দায়িত্বহীনতার কাজ। একটা উদাহরণ দেই।
বছরখানেক আগে ব্রাজিলে কিছু জিএমও (জিনগতভাবে পরিবর্তিত বা জিন প্রযুক্তি ব্যবহার করে তৈরি করা জীব) মশা ছাড়া হয়েছিল সেখান থেকে ডেঙ্গুকে চিরতরে দূর করে দেয়ার জন্য। যারা এই জিএমও মশা তৈরি করেছিল তারা কোনপ্রকার মুনাফা না নিয়েই এবং বৈজ্ঞানিক সকল নিয়মকানুন মেনে, প্রতিটা এথিক্স কমিটির সায় নিয়ে মশাগুলিকে ছড়িয়েছিল। গেটস ফাউন্ডেশান এখানে অর্থসহায়তা দেন। অনুদান, ব্যবসা নয়। পৃথিবীর বহু রোগের চিকিৎসার এবং গবেষণায় গেটস ফাউন্ডেশান অনুদান দেয় এবং এজন্য পৃথিবীর মানুষের ঋণী থাকা উচিত তাদের কাছে। যাই হোক, জিএমও মশা নিজেদের প্রজাতিকে ধ্বংস করে দেয় নিজেরাই। ফলে ডেঙ্গু ছড়ায় না। কিছু মানুষের প্রাণ বাঁচে। যখন ব্যাপারটা করা হয়েছিল তখন জিএমও বিরোধীরা এর বিপরীতে কোন জুৎসুই হোক্স তৈরি করতে পারেনি।
সম্প্রতি ব্রাজিলে জিকা ভাইরাস ছড়াচ্ছে এডিস মশার মাধ্যমে। ব্যস, মজহারীদের পোয়াবারো। বিভিন্ন ভুয়া, বৈজ্ঞানিকভাবে অগ্রহণযোগ্য সাইট ছড়ানো শুরু করলো যে জিএমও মশার কারণে নাকি জিকা ভাইরাস ছড়ায়। আমাদের দেশীয় মজহারীগণও ভূয়াখবর লুফে নিতে ওস্তাদ। আগে যেমন ছড়ানোর চেষ্টা করেছিলেন - জিএমও খেলেই ক্যান্সার রোগ হয়! দুনিয়ার কোন প্রতিষ্ঠিত এবং সর্বজনগৃহীত বিজ্ঞান পত্রিকা এই খবর ছাপায়নি, কিন্তু তাতে মজহারীদের কোন ভ্রূক্ষেপ নাই। হোক্স ধরিয়ে দেয়ার সাইট স্নোপসও একটি প্রবন্ধ ছেপেছে এই ভূয়া খবর ধরিয়ে দিয়ে। ছড়িয়ে চলেছেন জিকা ভাইরাসের সাথে জিএমও মশার যোগসূত্রের রূপকথা। তাদের কাছে পুরা দুনিয়াটাই ষড়যন্ত্র, ফরহাদ মজহার ছাড়া। সকল বিজ্ঞান পত্রিকা তাদের বিরুদ্ধে ষড়যন্ত্র করছে, বায়োটেক কোম্পানি করছে, বিজ্ঞানীরা করছে, ফার্মা করছে, সরকার করছে, পশ্চিম করছে, আবুল করছে, হাবুল করছে।
কিন্তু প্রোপাগান্ডা ছড়ানোর জন্য যে ডেঙ্গু নিরোধ বাধাগ্রস্থ হবে সেদিকে লক্ষ্য করেন না এই দায়িত্বজ্ঞানহীন গোত্র। বলে রাখা ভাল, পৃথিবীর সকল আধুনিক টিকা জিএমও ব্যবহার করে তৈরি করা হয়। ডায়বেটিস রোগীর জন্য ইনসুলিনও। সকল আধুনিক ঔষধ তৈরি এবং পরীক্ষার জন্যও বহুধরনের জিএমও ব্যবহৃত হয়। মজহারীদের জিএমও বিরোধী অবস্থানে পৃথিবীর মানুষের ক্ষতিবৃদ্ধি ব্যতীত কিছুই হবেনা।
নিজেরা নিজেদের ঘরের অন্ধকার কোণায় বসে থাকুন, অন্ধকার ছড়ানোর তো প্রয়োজন নাই। হাজার খানেক ফরহাদ মজহার না থাকলে পৃথিবীর ক্ষতি নাই, বরং লাভ। কিন্তু একজন এডওয়ার্ড জেনার বা একজন নরম্যান বোরলোগ না থাকলে অপরিসীম ক্ষতি।
জিকা ভাইরাস এবং মশা গবেষণা নিয়ে নিজেকে জানানোর জন্য এই নিবন্ধটি পড়তে পারেন এবং দেখতে পারেন আপনি বিপজ্জনক গর্দভ কিনা!
২।
জিএমও বিরোধী মজহারীগোষ্ঠিগণকে আমি বেশ কয়েকদিন ধরে বোঝার চেষ্টা করছি। সমস্যা হল এদের বেশিরভাগ দল প্রায় পয়গম্বরের মত ফরহাদ ফরিদার কথা মানেন। তারসঙ্গে যদি বৈজ্ঞানিক অজ্ঞতা যোগ হয় তবে সোনায়া সোহাগা। যেমন, ফরিদা বলেছেন জিএমও খেলে ক্যান্সার হয় - ব্যস মজহারীগোত্র মাথানত করে মেনে নিয়ে এইটা প্রচারের চেষ্টা চালালেন। পৃথিবীর কোন বিজ্ঞানী বা প্রতিষ্ঠিত বিজ্ঞান সাময়িকীর ধার এরা ধারেন না। কিন্তু ক্যান্সার যে একহাজার উপায়ে হতে পারে এবং জিএমও যে হাজার ধরনের হতে পারে এবং এদের একটির সঙ্গে আরেকটি সরলরৈখিক যোগাযোগ স্থাপন যে সম্ভব নয় সেটা এদের মাথায় ঢোকেনা। বৈজ্ঞানিক প্রমাণের অপ্রতুলতার কথা বাদ দিলাম। এই গোত্রটি আসলে আধুনিক টেকনোলজি বা প্রযুক্তি বিরোধী। এদের মতে জিন টেকনোলজি এবং জিএমও হল প্রকৃতি বিরুদ্ধ।
আমি এদের বলি, কৃষিকাজও তো অপ্রাকৃতিক এবং প্রকৃতি বিরুদ্ধ। এর বিরোধিতা করছেন না কেন? খুব সুবিধা করতে পারবেন না বলে? হয়তো প্রথম যখন কৃষিকাজ শুরু হয়, সেই ১২ হাজার বছর আগে ফরহাদ ফরিদা থাকলে নিচের ছবির মত আন্দোলনে যোগ দিতেন। তারা সফল হলে আজকে আমরা বনে বাদাড়ে ঘুরে বেড়াতাম, খারাপ কী?

আসলে এরা নতুন প্রযুক্তির বিরোধীতা করেন এই প্রযুক্তির ব্যাপারে সাধারন মানুষের অজ্ঞতাজনিত ভীতিকে জাগিয়ে তুলে এবং পরবর্তিতে সেই অজ্ঞতা এবং ভীতিকে পুঁজি করে। এই প্রসঙ্গে নিচের কার্টুনটা মজার। এরসঙ্গে ঢাকা বিশ্ববিদ্যালয়ের ট্রেনলাইন বিরোধী আন্দোলনকেও কিছুটা প্রাসঙ্গিক মনে হতে পারে।

৩।
আমি এখানে কিছু ঔষধ / টিকার নাম উল্লেখ করছি যাদের আধুনিক উৎপাদনে কোন না কোনভাবে জিন প্রযুক্তি এবং জিনগতভাবে পরিবর্তিত জীব (জিএমও) ব্যবহৃত হয়। উল্লেখ করতে চাই যে একজন ডায়বেটিস রোগী বেশিরভাগ সময় দিনে অন্ততঃ দুইবার করে ইনসুলিন গ্রহণ করেন। বিটি বেগুন হয়তো সপ্তাহে দুইদিন খেয়ে থাকেন। ফলে জিএমও বিটি বেগুনের চেয়ে বেশি হারে জিএমও ইনসুলিন গ্রহণ করার ফলে তো পৃথিবীর সকল ডায়বেটিস রোগী ক্যান্সারে আক্রান্ত হয়ে মরে যাওয়ার কথা। তেমনটা কী হচ্ছে? ধারণা করছি মজহারীগোষ্ঠি কেউ ইনসুলিন ব্যবহার করেন না। যাই হোক, ইনসুলিন ছাড়াও কয়েকটা এন্টিবায়োটিক/ঔষধ/টিকার নাম:
এমোক্সিসিলিন, এম্পিসিলিন, জেন্টামাইসিন, ডিফথেরিয়া, পোলিও, টিটেনাস, হাম, পক্স, মাম্পস, রুবেলা, বিভিন্ন এন্টিবডি-প্রোটিন এবং অন্যন্য।
এইখানে একটা ছোট তালিকা দিলাম মাত্র। গনেরিয়া থেকে হরমোনঘটিত রোগের ঔষধ অন্তর্ভূক্ত। এমনকি ম্যালেরিয়া রোগের জন্য আবশ্যক আর্টেমিসিনিন বা তার ধরনের ঔষধ এখন জিএম উদ্ভিদ থেকে উৎপাদন শুরু হয়েছে। আশা করবো ফরহাদ-ফরিদা এবং এদের শিষ্যগণ যারা ইনহেরেন্টলি জিএমওর সমস্যা খুঁজে পান এবং দোষারোপ করেন তারা হাসপাতালে গিয়ে বা রোগাক্রান্ত হলে এই ঔষধ বা টিকাগুলি নিজের শরীরে যতবার যতবার নেবেন বা সন্তানকে দেওয়াবেন ততবার ক্ষমা চাইবেন নিজেদের কৃতকর্মের জন্য।


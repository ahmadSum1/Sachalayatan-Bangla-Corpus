শরীর, যৌনতা এবং যৌনশিক্ষা



[নারী সপ্তাহ উপলক্ষ্যে]
বাঙালির যৌনজীবন নিয়ে প্রিয় লেখক হুমায়ুন আজাদের একটা লেখার অংশ:


বাঙালির যৌনজীবনে বিজ্ঞান নেই, কলাও নেই; রয়েছে পাশবিকতা। বাঙালির যৌবন অতিবাহিত হয় অবদমিত যৌন কামনা বাসনায়, যার ফল বিকৃতি। ধর্ষণ বাঙলায় প্রাত্যহিক ঘটনা, বাঙালিকে ধর্ষণকারী জাতিও বলা যায়। এর মূলে রয়েছে সুস্থ যৌনজীবনের অভাব। পশ্চিমে যে-বয়সে তরুণ-তরুণীরা ঘনিষ্ট হয়, সুখ আহরণ করে, সে-বয়সটা বাঙালির কাটে প্রচন্ড যন্ত্রণায়।
বাঙালির যৌবনমাত্রই ব্যর্থ, ও যন্ত্রণাপীড়িত। সুস্থ মানুষ ধর্ষণ করে না; অসুস্থরা ধর্ষণ না করে পারে না। বাঙালির বিবাহবহির্ভূত যৌনজীবন ছোটো নয়, তারা খোঁজে থাকে এ-সুযোগের; কিন্তু বিবাহিত যৌনজীবনই তার শরীর কামনা পরিতৃপ্তির প্রধানস্থল। এ-ক্ষেত্রে বাঙালি কি তৃপ্ত? এ-সম্পর্কে কোনো সমীক্ষা পাওয়া যায় না; আলোচনা পাওয়া যায় না কোনো। বাঙালি এ-ক্ষেত্রে পরিতৃপ্ত নয়; শুধু অপরিতৃপ্তই নয়, প্রচন্ড অসুখী।
বাঙালির যৌনক্ষেত্রে পুরুষ সক্রিয় কর্মী; নারী নিষ্ক্রিয় শয্যামাত্র। পুরুষ নিজের সাময়িক সুখ ছাড়া আর কিছু ভাবে না, সঙ্গিনীও যে সুখী হ’তে চায়, তা জানে না; কখনো জানার কথা ভাবে না। বাঙালি নারীপুরুষ পরিতৃপ্তির সাথে পরস্পরকে উপভোগ করে না। উপভোগের ধারণাও তাদের নেই। যে-প্রশান্তি, স্বাস্থ্য ও নিরুদ্বেগ পরিবেশ প্রয়োজন পরিতৃপ্তির জন্যে, তা নেই অধিকাংশ বাঙালির।
... তাই বাঙালি অনুপ্রাণিত হওয়ার সাথে সাথেই উপসংহারে পৌছে; এটা তার জীবনের সংক্ষিপ্ততম কাজ; যদিও এটা বৃহত্তম কাজ জীবনে। এখানে যে-অপরিতৃপ্তি, তা ঘিরে থাকে বাঙালি সমগ্র জীবন; তাকে রুগ্ন ক’রে রাখে। এ-রুগ্নতার ফল বাঙালির হঠাৎ-জাগা কামনা। বাঙালি নারী দেখলেই তাকে কাম্য বস্তু মনে করে, মনে মনে রমণ করে। এমন যৌনঅসুস্থ জাতি জীবনের অন্যান্য ক্ষেত্রে সুস্থ হ’তে পারে না।
- বাঙালির যৌন জীবন এক ট্যাবু : হুমায়ুন আজাদ

যৌনতা নিয়ে এই অবদমন, এইসব বিকৃতি, এইযে অসুস্থতা- এইসকল মনোবৈকল্য তৈরি হওয়ার একটা বড় কারন এবিষয়ে শিক্ষার অভাব। সুস্থ সমাজ গড়ে তোলার জন্য যৌনতাকে স্বাভাবিকভাবে গ্রহণ করতে হয়, বিপরীত এবং নিজের লিঙ্গের শরীরকে স্বাভাবিকভাবে জানতে হয়। আর সেজন্য প্রয়োজন এবিষয়ে শিক্ষার। ছোটবেলা থেকেই আমরা যাদের কাছ থেকে নিজেদের শরীর, কৈশোরে শরীরে পরিবর্তন, যৌনাঙ্গ, অভিলাষ এবং যৌনকর্ম এইসকল কিছু নিয়ে শিখি তারা নিজেরাই সঠিকভাবে বোঝেন না স্বাভাবিক যৌনতাকে। নিজেদের শিক্ষাই হয়েছে অসম্পূর্ণ, ভুল এবং বেশিরভাগ ক্ষেত্রেই বিকৃত। আর এই স্বল্প এবং ভুল জ্ঞান নারীপুরুষ নির্বিশেষে অর্জিত। কিন্তু, নারী নির্যাতন ঠেকাতে শুধু পুরুষকে জানলে হবেনা, নারীকেও জানতে হবে।
শরীর এবং যৌনতা নিয়ে আমাদের ভ্রান্ত ধারণা রয়েছে
নারী শরীর এবং তার যৌনমনস্তত্ব নিয়ে পুরুষদের হাজারো ভ্রান্ত ধারনা রয়েছে। সেটা সবসময়ই চারপাশে দেখা যায়। কিন্তু ধারনাগুলি মেয়েদেরও কম নেই। এবিষয়ে একটা ঘটনা উল্লেখ করতে চাই। নারী নির্যাতন রোধ বা এইজাতীয় নামে একটা ফেইসবুক পেইজ আছে, আমি তার সদস্য ছিলাম। এই পেইজ কোন নারী এডমিনই চালান বলে আমার ধারনা। সেখানে একদিন এরকম একটা পোষ্ট আসে: 'নারীর স্তন দেখে যাদের যৌনানুভূতি জাগ্রত হয় তারা অসুস্থ।' বৈজ্ঞানিকভাবে সম্পূর্ণ ভুল ধারণা। স্তনের শারীরবৃত্তিক কাজ ছাড়াও নারীর স্তনের আকার এবং আকৃতির সঙ্গে মানুষের বিবর্তনে যৌননির্বাচনের সম্পর্ক আছে। এমনকি নারীর শরীরের ঢেউ বা বাঁকের সঙ্গেও যৌন নির্বাচনের সম্পর্ক সম্প্রতি খুঁজে পেয়েছেন বিজ্ঞানীরা। (এগুলো নিয়ে এখানে আর বেশি কপচাচ্ছিনা) অর্থাৎ এই যৌনানুভূতিগুলি অস্বাভাবিক নয়। এখন নারী স্বাধীনতা, তার শরীর নিয়ে ভ্রান্ত বিষয় ছড়ালে আখেরে সমাজের জন্য এটা ভালও নয়। 
সুস্থ যৌনমনস্তত্ব গড়ে তোলা জরুরী
শরীরকে স্বাভাবিকভাবে নিতে হয়। কিন্তু আমাদের জন্য সবচেয়ে জরুরী যেই বিষয়টা সেটা হল দেহের অধিকার নিয়ে স্পষ্ট শিক্ষা প্রদান করা। বিপরীত লিঙ্গের যৌনমনস্তত্ব বোঝাও প্রয়োজন। তাই এই মানসিক শিক্ষাটা নারী-পুরুষ নির্বিশেষে দেয়া প্রয়োজন। যেমন, একজন নারীর প্রতি একজন পুরুষের যৌনকামনা জাগ্রত হতেই পারে, বিবর্তনিকভাবে এভাবেই আমাদের প্রোগ্রাম করা আছে। কিন্তু তবুও সেই নারী শরীরকে নিগৃহ বা নিপিড়ন করার অধিকার পুরুষের নাই। নারীর অনুমতি ব্যতীত তার দেহের কোন অধিকার পুরুষের নাই। তেমনিভাবে উল্টাটাও সঠিক। শিশুদের মধ্যে এই শিক্ষাটা স্পষ্টভাবে ঢুকিয়ে দেয়া গেলে তারা যৌননিগ্রহের শিকার হলেও বুঝতে পারবে যে তার সঙ্গে অপরাধ করা হয়েছে। শিশুদের প্রতি বিশেষ করে শরীর এবং যৌনতার বিষয়গুলি উন্মুক্তভাবে এবং সঠিকভাবে বোঝাতে হবে যেন সে কোন ধরনের সমস্যার কথা বাবা বা মায়ের সঙ্গে আলোচনা করতে পারে। শিশুনিগ্রহের অনেক ঘটনা এই বিষয়ে অশিক্ষার কারনে প্রকাশই পায়না। তেমনি, পুরুষের মধ্যে উপযুক্ত যৌনমনস্তত্ব এবং সঠিক যৌনজ্ঞানের অভাব তাকে যৌনঅপরাধী করে তুলতে পারে।
শরীর নিয়ে পড়তে হবে
মানুষের শরীর নিয়ে পড়াটা শুধু ডাক্তারের জন্যই বরাদ্দ থাকা উচিত না। নিজের এবং বিপরীত লিঙ্গের শরীর নিয়ে প্রাথমিক জ্ঞান আমাদের থাকা উচিত। কিন্তু সেটা আমরা প্রাতিষ্ঠানিকভাবে পাচ্ছি কই। আমি যখন কলেজের ছাত্র তখন আমাদের জীববিজ্ঞান বইয়ে দুইটি অধ্যায় ছিল, পুরুষ এবং স্ত্রী প্রজননতন্ত্র নিয়ে। আমাদের জীববিজ্ঞান শিক্ষক দুই অধ্যায়ের কোনটাই ছুঁয়ে দেখেননি, অর্থাৎ আমাদের পড়াননি। কেন? একধরনের ট্যাবু থেকে, তাইনা? যদিও এইচএসসি পরীক্ষায় একটা সম্পূর্ণ প্রশ্ন এসেছিল এই অধ্যায় দুইটি থেকে। কী করুণ অবস্থা! কিন্তু আমরা যদি সমাজে শরীরকে স্বাভাবিকভাবে নিতে পারতাম তবে এমনটা হতনা। ছোটবেলা থেকেই শরীর নিয়ে শিক্ষাদান খুবই প্রয়োজনীয়, একটি যৌনঅপরাধহীন সমাজ তৈরির জন্য। আমাদের যৌনাঙ্গগুলিকে হাত, পা, মুখ, পায়ুর মতই প্রয়োজনীয় অঙ্গ হিসেবে জানতে হবে, পড়তে হবে। এর মধ্যে কোন দ্বিধা থাকা উচিত নয়। আর এই জানাটা প্রাতিষ্ঠানিকভাবে হলেই সবচেয়ে ভাল হয়। 
অর্থাৎ, সমাজে নারী নির্যাতন, নারী ও শিশুকে যৌন নিগ্রহ-নিপিড়ন ইত্যাদি হ্রাস করার জন্য সবচেয়ে জরুরী যেই বিষয়টা করা উচিত সেটা হল সার্বিকভাবে সচেতনতা বৃদ্ধি করা। এর জন্য কিশোর-কিশোরী বয়সে প্রাতিষ্ঠানিকভাবে যৌনশিক্ষা প্রদানের কোন বিকল্প এখানে নাই।  এই শিক্ষাটা যতটা মেয়েদের জন্য জরুরী, আমি মনে করি তার চেয়েও বেশি প্রয়োজন একজন ছেলের জন্য। তাহলে, একজন ছেলে যখন বড় হবে তখন যৌনতা এবং নারীশরীর সম্বন্ধে অদ্ভুত, অশ্লীল, কুৎসিত, বিকৃত মানসিকতা তার গড়ে ওঠার সুযোগ কমে যাবে। প্রাপ্তবয়স্ক হয়ে একজন নারী বা শিশুকে যৌন নির্যাতন করার পূর্বে সে কয়েকবার ভাববে। এই শিক্ষা যৌনতা এবং নারীর শরীরের অধিকার, নারীর যৌন মনস্তত্ব নিয়ে একজন পুরুষের বিবেক জাগ্রত করবে। 
কিছু বই
আমি মনে করি বিদ্যালয়ে যৌনশিক্ষার ক্লাস যেমন নেয়া উচিত, তেমন আমাদের উচিত যৌনতা বিষয়ে কিশোর-কিশোরীদের উপযোগী করে বিভিন্ন বই লেখা, বা অনুবাদ করা। প্রাতিষ্ঠানিকভাবে না করা গেলেও এই বইগুলি পড়ানোর জন্য বাবা মা কেই উদ্যোগ নিতে হবে, যদি তার চান তাদের শিশুটি বড় হয়ে একজন সুস্থচিন্তার, একে অপরের শরীরকে সম্মান করতে পারা মানুষ হিসেবে বড় হয়ে উঠুক। আমি এই পোষ্টের শেষে ইংরেজীতে রচিত তিনটি বইয়ের নামতুলে ধরছি। কেউ উদ্যোগী হয়ে বইগুলি অনুবাদ করে ফেললে দারুণ হবে!
১। What’s the Big Secret? 
লেখক Laurie Krasny Brown
বয়সসীমা: ৪ বা তদুর্ধ

বইটা একেবারে শিশুর সঙ্গে কিভাবে তার দেহ নিয়ে ধীরে ধীরে কথা বলা শুরু করা উচিত, তাকে যেসব ধারনা দেয়া উচিত সেসব নিয়ে। শিশুর যৌন এবং দেহ শিক্ষায় প্রথম বই হতে পারে এটি।
২। It’s Not the Stork!
লেখক Robie H. Harris and Michael Emberley
বয়সসীমা: ৫ বা তদুর্ধ[/b]

এই বইটা শিশু-কিশোরদেরকে বোঝায় কিভাবে সন্তান জন্ম নেয়, তার জন্য কী কী করা প্রয়োজন, কিভাবে যৌনভাবে সুস্থথাকা যায় ইত্যাদি।
৩। It’s Perfectly Normal: Changing Bodies, Growing Up, Sex, and Sexual Health
লেখক Robie Harris and Michael Emberley
বয়সসীমা: ১০ বা তদুর্ধ[/b]

উপরের তিনটা বইয়ের মধ্যে এইটাই আমার পড়া আছে। (বাকিগুলা রিভিউ থেকে লেখা) কিশোর উপযোগী এই বই বিভিন্ন শারীরিক ক্রিয়া থেকে শুরু করে হস্তমৈথুন পর্যন্ত সবকিছু নিয়ে আলোচনা করেছে। যৌবনে পা দেয়ার আগে এই বইটি কিশোরকিশোরীকে খুব সুন্দরভাবে যৌনকর্ম, শরীর এবং তার অধিকার নিয়ে বোঝায়।
৪। এলেম আমি কোথা থেকে?
জি এইচ হাবিব
অনুবাদটি প্রথম প্রকাশ: ১৯৯৯

আজকে বাংলায় এধরনের বইয়ের একটা হদিস পেলাম: লেখক জি এইচ হাবিবের করা Where Did I Come From? বইটার অনুবাদ। মূল বইটি পিটার মায়েলের লেখা। বাংলায় অনুবাদের এই জরুরী কাজটি করার জন্য জি এইচ হাবিব প্রশংসার দাবিদার। বইটি আমি পড়িনি, রিভিউগুলি থেকে বুঝতে পারছি এটা চমৎকার বই। শিশুদেরকে যৌনমিলন থেকে শিশু ভূমিষ্ট হওয়া পর্যন্ত প্রক্রিয়াগুলি ছবি দিয়ে বুঝিয়ে দেয়া হয়েছে।


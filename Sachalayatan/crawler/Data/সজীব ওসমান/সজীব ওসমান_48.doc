চিন্তাভাবনা ১ঃ মিলগ্রাম পরীক্ষা- সব মানুষেই দানব থাকে?



নিউরোবিজ্ঞানের প্রিয় বন্ধুর সঙ্গে কথাবার্তায় আলোচনাগুলি উঠে এসেছে। মস্তিষ্ক নিয়ে কাজ করা এসব মানুষেরা কৌতুহল নিয়ে মানুষের কর্মকান্ডকে দেখেন এবং বিশ্লেষণ করেন। এখানে আলোচনার কিয়দংশ তুলে দিচ্ছি।
মানুষ যখন জানে যে তার কোন কৃতকর্মের দায়দায়িত্ব তার নিজের উপর বর্তাবে না, মানে তার বসবাসকৃত সমাজে প্রতিষ্ঠিত স্বত্তার উপর বর্তাবে না, অন্য কেউ সেই দায়দায়িত্ব নেবেন, তখন হয়তো সেই মানুষ যেকোন নিকৃষ্ট কাজই করতে চেষ্টা করতে পারেন। যেমন আবু গারিব কারাগারে যেসব নৃশংসতাগুলি হয়েছে সেগুলির কথা চিন্তা করা যায়- যদি সেখানে আপনার একজন 'বস' থাকেন এবং তিনি আপনাকে নির্দেশ দেন যে- যেকোন উপায়ে কয়েদিদের কাছ থেকে কথা বের করতে, তবে আপনি জানেন যে আপনার যেকোন কাজের দায়ভার নেবেন আপনার বস। তখন আপনি হয়ত যেকোন ধরনের নৃশংসতাই করতে পারেন। আপনার মনের সব পঙ্কিল ভাবনা হয়তো উঠে আসবে বাস্তবে। মানুষ বেশিরভাগ সময়েই সমাজ অনুযায়ী ব্যাক্তিত্ব বহন করে। সুযোগ বা সমাজের সহায়তা পেলে আপনিও যে নৃশংসতা করবেন না সেটা কে বলতে পারে? আবু গারিবের ভেতরের সৈন্য হিসেবে নিজেও হয়তো একই কাজ করতেন!

কিন্তু শুধু নৃশংসতা দিয়েই এমন আচরনকে বেঁধে দেয়া যাবেনা। অন্যান্য অনেক আচরনই আপনি করতে পারেন যেটা কোন নির্দিষ্ট সমাজে আপনার প্রতিষ্ঠিত স্বত্তার চেয়ে ভিন্ন। আপনি ফেইসবুকে ফেইক আইডি দিয়ে এমন কথা বলেন যেটা আপনি নিজের লেবাসে কখনই বলবেন না। কিন্তু দুইটা স্বত্ত্বাই আপনি নিজে। হয়তো লক্ষ্য করেছেন- যেই সমাজে আপনাকে কেউ চেনেনা সেই সমাজে আপনার ব্যবহার ভিন্ন। আপনার চেপে রাখা বা সুপ্ত স্বত্তা আলো বাতাস পেলে ঠিকই ডানা মেলে দিতে পারে।
ইয়েল বিশ্ববিদ্যালয়ের একটি বিখ্যাত পরীক্ষার কথা উল্লেখ করছি- নাম মিলগ্রাম পরীক্ষা। ১৯৬১ সালের পরীক্ষাটিতে মিলগ্রাম খুঁজতে চেয়েছিলেন দ্বিতীয় বিশ্বযুদ্ধের একজন খলনায়ক, নৃশংস গণহত্যার হোতা এডল্ফ আইখম্যানের অঙ্গুলিহেলনে যেই সৈন্যরা লাখ লাখ মানুষ মেরেছে তারা কি শুধু আদেশ পালন করেছে? এমন অবস্থায় একজন সৈন্য (যে মানুষও) সে কি করে? মানুষকে কোন কিছু করার আদেশ দিলে কি তার মধ্যে সাধারন জীবনের চেয়ে ভিন্ন স্বত্তা কাজ করে?
মিলগ্রামের পরীক্ষাটিতে একজন ভলান্টিয়ার ছিলেন এবং একজন ভান করছিলেন যে তিনিও ভলান্টিয়ার। ভান করা ব্যক্তির অভিব্যক্তি রের্কড করে বাজানো হচ্ছিল। এখন যিনি আসল ভলান্টিয়ার ছিলেন তাকে 'শিক্ষক' বানানো হল। আর ভান করা ব্যক্তিকে 'ছাত্র'। শিক্ষক মশাই ছাত্রকে দেখছিলেন না। কিন্তু তার শব্দ শুনছিলেন। আর শিক্ষককে নির্দেশ দিচ্ছিলেন আরেকজন। পরীক্ষাটি হল এরকম- শিক্ষক (মানে ভলান্টিয়ারটি, যে পরীক্ষাটির আসল উদ্দেশ্য জানেনা) ছাত্রকে কিছু প্রশ্ন জিজ্ঞেস করবেন। ছাত্র উত্তর পারলে পরের প্রশ্নে যাবেন। কিন্তু উত্তর ভুল হলে একটি বোতাম টিপবেন যাতে ছাত্র একটি বৈদ্যুতিক শক খায়। প্রতিবার ভুলের জন্য শক খাবেন ছাত্র এবং প্রতিবার শকের মাত্রা ১৫ ভোল্ট করে বাড়বে।

পরীক্ষাটি অনেকগুলি ভলান্টিয়ার (শিক্ষক) দিয়ে করা হয়েছিল। এখানে বলে রাখি- ছাত্রগুলির শক খেয়ে প্রতিক্রিয়ায় আওয়াজ রের্কড করা ছিল, সত্যিই কাউকে শক দেয়া হয়নি। তো শকের মাত্রা বাড়তে থাকার একটা পর্যায়ে ছাত্রগুলি দেয়ালে বাড়ি দিয়ে কাকুতি মিনতি করতে থাকে যেন আর শক দেয়া না হয়। তখন বেশিরভাগ ভলান্টিয়ারই চিন্তিত হয়ে পড়েন ছাত্রের ব্যাপারে, যেহেতু তারা দেখছিলেন না কাকে শক দিচ্ছেন। ভাবছেন যে সত্যিই ছাত্রের খারাপ অবস্থা। কিন্তু এই পর্যায়ে যখন শিক্ষককে বলা হয় যে 'যাই হোক না কেন দায়দায়িত্ব তার না, তাকে নির্দেশ মানতে হবে', তখন বেশিরভাগ ভলান্টিয়ারই এরপরও শক দিতেই থাকেন। যদিও জানেন যে এতে ছাত্রটি মারা যেতে পারে। যেসব নির্দেশে ভলান্টিয়ারকে পরের শক দিতে বলা হয়েছিল সেগুলো হল-
১. Please continue.
২. The experiment requires that you continue.
৩. It is absolutely essential that you continue.
৪. You have no other choice, you must go on.
আইখম্যান বা এইরকম কোন সেনাপতির নির্দেশ যারা পালন করে, মানে সৈন্যরা কি এমনটাই করেছিল? আমরা যদি একই অবস্থায় থাকতাম তবে কি আমরাও একই কাজ করতাম?
যারা ধর্মের বা অন্য আইডিওলজির নামে হত্যা করেন তারা ভাবেন যে তাদেরকে এমন আদেশ দেয়া হয়েছে সর্বশক্তিমানের কাছ থেকে বা সুপ্রিম লিডারের কাছ থেকে। ফলে তারা কোন দায়ভার নেন না- খুন তখন সহজ হয়ে যায়। ইরাকে-আফগানিস্তানে-পাকিস্তানে মসজিদে বোমা মারছেন, তালিবানি/হেফাজতি/রাজনৈতিক সৈন্য হচ্ছেন, ক্লু-ক্লাক্স-ক্লান হচ্ছেন। ভাবুন তো? সতীদাহ প্রথা বিদ্যামান যেসময়ের সমাজে সেসময়ে আপনি সমাজের একজন সাধারন নাগরিক হিসেবে কি একই প্রথায় চলতেন না? এখন হয়তো ভাবছেন যে আপনি নিজে মোটেই অমন নন। কিন্তু সত্যিই কি তাই?
অদ্ভুত মন!


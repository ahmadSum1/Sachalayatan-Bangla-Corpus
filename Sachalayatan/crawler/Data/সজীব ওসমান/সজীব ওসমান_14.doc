খাবারদাবার আর মস্তিষ্কের কাজকারবার




টরন্টোর একটা পুরানো বইয়ের দোকানের আমি নিয়মিত পরিব্রাজক। তবে দোকানের সবজায়গায় ঘুরে বেড়াই না। দুই তিনটা কোণা আছে, যেগুলিতে সরাসরি চলে যাই। একটা কোণা হল বিজ্ঞানবইয়ে ভর্তি। বাসার বুকশেলফের বেশ কিছু অংশ আমি তুলে এনেছি এই কোণা থেকে। এভাবে একদিন বই ঘাঁটতে গিয়ে এই বইটা হাতে এল: নাম Your Brain on Food। মস্তিষ্কে খাবারদাবারের প্রভাব নিয়ে বইটা একটু উল্টেপাল্টে দেখে বেশ মজার মনে হল, কৌতুহল জাগলো এবং কিনে ফেললাম। লেখকের নাম আগে কোনদিনই শুনিনি - গ্যারি ওয়েংক। সচলের বই নিয়ে লেখামালার অংশ হিসেবে এই 'নতুন লেখকের' বইটি নিয়ে লিখছি। 
লেখক শুধু আমার জন্যই নতুন নয়, তিনি লেখক হিসেবেও নতুন। তবে, গ্যারি ওয়েংক ভদ্রলোক তাঁর বিষয়ের একজন ঝানু ব্যক্তি। একজন মস্তিষ্ক গবেষক, ওয়ায়ো বিশ্ববিদ্যালয়ের কয়েকটি বিষয়ের সঙ্গে অধ্যাপনায় জড়িত। তিনি মস্তিষ্কের রোগ, যেমন আলঝাইমার্স রোগ বিশেষজ্ঞ। বিভিন্ন গুরুত্বপূর্ণ গবেষণা পদে আসীন, বহু পুরষ্কার পেয়েছেন - যার মধ্যে আছে নিজের বিশ্ববিদ্যালয়ের শ্রেষ্ঠ শিক্ষকের পদকও। তবে এককভাবে তিনি বই লিখেছেন এই একটিমাত্র। মস্তিষ্কের কাজকারবার কিভাবে খাবারদাবার দিয়ে প্রভাবিত হয় তার বর্ণনা তুলে ধরেছেন আমাদের পরিচিত বহু খাবারের উদাহরণ দিয়ে। নিজের পড়াশোনা, জ্ঞান এবং গবেষণার অভিজ্ঞতা তুলে ধরেছেন। 
আমি ভাল সাহিত্য সমালোচক নই। আর, এই লেখাটায় বইটি থেকে কোন অংশ হুবহু তুলে ধরছি না। বরং নিজের ভাষায় বইয়ের অংশবিশেষকে টুকে দিচ্ছি ছোট করে। এই লেখা থেকে পাঠক হয়তো বইটি পড়তে আগ্রহী হবেন। 
-----------------
খাবার দাবার নিয়ে চিন্তা করলে প্রথমেই বাঙালীর মন চলে যায় ভোজনরসের চিন্তায়। আমরা খেতে পছন্দ করি। কিন্তু খাবার কখন বন্ধ করতে হবে সেটা সাধারনত বুঝিনা। ওয়েংক লিখছেন -


Our brains were shaped by evolution to be very efficient at instructing us to eat, but quite inefficient at stopping us from eating।

বইটির প্রথম দিকে অংশকে শিরোনাম দেয়া গেলে বলা চলে - 'আমি কেন এত খাই'। বইটি থেকে উল্লেখ করছি -


নিউরোবিজ্ঞানীরা অতিভোজনের প্রবণতা বোঝাতে একটা টার্ম ব্যবহার করেন- Ingestion Analgesia। এই জিনিস আপনাকে ক্রমাগত খেয়ে যেতে সাহায্য করে, খেতে খেতে পেট ফুলে গেলেও। যতগুলি বোতাম খোলা যায় ততটুকু ঢিলে করে পর্যন্ত, আত্মীয়স্বজন বা বন্ধুবান্ধবী সবার সামনে বিব্রত হওয়া পর্যন্ত খেতেই থাকেন।
আসলে খাওয়ার সময় আমাদের ব্যাথা অনুভূতির সার্কিট ভোঁতা হয়ে যায়, মস্তিষ্ক একধরনের ব্যাথা ভোঁতাকারী ওপিয়াট নিঃসরণ শুরু করে। হয়তো জানেন, মজাদার খাবার খাওয়ার সময় আমাদের ব্যাথার অনুভূতি তেমন থাকেনা, বিশেষ করে যখন চকলেট খান। কোন বড়সড় ভোজনের শেষেও যে মিষ্টি যাতীয় কিছু খাওয়ার ইচ্ছা করতে পারি, সেটা শুধু এই ঘটনার কারনেই।
আসলে ক্রমাগত খেতে থাকার কারনে আমরা ব্যাথার ব্যাপারে অসংবেদনশীল হয়ে যাই।
আমাদের আধুনিক মস্তিষ্কের উদ্ভব হয়েছিল এমন সময়ে যখন চারিদিকে খাবারের অভাব ছিল, মানে এখনকার মত চাইলেই আশেপাশে খাবার পাওয়া যেতনা। তাই, যখনই যতটুকু খাবার পাওয়া যেত তার পুরোটুকুই সাবার করার জন্য আমাদের মস্তিষ্ক আমাদের প্ররোচনা দিত। বিভিন্ন বন্যপ্রানীর খাদ্যাভাসের দিকে নজর দিলে এই ব্যাপার লক্ষ্য করা যাবে।
শুধু তাই না, আমরা অবচেতনভাবে আমাদের খাবারকে রক্ষা করার চেষ্টা করি, যেন অন্য কেউ খেয়ে না ফেলে। আর এই প্রতিরক্ষার একটা সহজ উপায় হল নিজেই সবকিছু খেয়ে ফেলা, যেন অন্যে এসে লবডঙ্কা পায়। কতগুলি পরীক্ষা দেখাচ্ছে যে যখন আমাদের আশেপাশে প্রচুর খাবার থাকে তখন আমরা খাদ্যগ্রহণের পরিমান বাড়িয়ে দেই। এমনকি বাসি বা খেতে ভাল নয় এমন খাবারও আমরা বেশি খাই।
এমনকি, কাউকে যদি বলে দেয়াও হয় যে তুমি বাসি খাবার খাচ্ছো বা তোমার যতটুকু দরকার ততটুকু তুমি খেয়ে ফেলেছো, তবুও আমরা অতিরিক্ত খাবো। ডায়েট করার যত মোটিভেশান ই থাকুক, আমাদের জৈবিক তাড়না তাকে পরাস্ত করে বেশিরভাগ সময়।
আমরা গায়েগতরে নাদুশনুদুশ হয়ে যাওয়ার পরেও আমাদের মস্তিষ্ক বলতেই থাকে- খাও খাও খাও।
গাঁজা সেবন করলে খুবই সম্ভাবনা আছে যে আপনি আপনার পছন্দের খাবার বেশি পরিমান গ্রহণ করবেন। তার একটা কারন আছে। গাঁজার যেই উপাদান আপনার মস্তিষ্কে কাজ করে সেটার সাথে খাদ্যগ্রহণের ফলে ভাল লাগার নিউরোচক্রের সংযোগ আছে। গাঁজার মত একধরনের অন্তঃক্যানাবিনয়েড যৌগের পরিমান স্থুলাকার মানুষের রক্তে প্রচুর পরিমানে থাকে। আমরা যখন মোটা হই মস্তিষ্ক অন্তক্যানাবিনয়েড দিয়ে ভরিয়ে দেয় আমাদেরকে। এই যৌগ আমাদের পছন্দের খাবারের স্বাদ বাড়িয়ে তোলে মস্তিষ্কে, বেশি খেতে প্ররোচনা দেয়।
কিন্তু তার মানে এই না যে গাঁজা সেবনে আপনি সবধরনের খাবারই বেশি পরিমান খাবেন। যেসব খাবার আপনার খেতে ভাল লাগেনা সেসব খাবার গাঁজা সেবনেও ভাল লাগবেনা। কিন্তু চিনি বা মিষ্টি খেলে সবসময়ই ভাল লাগার কথা। আসলে মিষ্টি খেলে আমাদের মস্তিষ্কে ডোপামিন বেড়ে যায়, যা ভাল লাগার অনুভূতি সৃষ্টি করে এবং আরও বেশি খেতে প্ররোচনা দেয়।
আসলে গাঁজা সেবনে যেই পরিমান ডোপামিন নিঃসরন হয় প্রায় ততটুকুই নিঃসরণ হয় চিনি খেলে। মস্তিষ্কের ভেতরের যেই গাঁজার মত যৌগ আছে সেটাই আমাদের খাবারের ভাল লাগার অনুভূতির জন্য কাজ করে, গাঁজা শুধু ভাল লাগার অনুভূতিটা বাড়িয়ে দেয়।

আবার আমাদের পরিচিত বহু খাবার মস্তিষ্কে বা সাধারণভাবে স্বাস্থ্যে কী প্রভাব ফেলে, সামাজিক বিবর্তনে আমাদের বিভিন্ন খাদ্যাভাস কিভাবে গড়ে উঠেছে, খাবার সংস্কৃতির উৎস কী - এসব দিয়ে বইটির পাতায় পাতায় গল্প। একটা উদাহরণ দেই -



পান-সুপারি খাওয়ার প্রচলন বাংলায় প্রায় ৫০০০ বছরেরও আগে শুরু হয়। পান-সুপারির সঙ্গে চুন খাওয়াটা এখানে জনপ্রিয়। কিন্তু বাংলার মানুষ চুন কেন খান- সেটা ভেবে দেখার বিষয়। পান এবং সুপারির মত পুরোপুরি উদ্ভিজ্জ্ব উপাদান এর সঙ্গে চুনের মত একধরনের খনিজ উপাদানকে কেন খাওয়ার প্রচলন শুরু হল?
সুপারিতে বেশ কিছু এমন রাসায়নিক আছে যা দেহের বিভিন্ন নিউরোগ্রাহকে লেগে যায় (বেশি কপচাচ্ছিনা, আসিটাইলকোলিন গ্রাহক বা রিসেপ্টর নিয়ে পড়ে নিতে পারেন আগ্রহীগণ) এবং যা আমাদের মানসিক অবস্থায় প্রভাবে ফেলতে পারে। এদের মধ্যে দুইটা হল অ্যারেকোলিন এবং গুয়াভাকোলিন। সুপারির এসব রাসায়নিক থেকে গুয়াভাসিন নামক একধরনের উপাদান মানবশরীর তৈরি করে (গুয়াভাসিন কে ঔষধ হিসেবে ব্যবহার করা হয়)। মস্তিষ্কে এইসব রাসায়নিকের সম্মিলিত ক্রিয়া মানুষের মধ্যে ভাল লাগার অনুভূতি দেয়।
আর চুন হল ক্ষারীয় যৌগ। সুপারির সঙ্গে চুন খেলে তা সুপারির দ্রবণের ক্ষারত্ব বাড়িয়ে দেয়। যার ফলে শরীরের দ্বারা অ্যারেকোলিন এবং গুয়াভাকোলিন এর গ্রহণের হার বেড়ে যায়। হয়তো প্রথমে সুপারির অম্লত্ব কমানোর জন্য চুন খাওয়ার প্রচলন শুরু হয়েছিল। কিন্তু চুন গ্রহনে যে সুপারি আসক্তিতে প্রভাব ফেলেছে সেটা হয়তো অজান্তেই হয়েছে। কয়েক হাজার বছর ধরে এই প্রচলন তাই টিকে আছে।
তবে, নিয়মিত সুপারি খাওয়া স্বাস্থ্যের জন্য দারুণ ক্ষতিকর। আমাদের দেশে মুখের ক্যান্সারের সবচেয়ে বড় কারনগুলির একটি হল সুপারি খাওয়া (সেটা যত প্রাকৃতিকই হোক না কেন!)।

তেমনি আছে খাবারের উৎপত্তির ইতিহাস নিয়ে মজার আলোচনা। আধুনিক পানীয় কোকাকোলার জন্ম ইতিহাস নিয়ে জায়গাটা বিশেষ করে বেশ মজার। গ্যারি ওয়েংক বলছেন -


প্রথম কোকা কোলা তৈরি হয়েছিল ওয়াইন এবং কোকেইন এর মিশ্রিত পানীয়কে পরিবর্তন করে।
কোকা গাছের পাতায় কোকেইন থাকে, প্রাকৃতিক উপাদান থেকে কোকেইন তৈরি হয় এই পাতা ব্যবহার করে। বহু বছর আগে থেকেই আমেরিকায়, ইনকাদের মধ্যে এই পাতা চিবিয়ে আনন্দানুভূতি নেয়ার প্রমাণ পাওয়া যায়। ইনকারা তাদের বার্তাবাহকদেরকে বা শ্রমিকদের এই পাতায় আসক্ত বানিয়ে দিত, এই পাতা দিয়ে তাদের বেতনও দেয়া হত। কোকা পাতা খেলে কষ্ট এবং ক্ষুধা কম লাগে।
১৮৬৮ সালে এঞ্জেলো মারিয়ানি নামক এক ব্যক্তি ওয়াইন এবং কোকা পাতার নির্যাস মিশিয়ে একধরনের পানীয় বানান যেটা তুমুল জনপ্রিয় হয়। নাম ভিন মারিয়ানি বা মারিয়ানির ওয়াইন। রানী ভিক্টোরিয়া, দুইজন পোপ এবং বিজ্ঞানী এডিসন এই পানীয়ের ভক্ত ছিলেন। কোকেইন এবং এলকোহলের মিশ্র প্রতিক্রিয়া মস্তিষ্কে খুব দ্রুত কাজ করে এবং সুখানুভূতি দেয়।
পরে ১৮৮৬ সালে কোকা ওয়াইন পানীয়তে উদ্বুদ্ধ হয়ে একজন ফামর্াসিষ্ট, জন পেম্বারটন, আমেরিকায় প্রথম কোকা কোলা পানীয় তৈরি করেন। এটা তৈরি করা হয় কোকা ওয়াইন থেকে এলকোহল বাদ দিয়ে চিনির সিরাপ যুক্ত করে এবং কোলা বাদামের নির্যাস যুক্ত করে। নাম তাই, কোকা কোলা। কোলার নির্যাস থাকায় কোকা কোলাতে ক্যাফেইন পাওয়া যায়। প্রথমে কোকা কোলায় কোকা নির্যাসের কারনে বেশ ভাল পরিমানেই কোকেইন বিদ্যমান ছিল। ১৯২৯ সালে কোকেইনকে বাদ দেয়া হয় কোকা কোলা থেকে, কিন্তু কোকার নির্যাস ঠিকই রয়ে গিয়েছে।

আছে কিছু কৌতুহলকর এবং আমার কাছে অজানা ইতিহাস। যেমন, উত্তর আমেরিকায় ডাইনি সন্দেহে যাদেরকে হত্যা করা হয়েছিল তারা হয়তো 'ডাইনী' হয়েছেন বিশেষ খাবারের কারনে -


১৬৯২ - ৯৩ সালে আমেরিকায় ২০ জন মানুষকে প্রেতসাধনা বা ডাকিনীতন্ত্র বা উইচক্রাফ্টিং এর অভিযোগে মৃত্যুদন্ড দেয়া হয়, যাদের মধ্যে বেশিরভাগই নারী ছিলেন। 'উইচ ট্রায়ালস ইন সালেম' বা 'সালেমের ডাইনীদের বিচার' নামে পরিচিত। এখন ধারনা করা হয় যে লোকগুলিকে মারা হয়েছিল তারা রুটিতে একধরনের ছত্রাক সংক্রমণের কারনে অদ্ভুত আচরণ করছিল।
এই ছত্রাকের নাম ক্লেভিসেপস পারপিউরিয়া (Claviceps purpurea) - যারা এলএসডি'র মত একধরনের প্রাকৃতিক রাসায়িনক যৌগ তৈরি করতে পারে। এলএসডি তুমুল হ্যালোসিনোজেনিক যৌগ হিসেবে পরিচিত। এই ছত্রকের তৈরি প্রাকৃতিক যৌগটি খেলেও একইরকম হ্যালুসিনেশান হয়। অদ্ভুত জিনিসকে সত্যি মনে করা, বিড়বিড় করা, উল্টাপাল্টা পা ফেলে হাঁটা এসবই হতে পারে। এমন করলে লোকে ডাইনী ভাববেনা কেন?
(মস্তিষ্কের সেরেটোনিন গ্রাহকের সঙ্গে মশকরা করে এইধরনের যৌগ। তবে হ্যালুসিনেশানটা সঠিক কিভাবে হয় সেটা বোঝা যায়নি এখনও।)

আর আছে উত্তেজক পানীয়ের কথা -


দেগা, মানে, ভ্যান গঘসহ বেশকিছু কিংবদন্তি চিত্রশিল্পীর পছন্দের পানীয় ছিল এবসিন্থ। একধরনের ওয়াইন, যার সঙ্গে মেশানো থাকে একটি গুল্মের (Artemisia absinthium) নির্যাস, ওয়র্মউড বা পোকাকাষ্ঠ উদ্ভিদের নির্যাস ব্যবহার করা হয় এই পানীয় তৈরিতে। (উদ্ভিদটার বাংলানাম হয়তো দেয়া হয়নাই, আমি পোকাকাষ্ঠ ডাকছি। পুরান টেষ্টামেন্টে ৭ বার এইধরনের উদ্ভিদের কথা আছে, তবে কী বোঝানো হয়েছে সেটা নিয়ে এখনও দ্বন্দ আছে।) উল্লেখ্য যে এইধরনের উদ্ভিদের অন্য একটি প্রজাতি থেকে ম্যালেরিয়ার সবচেয়ে কার্যকর ঔষধ (আর্টেমিসিনিন) তৈরি হয়।
কিন্তু এবসিন্থ পানীয়ে ব্যবহৃত গুল্মে থাকা থিউজন নামক একধরনের যৌগ থাকে, যা আমাদের মস্তিষ্কের গ্যাবা গ্রাহকে বন্ধন তৈরি করতে পারে। এলকোহল এবং থিউজনের মিলিত ক্রিয়ার কারনে এবসিন্থ এত পছন্দের ছিল ঐসব কিংবদন্তিদের।
থিউজন মস্তিষ্কের কার্যকারিতা অনিয়ন্ত্রিতভাবে বাড়িয়ে দেয়, নিউরন খুব সহজে উত্তেজিত হয় বা ফায়ার করে। সেজন্য বেশিপরিমান থিউজন গ্রহন করলে মৃগীরোগের লক্ষণ দেখা দেবে। কিন্তু এবসিন্থে থাকা থিউজনের পরিমান অতিস্বল্প। তবে, আমাদের মেধাবী শিল্পীদের চিত্রশীল্প তৈরিতে হয়তো এই পরিমানই ভূমিকা রেখেছে!


পুরো বইটাতেই আমি কিছু চমকপ্রদ তথ্য পেয়েছি আমাদের খুব পরিচিত খাদ্যা বা খাদ্য উপাদানগুলি নিয়ে। যেমন, আপনি শুধু গোটাকতক জয়ফল খেয়ে 'হাই' হয়ে যেতে পারেন সেটা কী জানতেন? তবে পার্শ্বপ্রতিক্রিয়া হিসেবে পেটখারাপ হয়ে কমোডে বসে থাকতে হবে একবেলা। কারন যে স্নায়বিক গ্রাহকে জয়ফলের কার্যকর উপাদান প্রভাব ফেলে সেটা আমাদের পাকস্থলীতেও আছে। সঙ্গে আরেকটা মজার তথ্য জানুন -


শিশুরা মায়ের দুধের প্রতি আসক্ত হয়ে পরে। তার কিছু কারন আছে।
আমাদের পাকস্থলী বা মস্তিষ্ক এবং রক্তের মধ্যে একটা প্রতিবন্ধক আছে। সেটা অনেকটা ছাকনির মত কাজ করে। পাকস্থলী থেকে যেমন সবকিছু রক্তে মিশতে পারেনা, তেমনি রক্ত থেকেও সকল উপাদান আমাদের মস্তিষ্কে যেতে পারেনা। এটা মস্তিষ্কের প্রতিরক্ষা ব্যবস্থা, কোন ধরনের সংক্রমণের হাত থেকে বাঁচার জন্য।
কিন্তু একেবারে কোলের শিশুদের এই প্রতিবন্ধকগুলি নেই। তারা যাই খায় প্রায় সবকিছুই রক্তে মিশে যেতে পারে। এমনকি বড় বড় পেপটাইডও (পেপটাইড হল বামন প্রোটিন)। তাই শিশুরা যা খায় তার উপাদানগুলি খুব সহজে তাদের মস্তিষ্কে প্রভাব ফেলে।
এবার আসি নেশার ব্যাপারে। আমাদের মস্তিষ্কে নিজেদেরই কিছু মরফিনের মত যৌগ এবং এদের গ্রাহক আছে। সেজন্য মরফিনের মত যৌগ (হেরোইন, মরফিন, কোডেইন) -গুলি মস্তিষ্কে প্রভাব ফেলতে পারে এবং আসক্তি তৈরি করে। আমাদের মস্তিষ্কে মরফিনের মত যৌগগুলি হল একধরনের পেপটাইড, নাম এন্ডরফিন। এখন, এইধরনের পেপটাইডের উদ্ভব জীবের বিবর্তনে অনেক আদিকালে হয়েছিল এবং কিছু ক্ষেত্রে তাদের তেমন কোনই পরিবর্তন ঘটেনি বিবর্তনের ইতিহাসে। সেজন্য, এন্ডরফিনের মত পেপটাইড আমরা বিভিন্ন খাবারের মাধ্যমে গ্রহণ করতে পারি যা মস্তিষ্কে প্রভাব ফেলতে পারে।
দুধে কেসিন নামক একধরনের প্রোটিন থাকে। এই কেসিন মানুষের অন্ত্রের একধরনের উৎসেচকের মাধ্যমে ভেঙে একটা পেপটাইড তৈরি করে - নাম বেটা-কেসিওমরফিন। আমাদের পাকস্থলী এই পেপটাইডকে রক্তে মিশতে বাঁধা দেয়। কিন্তু শিশুর রক্তে ঠিকই মিশে যেতে পারে তার অপরিপক্ক পাকস্থলীর জন্য। পেপটাইডটি রক্তের মাধ্যমে মস্তিষ্কে যায়। আর হেরোইনের মত ইউফোরিয়া এবং ভাললাগার অনুভূতি তৈরি করে শিশুর মস্তিষ্কে। আর এইজন্যই ধারনা করা হয় শিশু দুধে আসক্ত হয়ে যায়।
কেসিন দুধের একটা খুব সাধারন প্রোটিন, মানে অনেকপ্রাণীর দুধেই প্রায় কাছাকাছি কেসিন পাওয়া যায়। চিন্তা করেন যদি এই মরফিনসম কেসিন পেপটাইডে যদি আমরাও আসক্ত হতাম তবে কী হত? দুধের গরু কালোবাজারে কিনতে পাওয়া যেত!

-----------------------
বইটির কিছু কিছু অংশে বেশ কিছু বৈজ্ঞানিক বিবরণ আছে যেটা জীববিজ্ঞান না পড়া থাকলে ঝামেলা হবে মনে করি। কিন্তু তাই বলে বইটা আস্বাদনের খুব বেশি সমস্যা হবেনা বোধ হয়। বিশেষ করে যখন আপনি আপনার নিত্যদিনের গ্রহণ করা খাবারদাবার, অথবা অন্য জানা অজানা খাদ্যদ্রব্য নিয়ে চমকপ্রদ সব গল্প শুনবেন। 
আমি দ্বিতীয় সংস্করণ পড়েছি, প্রকাশ হয়েছে ২০১৫ সালে। অক্সফোর্ড বিশ্ববিদ্যালয় প্রকাশনা থেকে মূদ্রিত। হার্ডকভারের দাম প্রায় ২৫ মার্কিন ডলার। তবে খুঁজলে ইবই পেয়ে যাবেন। পড়া হলে কেমন লাগলো জানাতে ভুলবেন না!


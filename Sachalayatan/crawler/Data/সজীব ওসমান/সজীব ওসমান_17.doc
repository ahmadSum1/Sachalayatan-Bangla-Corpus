বাংলাদেশে উচ্চমানের বিজ্ঞান গবেষণার হাল: নেচার ইনডেক্স ২০১৪ - ২০১৫



পৃথিবীজুড়ে বিজ্ঞানের বিভিন্ন শাখায় প্রকাশ হওয়া উচ্চমানের গবেষণার একটি তথ্যভান্ডার বছরমাফিক প্রকাশ করে নেচার প্রকাশণা সংস্থা। উচ্চমানের (হাই ইমপ্যাক্ট) ৬৮ টি বিজ্ঞান পত্রিকায় প্রকাশিত গবেষণার দিকে নজর দেয়া হয় এই তথ্যভান্ডার তৈরিতে। গত এক বছরে বিভিন্ন দেশ এবং প্রতিষ্ঠান থেকে কয়টি উচ্চমানের গবেষণার নিবন্ধ প্রকাশিত হয়েছে, সেগুলো কী নিয়ে, কোন কোন প্রতিষ্ঠান বা দেশের সঙ্গে সমন্বয়ে বা কোলাবোরেশানে গবেষণাগুলি হয়েছে তার তথ্য জমা করা আছে তাদের একটি ওয়েবসাইটে: www.natureindex.com। এই ইনডেক্সটি কোন দেশের উচ্চমানের গবেষণার হালনাগাদ বুঝতে এবং উন্নয়নকে অনুসরণ করতে সাহায্য করতে পারে। আমি এবছরের ইনডেক্সকে বাংলাদেশের গবেষণার নিরিখে আলোচনা করছি। 
প্রথমেই 'বাংলাদেশ' শব্দটি দিয়ে খুঁজলে দেখা যাবে যে গতবছর ১৮টি উচ্চমানের গবেষণা প্রকাশিত হয়েছে যার সঙ্গে বাংলাদেশের গবেষণা প্রতিষ্ঠানগুলি জড়িত। নিচের ছবিটায় দেখে নিন। কয়টি নিবন্ধ প্রকাশ হয়েছে (AC), তাতে বাংলাদেশ থেকে কতজন গবেষক ভূমিকা রেখেছেন (FC) এবং সে অনুযায়ী পয়েন্ট কত (WFC) - সেসব উল্লেখ করা হয়েছে। WFC এর মান দিয়েই বিভিন্ন দেশ এবং প্রতিষ্ঠানকে সাজানো হয়েছে। গত এক বছরে দেখতে পাচ্ছেন যে 'জীববিজ্ঞান' বিভাগের অধীনে দেশের বেশিরভাগ গবেষণা প্রকাশিত হয়েছে উচ্চমানের পত্রিকায় এবং এই বিভাগে WFCর মানও সবচেয়ে বেশি। অন্যান্য বিভাগের প্রকাশণা জীববিজ্ঞান বিভাগের চেয়ে তুলনামূলকভাবে বেশ কম।
[ছবিগুলি পরিষ্কারভাবে দেখতে ছবির উপর ক্লিক করুন]

এখন চলুন আরেকটু খতিয়ে দেখি কী ধরনের গবেষণাগুলি হচ্ছে সেটা নিয়ে। আমি জীববিজ্ঞান বিভাগকে এখানে হাইলাইট করছি। নিচের ছবিতে দেখতে পাবেন এই বিভাগে প্রকাশিত নিবন্ধগুলির মধ্যে পৃথিবীসেরা কিছু পত্রিকায় গবেষণা প্রকাশিত হয়েছে যার সঙ্গে বাংলাদেশের গবেষণা প্রতিষ্ঠান জড়িত। যেমন, গত বছর ১ টি গবেষণা নেচার (Nature) পত্রিকায়, ১ টি সায়েন্স (Science) পত্রিকায় এবং ৪টি  পিএনএএস (PNAS) এর মত পত্রিকায় প্রকাশিত। তবে 'নিবন্ধের তুলনায় গবেষকের সংখ্যা'র মানে (WFC) জেবিসি (Journal of BIological Chemistry) সবচেয়ে আগানো, ০.৩৩ পয়েন্ট নিয়ে। গুরুত্বপূর্ণ তথ্য হল, ১৮ টি গবেষণা নিবন্ধের মধ্যে শুধুমাত্র ৪ টি গবেষণায় প্রধাণ গবেষক (নিবন্ধের লেখকদের মধ্যে প্রথম) হিসেবে বাংলাদেশী গবেষকের নাম এসেছে।

একটি প্রকাশণায় মনযোগ দিলে দেখতে পাবো নেচার পত্রিকায় কলেরা জীবাণু নিয়ে প্রকাশিত গবেষণাটিতে বাংলাদেশের বিখ্যাত গবেষণাগার আইসিডিডিআর,বি'র (ICDDR,B) গবেষকগণ জড়িত। দেখতে পাচ্ছেন এই নির্দিষ্ট গবেষণার পরীক্ষাগুলিতে ভূমিকা রাখায় (নিবন্ধে লেখকে সংখ্যা হিসেবে) যুক্তরাষ্ট্রের ওয়াশিংটন বিশ্ববিদ্যালয়ের (WUSM, WUSTL) পরেই অবস্থান করছে বাংলাদেশের প্রতিষ্ঠানটি। ৩ জন বাংলাদেশী গবেষক এই গবেষণাটিতে অংশ নেন।

এবার আসি কোলাবোরেশান বা সমন্বিত গবেষণার প্রেক্ষিতে। সমন্বিতভাবে গবেষণা আধুনিক বিজ্ঞান গবেষণার প্রায় অপরিহার্য্য অঙ্গ। একটি নির্দিষ্ট গবেষণাগারে কোন নির্দিষ্টধরনের গবেষণার সুব্যবস্থা থাকলেও সম্পূর্ণ ফলপ্রসু কোন গবেষণার জন্য অন্যান্য অনেক পরীক্ষার দরকার হতে পারে। সেজন্য, অন্য একটি গবেষণাগারের সুযোগ সুবিধা গ্রহণ করা হয়। আর বৈশ্বিক যোগাযোগ সহজ হওয়ায় আধুনিক বিশ্বে বিভিন্ন দেশের বিভিন্ন গবেষণাগারের মধ্যে সমন্বয় ঘটানো হয়। এই সমন্বয়ের ধরন, সংখ্যা এবং তার ফলে যে গবেষণাটি হচ্ছে তার মান দেখে কোন প্রতিষ্ঠান বা দেশের গবেষণার অবস্থা সম্পর্কে ধারণা পাওয়া যেতে পারে। বিশ্বের বিভিন্ন দেশের গবেষণায় যোগাযোগগুলি দেখতে পাবো নিচের ছবিতে। যুক্তরাষ্ট্র স্বাভাবিকভাবেই একবারে প্রথমে আছে। তারপরে আছে ইউরোপের বিভিন্ন দেশ এবং এশিয়া প্যাসিফিক অঞ্চলের ৩ টি দেশ (অষ্ট্রেলিয়া, চীন, জাপান)। সমন্বিত গবেষণায় বাংলাদেশের অবস্থান ৮৪ তম। 

এধরনের যোগাযোগে এশিয়া-প্যাসিফিক দেশগুলির মধ্যে ১২ তম অবস্থানে। আর এই সমন্বয়গুলি থেকে প্রাপ্ত গবেষণাগুলিতে বাংলাদেশের গড় ভূমিকা প্রায় ২১ শতাংশ। 

গত বছরে যেসব দেশের সঙ্গে বাংলাদেশের গবেষণায় আন্তর্জাতিক যোগাযোগ সবচেয়ে ভাল ছিল তার তালিকা নিচে দেয়া হল। অষ্ট্রেলিয়া এগিয়ে আছে। কেন কিছু নির্দিষ্ট দেশ প্রতিবছর বেশি পরিমানে বাংলাদেশের সঙ্গে বিজ্ঞান গবেষণায় আগ্রহী সেটা নিয়েই আসলে একটা গবেষণা করা যায়। এই বিশ্লেষণের ফলে পৃথিবীর অন্যান্য অঞ্চলের বা দেশের সঙ্গে সমন্বিত গবেষণা বাড়ানো সম্ভব হতে পারে।

সমন্বিত গবেষণাগুলির মধ্যে জীববিজ্ঞানেই সবচেয়ে বেশি যোগাযোগ ঘটেছে বিশ্বের অন্যন্য গবেষণাগারের সঙ্গে। এক্ষেত্রে বাংলাদেশের প্রধাণ ১০ টি গবেষণা প্রতিষ্ঠানের নামগুলি দেখা যাচ্ছে। বিভিন্ন পাবলিক বিশ্ববিদ্যালয়গুলির প্রাধান্য লক্ষ্যনীয়, কিন্তু বিষ্ময়কর নয়।   

তবে ঢাকা বিশ্ববিদ্যালয় সমন্বিত গবেষণায় বাংলাদেশে সবচেয়ে এগুনো। বাংলাদেশ থেকে প্রকাশিত ১৮ টি উচ্চমানের গবেষণার মধ্যে ৭ টির সঙ্গেই ঢাকা বিশ্ববিদ্যালয় জড়িত। 


এখন ভাবতে পারেন উচ্চমানের গবেষণা নিয়ে ধরনের ইনডেক্স তৈরিতে এবং এর বিশ্লেষণে বাংলাদেশের লাভটা কী। সেটার উত্তর পাওয়া খুব কঠিন কিছু না যদি আমরা তুলনামূলক আলোচনায় যাই। তাহলে বুঝতে পারবো বিশ্বের তুলনায় বাংলাদেশের গবেষণার মান কোথায়। এখানে, বাংলাদেশের প্রতিবেশী দুইটি দেশের বিজ্ঞান গবেষণার হাল লক্ষ্য করতে পারি।

ভারত স্বাভাবিকভাবেই অনেক বৃহৎ পরিসরে গবেষণা করে, তাদের গবেষণাগারের সংখ্যা, মান এবং ধরন বেশিরভাগ ক্ষেত্রেই বাংলাদেশের চেয়ে বহুগুনে ভাল। সেজন্য, ভারত থেকে প্রকাশিত উচ্চমানের গবেষণার সংখ্যা এবং ধরন বাংলাদেশের চেয়ে বেশি হবে সেটা ধারণা করাই যায়। কিন্তু পাকিস্তানের সঙ্গে বাংলাদেশের তুলনা করতে গিয়ে আমি একটু অবাক হলাম (নিচের ছবি)। দুইটা দেশের অর্থনীতি প্রায় কাছাকাছি (আমি যতটুকু বুঝতে পারি)। কিন্তু বাংলাদেশের সঙ্গে শুধু এক বছরের  তুলনা করলেই দেখতে পাবো গবেষণায় পাকিস্তান অনেকখানি এগিয়ে। তাদের প্রকাশিত নিবন্ধের সংখ্যা বাংলাদেশের চেয়ে প্রায় ৪ গুণ বেশি। তার ধরণও বিস্তৃত। যদিও সমন্বিতভাবে প্রকাশিত নিবন্ধে ভূমিকার হার বাংলাদেশের প্রায় সমান। কিন্তু এই তুলনা প্রায় নিশ্চিতভাবেই দেখায় যে পাকিস্তান গড়ে বিভিন্ন উচ্চতর গবেষণায় বাংলাদেশ থেকে এগিয়ে।

তুলনা করতে গিয়ে আরেকটা গুরুত্বপূর্ন বিষয় আমার চোখে পরেছে। দেখতে পাচ্ছেন, উচ্চতর গবেষণার ধরণ এবং মানে ভারত এবং পাকিস্তানে ফিজিকাল সায়েন্স বা ভৌত/পদার্থ বিজ্ঞান এবং রসায়নে বাংলাদেশের চেয়ে বেশি প্রকাশ করেছে। কারন কী সেটা অনুসন্ধান করলে হয়তো আমরা বুঝতে পারবো এই দেশগুলির গবেষণায় প্রাধান্য দেয়ার বিষয়কে। তবে আমি ধারণা করি, মিলিটারি সায়েন্স বা সমর বিজ্ঞান এ এই দুইটি দেশে বেশি মনযোগী বলে সেখানকার গবেষণা বড় ভূমিকা রেখেছে এই পরিসংখ্যানে। আরেকটি গুরুত্বপূর্ণ বিষয় উল্লেখ্য। প্রকাশিত ১৮ টি উচ্চমানের গবেষণায় বাংলাদেশের কোন গবেষকই পরিচালকের ভূমিকায় আমি খুঁজে পাইনি। অর্থাৎ কোন গবেষণার এবং প্রকাশের মূল দায়িত্বে বাংলাদেশি গবেষণাগার নেই।  নিবন্ধগুলির করেস্পন্ডিং লেখকের তালিকা দেখলে বিষয়টি স্পষ্ট হয়। এটা দেশের গবেষণার দৈন্যতার একটা উদাহরণ। তবে হতাশ হলে চলবেনা, এই তুলনামূলক হালগুলিকে বরং কাজে লাগাতে হবে নিজস্ব গবেষণাকে উন্নত করার লক্ষ্যে।
কোন দেশের বিজ্ঞান গবেষণার তুলনামূলক অবস্থা যাচাই দেশটির উন্নতির পথে ভূমিকা রাখতে পারে। তথ্য-প্রযুক্তি, স্বাস্থ্য, দেশের নিজস্ব সমস্যা / বিষয় নিয়ে গবেষণা আমাদের জন্য খুবই গুরুত্বপূর্ণ। সেটা বোঝার জন্য চাই দেশের গবেষণার হালের সঠিক মূল্যায়ন এবং কর্তাব্যক্তিদেরকে সেটা বোঝানো। যেন, বিজ্ঞান গবেষণার খাতে তারা আরও মনযোগী হন। আবার, দেশের বিশ্ববিদ্যালয়গুলি কোন রেংকিং এ কততম সেই হিসেবনিকেশ করার চাইতে এভাবে নিজেদের প্রতিষ্ঠানগুলির গবেষণার হাল বোঝাটা বেশি যুক্তিযুক্ত মনে হয়েছে আমার কাছে। 
আমি আশা করছি দেশে বিজ্ঞান গবেষণায় যারা আগ্রহী তাদের মধ্যে কৌতুহল জাগাবে এই ইনডেক্সের মাধ্যমে বাংলাদেশের গবেষণার হাল খোঁজা। যারা আগ্রহী তারা নেচার ইনডেক্স এর ওয়েবপেইজ এ গিয়ে নিজেরাই গুঁতোগুঁতি করে মেটাতে পারেন কৌতুহলগুলি। শুভ গুঁতোগুঁতি।


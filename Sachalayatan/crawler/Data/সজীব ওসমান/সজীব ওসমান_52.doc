জীবের বিলুপ্তি ৩ঃ বিলুপ্ত প্রাণী কি ফিরিয়ে আনা উচিত?





‘পরিবেশের ভারসাম্যতা বলতে আসলে কোন কিছুর অস্তিত্ব নাই। ফসিল রের্কড ঘাঁটতে ঘাঁটতে এই একটা জিনিস অন্ততঃ আমি শিখেছি।’ 

গত পর্বের মাইকেল আর্চারের কথা মনে আছে তো? আর্চার, যিনি অদ্ভুত ধরনের এক ব্যাঙেকে পৃথিবীতে ফিরিয়া আনতে চেষ্টা করছেন? এই আর্চার মশাই একবার একটা বক্তৃতায় বলেছিলেন, ‘পরিবেশের ভারসাম্যতা বলতে আসলে কোন কিছুর অস্তিত্ব নাই। ফসিল রের্কড ঘাঁটতে ঘাঁটতে এই একটা জিনিস অন্ততঃ আমি শিখেছি।’ তিনি হয়তো বলতে চেয়েছেন, পরিবেশে পরিবর্তন ঘটে, তার ফলাফল এবং সবকিছুই পদার্থবিজ্ঞানের নীতি অনুযায়ী ঘটে। পরিবেশ নিজে থেকে কিছুই করেনা। ‘ভারসাম্যতা ফিরিয়ে আনা’ টার্মটাও তাই একটি আপাত ইলিউশান ছাড়া কিছুই নয়। ব্যাপারটা সবসময় আমরা চিন্তা করি আমাদের আশেপাশের পরিবেশ মানুষের জন্য কতটা সুবিধাজনক বা অসুবিধাজনক সেই প্রেক্ষিতে। কিন্তু পৃথিবীতে যদি একটা গাছও অবশিষ্ট না থাকে তবুও তো পরিবেশ থাকবে, তাইনা? হয়তো ব্যাপারটা হবে আমাদের জন্য অসুবিধাজনক। কিন্তু তারপরও তো কিছু জীব বেঁচে থাকতে পারবে, যদি তাদের জন্য সুবিধাজনক পরিবেশ তারা নিজেরা তৈরি করে নিতে পারে অথবা তৈরি হয় অন্য কোন মিথষ্ক্রিয়ার ফলে। সেজন্য ‘বিলুপ্ত প্রাণী ফিরিয়ে আনা দরকার পরিবেশের ভারসাম্য রক্ষার জন্য’- এই দাবীর খুব বেশি মানে নাই। 
এবার আসি এই বির্তকের অন্য একটি দিকে। 
শিকাগো বিশ্ববিদ্যালয়ের প্রত্নতত্ত্ববিদ ডেভিড রপ ১৯৯৪ সালে বিখ্যাত সাময়িকী PNASএ গুরুত্বপূর্ণ একটি নিবন্ধ লিখেছিলেন। সেখানে তিনি বলছেন যে নন-ডারউইনিয় বিবর্তনতত্ত্ব অনুযায়ী জীবের বিলুপ্তি হয়তো ততটা গুরুত্বপূর্ণ বিষয় নয়। নন-ডারউইনিয় বিবর্তনতত্ত্ব অনুযায়ী প্রোটিনে পরিবর্তন হয়না এমন মিউটেশান এবং জিনের ফ্রিকোয়েন্সির পার্থক্য আসলে বিবর্তনে মূল ভূমিকা রাখে। ধারনা করা হয় বর্তমানে যতগুলি জীবিত জীব আছে তার সমান সংখ্যক জীবে বিলুপ্ত হয়ে গেছে- তাই জীবের প্রজাতির সংখ্যা ইতিহাসে সবসময়ই প্রায় একইরকম আছে। কিন্তু বর্তমান সময়ে আমাদের যত ধরনের জীব আছে সেগুলি হল প্রথম জীব থেকে শুরু করে এখন পর্যন্ত সবগুলির সমষ্টির একটি সমন্বিত ফলাফল। তাই ডারউইন জীবের বিলুপ্তিকে বেশ গুরুত্ব নিয়েই বিবেচনা করেছেন। কোন বিবর্তন বিজ্ঞানীর জন্য তাই বিলুপ্তিকে পাত্তা না দেয়াটা মূর্খামি হবে। 
ডেভিড রপ


‘জীবের বিলুপ্তির সঙ্গে প্রাকৃতিক নির্বাচনের একটা নিবিড় সম্পর্ক আছে’

ডারউইন তাঁর অরিজিন বইটিতে (অন দ্য অরিজিন অফ স্পেসিস) জীবের বিলুপ্তির ৪টি মূল বিষয় নিয়ে আলোচনা করেছেন এবং তার মতামত স্পষ্টভাবেই জানিয়েছেন- 
১) বিলুপ্তি পৃথিবীর ইতিহাসে পর্যায়ক্রমে এবং সার্বক্ষনিকভাবে হয়েছে। 
২) গণ-বিলুপ্তি, বা কোন জীবের (বা জীবগোত্রের) হঠাৎ হারিয়ে যাওয়া সম্ভব নয়। [ডারউইন তার সময়ে এরকম হঠাৎ কোন জীবগোত্রের হারিয়ে যাওয়ার কথা জানতেন, কিন্তু তিনি ভেবেছিলেন এটা আমরা ধারনা করছি কারণ আমাদের পর্যাপ্ত ফসিল রের্কড নাই।]
৩) প্রজাতির বিলুপ্তি অবশ্যম্ভাবি যদি তারা অন্যান্য প্রজাতির সঙ্গে প্রতিযোগিতায় হেরে যায়। অর্থাৎ বিলুপ্তির কারন মূলতঃ জৈবিক। 
৪) বিলুপ্তির সঙ্গে প্রাকৃতিক নির্বাচনের একটা নিবিঢ় সম্পর্ক আছে। [অরিজিন বইটির কোন কোন জায়গায় ডারউইন জীবের বিলুপ্তিকে বিবর্তনের অংশ হিসেবে দেখেছেন।]

‘খুব অল্প ক্ষেত্র বাদে এটার কোন প্রমাণই নেই যে- জীবের বিলুপ্তি প্রাকৃতিক নির্বাচনের ক্ষেত্রে বিবর্তনকে সাফল্য দিয়েছে’

কিন্তু ডেভিড রপ বলছেন একটু ভিন্ন কথা যেগুলি আমার কাছে বেশ গ্রহণযোগ্য মনে হয়েছে। বিলুপ্তির ৩টি বিষয় গুরুত্বপূর্ণঃ
১) পৃথিবীর অনেক জায়গায় ছড়ানো প্রজাতিগুলির বিলুপ্তি তখনই ঘটে যখন তাদের হত্যার হারের সঙ্গে প্রাণীগুলি পাকৃতিক নির্বাচনে টিকে না থাকে।
২) বড়সড় গণ-বিলুপ্তি ঘটলে সেটা পরিবেশে একটি বিরাট রিস্ট্রাকচারিং বা পুণর্গঠন ঘটায়, ফলে পূর্বের প্রাকৃতিক নির্বাচনে সফল গোত্রগুলির যায়গায় প্রাকৃতিকভাবে কম শক্তিশালী জীবগোত্র সুবিধা পায় এবং তারা ছড়িয়ে পড়ে এবং বিচিত্র হয়। (সচল কৌস্তুভ যে বিষয়টাকে নিয়ে বলেছিলেন আগের পর্বে। কমেন্ট দ্রষ্টব্য।)
৩) খুব অল্প ক্ষেত্র বাদে এটার কোন প্রমাণই নেই যে- জীবের বিলুপ্তি প্রাকৃতিক নির্বাচনের ক্ষেত্রে বিবর্তনকে সাফল্য দিয়েছে।
তাহলে কি বোঝা গেল? জীবের বিবর্তন এবং বেঁচে থাকার ইতিহাসে জীবের বিলুপ্তি হয়তো কিছু অসফল জীবকে বিকশিত হতে সাহায্য করেছে, কিন্তু প্রাকৃতিক নির্বাচনে তার কোন ভূমিকা নেই। 
ফিরে আসি বিলুপ্ত প্রাণী ফিরিয়ে আনার তর্কটিতে। হয়তো আমাদের বর্তমান পরিবেশ বহুবছর আগের প্রাণীর জন্য সুবিধাজনক নেই কিন্তু আমাদের নিজেদের কৌতুহল নিবৃত করতে আমরা ম্যামথ বা ডাইনোসরকে ফিরিয়ে আনার চেষ্টা করতেই পারি। এই জানার ইচ্ছাই তো বিজ্ঞানের চালিকাশক্তি! আর কোন জীবিত প্রাণীকে সফলভাবে ফিরিয়ে আনতে পারা হবে বিজ্ঞানের একটা মাইলস্টোন পার হওয়ার মত ব্যাপার হবে। কিন্তু তার আগে বিবেচনা করতে হবে আমরা তাদের ফিরিয়ে এনে টিকিয়ে রাখতে পারবো কিনা সেটা নিয়ে। 

বিলুপ্ত প্রাণী ফিরিয়ে আনা কি কোন ভাল বুদ্ধি?
ম্যাকগিল বিশ্ববিদ্যালয়ের প্রফেসর হেন্ড্রিক পয়নার কে জিজ্ঞেস করা হয়েছিল এই প্রশ্ন। চমৎকার উত্তর দিয়েছিলেন তিনি। এখানে তুলে দিচ্ছি-
‘এটা একটি মিলিয়ন-ডলার প্রশ্ন। আমরা ডাইনোসরের ব্যাপারে এখন কথা বলছিনা। আমরা শুরু করবো তৃণভোজী দিয়ে- যারা মাংস খায়না। আমরা তাদেরকে ফিরিয়ে এনে পরিবেশে বৈচিত্রটা আগের মত করে তুলতে পারবো যেন একটি বিলুপ্তপ্রায় চিতা বা নেকড়ের জন্য তা সুবিধাজনক হয়। আমরা কি ফিরিয়ে আনা প্রাণীদের বেশি রোগ-প্রতিরোধী করে তুলতে পারবো? বা ফিরিয়ে আনা কি পরিবেশের জন্য ভাল হবে? আমরা জানি যে ম্যামথেরা পরিবেশের জন্য খুবই গুরুত্বপূর্ণ ছিল। কিছু উদ্ভিদ প্রজাতি তাদের জন্যই বেঁচে ছিল। সেজন্য ম্যামথকে ফিরিয়ে আনা মনে হয় বেশ ভাল ব্যাপারই হবে সাইবেরিয়ার জন্য, যেখানের বাস্তুসংস্থান পরিবর্তিত হয়ে যাচ্ছে জলবায়ু পরিবর্তনের সঙ্গে সঙ্গে।’

তাই দেখা যাচ্ছে এখানে পরিবেশের সাথে মিথষ্ক্রিয়ার ব্যাপরটা ভাবতে হবে। ম্যামথ যেমন পরিবেশকে পরিবর্তন করে অন্য জীবের জন্য সুবিধাজনক করতে পারে তেমনি পরিবশকেও ম্যামথের জন্য সুবিধাজনক থাকতে হবে। তারপরও, এমন একটি রাজসিক জীব যদি পৃথিবীতে আবার বিরাজ করে তবে কি দারুন ব্যাপারই না হবে!
পরের পর্বে আলোচনা করবো কিভাবে ম্যামথকে আবার ফিরিয়ে আনা যায় তার সম্ভাব্য দিকগুলি নিয়ে।

পূর্বের পর্বঃ
আইবেক্স এর ফিরে আসা! বিলুপ্ত হয়ে যাওয়া প্রাণী কি ফিরিয়ে আনা যাবে?
গ্যাষ্ট্রিক ব্রুডিং ব্যাঙ এর ফিরে আসা! বিলুপ্ত হয়ে যাওয়া প্রাণী কি ফিরিয়ে আনা যাবে?

সূত্রঃ
১) http://www.cbc.ca/news/technology/story/2013/06/07/hamilton-poinar-wooly-mammoth.html
২) http://phenomena.nationalgeographic.com/files/2013/03/mammoth-cloning.jpg
http://www.pnas.org/content/91/15/6758.full.pdf
৩) Darwin, C. (1859) On the Origin of Species (Murray, London)

খান ওসমান


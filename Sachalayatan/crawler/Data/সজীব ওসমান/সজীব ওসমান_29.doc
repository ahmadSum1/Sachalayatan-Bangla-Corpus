মানুষের মদাসক্তির বিবর্তনিক ইতিহাস




মানুষের মাতাল হওয়ার স্বভাব এসেছে কোথা থেকে ভেবে দেখেছেন? অবশ্য মদাসক্তি শুধু মাতাল হওয়াকেই বলেনা। মাতাল না হয়েও মানুষ মদ্যদ্রব্যের প্রতি আসক্ত হতে পারে। কিন্তু এর শুরু কোথায়? ভেবে দেখার বিষয় যে শুধু মানুষ নয়, অন্যান্য প্রাণীরাও মাতাল হয়। তবে তারা যে মানুষের মত মদ্যপানীয় তৈরি করে পান করে এমন নয়। মাঝেমধ্যেই শোনা যায় পাহাড়ি অঞ্চলে হাতিরা ঘরে বানিয়ে রাখা মদ্য পানের জন্য বাড়িঘর ভাঙচুর করে। হাতি মাতাল হতে ভালবাসে, তেমনি ভালুক, বানর এবং অন্যবহু প্রাণীই। বানরপ্রধান এলাকায় দেখা যায় মানুষের হাত থেকে মদ্যপানীয় ছিনিয়ে নিতে। তবে বন্য প্রাণীর মাতাল হওয়ার সবচেয়ে সহজ এবং সুলভ উপায় হল পাকা ফল খাওয়া। 
মদ্যপানীয়ের যে রাসায়নিকটির জন্য মানুষ মাতাল হয় সেটা হল এলকোহল। তবে যেকোন এলকোহল নয়, পানীয়তে থাকা এথানল (ethanol) এর কারনে। এথানল তৈরি হয় কোন শর্করা জাতীয় দ্রব্যের গাঁজন বা ফারমেন্টেশান এর ফলে। এটা একটা রাসায়নিক প্রক্রিয়া যার প্রোডাক্ট বা উপজাতগুলির একটি হল এথানল। তো, ফল পাকার সময় কাঁচা ফলের একধরনের শর্করা, স্টার্চ ভেঙে তৈরি হয় অন্য ধরনের শর্করা, সাধারনভাবে যাদেরকে শুগার বলে (ছোট শর্করা বলা যায়)। আর পেকে যাওয়া ফলের এই শর্করাকে অণুজীবেরা ভেঙে তৈরি করে এথানল নামের এলকোহল। অর্থাৎ, আপনি যদি কখনও পাকা ফল খেয়ে থাকেন তবে দাবী করতে পারবেন না যে আপনি এথানল খাননি। তবে, পাকা ফলে এথানলের পরিমান খুবই কম থাকে (ফল বিশেষে বিভিন্ন হয়)। বাজারে প্রচলিত ফলের জুস (যদি ফল দিয়ে বানানো হয়) এও তাই কিছু পরিমান এলকোহল থাকে।
মদ্যপানীয় তৈরিও করা হয় একই নিয়ম মেনে। অনেক শর্করা আছে এমন কোন ফল বা খাদ্য নিন, ছত্রাক দিয়ে বা প্রাকৃতিকভাবেই গাঁজাতে থাকুন। কিছুদিন পরে মদ্যপানীয় পেয়ে যাবেন। বিভিন্ন ফল বা খাদ্যদ্রব্য বা উদ্ভিদ ব্যবহার করে বিভিন্ন ধরনে মদ্য তৈরি করা হয় যেখানে এলকোহলের পরিমান থাকে বিভিন্নরকম। 

শর্করা (গ্লুকোজ) থেকে ছত্রাক (ঈষ্ট) দ্বারা এথানল তৈরি। আপনি হয়তো বিভিন্ন খাবার তৈরিতে খাবারকে ফোলানোর জন্য ঈষ্ট ব্যবহার করেন। এই বিক্রিয়ায় তৈরি কার্বন ডাই অক্সাইড তৈরি হওয়ার ফলে এই ফোলানো ভাবটা আসে, সেইসঙ্গে আপনার খাবারে এথানলও কিন্তু তৈরি হচ্ছে! (ছবিসূত্র: http://fyi.uwex.edu/)
মানুষ যখন পানীয়ের মাধ্যমে এথানল গ্রহণ করে তখন এই এথানল রক্তের মাধ্যমে আমাদের মস্তিষ্কে যায় এবং নিউরন কোষের মধ্যে যোগাযোগকে শিথিল করে দেয়। ফলে আমরা বেশ ফুরফুরে, হালকা হালকা ভাব বোধ করি। খুব বেশি মাত্রায় এলকোহল গ্রহণ বিষাক্রিয়ার তৈরি করে। কিন্তু, মানুষের দেহ কিছু পরিমান এলকোহল সহ্য করতে পারে। ধন্যবাদ দিতে হয় এলকোহল ডিহাইড্রোজিনেজ (alcohol dehydrogenase) নামক একটি এনজাইম বা উৎসেচক কে। এরা রক্তের মধ্যে থাকা এলকোহল ভেঙে ফেলে। একটা হিসাব দেই, প্রায় ৪০০ মিলিলিটার এর রাম বা হুইস্কির মধ্যে থাকা এলকোহল (৪০ শতাংশ এলকোহল) পুরোপুরি নিষ্ক্রিয় করতে আমাদের দেহের ২৪ ঘন্টার একটু বেশি সময় লাগে। কিন্তু প্রশ্ন হল, এলকোহল ডিহাইড্রোজিনেজ মানুষের শরীরে আসলো কিভাবে? কতদিন ধরে আমাদের জেনোমে বহন করছি এই জিন?
প্রথম প্রশ্নটার উত্তর সহজ, বনে থাকা অবস্থায় পাকা ফল খেয়ে এলকোহলের বিষক্রিয়ার হাত থেকে বাঁচতে আমাদের দেহে এই এনজাইম উদ্ভব হয়েছিল। কিন্তু তার মানে এই না যে আধুনিক Homo sapiens এর মধ্যেই জিনটি উদ্ভব হয়েছে। বনে বনে চড়ে বেড়ানো আমাদের অতি আদি কোন পূর্বসূরীর কাছ থেকে এই জিন প্রবাহিত হয়ে বিবর্তনিক ধারায় আসতে পারে আমাদের দেহে। সাম্প্রতিক একটি গবেষণা বলছে (সূত্র ২, ৩) শুধু আগেই নয়, বরং যখন Homo sapiens আবির্ভূতই হয়নি, সেই ১০ মিলিয়ন বছর আগে প্রথম মানব-পূর্বসূরিদের জেনোমে দেখা দেয় এই জিন। আর সেই জিনটি এখনও রয়ে গিয়েছে বিধায়, এবং সংখ্যায়-কাজে সমৃদ্ধ হয়েছে বিধায় বিবর্তনিকভাবেই মানুষ যে মাতাল হতে পছন্দই করবে সেটা আর অদ্ভুত কী!

ডানে গাঁজানো ফল দেখতে পাচ্ছেন। অতিপুষ্টিকর না হলেও আমাদের পূর্বসুরিগণ এসব ফল খেয়ে দেখতেন এবং হয়তো মাতলামিও করতেন! (ছবিসূত্র: http://omnifeed.com/)
যেই এলকোহল ডিহাইড্রোজিনেজ জিনটিকে নিয়ে বিজ্ঞানীরা কাজ করেছেন তাকে বলে ADH4। ধারনা করা হত মানুষের দেহে এই জিনটি এসেছে মানুষ যখন প্রথম খাদ্য ফারমেন্টেশান বা গাঁজানো আরম্ভ করে, অর্থাৎ মাত্র ৯০০০ বছর আগে থেকে। দুধে থাকা ল্যাকটোজ হজমের জিনটিও একইরকম সময়ে এসেছে প্রমাণিত। তাই, উপরের দাবীটি খুব অযৌক্তিক ছিল না। প্রাচীন মিশরীয় পাত্রে এলকোহলের উপস্থিতি পাওয়া গিয়েছে। তাদের চিত্রকর্ম জুড়েও আছে মদ্যপানীয়র উপস্থিতি। কিন্তু ২৮ ধরনের প্রাইমেট (গরিলা, শিম্পাঞ্জী, মানুষ ইত্যাদি প্রাণী) কে নিয়ে নতুন গবেষণাটি বলছে এই ADH4 জিনটির একটি আদিরূপ পাওয়া যেত ৫০ মিলিয়ন বছর আগের প্রাইমেটদের মধ্যে যা মৃদু পর্যায়ের এলকোহলকে পরিপাক করতে পারতো। কিন্তু ১০ মিলিয়ন বছর আগে এই জিনের উন্নত ভার্শন আবির্ভূত হয়, যা আগের জিনটি চেয়ে ৪০ গুণ বেশি সক্ষমতার সাথে এলকোহল হজমে সাহা্য্য করে। মানে আমাদেরকে আরও বেশি পরিমান এলকোহল সহ্য করতে সাহায্য করেছে। এই পরবর্তী জিনটিই আমাদের আধুনিক ADH4 জিনের পূর্বসূরি। এই নতুন ভার্শনটা কিন্তু শিম্পাঞ্জীদের মধ্যে দেখা যায়না।
কারণটা কী? ১০ মিলিয়ন বছর আগে, পৃথিবী উত্তপ্ত অবস্থা হতে ঠান্ডা হয়ে এসেছে বহুদিন আগেই। গাছগাছালি, ফলে-ফুলে সমৃদ্ধ তখন পৃথিবী। প্রাইমেটরা পাকা ফল খাওয়া শুরু করেছে। গাছ থেকে পড়ে থাকতো অনেক পাকা ফল, যেখানে ব্যাকটেরিয়া শর্করা থেকে এথানল তৈরি করতো। কিন্তু, ADH4 প্রোটিনটিতে মিউটেশান না হলে এইসব পাকা ফল অল্প খেয়েই প্রাইমেটরা মাতাল হয়ে যেত এবং বেশি খেতে পারতো না। অর্থা আমাদের আদি পূর্বসুরি প্রাইমেটদের মধ্যে থাকা নতুন ADH4 জিনটি আমাদের বিবর্তনকে প্রভাবিত করেছে। আর সেজন্যই বলছি, মাতলামি আমাদের বিবর্তনের সঙ্গে জড়িত। 
এবার আসি আরেকটা মজার তথ্যে। এলকোহল ডিহাইড্রোজিনেজ এনজাইম এর কয়েকটা ভার্শন মানুষের মধ্যে পাওয়া যায়। তার একটির নাম ADH1B। কিন্তু প্রায় সকল জাপানি, কোরিয়ান এবং চীনা মানুষের মধ্যে এই জিনটির ভিন্ন ভার্শন থাকে-  ADH1C। এলকোহল ডিহাইড্রোজিনেজ যখন এলকোহলকে পরিপাক করে তখন এরা এলডিহাইড (aldehyde) নামক একটি রাসায়নিক তৈরি করে। অতিমাত্রায় এলডিহাইড আমাদের শরীরের জন্য বিষাক্ত। এশিয়দের এই ভিন্ন জিনটি অন্য ভার্শনটির চেয়ে এলকোহলকে ৪০-১০০ গুণ বেশি মাত্রায় বিষাক্ত এলডিহাইডে পরিনত করে। ব্যাপারটা আসলে এলকোহলকে অতিদ্রুত মাত্রায় পরিপাক করে এই জিনটি। যার বিষাক্ত বাইপ্রোডাক্ট এলডিহাইডকে আমাদের শরীর অতদ্রুত বের করে দিতে পারেনা। ফলে মদ্যপানে এলডিহাইডজনিত বিষক্রিয়া হয় উত্তর-পূর্ব এশিয়ার মানুষদের মধ্যে। সেজন্য পৃথিবীর অন্যান্য অঞ্চলের মানুষের চেয়ে কম মাত্রায় মদ্যপান করতে পারে জাপানি, চিনা এবং কোরিয়ান রা। 

অল্প মদ্যপানেই এমন রক্তাভ বর্ণধারন করেন কিছু এশিয় মানুষ। (ছবিসূত্র: http://dujs.dartmouth.edu/)
সূত্র:
১. http://icb.oxfordjournals.org/content/44/4/315.full
২. http://news.sciencemag.org/biology/2014/12/ability-consume-alcohol-may-have-shaped-primate-evolution
৩. http://www.livescience.com/48958-human-origins-alcohol-consumption.html
৪. http://en.wikipedia.org/wiki/Alcohol_flush_reaction
পুনশ্চ: শিরোনামটা পরিবর্তন করা হয়েছে।


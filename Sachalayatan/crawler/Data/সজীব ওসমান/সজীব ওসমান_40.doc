প্রাণ কী (২): আত্মাহীন রসায়ন




একটা কাহিনী দিয়েই আবার শুরু করছি। ফেইসবুকে কথা বলছিলাম একজনের সঙ্গে, প্রাণের সংজ্ঞা নিয়ে। এনিয়ে কথা বলতে গেলে চিরাচরিত ভুতের মত একটা টার্মের সম্মুখীণ সবসময়েই হতে হয়- আত্মা বা রুহ। সম্ভবত পৃথিবীর বেশিরভাগ ধার্মিক মানুষ এই ব্যাক্তিটির মতই মনে করেন জীবের দেহ হল জড় বস্তু যদি না তাকে রুহ বা আত্মা দেয়া হয়। কোন সর্বশক্তিমান (ধর্ম অনুযায়ী বিভিন্ন) দেহ তৈরি করেছেন জড় বস্তু দিয়ে আর তারপরে তারমধ্যে আত্মা ভরে দিয়েছেন। ঠিক তখনই কোন জীব জীবন্ত হয়ে উঠেছে। মস্তিষ্ককে সুখী করার মত খুব সহজ একটি উত্তর। অনেকে পরীক্ষা দিয়ে প্রমাণেরও চেষ্টা করেছেন যে আত্মা বিদ্যমান। কিন্তু কোন লাভ হয়নি। আবার এই ব্যাখ্যার খুব সহজ একটা ঝামেলা আছে। বলছি।
আমি জনৈক ব্যক্তিটিকে বললাম, 'আচ্ছা যদি তাই হবে তবে কোষকে দেহের বাইরে এনে কিভাবে বাঁচিয়ে রাখা যায় (সিরিজটির ভূমিকা পড়ে নিতে পারেন)? কোষগুলির তো আত্মা নাই।'
জনৈক উত্তর দিলেন, 'সেটা বেঁচে থাকতে পারে, কিন্তু সে প্রাণ নয়। প্রাণ ঠিক তখনই হয় যখন আত্মা অর্পন করা হয়।'
আমি, 'তাহলে একটু বুঝিয়ে বলুন ঠিক কখন একটা প্রাণীকে জীবন্ত বলব। মানে জীবের দেহগঠনের কোন পর্যায়ে আত্মাটা দেয়া হয়?'
জনৈক, 'যখন হৃৎপিন্ড ধুকপুক করা শুরু করে তখনই আত্মা দেয়া হয়।'
উত্তরটার যে কতগুলি সমস্যা আছে সেটা একটু চিন্তা করলেই বুঝতে পারবেন। আমি তত গভীরে না গিয়ে শুধু জিজ্ঞেস করলাম, 'তবে গাছের তো কোন হৃৎপিন্ড নাই, মস্তিষ্কও নাই। তবে তাদের কি আত্মা নাই? নাকি আপনি মনে করে গাছ জীবিত নয়?' 
কোন উত্তর নাই। আবার জিজ্ঞেস করলাম, 'হৃৎপিন্ডহীন প্রাণীদের কি আত্মা নাই?' 

এরও কোন উত্তর নাই। 
তাহলে বোঝা যাচ্ছে 'প্রাণকে আত্মা বা অপার্থিব শক্তি' বলে দেয়ার ব্যাখ্যায় আসলে বড়সড় সমস্যা আছে। উপরের কথোপকথন উল্লেখ করলাম এই কারনে যে এইধরনের ব্যাখ্যা প্রচুর মানুষ বিশ্বাস করেন যা আসলে পরীক্ষায় প্রমাণিত নয়। কিন্তু বিজ্ঞান দিয়ে একটু অন্যভাবে চিন্তা করলে আমরা হয়তো প্রাণের সংজ্ঞার একটু ভিন্ন এবং ইন্টারেস্টিং উত্তর পাব।
পৃথিবীর সব কর্মকান্ডকেই আমরা এখন একটু ভিন্নভাবে দেখার চেষ্টা করবো। রসায়ন এবং মৌল-যৌগের ভৌত গুণাগুণ দিয়ে। যেমন, হাইড্রোজেন এবং অক্সিজেন মিলে পানি তৈরি হওয়া থেকে শুরু করে উদ্ভিদ কোষের সালোকসংশ্লেষণ- সবই রাসায়নিক প্রক্রিয়া; আবার পানির বৃষ্টি হয়ে নেমে আসা, ভূমিকম্প, পৃথিবীর ঘূর্ণন এগুলি ভৌত প্রক্রিয়া বলা যায়। লক্ষ্য করলে দেখা যাবে পরিবেশের সবগুলি প্রক্রিয়াই আসলে ভৌত এবং রাসায়নিক কার্যকলাপের মিলিত রূপ। আমাদের হাঁটাচলা একটা ভৌত প্রক্রিয়া, কিন্তু তার কার্যকারণ নিহীত দেহের রাসায়নিক গঠন এবং প্রক্রিয়ায়। একটু ইন্টারেস্টিং ভাবে বলার চেষ্টা করছি। 
আমরা জানি সালোসংশ্লেষণ পৃথিবীর জৈবপরিবেশের জন্য একটি গুরুত্বপূর্ণ প্রক্রিয়া। আর একে আমরা 'জৈব' ট্যাগ দেই, কারন তা ঘটে কোষের ভেতরে। এখন সালোকসংশ্লেষণ প্রক্রিয়াকে যদি আমরা গবেষণাগারে করি, অর্থাৎ কোষের বাইরে টেস্টটিউবের মধ্যে ঘটাই তবে সেটাকে ঠিক জৈব প্রক্রিয়া বলব? না, আমরা তখন শুধু বলব রাসায়নিক প্রক্রিয়া। এভাবে কোষের ভেতরের সবগুলি ঘটনাকে রাসায়নিক প্রক্রিয়া হিসেবে চিহ্নিত করা যায়। 

ছবি: সালোকসংশ্লেষণ: ভৌত (সূর্যের আলো থেকে শক্তি গ্রহণ) এবং রাসায়নিক (কার্বন-ডাই-অক্সাইড থেকে পানি দিয়ে খাবার তৈরি) প্রক্রিয়ার সম্মিলনের উৎকৃষ্ট জৈব উদাহরণ।


তেমনি, বৃহৎ পর্যায়ে বহুকোষী জীবের দেহের সবগুলি প্রক্রিয়াও একই রকমভাবে ব্যাখ্যা করতে পারি। আমাদের পাকস্থলী খাবার ভেঙে ফেলে হাইড্রোক্লোরিক এসিড এবং এনজাইম দিয়ে। এনজাইম হল জীবদেহে থাকা একধরনের প্রোটিন যা বিভিন্নধরনের রাসায়নিক প্রক্রিয়ায় অংশ নেয়। আমরা জানি হাইড্রোক্লোরিক এসিডকে আমরা ভৌত উপায়ে তৈরি করতে পারি। বহু এনজাইমকেও কৃত্রিম উপায়ে তৈরি করা যায়, তবে মনে করি কোষথেকেই বের করে নিলাম এদের। এখন একটি টেস্টটিউবের ভেতরে যদি খাবার রেখে, এনজাইম আর হাইড্রোক্লোডিক এসিড দিয়ে এবং সঠিক পরিবেশ দিয়ে [ভৌত (যেমন তাপমাত্রা) এবং রাসায়নিক (এনজাইম কাজ করার জন্য জরুরী অন্য মৌল/যৌগ)] রেখে দেই তবে টেস্টটিউবের ভেতরেও খাবারগুলি ভেঙে যাবে। আর এরপরে পাকস্থলীর কোষ (এপিথেলিয়াল কোষ) টেস্টটিউবে ছেড়ে দিলে দেখা যাবে তারা ভাঙা খাবারগুলি পুষ্টি হিসেবে গ্রহণ করছে। তাহলে ব্যাপারটা কি দাঁড়ালো? কোষের এবং জীবের বাইরের প্রক্রিয়াগুলিকে আমরা গবেষণাগারে রেপ্লিকেট বা পুনঃঘটন করতে পারি। এমনকি বিজ্ঞানীরা কৃত্রিম পাকস্থলী তৈরি করে ফেলেছেন!
যা বোঝাতে চাইছি তা হল পৃথিবীর সব জায়গাতেই, জীবের ভেতরে কিংবা বাইরে, রাসায়নিক বিক্রিয়া চলছে। কিন্তু কিছু বিক্রিয়াকে আমরা জৈব বলছি, জীবের ভেতরে হচ্ছে বলে। আসলে বিক্রিয়াগুলি কোষের ভেতরে/বাইরে একই জগতের একই নিয়ম মেনে চলে। আলাদা কিছু নাই। তাহলে জীবের বিশেষত্ব কী? এভাবে বলা যেতে পারে- প্রতিটি জীব হল উচ্চমানের রাসায়নিক সিস্টেম যা নিজে নিজে অনুরূপ তৈরি করতে পারে বা 'স্বনবায়নক্ষম' (self renewable) এবং একটি দেহে (বা কোষে) নিজের অস্তিত্ব টিকিয়ে রাখতে পারে বা 'স্বয়ম্ভর' (self sustainable)। আমার মতে এভাবে জীবকে রসায়ন দিয়ে ব্যাখ্যা করা সবচেয়ে যৌক্তিক এবং গুরুত্বপূর্ণ। ব্যাখ্যায় আসছি। 
হয়তো ভাবতে পারেন কিভাবে একটি রাসায়নিক পদার্থ স্বনবায়নক্ষম প্রক্রিয়া তৈরি করতে পারে। খুব সহজভাবেই একটা ব্যাখ্যা দিচ্ছি। আমি আমার গবেষণাগারে নিয়মিত একটা পরীক্ষা করে থাকি দুইটি এনজাইম দিয়ে (ছবি দেখুন)। তার মধ্যে একটি এনজাইম (E1) একধরনের রাসায়নিককে (লাল) ভেঙে ফেলে এবং দুইটি প্রোডাক্ট তৈরি করে (হলুদ এবং নীল)। আর দ্বিতীয় এনজাইমটি (E2) আবার সেই দুইটি প্রোডাক্ট থেকে আবার লাল রাসায়নিকটি তৈরি করে (মূল বিক্রিয়া ATP -> ADP + Pi -> ATP)। বিক্রিয়াটির তাহলে দুইটি বৈশিষ্ট্য আছে, ১. এটি স্বনবায়নযোগ্য (self renewable),  ২. এটি স্বয়ম্ভর (self sustainable, নিজেকে নিজে টিকিয়ে রাখতে পারে এমন)। মানে আমি যতক্ষণ না বিক্রিয়াটি বন্ধ করছি, বা এনজাইমগুলি যতক্ষণ পর্যন্ত না নষ্ট হয়ে যাচ্ছে ততক্ষণ বিক্রিয়াটি চলতেই থাকবে। আবার দেখা যাচ্ছে কোষের বাইরে এসেও এনজাইমগুলি একইরকম ব্যবহার করে। মানে, কোন অপার্থিব শক্তির প্রয়োজন হয়না। 

ছবি: স্বনবায়নক্ষম এবং স্বয়ম্ভর সরল বিক্রিয়া


তাহলে দেখা যাচ্ছে পৃথিবীর সরলতম কোষ জীবনের চিহ্ন দেখাতে গেলে তাকে একটি স্বনবায়নক্ষম এবং স্বয়ম্ভর প্রক্রিয়া তৈরি করতে হবে যেটা বিভিন্ন রাসায়নিক যৌগ দিয়ে তৈরি এবং ব্যাখ্যা করা সম্ভব। কোষের ভেতরে হাজার হাজার বিক্রিয়া ঘটে যারা একে অপরের উপর বিভিন্নভাবে প্রভাব ফেলে একটি জটিল কিন্তু একক জীবে রূপ নিতে পারে। এভাবে আমরা পৃথিবীতে প্রাণের উদ্ভবের একটি যুক্তিযুক্ত ব্যাখ্যা পেতে পারি, সেইসঙ্গে বিবর্তনের মাধ্যমে পৃথিবীজুড়ে আজকের এই বিশাল জীবসমৃদ্ধির ব্যাখ্যাও। তাহলে প্রাণকে খুব স্বার্গিক বস্তু মনে করার কোন কারন নাই। আমরা বিশেষ কিন্তু স্বার্গিক নই। নিচের ছবিটা দেখে নিতে পারেন।

ছবি: রাসায়নিক যৌগ হতে প্রাণ সৃষ্টি এবং জীব উদ্ভবের উপায়


ছবিটিতে দেখা যাচ্ছে প্রাণ তৈরির শুরুতে (৩-৫ বিলিয়ন বছর আগে) কিছু রাসায়নিক দ্রব্য পৃথিবীর বুকে এমন একটি স্বনবায়নক্ষম এবং স্বয়ম্ভর প্রক্রিয়া চালু করে দিয়েছিল যা পরবর্তিতে শুধু পরিবর্তনই হয়নি, বরং সংখ্যায় বৃদ্ধি পেয়েছে। এই ধারনার আলোকেই আমরা আমাদের আগামী পর্বগুলিতে প্রাণ কে বোঝার চেষ্টা করব। 

পরবর্তী পর্বগুলিতে থাকছে (পরিবর্তন হতে পারে):

৩. প্রাণ তৈরির নূন্যতম নির্ণায়ক: প্রথম প্রাণ কেমন হতে পারতো
৪. ক্রেইগ ভেন্টার এবং প্রথম কৃত্রিম জীব
৫. এককোষী হতে বহুকোষী জীবের উদ্ভব
৬. ভ্রূণ থেকে মানুষ তৈরির ঠিক কোন পর্যায়কে প্রাণ বলা যায়?

ছবিসূত্র:

http://danielmartindiaz.com/soulofscience.php#
http://graphs.net/top-biology-infographics.html/photosynthesisfinal
http://victoriastaffordapsychicinvestigation.wordpress.com/2012/02/11/line-17o-astrobiology-carbon-molecular-evolution-human-dna-earth-wow-seti/evolution-diagram_molecular-organizations-prokaryotes-eukaryotes-life-on-land-wow-seti-line-17o-the-idea-girl-says-youtube/


বিজ্ঞানে লিঙ্গবৈষম্য: Only males can apply




ছবিসূত্র: Hulton Archive/Getty Images
গত ১১ই অক্টোবর ছিল বিশ্ব কন্যাশিশু এবং অ্যাডা লাভলেইস দিবস।
১৯৯০ এর খুড়োর কলের বৈজ্ঞানিক কল্পকাহিনী (steampunk) দ্য ডিফারেন্স ইঞ্জিন বইয়ে উইলিয়াম গিবসন এবং রবার্ট স্টার্লিং এর তৈরি করা সমান্তরাল মহাবিশ্বে (parallel universe) অ্যাডা লাভলেইসকে একজন গণিত বিশেষজ্ঞের জায়গায় দেখানো হয়েছিল স্বপ্নাবেশী, বাঁধছাড়া জুয়ায় আসক্ত একজন নারী হিসেবে। তাঁকে নিয়ে অন্য লেখাগুলোয় যদিও নারীবাদী আইকন এবং কম্পিউটার বিজ্ঞানের জননী থেকে শুরু করে একজন বিশ্বস্ত সহচরী হিসেবে চিত্রায়িত হয়েছে যেখানে তিনি শুধুমাত্র চার্লস ব্যাবেজের বিষ্ময় প্রতিভাকর্ম টুকে রাখতেন এবং একজন অনুগামী ছিলেন। কিন্তু সত্যিকারের লাভলেইস ছিলেন দুর্দান্ত বুদ্ধিমতী এবং প্রাথমিক কম্পিউটিং এর দর্শনে অবদান রাখেন, যার প্রায়োগিক সম্ভাবনা ব্যাবেজের ধারণার চেয়েও বেশি ছিল।
যখন আমি লাভলেইসের কথা ভাবি তখন আমার অন্তর্গত অনুভূতিটা হয় এক দারুণ অনুশোচনার। এক সমান্তরাল মহাবিশ্ব, যেখানে ছেলেদের সমানভাবেই মেয়েদেরও উৎসাহিত করা হয় এবং মেয়েরাও বিজ্ঞানী, ইঞ্জিনিয়ার এবং অংকবিদ হওয়ার কথা চিন্তা করতে পারত, তার বিপরীতে এই মহাবিশ্বে লাভলেইস কী অর্জন করেছেন? এবং শুধু তিনিই নন, তাঁর সমসাময়িক অন্যান্য নারীগণর অর্জন কী? এবং ফলে আমাদের সভ্যতা কী খুইয়েছে?
যদিও এই রঙ্গমঞ্চ ভিক্টোরিয় আমলের চেয়ে বেশ উন্নত হয়েছে, কিন্তু আমরা আমাদের সমান্তরাল মহাবিশ্বের অস্তিত্বের চেয়ে এখনও অনেকখানি দূরে আছি। জীববিজ্ঞান, অর্থাৎ আমার ক্ষেত্রে (তর্কসাপেক্ষে যাকে সবচেয়ে নারীবান্ধব ক্ষেত্র ধরা হয়), নারীরা পুরুষের সমপরিমান পিএইচডি ডিগ্রীধারী হলেও পরবর্তিতে একাডেমিক ক্যারিয়ারের গঠন থেকে ঝরে পরে। ২০ শতাংশেরও কম পরিমান পেশাদারী পর্যায়ে টিকে থাকেন। চিত্রটা অন্যান্য ক্ষেত্র, যেমন রসায়ন, পদার্থবিজ্ঞান, অংক এবং প্রকৌশলী ক্ষেত্রগুলিতে গিয়ে আরও অনেক করুণ।
এই বৈষম্য কোন পুরাযুগের পিছনে টেনে ধরা শেকড় যা বহুযুগ ধরে আমাদের সমাজব্যবস্থাকে স্থীতিশীল করে রেখেছে তার ফল কিন্তু নয়: কোন শুরুর নারীপুরুষ অনুপাতটা সমান থাকে, কিন্তু নারীরা পরবর্তীতে পিছিয়ে পরে পরিষ্কার সুবিধাবঞ্চনার কারনে। কারনগুলি বেশ জটিল এবং সম্ভবতঃ এরমধ্যে আছে আত্মবিশ্বাসের অভাব, অনিরপেক্ষতা এবং পারিবারিক-বৈরিতাসুলভ বাস্তবতা - দীর্ঘ কর্মঘন্টা, কাজে কতটুকু ভ্রমণ জড়িত, স্থায়ীভাবে চাকুরির নিরাপত্তা এবং সবার উপরে আছে একজন রোলমডেলের অভাবে নিজের তৈরি প্রতি তৈরি হওয়া এক অবিশ্বাসের ঋণাত্মক চক্র। 
বিজ্ঞানে উন্নত দেশগুলি একাডেমিয়ায় তৈরি লিঙ্গবৈষম্যের এই অকেজো পাহাড়কে ঠেলে সরানোর জন্য কিছু ব্যবস্থা গ্রহণ শুরু করেছে। যেমন, যুক্তরাজ্যের বিশ্ববিদ্যালয়গুলোতে গবেষণায় ফান্ডিং পাওয়ার জন্য দেখাতে হয় যে কর্মক্ষেত্রের নিযুক্তি এবং পরিবেশে নারী এবং পুরুষের প্রতি সমান গুরুত্ব দেয়া হয়েছে। এবিষয়ে বিস্তারিত জানতে Athena SWAN নিয়ে পড়ে দেখতে পারেন। কানাডা-আমেরিকার বিশ্ববিদ্যালয়গুলিতে শুধুমাত্র নারীদের জন্য কিছু স্কলারশিপের ব্যবস্থা আছে। এইসকল ব্যবস্থা নেয়ার ফলে হয়তো ভবিষ্যতে বিজ্ঞানে বৈষম্য কিছুটা হলেও দূর হবে এবং আমরা নিশ্চিতভাবেই একটা আরও ফলনক্ষম বিজ্ঞানক্ষেত্রে এসে উপনিত হব। ভবিষ্যতের এই ভাবনা মাথায় রেখেই বাংলাদেশের অবস্থাটা একটু দেখে নেই। 
প্রথমেই বাংলাদেশের একটি বিজ্ঞান চাকুরির বিজ্ঞাপন দেখে নিন এই লিংক থেকে। বিজ্ঞাপনের মাঝামাঝি এসে দেখবেন Additional Job Requirements এর জায়গায় লেখা আছে Only males are allowed to apply। নিচের ছবিতে লাল বাক্স করা অংশ দেখুন। শুধু এই চাকুরির ব্যাপারেই না, বেশ কিছু অনুজীববিজ্ঞান, প্রাণরসায়ন বা উদ্ভিদবিদের চাকুরির বিজ্ঞাপনের ক্ষেত্রে একইরকম 'প্রয়োজনীয় যোগ্যতা' তুলে দেয়া হয় বাংলাদেশী পত্রিকাগুলোতে। বাংলাদেশের কোন আইন-পরিপন্থি কি এই বিজ্ঞাপন? আমার জানা নাই। কিন্তু এমন বৈষম্য যতদিন দূর করা না যাবে ততদিন কি নারীরা বিজ্ঞানে পড়াশোনা করতে খুব বেশি আগ্রহী হবেন?

আমি আসলে আশা করতে পারিনা যে বিজ্ঞানে উন্নত দেশগুলিতেই যেখানে নারীদের অবস্থান বৈষম্যের শিকার হচ্ছে এখনও, সেখানে আমার দেশেও অবস্থার সহসাই সমুহ উন্নতি ঘটবে। তবে আশা রাখা উচিত এবং সেজন্য ব্যবস্থা গ্রহণ করা উচিত। ক’দিন আগে জাতিসংঘের একটা পোস্টার দেখলাম যেখনা মাননীয় প্রধানমন্ত্রী বলছেন যে বাংলাদেশই একমাত্র দেশ যার প্রধানমন্ত্রী, বিরোধীদলীয় প্রধান এবং স্পিকার নারী। খুব ভাল বার্তা আমাদের জন্য। কিন্তু আসল সামাজিক অবস্থাটা কী সেটা উপরের বিজ্ঞাপনটা থেকেই বোঝা যায়। দেশের সাধারন মানুষের কাছে এসে অবস্থাটার কোন প্রতিচ্ছায়াই পরেনা। এখানে নারীরা দারুণভাবে পিছিয়ে। যেন, একটা সমাজ নামক বাইসাইকেলের সামনের চাকাটা ভাঙা, তাই সমাজ হেঁচড়ে চলছে! 
আরেকটা বিষয় আমি খুব খেয়াল করি। এখন বাংলায় অনেকগুলি বিজ্ঞান সাময়িকী / ওয়েব পোর্টাল / অনলাইন ম্যাগাজিন প্রকাশ হয়। আপনি গুনে দেখতে পারবেন সেখানে নারী লেখকের সংখ্যা কত। আমি হলফ করে বলতে পারি ১০ জনের বেশি হবেন না। যেখানে পুরুষ লেখকের সংখ্যা প্রচুর। ফেইসবুকে বিজ্ঞান নিয়ে পোস্ট দেয়া কতজন নারী পাবেন? সচলে কতজন নারী বিজ্ঞান লেখিকা? এই অবস্থাটা কেন? দোষটা সম্ভবত আমাদের সবার, আমরাই হয়তো নারীদেরকে বিজ্ঞান নিয়ে চর্চা করতে বাঁধা দেই। তাদের উৎসাহিত করিনা। সম্প্রতি প্রথম আলো পত্রিকা বিজ্ঞান সাময়িকী বের করে বিক্রি শুরু করেছে। সূচীপত্রের ছবিটা দেখুন নিচে। একজন নারী পেয়েছেন? বাংলাদেশের এতো ধনী পত্রিকাটি কোন নারী বিজ্ঞান লেখক খুঁজে পেলোনা? নারীকে উৎসাহ না দেয়ার এই পরিস্থিতি চলতে থাকলে নারীদের বিজ্ঞানে উৎসাহী হওয়াটা কল্পনাই থেকে যাবে। 

বলে রাখা উচিত বিজ্ঞানে লিঙ্গবৈষম্য বেশ প্রকটভাবে দেখা গেলেও সামাজিক অন্যান্য জায়গায় এসে বিজ্ঞানে উন্নত দেশগুলি বেশ কার্যকরভাবেই বৈষম্যকে দূরীকরণে উন্নতি করেছে। কিন্তু বাংলাদেশে অবস্থাটা তেমন নয়। সামাজিকভাবেই নারী এতোটা পিছিয়ে যে বিজ্ঞানের জন্য আলাদাভাবে বলতে গেলে হয়ত ব্যাপারটা হাস্যকর শোনায়। প্রায়ই দেখা যায় আমরা আমাদের মেয়েদের মেডিকেল পাশ করিয়ে ডাক্তারী করতে দেইনা। বিজ্ঞান পাশ করিয়ে বিজ্ঞানী হতে দেয়াটা তো কষ্টকল্পনা। 
তবে পরিবর্তনগুলি সবক্ষেত্রেই আনতে হবে বলে মনে করি। বিজ্ঞান পড়ায় নারীদের যেমন উৎসাহ দিতে হবে তেমন চাকুরির বৈষম্যও দূর করতে হবে। বিজ্ঞানে উন্নত দেশগুলিও কিন্তু ধীরে ধীরে লিঙ্গবৈষম্য দূর করার চেষ্টা করছে গবেষণাক্ষেত্রে। একদিনে তাদের নারী নোবেলধারী তৈরি হয়নি। ধীরে ধীরে আমাদের চেষ্টা করতে হবে। মেয়েদের জন্য বিজ্ঞান প্রতিষ্ঠানগুলিতে বিশেষ সুবিধা রাখা প্রয়োজন। স্কলারশিপের ব্যবস্থা করা, চাকুরিতে সুবিধি দেয়া - এসব পরিবর্তন খুব কঠিন কিছু নয়। অনেক নারী বিজ্ঞান পড়া এবং এতে গবেষণার সুযোগ পেলে এভাবে বিশ্বখ্যাত নারীবিজ্ঞানী হিসেবে গড়ে উঠবেন কেউ কেউ, যাদেরকে রোলমডেল হিসেবে পরবর্তী প্রজন্ম অনুসরণ করতে পারবে। 
বিজ্ঞানী হওয়ার স্বপ্ন যেমন একজন ছেলে দেখে, তেমনিভাবে একজন মেয়েও দেখতে পারতে হবে। আর সেটা শুধু স্বপ্নই নিশ্চয়ই থাকবেনা যদি আমরা চেষ্ট করে তাদের জন্য বৈষম্যহীন সমাজ তৈরি করতে পারি। সমান্তরাল মহাবিশ্বের অন্য মেয়েটি যেখানে একজন বিশ্বখ্যাত বিজ্ঞানী, সেখানে এই মহাবিশ্বের মেয়েটিকে আমরা আটকে রাখব কেন? বিজ্ঞানী শব্দটি উভয়লিঙ্গ। 
[লেখাটির কিছু অংশ গার্ডিয়ান পত্রিকায় প্রকাশিত Promoting equality in science: what works, and what doesn't? (জেনিফার রন রচিত) লেখাটি থেকে ভাবান্তর করা হয়েছে।]


কার্তিকদের গ্রাম জেগে আছে



কার্তিক চট্টগ্রাম বিশ্ববিদ্যালয়ের তরুণ শিক্ষক, বাড়ি চট্টগ্রামের রাউজান, সুলতানপুর গ্রামে। চট্টগ্রামের অন্য বহু জায়গার মতই এই গ্রামও রাজাকার সালাউদ্দিন কাদের চৌধুরীর সন্ত্রাসের এলাকা ছিল একসময়। ঘন্টাদুয়েক আগে কার্তিক ফেইসবুকে লিখেছে, সালাউদ্দিন কাদের চৌধুরীর সন্ত্রাসীগণ তার মামলার সাক্ষী দেয়ার জন্য ভীতি প্রদর্শন করছিল তাদের গ্রাম এবং পরিবার কে। কুখ্যাত রাজাকারটার ফাঁসির রায় বহাল রয়েছে। প্রতিটা রায়ের পরবর্তী রাতের মতই আজকের রাতটা গুরুত্বপূর্ণ কার্তিকদের জন্য, তাদের উপর হামলা হতে পারে এই সংশয় থাকে। জেগে থাকতে হবে, পাহারা দিতে হবে গ্রাম। 
কার্তিক কে তার পোষ্টটা ব্লগে দিয়ে যেতে বলেছিলাম। তার সময় হয়নি, টহলে যেতে হবে এখনই। আমাকে দিয়ে দিতে বলল। কার্তিক তার গ্রামের মানুষ রক্ষা করতে টহলে গিয়েছে। 
আসুন আমরা লেখাটা পড়ে ফেলি, আর তাদের গ্রামকে শুভকামনা জানাই।



সাকা চৌধুরীর বিরুদ্ধে আনীত ৫ নং অভিযোগ যাতে তার ফাঁসির আদেশ বহাল রয়েছে, রাউজানের সুলতানপুর গ্রামের নেপাল চন্দ্র ধর সহ অনেক মানুষ হত্যা, সেই নেপাল চন্দ্র ধর সম্পর্কে আমার জ্যাঠা হন। আমার গ্রামের বাড়ি রাউজানের সুলতানপুর গ্রামের দক্ষিণ বণিক পাড়া। নেপাল জ্যাঠার ঘর আর আমার ঘরের মধ্যে আর একটি মাত্র ঘর, দূরত্ব এতটাই কম। দাদি বেঁচে থাকতে উনি যুদ্ধের গল্প শুনাতেন। ঘরবাড়ি ছেড়ে রাতের আঁধারে রামগড় দিয়ে ত্রিপুরা পালিয়ে যাওয়ার গল্প, শরণার্থী শিবিরের গল্প, অপুষ্টিতে মারা যাওয়া দাদির বড় ছেলের গল্প, সিমান্তের কাছাকাছি যুদ্ধের গল্প, মর্টার শেলকে কলার মোচা ভাবার গল্প, যুদ্ধ শেষে দেশে ফিরে বসত বাড়িতে ঘরের বদলে মাটির স্তুপ দেখে কান্নায় ভেঙ্গে পড়ার গল্প, আরো কত কি। যে গল্পটি তিনি এড়িয়ে যেতে চাইতেন তা এ সাকা চৌং এর গল্প। কদাচিৎ বললেও খুব নিচু গলায় বলতেন, বলার সময় উনি শিউরে উঠতেন কিনা বুঝতাম না, তবে এতটুকু বুঝতে পারতাম সাকার নির্যাতনের কাহিনী তিনি বলতে খুব একটা নিরাপদ বোধ করতেন না এমনকি যুদ্ধের ৩০ বছর পরও। ছোটকাল থেকে আমরা শুনে এসেছি সে সব কাহিনী, প্রত্যক্ষদর্শীদের মুখে, যেসব কাহিনী শুনলে যে কারো রোম খাঁড়া হয়ে উঠবে। নেপাল চন্দ্র ধর পাঞ্জাবিদের (পাক বাহিনীকে আমাদের এলাকায় পাঞ্জাবি বলা হয়) আসার খবর শুনে বাড়ি থেকে পালিয়ে গিয়েছিলেন, কিন্তু ঘরে ফেলে আসা রান্না করা ভাতের হাঁড়িটি আনতে গিয়ে ধরা পড়েন, পরে শহীদ হন। তিনি তাঁর মার একমাত্র ছেলে ছিলেন। একমাত্র সন্তান হারিয়ে বাকিটা জীবন উনার মা ভিক্ষা করেই পেট চালাতেন।
ট্রাইবুনাল গঠনের পর, জীবিত সাক্ষীদের মধ্যে আতঙ্কের চরমরূপ আমি দেখেছি। আমার বাড়িতে অন্তত ৬-৭ জন আছেন যারা আমাদের বাড়িতে ঘটানো সাকার অপকর্মের সাক্ষী। কিন্তু সরাসরি ক্ষতিগ্রস্ত ৩ জনকে সাক্ষী হিসেবে বিবেচনায় আনা হয়, যার মধ্যে ২ জন সাক্ষ্য দেওয়ার ভয়ে ভারতে পালিয়ে যান। যাওয়ার সময় বার বার করে সবাইকে আকুতি জানিয়ে যান যে তাঁদের অবস্থান সম্পর্কে কেউ যেন কোন তথ্য না দিই। প্রসিকিউশান তাঁদের বাড়িতে আসলে, তাঁদের নিরাপত্তার কথা বিবেচনায় কেউ মুখ খুলেন নি। কিন্তু, অনিল বরণ ধর, যিনি পাক বাহিনীর গুলিতে তাঁর একটি হাত হারান, তিনি পালিয়ে যেতে পারেন নি সীমিত অর্থ সামর্থ্যের জন্য। সাক্ষ্য চলাকালে তাঁরে চোখেমুখে ভয়ের বিভীষিকা দেখেছে সবাই, আজ তিনি স্বেচ্ছায় বাড়ি থেকে গুপ্ত স্থানে নির্বাসিত আছেন, আমিও জানিনা তিনি পরিবার নিয়ে কোথায় থাকেন।
প্রতিটা রায়ের সময় বাড়িতে আতঙ্ক বিরাজ করে, সাকার রায়ের ক্ষেত্রে তা স্বাভাবিকভাবেই অনেক বেশি। আজও বাড়িতে সবার চোখে মুখে আতঙ্ক। তবে আগের সেই রাউজান নেই, রাউজানে হরতাল হয়না, গাড়ি পুড়েনা, পেট্রোল বোমায় রাউজানে কেউ দগ্ধ হননি। জঙ্গিবাদের স্থান রাউজানের নেই। ফজলে করিম থাকতে আমাদের চিন্তার কারণ আছে বলে মনে করিনা। কিন্তু কাপুরুষের দল পিছন থেকেই ছোড়া মারে, তাই আমাদেরও সতর্ক হওয়া ছাড়া উপায় নেই। রাতে বাড়িতে পাহারা বসানো হবে, আমিও সার্ভিলেন্স টিমের সদস্য। টিমের জন্য আখনি বিরিয়ানি রান্না হচ্ছে, সাথে তেলাপিয়া মাছ ভাঁজি। খেলারাম খেলে যা, আমরাও জেগে আছি।
জয় বাংলা।

(ফেইসবুক পোষ্টটি লেখকের অনুমতি নিয়ে প্রকাশিত)


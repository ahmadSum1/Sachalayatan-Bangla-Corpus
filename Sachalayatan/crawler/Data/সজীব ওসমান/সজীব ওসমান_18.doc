কেলাসিত সুন্দর (ছবিব্লগ)




মহাকাশের কোন নক্ষত্রপুঞ্জের অপার্থিব সুন্দর ছবি অথবা প্লুটোর বুকের হৃৎচিহ্ন হাবল টেলিস্কোপ বা ডিসকভারি তুলে পাঠালে যেমন আমরা বিমোহিত হই, তেমনি অণুবীক্ষণ যন্ত্রের নিচে মানবকোষের কোন অতিসূক্ষাতিসূক্ষ অণুর সৌন্দর্য্যও আমাদের মুগ্ধ করে। গবেষণার জন্য বিভিন্ন পরীক্ষা করতে গিয়ে বিভিন্ন অতিপ্রাকৃতিক সৌন্দর্য্যের মুখোমুখি হন বিজ্ঞানীরা প্রায়ই। আমরাও ব্যতিক্রম নই। এক্স-রে ক্রিস্টালোগ্রাফি নামক একধরনের পদ্ধতির মাধ্যমে আমরা জীবের প্রোটিন অণু বা অন্যান্য বৃহৎ অণুর গঠন নির্মান করে বোঝার চেষ্টা করি কিভাবে তারা কাজ করে। এই পদ্ধতিতে কাজ করতে গিয়ে আশাতীতভাবে বিভিন্ন অসাধারণ সুন্দর কেলাস বা ক্রিস্টালের ছবি আমরা অণুবীক্ষণ যন্ত্রের নীচে দেখতে পাই।
আমাদের কাজের জন্য যে জিনিসটা করতে হয় প্রথমে তা হল কোন জীবের নির্দিষ্ট প্রোটিনকে অতি উচ্চ ঘনত্বে আলাদা করে তাকে কেলাস তৈরি হতে দেয়া। কেলাস তৈরির নিয়ম একেবারেই লবনের কেলাস তৈরির মত। সমুদ্রের পানি যেমন বাষ্পায়িত হতে দিলে শেষে কিছু সাদা লবনের দানা পরে থাকে, প্রোটিনের কেলাস তৈরির প্রক্রিয়াটাও ঠিক সেরকম। তবে প্রোটিনের কেলাসগুলি হয় একেবারে সূক্ষ, খালিচোখে দেখা যায়না। আমি এখানে আমাদের গবেষণাগারে উৎপন্ন হওয়া কিছু প্রোটিনের কেলাসের ছবি দিয়ে দিচ্ছি উদাহরণ হিসেবে। একেকধরনের প্রোটিন একেকধরনের পরীক্ষাবস্থায় একেকরকম কেলাস তৈরি করে। দেখুন, কী বিচিত্র তাদের গড়ন, বর্ণ, আকৃতি। 
ছবিগুলি লেইকা আলোক অণুবীক্ষণ যন্ত্র দিয়ে তোলা হয়েছে। ২০ বা ৪০ গুণ বৃদ্ধি করে।
মূলতঃ এধরনের কেলাস প্রোটিনের গঠন নির্মানের জন্য আদর্শ, যাদের ধারালো কিনারা থাকে, আকারেও বড়। এরা খানিকটা লবনের দানার মত, তবে স্বচ্ছ

একটা ফোঁটায় অনেকগুলি কেলাস তৈরি হতে পারে

কেলাসগুলি এরকম 2B পেন্সিলের মত আকৃতির হতে পারে।

নীল কেলাসটির ভেতর দিয়ে কমলাটির অংশ দেখা যাচ্ছে

রকেট কেলাস

ব্যাঙাচি কেলাস

পপকর্ন কেলাস। এরা প্রোটিনের গঠন নির্মানের জন্য একেবারেই ভাল হওয়ার কথা নয়, কারন ধারালো কিনারা নাই এবং এক্স-রে প্রতিসরণ ভালভাবে হবেনা

ডুমুর কেলাস

ক্যাপসুল কেলাস

ল্যাবেঞ্চুস

ফুল

ঝকমারি, এরা বিভিন্ন ধরনের লবনের কেলাস

রকমারি

প্রচ্ছদের ছবিটি সিডিং পদ্ধতিতে প্রোটিনের কেলাস করা দ্রবণের ফোঁটা থেকে তোলা হয়েছে। দেখতে কি ঠিক চুনির হারের মত নয়?!


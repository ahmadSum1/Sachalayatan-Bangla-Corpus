উচ্চমানের বিজ্ঞান গবেষণায় বাংলাদেশের অবস্থা এবং অর্থনৈতিক প্রভাব



যেকোন দেশের জন্য বিজ্ঞান গবেষণার উৎকর্ষ কেন প্রয়োজন সেটা বোধকরি খুব ব্যাখ্যা করার প্রয়োজন নাই। দেশের অর্থনৈতিক সাফল্যে, স্বাস্থ্যব্যবস্থা এবং প্রযুক্তিগত উন্নতিতে, নিজস্ব পণ্য উৎপাদনে, দেশের সমস্যা সমাধানে নিজেদেরই অবদান রাখার জন্য, সর্বোপরি সার্বিক উন্নতি সাধন এবং বিশ্বে মর্যাদাবান অবস্থান প্রাপ্তির জন্য উন্নত মানের বিজ্ঞান গবেষণার উৎকর্ষের প্রয়োজন আছে। এই উন্নতি না ঘটিয়ে একটি দেশের সার্বিক উন্নতি সম্ভব নয়। সেজন্য আমাদের দেশের উচ্চমানের বিজ্ঞান গবেষণার হাল বোঝাটা অত্যন্ত জরুরী।   

বাংলাদেশে উচ্চমানের বিজ্ঞান গবেষণার হাল

বিজ্ঞান গবেষণার মান বোঝার অন্যতম সঠিক এবং কার্যকর পদ্ধতি হল গবেষণাগুলি থেকে প্রকাশিত নিবন্ধের মান পর্যবেক্ষন। বিখ্যাত প্রকাশণা সংস্থা নেচার (Nature) প্রতিবছর তাদের একটি ওয়েবসাইটে বিভিন্ন দেশের বিজ্ঞান গবেষণার হাল প্রকাশ করে (সূত্র ১)। প্রাকৃতিক বিজ্ঞানে পৃথিবীর সবচেয়ে প্রভাবশালী বিজ্ঞান পত্রিকাগুলোতে প্রকাশণার সংখ্যা এবং সেসব গবেষনায় বিভিন্ন দেশের সংস্থাগুলির অবদানের উপর ভিত্তি করে তৈরি করা হয় এই তথ্যভান্ডার যা নেচার ইনডেক্স নামে পরিচিত। গবেষণাগুলিকে মোট ৪টি বিভাগে ফেলা হয়েছে: রসায়ন, ভূ- এবং প্রকৃতিবিজ্ঞান, জীববিজ্ঞান এবং ভৌত বা পদার্থবিজ্ঞান। একটি দেশে কী কী ধরনের গবেষণা হচ্ছে, তাদের মান কেমন, কাদের সঙ্গে সমন্বিত গবেষণা হচ্ছে সেসব বুঝতে সাহায্য করে এই তথ্যভান্ডার। একটি দেশের গবেষণার অগ্রগতি কেমন, অন্যান্য দেশের তুলনায় কী অবস্থায় আছে সেসব বুঝতেও সাহায্য করে।
www.natureindex.com নামক এই সাইটে বাংলাদেশের হাল খুঁজতে গিয়ে হতাশাজনক ফলাফল পেলাম সম্প্রতি। সচলায়তন ব্লগে ফলাফলটি প্রকাশ করেছি কিছুদিন আগে 'বাংলাদেশে উচ্চমানের বিজ্ঞান গবেষণার হাল: নেচার ইনডেক্স ২০১৪ - ২০১৫' শিরোনামে (সূত্র ২)। প্রথমে ফলাফলগুলির একটি সারাংশ এখানে উল্লেখ করে নেই।
২০১৪ - ১৫ সালে প্রাকৃতিক বিজ্ঞানের উচ্চমানের গবেষণায় ১৮টি প্রকাশিত নিবন্ধে বাংলাদেশের গবেষকগণ জড়িত যারা বাংলাদেশে থেকে গবেষণাকর্ম করেছেন। জীববিজ্ঞান বিভাগে গবেষণাগুলি সবচেয়ে বেশি প্রকাশিত হয়েছে বাংলাদেশ থেকে যার মধ্যে নেচার, সায়েন্স, নেচার জেনেটিক্স এর মত পত্রিকাগুলিও আছে। সবগুলি গবেষণাই সমন্বিত, অর্থাৎ বিভিন্ন গবেষণাগারের যৌথ প্রয়াসে প্রকাশিত। কিন্তু এর মধ্যে কোন গবেষণাতেই বাংলাদেশ পরিচালকের ভূমিকায় নেই। অর্থাৎ, অন্য কোন দেশের কোন প্রতিষ্ঠানের মূল গবেষণার সঙ্গে অংশ নিয়েছে বা তাতে সাহায্য করেছে মাত্র বাংলাদেশী প্রতিষ্ঠানগুলি। এই বছরের প্রথম দশটি দেশীয় গবেষণাগারের মধ্যে বেশিরভাগই পাবলিক বিশ্ববিদ্যালয় থেকে যার মধ্যে সবচেয়ে বেশি ভূমিকা রেখেছে ঢাকা বিশ্ববিদ্যালয় (৭টি গবেষণার সাথে জড়িত)। 
আমাদের প্রতিবেশী দেশগুলির সঙ্গে তুলনা করতে গেলে সবচেয়ে বেশি হতাশ হতে হয়। উন্নত এবং ধনী দেশগুলির কথা বিবেচনায় আনাটাই মূর্খামি এখানে। এমনকি ভারতের সঙ্গে বাংলাদেশের তুলনাই চলেনা, তাদের গবেষণায় অর্থ বরাদ্দ, বৃহৎ এবং বিস্তৃত গবেষনার ক্ষেত্রের কারনে। কিন্তু সেজন্য, অর্থনৈতিকভাবে বাংলাদেশের কাছাকাছি পাকিস্তানের সাথে তুলনা করতে গেলে চরম হতাশ হতে হয়। দেখা যাবে ২০১৪-১৫ বছরে পাকিস্তান ৬৮ টি উচ্চমানের বিজ্ঞান গবেষণার সঙ্গে জড়িত। তার মধ্যে ১৮টি জীববিজ্ঞান এবং ৩৮ টি ভৌত বা পদার্থবিজ্ঞান বিভাগ থেকে প্রকাশিত। যেখানে, বাংলাদেশের মোট প্রকাশণাই মাত্র ১৮টি। পাকিস্তানের উচ্চমানের বিজ্ঞান গবেষণার ধরনও বাংলাদেশের চেয়ে বিস্তৃত। 
এইসব পর্যবেক্ষণ থেকেই আমার এই প্রবন্ধের সূত্রপাত। এখানে বাংলাদেশের এই শোচনীয় গবেষণার হালের সঙ্গে অর্থনীতির সম্পর্ক নিয়ে আলোচনার চেষ্টা করছি।
তুলনামূলক আলোচনা যেকোন দেশ বা প্রতিষ্ঠানকে পারষ্পরিকভাবে দেখতে এবং উন্নয়নের রূপরেখা তৈরিতে সহায়তা করে। আমি এখানে বাংলাদেশকে বেশিরভাগ ক্ষেত্রেই পাকিস্তানের সঙ্গে তুলনা করছি কয়েকটি কারনে। আমাদের জিডিপি এবং এর প্রবৃদ্ধি পাকিস্তানের সঙ্গে তুলনাযোগ্য এবং একসময় একই দেশ হিসেবে বিরাজমান ছিলাম, যদিও প্রাক ৭১ সালে আমাদেরকে তৎকালীন পশ্চিম পাকিস্তান কর্তৃক অর্থনৈতিক শোষনের মুখোমুখি হতে হয়েছে। সেজন্য স্বাধীন বাংলাদেশের সার্বিক প্রবৃদ্ধি এবং উন্নয়নকে সবসময়ই পাকিস্তানের সঙ্গে তুলনা করে নেয়াটা মন্দ নয়। 

অর্থনৈতিক তুলনা এবং গবেষণায় অর্থ বরাদ্দ

প্রথমেই বলে নেই, আমি অর্থনীতির ছাত্র নই। সেজন্য অর্থনীতির গুঢ় বিষয়গুলি নিয়ে নাড়াচাড়া করার সাহস করছিনা এখানে। শুধু কিছু সাধারন মানদন্ড দিয়ে তুলনামূলকভাবে বোঝার চেষ্টা করছি বাংলাদেশের অর্থনীতির অবস্থা। যেমন, জনপ্রতি জিডিপি'র মান দিয়ে তুলনাটা করা চলে। বিশ্বব্যাংকের তথ্যানুযায়ী ২০১৪ সালে বাংলাদেশ, পাকিস্তান এবং ভারতের জনপ্রতি জিডিপি যথাক্রমে ১০৯৩, ১৩৩৪ এবং ১৫৯৬ মার্কিন ডলার (সূত্র ৩)। গত ৫ দশকের ট্রেন্ড বা লক্ষণ দেখে বোঝা যাচ্ছে যে জিডিপি'র উর্ধ্বগতি অক্ষুন্ন থাকবে বাংলাদেশে, যদিনা কোন বড় ধরনের দূর্ঘটনা ঘটে।  
এখন দেখা যাক গবেষণাখাতে অর্থ বরাদ্দ বা ব্যয়ের অবস্থা কী। ইউনেস্কো সায়েন্স রিপোর্ট ২০১৫ (সূত্র ৪) বলছে দক্ষিন এশিয়ার দেশগুলির মধ্যে ভারত বাদে বাকি সব দেশ উচ্চতর শিক্ষা এবং গবেষণায় জিডিপি'র মাত্র ০.৩ থেকে ০.৬ শতাংশ ব্যয় করে। যা ভারতের তুলনায় অর্ধেক বা তারচেয়ে কম। শিক্ষাখাতে বাংলাদেশ ২০০৯ সালে জিডিপি'র ২.২৩ শতাংশ ব্যয় করেছে, যার মধ্যে মাত্র ১৩.৫ শতাংশ উচ্চতর শিক্ষায় ব্যয় করা হয়। অন্যদিকে ভারত মোট শিক্ষাখাতে ব্যয়ের ৩৭.৫৫ শতাংশ উচ্চতর শিক্ষা এবং গবেষণায় ব্যয় করে ২০০৯ সালে (সূত্র ৪)। ২০১৪ সালে প্রকাশিত প্লস ওয়ান বিজ্ঞান পত্রিকায় প্রকাশিত একটি গবেষণা বলছে যে ২০১৪ সালে বাংলাদেশ মোট জিডিপি'র মাত্র ০.০৮ শতাংশ গবেষণা এবং উন্নয়ন খাতে ব্যয় করেছে (সূত্র ৫)। যেখানে, পাকিস্তান তার জিডিপি'র ০.৬ শতাংশ ব্যয় করেছে। এই অবস্থার উন্নতির খুব বেশি সম্ভাবনা নেই, কারন, আমরা ইতিমধ্যেই জানি যে এবছরের বাজেটে বর্তমান সরকার বাংলাদেশের শিক্ষা এবং গবেষণা খাতে ব্যয় আরও কর্তন করে ধার্য্য করেছেন (সূত্র ৬)।
বাংলাদেশের সবচেয়ে বৃহৎ এবং প্রথিতযশা বিশ্ববিদ্যালয়টির নাম ঢাকা বিশ্ববিদ্যালয়। নেচার ইনডেক্স অনুযায়ী দেশ থেকে উচ্চমানের বিজ্ঞান গবেষণায় এই বিশ্ববিদ্যালয়ের অবদানই সবচেয়ে বেশি। এখন দেখা যাক বিশ্ববিদ্যালয়টির বাজেট থেকে গবেষণায় অর্থবরাদ্দের অবস্থা। ২০১৩-১৪ অর্থবছরে ঢাকা বিশ্ববিদ্যালয় মোট ২ কোটি ৭২ লাখ ৭০ হাজার টাকা ব্যয় করেছে গবেষণাখাতে, যা বিশ্ববিদ্যালয়ের মোট বাজেটের মাত্র ১ শতাংশ। তাহলে একটি উন্নত দেশের প্রখ্যাত বিশ্ববিদ্যালয়ের সঙ্গে তুলনা করলে গবেষণাখাতে ব্যয়ে ঢাকা বিশ্ববিদ্যালয় কোন অবস্থানে আছে? তুলনা করতে পারি কানাডার টরন্টো বিশ্ববিদ্যালয়ের সঙ্গে, যার বিজ্ঞান গবেষণার মান এবং ব্যাপ্তি উচ্চপর্যায়ের এবং যেখানে আমি বর্তমানে বিজ্ঞান গবেষণায় রত আছি। ২০১৪-১৫ অর্থবছরে বিশ্ববিদ্যালয়টির বাজেট হল মোট ২ বিলিয়ন কানাডিয়ান ডলার (সূত্র ৮), কিন্তু তার গবেষণা ফান্ড হল মোট ১.১ বিলিয়ন ডলারের। অর্থাৎ মোট বাজেটের ৫০ শতাংশের চেয়েও বেশি! যদিও ফান্ডটি আসে বিভিন্ন স্থান থেকে যার ৩১ শতাংশ বরাদ্দ হয় সরকারী বিভিন্ন প্রতিষ্ঠানের মাধ্যমে। বাংলাদেশের বিশ্ববিদ্যালয়ের অবস্থা শোচনীয় এদিক দিয়ে, তাইনা?

অর্থ বরাদ্দের সঙ্গে গবেষণায় উৎকর্ষের সম্পর্ক

আগেই বলেছি, বাংলাদেশের উন্নতি সরাসরি বিজ্ঞান এবং অন্যান্য মানবিক/সামাজিক গবেষণার মানের উপর নির্ভর করছে। আর শিক্ষাখাত এবং গবেষণায় সরকারি অর্থ বরাদ্দ দেশের উচ্চশিক্ষা প্রসার এবং গবেষণার মানে সরাসরি প্রভাব ফেলে। কিছুটা ব্যাখ্যা করছি।
১৯৯৬ সাল থেকে ২০১১ সাল পর্যন্ত বিজ্ঞান এবং সমাজবিজ্ঞান বিভাগে বাংলাদেশ থেকে নিবন্ধ প্রকাশের সংখ্যা পাকিস্তানের চেয়ে ৩ গুণ কম (সূত্র ৫)। যদিও ইউনেস্কো সায়েন্স রিপোর্ট (সূত্র ৪) আমাদের জানাতে পারেনি কতটুকু ব্যয় পাকিস্তান করছে উচ্চতর গবেষণায়, তবুও আমরা প্লস ওয়ানে প্রকাশিত (সূত্র ৫) গবেষণা থেকে জানি যে গবেষণা এবং উন্নয়নে পাকিস্তানের ব্যয় বাংলাদেশের চেয়ে দশগুনেরও বেশি। গবেষণার মান নির্ধারনকারী এইচ-ইনডেক্স (H-index) এর মাণও বাংলাদেশের তুলনায় পাকিস্তানের বেশি। এমনকি দুই দেশের মধ্যে স্নাতক এবং মাস্টার্স পর্যায়ে প্রায় সমপরিমান ছাত্রছাত্রী ভর্তি হলেও পিএইচডি পর্যায়ে বাংলাদেশের তুলনায় প্রায় ৩ গুণ বেশি ছাত্র ভর্তি হয় পাকিস্তানে। ২০০৯ সালের সংখ্যাটা বাংলাদেশে ছিল ৭০৯০, যা পাকিস্তানে ২৩০০২। এই সংখ্যার তুলনাটা কৌতুহলকর এই কারনে যে স্নাতক/মাস্টার্স পর্যায়ের পরে বাংলাদেশে উচ্চতর ডিগ্রী অর্জন কমে যাচ্ছে আশংকাজনকভাবে, যেখানে পাকিস্তানে সেটা ইর্ষনীয়রকম ভাল। এখানে মূলতঃ উচ্চতর গবেষণায় আমাদের খামতি প্রকট। কারন, দেখা যাচ্ছে স্নাতক/মাস্টার্স পড়াশোনা শেষ করে (যে পর্যায়ে গবেষণাটা মূলতঃ হয়ই না বেশিরভাগ ক্ষেত্রেই) খুব কম পরিমান শিক্ষার্থী গবেষণায় প্রবেশ করছেন এবং পিএইচডি ডিগ্রী নিচ্ছেন। 
এর কারন কী? কয়েকটি সম্ভাব্য কারন থাকতে পারে। তবে আমি প্রতিষ্ঠানগুলির অর্থনৈতিকভাবে উচ্চতর গবেষণায় মনযোগ না দেয়াটা এই সমস্যার মূল কারন বলে মনে করি। প্রথমতঃ গবেষণায় অর্থ বরাদ্দ না থাকলে উচ্চাভিলাষী শিক্ষার্থীগণ উন্নতমানের গবেষণার স্বপ্ন দেখতে পারেন না, বা তাদের স্বপ্ন অঙ্কুরেই মরে যায়। দ্বিতীয়ঃ পিএইচডি করাকালীন বেতন বা ফেলোশিপের অপর্যাপ্ততা। ৪ বছরের স্নাতক ৬ বছরে শেষ করে কেই বা আবার কোন অর্থপ্রাপ্তি ছাড়া ৩ থেকে ৬ বছর ধরে গবেষণা করবেন? উল্লেখ্য যে, পাকিস্তান বাংলাদেশের চেয়ে কয়েকগুণ বেশি অর্থ ব্যয় করে বিজ্ঞান গবেষণায়।
উচ্চমানের গবেষণার করুণ দশার ব্যাখ্যা দিতে গিয়ে অনেকেই হয়তো বলবেন যে দেশের শিক্ষক এবং শিক্ষার্থীগণ গবেষণায় মনযোগ দেন না। কিন্তু সেটা সত্যি হলেও তার সমাধান অর্থনৈতিকভাবে করতে হবে বলে মনে করি। যেমন, যদি এমন বাধ্যবাধকতা থাকে যে উচ্চমানের গবেষণা না করতে পারলে কারও পদন্নোতি হবেনা, তবে সেই গবেষণা করার জন্যও তো পর্যাপ্ত সুবিধা চাই। শুধু বিদেশী প্রতিষ্ঠানগুলির মাধ্যমে সমন্বিত গবেষণার দিকে তাকিয়ে থাকলে হবেনা, সেই সুযোগও বেশি পাওয়া যায়না।
ফলে উচ্চতর গবেষণায় অর্থ বরাদ্দের সঙ্গে এর উৎকর্ষের সম্পর্ক অস্বীকার করার কোন উপায় নাই। পরিসংখ্যান বলছে কোন দেশের মোট জিডিপি'র কত শতাংশ গবেষণায় ব্যয় হল সেই সংখ্যার চেয়ে মোট কত অর্থ ব্যয় হল সেটাই গবেষণার মানোন্নয়নে ভূমিকা রাখে। মানোন্নয়নটা বোঝা যেতে পারে গবেষণালব্ধ ফলাফলের প্রকাশের সংখ্যা থেকে। আমি লেখা শেষ করছি একটা ছবি দিয়ে। 

ছবি ১: এশিয়ার বিভিন্ন দেশের গবেষণা এবং উন্নয়নে জিডিপি'র শতাংশে ব্যয় এবং সে তুলনায় গবেষণা প্রবন্ধ প্রকাশের সংখ্যা। (ছবিসূত্র: প্লস ওয়ান)
ছবিটা লক্ষ্য করলে দেখবেন যে যদিও জিডিপি'র বেশ বড় শতাংশই কোন কোন দেশ বরাদ্দ করছেন গবেষণা এবং উন্নয়নে তারপরও সেসব দেশে গবেষণার প্রকাশনা তেমন হচ্ছেনা। ব্যাপারটা আসলে নির্ভর করছে কত পরিমান অর্থ ব্যয় বা বরাদ্দ হচ্ছে সেটার উপর। যেমন, চীন বা ভারত তুচ্ছ পরিমান জিডিপি'র শতাংশে ব্যয় করলেও জনসংখ্যা বেশি হওয়ায় মোট অর্থের পরিমান বিশাল হয়ে দাঁড়ায়। ভারতের ক্ষেত্রে যা ২০১১ সালে ছিল ৩৫০ মিলিয়ন মার্কিন ডলার! আবার জাপান এবং দক্ষিণ কোরিয়া ধনী দেশ বিধায় নমিনাল জিডিপি বেশি, ফলে ব্যয়কৃত অর্থের পরিমানও বেশি। এসব দেশ থেকেই সবচেয়ে বেশি পরিমান গবেষণা প্রবন্ধ প্রকাশিত হয়েছে, দেখতেই পাচ্ছেন।
সেজন্য দেশের বিজ্ঞান গবেষণায় উৎকর্ষ সাধনের জন্য এই খাতে অর্থ বরাদ্দের বিকল্প নাই। গবেষণাবিহীন দেশের উন্নয়ন সম্ভব নয়। সেইজন্য আমাদের দেশের সরকারী এবং বিশ্ববিদ্যালয়ের গবেষণা প্রতিষ্ঠানগুলিকে অর্থনৈতিকভাবে একটি কাঠামোয় এনে গবেষণায় অর্থ বরাদ্দের প্রয়োজন বলে মনে করি। সরকারকে যেমন দেশের বাজেটের আরেকটু বেশি অংশ গবেষণায় বরাদ্দ করতে হবে, তেমনি বিশ্ববিদ্যালয়গুলিকেও নির্দিষ্ট রূপরেখা দিতে হবে এর গবেষণাখাতে অর্থব্যয়ের কাঠামো তৈরিতে। 
তথ্যসূত্র:
১. নেচার ইনডেক্স (www.natureindex.com)
২. বাংলাদেশে উচ্চমানের বিজ্ঞান গবেষণার হাল: নেচার ইনডেক্স ২০১৪ - ২০১৫ (http://www.sachalayatan.com/shajib_osman/55332)
৩. ওয়ার্ল্ডব্যাংক ওয়েবসাইট (http://data.worldbank.org/indicator/NY.GDP.PCAP.CD)
৪. ইউনেস্কো সায়েন্স রিপোর্ট ২০১৫ (https://en.unesco.org/sites/default/files/usr15_south_asia.pdf)
৫.  Impact of GDP, Spending on R&D, Number of Universities and Scientific Journals on Research Publications among Asian Countries, প্লস ওয়ান (http://journals.plos.org/plosone/article?id=10.1371/journal.pone.0066449)
৬. খবর (http://www.scidev.net/global/communication/news/bangladesh-cuts-funds-for-science-research-education.html)
৭. খবর (http://www.bonikbarta.com/news/details/45094.html)
৮. টরন্টো বিশ্ববিদ্যালয় (https://www.utoronto.ca/about-uoft/quickfacts)


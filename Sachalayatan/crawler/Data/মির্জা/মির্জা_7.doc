লোভ!



চ্যনেল আইতে যখন চাকরী করি তখন কোন মতে কষ্ট করে ৬,৪০০ টাকা দিয়ে একটা ফিলিপ্স স্যাভি মোবাইল কিনি; এখানেই শুরু আফসোসের! চারিদিকে বড়লোকের ছেলে-মেয়েরা চমতকার সব হ্যান্ডসেট ব্যাবহার করে আর তাদের মাঝে আমার মোবাইলটাকে মনে হত সুন্দরী প্রতিযোগিতায় ভুল করে ঢুকে পরা এক বাচ্চা গরিলা!!!
অপু একদিন নিয়ে আসলো একটা BOSCH মোবাইল ফোন। তখনকার দিনের বহুল আলোচিত Startrek ফোনের চেয়েও ঐ BOSCH ফোন ছিল আরো স্মার্ট! আজও আমি অপুর কাছে কৃ্তজ্ঞ। শুধু একারনে নয় যে ও আমাকে ঐ ফোনটা ধরতে দিয়েছিল, কারনটা হল ও বলেছিল "আরে ইচ্ছা মত ধর না বস্, এত আলগা করে ধরছো কেন? নিজের ফোন মনে করেই ধর" 
তখন খালি ভাবতাম, এমনকি হতে পারে না একদিন আমিও এমন একটা ফোন কিনবো? আমার হাতে একটা নন্-শিম্পাঞ্জি চেহারার ফোন থাকবে?
বড় ভাইয়ের এক বন্ধু একবার তার IBM কম্পিউটারে প্রিন্স অব পার্সিয়া খেলতে দিয়েছিল, সেই থেকে একটাই স্বপ্ন  ছিল কবে এমন একটা দিন আসবে যেদিন আমাকে আর এই ভয়ে থাকতে হবে না, এই বুঝি কেউ বলে, চল আর খেলতে হবে না, অনেক রাত হয়েছে বাসায় চল!
আমি কোনদিন ইয়োরোপ-আমেরিকা দেখার স্বপ্ন দেখিনি, আমার স্বপ্নগুলো ছিল বাস্তবতার মধ্যেই সীমাবদ্ধ।
গত আট বছরে বদলেছে অনেক কিছুই; এক্স-বক্স ৩৬০-তে ধুলো জমে ৩৬৫ দিন, iPhone 3GS এও এখন যেন আর মন ভরে না।
অথচ আইফেল টাওয়ারের নীচে দাড়িয়ে প্রথমেই আমার যা মনে আসলো তা হল, ইস আমরা সব বন্ধুরা মিলে যদি এখানে সারারাত একসাথে আড্ডা দিতে পারতাম! এটাই যে ভিউকার্ডে দেখা সেই বিখ্যাত ‘আইফেল টাওয়ার’ সেই চিন্তা মাথায় আসলো অনেক পরে।
রুপবতী Montreux-এ পাহাড় যেখানে আলতো করে লেইক জেনিভা ছুয়ে আছে,  সেটা দেখে প্রথমই আমার যে কথাটা মনে আসলো তা হল, ইস এইখানে যদি আগের মত সবাই মিলে ক্যাম্পিং করতে পারতাম! 
দু'শো বছরের পুরোনো পাবে বসে সুন্দর-সুন্দরীদের বিলেতি কৌতুকে হেসে ভেঙ্গে পরতে-পরতে আমি ভাবি ইস্ এরচেয়ে উপবন এক্সপ্রেসে ১ টাকা দামের শপিং ব্যাগে করে আনা দ্রাহ্মা সুধা অনেক তৃপ্তিদায়ক ছিল! 
গিয়েছি শেক্সপিয়ারের এক বিখ্যাত নাটকের ওপেন এয়্যার পারফরমেন্স দেখতে। হঠাত করেই মাথায় আসলো প্রান্তিকের প্রায় ভেঙ্গে পরা রুমে অভঙ্গুর যুবকদের নাটকের রিহার্সেলের কথা! সারাক্ষনই মাথায় মধ্যে ঘুর-ঘুর করলো 'ইথায় তোমায় মানাইসে না গো, ইক্কেবারে মানাইসে না'' 
জীবনে এই প্রথম নাটক না দেখেই ফিরে আসলাম!!! 
বুঝতে পারি না হচ্ছেটা কি! আমি আর কি চাই? যা-যা স্বপ্ন দেখেছি এবং দেখার দুঃসাহস করিনি পেলামতো তার অনেক কিছুই আর কি চাই আমি? এত লোভ কেন এক জীবনে আমার?


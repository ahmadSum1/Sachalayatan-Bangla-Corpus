বাবার প্রতি ঘৃনা



আজিমপুর গেইট দিয়ে নিউ মার্কেট ঢুকে হাতের ডান দিকে গ্যালে চার-পাচটা দোকান পরই ছিল পর-পর দুটা খেলনার দোকান। আমার ছোটবেলার স্বপ্নের সব খেলনা পাওয়া যেত ঐ দুটো দোকানে। মায়ের ব্যাগ থেকে একবার পাচটাকা চুরি করে ঐ দোকানে গিয়েছিলাম ২৫ টাকা দামের একটা গাড়ি কিনতে। মশা তাড়ানোর মত তাড়া খেলাম দোকানির কাছ থেকে।
শেষ পর্যন্ত এ্যারোপ্লেনের আকৃতির এক প্লাষ্টিকের কৌটার এক কৌটা টিক-টিকির ডিম কিনলাম*
খুব ভাল করেই জানতাম আমার সরকারি চাকুরে বাব-মা’র পক্ষে হুট-হাট করে দামি খেলনা কিনে দেওয়া সভব না, জানতাম কিন্তু মাঝে-মাঝেই মানতে পারতাম না। একদিন নিউমার্কেটে গিয়েছি বাবার সাথে বাজার করব বলে। হঠাত করেই একটা রিমোর্ট কন্ট্রোল গাড়ি আমার অসম্ভব পছন্দ হয়ে গেল! এতই পছন্দ যে আমি কিভাবে কিভাবে সেই গাড়ি দিয়ে খেলবো সেটাও মনে মনে সাজিয়ে ফেলে বাবাকে বললাম, গাড়িটা আমার চাই!
বাবা নানাভাবে আমাকে বোঝায় আমি বুঝি না। (সেই সময়-১৯৮৩-৮৪, একটা রিমোর্ট কন্ট্রোল গাড়ির দাম আমার বাবা’র বেতনের প্রায় সমান কেন বা কি করে হয় এত জটিল হিসাব আমি জানার ব্যাপারে মোটেও আগ্রহী ছিলাম না)
সাধারণত আমার এই ধরনের জেদের একপর্যায়ে অধারিত ছিল মা বা বাবার হাতের প্রচন্ড এক থাপ্পর! কিন্তু এইবারে বাবা কিছু না বলে শুধু বললেন আজ আর বাজার করব না, বাসায় চল। সেই মূহুর্তে আমার মনে হচ্ছিলা আমাকে খেলনাটা না কিনে দেওয়ার জন্যে এটা বাবার একটা নিষ্ঠুর ফন্দি। বাবার এই অন্যায় জুলুমের কারনে তখন আমার মধ্যে এক তীব্র আক্রোশ, বলা যায় ঘৃনার কাছাকাছি সেই আক্রোশ! পুরো রাস্তা বাবা চুপ করে থাকলেন।
রাতে শুনলাম বাবা মা-কে বলছেন, ‘‘এত খারাপ লাগলো আজকে সারদিন, ছেলেটা একটা রিমোর্ট কন্টোল গাড়ি কিনতে চাইলো অথচ দিতে পারলাম না!’’ মা বাবার পিঠে হাত দিয়ে বলেছিলেন, ‘‘থাক মন খারাপ কোর না, ওর অনেক খেলনা আছে’’ আমি তাও জিদে মরি-হেহ, গাড়ি কিনে না দিয়ে এখন মা-কে বাবা এটা বলছে, সত্যিই যদি তার খারাপ লাগতো তাহলে কিনে দিলেই হত!
যেদিন থেকে আমার ‘বোধ’ হয়েছে সেইদিন থেকে আমি আমার বাবার সেই অপূর্ন-দুঃখিত মুখটা ভুলতে পারি না! কি-যে বিষাদমাখা সেই মুখ!
আরিফের পানচিনিতে ওর বউর শাড়ির কিনতে গিয়ে ছবির গাড়িটা দেখে হঠাত পুরো ঘটনাটা মনে পড়ে যায়। কি-নে নিয়ে আসি আমার ছোট বেলার কল্পনার থেকেও অনেক বড় এই গাড়িটি।
পৃথিবীর সমস্ত শক্তি আর ক্ষমতা দিয়ে বলতে ইচ্ছে করে, বাবা দেখ আমি রিমোর্ট কন্ট্রোল গাড়ি কিনেছি-অনেক বড় অনেক সুন্দর। প্লিজ বাবা তুমি মন খারাপ করে থেক না, প্লিজ!


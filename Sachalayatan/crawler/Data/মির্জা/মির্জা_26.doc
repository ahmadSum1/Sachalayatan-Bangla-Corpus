বাবার মৃত্যু চিন্তা. . . . . .আমার স্মৃতি ভ্রষ্টতা



আমার খুব কাছের বন্ধু, যার সাথে আমার প্রথম গাড়ি চালানো, ব্যাডমিন্টন খেলা, রবিন্দ্র সংগীত বুঝতে শেখা এমনকি জুয়া টাইপ তাস খেলা শুরু, আজ থেকে অনেক বছর আগে যে আমাকে স্পষ্ট করে দিয়েছিলে, আমিই আমার বিচারক। ভাল না মন্দ দোষ না গুন, করা উচিত কি উচিত না এই কঠিন উপাত্ত্বগুলোর সহজ সমাধান বাতলে দিল-তিনি আমার বাবা।
আমার পুরো কলেজ, অনার্স এবং মাষ্টার্স কেটেছে সাদা শার্ট, জিন্স আর স্যান্ডেল পরে। সেই সময় কোনদিন ভুল ক্রমেও কোন শার্ট ইস্ত্রি করে ফেললে বাবার কাছ থেকে অবধারিত ভাবে খোচা খেতে হত ...''এমন কোন সে বিশেষ মানুষ (অবশ্যই এমন কোন মেয়ে সেটা বোঝাতে)  যে আমার ছেলেকে দিয়ে একটা শার্ট ইস্ত্রী করাতে পারলো? একবার দেখা উচিত!!''
নিজের মৃত্যু সম্পর্কিত বাবার তিনটি ইচ্ছে। তার ভাষায়ঃ
১) আমি যেন হাসতে হাসতে মারা যাই
২) আমি যেন বৃদ্ধ হয়ে বা বিছানায় ধুকে না মরি
৩) আমার ছেলে-মেয়ের সাথে আমার এত চমতকার সম্পর্ক আমি যেন তদের মুখাপেক্ষি বা বোঝা হয়ে থাকার আগে মারা যাই
আমার বড় ভাইর বিয়ে এবং খালাতো ভাইর ওয়ালিমা প্রায় একই সাথে হয়েছিল ১৯৯৪ সালে।
সেই রাতে রাত আড়াইটা পর্যন্ত বাবা খুব হাসাহাসি করলেন সবাইকে নিয়ে।
ভোর চারটা, বাবার বুকে ব্যাথা। আমরা সবাই  বলছি হাসপাতালে নিয়ে যাই, বাবা বললেন ''আমার হার্ট এ্যাটাক হয়েছে, আমি আর নেই''
সব শেষ!
ব্যাপারটা আমি, আমার মা আর বোন কিছুতেই মেনে নিতে পারিনি।
ওঁরা ব্যাপারটা কিভাবে কাটিয়ে উঠলো জানিনা তবে আমি আমার স্মৃতি থেকে পুরো ঘটনাটা ব্লক করে দিলাম আস্তে আস্তে। তারিখ মাস দিন সব এড়িয়ে চলা শুরু করলাম. . . . . . .আস্তে আস্তে পুরো ব্যাপারটি সত্যি সত্যিই মাথায় চাপা পড়ে গেল।
বাবার মৃত্যুদিন আজ-কাল-পরশু বা এর মধ্যেই যে কোন একদিন। কোন দিন, মনে করতে পারছি না, কিছুতেই না। কাউকে জিগ্যেস করতেও ইচ্ছে করছে না. . . . . . . . . . 


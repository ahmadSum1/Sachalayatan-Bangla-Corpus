তানিম ভাই, অ্যাম্বিগ্রাম ও আমি



আর দেরী করা গেল না। আমার অ্যাম্বিগেঁয়ো হবার বড়ই খায়েশ!  
ক'মাস আগের কথা। তখনও পর্যন্ত সচলায়তনের সাথে পরিচয় কেবল নামে, বিচ্ছিন্নভাবে দু'একটা লেখা হয়তো পড়া হয়ে থাকবে। অন্তর্জালে এদিক ওদিক ঘোরাফেরা আর ইয়াহু মেসেঞ্জারে লেখালাপ চলছে। এমন সময় তারানা_শব্দ একটা লিংক দিল। ঢুকে দেখি এলাহী কাণ্ড। ঠিকই ধরেছেন, লিংকটা ছিল তানিম ভাইয়ের সেই বিখ্যাত পোস্টের। অ্যাম্বিরহস্যের পাল্লায় প'ড়ে পরবর্তী এক সপ্তাহে আমার ওজন আড়াই কেজি কমে গেল। তানিম ভাই খোমাখাতায় ও ইয়াহু-তে আগে থেকেই ছিলেন। ক'টা এঁকে উনাকে মহা উৎসাহে দেখালাম। উনি স্বভাবতই বাহবা দিলেন এবং আমি মাটির দু'ইঞ্চি উপর দিয়ে হাঁটা আরম্ভ করলাম। এখন ভাবতেই হাসি পাচ্ছে, উনার গুয়ের্নিকার পাশে সেগুলো ছিল নিতান্তই গুহাচিত্র। 
অ্যাম্বি-অবস্থার একটু উন্নতি হলে বন্ধুবান্ধবদের নাম দিয়ে ক'রে দিলাম ক'টা। তারপর যথারীতি একদিন আমার লঘু স্বভাববশত অ্যাম্বি তৈরীর উৎসাহে ভাটা পড়ল। মূল কারণটা বোধহয় সচলায়তন, ততদিনে সে মাথায় ঢুকে গেছে পাকাপাকিভাবে। ইদানিং যেখানে স্বয়ং সচলায়তন অ্যাম্বিজ্বরে আক্রান্ত, আমি বাদ থাকি ক্যাম্নে? কালকে থেকে আবার শুরু করেছি! প্রথমদিকে শুধু কোনভাবে অ্যাম্বিগ্রামের শর্তপূরণ করতে পারলেই বর্তে যেতাম। ইদানিং তানিম ভাইয়ের কল্যাণে চোখ খুলেছে, আগের কিছু অ্যাম্বি ঘষামাজায় মনোযোগ দিয়েছি। 
প্রথম ৪টা একদম প্রথম দিকে বানানো। ঘষামাজা ছাড়াই দিয়ে দিলাম। 
১।জিষ্ণু, আমার ছোট ভাইয়ের নামঃ
[img=auto][/img]
২।তারানা_শব্দের ডাকনাম (তন্বি) সাইজে আনতে ঘাম ছুটে গিয়েছিল, ন-এর নিচে ব-টাই সব ঝামেলার মূলঃ
[img=auto][/img]
৩। নীল ভূতের ডাকনাম (বিজন), এটাও যথেষ্ট ভুগিয়েছে এবং করার পর মনে হয়েছে সুপারম্যানের লোগো হয়ে গেল!
[img=auto][/img]
৪। আদিব (তানিম ভাইয়ের বন্ধু), একটু অদ্ভূত হয়েছে হয়তো, তবে এটার মত মজা কোনটাতেই পাইনিঃ 
[img=auto][/img] 
গতকাল এগুলোর শ্রীবৃদ্ধি করার চেষ্টা করলামঃ
৫। রবীন্দ্রনাথ (পড়া যাচ্ছে তো?)
[img=auto][/img]
৬। নজরুলঃ
[img=auto][/img]
৭। বাংলাদেশ (আবারও দিলাম) 
[img=auto][/img]
আর এটা করেছি কাল রাতেঃ
৮।
[img=auto][/img]
সবশেষে একটা কথা বলি, আমি বা আমরা হয়তো অ্যাম্বিগ্রাম করেই খালাস, তানিম ভাই এর সাথে জীবনের মিল খুঁজে পান। সেই লেখালাপেই বলেছিলেন, একটা শব্দকে অ্যাম্বিগ্রাম বানানোর জন্য অক্ষরগুলোকে যেভাবে আপস করতে হয় একে অন্যের সাথে, যেভাবে একেবেকে জায়গা করে দিতে হয় পরস্পরের জন্য, এতো আসলে জীবনটারই এক ক্ষুদ্র প্রতিরূপ। ব্যবহারিক দিকটা সম্পর্কে বলেছিলেন, বাংলা অ্যাম্বিগ্রাম থেকে চলে আসতে পারে নতুন ফন্টের আইডিয়া। আমি এতকিছু বুঝি না। তবে এটুকু বলতে পারি, অ্যাম্বিগ্রাম করতে গিয়ে বাংলা অক্ষরগুলোর প্রেমে পড়েছি নতুন ক'রে।
আরেকটা কথা, অ্যাম্বিগ্রামের বাংলা উইকি ভুক্তিতে তানিম ভাইয়ের ক'টা বাংলা অ্যাম্বি লটকানোর ব্যবস্থা করা যায় না? 


ব্লগতা নদীর মত - ১



১।
স্বঘোষিত বর্ণবাদ জিনিসটা কেমন? 
আমার দু'জন পরিচিত মানুষ আছেন স্বঘোষিত বর্ণবাদী। একজন 'ত্বকের রঙ সাদা'দের দেখতে পারেন না, আরেকজন 'ত্বকের রঙ কালো'দের। প্রথমজন ছিলেন আমার ভাষাশিক্ষা ক্লাসের সহপাঠী, দ্বিতীয়জন বিশ্ববিদ্যালয়ের। দু'জনই তাদের বর্ণবাদী স্বত্তা নিয়ে বেশ গর্বিত। দু'জনই আমার স্বদেশী।
প্রথমজনের ক্ষেত্রে ব্যাপারটা তত তীব্র না, এমনকি তার ওঠাবসা 'ত্বরসা'দের সাথেই। আমার কাছে বরং তার বর্ণবাদটা কৃত্রিম, সোজা বাংলায় বললে একটু আলগা ভাব নেবার চেষ্টা বলে মনে হয়েছে। দ্বিতীয়জনের ক্ষেত্রে ব্যাপারটা মজ্জাগত, এবং দুঃখজনকভাবে শুধু 'ত্বরকা'দের মধ্যেই সীমাবদ্ধ না। ভিন্ন মতের, ভিন্ন ধর্মের, ভিন্ন আয়ের, ভিন্ন জেলার, ভিন্ন পড়াশোনার বিষয়ের বা ভিন্ন পেশার মানুষেরাও তার বর্ণবাদের (নাকি ভিন্নবাদ?) আওতায় পড়ে, অবচেতনে। সচেতনভাবে অবশ্য সে শুধুই ত্বকবর্ণবাদী এবং গর্ব ক'রে তার মতামত জানায়- "বেইসিক্যালি সবাই কমবেশি ড়েইসিস্ট, আমি একটু বেশি, দ্যাটস অল"। 
মানুষের ভিন্নমত নিয়ে একসময় খুব গায়ে জ্বালাপোড়া হত। বয়স আরেকটু বাড়লে যখন বুঝে যাই মানুষের মতামত তার নিজস্ব অভিজ্ঞতার ফসল এবং কারো এ ধরণের মতামতগুলো বদলানো যথেষ্ট কষ্টসাধ্য আর তার কোন দায়ও আমার নেই, সে ঝামেলায় না গিয়ে প্রসঙ্গ পালটিয়ে ফেলি।
তবে মাঝেমধ্যে এ ধরণের লোকজন বন্ধুবৃত্তে থাকলে কিছু অযাচিত সমস্যার উদ্ভব হয়।
আইইউটিতে পড়ার সুবাদে অনেক আফ্রিকানের সাথে ভালো বন্ধুত্ব ছিল। তাদের মধ্যে একজন নাইজারের মামান। মামান আমার বেশ ভালো বন্ধু ছিল কারণ তার সাথে শিক্ষানবিশী ফরাসী মকশো করতাম নিয়মিত। একদিন ক'জন বন্ধু মিলে একটা কনসার্টে যাবার প্রস্তুতি নিচ্ছি, বাজানোরও কথা। অনেকটা রথ দেখা কলা বেচার মামলা। হঠাৎ মামান এলো আমাদের ঘরে। প্রস্তুতি দেখে বলল, সেও যাবে, আমাদের গানবাজনা দেখার তার খুব ইচ্ছা। আমরা বললাম, চল যাই।
বর্ণবাদী বন্ধুটা সোজা বেঁকে বসল। সে কিছুতেই যাবে না মামানকে সাথে নিয়ে। আর মামান যদি যায় সে যাবে না। আমরা পড়লাম মহা বিপদে। ওদিকে দেরী হয়ে যাচ্ছে। উপায়ান্তর না দেখে মামানকে বলা হল, "দেখ, এটা একটা বিশ্ববিদ্যালয়ের অনুষ্ঠান। বাইরের কারো ঢোকার অনুমতি নাও মিলতে পারে। আমরা যেহেতু বাজাবো, তাই আমরা ঢুকতে পারব। কিন্তু তোমাকে যদি না ঢুকতে দেয় একটা বাজে ব্যাপার হবে। তুমি আমাদের সাথে এর পরের কোন কনসার্টে যেও।" কাহিনী আপাতত এখানেই শেষ। কিন্তু মেজাজটা সবার খারাপ হয়ে গেল।
২।
এখানে আসার আগে পরিচিত কাউকে দেশের বাইরে যাচ্ছি জানালে, স্বাভাবিকভাবেই পরবর্তী প্রশ্ন হত কোন দেশ। উত্তরে আইভরি কোস্ট বললে ভ্রু কুঁচকে যেত বেশিরভাগের, আর দেশ পেলে না! (দেশের মাটিতে বিদেশী দেখলে হা করে তাকিয়ে থাকার আমাদের যে সাধারণ প্রবণতা তার সাথে এই কুঁচকানো ভ্রুর একটা যোগসূত্র খুঁজে পাই আমি)। এমনকী প্রশ্নকর্তা পরে ভুলেই যেত কোন দেশে এসেছি, মোটাদাগে আফ্রিকা মনে রাখা ছাড়া, অনেকে আবার তাও না। ফলস্বরূপ ইদানিং লেখালাপে এরকম প্রশ্ন প্রায়ই দেখতে হয়, কোস্টারিকা কেমন লাগে? তুই কি উগান্ডায় না? সিয়েরা লিওনের পরিস্থিতি এখন কেমন? সাউথ আফ্রিকা থেকে কবে আসবি, ইত্যাদি। প্রশ্নগুলো আমার চোখে খুব দোষনীয় কিছু না। আপত্তিকর হচ্ছে প্রকাশভঙ্গিটা। নিজেরা নিম্ন আয়ের দেশের মানুষ হয়ে অন্য নিম্ন আয়ের (আইভরি কোস্টের মাথাপিছু আয় বরং বাংলাদেশের থেকে বেশি!) দেশ সম্পর্কে নাক সিঁটকানোটা যেন কেমন। নিজেরা নিজেদের নিয়ে নাক কুঁচকে রাখি, তাই মনে হয় অন্য কম আয়ের দেশও কুঁচকানো নাকের নিচে চলে আসে। আরেকটা আপাত নির্দোষ কারণ আমার মনে হয় এরকম, গড়পড়তা বাংলাদেশীরা সাধারণভাবে 'বিদেশযাত্রা' বলতে 'দেশের বাইরে কোথাও যাওয়া'কে না বুঝিয়ে বরং কিছু নির্দিষ্ট দেশে যাওয়াকে বোঝে। কেউ ঐ তালিকার বাইরের কোন দেশে গেলেই আমাদের দুই ভ্রুর দূরত্ব কমে আসে। [ইদানিং এ প্রবণতা তাও কিছুটা নিম্নমুখী। '৯১ সালে বাবার কম্বোজদেশে যাবার খবর স্কুলের সহপাঠীদের বলাতে রীতিমতো হাসির পাত্র হতে হয়েছিল! একই ধরণের অভিজ্ঞতা হয়েছিল আমার মা'র, বিশেষ করে সেই ধরণের আত্মীয়দের সাথে, যারা সুন্দর কিছু দেখলেই "নিশ্চয়ই বিদেশ থেকে আনা" ব'লে বসেন। বিদেশ শব্দটির অর্থের সংকোচন লক্ষণীয়।]
অথচ বিদেশী কেউ বাংলাদেশের ভৌগলিক অবস্থান জিজ্ঞেস করলেই আমাদের গায়ে জ্বালাপোড়া ধরে যায়। আমার ব্যক্তিগত মতামত হল এ প্রশ্নে মন খারাপ করার কিছুই নেই। ব্যাপারটা আপত্তিকর তখনই হয় যদি এই প্রশ্নের সাথে আচরণগত অস্বাভাবিকতা চোখে পড়ে। দুনিয়ার বেশিরভাগ লোকে হাতেগোনা কয়েকটি দেশ ছাড়া অন্য দেশ সম্পর্কে বিস্তারিত জানে না বলেই আমার ধারণা। জাতিসংঘ বাহিনীর কারণে এখানকার আমজনতা বাংলাদেশ নামটির সাথে পরিচিত হলেও এর ভৌগলিক অবস্থান সম্পর্কে বেশিরভাগেরই ধারণা নেই। সেদিন তো এক অফিসে শুনতেই হল, "বাংলাদেশ কী আফ্রিকা মহাদেশে?" প্রশ্নটা শুনে বোঝা গেল প্রশ্নকারীর নিজ মহাদেশ আফ্রিকা সম্পর্কে ধারণা তো নেই-ই, গায়ের রঙের বিভিন্নতা সম্পর্কেও ওয়াকিবহাল নন তিনি, তাহলে আমাকে অন্তত একজন এশিয়ান বলে চিনতে পারতেন। প্রশ্নটা করেছেন খুবই ভদ্রভাবে, আমি একদমই গায়ে মাখলাম না। ছোট করে বললাম, "এশিয়ায়"।
বাংলাদেশীদের গড়পড়তা ভূগোলজ্ঞান ভিনদেশীদের থেকে বেশি বলেই মনে হচ্ছে।
[নামকরণ সমস্যায় পড়লেই এই শিরোনামটি ব্যবহার করব। উল্লেখ্য, তানিম ভাই (ঘুরেফিরে খালি এই লোকটা চলে আসে) পাউলো কুয়েলোর 'লাইক দ্য ফ্লোয়িং রিভার'-এর বাংলা করেছেন 'বহতা নদীর মত'।]


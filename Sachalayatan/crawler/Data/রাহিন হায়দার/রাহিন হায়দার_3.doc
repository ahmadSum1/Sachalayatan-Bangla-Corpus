রাজাকার বিষয়ক একটি প্রশ্ন



অপ্রসঙ্গঃ
বাচ্চু রাজাকারের নামটা প্রথম শুনি ২০০৩-এ, কলেজের রসায়ন স্যারের মুখে। স্যার ফরিদপুরের লোক। তবে ফরিদপুর বলতে পারতেন না, বলতেন ফ্রিদপুর।
ঠিক কী কারণে স্যার পড়ানো বাদ রেখে এতো কথা বলেছিলেন মনে নেই। ক্লাসের পুরো সময়টা জুড়ে তিনি এক এক করে বলে গেলেন একাত্তরে ফরিদপুরে বাচ্চু রাজাকারের কীর্তিকলাপের কথা। শুকনো পরিসংখ্যান নয়, বিবরণ। পুরো ক্লাস জুড়ে ছিল পিনপতন নীরবতা। 
স্যারের নির্লিপ্ত ভাব দেখে আশ্চর্য হয়েছিলাম। চোখের পলক না ফেলে সেই নৃশংসতার বর্ণনা দিচ্ছিলেন তিনি। একাত্তরে বয়স কত ছিল স্যারের? ১০-১১ হবে হয়তো। চোখে অশ্রু দেখিনি তাঁর। পাথুরে চোখ নিয়ে বর্ণনা করেছিলেন বাচ্চু রাজাকারের নেতৃত্বে দলে দলে মেয়ে ধরে নিয়ে আসার কথা। তাদের ওপর নির্যাতনের বিশদ শুনে আমরা সবাই শিউরে শিউরে উঠছিলাম একটু পর পর। বিশ্বাস করা খুব কঠিন হয়ে পড়েছিল যে, এ ধরণের ঘটনা বাস্তবে ঘটতে পারে। 
শুনে বুঝেছিলাম, বাচ্চু রাজাকারের মূল কর্মকাণ্ড ছিল নারীকেন্দ্রিক। ১০ বছরের বালিকা থেকে শুরু করে অন্তঃসত্ত্বারাও রেহাই পাননি তার নির্যাতন থেকে। নিজের অন্তঃসত্ত্বা স্ত্রীকে ছেড়ে দেবার অনুরোধ করায় এক স্বামীকে পেটের কাছে ছুরি দিয়ে ফেঁড়ে ফেলে বাচ্চু রাজাকার। মৃত্যুর কোলে ঢলে যখন পড়ছিলেন সেই ব্যক্তি, তাঁর শরীরের কলকব্জাগুলো বের হয়ে আসছিল আস্তে আস্তে।
স্যারের স্কুলের এক হিন্দু ধর্মাবলবম্বী শিক্ষিকার উপর অবর্ণনীয় অত্যাচার করেছিল বাচ্চু রাজাকার ওরফে মাওলানা আবুল কালাম আজাদ, এনটিভির 'ইসলাম ও জিজ্ঞাসা' অনুষ্ঠানে প্রশ্নের উত্তরদাতা সেই লাল দাঁড়ি। স্বাধীনতার পর ফরিদপুরের বীরাঙ্গনাদের স্ত্রীর মর্যাদা দিতে এগিয়ে এসেছিলেন মুক্তিযোদ্ধারা। তাঁদের প্রত্যাখ্যান করেছিলেন সেই শিক্ষিকা। মা হলে শিশুকে স্তন্যপান করাবেন কীভাবে? তিনি সবার সামনে স্তন অনাবৃত করলে দেখা গিয়েছিল, সেখানে কোন বৃন্তের অস্তিত্ব ছিল না, আক্ষরিক অর্থেই ছিঁড়ে ফেলেছিল বাচ্চু রাজাকার। 
প্রসঙ্গঃ
বাচ্চু রাজাকারের কীর্তির কথা রাষ্ট্র করা এ পোস্টের মূল উদ্দেশ্য না। এগুলো কমবেশি সবই জানা। বিশদে আগ্রহীরা এখানে যেতে পারেন। 
আজকে ফেসবুকে "যুদ্ধাপরাধের বিচার করে কী লাভ" এই বিষয়ে তর্ক করতে গিয়ে আমি ক্লান্ত। তর্কটা অপ্রয়োজনীয় হলেও একটা প্রশ্ন উঠে এসেছে।
দালাল আইনে যেসব রাঘব বোয়াল রাজাকাররা ধরা পড়ে নি তারা কোথায় পালিয়েছিল? শুনলাম নিজামী নাকি দালাল আইনে ধরা পড়েনি। হিমু ভাই জানালেন নিজামী ছিল পলাতক। কিন্তু কোথায়? শোনা কথা, পাকিস্তানে। তাই হবে হয়তো, কিন্তু নিশ্চিত কোন তথ্য খুঁজে পাচ্ছি না। দালাল আইনে ধরা না পড়া জামাতের বর্তমান কর্তাব্যক্তিরা স্বাধীনতার পর থেকে বঙ্গবন্ধু হত্যা পর্যন্ত কে কোথায় ছিল?
মন্তব্যের ঘরে আলোকপাত আশা করছি।


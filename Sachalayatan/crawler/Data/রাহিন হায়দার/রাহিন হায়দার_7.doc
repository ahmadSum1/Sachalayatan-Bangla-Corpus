রসভঙ্গ 



আমরা তখন বিশ্ববিদ্যালয়ে পড়ি। একবার ইচ্ছা হল পরদিন ভোরে বন্ধুরা মিলে খেজুরের রস খেতে যাব ছাত্রাবাস‌ থেকে আধমাইলের কিছু বেশি দূরত্বের এক গ্রামে। তখন শীতকাল। ভোররাতে ওঠা আমার জন্য অসম্ভব এবং আরো ক'বন্ধুর জন্য শক্ত কাজ হলেও মজা লোটার আশায় জেগে গেলাম যথাসময়ে, অথচ আটটার ক্লাস খুব কম সময়েই ধরতে পারতাম (আমার একটা প্রিয় কাজ ছিল ঘড়িতে সাড়ে সাতটায় জাগনি দিয়ে রাখা, এবং ঘুম ভেঙ্গে গেলে নির্বিকারভাবে তা বন্ধ করে দিয়ে আবার ঘুমে তলিয়ে যাওয়া)। অনেকেই অবশ্য রসাভিযান থেকে ঝ'রে গেল ঘুম ও রসপানেচ্ছার যুদ্ধে ঘুম জয়লাভ করায়। 
আমরা সাথে নিয়েছিলাম ক্যাফেটেরিয়ার এক 'মামা'কে। 'আমরা সাথে নিয়েছিলাম' বলা ঠিক হল না অবশ্য। এক বন্ধু তার সাথে কথা বলেই রসপানের বন্দোবস্ত করেছিল, তাই কে কাকে বা কাদেরকে সাথে নিয়েছিল বলা মুশকিল। ভোরবেলা কোন গ্রামে গিয়ে হুট করে উপস্থিত হলেই তো আর খেজুরের রস পাওয়া যায় না, সাথে এমন লোকজন দরকার যাদের রসিকদের সাথে চিনপরিচয় আছে। বেশ অবাক হয়েই দেখলাম, মামার মধ্যে উৎসাহ আমাদের চাইতে একফোঁটা কম না।
আমরা হাঁটতে হাঁটতে গেলাম, গাইতে গাইতেও। খেজুরের রসের কথা কল্পনা ক'রেই মিষ্টি স্বাদ পাচ্ছিলাম মুখে। গন্তব্যে পৌঁছে রসমোহ কিছুটা ভঙ্গ হলেও আনন্দ নিয়ে খেলাম সবাই, হয়তো তৃষ্ণা কিছুটা ভূমিকা পালন করে থাকবে। রসদেনেওয়ালা বললেন, আরো ভোরে আসলে সুমিষ্টতর রস খেতে পারতাম আমরা। তার এ হতাশাজাগানিয়া কথাকে পাত্তা দিলাম না কেউই, বেঁচে থাকুক গন্তব্যের পানে আড্ডামুখর হণ্টনস্মৃতি। ফিরে চললাম সবাই। প্রকৃতির ডাকের আভাসে ক'জন অর্ধেকটা হেঁটে এসে রিকশা নিল, বাকিরা পুরোটাই হেঁটে।
এতটুকু পর্যন্ত স্মৃতিটা সুখেরই ছিল। 
চ'লে এসেছিলাম ছাত্রাবাসের কাছাকাছি। হঠাৎ শুনি দুই বন্ধুর মধ্যে কথা হচ্ছে। যে পুরো ব্যবস্থাটি করেছিল মামার সাথে কথা ব'লে সে এদের মধ্যে একজন। দ্বিতীয় জনের বক্তব্য, মামাকে কিছু টাকাপয়সা দেয়া উচিত। প্রথম জন মানতে পারছে না, পাছে তিনি কিছু মনে ক'রে বসেন। দ্বিতীয় জন যেন আকাশ থেকে পড়ল, এতে মনে করার কী আছে! প্রথম জনের দ্বিধা তখনও অটুট। দ্বিতীয় জন আবার কী যেন বলল, শুনতে পেলাম না। আমি যখন ভাবছি প্রথমজনের পক্ষে দু'একটা কথা যোগ করব, ততক্ষণে সে কাঁচুমাচু ভঙ্গিতে মামার দিকে পঞ্চাশ টাকার একটা নোট এগিয়ে দিয়েছে।
এর পর একটা সদ্য নিভে যাওয়া চেহারা নিয়ে তিনি যা বললেন তা শোনার পর মনে হল, লুকিয়ে যাই কোথাও, বেশ কিছুক্ষণের জন্য, যাতে আমাকে এই দলের অন্যতম বলে আর চেনা না যায়। ইংরেজী মাধ্যমে পড়া দ্বিতীয় বন্ধুটি অভ্যস্ত ভঙ্গিতে কাঁধ ঝাকালো, যেন ঘ'টে যাওয়া ঘটনা ব্যাখ্যার অতীত। ততক্ষণে আমি জিহবায় পাচ্ছি মিষ্টির বদলে তিতকুটে স্বাদ।
"মামারা, আপনাদের সাথে আমি মজা করতে আস্‌ছিলাম।"


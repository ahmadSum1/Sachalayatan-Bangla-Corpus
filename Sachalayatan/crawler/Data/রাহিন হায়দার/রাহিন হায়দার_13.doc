এবং বাসিলিকা



গত সোমবার যেতে হয়েছিল আবিদজান থেকে প্রায় ৪০০ কিলোমিটার দূরের একটা মফস্বল শহরে, নাম দালোয়া। সড়কপথে ৬ ঘন্টার দূরত্ব। 
যাবার খবরে উৎফুল্ল হয়েছিলাম। কারণ প্রথমত, এখানে আসার প্রায় ৫ মাস হলেও আবিদজানের বাইরে এই প্রথম যাওয়া। দ্বিতীয়ত, ওখানে কাজ ছিল খুবই স্বল্প এবং উপভোগ্য, এক সাংস্কৃতিক অনুষ্ঠানের মহড়া সংক্রান্ত, উপলক্ষ ১৬ই ডিসেম্বর। এখানে ঈদ হয়েছিল শুক্রবার। সাপ্তাহিক ছুটি শনি রবি। আবিদজানে ফিরে এলাম বৃহস্পতিবার সন্ধ্যায়। অর্থাৎ, ৬টা দিন ঘুমের পাওয়ার-প্লে। উল্লেখ্য, আমি কুম্ভকর্ণের দূরসম্পর্কের আত্মীয়।
এখানকার মহাসড়কের দু'ধারের দৃশ্যাবলী প্রায় বৈচিত্র্যহীন। বাংলাদেশের থেকে এখানকার মূল পার্থক্য হল এখানে সবুজের বন্যতা একটু বেশি, জলাশয় প্রায় নেই বললেই চলে আর রাস্তার ওঠা নামার হার অনেক বেশি। তবে মোটের উপর আমরা উঠছিলাম উপরের দিকে। দালোয়া আবিদজানের উত্তর-পশ্চিমে।
আমার কেন যেন নতুন কোন জায়গায় গিয়ে মনটা একটু খারাপ হয়ে যায় প্রথমে। গন্তব্য নিয়ে অনেক কিছু কল্পনা করে ফেলি। পৌঁছানোর পরের বাস্তবতার সাথে কল্পনার কোন মিল থাকে না। তারপর আস্তে আস্তে অপরিচিত জায়গাটা তার ভাঁজ খুলতে শুরু করে। তখন ভালো লাগা বা আত্মীকরণ শুরু হয়। বন্ধুবান্ধব নিয়ে দল বেঁধে গেলে অন্য কথা, এসব ঝামেলার মধ্য দিয়ে যেতে হয় না। এতে অবশ্য সেখানকার বাসিন্দাদের সাথে মেলামেশার সুযোগ একটু হলেও কমে যায়। দালোয়া পৌঁছানোর পরই আমার আবিদজানে থাকার ঘরটার কথা মনে হতে থাকল। কিছু মানুষের সাথে পরিচয়ে প্রাথমিক নিঃসঙ্গতা কেটে গেলে আবার ভালো লাগতে আরম্ভ করল। নিজের মেজাজ পরিবর্তনের দ্রুততায় নিজেই আশ্চর্য হয়ে গেলাম। বেশ ভালোই কাটলো মাঝের দু'দিন। তারপরও আসার আগের রাতে ঘুমাতে যাবার সময় আনন্দ হল- আহ, কাল আবার ঘরে ফিরে যাচ্ছি। বুঝলাম ঘরের সংজ্ঞা বদলে গেছে। আইইউটির নর্থ হলের ৫২১ ছেড়ে আসার সময়ও মনে হয়েছিল নিজের ঘরবাড়ি ছেড়ে চলে যাচ্ছি। তবে সেটা ছিল ৪ বছরের ধাক্কা, বহু বন্ধুত্বের শক্ত বাঁধন। আবিদজানের ক্ষেত্রে ব্যাপারটা বেশ দ্রুতই ঘটেছে বলতে হবে। কোন জায়গায় ক'দিন কাটালে মানুষ তা নিজের বলে মনে করতে শুরু করে? 
আসার পথে এক ঘন্টার যাত্রাবিরতি দিয়েছিলাম আইভরি কোস্টের প্রশাসনিক রাজধানী ইয়ামুসুক্রোতে। [বাংলাদেশে যেমন -পুর বা -গঞ্জ, এখানে তেমন -ক্রো। যাত্রাপথে যত জায়গার নাম চোখে পড়ল বেশিরভাগেরই শেষে ক্রো- গেংগারোংক্রো, গুরুমিনাক্রো, লোগবাক্রো (আমি নাম দিয়েছি, লোক ভাগ করো), তিয়েমেলেক্রো, দিম্বোক্রো (বাঁকা ডিম?), বনিক্রো, আতিয়েগুয়াক্রো, যম্বোক্রো, দুয়োক্রো, ইয়াক্রো ইত্যাদি। তবে একটা ব্যাপার লক্ষ্য করলাম, আবিদজানের দিকে যত আসছিলাম -ক্রো এর হার তত কমছিল। এখন ঘরে টাঙানো মানচিত্রে দেখছি -ক্রো গুলো বেশিরভাগ ইয়ামুসুক্রোর আশেপাশেই ছড়িয়ে আছে।] যাত্রাবিরতির মূল কারণ ছিল 'বাসিলিকা'। এটি একটি গির্জা, স্থাপত্য অতি আকর্ষণীয়। উইকিতে দেখছি এটাই নাকি দুনিয়ার সবচে' বড় গির্জা, স্থানীয় গাইড এটা উল্লেখ করেনি। এর উচ্চতা ১২০ মিটার, চূড়াস্থিত ক্রুশ ধরলে ১৫৮। ভেতরে ৭০০০ জনের বসার ব্যবস্থা, প্রতিটি সিট আবার শীতাতপ নিয়ন্ত্রণ যুক্ত। এক কোনায় পিয়েতার কাঠের রেপ্লিকা। ভেতরের দেয়াল ঘিরে ১২টি স্তম্ভ, যীশুর ১২ জন চেলার প্রতীকরূপে। তারা প্রত্যেকে পিলারগুলোর উপরে রঙিন কাঁচ দিয়ে অঙ্কিত। গির্জার মাঝখানে যীশু, বলাই বাহুল্য। তার এক কোনায় অরগান, ড্রামস ইত্যাদি। সাউন্ড সিস্টেমও সাধারণ না। লিফটে করে ছাদে ওঠার ব্যবস্থা আছে দর্শনার্থীদের জন্য। ৩ বছর (জুলাই ১৯৮৬-সেপ্টেম্বর ১৯৮৯) ধরে বিভিন্ন দেশের ৩৬টা কোম্পানি গির্জাটি বানিয়েছে। পুরা ব্যাপারটাই টাকাপয়সার শ্রাদ্ধ, যার কারণটাও অতি ঠুনকো। 
এই বেলা কিছু ছবি দেই। খিয়াল কইরা, ছবিগুলো মুঠোফোনে তোলা, তার ওপর ছবি তোলার ব্যাপারে আমার আলাদা কোন দক্ষতা নেই। 
বাসিলিকা
ভেতরের দৃশ্য
উপর থেকে নেওয়া
জনৈক চেলা
ভেতর থেকে চূড়ার দৃশ্য
বাসিলিকা থেকে বেরিয়ে দেখি ডাব বিক্রী হচ্ছে, ঠিক বাংলাদেশি ধরনে। দু'টো কচি দেখে বেছে চোঁ চোঁ শব্দে সাঁটালাম। সদ্য কৈশোর ছোঁয়া বিক্রেতাটির নাম মাদু।  এখানে আরো কিছু ছবি আছে, মাদু মিয়ার ছবি সহ।
 

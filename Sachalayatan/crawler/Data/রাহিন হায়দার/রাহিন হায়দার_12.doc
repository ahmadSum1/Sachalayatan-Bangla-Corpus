জবানবন্দি



আমার প্রবল অভাব তীব্রতার।
খেলতে
যেতে না পেরে
এক সদ্য কেনা ব্লেডে,
কব্জিতে এক পোঁচ,
তীব্রের ইতিহাস।
তখনও পড়েনি অধমের খোঁজ
খেলার সবুজ মাঠে,
খেলাতেও নই তীব্র,
নই যথেষ্ট ক্ষুরধার।
ঠুনকো শব্দে ঘুম ভেঙ্গে যায়,
নিদ্রারও সেই দোষ।
বেয়াদব চোখ খুলে যেতে চায়,
অঙ্গ সবাই অলস। তবুও
তীব্রের দিকে যেতে চাই।
হা হা, হামাগুড়ি দিয়ে মেপে যাই,
আমি হাঁটতে শিখিনি কখন
কোথায় হোঁচটটা খাব বলে। শুনি
জনপদ ছিল তপ্ত মুখর মিছিলে।
তবে শুনে যাও কোন যোদ্ধা,
তুমি নিতে পার পরামর্শ-
থামাও বুকের অশ্বটা, চল ফিরে যাই।
গ্যালারীতে আর কেউ নেই আজ,
রাখছে না কেউ জীবনটা বাজি ঘোড়াতে।
ছেয়ে গেছে দেখ চারদিক সব
আমার মতন মরাতে,
যারা সার্থক হই রাত্রি ও দিনে
একভাবে চাকা ঘোরাতে,
দুই কানে দেই আঙ্গুল যদি
চাও কিছু তুমি বোঝাতে।
তুমি জন্ম থেকে জন্মান্তরে
করছো সেলাই অহংকার।
লজ্জিত নই, যদিও আমার
অভাব তীব্রতার।


নীল সাইকেল



আমার একটা নীল রঙের সাইকেল ছিল। কোম্পানীর নামটার আদ্যক্ষর ছিল এস্‌। এমটিবি লেখা ছিল কোথাও, অর্থাৎ মাউন্টেন বাইক। পাহাড়ী এলাকায় চালিয়ে নামের সার্থকতা যাচাই করা হয় নি।
আত্মবিশ্বাস শব্দটা আমার অভিধানে নেই, থাকলেও ভুল বানানে। তবু প্রাক্তন প্রাথমিক স্কুলের মাঠে আছাড় খেতে খেতে কিভাবে যেন শিখেই ফেললাম সাইকেল চালানোটা। ফাইভ কি সিক্সে পড়ি তখন। ভোরবেলা বাবা নিয়ে যেতেন সামনে বসিয়ে। আমি সারা মাঠ চক্কর দিতাম, গুনে রাখতাম ক'টা দিতে পারলাম আছাড় না খেয়ে। যতই দিন যাচ্ছিল, ফিরতে চাইতাম না মাঠ থেকে। প্রথমবার স্বাধীনভাবে চাকায় চলার আনন্দটা মনে রাখার মত। সাইকেলের চেনের শব্দটা কানে ছিল সঙ্গীত।
ঢাকায় থেকে আমার মত এতবার বাসা বদল কেউ করেছেন বলে মনে হয় না। সাইকেল শেখার পরপরই বাসাটা বদলে চলে গেল রামপুরা মহানগর প্রজেক্টে, সাইকেল চালানোর স্বর্গ। আনন্দ দেখে কে আমার? বিকাল হতে না হতেই বাসায় খুঁজে পাওয়া যেত না আমাকে। আবিষ্কার করলাম আমি একাই না, রীতিমত ত্যুর দ্য ফ্রঁস চলছে ইট বিছানো রাস্তাগুলোতে। কত হরেকরকমের সাইকেল একেবেঁকে ছুটে চলছে। নিজেদের মনে হত অত্র এলাকার বিকাল বেলার রাজা। একদিন রাণীও খুঁজে পাওয়া গেল। দেখি একটা বাচ্চা মেয়ে (তখন বাচ্চা মনে হয় নি!) হাত ছেড়ে দিয়ে সাইকেল চালাচ্ছে। আমি ব্রেক কষে থেমে যাই। আমারও শিখতে হবে অমন কায়দা। শিখেও গেলাম দ্রুত, অনুপ্রেরণায় কিনা হয়! প্রথমে সোজা রাস্তায় হস্তবিহীন, তারপর ডানে বামে ঘোরা। তারপর থেকে হ্যান্ডেল ধরতাম কেবল থামতে হলে।
একবার ঈদ করলাম মামাবাড়িতে। মামাতো ভাই বেশির ভাগ ব্যাপারেই আমার থেকে এককাঠি সরেস। এবার অবাক হওয়ার পালা তার দ্বিচক্রযানের কেরদানিতে। তুমুল গতিতে থেকে সে কিভাবে যেন ব্রেক কষে প্রথম চাকাটাকে কম্পাসের কেন্দ্র আর দ্বিতীয়টাকে পেন্সিল বানিয়ে একশ আশি ডিগ্রী ঘুরিয়ে ফেলত সাইকেলটা। দেখার মত দৃশ্য। তার সামনে চেষ্টা করলাম না লজ্জায়। ফিরে এসে লোকচক্ষুর অন্তরালে চেষ্টা করাতে কনুই হাঁটুর চামড়া বিসর্জন দিতে হল। মন্দের ভালোমত আয়ত্ত হল শেষ পর্যন্ত কিছু একটা। যারা মূলটা দেখে নি তাদের কাছে ওটাই দর্শনীয়, আমিই নায়ক, বা মূল স্টান্টম্যান।
দুর্ঘটনা ঘটে গেল একদিন। মা পাঠিয়েছিলেন বাজারে। অজ্ঞাত কারণে সাইকেলটা নিতে মানা করলেও শুনলাম না। মা এমন অর্থহীন কথা প্রায়ই বলেন যেগুলো মানার কোন যুক্তি খুঁজে পাইনা কিন্তু না মানার জন্য খেসারত দিতে হয়। ফিরতি পথে, প্রায় বাড়ির কাছে চলে এসেছি এমন সময় দেখি একটা গাড়ি বিপরীত দিক থেকে ধীর গতিতে আসছে। সন্দেহজনক কিছু মনে হয় নি। হঠাৎ দেখি গাড়ি আচমকা ক্ষেপে গিয়ে তার দিক ভুলে আমার দিকে ছুটে আসছে। কিছু বুঝে ওঠার আগেই আমি মাটিতে আর গাড়িটা রাস্তার বিপরীত দিকের দেয়ালে হুমড়ি খেয়ে পড়ল। চালাচ্ছিল গাড়ির মালিকের সাড়ে চার ফুটি ছোট ছেলেটা, চালকের কাছ থেকে চাবি সাফাই করে। উচ্চতার কারণে সে সম্ভবতঃ আমাকে দেখে শেষ মুহূর্তে। ভাগ্যিস স্টিয়ারিংটা বামে ঘুরিয়ে দিতে পেরেছিল। মারা যেতে পারতাম। অবশ্য সে সম্ভাবনার কথা মাথায় তখন আসেনি কারণ সাইকেলটার প্রথম চাকা চুরমারের দুঃখবোধ। মনে হত ওর এমন দশার জন্য আমিই অপরাধী। কেন ও রাস্তায় ঐ মুহূর্তে আমার থাকতে হল? কেন বাজার করার জন্য আমি ওকে নিয়ে গেলাম? কী হত একদিন হেঁটে বাজার করলে? তাছাড়া মা-ও তো বলেছিলেন সাইকেলটা নিয়ে না যেতে! মা কী করে সব বুঝতে পারেন আগে থেকে?
চাকা ঠিক করা হয়ে উঠে না। মা একথা সেকথা বলে ঠিক করতে দেন না। সাইকেলটা ভাঙা চাকা নিয়ে গ্যারেজের এক কোণায় কাত হয়ে পড়ে থাকে।
তারপর একদিন সাইকেলটা নিয়ে পুরান ঢাকায় যাই। সাইকেল ঠিক হয়। পরদিন রাস্তায় নামি, কিন্তু আগের সেই চঞ্চল সাইকেলটা কেমন যেন ম্রিয়মান, যেন সারাতে দেরী করায় আমার ওপর তার অনেক অভিমান হয়েছে। পুরোনো রাস্তাগুলো ধরে আগের মত ছুটে চলতে গিয়ে টের পাই, সাইকেলটা ঠিক সায় দিচ্ছে না আমার আরোপিত উৎসাহে। কোথায় যেন তাল কেটে গেছে। 
সাইকেলের জায়গা নিয়ে নেয় পাড়াতো ক্রিকেট। সন্ধ্যাবেলা ঘর্মাক্ত দেহে বাসায় ফিরে আসি। বাসায় ঢুকতে ঢুকতে হয়তো সাইকেলটার দিকে দু'একবার চোখ যায়। একসময় সাইকেলটার কথা প্রায় ভুলেই যাই।
ছোট ভাই একদিন তার ছোট্ট সাইকেলটা ফেলে আমার সাইকেলটা কব্জা করে। আগে চালাবার চেষ্টা করেছিল, সুবিধা করতে পারেনি। এবার তার খুশি আর ধরে না। আমি অবাক হয়ে দেখি সাইকেলটাও নতুন মনিব পেয়ে খুশি হয়ে উঠেছে। জানি পুরোটাই আমার মনে হওয়া। জড়বস্তুদের খুশি হবার ক্ষমতা থাকে না।  
তারপর একদিন ছোট ভাইটার মন খারাপ ক'রে দিয়ে আবার বাসাবদল হয়। নিরিবিলি পরিবেশ ছেড়ে আমরা চলে আসলাম চৌধুরীপাড়ার সামনের দিকটাতে। এখানে হর্ণ আর রিকশার টুংটাং-এর অষ্টপ্রহর যুগলবন্দী। বাসার সামনেই ওয়েল্ডিং-এর দোকানপাট। সেখানে আলোর ঝলকানি দেখতে দেখতে আমরা পুরোনো এলাকায় এক আত্মীয়ার হেফাজতে রেখে আসা নীল সাইকেলটার কথা বেমালুম ভুলেই যাই একসময়।
একদিন আত্মীয়া ফোন করেন। সাইকেলটা তিনি এলাকার কোন এক গরীব ছেলেকে দিয়ে দিয়েছেন। মা বলেন, "ভালোই করেছেন আপা"। আমি কিছুক্ষণ অচেনা এক বালকের পায়ে আমার সাইকেলের চেন ঘোরার শব্দ শুনতে পাই। তারপর কী একটা কাজে আবার ব্যস্ত হয়ে পড়ি। কোথাও কোন একটা চেন অবশ্য ঘুরতেই থাকে, তবে নিঃশব্দে।


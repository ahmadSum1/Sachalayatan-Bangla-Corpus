ভ্যান্টেজ পয়েন্ট



আইভরি কোস্টে তখন সন্ধ্যা ৭টার একটু বেশি বাজে। আবিদজান শহরের এক প্রান্তে, বিমানবন্দরগামী রাস্তার আলোগুলো জ্বলে উঠেছে। কালো রঙের বিএমডব্লিউটার চালক বুঝতে পারেন তিনি ভুল পথে চলে এসেছেন। ঠিক রাস্তায় উঠতে হলে তাকে এখন যেতে হবে উলটো দিকে। তবে কথা হল এ সড়কে গাড়িঘোড়ার গড় গতি ঘণ্টায় ৭০ কিমি। সাতপাঁচ ভেবে তিনি সামনে তাকান। না, বিপরীত দিক থেকে কোন গাড়ি আসছে না। রিয়ার ভিউ আয়নাতেও তেমন নিকটবর্তী কাউকে চোখে পড়ল না। বিভাজকের উচ্চতা মাত্র এক ইট, প্রস্থটাও বেশ সুবিধাজনক। এই ফাঁকেই ঘুরিয়ে ফেলা যাক। নিয়ম মেনে ফেরত আসতে গেলে খামোখা অনেক সময় নষ্ট হবে। তিনি গতি কমাতে থাকেন।
পাকিস্তানি এক সেনা কর্মকর্তা একই রাস্তা ধরে গাড়ি চালিয়ে যাচ্ছিলেন। ধরা যাক তার নাম ইমরান, মেজর ইমরান। বেশ খোশমেজাজেই ছিলেন। ইউএন লেখা সাদা প্রাডোটার গতি যতই বাড়ান ততই তার মজা লাগে। কী চমৎকার গাড়ি, মনে হচ্ছে যেন হাওয়ায় ভাসছে! তর্জনী হেলনে লেন পরিবর্তন করলেন, নিজেকে কেন যেন জেনারেল মনে হল তার। অবশ্য পরক্ষণেই ভাবলেন, জেনারেলরা তো আর গাড়ি নিজে চালাবেন না।
ঠিক তার পেছনে যথেষ্ট দূরত্ব বজায় রেখে একই গতিতে প্রায় নিঃশব্দে আসছিল নীল নিসান জিপটা। চালক ফরাসী-লেবানিয এক প্রকৌশলী। হঠাৎ তিনি দেখলেন সামনের সাদা প্রাডোটার সাথে তার দূরত্ব আশংকাজনক হারে কমতে শুরু করেছে। ব্যাপারটা কী হচ্ছে আন্দাজ করতে পেরে তিনি স্টিয়ারিংটা চকিতে ডানে ঘুরিয়ে দিলেন। প্রায় একই সাথে দু'টি শব্দ শুনলেন তিনি, তারপর আরেকটি, তারপর শুধু একটা বিরতিহীন হর্ণের শব্দ। প্রথম ধাক্কাটা যে নিজেই দিয়েছেন প্রাডোটার পিছনের ডান কোনায়, বেশ বুঝতে পারলেন। অক্ষতই আছেন বলে বোধ হল তার। গাড়ি থামিয়ে নেমে ভালো মত খেয়াল করে দেখলেন তার গাড়ির বাম দিকে বড়সড় একটা আঘাতের চিহ্ন। হর্ণের শব্দের উৎস রাস্তার পাশের নিচু মত জায়গায় মুখ থুবড়ে পড়া এক ট্যাক্সি। 
আজ তার ট্যাক্সিতে উঠেছিল দুই সেনেগালিয। তাদের গন্তব্যও, অবশ্যই, বিমানবন্দর। কিছুটা তাড়া দিচ্ছিল যাত্রীরা, সেও সাড়া দিচ্ছিল সাধ্যমত। বিপত্তিটা হল ওখানেই। তাকে পরে জিজ্ঞেস করা হলে ট্যাক্সিচালক অবশ্য তাড়াকে বিপত্তির কারণ বলতে রাজি হয়নি। তার মতে, নীল জিপটা আচমকা বাঁক খেয়ে ঘাড়ের ওপর এসে না পড়লে তো এতকিছু ঘটে না। জিপটির সাথে বাড়ি খেয়ে তার ট্যাক্সি রাস্তা ছেড়ে ডানপাশের খানাখন্দের দিকে ছুটল এবং একটা মোটা গুড়ির গাছের সাথে দ্বিতীয় বাড়িটি খেয়ে থেমে গেল। ইঞ্জিন ততক্ষণে একরাশ লোহালক্কর। হাসপাতালের বিছানায় হেলান দিয়ে সে মৃদু গলায় আমাকে শোনাল তার এ বয়ান। বাকি ঘটনা আগেই জেনেছি অন্যান্য কুশীলবদের কাছ থেকে। তাদের সবাই অক্ষত, এমনকি ট্যাক্সির যাত্রীরা সহ। এত কিছু যার জন্য সেই বিএমডব্লিউটির গায়ে আঁচড়ও লাগেনি, ঘটনার আকস্মিকতায় সেই চালক হতভম্ব। মেজর ইমরান সে গাড়িটি এড়াতে আচমকা ব্রেক করেছেন, তবে অন্যভাবে এড়াতে পারতেন সম্ভবত। স্বপক্ষে অনেক যুক্তি দিয়ে মুখে ফেনা তুলে ফেলছিলেন। প্রকৌশলী ছিলেন নির্লিপ্ত। বোঝা গেল তিনি গাড়ি বদলান জামাকাপড়ের মত। দূর্ঘটনার তুলনায় ট্যাক্সিচালকের আঘাতও আপাতদৃষ্টিতে তেমন কিছু নয়, মারা যায়নি এটাই সৌভাগ্য এবং সে নিজেও সেটা জানে। সে চিন্তিত তার চাকরি নিয়ে। আমি তার বক্তব্য ফরাসী থেকে বাংলায় অনুবাদ করে দিলাম দূর্ঘটনা তদন্ত করতে আসা স্বদেশী কর্মকর্তাকে। ফেরত আসার আগে ট্যাক্সিচালক আইডি দেখে আমার নাম জেনে নিল। আমার জন্য ঘটনার ওখানেই ইতি হওয়ার কথা। অতএব ঘরে ফিরে আসতে আসতে র‌্যাম থেকে সব মুছে ফেলে দিলাম।
ঘটনার পর সপ্তাহখানেক পেরিয়ে গেছে। এক দুপুরে জম্পেশ ভাতঘুমের প্রস্তুতি নিচ্ছি। মারফি'র সূত্রানুসারে তখনই জাতিসঙ্ঘ সদরদপ্তরের নিরাপত্তা ইউনিট থেকে মারফতি তলব আসলো, এই মুহূর্তেই আমাকে চাই। কি যন্ত্রণা! ভাবলাম কোথাও কোন ভুল হচ্ছে নিশ্চয়ই, এই ভরদুপুরে আমার সেখানে কোন কাজই থাকার কথা না। ফোনে কথা বলে নিশ্চিত হলাম, আমিই সেই মানুষ যাকে তারা খুঁজছেন। কী আর করা, গেলাম গজগজ করতে করতে। ক্যাম্প থেকে হাঁটার দূরত্বে সদরদপ্তর। নির্ধারিত অফিসে গিয়ে দেখি সেই ট্যাক্সিচালকটি বাম হাতে ব্যান্ডেজ নিয়ে সেখানে বসে আছে। উক্ত ইউনিটে কর্মরত এক আইভরিয়ান ভদ্রমহিলা আমাকে বললেন ট্যাক্সিচালকটি এসেছে তদন্তের অগ্রগতি জানার জন্য, এবং এসে সে নাকি আমার নামই বলেছে, যেহেতু আমিই সরাসরি কথা বলেছিলাম তার সাথে। খটকা লাগলো, সাথে কিছুটা বিরক্তি, কারণ তদন্ত করা আমার কাজ না। কিন্তু এসেছি যখন সুরাহা করতে হবে আমারই। বুঝলাম মহিলা পুরো ঘটনাটি জানেন না। ট্যাক্সিচালকটিকে নিয়ে জাতিসঙ্ঘের মাথা ঘামানোর কথা নয় কারণ তার গাড়ির সাথে প্রকৌশলীর জিপটির ধাক্কা লেগেছে, জাতিসঙ্ঘের গাড়িটির নয়। তবে যেহেতু সে পরোক্ষভাবে সম্পৃক্ত, তার বক্তব্য নেয়া হয়েছিল আনুষ্ঠানিকতার খাতিরে, অনেকটা সাক্ষী হিসেবে। ব্যাপারটি গুরুত্বপূর্ণ এবং স্পর্শকাতরও বটে, কারণ অন্যথা প্রমাণিত হলে সে জাতিসঙ্ঘের কাছ থেকে মোটা অঙ্কের ক্ষতিপূরণ পাবে। বুঝিয়ে বলার পর মহিলা উলটো আমার উপরই রীতিমত ক্ষেপে উঠলেন। তার ধারণা বয়ান নিতে গিয়ে আহত চালকটিকে নাকি সাহায্যের ব্যাপারে মিথ্যা আশা ভরসা দেয়া হয়েছে। আমি আকাশ থেকে পড়লাম, আশা ভরসা দেবার আমি কে এবং তা করলামই বা কখন? আর কেউ অযৌক্তিক কারণে আশান্বিত হলে আমি কী করতে পারি? আরো কিছুক্ষণ অর্থহীন কথা কাটাকাটির পর উনি হাল ছেড়ে দিলেন। এ ব্যাপারে জাতিসঙ্ঘের আর কোন দায়-দায়িত্ব না থাকার কারণটি নরম গলায় ব্যাখ্যা করলেন বেচারাকে, মুফতে কিছু পরামর্শসহ - তার কোথায় যাওয়া উচিৎ, কী করা উচিৎ ইত্যাদি। মোট কথা ভদ্র ভাষায় বলা হল, 'আপনি এখন আসতে পারেন'।
সিঁড়ি দিয়ে খুঁড়িয়ে নামতে নামতে সে আমাকে আগের মতই মৃদু গলায় বলল, 'তুমি কি আমাকে কোনভাবে সাহায্য করতে পার? মালিক আমাকে আর রাখেননি। বাচ্চারা স্কুলে যেতে পারছে না। ওটা না হয় বাদ দিলাম। খেয়ে তো বাঁচতে হবে। আর্থিক সাহায্যের জন্য এখানে আসিনি। যেনতেন একটা চাকরি হলেই হবে।' 
নিজেকে মনে হল ডুবন্ত মানুষটির খড়কুটো, কখনও কোন প্রশ্নের সম্মুখীন হয়ে এত অসহায় লাগেনি।


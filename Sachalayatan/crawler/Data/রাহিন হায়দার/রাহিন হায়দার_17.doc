ধূম্র কথন 



প্রথম সিগারেটে টান দিয়েছিলাম ক্লাস ফাইভে থাকতে। লুকিয়ে না, অতো সাহস ছিল না। আগ্রহী দৃষ্টি দেখে একদিন বাবাই হাতেখড়ি করালেন। কাশতে কাশতে এক বিশ্রী অবস্থা হল। ছ্যা, এই জিনিস বড়রা এত মজা করে খায় কিভাবে? কখনই খাব না আর। এর চাইতে তো লাল হলুদ পানিও ভাল, ওটার হাতেখড়িও কিছুদিন আগে হয়েছিল কিনা। শিক্ষক অভিন্ন। 
হাতেখড়ি নিজহাতে করালেও বাবার একটা শর্ত ছিল। বিশ্ববিদ্যালয়ে ঢোকার আগ পর্যন্ত সিগারেট ধরা যাবে না। এ প্রশ্রয়ের কারণ সম্ভবত তাঁর নিজের অতীত রেকর্ড। ততদিনে আরেকটু বড় হয়েছি। তবে প্রথম অভিজ্ঞতার রেশ কাটেনি। অতএব সেই শর্ত নিয়ে তখনও মাথা ঘামাচ্ছি না। কলেজে উঠলাম, জাতে ওঠা হল না। কলেজে আমার পাশে যে বন্ধুটি বসত, তার কাছে কারো 'খারাপ ছেলে' হওয়ার জন্য একটি অভ্যাসই যথেষ্ট ছিল- ধূমপান। একদিন ক্লাস বিরতিতে দু'জন হেঁটে ক্যান্টিনের দিকে যাচ্ছি। সে আমাকে কনুইয়ের গুতা দিয়ে দু'জনকে দেখাল, "শালাদের চিনে রাখ, স্মোক করে"। আমি চিনে রাখলাম। আমার চোখে খারাপ না হলেও আমার বন্ধুর চোখে তারা খারাপ। তাদের সাথে বেশি মেলামেশা করে পুরোনো বন্ধুত্ব নষ্ট করার দরকারটা কী?
যথাসময়ে বিশ্ববিদ্যালয়ে পা রাখলাম। হোস্টেল জীবনের প্রথম বছরটা কিভাবে যেন কেটে গেল। চারপাশে অনেক 'খারাপ ছেলে' অভ্যস্ত ভঙ্গিতে ধোঁয়া ছাড়ে। আমার কেমন যেন অস্বস্তি লাগে, ধোঁয়ার কারণে না, একটা কনুইয়ের গুতার অভাব তীব্রভাবে অনুভব করি। বন্ধুটির সাথে অনেক স্মৃতি, তবু কেন যেন শুধু এই কারণেই তাকে মনে পড়তে থাকে। দ্বিতীয় বছরে ওঠার পর হঠাৎ একদিন ক্লাস শেষে বাবার শর্তটা মনে পড়ে গেল। কাঁধের দুই পাশে ভাল দেবতা আর দুষ্টু দেবতা তুলকালাম ঝগড়া বাঁধালো এবং শেষ পর্যন্ত দুষ্টুজন জয়ী হল। কে যেন সেদিন বলছিল খাওয়ার পর নাকি সিগারেটটা ভাল জমে। শুভস্য শীঘ্রম। দুপুরে খাবার পর ক্যান্টিনে গিয়ে একটা সিগারেট নিলাম, বেনসন লাইট। আরো ক'জন নবিশকে এ দিয়ে শুরু করতে দেখেছি। অনভ্যস্ত হাতে সিগারেট ধরিয়ে দিলাম প্রথম টান, দ্বিতীয় টান, তৃতীয়...। প্রথম দু'একবার কাশির পর টানের ঠিক মাত্রাটা বোঝা গেল। যখন ধূমপানের মাজেজা বোঝার চেষ্টা করে হাল ছেড়ে দিয়েছি, তখনই হঠাৎ মাথায় একটা ধাক্কার মত লাগলো। সর্বনাশ! তাড়াতাড়ি সিগারেট ফেলে হাতমুখ ধুয়ে রুমে গিয়ে স্তব্ধ হয়ে বসে রইলাম, এ আমি কী করলাম!
রাতে খাওয়ার পর মনে হল এত সহজে হাল ছেড়ে দেয়া ঠিক হয়নি। এবার দুষ্টু দেবতা আরো সক্রিয়। বুদ্ধিমানের মত চার টাকা নষ্ট না করে এক বন্ধুর কাছ থেকে একটা বেনসন লাইট নিলাম। তারও ধূমপায়ী জীবন বেশি দিনের না। অর্ধেক খেয়ে বাকিটা তাকে দিতে হবে এই শর্তে সে রাজি হল। এবার মোটামুটি জোর করেই ব্যাপারটা ধরার চেষ্টা করলাম। বেশিদূর এগোল না। পরদিন ক্লাসের ফাঁকে আবার সাহস করে ধরিয়ে ফেললাম একটি শুভ্রশলাকা। নতুন ধূমপানেচ্ছুদের জন্য জীবন বেশ কঠিন। অধূমপায়ী আর ধূমপায়ী এই দু'দলের মাঝে বাদুরঝোলা একটা অবস্থা। সিগারেট ধরালেই সবার সমস্ত মনোযোগ আমার দিকে চলে আসে। আমিও জেদ ধরলাম, সিগারেট খেয়ে ফুসফুস ঝাঝরা বানিয়ে না ফেললে আমার নাম রাহিন না। বেশ কিছুদিন পর দেখি বেনসন লাইটটা ঠিক জমছে না, কেমন যেন কাগজ কাগজ লাগে, টানার পর ফুরফুরে ভাবটা বেশিক্ষণ থাকে না। অভিজ্ঞরা জানালো, আমার নাকি বেনসনে উন্নীত হবার সময় এসে গেছে। এমন চ্যালেঞ্জ তো আর অগ্রাহ্য করতে পারিনা। পূর্বাভিজ্ঞতা কাজে লাগিয়ে বেনসনও বাগে আনা হল। এরপর ভাবলাম গোল্ডলিফটাও চেখে দেখা যাক। কিন্তু ততদিনে ফ্লেভার জিনিসটা বুঝে গেছি। তাছাড়া গোল্ডলিফটা একটু বেয়াড়া মনে হল। সুতরাং বেনসনেই স্থিত হলাম। সপ্তাহ শেষে বাসায় গেলে সেখানেও বীরদর্পে খাওয়া শুরু করলাম। গোটা দশেক কিনলে তারমধ্যে তিনখানা বাবা আঙ্গুলদাবা করেন (সিগারেট কিন্তু অনেক আগেই ছেড়ে দিয়েছিলেন)। সান্ধ্যকালীন চা পর্বে দু'জনে এক কাঠি থেকে সিগারেট ধরাই। অপূর্ব দৃশ্য। হঠাৎ মনে হয় কত বড় হয়ে গেছি। 
প্রাথমিক উত্তেজনা কেটে গেলে অবশ্য খুব বেশি সিগারেট হত না দিনে। শুধু পরীক্ষার সময় গ্রাফটা বেহিসাবি ভাবে উর্দ্ধমুখী থাকতো। শেষ পর্যন্ত আরো কমাতে পেরেছিলাম। এখন সিগারেট প্রায় খাই-ই না বলতে গেলে, খেলে হয়তো মাসে একটা। মনের জোর-টোর সব বাজে কথা। আসক্ত সম্ভবত কোনদিনই ছিলাম না।
কলেজ-বন্ধুটি প্রায় হারিয়েই গিয়েছিল। থার্ড ইয়ারে থাকতে হঠাৎ একদিন তার নাম্বার পেয়ে ফোন দিলাম। কথায় কথায় সে হঠাৎ গলা নামিয়ে বলল, "এই, তুই...ইয়ে, স্মোক করিস নাকি?" আমার সন্দেহ হল,
-"হ্যাঁ, কেন?"
-"মানে, কয়টা হয় দিনে?"
-"বেশি না, হবে সাত-আটটা। তুই?"
-"হ্যাঁ।"
-"কী?! সিরিয়াস?!"
-"হ্যাঁরে ভাই। দিনে এক প্যাকেট ছাড়িয়ে যায়। গোল্ডলিফ।"


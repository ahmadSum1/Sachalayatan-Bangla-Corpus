ভ্যালেন্টাইন -২



ভ্যালেন্টাইন -২
(এসএমএসের যুগে একটি টিন-এজ বোকা কবিতা)
তোমাকে খান কয় চিঠি দিয়েছিলাম
তুমি তার দু’খানা দ্যাখালে হোস্টেলে -
ইশ! কী আনন্দ হলো তোমাদের সেদিন বিকেলে!
কেউ হেসে খুন,
ছেলেরা এত সময় পায় কি করে,
এতো সময় নষ্ট করে অকাজে, বাজে-বখাটের
দল সব! কেউ নিশ্চিত, ভাষাটা চোথা মারা,
কোন বিখ্যাত কবিদের চিঠির সংকলন
হবে নিশ্চয়। কারো মনে ক্ষীন অভিমান,
তাকেতো ল্যাখেনি এখনও কেউ। কেউ
বলে ওঠে, ছেলেটার চিঠিটা দ্যাখো,
ক্যামন বোকা বোকা, তাইনা?
তোমার গর্বোস্ফীত ওষ্ঠাধার তখন আহ্লাদে
একাকার, কতো কে লিখছে তোমায়,
ছোট, বড়, মাঝারী -
আমিতো, মাত্র লেটেস্ট শিকার -
পারলে তক্ষুনি টানাও আমার বোকা খুলি
তোমাদের ড্রইংরুমের দেয়ালে!
আমি এখনও বোকাই আছি, কাজলরেখা;
এখনও হঠাৎ হঠাৎ মনের মধ্যে
উথলে ওঠে আরও বোকা বোকা লাইন।
তুমিতো চালাক ছিলে, চালাকই আছো নিশ্চয়,
চালাকই থাকো, চালাক হয়ে
চালাকের সাথে থেকে সুখী হও।


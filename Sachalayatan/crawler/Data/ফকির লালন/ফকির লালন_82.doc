ছবির বাক্স ও বিবাহোত্তর গ্যানজ়াম



আমার সংসার যে কারনে পড়ো পড়ো (আপাতত গেটিস দিয়া রাখছি) তা আপনাদের সাথে শেয়ার করি।
 আমার প্রিয় অনুষ্ঠান বকবকানির প্রোগাম। আমার ধারনা এটা এখন আমাদের ন্যাশনাল পাস টাইমও বটে। ধরুন চ্যানেল প্রায় ডজন খানেক। তাতে আধা থেকে পুরা এক ঘন্টা প্রতি সন্ধ্যায় বকবকানি হয়; সাকুল্যে দৈনিক বারো ঘন্টা। চার-পাঁচজন সবজান্তা একসাথে হন, আমাদের জ্ঞান বিলি করেন। এছাড়া খুচরা খাচরা আরো কিছু অনুষ্ঠান থাকেই যেখানে বকবকানির অপশন পাওয়া যায়। এই ধরুন পাব্লিকে কি কয়, পেপারে কি লেখে, আজ কি কি হেডলাইন হলো ইত্যাদি। এছাড়া নিউজ থাকে। এসব চ্যানলে ব্রাউজ করে মোটামুটি সন্ধ্যা থেকে মাঝরাত হয়েই যায়। এসব কপচানি উত্তম সিডাটিভ, ঘুম উত্তম হয়। পরদিন অফিসে রেফারেন্স দিয়ে কথা বলাও সহজ হয়। আর এতসব জ্ঞানী থাকতে দেশের উন্নতি ছাড়া কোন উপায় নাই সে বিষয়ে সন্দেহ থাকেনা। 
এহেন উপকারি প্রোগামকে গিন্নী ‘একই কথা প্রতিদিন’ বলে তূড়ি মেরে উড়িয়ে দেন। তার ফেভারিট সিরিয়াল –বাংলা, হিন্দী, বিলাতী। মাঝে মাঝে তাদের ডিভিডি পর্যন্ত কেনা হয়। কিভাবে তা দেখি বলুন? বাংলা চলে মিনিট ত্রিশেক, পাঁচ মিনিট- গত পর্বে যা হলো, দশ - বিজ্ঞাপনঃ কি মাখিলে কে ফর্সা হয়, কি পান করিলে পোলাপান আইনাস্টাইন না হইয়াই যায়না ইত্যাদি, বাকী বিশ - মূলটা,  সেখানেও ডায়ালগকে বিদেশী সুর দিয়ে রিপ্লেস করার কায়দা আছে। হিন্দীতো আরো মারাত্মক। ডানে ঘুরলে এসএমজি, বায়ে ঘুরলে এলএমজির ফায়ারিং। দূর থেকে জুম করে চোখের পানি দেখাতে দেখাতে আপনার চোখ গন্ডা কয় ধাক্কা খায়, আর কানে লাগে কামানের গোলাগুলি। একটা চড় দিয়ে বাড়ী থেকে বের করে দিতে প্রায় তিন সপ্তাহ।(একতা কাপুরকে আমার বাপের কাছে একটা শর্ট কোর্স করানো দরকার, প্রথম যেদিন বিড়ি খেয়ে ধরা খাইলাম!) আর সেকি প্যাঁচ, ডালাস তার কাছে নস্যি। ও রকম প্যাঁচ মাথায় থাকলে সেখানে পেরেক ঢুকালে স্ক্রু হয়ে বের হওয়ার কথা। সাস ভি কাভু বহু থি, (বহু না থাকলে ক্রস্ফায়ার করার জন্য ছেলেটাকে কই পাওয়া যায়, ভাইবা পাইনা)। ফলাফলঃ যে শাড়ী সিরিয়ালে চলে তা ইর্স্টান প্লাজায় পাওয়া যায় কিনা তা দেখতে মাসে চোদ্দবার যাওয়া। আর পেলে স্বামী বেচারা যে কোনদিন প্রেমিক ভি থি তার আর ইয়াদ আসেনা। এছাড়া প্রায়ই গোপনে হাবির মোবাইলে কন্ট্যাক্ট লিস্ট আর টেক্সট মেসেজ চেক করা ইত্যাদি ইত্যাদি। এখানেই শেষ নয়, ফোনে চরিত্র বিশ্লেষনে ‘ছেলেদের মন যে কত নীচ হতে পারে’ সে বিষয়ে সখীদের সাথে দৈনিক ঘন্টা খানেক জাবর কাটানো। কেমনে টলারেট করি? সিরিয়ালে আইটেম সং থাকলে কথা ছিলো।  এর উপর সাউথ এশিয়া পার হয়ে হালে যোগ হয়েছে আর্ন্তজাতিক টেস্ট। ডেস্পারেট ওয়াইভস জাতীয় খাঁটি বিলাতী/আমেরিকান মাল বাসায় কিভাবে ব্যান করা যায় সে বিষয়ে ভুক্তভোগীদের সদুপদেশ চাই।
তো রীমোট দখল মোটামুটি হল দখলের চে কম ফাটাফাটি না। মাঝে মাঝে পিজা এনেও খেতে হয়। আর যে পেলো সে তো সিকান্দার। সংসার কেমনে টিকবে, কন। 
যেদিন পাইনা, সেদিন কি আর করা! ব্লগে এইসব হাবিজাবি লিখি আর আপনারা দয়া করে তা সহ্য করেন। যদ্দিননা আরেকটা সেকেন্ড হ্যান্ড ছবির বাক্স হচ্ছে আমাকে মায়া করেন, আর কি।
পুনশ্চঃ যারা এখনো বিবাহ নামক পাপটা করেন নাই, তারা তাদের বায়োতে অতি অবশ্যই টাইম ওয়াইজ় কি প্রোগাম দেখেন তা লিখে একটা প্রাক বৈবাহিক ট্রাই পার্টাইট চুক্তি করে রাখবেন।


বর্ষামঙ্গল



আজ এখানে বৃষ্টি হলো খুব,
ঠিক যেনো বাংলাদেশের শ্রাবণ
পথ ভুলে ভুল ঠিকানায়।
তোমারও কি মনে হল আমার কথা?
সেই কোন কালে
কত যুগ আগে, এমনই বরোষায়
শুনিয়েছিলে 'আকাশ যেনো আলকাতরা
সেনাবাহিনীর মতো ঝাঁপিয়ে নামবে বৃষ্টি';
আর আমি, তোমাকে শোনাবো বলে
পড়েছিলাম মেঘদূত, খানিকটা রবীন্দ্রনাথ।
আজও বৃষ্টি হয়,
আকাশ, আলকাতরার চেয়েও আরও
ঘন কালো মেঘে করে অভিসার,
কেবল তুমিই গোনো বরফের কাপাস;
নিরাপদ ওমে, তোমারও কি মনে পড়ে
কেউ একজন, শুধু তোমাকেই শোনাবে বলে,
কোন একদিন,পড়েছিলো
মেঘদূত? ঘন ঘোর বরোষায়?


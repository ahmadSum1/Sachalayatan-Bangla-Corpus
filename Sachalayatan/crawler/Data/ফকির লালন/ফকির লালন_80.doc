নন রেসিডেন্ট সিনড্রোম?



আজকাল কেউ দাওয়াত দিলে যেতে চাইনা। যে সুধীসমাবেশ ঘটে সেখানে অবধারিত ভাবে দেশের কথা আলোচিত হয়, তর্ক বিতর্কের সুচনা হয়, লোভ সামলাতে না পেরে পার্টিসিপেট করি এবং পরে মন খারাপ হয়। পাছে ঝগড়াবাজ হিসেবে খ্যাতি হয় এবং হোস্টের ব্লাকলিস্টে অর্ন্তভুক্ত হই এই ভয়ে গিন্নী যাবার আগে শাসিয়ে নেয় – চুপ করে থাকবা, কোন বিপ্লবের দরকার নাই।
চুপ করেই থাকি। কেউ আমাকে দায়িত্ব দেয়নি দেশকে ডিফেন্ড করবার। জীবিকার কারনে বিদেশে থাকি, এক অর্থে শ্রমজীবি, যাবো, বিরিয়ানী রেজালা খেয়ে চলে আসবো; রথী, মহারথীদের অলস তর্কে আমার মাথা গলানোর কি কাম। ওরা মারে রাজা উজির, মারুক, আমার কি? কিন্তূ মাঝে মধ্যে সহ্য হয়না, বিশেষ করে বিদেশীদের সামনে যখন দেশের নিন্দা শুরু হয়।
আমার দেশ কোন বেহেশত না, জানি। তার উপর বিদেশে থাকলে দেশের প্রতি এটাচমেন্ট বাড়ে, মন কাঁদে, যেমন আশা ছিলো তার চেয়ে অনেক খারাপ করছে দেশ, তাই হতাশা, দুঃখ কষ্টবোধ থাকবে – এসবই স্বাভাবিক। আমারো আছে। আত্মসমালোচনা আমরা করতেই পারি।  কিন্তু বিদেশীদের সামনে এগুলো বলাতে তো কোন লাভ আমি দেখিনা। তার যদি বাংলাদেশ সর্ম্পকে জানার আগ্রহ থাকে, ইন্টারনেট থেকে জেনে নিক, লুকানোর তো কোন উপায় নেই। আমি কেন আগ বাড়িয়ে নিজের দেশ সর্ম্পকে বাজে কথা বলতে যাবো? 
অতটুকূ জায়গায় অতগূলো মানুষ খেয়ে পরে বেঁচে আছে তাই আমার কাছে এক আর্শীবাদ মনে হয়। ঘনবসতি বিবেচনায় নিলে আরো হানাহানি, মারামারি হবার কথা দেশে। আমরা যে নিজেদের খাবার নিজেরাই ফলাই, মোটামুটি শান্তিতে বাস করি, তাই আমার কাছে অর্জন মনে হয় - গত বিশ বছরে ধানের উতপাদন বেড়েছে প্রায় ১৫০% ভাগ, চাষাবাদের জমি বেড়েছে মাত্র ৫% ভাগ। দেশের আরো অনেক অর্জন আছে, আবার ব্যর্থতাও আছে, তা অস্বীকার করার উপায় নেই। কিন্তু প্রশ্ন হলো বিদেশীদের তা আমরা কেন স্বতোপ্রনোদিত হয়ে জানাবো? শেষপর্যন্ত দেশটাতো আমাদেরই, তাকে ছোট করে, তার মানুষকে ছোট করে আমরাতো বড় হতে পারবোনা।
তাছাড়া দেশটার দূরাবস্থার জন্য দায়ী কারা? গ্রামের কৃ্ষক, শহরের গরীব শ্রমিক তো না। দায়ী আমরাই; দেশের ৫% মাত্র, যারা শিক্ষা, সামাজিক অবস্থান, সম্পদ ও বিত্তের জোড়ে দেশের সম্পদ ও ক্ষমতায় access  পাই। এটা ব্যাক্তি আমি না হতে পারি, কিন্তু আমারই বন্ধু, কাজিনই তো তা করে থাকে। এই অল্প লোকের কুকর্মের জন্য অমন সুন্দর একটা দেশ আর তার ৯৫% সহজ সরল গরীব লোককে গালি দেবো?
হ্যা, দেই গালি রাজনীতিবিদদের। কিন্তু ঢাকা বিশ্ববিদ্যালয়ের মতো উচ্চশিক্ষিত এলাকায় একজন সঠিক মানুষ কি নির্বাচিত হতে পারবে, পেরেছে এ যাবত? আপনি আমিইতো ভোট দেই, নাকি?
দেশের গরীব লোকের দেয়া পয়সায় আমাদের লেখাপড়া। পাব্লিক বিশ্ববিদ্যালয়ে ছাত্র প্রতি মাসে সরকারী ভর্তুকী প্রায় দু হাজার টাকার উপরে। অন্যদের কথা জানিনা, আমি সে ঋন শোধ করার চেষ্টা করিনি। নানা ব্যাক্তিগত, পারিপ্বার্শিক কারনে বিদেশে নিজের ভাগ্যান্বেষনে পড়ে রয়েছি। দেশের জন্য কাজ করার দায়টা আমিতো এড়িয়ে গেছি। শুধু রেমিট্যান্স পাঠানোর জন্য কোন দেশ সাবসিডি দিয়ে ডাক্তার, ইঞ্জিনিয়ার, ইকোনমিস্ট তৈরী করেনা। প্রতিকুল অবস্থাতো আমার ফেস করার কথা ছিলো, অন্যায়, দুর্নীতি প্রতিবাদ করার কথা ছিলো, না করে দেশ ছেড়েছি। আমার কি দেশের নিন্দা করা শোভা পায়?
দেশ নিয়ে দুঃখ আছে, আমাদের সবারই আছে। কিন্তু তাকে যেন বিদেশীদের কাছে ছোট না করি। তাতে দেশের মর্যাদা আরো কমে, বাড়েনা। সেই সাথে আমারো, আমাদেরো।
পুনশ্চঃ দেশের সাফল্যের কথা দয়া করে নিয়মিত এ ব্লগে লিখবেন, দুষ্টু লোকদের সাথে আমার তর্ক করতে সাহায্য হবে, অবশ্য তখনো যদি দাওয়াত পেতে থাকি।


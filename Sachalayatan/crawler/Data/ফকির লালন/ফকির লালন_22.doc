শিরোনাম নেই



তোমাকে ছুঁয়ে মনে পড়ে -
একদিন খুব ঘন বর্ষায়
আমরা গিয়েছিলাম আরো ঘন এক অরণ্যে
তুমি বলেছিলে, দেখো, ঠিক জ্বর হবে,
আমি বলেছিলাম - হোক,
এ শহরের অনেক পাপ জমে গ্যাছে
এর খুব জ্বর হওয়া দরকার।
তোমাকে ছুঁয়ে মনে পড়ে -
একবার খুব ভোরে আমরা হেঁটেছিলাম
আদিগন্ত চরাচরে, ক্লান্ত শিশিরে,
আমাদের পায়ে মুক্তোকণার মোহময় পরশ সব -
তুমি বলেছিলে, দেখো, এবার খুব শীত হবে,
আমি বলেছিলাম - হোক,
খুব কনকনে শীত এসে পরীক্ষা করুক,
এ শহরের জীর্ণ অস্থিতে আজও কোন 
প্রাণ অবশিষ্ট আছে কিনা।
কতকাল তোমাকে ছোঁয়া হয়না,
যেমন ছোঁয়া হয়না শৈশবের কৃষ্ণচূড়ার রেণু,
না জানি আমারো কতো জমে গ্যাছে পাপ,
না জানি আমারো অস্থিও কতো প্রাণহীন হয়ে গ্যাছে,
তুমি এসে ছুঁয়ে যাও ফের,
আর একবার আবিষ্কার করি,
এ শহর ক্যামন তোমার স্পর্শে জেগে ওঠে।


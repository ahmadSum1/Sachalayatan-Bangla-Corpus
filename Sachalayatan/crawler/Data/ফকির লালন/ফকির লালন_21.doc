আমি নিরুদ্দেশ হবার পর



তোমাদের কেউ কেউ বলবে, পালিয়েছে, মুখোমুখি হবার সাহস ছিলোনা বোধহয়; কেউ বলবে, হয়তো ভীষণ কষ্ট পেয়েছে, ভালোবাসা পায়নি বোধহয়। অথবা কেউ ধরে নেবে এও এক বাণপ্রস্থ বুঝি, কারো মনে হবে এতো বৈরাগ্যের বয়স নয়, আজকালকার ছেলেপেলেদের বোঝা দায়; অথবা ভাব্বে ইটালী বা আবুধাবী, কিংবা ভাব্বে ক্রসফায়ার – ধরে নেবে ড্রাগস অথবা অন্য কোন গোপন রাজনীতি; কোথায় গেলাম এবং কেন গেলাম, এ নিয়ে বিস্তর গবেষণা হবে- চা-খানায়, মোড়ে, ক্যারাম ও তাসের আসরে; এদ্দিন যে ছিলো আসবাবপত্রের মতো, প্রায় জড়, উপস্থিতির কোন বাহূল্য ছিলোনা, অনুপস্থিতিই তার সবচে বড় অর্জন হবে বুঝি।
ধারণা, অনুমান, শংকা, গুজব নিজ নিজ গুল্ম ছড়াবে, ছড়াবে শাখাপ্রশাখা, অন্য কোন নতুন উত্তেজনা খুঁজে পাবার আগে আমাদের শ্যাওলা জীবনে এমন চমৎকার গল্পের মওকা কে আর ছাড়ে। 
কিন্তু যখন ছিলাম, যখন আমার মতো করেই আমি ছিলাম, তখন কেউ লক্ষ্য করেনি সকাল এগারোটায় একজন নিয়মিত বাকীতে বিড়ি কেনে প্রতিদিন, কিংবা বৃষ্টি হলেও ঠিকই নিয়ম করে একজন মোড়ে রিক্সা ছেড়ে হেঁটে ফেরে, একটা চলমান লাইটপোস্ট ক্যামন আছে তাতে কার কি আসে যায়?
সেই হয়তো ভুলে যাবার আগে অনুপস্থিত আমার শেষ প্রবল উপস্থিতি। শুধু পাড়ার মুদিটাই নিয়ম করে গালি দেবে, শালা জোচ্চর, বাকী রেখে ভেগে গ্যাছে, হারামজাদা শুয়র।


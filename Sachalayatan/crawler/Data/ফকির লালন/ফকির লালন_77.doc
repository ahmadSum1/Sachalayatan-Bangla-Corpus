পাঠচক্র



পাঠচক্র -১
ফোনে ধরি তাকে, 'কবিতাটা পড়েছো,
ওমন চমৎকার হয়না, তাইনা?'
'এটা বুঝি চমৎকার হলো?
তবে হ্যা, গোটা দুই উপমা জীবন্ত ছিলো।
দেখেছো,  কি লিখেছে দাউদ হায়দার?'
'হুম, ভালো লাগেনি একদম।'
'ভালো লাগাতে হলে পড়তে হবে, আরও।'
'বেশতো, পাঠাও না'; 'পাঠাবো।'
পাঠচক্র -২
আমাকে যেখানে ভাষা মুগ্ধ করেছিলো,
তাকে সেখানে কনটেন্ট -
আমরা দুজন এতটাই পৃথক ছিলাম।
তবু একই লেখক পড়ে পড়ে
আলোচনা, সমালোচনায় পার্থক্যের
সমুদ্র দীর্ঘ থেকে আরো দীর্ঘতর
করে বেশী দূরে যেতে পারি নাই।
এখনও আমরা পড়ি এক
কিন্তু একমত হইনা কখনো,
এখনও আমাদের দূরত্ব অনেক -
তবু প্রিয় লেখা ধার চাইতে
পরস্পরের কাছেই ফিরে যেতে হয়।


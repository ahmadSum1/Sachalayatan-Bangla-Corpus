আমাদের বিষন্নতার শহরে আজ সমুদ্র এসেছিলো



সইকত থেকে বহুপথ হেটে
আমাদের বিষন্নতার শহরে আজ সমুদ্র এসেছিলো -
এসেছিলো লবনাক্ত বাতাস,
ঝিনুকের গায়ে মুক্ত-বালির স্বাদ,
আর ঝাউপাতার র্দীঘশ্বাস,
আমাদের বিষন্নতার শহরে আজ সমুদ্র এসেছিলো।
হে আমার বিষন্ন শহর,
তুমি কি জানো
প্রতিটি ঢেউই তটরেখায় রেখে যায় নিজস্ব চিহ্ন সব,
প্রতিটি তরংগ চুমু খায় হৃদয় মৃত্তিকার,
আনে যতো জলজ যাপনের স্মৃতি,
প্রতিশ্রুতি দেয় সায়ন্তনি সূর্যস্পর্শের,
জল বলতে তবু তুমি ক্যানো তরংগ বোঝনা
জল বলতে তবু তুমি ক্যানো সমুদ্র ভাবোনা?
আমাদের বিষন্নতার শহরে আজ সমুদ্র এসেছিলো,
বলে গ্যাছে কতোকাল আমরা জলস্পর্শ করি নাই,
আমাদের শহর আজ অপূর্ণতার ঢেউএ ভেসে গ্যাছে
আমাদের বিষন্নতার শহরে আজ সমুদ্র এসেছিলো।


মনে পড়ে রুবি রায়



১
মাঝে মধ্যে মনে হয়, যাই – দেখে আসি তুমি কেমন আছো। কিছুনা, তুমি থাকবে তোমার মতো। অফিস, বাসা, গ্রসারী, ছেলের স্কুল, টিউশন সবকিছু যেমন চলছে, তেমনই চলবে। আমি শুধু বাসার সামনে ফুটপাথে ল্যাম্পপোস্ট হয়ে দাঁড়িয়ে থাকবো তোমাকে দেখার জন্য, বেশী না, অল্প ক’টা দিন – বর্ষায়, রোদে, কুয়াশায়, শিশিরে। চিন্তার কিছু নেই, তুমি একদম টেরই পাবেনা যে এই রং ওঠা ল্যাম্পপোস্টটাই একদিন হিমবাহ ছিলো।
২
নিবিড় বৃষ্টি হবার পর যখন শহরটার সব প্রসাধন ধুয়ে গোপনগুলো বেড়িয়ে পরে; রিক্সা, সিএনজি আর গাড়ীর চাকা গুলো নানা অনুপাতে ডুবে যায়, লোকে যখন টিভিতে ফেনা তুলে ফ্যালে নিস্ফল আস্ফালনে-বিশ্লেষনে; আমি তখন নটরাজ। হা হা করে হাসি, পাগলা দাশুর অট্টহাসি – আজ তোমার দামড়াটার সাথে দেখা করা বন্ধ। ও শালার সাথে দীর্ঘক্ষন কথা বলতে হলে আজ তোমাকে ছাদে আসতেই হবে। 
৩
রোজকার গার্হস্থ্য যাপনে আটপৌঢ়ে, তবু এক দমকায় হাফসিল্ক উড়ে গ্যালে নোম্যান্স ল্যান্ডের মতো ঝলকে ওঠে এক চিলতে মেদ, নাভিমূলে কতো শতো রহস্যই না তুমি ধরো, এখনো কামরূপ কামাখ্যা। সময় সময় ইচ্ছে করে একখানা মাখনের ছুরি হয়ে যাই।
৪
এখন তোমার ছবি কেনার টাকা হয়েছে তাই সেদিন গ্যালারীতে খুব কিউবিজম ঝাড়ছিলে। তিন চারটা উঠতি আর্টিস্ট আর কিছু ফতুয়া তোমাকে ঘিরে মাছির মতো ভন ভন করছিলো। ছবি ভুলে আমি দূরে দাঁড়িয়ে তোমাকে দেখে অবাক হচ্ছিলাম আর পাঞ্জাবীর পকেটে হাত মুঠো  করে তুলিটা খুঁজছিলাম।


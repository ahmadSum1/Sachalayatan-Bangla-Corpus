যাযাবরী যাপন



রাত্রির নিঃশব্দ চাদর পেরিয়ে,
আহা, তবেই না তারাদের হৈ চৈ ।
আমরা হেঁটেছি যূথবন্দী যাত্রায় –
নক্ষত্র ফোঁটা উজলা রাত বুকে ভরে
আমাদের শ্রান্ত ও ক্লান্ত ভালোবাসায় সিক্ত
হতে হতে নারী শেষ ফসলের ঘ্রানে মাতাল,
হৈ্মন্তী বাতাসে তির তির নদীর শরীর,
আর, মৃত্তিকার সঞ্জিবনী সুধায় চারদিক মৌতাত ।
এইসব শরীর খুঁড়ে ভালোবাসা বপন,
শ্রাবণ ও প্লাবনে উথাল-পাথাল
সর্ষের শীর্ন দোলায় শালিকের কামরাঙ্গা পা
এরও চে বাজ্ঞময় নির্মান যদিবা
পদ্য হয় আমাদের গন্তব্য যাত্রায় –
আমারাও হতে পারি অর্থময়, ঋতুমতী
স্বপ্নভুক আর, আরও বেশী জোস্নাচারী ।
দেবো বলে মানো যদি,
আমাদেরও স্বপ্ন দাও, প্রাণ দাও,
দাও গাভীন আষাঢ়, মেঘবতী নারী,
পলির বুনন আর লখিন্দরের পালা ।


 শেষ বিকেলে 



তুমি ভুলে যাবে - জানি,
গেলেই বা,
আমি যেন না ভুলি,
এই একটুকরো সন্ধ্যা,
এই অচেনা গোধুলি;
এই অপ্রশস্ত ফুটপাত,
এই হিরন্ময় নীরবতা, 
এই চলাচল,
আমাদের এই শেষ হাঁটা - 
এ-ক-সা-থে,
আমাদের সিক্ত মন,
তার দোলাচল, 
তুমি ভুলে যাবে জানি,
গেলেই বা,
আমি যেন না ভুলি,
এই এক একটুকরো সন্ধ্যা,
ভালোলাগার শেষ মুহুর্তগুলি।
আঁধার ছুয়েছে কার্ণিশ - 
কার্জনের;
পাখিরা ফিরছে ঘরে,
আমরাও কি ফিরছি কোথাও 
কে জানে?
রেখে যাচ্ছি দ্বিধা,
রেখে যাচ্ছি ভাল্লাগেনার দিন,
রেখে যাচ্ছি একুশ,
রেখে যাচ্ছি সব - দোয়েল চত্বরে।
একবার চলে গ্যালে,
জানি, তুমি যাবে ভুলে,
মনখারাপের রূপকথা সব, 
আমিও কি যাবো ভুলে 
আমাদের দুজনার,
গত হয়ে যাওয়া
এই একান্ত উৎসব?


পিকনিকে



পিকনিক ব্যাপারটা বেশ ঝক্কির,
বাস ঠিক করো, জায়গা ঠিক করো, মেন্যু, বাবুর্চি, রাফেল ড্র –
তারপরো আছে নানান হ্যাপা, এই ধরো ক্যামেরা, চাঁদা, মেয়েদের বাথ্রুম ইত্যাদি।
ড্রাইভার যদি রাতে খ্যাপ দ্যায় তো পাশে জেগে থাকো,
ডিমটা ঠান্ডা ক্যানো চেঁচিয়ে বলে কেউ একজন,
একটা হাসি দিয়ে তাকে ঠান্ডা করো, সে যখন বউয়ের আঁচল ধরে 
ফেরার বাসে উঠে যাবে তুমি জানো তখন তুমি ডেক তুলবে বাসের ছাদে।
তবু এ ভোরে এই কুয়াশামাখা আরিচা সড়ক বুঝি ভালো লেগে যায়,
মনে পড়ে এই পথ চলে গ্যাছে জলেশ্বরী, আর তার গর্ভে এখনো জমাট বেধে
আছে কুয়াশা ঘন এক। মনে হয় পিকনিকে না এলে আজ আর 
সূর্যোদয় দ্যাখা হতোনা বহুকাল পর।


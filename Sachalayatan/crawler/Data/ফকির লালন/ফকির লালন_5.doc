ফুটনোট



সম্ভাব্য চরিত্র -১।
কী দারুণ বাজিকর এক। চারদিকে ঘন হয়ে আসা ভীড়ে অপুষ্ট দর্শকের চোখ, কান, চুল এমনকি গলগন্ড ছুঁয়ে বের করে আনে চকচকে একশো টাকার নোট সব। অথচ নিজের জড়ানো শাল ধুসুর মলিন, সাদা রং ছিলো তার বোধ হয় কোন একদিন।
সম্ভাব্য চরিত্র -২।
ঘাটে সদ্য থামা নায়ে বেদেনীর হাসি উদ্দাম, আগুন লাগে সমবেত পৌরুষে। চোখে, বুকে নেচে ওঠে নতুন বর্ষার ঢেউ, তার খোঁপায় দোল খায় লাউডগা হিস…হিস… কার বিষে কেবা হয় অক্ষয়, কে জানে?
এবং গল্পকার।

হাটের এই দৃশ্যপট গল্পকারের মাথায় গেঁথে যায়, তারপর গল্পটা অনেকদিন ধরে বোধের চারপাশে ওড়াউড়ি করে, তবু কালিকলমে তাকে ছোঁয়া যায়না । পাছে যতটুকু ধরা গেছে তাও হারিয়ে যায় তাই সে মনে মনে নোট করে এইটুকু। প্রাচীন একটা বট, মানুষের বৃত্ত থেকে ভেসে আসা গম্ভীর কন্ঠ, লালশাড়ী, পান খাওয়া ঠোঁট এবং একটা হতে-পারতো গল্প ফ্রেম বন্দী হয়ে যায়।


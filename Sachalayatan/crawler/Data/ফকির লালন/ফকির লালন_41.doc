অসুখ



অসুখ বিসুখ হলে মাঝে মধ্যে সে বেরিয়ে আসে। এই যে নিয়মিত ভাবে মাস দুই পর পর ধারাবাহিক জ্বর হচ্ছে, তখন মনে হয় যার জ্বর হলো, সে আর আমি এক নই। রাতে ভালো ঘুম হয়না, মনে হয়, যে ঘুমাচ্ছে, তাকে, যে জেগে আছে - সে পাশে বসে পাহারা দেয়। যে যাচ্ছে কাজে, তার সংগী হয়ে সব কষ্ট বয়ে নিয়ে যাচ্ছে আরেকজন। আর সেই কষ্টের কুলির কাছে মনে হয় – এইসব নিত্যদিনের ধারাবাহিকতা, এই ক্রমে ক্ষুদ্র থেকে ক্ষুদ্রতর হয়ে চলা, এই যে হীন হতে হতে বিলীন হয়ে যাওয়া, এইসব অর্বাচীনতা, চর্বিতচর্বন, ইদুর দৌড় - এই কি সেই বেঁচে থাকা? বাঁচতে যে চেয়েছিলো, সে তবে হারালো কোথায়?


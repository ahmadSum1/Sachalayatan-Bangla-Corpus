এস এম এস করুন ৫৮৫৮ এ



সেকেন্ড ডিভিশনে পাশ করে শেফালী যখন কলেজে ভর্তি হলো তখন হিরূ মেম্বারের বদমাশ পোলা খোড়া হাশেম তাকে একদিন ‘কারিনা জান আমার’ বলে শিস দেয়ায় সে একমাস কলেজ কামাই দিল। শেফালীরে তার বাপজান বিয়ে দেয়াই মনস্থ করেছিলো তবে শেষপর্যন্ত ব্যাপারটা না অদ্দুর বাড়ায় বিয়ের আর দরকার হলোনা। তার গলা মিষ্টি ছিলো, অন্তত কলপাড়ে গাইলে তার বাবার ভালোই লাগতো। সেটাও বিয়ে না দেয়ার একটা কারন হতে পারে।
শেফালী এখন সাবিনা বেগম। এসএমএস করে ভোট চায়। আগের মতোই গলা মিষ্টি তবে আর শরম পায়না। নাঁচিতে পারে, কূঁদিতে পারে, ক্যাটওয়াক করিতে পারে, আরো কি কি করিলে আমরা শরম পাইমু - তাও পারে কিনা জানা নাই। ডায়েটিশিয়ান, বিউটিশিয়ান, ফ্যাশন ডিজাইনার, গানের টিচার এগুলোর ভীড়ে তার আর ঘুম নাই।
ওদিকে ওরে সবচে ভোট বেশী দেয় হাশেম, যারে সে একবার শিস দিয়া বিয়ার বিপদে ফেলিয়া একদম ভুলিয়া গিয়াছিল, সেই বেয়াদপী ঘুচাইতে সে এখন নিত্য ভোট দিতে ও দেওয়াইতে থাকে। তাও শেফালীর বাবা আর শেফালীরে বিয়া দেওয়ার কথা আর চিন্তা করেনা। বাজারের চাইতে বড় বাপতো আর সে নয়।
শেফালী – সাবিনা; সাবিনা – শেফালী
বাজার – বাপ- বেয়াদপ; বেয়াদপ –বাপ – বাজার
(বাপটারে কি বাদ দি্মু?)
পেখম – প্রতিভা; প্রতিভা – পেখম
ডায়েটেশিয়ান, বিউটিশিয়ান, মিউজিক টিচার
মিউজিক টিচার, বিউটিশিয়ান, ডায়েটিশিয়ান
(টিচার হালারে বাদ দেই, কি কন?
তারে ছাড়া ক্যামুন সুন্দর শোনায়, দ্যাখেন!)
শিয়ান, শিয়ান, শিয়ান
...............
.............
শিয়াল, শিয়াল, শিয়াল ...।


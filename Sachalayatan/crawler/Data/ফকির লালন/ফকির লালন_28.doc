অমিতাভ



বৃত্তের বাইরে যেতে নেই
সেখানে ওৎ পেতে রয় বিপদ,
রাবণের মতো ছলে বলে প্রলোভনে
সেও নিতে চায় দখল।
তবু কিছু নাগরিক বনসাই
বনবাসে গিয়ে বনকেই ভালোবেসে ফেলে
নগরের নিরাপদ ওম ভুলে গিয়ে
বনস্পতি জীবনের লোভে
সেখানেই গড়ে তোলে 
কবিতার মোহময় কুটিরশিল্প সব।
প্রাণে যে এখনো আরণ্যক
তাকে শ্বাপদের ভয় দেখিওনা।
মহুয়া-মাদল যদি ডাকে আবার
সব ছেড়ে একদিন ঠিক,
ফের ফেরারী হতে পারি,
ভুলে যেতে পারি কাসান্দ্রার যতো অভিশাপ,
ফিরে যেতে পারি নৈসর্গিক নির্বাসনে।
গার্হস্থ্যের সাধারণ নিয়মেই জেনো 
বাস করে যুথচারী নির্বাণের সব উপকরণ,
প্রাকার, প্রাসাদে যে মাধুকরী নেই - 
কাজলরেখা, সে কথা জানতে সিদ্ধার্থ হতে হয়না।


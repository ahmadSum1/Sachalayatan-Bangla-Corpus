হারানো মেঘে হারানো বৃষ্টি



আকাশের কাছে বৃষ্টিকে সাবলেট দেয়া ছিলো,
তারপর থেকেই গ্যাছে দখলীস্বত্ব,
এখন কখন বৃষ্টি পড়ে, পড়েনা,
রংধনু ওঠে, ওঠেনা,
তার ‘পর আর কোন হাত নেই;
শুধু ভিজে যাবার জন্য এখনও দারুণ তৃষ্ণায়
কদমফুলের ঠোঁটের মতো শত শিহরণে
জেগে থাকি অপার অপেক্ষায়।
মানিব্যাগ থেকে ছলকে পড়ে তেমনই,
একটুকরো মেঘ কখন হারিয়ে গ্যাছে ফুটপাতে,
নাকি তাকেও আকাশ কুড়িয়ে পেয়েছে কখন কে জানে,
এখন আকাশের রোমশ বুকে কখন সে আসে, কখন সে যায়,
সে খবরে কার আছে আর অধিকার?
হারানোর অপরাধে, ভীষণ বজ্রপাতে কেবলই সে শাসাঁয়,
একদম না ফেরার।
দ্যাখো, ছেলেমানুষী অভিমানে ওরা এমনই দূরে চলে গ্যাছে
যে নদীর উৎসমূল খুঁজে পেতেও এখন
ভীষণ কষ্টপাত হয়, যেন জলেশ্বরীর সাথে
আমারও পুড়েছে কপাল,
অসময়ের নিদারুণ খরা-জ্বরে।


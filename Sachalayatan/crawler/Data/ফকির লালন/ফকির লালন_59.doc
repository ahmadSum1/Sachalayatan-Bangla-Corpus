একদিন যদি সত্যিই দেখা হয়ে যায়



একদিন যদি সত্যিই দেখা হয়ে যায়
যেমন কখনো কখনো সত্য হয় রুপকথা ,
আমরা দু’জন- হঠাৎ কোথাও- মুখোমুখি।
বহুকাল ধরে যাকিছু জমানো বরফ,
কথা, অভিমান, অথবা বুকপকেটে
নিয়ে ঘোরা জগদ্দল পাথরের মতো
বহু প্রাচীন প্রশ্ন কোন এক,
ইলিশের মসৃন পেটের মতো
স্মৃতির গহন থেকে যদি ছলকে ওঠে -
বর্তমানের রৌদ্র স্নানে।
অথবা এমনও কি হতে পারে
(মাফ করো, পৃথিবীতে কতো অলৌ্কিক
আর অসম্ভব ঘটনাইতো ঘটে)
যে তোমারও আছে কিছু জিজ্ঞাসা,
আছে কিছু নিজস্ব দুঃখ, যেমন সব
নদীর নীচেই থাকে কিছু গোপন ঘুর্ণিপাক।
অথবা এমন হলোনা কিছুই, চিনতে -
সেকথা জানাতেও লাগবে খানিকটা সময়
এক যুগ অপেক্ষার পর আধাটা মিনিট,
তাও হয়তো মনে হবে - অযথা অপচয়।
অথবা যদি সত্যিই হয় অন্যরকম
যদি ফের চোখে রাখো চোখ,
যদি হেসে বলো, ‘শরীরের দিকে খেয়াল
করো, হার্টের অসুখ হবে যে’। যদি সাহস
করে বলেই ফেলি  - ' হার্টের অসুখেই আছি,
অসুখের বয়স তোমারই সমান '।


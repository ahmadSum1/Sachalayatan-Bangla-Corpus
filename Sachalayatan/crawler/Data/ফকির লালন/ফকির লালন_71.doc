শুক্রবার সকালে আমাদের গলি



বিস্তর লেখালেখি আর খোঁড়াখুঁড়ি করে তবে সরানো গ্যাছে জমে থাকা বর্ষার পানি। মোড়ের ডাস্টবিনটা তবু রয়েই গ্যালো। ফোন আর ইলেকট্রিক তারে গলিটা আজ়ণ্ম জঞ্জাল, দিগন্তজোড়া তারের আঁকিবুঁকি, আকাশের আজ বড় বিপদ!
টিউশনে যাবার পথে গলি থেকে সেই মেয়েটা কুড়িয়ে তুলে বই। চায়ের সঙ্গে তাই মোড়ের টং এ বেজে ওঠে গোটা দুই সিটি।
বন্ধ বালতিতে তড়পাচ্ছে পালকহীন দুটো মুরগী, একটা সরু রক্তের ধারা বয়ে যাচ্ছে ড্রেনে,  পাশে গোটা তিন স্যানিটারী ন্যাপকিন - গত রক্তের স্মৃতি আড়মোড়া ভাঙে।
এ গলিতে গ্যালো বছর বিয়ে হয়েছে ছ’টা; ৬৭র বি এর সাথে ৬৯র এফ ভেগে গ্যাছে, মোট বিইয়েছে তিনটা – একটা ছেলে, একটা মেয়ে, একটা খোঁড়া। মারা গ্যাছে গোপার কাকা বুড়ো হরেন। নতুন ভাড়াটে এসেছে দুটো, তার মধ্যে একটা এই যে প্যারা দুই এ সিটি খেলো। জিপিএ ফাইভ পাঁচটা, মেডিকেল – একটা, আর ডিইউ – তিনটা। পানি উঠেছে দু’বার, ম্যানহোলের ঢাকনা চুরি গ্যাছে একটা। ক্যাবলের ব্যবসা নিয়ে ছুরি খেয়েছে কানা রোমেল, পুলিশে ধরেছে মিল্টনকে।
এখানে জীবন বেঁচে আছে।


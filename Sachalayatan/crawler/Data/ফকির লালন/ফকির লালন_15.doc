ভালো আছি



ভালো থাকা কোন অলৌকিক আশ্চর্য বিষয় নয়,
বড় হতে হতে আদিগন্ত সকলেই জেনে যায় কিভাবে ভালো থাকতে হয়,
আমিও এখন ভালো থাকি।
এই যে দেখছো ফিনফিনে ফতুয়া,
এক কিশোরী দিয়ে বলেছিলো, ভালো থেকো;
অথবা এই যে চোখে রোদচশমা- কালো,
এক তরুণী দিয়ে বলেছিলো, কষ্ট পেওনা, ভালো থেকো;
আর এই যে দেখছো ক্যামন উদ্ধত মোরগের মতো হেঁটে চলেছি,
এক নারী বলেছিলো, কখনো মাথা নত করোনা, ভালো থাকবে।
সেই থেকে কি করে ভালো থাকতে হয় আমি তা শিখে নিয়েছি –
জবার কাছ থেকে শিখে নিয়েছি ক্ষরণেও ক্যামন লাল টকটকে থাকতে হয়,
শিউলীর কাছ থেকে শিখেছি, ঝরে গ্যালেও ক্যামন সুবাস ছড়াতে হয়,
কদমের কাছে শিখেছি ক্যামন করে কাঁটাগুলো কেশরে বদলে নিতে হয়;
ভালো থাকা এখন আর কোন সমস্যা নয়,
আমি এখন নিয়মিত নিরন্তর ভালো থাকি।
একবার প্রশ্ন করো দেখো ক্যামন আছি, বলবো – ভালো;
বলবো চলে যাচ্ছে বেশ; বলবো, ভালো আছি – ভালো আছি – ভালো আছি।
ভালো থাকতে আমার আর এখন কোন অসুবিধে হয়না।


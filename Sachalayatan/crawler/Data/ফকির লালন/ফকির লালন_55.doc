শিরোনাম নেই -২



বহুদিন পর,
শীতের পাখীদের সাথে ফিরে
তোমার কি মনে হলো
যে ছেলেটা লিখতো কবিতা,
সে বোধহয়, অতটা পাগল নয়?
পড়লো কি মনে একমাত্র সেই বলেছিলো
ভালোবাসা সিলেবাসে না থাকলেও
মানবজীবনেরই অধীত বিষয়।
দু’চোখে মেঘ আর
দু’পকেটে দুটো চপল নদী
নিয়ে সেই লিখেছিলো, তুমি তাকে ছুঁয়ে দিলে
সে হয়ে যাবে বাহারী কদমফুলের গাছ,
আর তোমার  পায়ে বিছিয়ে দেবে
পুরোটা বর্ষাকাল।
বলেছিলো -
দু’ঘন্টা জ্যাম মানে
দু’ঘন্টা পাশাপাশি- রিক্সায়,
দু’ঘন্টা লোডশেডিং মানে
আকাশের যতো খসা তারা নিয়ে
ছাদে ফোনে টানা ঘন্টা দুই,
কিংবা দু’ঘন্টা অকালীন বৃষ্টি মানে
কফির নরম ঘ্রানে আঁধার-বুনো রেস্তোরায়
রুটিনের বাইরে মুখোমুখি আরো অনেকটাক্ষন।
মনে কি হলো ঠিক অতখানি
হিসেবী না বলেই সে কবি;
কিংবা যা কিছু অসহ্য, বিরক্তকর,
কখনো কখনো তার পুরোটাই মাখা
থাকে অকারন ভালোবাসায়,
অথবা, ভালোবাসা পেলে
এ শহরে থাকা নেহায়েত মন্দ নয়।


শিরোনাম নেই



কেউ জানেনা আমি খুঁজে পেয়ে গেছি
চকচকে সোনালী ঈভের আপেল,
নীল ধুঁপের গন্ধ হৃদয়ে ভরে
আরো চকচকে কোন রূপালী ছুরির অপেক্ষায়,
আজীবন কাটিয়ে বনেদী সিন্দুকে 
অতীতের গহন থেকে বর্তমানে
বোরাকের মতো লাফিয়ে উঠেছে -
সোনালী চকচকে আপেল সে এক।
আমার সোনালী আপেল
আমারো চেয়ে বেশী ভালোবাসে বুঝি
ঘাতক ছুরির সহিংস চুম্বন,
রক্তপাত নিশ্চিত জেনেও কেন তার কোন ভয় নেই 
জিঘাংসায়?  আহ, জানে সে
মৃত্যুচুম্বনে তুলে নেবে বিষ,
তবু সে কেন চায় ক্রোধের পরশ?
ছুরিও কি সমানই চায় তাকে,
তার নরম বুকে ছোবল বসাবে বলে
কোথায় কোন সে আড়ালে 
সেও কি রয়েছে ধারালো প্রতীক্ষায়?
সেও কি ভালোবাসে তাকে
মৃত্যু ছাড়া যাকে তার আর কিছু দেবার নেই?
তারো তীহ্ম ইস্পাতও কি পেয়েছে খুঁজে কেউ?
আমারই মতো সেও কি ভালোবেসে ভালোবাসাহীন?
***************************************
বড়ই দৌড়ের উপর আছি, তবু যে আছি সেই জানান দিয়ে গেলাম।


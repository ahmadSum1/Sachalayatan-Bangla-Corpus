বিষণ্নতা বিষয়ক



বিষণ্ণতার শহরে এসে 
হ্যামিলনের মনে হলো একবার বাজালেই বাঁশি
বিষণ্নতা সব ঝাঁপ দেবে নদীতে,
মনে হলো নতুন এক সুর তুললেই
এক লহমায় শহরে চমকাবে আনন্দের কিংখাব।
হ্যামিলন, বিষণ্নতা কোন শৌখিন আলোয়ান নয়,
যে ছুড়ে ফেলে দেয়া যায়,
বিষণ্নতা আমাদের শখ বা রোগ নয়,
বিষণ্নতা আমাদের সহচর, নিত্য প্রেম,
বিষণ্নতা আমরা আমাদের বুকে পুষি,
চোখে পুষি, পুষি আমাদের স্বপ্নে।
আমাদের মানিব্যাগ খুলে দ্যাখো,
দেখবে বিষণ্নতার নোট সব – দশ, বিশ, ত্রিশ,
আমাদের স্কুলে যাও,
দেখবে শিশুরা সব লাল, নীল রং এ আঁকছে,
গোল, চারকোনা নানানরকম বিষণ্নতা।
আমাদের ঘুমে বিষণ্নতা, আমাদের স্বপ্নে বিষন্নতা,
আমাদের হাসিতে বিষণ্নতা, আমাদের বিষণ্নতায় বিষণ্নতা।
আমাদের বুঝি বহু পাপ,
আনন্দ তাই আমাদের দিয়েছে নির্বাসন,
আমরা কি চাইলেই হতে পারি সুর্যমুখী, 
রংধনু রং, হাল্কা পাখায় চঞ্চল প্রজাপতি,
আমাদের তাই বিষণ্নতার সাথেই ঘর সংসার,
জীবনযাপন, প্রেম-ভালোবাসা-সহবাস।
বহু লোকালয় ঘুরে বুঝি বিষণ্ণতা এ শহরে তাই স্থায়ী হয়,
এখানে বিষণ্নতার ট্রাফিক, এখানে বিষণ্নতার সড়ক,
এখানে বিষণ্নতার সাথে প্রেম হয় বিষণ্নতার,
এখানে বেলা ডুবে গ্যালে বিষণ্নতা, এখানে চরাচর জোস্ন্যায় ভেসে গ্যালে বিষণ্নতা,
এখানে কবিরা ল্যাখে বিষণ্নতার স্তুতি সব,
এ এক দুঃখশহর হ্যামিলন, এখানে আনন্দের কোন স্থান নেই
এখানে বসন্তও গায় বিষণ্নতার গান।
তুমি বরং বাঁশিতে বিষণ্নতার সুর তোলো,
সুর তোলো বেহাগের, দ্যাখবে ক্যামন ভীড় করে সব,
ক্যামন ভারী হয়ে ওঠে বাতাস, আর পাখীরা ডেকে ফেরে বিবাগী সাথীকে,
গর্ভবতী মেঘেরা ঝরায় কান্না, ঝাউবনে খেলে দীর্ঘশ্বাস।
সকলেই সুখী হতে পারেনা হ্যামিলন, কারো কারো নিয়তি বিষণ্নতার,
কোন কোন শহর আনন্দের স্পর্শে বিপন্ন বোধ করে,
নিজের চির চেনা অনুভব হারিয়ে স্পষ্ট উদ্বাস্তু হয়ে পড়ে,
সামষ্টিক শোকস্বপ্ন শেকড় গাড়ে একদম নগরের বুকের ভেতর।
তুমি বরং ফিরে যাও সুখী মানুষের আনন্দ কোলাহলে
ফিরে গিয়ে সুখী মানুষদের বলো,
আছে এক অচিন শহর, বুকে তার বরফ জমাট বিষণ্নতা।


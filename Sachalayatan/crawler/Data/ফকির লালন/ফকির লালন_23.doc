ব্লগর ব্লগর



আমাদের বাস স্বপ্নের দুপারে, দেখা নাই, কথা নাই, শুধু কাটা ঘুড়ির মতো অচেনা, অজানায় উদ্দেশ্যহীন ভেসে বেড়ানো - গন্তব্যহীন, নিরুদ্দেশ যাত্রা।
কাঠফাটা রোদে একটা পাখি টানা ডেকে চলে, কাকে ডাকে সে? আমাদের সেই নিমগাছটা ভালো আছেতো?
স্মৃতিরা কেন সাদাকালো হয়, রঙিন হতে তাদের কে মানা করে? আজকাল কোনকিছুই ধারাবাহিক মনে পরেনা, কোন ফ্লাশব্যাক নেই, শুধু এক একটা মুহূর্ত ঘাই দেয় হঠাৎ।
দুশোটা বেলুন ওড়াতে চাই, তুমিও কি ওড়াবে ঘুড়ি? মেঘের বুকের ভেতর?
এবার ভেসে ওঠো হে, অতল থেকে উঠে এসো, ডুবসাঁতারে কি আর ভেসে থাকা যায়? 
কিভাবে বৃষ্টির ফোঁটাগুলো রবিশংকরের সেতারের মতো নেচে যায়, দ্যাখো, একদম সত্যজিত রায়ের ছবির মতো। আমি একটা পুরো ক্লোজ শট বুকে ফ্রিজ করে রাখি, এলে - দেবো।


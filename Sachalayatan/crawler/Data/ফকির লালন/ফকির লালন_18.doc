 জ্যোৎস্না-স্নান



তুমি আমি, কাজলরেখা, জ্যোৎস্না চাখতে
যখন যেতাম উত্তরের গাঙে,
সেখানে বিশাল সব হাঁ-করা ঢেউ,
যেন বোয়ালের মতো গিলে খাবে চাঁদ সদাগরের নাও
জ্যোৎস্নায় ধুয়ে যায় মন,
জ্যোৎস্নায় ভিজে যায় শরীর,
জ্যোৎস্না না কাজলরেখা - তুমি,
কার নেশা বড়, ভাবতে ভাবতে আমার কিস্তিই
বুঝি গিলে খায় তোমার উথালপাথাল হাওড়।
তারার শামিয়ানা, ছলাৎ-ছলাৎ, তুমি আমি 
পাশাপাশি, বলো, মরণেই বা আর কিবা আসে যায় -
অমন রাতে - আমাদের বেসাতি স্বপ্নের,
আমাদের বেসাতি জোৎস্নার।


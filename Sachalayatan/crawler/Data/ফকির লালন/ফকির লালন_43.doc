প্রাত্যহিক



আমার অস্তিত্ব আজ
স্পষ্ট দু’ভাগে বিভক্ত-
মাঝখানে যেন সীমান্তের কাঁটাতারের বেড়া,
এক ভাগ তুমি-হীন,
অন্য ভাগে তোমাকে ফিরে পাবার সম্ভাবনা।
যে ভাগে তুমি নাই,
সেখানে আমি অফিস করি, বাজার যাই,
বোনাস আর বেতনের খবর রাখি,
ছেলে ভালো স্কুল পেলোনা বলে প্রেসার বাড়াই,
আর ক্রিকেটের স্কোরে পুরাতন বন্ধুদের ফোন করি।
কিন্তু তারা কেউ তোমার কথা জিজ্ঞাসা করেনা,
বলেনা কোথাও কখনো তোমার সাথে তাদের দেখা হয়েছিলো কিনা,
কিংবা তোমাকে কোথায় গাইতে দেখা গেছে শেষ,
অথবা আমার কখনো তোমাকে মনে পড়ে কিনা,
বা কেন এখনো খুঁজি কবিতার পুরাতন পংক্তিমালা সব।
যাপনের যে অংশে তুমি নাই, নিঃসন্দেহে সেটাই প্রবল,
সেটাই নিয়েছে দখল সবকিছুর, সেটাই সর্বগ্রাসী। তবু যতটুকু ক্ষুদ্রাংশে
তুমি আছো, শর্ষেদানার মত ক্ষুদ্র হলেও তাই পূর্ণজন্মের প্রতিশ্রুতি,
তারই স্পর্শে বাঁচে হঠাৎ-ভাল্লাগেনার কষ্ট, বাঁচে মন-খারাপের রোগ,
তারই স্পর্শে ভাবি, তবুও তুমি ভালো থেকো।


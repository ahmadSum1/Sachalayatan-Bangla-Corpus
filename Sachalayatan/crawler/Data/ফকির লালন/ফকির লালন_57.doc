কবিতাণু



 কর্পোরেট
বণিকের কড়ি কেনে সব,
কাব্য, লাস্য, প্রেম ও দু’গালের টোল!
পাপ
আমরা সব অন্ধ উঁইপোকা,
নিরন্তর কেঁটে চলি
ফুলেল রূপকথা।
হে জিপ্সী সময় ক্ষমা করো,
ক্ষমা করো,
আমাদের – ক্ষমা করো।
প্রতীক্ষা
কবিদের অভিসারী হবে বলে
স্বপ্নরা গতকাল ছুটিতে গ্যাছে।
শুধু এক সবুজ লাউডগা
আহ্লাদী হয়ে রয়ে গ্যাছে ঘরে –
যদি কেউ ঘরে ফেরে!
বিরহ
তুমি ভাবছো পালাবে,
তো, দরজা চেনো কি?
তুমি ভাবছো শৃংখলা,
তার অর্থ বোঝো কি?
সর্ম্পক
ভুল ভাববে বলেই
ভোলাতে চাই, যেন নিয়নে
না ফোঁটে জোছনার মায়া ।
খুন করবে বলেই
বাদ দেই খুনসুটি, যেন ঘরছাড়া
হলে, না আসে পিছুডাক।
 আমরা 
( ফারহান আখতারের গান শুনে)
পুরোনো শার্টের পকেট থেকে বের হলোঃ
দুটো দশ টাকা, একটা ইকোনো,
একটা বিজ্ঞাপন – চাকরির,
দুমড়ানো চিরকুট, দুটো ভিজিটিং কার্ড,
আর তোমার ফোন নম্বর।
তুমি ভালো আছো?


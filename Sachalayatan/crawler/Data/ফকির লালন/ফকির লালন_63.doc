 নিরুদ্দেশ, তোমার যাত্রায়



বহু চৌকাঠ পেরিয়ে তবে তোমাতে ফেরা হয়,
মহাসড়ক থেকে গলি, তস্য গলি পেরিয়ে
তবে খুঁজে পাই সঠিক ডোর বেল।
যে রাতে জ্যোস্নার মার কাটারি
চাঁদের উঠানে তারাদের তুমুল আড্ডা বিলাস,
সে রাতে সাহস করেছিলাম তোমার যাত্রায় -
ছুঁতে চেয়েছিলাম কৃষ্ণচূড়ার চেয়েও আঁচল লাল,
মেঘের কান্নার মতো চুলের বিনুনী বাহার,
কাক-কালো চোখ, আর নরম ঠোঁটের গালিচা।
তবু বহু দূরে রয়ে যায় ঠিকানা তোমার,
চৌ্রাস্তার কোনো ট্রাফিক জানেনা কতগুলো
লালবাতি পেরোলে তবে তোমাদের গলি,
জানেনা পাড়ার লন্ড্রি, কোন বাসা থেকে আসে
লাল পাড় তাঁতের জ়োয়ার,
শুধু বাতিহীন খোঁড়া লাইটপোস্টে ঋতুহারা কোকিল
ভুল সুরে অবেলায় গেয়ে যায় বসন্তের যতো গান।
নাগরিক কোরাস-কোলাহলে সে গানও বুঝি -
খুঁজে পায়না জানালা তোমার। আমারই
মত নিরুদ্দেশ-তারো বুঝি জানা নেই
বহু বসন্ত হারালে তবে তোমাতে ফেরা হয়।


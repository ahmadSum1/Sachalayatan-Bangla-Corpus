উইল কিংবা পোস্টমর্টেমের কবিতা



এরকমই কথা ছিলো যে আমরা
চলে গ্যালে সেই দেখে রাখবে সব -
এই চরাচর, আদিগন্ত অন্তহীনতা,
নিঃসঙ্গ দুপুর, বিনিদ্র অন্ধকার, আর
যাকিছু আমাদের একান্ত উত্তরাধিকার।
অরণ্যের মধ্যে সে থাকবে সবুজের
প্রতিনিধি হয়ে, যেমন ঠাঁয় একপায় অপেক্ষায়
ইটের ভাঁটার চিমনী - একালের তালগাছ,
অদম্য ক্ষুধার পোস্টার হয়ে নিঃগলিত নিঃশ্বাসে
নিয়ত উসকে দেয় মেঘেদের কৌ্তুহল।
কথা ছিলো, যদ্দিন না ফিরি,
সেই আঁগলে রাখবে এইসব, আমাদের
নিজস্ব খুঁনসুটি, ফিবছর ঋতুমতী বানে ভেসে আসা
পলিপুষ্ট আমাদের প্রিয়সব কলমীলতা।


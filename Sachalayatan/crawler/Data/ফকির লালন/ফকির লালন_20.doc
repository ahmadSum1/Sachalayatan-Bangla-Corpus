নস্টালজিয়া



আজ মনের উপর ভর করেছে অপ্রাকৃত জোস্ন্যা,
আজ হঠাৎ নিঃশব্দে ঝাঁপিয়ে পড়েছে স্মৃতির বাঘ,
বর্তমানের স্বাদ পেলে সে আর কি চায়?
আজ মনে হচ্ছে কতো হ্রস্ব ছিলো ঐ পথ,
হয়তো আরো কিছু ঘুরে গ্যালে দীর্ঘ হতো থাকা,
মনে হচ্ছে পথ কতো সহজেই সরল হতে পারে,
কতোটা বক্র পথ ঘুরে এলে রেখা সরল হয়,
পরিধিতে দাঁড়াবার আগে কেই বা তা জানতো?
আজ পুরোনো এলবামে
নিজেরই ছবি দেখে মনে হচ্ছে ক্যামন অচেনা,
মনে হচ্ছে ঐ জীবন আমিতো করিনি যাপন,
নিজের পায়ের দিকে তাকিয়ে কেবলই মনে হচ্ছে
খালি পায়ে কবে শেষ হেঁটেছি শিশিরে? 
নিজেরই করতল ছুঁয়ে মনে হচ্ছে কতকাল ধরি নাই 
কারো হাত, কেবলই হ্যান্ডশেকে ভরে উঠেছে জীবন।
আজ পুরোনো ড্রয়ার খুলে পেয়েছি পুরোনো চিঠি,
পেয়েছি পুরোনো হাতের লেখা, পুরোনো সম্বোধন্,
পেয়েছি পুরোনো ভালো থাকিস, আজ মনে হচ্ছে
মনে হয়নি কতদিন, মনে হচ্ছে, মনে পড়েনি কতোদিন,
মনে হচ্ছে - মনে করিস্, মনে হচ্ছে - মনে পড়িস্,
মনে হচ্ছে, ভালো থাকিস্, ভালো থাকিস্, ভালো থাকিস্।


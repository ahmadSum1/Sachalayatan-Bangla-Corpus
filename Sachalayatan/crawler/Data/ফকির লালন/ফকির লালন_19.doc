তিন কন্যা



আজ পূর্নিমার রাতে তিন কন্যা
বেড়িয়েছে আকাশ ভ্রমনে, আজ
তারা কিছু যুবকের বুকে নেশা
বুনে দেবে, দেবে কষ্টের বীজ,
কিছু হাহাকার আর অপূর্ণতা,
আজ পূর্ণিমার রাতে তিন কন্যা
বেড়িয়েছে চরাচর ভ্রমনে। আজ
তারা কিছু যুবককে ভীড়ের মাঝে 
ক্যামন একা করে দেবে, ওরা -
যেমন তুমি-আমি, বুঝি তেমনইবা 
অতি সাধারণ, শুধু পূর্ণিমা এলেই 
জোয়ারের নদীর মতো মন খারাপের 
রোগ হবে ওদের, কেবলই মনে হবে,
আহা, কি যেন নেই, কি যেন
নেই; অথচ অমন ভরা জোস্নাতেও
আমরা ঠিকই পোষা নারীর ঘ্রানে 
দিব্যি সুখনিদ্রা যাবো। আজ পূর্ণিমার 
রাতে তিন কন্যা বেড়িয়েছে পৃথিবী
ভ্রমনে, আজ তারা কিছু যুবককে
পৃথিবীরও অতীত কোন এক অজানা
পৃথিবীর পথ চেনাবে বুঝি, অনাগত
আর সব এমন পূর্ণিমার রাতে, তাদের
কেবলই মনে হবে, এ জীবন বুঝি
প্রাক্তন, এ তারা আগেও করেছে যাপন; 
মনে হবে, কেন প্রতি পূর্ণিমার চাঁদ 
এতো চেনা মনে হয়, মনে হবে যেন 
এমনই কোন রাতে দূর অতীতেও তারা 
ছিলো জেগে একা, মাতালের মতো শুধু
জোস্নার রূপ পান করেছিলো, মনে হবে, 
এ নিদ্রাহীন করূণ অপ্রাকৃ্ত জীবন তাদের --
ক্যানো আমাদের মতো সাধারণ সহজ নয়?
আজ পূর্নিমার রাতে তিন কন্যা 
বেড়িয়েছে ভাগ্যবপনে, আজ দৈবচয়নে 
তারা কিছু হতভাগা ভাগ্যবান খুঁজে নেবে।..


পর্যটন



বলতে পারো এও একধরনের পর্যটনই,
ধরো, সমুদ্রের সাথে আমরাও বেড়াতে গেছি সৈকতে –
কিছু ফটো তোলা হবে,
রোদছাতার দাম নিয়ে খানিকটা দরদাম হবে,
হয়তো কেনা হবে কিছু ঝিনুকের মালা,
হয়তো কেউ বলেও বসবে এ মালা তোমারই জন্য,
তূমিও হয়তো অবাক হয়ে তাকাবে তার চোখে,
কিংবা তার আগেই কোথায় বড় রূপচাঁদা পাওয়া যায়
সে আলোচনায় কারোই কিছু হবেনা বলা,
হয়তো আঙুল ছড়িয়ে কেউ কেউ বালির বুকে
নিজেদের নাম লিখে অপেক্ষা করবে কখন এসে ধুয়ে নিয়ে যাবে ক্লান্ত সব ঢেউ,
কিংবা ধরো, এতসব ঘটে ওঠবার আগেই আমরা পেয়ে যাবো
কবিতার কিছু লাইন এবং উপমা,
অথবা ভ্রমণ এবং পর্যটনের কোনটার ব্যবহার যুতসই হয়
ভাবতে ভাবতে হেলে যাবে বেলা,
সূর্যের সাথে অস্ত যাবে লাইনে দাঁড়ানো বাকি সব লাইন,
অস্ত যাবে অন্য সব ভ্রমণ কিংবা পর্যটন,
ঝিনুকের মালা, রোদেদের বুকে ছাতাদের চুম্বন,
ঝলসানো হয়ে মেন্যুতে ওঠার আগে পুরো একজীবন সাঁতারের স্মৃতি।
কিংবা যতক্ষণ ফের জোয়ার না আসে
ততক্ষণ ঢেউদের ঠোঁট অভিমানে দূরে সরে রবে,
অথবা বালির বদলে আমরাই বুকে লিখে নেবো আমাদের প্রিয়সব নাম,
প্রিয় ঢেউ, ঝিনুকের মালা, কিংবা রূপচাঁদা। হয়তো অনাগত কবিতার
জন্য আমাদের অপেক্ষা দীর্ঘ থেকে আরো দীর্ঘতর হবে,
বাসী হয়ে যাবে আমাদের জমানো বিরহ সব।
অথবা ধরো, পূরাতন জীবনে ফিরে এসে আমাদের জিন্সের ভাঁজে খুঁজে পাবো
কিছু সামুদ্রিক বালি, বোতামের সমান ঝিনুক, লবনাক্ত স্মৃতি,
কে জানে, হয়তো তাদেরই মনে হবে পুরো না-লেখা কবিতা এক,
হয়তো মনে হবে সেও ছিলো একধরনের পর্যটন।


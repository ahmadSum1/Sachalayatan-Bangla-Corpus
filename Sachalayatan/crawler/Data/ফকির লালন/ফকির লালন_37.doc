প্রেম, পতন কিংবা পরাগায়নের কবিতা



তারল্যের ধর্ম এমনই যে
পাশাপাশি থাকলে -
কিছু অভিস্রবনতো ঘটবেই;
ভালোবাসোনি জানি,
তবুতো বাস বহুকাল পাশাপাশি,
দূরে চলে গ্যালে –
অন্তত কিছু হারানোর কষ্টতো হবেই।
আমাদের রূপকথার নায়ক নায়িকা আমরা নই,
যারা ছিলো, তারাও ভুলে গ্যাছে
কৈশরের সব সোনার কাঠি-রূপোর কাঠির গল্প,
বড় হয়ে সকলেই বুঝে যায় কৌটোয় থাকেনা ভ্রমর,
কিংবা কাকে বলে কাফ লাভ্ অথবা ইনফ্যাচুয়েশন,
ফ্রয়েডিয় কঠিন জালে আটকে পড়ে অবিমিশ্র মুগ্ধতা সব;
আর স্ফটিকস্বচ্ছ হতে থাকে গত জন্মের মৈত্রীর মোহময় কংকাল।
কিছু ভুল হবে জানি,
মুলতঃ তেমনই শর্ত অবধারিত পতনের,
তবু মুক্ত হতে গিয়ে আমাদের জীবন বোধহয়
পাতালের কৌটোবন্দী কীটেরও অধম হয়ে যায়,
কিংবা রূপকথার চেয়েও আরো কোন গভীর হেলুসিনেশন
আমাদের গ্রাস করে, যে জেগে দ্যাখে স্বপ্ন জাগরনের,
সহস্র সোনার কাঠি বদলেও তার ভাঙেনা ঘুম,
শুধু এক নিঃসঙ্গ অন্ধকারের ভ্রুন অহর্নিশ
পাখা ম্যালে আমাদের জারজ যাপনে।
আমাদের নায়কের চোখে ঘোড়দৌড় আজ,
নায়িকারা ছড়ায় দ্যূতি ব্যাসার্ধ শাসনের,
সব প্রেম মুছে গ্যাছে, অথবা ছিলোনা তা কোনকালেই,
শুধু তুমি আমি বয়ে যাই গ্লানি যতো সব,
যদিও নিশ্চিত জানি ভালোবাসা চেয়ে খোঁজনি কখনো,
নিজেকে, কিংবা অন্য কোন চেনা-অচেনাকে,
তবু পরাগায়নের স্বপ্নে পাগল কিছু পথভোলা রেণু,
ঋতুমতী হয়ে গ্যালে, কেন ঠিক,
আমাদেরই খুঁজে পায়?


তুমি চলে যাবার পর ...



তুমি চলে যাবার পর,
আমাদের এক অদ্ভুত অচিন অবসাদ গ্রাস করে।
যে দুটো বক উড়ে গ্যালো, সায়াহ্নে,
কিংবা তাড়িত দুপুরে তারস্বরে যে কাক চেঁচাচ্ছিলো,
আমাদের মতো তাদেরো তোমার বিদায়ের সাথে
কোন সম্পর্ক আছে কিনা, সে প্রশ্নে আমাদের
দার্শনিক বন্ধুর কপালকুঞ্চন দীর্ঘ থেকে দীর্ঘতর হতে থাকে।
আর আমাদের মধ্যে যে কবি,
স্বপ্ন নিয়ে যার জীবনযাপন,
তার স্থির বিশ্বাস হয় যে - তুমি ফিরে আসবেই;
সে বলছিলো, কবিতা এমনই এক নির্মান, যে
তোমার অনুপস্থিতিতে, তা কেবলই অপূর্ন থেকে যায়।
আর আমাদের মধ্যে যারা বেশ, যাকে বলা যায়,
প্রাকটিকাল, তারা অবশ্য বুঝেছিলো যে প্রতিটি মানুষেরই
ভাগ্যান্নোয়নের অধিকার জন্মগত। এবং তোমার
প্রস্থানের সাথে তার ক্রিয়া-প্রতিক্রিয়ার সম্পর্কটা
তাদের কাছে এতটাই অনুধাবিত ছিলো
যে - নিজেদের ভাগ্যান্বেষনে, তারাও
দূরতম অভিবাসনের স্বপ্নে বিভোর হয়ে ওঠে;
কেননা তাদের ধারনা হয়, পথ একই হলে
তোমার সাথে ফের দেখা হওয়া অবশ্যম্ভাবী,
সময়ের অপেক্ষা মাত্র।
আর আমরা, যারা খুব সাধারন,
কিংবা বলতে পারো, সাধারনের থেকেও আরো অক্ষম,
তারা কেবলই ভাবতে থাকি,
যদি যাবার আগে, ভুল করে, তুমি আরও কিছুটা বেশী
অবহেলা করে যেতে - তবে তাই নিয়ে কাটানো যেতো বাকীসব।


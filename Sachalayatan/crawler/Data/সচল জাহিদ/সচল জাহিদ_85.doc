টিপাইমুখ বাঁধ ও বাংলাদেশ প্রেক্ষাপট-১



প্রিয় পাঠক শুরুতেই ক্ষমা চেয়ে নিচ্ছি এই অতি গুরুত্ত্বপূর্ণ একটি বিষয় নিয়ে পোষ্ট দিয়ে দেরী হওয়াতে, বিশেষ করে একাধিক পাঠক ও সচলদের কাছে থেকে অনুরোধ আসার পরেও। আমার বিলম্বের কারন মূলত দূটি, প্রথমতঃ আসলে এই বিষয়টি নিয়ে সংবাদপত্রে, ব্লগে ও অন্যান্য সংবাদ মাধ্যমে অসংখ্য লেখা বেরিয়েছে এবং যার অধিকাংশগুলিতেই বিচ্ছিন্ন ভাবে সমস্যা গুলি তুলে ধরা হয়েছে। আমি চেষ্টা করেছি এই সময়ের মধ্যে এই লেখাগুলি নিয়ে পড়াশুনা করতে যাতে সামগ্রিক ভাবে এই বিষয়গুলিকে সহজভাবে সবার কাছে তুলে ধরতে পারি, আর দ্বিতীয়তঃ আমি চেষ্টা করেছিলাম প্রকৌশল ও পরিবেশগত কিছু তথ্য সংগ্রহের। আরেক সচল দিগন্ত আমাকে সেই ব্যাপারে সার্বিক সহযোগীতা করেছে। সেজন্য শুরুতেই তাকে কৃতজ্ঞতা প্রকাশ করছি। আমি আরো কিছু তথ্য সংগ্রহের চেষ্টা করছি এবং আশা করছি তা এই সিরিজ লেখায় বাড়তি কিছু সাহায্য করবে। আমি চেষ্টা করব কয়েকটি পর্বে সামগ্রিক ভাবে আলোচনা করতে। এই সব নিরস লেখার জন্য অধিকাংশ ক্ষেত্রেই পাঠকদের আগ্রহ ধরে রাখা কষ্টসাধ্য তার পরেও আশা করছি দেশের জন্য এই গুরুত্ত্বপূর্ন বিষয়টিতে সবার আগ্রহবোধ থাকবে। 
ভূমিকাঃ
পানির অবাধ শক্তিকে মানুষের কাজে লাগানোর ইতিহাস অনেক পুরানো। খ্রীষ্ট্রপুর্ব ৩০০০ সালে জর্ডানে প্রথম বাঁধ নির্মানের উদ্যোগের কথা জানা যায়। মাত্র ৯ মিটার উঁচু আর ১ মিটার চওড়া সেই বাঁধের মধ্য দিয়ে [১] পানিকে আটকে শক্তি সঞ্চয়ের যে ইতিহাস শুরু হয়েছিল তা আজও অব্যহত আছে। একসময় আমরা শক্তি নিয়ে বেশী চিন্তিত ছিলাম আর আজ তার সাথে যুক্ত হয়েছে পরিবেশ।এই সুন্দর পৃথিবীটাকে আরো বেশী দিন মানুষের এবং অন্যন্য জীবের বাসযোগ্য করে রাখার জন্য প্রয়োজন সব ধর্মের, বর্ণের, গোত্রের সর্বোপরি সকল দেশের মানুষের সমন্বিত প্রচেষ্টা। ‘যেকোন বাঁধই পরিবেশের উপর ফেলে একটি বিরূপ প্রতিক্রিয়া’ এই চরম সত্যটি বুঝতে আপনাকে পানি বা পরিবেশ বিশেষজ্ঞ হবার কোন প্রয়োজন নেই। ছোটবেলায় ম্যাকগাইভার সিরিজের একটি পর্বের কথা এখনো মনে আছে। সম্ভবত একটি এলাকায় আগে স্বাভাবিক ভাবে বন্যা হত এবং তাকে কেন্দ্র করে একটি বাস্তুতন্ত্র ছিল। ড্যাম নির্মানের কারনে ঐ এলাকায় একপাশে বন্যা নিয়ন্ত্রিত হওয়ায় এক ধরনের পোকার উপদ্রুপ বেড়ে যা সেখানকার মানুষদের স্বাভাবিক জীবন যাপনকে বলতে গেলে দূর্বিসহ করে তুলে। পর্বটির শেষে ড্যামটিকে উড়িয়ে দিয়ে সমস্যার সমাধান করা হয়।আমার এই কথাগুলিকে ভূমিকা হিসেবে দেখলে আজকের এই লেখনীর বিষয়বস্তু পরিষ্কার হয়ে উঠে, বাংলাদেশ আজ একটি ভয়ঙ্কর সমস্যার মুখে পতিত, আমরা এখনো বিষয়টি পরিষ্কার বুঝতে পারছিনা তাই আসল চিন্তা না করে রাজনীতির কাঁদা ছোড়াছুড়ি করে যাচ্ছি। বিষয়টি নিয়ে ব্লগে, সংবাদপত্রে, টিভিতে, জনসভায় আলোচনা হচ্ছে, কুটনৈতিক পর্যায়ে মতানৈক্য চলছে, বিভিন্ন দলের বিশেষজ্ঞদের নাম জানা যাচ্ছে কিন্তু তার পরেও আমরা পনের কোটি মানুষ শান্তিতে ঘুমোচ্ছি। সুনামগঞ্জের হাওড় এলাকার দরিদ্র কৃষকটি, যার সারা বছরের খাবার আর জীবন যাপনের একমাত্র অবলম্বন বোরো ধান, কিংবা দরিদ্র জেলেটি যার খেয়ে পড়ে বেঁচে থাকা নির্ভর করছে বর্ষাকালের হাওড়ের মাছের উপর সেও শান্তিতে ঘুমুচ্ছে কারন সে জানেনা কি ভয়াবহ ভবিষ্যৎ অপেক্ষা করছে তার জন্য। ফাঁরাক্কা ব্যারেজের কারনে আমাদের উত্তাল প্রমত্তা পদ্মা আজ যৌবন হারিয়েছে সেই সাথে ধুকে ধুকে মরছে এর শাখানদীগুলো। ১৯৭৪-৭৫ সালে নির্মিত ফাঁরাক্কা ব্যারেজের ফলে ভারতের একচেটিয়া পানি উত্তোলনকে কেন্দ্র করে একটি চুক্তি করতে কুটনৈতিক আলোচনা গড়িয়েছে ২০ বছর, আর এই সুদীর্ঘ সময়ে আমরা হারিয়েছি আমাদের নদীর নাব্যতা, আমাদের ফসলের জমি হারিয়েছে তার উর্বরতা, লবনাক্ততা এসে গ্রাস করেছে আমাদের অহংকার সুন্দরবনকে, ইবনে বতুতার সবুজ বাংলাদেশের উত্তরাঞ্চল পরিনত হয়েছে শুষ্ক মরুভূমিতে। এই অতীত থেকেও আমরা শিক্ষা গ্রহন করতে পারিনি, আজ ভারত টিপাইমুখে বাঁধ নির্মান করার সব প্রস্তুতি যখন নিয়ে ফেলেছে ঠিক সেই মূহুর্তেও আমরা জাতি হিসেবে একতাবদ্ধ হতে পারছিনা, আমার দেশে দাঁড়িয়ে ভিনদেশের দালাল বুক উঁচিয়ে বিবৃতি দিয়ে বেড়াচ্ছে, এদেশেরই একশ্রেনীর বিশেষজ্ঞ এই প্রকল্পের বাংলাদেশের সুবিধার ব্যবস্থাপত্র দিয়ে যাচ্ছে আর আমাদের সূর্য্য সন্তান রাজনীতিবিদেরা এটাকে নিয়ে ক্ষমতা দখলের রসদ সংগ্রহে ব্যস্ত হয়ে পড়েছে।শুধু একটা কথা মনে করিয়ে দেই পদ্মা গেছে, আজ টিপাইমুখ বাঁধ আর সেইসাথে ফুলেরতল ব্যারেজ যদি নির্মিত তাহলে মেঘনা যাবে, তখন বাকি থাকবে শুধু ব্রহ্মপুত্র (যমুনা), সেটারও বারোটা বাজিয়ে দেবে ব্রহ্মপুত্র থেকে পানি সরিয়ে অন্য জায়গায় নিয়ে। এগুলো সব ভারতের উচ্চাভিলাষী রিভার লিঙ্কিং প্রকল্পের এক একটি ধাপ।  
পানিবিদ্যুৎ বাঁধ ও ব্যারেজ কি ? 
সাধারন পাঠকদের জ্ঞাতার্থে মূল আলোচনায় যাবার পূর্বে আমি পানি প্রকৌশলগত কিছু জিনিস ব্যখ্যার প্রয়োজন অনুভব করছি, কারন আমরা অনেক সময়ই বাঁধ ও ব্যারেজকে এক করে গুলিয়ে ফেলি। পানি প্রকৌশলগত ভাবে সাধারনত বাঁধ হলো নদীতে আড়াআড়ি ভাবে অর্থ্যাৎ প্রবাহের সাথে সমকোনে স্থাপিত কোন প্রতিবন্ধক যা কিনা প্রবাহকে সম্পূর্ন ভাবে বন্ধ করে দেবে। পানিবিদ্যুৎ প্রকল্পের মূল স্থাপনা হলো একটি বাঁধ। এক্ষেত্রে বাংলাদেশের কাপ্তাই বাঁধকে উদাহরণ হিসেবে উল্লেখ করা যেতে পারে। সাধারনত একটি খরোস্রোতা নদীর প্রবাহকে একটি বাঁধ দিয়ে আটকে এর উজানে জলাধার তৈরী করে পানির উচ্চতা বাড়ানো হয়। আমরা যারা সাধারন বিজ্ঞান পড়েছি তারা জানি এতে পানির স্থিতিশক্তি বেড়ে যাবে যা কিনা উচ্চতার সমানুপাতিক। পানিকে শুধু আটকে রাখলেই হবেনা, একটি নির্দীষ্ট উচ্চতায় যাবার পড়ে জলাধারের নিম্ন দিয়ে সুড়ঙ্গের মাধ্যমে এই পানিকে প্রবাহিত করতে হবে, হলে স্থিতিশক্তি গতিশক্তিতে রূপান্তরিত হবে এবং প্রচন্ড বেগে পানি প্রবাহিত হবে। পানির সেই বেগকে কাজে লাগিয়ে আমরা টারবাইন ঘোরালে বিদ্যুৎ উৎপন্ন হবে। সুতরাং বিদ্যুৎ উৎপাদন যত বাড়ানো হবে তত জলাধার থেকে ছেড়ে দেয়া পানির পরিমান তত বাড়বে। বর্ষা মৌসুমে নদীতে পনির প্রবাহ বাড়লে তা জলাধারে আটকে রাখা হবে সুতরাং বাঁধের পরে ভাটি অঞ্চলে পানির প্রবাহ কমে যাবে, আরো ভাল করে বললে ঠিক তততুকুই পানি যাবে যা টারবাইনের মধ্য দিয়ে প্রবাহিত হবে। অন্যদিকে শুষ্ক মৌসুমে উজান থেকে পানি কম আসলেও বিদ্যুৎ উৎপাদন করার তাগিদে জলাধার থেকে নিয়মিত ভাবে পানি ছাড়তে হবে ফলে বাঁধের ভাটিতে পানির প্রবাহ আগের থেকে বাড়বে। বাঁধের ভাটিতে পানির এই বাড়া বা কমার পরিমান নির্ভর করবে মূলত উৎপন্ন বিদ্যুতের পরিমানের উপর।  অন্যদিকে ব্যারেজ হলো নদীর পানিকে একাধিক গেইট দিয়ে নিয়ন্ত্রিত ভাবে প্রবাহিত করে এর উজানে পানির উচ্চতা কিছুটা বাড়ানো, প্রকৌশলগত ভাবে এই বর্ধিত উচ্চতাকে এফ্লাক্স বলে। ব্যারেজের ঠিক উজানে এক বা একাধিক কৃত্রিম খাল খনন করা হয় যার মধ্য দিয়ে নিয়ন্ত্রিত ভাবে পানি প্রবাহিত করে অভিকর্ষের প্রভাবে আরো ছোট ছোট খাল দিয়ে (তিস্তা ব্যারেজ, বাংলাদেশ) বা পাম্পের মাধ্যমে ( জি কে প্রকল্প, বাংলাদেশ) আবাদী জমিতে সেচ দেয়া হয়  অথবা অন্য কোন নদীতে পানি প্রবাহ বাড়ানো হয় ( যেমন ফাঁরাক্কা ব্যারেজ)। অর্থ্যাৎ ব্যারেজের মূল লক্ষ্যই থাকে একটি নদী থেকে পানি অপসারণ, অন্যদিকে বাঁধের মূল উদ্দেশ্য উজানে পানি সঞ্চয়।  আরো এক ধরনের স্ট্রাকচার আছে এমব্যাঙ্কমেন্ট বা ডাইক, যাকেও আমরা সাধারন ভাষায় বাঁধ বলে থাকি আর তা হলো একটি নদীর সমান্তরালে  স্থাপিত উঁচু প্রতিবন্ধক বা রাস্তা বিশেষ ( যেমন আশুলিয়ায় তুরাগ নদীর ধার দিয়ে ঢাকা রক্ষা বাঁধ)। এর কাজ মূলত বন্যার সময় পানিকে নদীর একপাশে বা দুই পাশেই না যেতে দেয়া।
টিপাইমুখ বাঁধ প্রকল্প ও এর ইতিহাসঃ
বারাক নদী থেকে পানিবিদ্যুৎ উৎপাদনের ধারনা আসে মূলত বন্যা নিয়ন্ত্রনের চাহিদা থেকেই। অনেক আগে সেই  ১৯৩০ সালের দিকে যখন  আসামের কাছাড় উপত্যকায় এক ভয়াবহ বন্যা সংঘটিত হয় তার পর থেকেই মূলত একটি দীর্ঘমেয়াদী বন্যা নিয়ন্ত্রন পরিকল্পনা করা হয় যার অংশ হিসেবে ১৯৫৪ সালে  ভারতের Central Water Commission (CWC) একটি বহুমুখী জলাধারের জন্য সমীক্ষার কাজ হাতে নেয় [২]। বাঁধ তৈরীর জন্য মাইনাধর, ভুবনধর ও নারাইনধর নামক আরো তিনটি প্রস্তাবিত স্থান প্রকৌশলগত কারনে বাতিল হয়ে যাওয়ায় ১৯৭৪ সালে টিপাইমুখ বাঁধের চুড়ান্ত  স্থান হিসেবে নির্ধারিত হয়[২]। এই স্থানটি তুইভাই নদী ও বরাক নদীর সঙ্গমস্থল থেকে ৫০০ মিটার ভাটিতে এবং বাংলাদেশ সীমান্ত থেকে ২০০ কিমি উজানে [২,৩]। এই বরাক নদীই বাংলাদেশে প্রবেশের আগে দু’ভাগ হয়ে সুরমা ও কুশিয়ারা নামে প্রবেশ করেছে, যা পরিশেষে মিলিত হয়েই মূলত মেঘনা নদী গঠন করেছে। এই সুরমা-মেঘনা নদী সিস্টেম গঙ্গা বদ্বীপ তৈরীর তিনটি সিস্টেমের মধ্যে একটি।
 
নির্মানাধীন টিপাইমুখ বাঁধের সাধারন তথ্যবলীঃ
এই প্রকল্পের কিছু গুরুত্ত্বপূর্ন তথ্য[২] নিম্নে দেয়া হলঃ  বাঁধের ধরনঃ এটি রকফিল ড্যাম অর্থ্যাৎ নদীর প্রবাহকে গ্রানুলার (দানাদার) মাটি দিয়ে ভরাট করা হবে  এবং পানির প্রবাহকে এক বা একাধিক পানি অভেদ্য স্তর ( যেমন স্টীল পাইল বা কনক্রীট, বা প্লাস্টিক পর্দা) দিয়ে রোধ করা হবে। বাঁধের উচ্চতাঃ ১৬২.৮ মিটার নুন্যতম বিদ্যুৎ উৎপাদন ৪৩৪ মেগাওয়াট তবে সর্বোচ্চ ১৫০০ মেগাওয়াট উৎপাদনের ব্যবস্থা রাখা হবে। বাঁধের কারনে সৃষ্ট জলাধারের ফলে প্লাবিত এলাকা প্রায় ৩০০ বর্গকিলোমিটার যাত প্রায় শতকরা ৯৫ ভাগই মনিপূর রাজ্যের আর বাকী ৫ ভাগ মিজোরাম রাজ্যের।   এই বাঁধ নির্মানে ভারতের ব্যাপক উৎসাহের পেছনে কিছু তথ্য [২]নিম্নরূপঃ    উৎপাদিত বিদ্যুৎ দিয়ে ভারতের উত্তর পূর্বাঞ্চলের মানুষদের উন্নয়নের পথে নিয়ে আসা যাবে। ভারতের অন্যান্য রাজ্যের গড় বিদ্যুতের ব্যবহার যেখানে ২৭০ কিলোওয়াটঘন্টা সেখানে এই অঞ্চলে তা মাত্র ৮০ কিলোওয়াট ঘন্টা এটি বন্যা নিয়ন্ত্রন করবে যা বাৎসরিক ৪৫ কোটি রূপীর ক্ষয়ক্ষতি রোধ করবে। টিপাইমুখ ড্যাম প্রকল্প থেকে ৯৫ কিলোমিটার ভাটিতে ফুলেরতল ব্যারেজ নির্মানের প্রস্তাব রয়েছে যা পানিবিদ্যুৎ কেন্দ্র থেকে ছেড়ে দেয়া পানিকে কাজে লাগিয়ে প্রায় ১,২০,৩৩৭ হেক্টর জমিকে সেচের আওতায় নিয়ে আসবে। প্রকল্পের ফলে সৃষ্ট কৃত্রিম হ্রদে মৎস্য চাষের মাধ্যেমে বার্ষিক আয় হবে ১৪ কোটি টাকা প্রকল্প এলাকা একটি উৎকৃষ্ট পর্যটন কেন্দ্রে পরিণত হবে। সৃষ্ট হ্রদ উজানের এলাকার মানুষদের  নৌ যোগাযোগ ব্যবস্থাকে উন্নত করবে সেই সাথে প্রকল্পের ফলে বছরের বিভিন্ন সময় নদীর পানির গভীরতার উঠা নামা কমে যাওয়ায় কলকাতা বন্দর থেকে বাংলাদেশ হয়ে শীলচর পর্যন্ত পন্য পরিবহণের সম্ভাব্যতা দেখা যাবে।  ( চলবে )
তথ্যসুত্রঃ
 
[১] উইকিপিডিয়া
[২]Environment Impact Assessment (EIA) of Tipaimukh HE(M) Project, submitted for North Eastern Electric Power Corporation Limited (NEEPCO)
[৩] ডঃ জ়হির উদ্দিন চৌধুরী, ১২ জুলাই ২০০৯, ‘বরাক নদী থেকে পানি প্রত্যাহার করা হলে তা হবে বিপদ জনক’, প্রথম আলোকে দেয়া বিশেষ সাক্ষাৎকার।


হাসতে নাকি জানেনা কেউ -০৮



আজকের দু’টি খবরের প্রতি অনিচ্ছা সত্যেও দৃষ্টি গেল, এসব খবর দেখতেও ভাল লাগেনা আর এসব নিয়ে লিখতেও আর ভাল লাগেনা। দুপুরের অবসরেই আমাদের স্বাধীন ভাইয়ের ইমেইল, ‘জাহিদ খবরটা দেখ’। 'টোয়েন্টি ২০ বিশ্বকাপ দেখতে চায় এমপিরা' শিরোনামের খবরটা দেখলাম এবং বুঝলাম বিদেশ ভ্রমনের জন্য কতটা নিচে নামতে পারে আমাদের সাংসদরা। সামনে ২০১১ বিশ্বকাপ, সেটার দোহাই দিয়ে এখন তাদেরকে টুয়েন্টি টুয়েন্টি বিশ্বকাপ দেখতে ইংল্যান্ড যেতে হবে। দেশের শ্রমজীবি মানুষের গতরখাটা ঘামের পয়সায় তাদের জন্য হয়ত ‘বিজনেজ ক্লাসের’ টিকেট কিনে জামাই আদর করে সেখানে নিয়ে যাওয়া হবে, বিলাস বহুল হোটেলে শুয়ে শুয়ে তারা দেশের ক্রীড়া উন্নয়নের স্বপ্ন দেখবেন। 
উপজেলা পরিষদ গঠনের মূল মন্ত্র ছিল প্রশাসন ব্যবস্থা বিকেন্দ্রীকরন এবং সেই সাথে স্থানীয় সরকারকে শক্তিশালীকরন। কিন্তু দেখা গেল উপজেলা পরিষদে খবরদারীর ক্ষমতাও দেয়া হলো সাংসদদের। আজকের খবরে আবার দেখলাম পৌরসভাতেও তারা উপদেষ্টা হিসেবে থাকবেন। তাহলে গ্রামের ইউনিয়ন পরিষদইবা বাদ থাকবে কেন ? আমাদের এই সর্বজ্ঞ্যানী সাংসদরা এত কিছুর উপদেষ্টা থাকলে তারা তাদের নিজস্ব কাজ কখন করবেন ? নাকি এইসব উপদেষ্টাগিরি, মাতাব্বরী, আর বিদেশ ভ্রমন করাই তাদের একমাত্র কাজ ?
যাই হোক আমরা পলিটিক্স বুঝিনা তাই হয়ত এইসবের মানে বুঝিনা। আমি শুধু বুঝি পলিটিক্স মানে হলো “পলি ট্রিক্স”এবং এই পলি ট্রিক্স এর রোষানলে পড়ে আমাদের মত সাধারণ জনগনের পরিনতি হলো হতাশাগ্রস্থা হওয়া। যেখানে দেশের সকল মানুষ দুবেলা দুমুঠো খেতে পারেনা সেখানে আমাদের সাংসদের এহেন আভিজাত্য দেখে ভাবতে কষ্ট হয় তারা আমাদের ভোটেই নির্বাচিত। যাই হোক এই পলিটিক্স নিয়ে একটা কৌতুক পড়েছিলাম আন্তর্জালে সেটাই নাহয় সবার সাথে শেয়ার করিঃ 
পলিটিক্স
একটি ছোট ছেলে তার বাবাকে জিজ্ঞেস করছে,
-বাবা পলিটিক্স মানে কি ?
বাবা অনেক ভেবে চিন্তে এভাবে উত্তর দিলেন,
-ধর আমি বাসার একমাত্র উপার্জনক্ষম সদস্য, তাই আমি হলাম গিয়ে ‘পুঁজিবাদ’, তোমার মা সংসারের সবকিছু নিয়ন্ত্রন ও পরিচালনা করে তাই সে হলো ‘সরকার’, তোমার সব কিছু যেহেতু আমরা দেখা শুনা করি তাই তুমি হলো গিয়ে ‘জনগন’, তোমার ছোট ভাই যেহেতু এখনো শিশু তাই তাকে ধরা যায় ‘ভবিষ্যত’ আর সবশেষে আমাদের বাসার যে কাজের মেয়েটি আছে তাকে তুমি ‘শ্রমজীবি’ মানুষের মধ্যে ফেলতে পার। এখন চিন্তা করে দেখ যে পলিটিক্স এর মানে তুমি বুঝতে পার কিনা। 
যাই হোক ছেলেটি চিন্তা করতে করতে ঘুমোতে গেল এবং গভীর রাতে ছোট ভাইয়ের কান্না শুনে তার ঘুম ভেঙে গেল। ছোট ভাইয়ের রুমে যেয়ে সে দেখল যে বেচারা এই রাতে প্রাকৃতিক কর্ম করে তার ডাইপারের বারটা বাজিয়ে দিয়েছে, সুতরাং সে তার মা কে ডাকতে গেল। মাকে  শান্তির ঘুম ঘুমোতো দেখে সে কাজের মেয়েকে ডাকতে গেল এবং দেখল যে তার দরজা বাইরে থেকে বন্ধ। দরজার ফুটো দিয়ে তাকিয়ে সে দেখতে পেল তার বাবা সেই বিছানায়। অগত্যা সে সব ছেড়ে দিয়ে নিজের বিছানায় ঘুমুতে গেল। 
পরদিন সকালে বাবা ছেলেকে জিজ্ঞেস করে,
-তুমি কি পলিটিকসের মানে বুঝতে পেরেছ ? 
-হ্যা আমি যা বুঝেছি তার হলো, পুঁজিবাদ যখন শ্রমজীবি মানুষকে পিষে ফেলে, সরকার তখন আরামে ঘুমায়, জনগন অবহেলিত হয় আর দেশের ভবিষ্যত তখন গভীর হাগায় নিমজ্জিত। 
২০ মে ২০০৯


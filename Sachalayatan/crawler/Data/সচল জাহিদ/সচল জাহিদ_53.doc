বর্ন ইন্টু ব্রথেলসঃ নিষিদ্ধ পল্লীর শিশুরা 



আট জন শিশু কিশোর যাদের বয়স ১০ থেকে ১৪ এর মধ্যে। ওদের জন্ম নিষিদ্ধ পল্লীতে তাই আর দশটা স্বাভাবিক মানুষের মত বেড়ে উঠেনি ওরা। জন্মের পর থেকে ভালবাসা আর আদর না, বরং খিস্তি খেউড় শুনেই বড় হয়েছে ওরা। জীববের রূঢ় বাস্তবতাকে আমাদের থেকে অনেক বেশি দেখেছে তারা। কলকাতার সোনাগাছির সেই ঘিঞ্জির মধ্যে থেকে সূর্যের আলোর মত জীবনের আশাকেও বলি দিতে হয়েছে ওদেরকে। ওরা সবাই জানে ওদের মায়েরা বেশ্যা, ওদের বাসায় যারা আসে তারা খারাপ মানুষ, ওদের বাবারা নেশা করে বুদ হয়ে পড়ে থাকে আর মাকে পেটায় তারপরেও ওদের ভালভাবে বেঁচে থাকতে সাধ হয়, ইচ্ছে করে সস্তা মদ আর খিস্তির বলয় থেকে মুক্তির আকাশে ঘুড়ি উড়াতে। 
যানা ব্রিস্কি পেশায় আর নেশায় একজন ব্রিটিশ আলোকচিত্র শিল্পী পড়াশুনা করেছেন কেম্ব্রিজ থেকে। ফটোগ্রাফি করতে ভারতে এসে যানা কলকাতার সোনাগাছির নিষিদ্ধ পল্লীতে যৌনকর্মীদের জীবন নিজে থেকে দেখার জন্য সেখানে কাটান মাসের পর মাস। নিষিদ্ধ পল্লীতে অনাদরে বেড়ে উঠা শিশুদের মধ্যে সম্ভাবনাময় আট জনকে বেছে নিয়ে ওদের হাতে তুলে দেন ক্যামেরা, সেইসাথে ওদেরকে শেখাতে থাকেন ফটোগ্রাফির টুকিটাকি। যানার এই প্রকল্প এগুতে থাকে, সম্ভাবনাময় শিশুরা নিজেদের মনের মত করে ছবি তুলতে থাকে এই নিষিদ্ধ পল্লীর জীবন যাত্রার। একসময় যানা হাতে তুলে নেয় ভিডিও ক্যামেরা, তার মনে তখন পরিকল্পনা এদের জীবন নিয়ে প্রামান্যচিত্র নির্মানের। 


ছবিঃ বা দিক থেকে যথাক্রমে পূজা, সুচিত্রা, কচি, অভিজিৎ, তাপসী, গৌর, মানিক ও শান্তি।
আট শিশুঃ অভিজিৎ, গৌর, কচি, মানিক,পূজা, শান্তি, সুচিত্রা ,তাপসী এদের মধ্যে কেউ ছবি আঁকতে ভালবাসে , কেউ ছবি তুলে সমাজ বা জীবন বদলে দিতে চায় আবার কেউবা শিক্ষিত হয়ে নিজের পরিবারকে এই অন্ধকূপ থেকে টেনে তুলতে চায়। যানা ব্রিস্কি ওদের জীবনে এসেছিল একটুকরো আলোর ঝলকানির মত। প্রামান্য চিত্রটি নির্মানের সময়কালে ওদের জীবন যেন ভরে উঠেছিল আনন্দ ঝর্ণাতে। ওদের তোলা ছবি নিয়ে প্রদর্শনী হয়েছে, ওদের তোলা ছবি স্থান পেয়েছে এমিনেষ্টী ইন্টারন্যাশনালের মত আন্তর্জাতিক সংগঠনের বার্ষিক ক্যালেন্ডারে, ওদের নিয়ে ভারতীয় মিডিয়াতে আলোচনা হয়েছে, ওরা ঘুড়ে বেড়িয়েছে শহর থেকে গ্রামে, গঞ্জে, সমুদ্রে। গতানুগতিকভাবে যানা শুধু ছবি তুলে আর ডকুমেন্টারি করেই খান্ত হননি, ব্যুরুক্রেসীতে ভরা সমাজ আর কর্ম ব্যবস্থার পশ্চিম বাংলায় এখানে সেখানে ঘুড়ে বেড়িয়ে ওদের জন্য পরিচয় পত্র বের করে ওদের পরিবাররের কাছ থেকে অনুমতি নিয়ে ওদেরকে ভর্তি করিয়ে দিয়েছিলেন বোর্ডিং স্কুলে যেন জীবন ওদের সাথে আর প্রহসন না করে। এই আট কিশোরের মধ্যে সবচাইতে সম্ভাবনাময় অভিজিৎকে আমস্টারডামে পাঠিয়েছিলেন ফটোগ্রাফি কর্মশালায়। শিশুদের জন্য গড়ে তুলেছেন 'কিডস উইথ ক্যামেরা' শীর্ষক প্রতিষ্ঠান , নিষিদ্ধ পল্লীর শিশুদের শিক্ষার জন্য গড়ে তুলেছেন 'হোপ হাউজ'   
২০০৪ সালে মুক্তি পাওয়া যানা ব্রিস্কির এই নিষিদ্ধ পল্লীত শিশুদের নিয়ে তৈরী করা প্রামান্যচিত্র 'বর্ন ইন্টু ব্রথেলস' তথ্যচিত্র বিভাগে লুফে নেয় একাডেমী পুরষ্কার অষ্কার। তবে এই পুরষ্কার এই আট শিশুর সবার জীবন বদলে দিতে পারেনি। এদের মধ্যে কেউ কেউ পড়াশুনা চালিয়ে যেতে পেরেছে কিন্তু অধিকাংশের ভাগ্যে জুটেছে আবার সেই নিষিদ্ধ পল্লীতে ফিরে যাওয়া। 
অষ্কার বিজয়ী 'স্লাম ডগ মিলিয়নিয়ার' যেমন তৃতীয় বিশ্বের দরিদ্র শিশুদের জীবন বদলে দেয়না তেমনি  বর্ন ইন্টু ব্রথেলস ও পারেনা নিষিদ্ধ পল্লীর শিশুদের নতুন জীবনের স্বপ্ন দেখাতে।  জৈবিক চাহিদার এই পৃথিবীতে জীবিকার জন্য দেহ মানুষের আদি পেশা, তাই এই পেশা বন্ধের দাবী করা অবাস্তব। কলকাতার সোনাগাছির যৌনকর্মীরা হয়ত বস্তিতে থাকে বলে আমাদের করুনা বা আফসোসের কারন হয় কিন্তু উন্নত বিশ্বের দেশের জেন্টলমেন্ট ক্লাবগুলিতে স্ট্রীপারদের নাচ দেখে আমাদের আমুদ হয়। বিয়ারের গ্লাসে চুমুক দিয়ে আমরা তৃতীয় বিশ্বের নিষিদ্ধ পল্লীর শিশুদের কথা ভাবি কিন্তু আমরা কখনই বুঝতে চাইনা আমাদের সমাজ আর মানসিকতাই বাঁচিয়ে রেখেছে এই পেশাকে। শত সহস্র শিশুদের মধ্যে একজন অভিজিৎ হয়ত বেরিয়ে আসতে পেরেছে নতুন জীবনে কিন্তু বাকীদের ভবিষ্যৎ নির্ভর করছে আমাদের উপর, এই সমাজের উপর এই দেশের উপর। প্রিয় পাঠক ৮৩ মিনিটের এই তথ্যচিত্রটি ক্ষনিকের জন্য হলেও কি আমাদের চেতনাকে নাড়া দেবেনা?  
বিদ্রঃ তথ্যচিত্রটি দেখা যাবে এই লিঙ্ক থেকে।
ছবিসুত্রঃ উইকিমিডিয়া কমনস

********************************************************************

এই সিরিজের আগের লেখাগুলিঃ 
ব্ল্যাক বাটনঃ মানুষের জীবনের মূল্য কত?
চিকেন আলা কারতঃ চল তোমাদের তাদের সেই অজানা গল্প শোনাই
হোয়াট ইজ দ্যাটঃ অনুভূতির চক্র
দেশান্তরীঃ একই ইতিহাস কেন বার বার ফিরে আসে?
 


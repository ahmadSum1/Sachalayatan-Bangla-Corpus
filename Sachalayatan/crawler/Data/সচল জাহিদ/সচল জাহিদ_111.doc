হাসতে নাকি জানেনা কেউ -০৩



গতকাল (এপ্রিল ২, ২০০৯)থেকে দেশের সব কয়টি খবরের কাগজের অন্যতম প্রধান শিরোনাম হল দুর্নীতি দমন কমিশনের প্রধান হাসান মশহুদ চৌধুরীর পদত্যাগ। বিভিন্ন মন্তব্য প্রতিবেদনে এটা মোটমূটি নিশ্চিত যে চাপের বশবর্তী হয়েই তিনি পদত্যাগ করেছেন। দুর্নীতি ঠেকাতেই এই কমিশনের জন্ম কিন্তু সেই প্রতিষ্ঠানটিকেও আমরা রাজনীতির আওতা মুক্ত করতে পারলামনা। এই সরকার ক্ষমতা গ্রহনের পর থেকে পরিবর্তনের কথা বলে যাচ্ছে, ডিজিটাল বাংলাদেশের স্বপ্ন দেখাচ্ছে অথচ সরকারের মন্ত্রীরা প্রকাশ্য সংবাদ মাধ্যমে হাসান মশহুদ চৌধুরীর দুদুক ছেড়ে দেওয়াতে উল্লাস প্রকাশ করছে ব্যাপারটা মেনে নিতে বেশ কষ্ট হচ্ছে।হয়ত অনতিবিলম্বে সরকারের মন্ত্রীদের প্রিয়ভাজন কাউকে এই পদে নিয়োগ দেয়া হবে। আমরা আশা করি একজন সৎ ও যোগ্যবান লোককে এই পদে নিয়ে আসা হোক, কারন মনে রাখতে হবে দূর্নীতি যারা ঠেকাবে তারা নিজেরা যেন অন্তত দূর্নীতি মুক্ত হয়, তা না হলে কিন্তু সেই ‘সাধুর শুদ্ধকরন পাত্রের’ মত অবস্থা হবেঃ

সাধুর শুদ্ধকরন পাত্র
এক দেশে ছিল এক সাধু। সে পাহাড়ের পাদদেশে এক আশ্রমে বাস করত।সারা দিনরাত ধ্যান করত আর দিনের বিশেষ একটা সময়ে মানুষকে শুদ্ধ করনের কাজ করত। প্রক্রিয়াটি ছিল বেশ সহজ, সে গভীর ভাবে মানুষের পাপের ইতিহাস শুনত এবং তারপরে তাদেরকে তার প্রবিত্র পাত্রের পানি পান করিয়ে শুদ্ধ জীবনে নিয়ে আসত। দেশ দেশান্তর থেকে অসংখ্য পাপী তাপী মানুষ সাধুর আশ্রমে এসে তাদের কলুষিত হৃদয়কে শুদ্ধ করে নিয়ে যেত।একদিন সাধু তার আশ্রমে বসে ধ্যান করছিলেন সেই সময় এক পাপীর আগমন ঘটল। পাপী লোকটি সাধুর পদতলে তার মাথা রেখে বলল,
‘বাবা আমাকে ভাল হবার সুযোগ দিন’
ধ্যান মগ্ন সাধু চোখ মেলে তাকে দেখলেন এবং জিজ্ঞেস করলেন,
‘তুই কি অপরাধ করেছিস?’
‘বাবা আমি অন্যের ধন চুরি করেছি, আমাকে ক্ষমা কর’
সাধু গভীর ভাবে চিন্তা করল এবং বলল, 
‘তুই চুরি করা ধন ফিরিয়ে দিবি আর আমার ওই পবিত্র পাত্র থেকে এক গ্লাস জল খাবি তাতেই শুদ্ধ হয়ে যাবি’
লোকটি সাধুর কথা শুনে পবিত্র পাত্র থেকে এক গ্লাস পানি ঢেলে খেয়ে খুশি মনে বিদেয় হল।এইবার আসল আরেকজন পাপী এবং যথারীতি সাধুর কাছে তার অপরাধ জানিয়ে ক্ষমা চাইল,
‘বাবা আমি এক জন নিরপরাধ মানুষকে খুন করেছি, আমাকে ক্ষমা কর’
সাধু গভীর ভাবে ধ্যান করে বলল,
‘তুই মৃতব্যক্তির পরিবারের কাছে ক্ষমা চাইবি আর আমার ওই পবিত্র পাত্র থেকে এক গ্লাস জল খাবি তাতেই শুদ্ধ হয়ে যাবি’
এই লোকটিও সাধুর কথা শুনে পবিত্র পাত্র থেকে এক গ্লাস পানি ঢেলে খেয়ে খুশি মনে বিদেয় হল। এর কিছুক্ষন পরে আরেকজন লোক আসল এবং দৌড়ে গিয়ে সাধুর পা ধরে কান্নাকাটি করতে লাগল। সাধু বললেন,
‘তোর অপরাধ কি’ 
‘বাবা আমার অপরাধের কোন ক্ষমা নেই আমি মহা পাপী’
সাধু তাকে শান্ত করার চেষ্টা করলেন এবং বললেন যে গভীর ভাবে প্রার্থনা করলে আর পবিত্র পাত্রের জল পান করলে সব অপরাধ ক্ষমা হয়ে যাবে।কিন্তু লোকটি কোন মতেই শান্ত হলোনা। অবশেষে সাধু তার দুই হাত দিয়ে লোকটির মাথা তুলে আনলেন পায়ের কাছ থেকে এবং এই বলে আশ্বস্ত করলেন যে তার অপরাধ যাই হোকনা কেন তাকে ক্ষমা করা হবে। লোকটি এইবারে তার অপরাধ ব্যক্ত করলেন,
‘বাবা আমি প্রত্যহ সকালে উঠে আপনার এই পবিত্র পাত্রে মুত্রত্যাগ করি’


হাসতে নাকি জানেনা কেউ -০৭



আজকের খবরের কাগজে দেখলাম স্থানীয় সরকার, সমবায় ও পল্লী উন্নয়ন মন্ত্রী বলেছেন যে প্রকৌশল বিশ্ববিদ্যালয়, কৃষি বিশ্ববিদ্যালয় আর মেডিক্যাল কলেজগুলো শিক্ষিত দূর্নীতিবাজ তৈরী করছে।দেশের সিংহভাগ দূর্নীতি (তার ভাষ্যমতে ৮০ শতকরা ভাগ) নাকি এই তিন সেক্টর থেকে হয়। আমরা জানি আমাদের দেশের আমলাতন্ত্রের গঠনটি পিরামিডের মতন। পিরামিডের মাথায় বসে থাকেন মহামান্য মন্ত্রী যিনি জনগনের ভোটে নির্বাচিত অথবা জনগনের ভোটে নির্বাচিত সরকারের টিকেটে টেকনোক্র্যাট মন্ত্রী।সরকারের প্রকৌশল, কৃষি বা চিকিৎসা বিভাগগুলোর দায়িত্বে থাকা মন্ত্রীমহোদয়দের অগোচরে দুর্নীতি হয় এটা মেনে নেয়া খুবই কষ্টকর এবং অবাস্তবও বটে।বরং সেটা সত্য তা হলো যে এলাকায় উন্নয়ন কার্য্যক্রম হয় সেই এলাকার সরকারদলীয় মন্ত্রী, সাংসদ আর তাদের আশীর্বাদপুষ্ট দলীয় কর্মীদের পকেটে ভরাতে যেয়েই বাধ্য হয়ে এই সব কর্মকর্তাদের দূর্নীতি করতে হয়।আমার খুব কাছের কিছু বন্ধু আছে যারা সৎ না থাকতে পেরে এলজিইডির চাকরী ছেড়ে দিয়েছে  কিংবা জানের ভয়ে দুর্নীতি করতে বাধ্য হয়েছে। এখন আমার বক্তব্য হচ্ছে এই সব মন্ত্রী বা সাংসদদের কত ভাগ প্রকৌশল বিশ্ববিদ্যালয়, কৃষি বিশ্ববিদ্যালয় আর মেডিক্যাল কলেজগুলো থেকে পাশ করা ? নিজেদের দোষ অন্যের ঘাড়ে চাপিয়ে দিয়ে নিজেদেরকে শুভ্র করার এই অপপ্রচেষ্টা কি নিতান্তই হাস্যকর নয়? 
যাই হোক হাসির কিছু লিখতে বসেছিলাম তাই লিখি, মন্ত্রী সাহেবের এহেন বক্তব্য দেখে মনে হচ্ছে আমরা ডাক্তার, ইঞ্জিনিয়ার আর কৃষিবিদরাই খারাপ ছেলে আর তারা খুব “ভাল ছেলে” তবে কিনা “একটু পেঁয়াজ খায় আরকি” ! 
ছেলে ভাল কিন্তু পেঁয়াজ খায়
কন্যাদায়গ্রস্থ এক ব্রাহ্মণ পিতা হন্যে হয়ে মেয়ের জন্য ভাল পাত্র খুঁজ়ছেন। পাড়া পড়শী আর আত্মীয় স্বজনদের গন্ডি পেরিয়ে তিনি দারস্থ হলো এক ঘটকের। ঘটক সব শুনে তাকে আস্বস্ত করলেন যে ভাল একটা পাত্র খুঁজ়ে দেবেন। এর কিছুদিন পরের কথা, ঘটক সাহেব এসেছেন ব্রাহ্মণের কাছে একটি বিয়ের প্রস্তাব নিয়ে।ঘটকের মুখে বিত্তান্ত শুনে ব্রাহ্মণ পিতা জিজ্ঞেস করলেন,
‘ভাই আমার ঐ একটা মাত্র মেয়ে, ছেলেটি ভাল হবেত?’
ঘটকের ঝটপট উত্তর,
‘ভাল মানে! এই ছেলেত হাজারে একটা মেলে, তবে সমস্যা একটাই ছেলেটি একটু পেঁয়াজ খায় আর কি’ 
‘কি,  ব্রাহ্মণের ছেলে পেঁয়াজ খায় !!’
‘না মানে সবসময়ত আর খায়না, এই যখন একটু গরু টরু খায় তখন আর কি’
‘কি ব্রাহ্মণের ছেলে গরু খায় !!’
‘না মানে সবসময়ত আর খায়না, এই যখন একটু মদ টদ গেলে তখন আর কি’ 
‘কি ছেলে মদ খায় !!’
‘না মানে সবসময়ত আর খায়না, এই যখন একটু খারাপ পাড়া টাড়াতে যায় তখন আর কি’
‘ছি ছি ছি ছেলে ঐসব জায়গাতেও যায়!!’
‘না মানে সবসময়ত আর যায়না, এই ধরেন যখন অনেক দিন পরে থানাহাজত বা জেল থেকে ছাড়া পায় তখন একটু মোজ মাস্তি করে আর কি, বুঝেনইত পুলিশের মাইর টাইর খাইয়া ... ’
‘কি ছেলে জেল হাজতেও যায়!!’
‘না মানে সব সময়ত আর যায়না, এই ধরেন যখন চুরি টুরি করে ধরা পড়ে আর কি’
এই পর্যায়ে ব্রাহ্মণে মাথা আর ঠিক থাকেনা সে ঝেটিয়ে বিদেয় করে ঘটককে এহেন “ভাল” ছেলের খোঁজ দেবার জন্য। 
প্রিয় পাঠক আমাদের এহেন “ভাল ছেলে” মন্ত্রী আর সাংসদদের নিজেদেরকে ভাল মানুষ বানানোর প্রচেষ্টাকে সাধুবাদ জানাই, তাতেও যদি তাদের শেষ রক্ষা হয়। 
১৫ মে ২০০৯


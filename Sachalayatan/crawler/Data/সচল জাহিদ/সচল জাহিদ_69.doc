দক্ষিণ এশিয়ার পানিবিরোধঃ চীনের ব্রহ্মপুত্র থেকে পানি প্রত্যাহার প্রকল্প-পর্ব ১



বিশ্বব্যাঙ্কের সাবেক ভাইস প্রেসিডেন্ট ইসমাইল সেরাগেলডিন (Ismail Serageldin) একবার বলেছিলেন, ‘পরবর্তী বিশ্বযুদ্ধ হবে পানির জন্য’ [১] । তার এই উক্তির মর্মার্থ আজ হাড়ে হাড়ে টের পাচ্ছে আমাদের দক্ষিণ এশিয়া। মাত্র কয়েকমাস আগেই যেখানে ভারতের ‘টিপাইমুখ বাঁধ প্রকল্প’ নিয়ে বাংলাদেশ-ভারত কুটনৈতিক ও বিশেষজ্ঞ মহলে আলোচনার ঝড় বইছিল সেখানে আজ স্বয়ং ভারতই চিন্তিত চীনের ইয়ারলুং সাংপু (Yarlung Tsangpo) প্রকল্প নিয়ে। তবে এর সাথে জড়িয়ে আসে বাংলাদেশেরও ভবিষ্যৎ কারন চীন অধ্যুষিত তিব্বতে যে নদের নাম   ইয়ারলুং সাংপু তারই ভারতীয় সংস্করণ ব্রহ্মপুত্র আর বাংলাদেশে তার মূল প্রবাহ যমুনা। আমার আলোচনা মূলত এই ইয়ারলুং সাংপু পানি প্রত্যাহার প্রকল্প (Yarlung Sangpo Water Diversion Project) নিয়ে যা বাস্তবায়িত হলে বাংলাদেশের পানিসম্পদ তথা সার্বিক অর্থনীতির পরিস্থিতিও নাজুক আকার ধারণ করবে। তার থেকে বড় কথা এই প্রকল্প দক্ষিন এশিয়ায় রাজনৈতিক পরিস্থিতিকে করে তুলতে পারে উত্তপ্ত কারন এর সাথে জড়িয়ে আছে ইন্দো-চীন কুটনৈতিক সম্পর্ক। যদিও সর্বশেষ সংবাদ হচ্ছে ‘চীন আনুষ্ঠানিক ভাবে কুটনৈতিক মাধ্যমে ভারতকে আশ্বাস দিয়েছে এই প্রকল্প বাস্তবায়ন করবেনা [৬]’, তবে এ কথা অনস্বীকার্য যে এরকম আশ্বাস বাংলাদেশও ভারতের কাছ থেকে প্রতিনিয়ত পায় কিন্তু দিনশেষে মাঠের ফসল ভারতের ঘরেই উঠে আর বাংলাদেশ পড়ে থাকে শুন্য গোলা নিয়ে। এই প্রকল্পের আলোচনা শুরু করার আগে কিছু তথ্যের অবতারণা আবশ্যিক। 
চীনের পানিসম্পদ ও এর সংকটঃ


ছবি ১- চীনের ভূপ্রকৃতি ও নদনদী [Source] 

চীনের প্রধান নদীগুলো মূলতঃ পশ্চিম থেকে পূর্ব দিকে প্রবাহিত যার মধ্যে রয়েছে ইয়াংজী (Yangtze), হোয়াংহো (Yellow River) ও আমুর (Heilong Jiang) । এছাড়া চীনের দক্ষিন দিকে প্রবাহিত নদীগুলোর মধ্যে উল্লেখযোগ্য হচ্ছে মেকং, পার্ল আর ইয়ারলুং সাংপু (ব্রহ্মাপুত্র) [২] ।এই নদীগুলোর মধ্যে একমাত্র পার্ল বাদে বাকী সবগুলোর উৎস হচ্ছে তিব্বতের মালভুমিতে।  
চীনের প্রধান দুই অববাহিকা হলো ইয়াংজী ও হোয়াংহো অববাহিকা। খ্রীষ্টপূর্ব প্রায় সাড়ে পনেরশ সালে নব্য প্রস্তর যুগে চৈনিক সভ্যতার সূচনা হয়েছিল মূলত এই হোয়াংহো নদীকে (Yellow River) কেন্দ্র করে [২]। এই নদী অববাহিকায় যেমন শষ্যের আবাদ হতো তেমনি প্রবল বন্যায় মানুষকে ভাসিয়ে নিয়ে যেত প্রতি বছরই। হোয়াংহো তাই যেমন চীনের আশীর্বাদ তেমনি চীনের দুঃখও বটে [২]। অথচ আজ এই নদীর অস্তিত্ত্বই বিপন্ন হয়ে পড়েছে এর উপর নির্ভরশীল চীনের বিপুল জনসংখ্যার প্রয়োজন মেটাতে। এর প্রবাহ দিন দিন এতই কমে গিয়েছে যে ১৯৭২ সালে চীনের ইতিহাসে প্রথম বারের মত এই নদী সমুদ্রে পৌঁছবার আগেই শুকিয়ে যায় [৩]। ১৯৮৫ সাল থেকে এটি প্রায় প্রতি বছরই কিছু সময়ের জন্য শুকিয়ে যেতে থাকে এবং এই শুষ্ক মৌসুম বছর বছরই প্রলম্বিত হতে থাকে [৩]।১৯৯৬ ও ১৯৯৭ সালে এই নদীর প্রবাহ যথাক্রমে মোট ১৩৩ ও ২২৬ দিন সমুদ্রে পৌছতে ব্যার্থ হয় এবং এর চলার পথে সর্বশেষ শ্যান্ডং প্রদেশ পুরোপুরি শুষ্ক থাকে [৩]।
পানিবিজ্ঞানের ভাষায় চীনকে আমরা দু’টি ভাগে ভাগ করতে পারিঃ আর্দ্র দক্ষিণ চীন আর শুষ্ক উত্তর চীন, আর এই দুই ভাগকে বিভক্ত করেছে ইয়াংজী নদী অববাহিকা। ওয়ার্ল্ড ওয়াচ ইন্সটিটিউটের রিপোর্ট অনুযায়ী[৩] চীনের মোট ১.২ বিলিয়ন জনসংখ্যার সিংহ ভাগ ( ৭৭০ মিলিয়ন) বাস করে দক্ষিন চীনে আর বাদবাকী ৫৫০ মিলিয়ন মানুষ বাস করে উত্তর চীনে। । তার থেকেও যে তথ্যটি গুরুত্ত্বপূর্ণ তা হলো দক্ষিণাঞ্চলে রয়েছে চীনের এক তৃতীয়াংশ আবাদী জমি আর মোট পানিসম্পদের চার পঞ্চমাংশ অন্যদিকে উত্তর চীনে রয়েছে মোট আবাদী জমির দুই তৃতীয়াংশ অথচ পানিসম্পদ আছে মাত্র এক পঞ্চমাংশ। অর্থ্যাৎ সহজ গনিত করলে বেরোয়, দক্ষিণ চীনে একক পরিমান জমি চাষ করতে যে পরিমান পানি সরবরাহ আছে উত্তর চীনে রয়েছে তার মাত্র আট ভাগের এক ভাগ। 
কৃষিজমির জন্য পানির চাহিদা আর যোগানের দ্বৈরথে পড়ে চীনের উত্তরাঞ্চলের নদী, হ্রদ গুলি  ধীরে ধীরে শুষ্ক হয়ে যাচ্ছে আর সেই সাথে ভূগর্ভস্থ পানির স্তরও নিচে নেমে যাচ্ছে প্রতিনিয়ত। সেই সাথে যুক্ত হয়েছে শিল্পায়ন আর নগরায়নের ফলে সৃষ্ট পানির চাহিদা ও তার যোগান। ওয়ার্ল্ড ওয়াচ ইন্সটিটিউটের রিপোর্ট অনুযায়ী[৩] চীনে একক পরিমান পানিকে কৃষিক্ষেত্রে বিনিয়োগ করলে উৎপাদিত পণ্যের মুল্য যদি ১ হয়, সমপরিমান পানি শিল্পক্ষেত্রে বিনিয়োগ করলে তা থেকে উৎপাদিত পন্যের মূল্য দাঁড়ায় ৭০। সুতরাং অর্থনীতির মাপকাঠিতে শিল্পায়ন এগিয়ে থাকায় মোট পানিসম্পদের চাহিদা আর যোগানের এই বৈষম্য দিন দিন বেড়ে যাচ্ছে বর্ধিত শিল্পায়নের সাথে সাথে। এই উদ্ভুত সমস্যা সমাধানকল্পে চীন যে প্রকল্প হাতে নিয়েছে তার নাম ‘দক্ষিণ-উত্তর পানি প্রত্যাহার প্রকল্প (South to North Water Diversion Project)’[৪]। এবারে এই প্রকল্পের দিকে কিছুটা নজর দেয়া যাক।
দক্ষিণ-উত্তর পানি প্রত্যাহার প্রকল্প (South to North Diversion Project):
মাওসেতুং এর মস্তিষ্কজাত এই প্রকল্পের গবেষণা শুরু পঞ্চাশের দশকে [৪,৫]। এই পরিকল্পনায় তিনটি পানি স্থানান্তর প্রকল্প চুড়ান্ত করা হয়ঃ পশ্চিম-পথ প্রকল্প( Western Route), মধ্য-পথ প্রকল্প (Central Route), ও পূর্ব-পথ প্রকল্প (Eastern Route)। সহজভাবে বললে এই প্রকল্পের মূলে রয়েছে ইয়াংজী নদী থেকে পানি উল্লেখিত তিনটি পথে কয়েক হাজার কিলোমিটার দূরে উত্তর চীনে নিয়ে যাওয়া। বাস্তবায়িত হলে এটি হবে বিশ্বের সবচাইতে বৃহত্তম পানি স্থানান্তর প্রকল্প।    


ছবি ২- পূর্ব পথ[Source] 

প্রায় ১২০০ কিমি দীর্ঘ পূর্ব-পথটি তুলনামূলক ভাবে সহজ কারন এই পথে রয়েছে চীনের গ্র্যান্ড ক্যানাল , মানুষের তৈরী প্রায় ১৭৭০ কিমি দীর্ঘ পানিপথ [২] যা কিনা চীনের প্রাচীরের মতই আরেক বিস্ময়। এই পথ দিয়ে বছরে প্রায় ১৭ বিলিয়ন ঘমমিটার পানিকে জিয়াংসু প্রদেশ থেকে তিয়াঞ্জিম মিউনিসিপালিটিতে নিয়ে যাওয়া হবে [৫] ।


ছবি ৩- মধ্য পথ[Source] 

মধ্য-পথ দিয়ে বছরে প্রায় ২০ বিলিয়ন ঘনমিটার পানিকে হ্যান নদী (যা কিনা মূলত ইয়াংজী নদীর উপনদী) থেকে ১২৪১ কিমি দীর্ঘ খাল দিয়ে বেইজিং নিয়ে যাওয়া হবে [৫]। এই খালকে নিয়ে যেতে হবে হোয়াংহো নদীর তলদেশ দিয়ে এবং প্রায় আড়াই মিলিয়ন মানুষকে নতুন আবাস স্থলে পরিস্থাপন করতে হবে। 


ছবি ৪- পশ্চিম পথ[Source]

পশ্চিম-পথে তিব্বত মালভূমি থেকে পানি উত্তর ও উত্তরপশ্চিম চীনে নিয়ে যাওয়া হবে। মূলত ইয়াংজীর উপনদী তংতিয়ানহি, ইয়ালুং ও ডাডুহি থেকে তিনটি ভিন্ন ভিন্ন পথে পানি সর্বশেষে হোয়াংহো নদীতে নিয়ে যাওয়া হবে। মজার বিষয় হচ্ছে ইয়াংজীর এই উপনদীগুলোর তলদেশ হোয়াংহো নদীর তলদেশ থেকে নিচে অবস্থিত যার ফলে এই সংযোগ খালগুলিতে পানি পাম্পিং করে উপরে তুলতে হবে এবং এই কাজ করতে যেয়ে তিনটি বৃহৎ বাঁধ নির্মানও করতে হবে। 
এই সব উপক্রমনিকার মর্মার্থ হচ্ছে, চীনের দক্ষিণ-উত্তর পানি প্রত্যাহার প্রকল্পের এই পশ্চিম-পথেরই বিতর্কিত সম্প্রসারণ প্রকল্প হিসেবে ধরা হয় ‘ইয়ারলুং সাংপু প্রকল্প (Yarlung Tsangpo Project)’ বা আমাদের চোখে ‘চীনের ব্রহ্মপুত্র থেকে পানি প্রত্যাহার প্রকল্প’। আশা রাখি পরবর্তী পর্বে এই প্রকল্প নিয়ে মূল আলোচনা থাকবে।
 (চলবে)
 তথ্যসুত্রঃ 
কিছু ফাইল আমি আমার ব্যক্তিগত ওয়েবসাইটে রেখে দিয়েছি যার লিঙ্ক নিচে দিলামঃ
[১] ‘Dams and Development: A New Framework for Decision Making’, World Commission on Large Dams. 
[২] উইকিপিডিয়া
[৩] Lester R Brown and Brian H alweil, ‘China’s Water Shortage Could Shake World Food Security’, World Watch, July/August 1998.
[৪] দক্ষিণ-উত্তর পানি প্রত্যাহার প্রকল্পের ওয়েবসাইট
[৫] Tashi Tsering, ‘Hydro Logic: Water for Human Development, An Analysis of China’s Water Management and Politics’, Tibet Justice Center: 2002.
[৬] ‘No Chinese dam over Brahmaputra: PM assures Arunachal’, Hindustan Times 21 October 2009.
ছবিসুত্রঃ
ছবি ১ - উইকিমিডিয়া কমনস
ছবি ২ - দক্ষিণ-উত্তর পানি প্রত্যাহার প্রকল্পের ওয়েবসাইট
ছবি ৩ - দক্ষিণ-উত্তর পানি প্রত্যাহার প্রকল্পের ওয়েবসাইট
ছবি ৪ - Tashi Tsering, ‘Hydro Logic: Water for Human Development, An Analysis of China’s Water Management and Politics’, Tibet Justice Center: 2002.



হাসতে নাকি জানেনা কেউ-১৩



ক্লিনটনের মিথ্যা কথা বলা নিয়ে অজস্র কৌতুকের মধ্যে সবচেয়ে মজার ছিল বোধকরি নিচেরটাঃ
মার্কিন ফার্স্টলেডী হিসেবে হিলারী ক্লিনটনের একবার সুযোগ হলো স্বর্গ পরিদর্শন করার। স্বর্গের দেবদুতরা হিলারীকে একে একে সব আকর্ষনীয় স্থান দেখিয়ে এনে সর্বশেষে তাকে নিয়ে আসল এক বিশাল হলঘরে। সেই হলঘরের দেয়ালে  অসংখ্য ঘড়ি ঝুলানো। হিলারী খুব আগ্রহ নিয়ে জিজ্ঞেসে করলেন, 
'এই ঘরে এত ঘড়ি কেন ? আর কেনই বা একেক ঘড়ির সময় একেকটা ?' 
দেবদুত হয়ত এই প্রশ্নের জন্যই অপেক্ষায় ছিলেন, তিনি বিষয়টা ব্যাখ্যা করলেন, 
'এই ঘড়িগুলোর নাম মিথ্যা ঘড়ি। এই হলঘরে ঠিক ততগুলো ঘড়ি আছে পৃথিবীতে ঠিক যতজন মানুষ জন্মেছে। একজন মানুষ যখন জন্মে তখন স্বর্গের এই ঘরে একটি ঘড়ি বসানো হয়। সেই মানুষটি প্রথম যখন মিথ্যা কথা বলা শুরু করে তখন এই ঘড়িও চলা শুরু করে। যতক্ষন মিথ্যা কথা বলে ঘড়ি ততক্ষণ চলে। এইভাবে একজন মানুষ তার জীবনে কতক্ষন মিথ্যা কথা বলে তা হিসেব রাখা হয়।' 
দেবদুত তার ব্যাখ্যা শেষ করে পৃথিবীতে জন্ম নেয়া মহৎ কিছু মানুষের ঘড়ি হিলারীকে দেখালেন যারা জীবনে একেবারেই মিথ্যা বলেননি বা খুবই কম বলেছেন। 
এইসব কিছু দেখে হিলারী সভাবতই তার নিজের স্বামীর ঘড়ি দেখতে চাইলেন। দেবদুতের স্বাভাবিক উত্তর,
'ও ক্লিনটনের ঘড়ি, ইদানিং স্বর্গে বেশ গরম পড়ায় ইশ্বর সেই ঘড়িটিকে নিজের কামরায় সিলিং ফ্যান হিসেবে ব্যবহার করছেন !!' 
******************************************
আজকে খবরে পড়লাম জামায়াতে ইসলামীর সেক্রেটারি জেনারেল আলী আহসান মোহাম্মাদ মুজাহিদ বলেছেন, ১৯৭১ সালে তিনি কী কী করেছেন সেটা তাঁর মনে নেই । ইদানিং বিদ্যুৎ সাশ্রয়ের জন্য নাকি দেশে এসি চালানো বন্ধ করা হয়েছে। আমরা যারা আমজনতা তাদেরতো এসি কেনার সাধ্য নেই। আমাদের এই মহান নেতারা (!!) যারা জন্মলগ্নে বাংলাদেশ নামক শিশুটিকে গলাটিপে হত্যা করতে চেয়েছিল, এই আমরাই আবার সেই শিশুটির যৌবনকালে তাদেরকেই রক্ষণাবেক্ষণ করার ভার দিয়েছিলাম, তারা নিশ্চয়ই এই প্রচন্ড গরমে এসির শীতলতা থেকে বঞ্চিত হচ্ছেন।
ইশ্বরের কাছে একটা আর্জি, হে প্রভু তুমি অন্তত এই সময়ের জন্য স্বর্গ থেকে এদের মিথ্যা ঘড়িগুলোকে পৃথিবীতে এনে এদের মাথার উপরে স্থাপন করে দাও।

***************************************************

এই সিরিজের আগের লেখাগুলিঃ
।১২।১১।১০।০৯।০৮।০৭।০৬।০৫।০৪।০৩।০২।০১।    


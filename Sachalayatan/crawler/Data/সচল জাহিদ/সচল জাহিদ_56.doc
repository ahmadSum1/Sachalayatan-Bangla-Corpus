আবারো পিছিয়ে গেল তিস্তা পানিবন্টন চুক্তির সম্ভাবনা



বাংলাদেশের যেকোন পানিসম্পদ প্রকল্পের মধ্যে তিস্তা ব্যারেজ সেচ প্রকল্প আমার কাছে অন্যরকম গুরুত্ত্ব বহন করে মূলত দুটি কারনেঃ এক, ছাত্রজীবনে এটি আমার দেখা প্রথম বড় মাপের পানিসম্পদ প্রকল্প আর দুই, আমার একসময় স্নাতকোত্তর ক্লাসের সহপাঠীগন ( পানি উন্নয়ন বোর্ড থেকে ডেপুটেশনে  পড়তে আসা অভিজ্ঞ ও প্রবীণ প্রকৌশলীবৃন্দ ) গর্বের সাথে জানাতেন যে দেশী প্রকৌশলীরাই এই প্রকল্পই পূর্নাংগ নকশা প্রণয়ন ও নির্মান কাজে যুক্ত ছিলেন এবং যা ছিল তাদের জন্য এক বড় সাফল্য। কিন্তু বাংলাদেশী প্রকৌশলীদের গর্বের এই প্রকল্প প্রায় অকার্যকর হয়ে পড়েছে তিস্তা নদী নিয়ে কোন পানি বন্টন চুক্তি না থাকার কারনে। আশা ছিল মাননীয় প্রধানমন্ত্রীর আসন্ন ভারত সফরে এটি নিয়ে একটি চুক্তি স্বাক্ষরিত হবে কিন্তু সেই আশারও মৃত্যু হয়েছে সম্প্রতি পররাষ্ট্রমন্ত্রী দীপু মনির সাংবাদিক সম্মেলনে এই বিষয়ে বক্তব্য দেখে, 
'অভিন্ন নদীগুলোর পানি বণ্টন, বিশেষ করে তিস্তা নদীর পানি বণ্টন নিয়ে দুই দেশের মধ্যে আলোচনায় অগ্রগতি হলেও এই সফরে এ ব্যাপারে কোনো চুক্তি হওয়ার তেমন সম্ভাবনা নেই। তবে একটি চুক্তিতে পৌঁছানোর ব্যাপারে সফরে দুই পক্ষের মধ্যে আলোচনা হবে।'[১]
সাম্প্রতিক ইন্দো-বাংলাদেশ যুক্ত নদী কমিশনের বৈঠকঃ
বাংলাদেশ ও ভারতের মধ্যে বিদ্যমান আন্তঃসীমান্ত নদী বিষয়ক বেশ কিছু ইস্যু নিয়ে ইন্দো-বাংলাদেশ যুক্ত নদী কমিশনের দুই দিন ব্যাপী সচিব পর্যায়ের বৈঠক শেষ হয়েছে ৫ জানুয়ারী ২০১০। পত্রিকা মারফত[২] জানতে পেরেছি সেখানে মূলত তিনটি বিষয় নিয়ে আলোচনা হয়েছেঃ 

 ইছামতি নদী খনন প্রকল্প
 ফেনী নদী থেকে পানি উত্তোলন
 তিস্তার পানি বন্টন

এর মধ্যে ইছামতি নদী খনন প্রকল্প ও ফেনী নদী থেকে পান উত্তোলন নিয়ে বাংলাদেশ ভারতে ঐক্যমতে পৌঁছেছে কিন্তু তিস্তার বিষয়ে কোন অগ্রগতি হয়নি। 
ইছামতি নদীতে পলি সমস্যার কারনে উজানে বিশেষ করে ভারতীয় অংশে বন্যা সমস্যা দেখা দিয়েছে, কমে গিয়েছে শুষ্ক মৌসুমের প্রবাহ সুতরাং বাংলাদেশ ভারত যৌথ উদোগে ইছমতি মদী খনন করলে ভারতের বন্যা সমস্যা দূর হবে। অন্যদিকে ফেনী নদী থেকে ভারত ১.৮ কিউমেক পানি উত্তোলন করবে খাবার পানি প্রকল্পের জন্য এবং সেই বিষয়েই ঐক্যমতে পৌঁছেছে যুক্ত নদী কমিশন। সুতরাং সহজ করে বলতে গেলে সর্বশেষ যুক্ত নদী কমিশনের বৈঠক থেকে বাংলাদেশের জন্য কিছুই আসেনি। যদিও হাস্যকর হলেও সত্য এই বৈঠক শেষ বাংলাদেশের পানিসম্পদ সচিব বলেছেন,
'বাংলাদেশের জন্য তিস্তার পানি বন্টন খুবই গুরুত্ত্বপূর্ণ এবং এই বৈঠক সেই সমস্যা সমাধানের পথে আমাদের আত্মবিশ্বাস বাড়িয়েছে'[২]
আত্মবিশ্বাস কিসে বাড়ে আর কিসে কমে সেটা বুঝার সামর্থ আশা করি বাংলাদেশের জনগনের রয়েছে। 
কেন তিস্তা পানি বন্টন চুক্তি প্রয়োজনঃ
ভারত ও বাংলাদেশের আন্তঃসীমান্ত নদীগুলোর মধ্যে তিস্তাই মনে হয় সবচাইতে কাঁটাছেঁড়ার সম্মুখীন হয়েছে।তিস্তার উপরে ভারতে নির্মিত হয়েছে একটি ব্যারেজ, দুইটি জলবিদ্যুৎ বাঁধ আর বাংলাদেশে নির্মিত হয়েছে তিস্তা ব্যারেজ। 
বাংলাদেশের উত্তরবঙ্গের লালমনিরহাট জেলার দোয়ানীতে বাংলাদেশ পানি উন্নয়ন বোর্ডের অধীনে তিস্তা ব্যারেজ নির্মান কাজ শুরু হয় ১৯৮৩ সালে যা ১৯৯০ সালে শেষ হয়। প্রায় সমসাময়িক কালে (১৯৮৩) একই সাথে ভারতের পশ্চিম বঙ্গের গজলডোবাতে আরো একটি ব্যারেজ নির্মান শুরু হয় যা কিনা শেষ হয় বাংলাদেশের তিস্তা ব্যারেজ নির্মান শেষ হবার অনেক আগে।ব্যারেজের মূল কাজ যেহেতু পানি সরানো ফলে বাংলাদেশ তিস্তা ব্যারেজে স্থলে যতটুকু প্রবাহ আশা করেছিল ভারতের প্রত্যাহারের কারনে তা কমে গিয়েছে আর সেই সাথে উজানে বাঁধ নির্মানের হলে জলাধারের কারনে পানি সঞ্চিত থাকার কারনেও প্রবাহ অনেক কমে গিয়েছে।
ব্যারেজ নির্মানের শুরু দিকে এই সমস্যা প্রকট না হলেও ইদানিং তিস্তাতে পানি প্রবাহের অবস্থা খুবই নাজুক। পানি উন্নয়ন বোর্ডের প্রাপ্ত তথ্যমতে তিস্তা ব্যারেজের স্থলে পানির ন্যুনতম প্রবাহ ১৯৮০, ১৯৯০, ২০০০ ও ২০০৫ সালে রেকর্ড করা হয়েছে যথাক্রমে ৪৪৯৪, ৪৭৩২, ৫২৯ ও ৮ কিউমেক ( এক সেকেন্ডে এক ঘনমিটার প্রবাহ=১ কিউমেক) [৩]। এই উপাত্তই প্রমান করে সময়ের সাথে তিস্তাতে শুষ্ককালীন প্রবাহ কি হারে কমে যাচ্ছে। 
তিস্তা ব্যারেজ বাংলাদেশের উত্তরবঙ্গে এক সময় অনেক আশার সঞ্চয় করেছিল। বাংলাদেশ পরিসংখ্যান অধিদপ্তরের ২০০১ সালের তথ্য মতে এই দেশের মোট জনসংখ্যার ৮.৫% এর আবাসস্থল তিস্তা অববাহিকায়  রয়েছে মোট আবাদী জমির শতকরা ১৪ ভাগ। এই অববাহিকার শতকরা ৬৩ ভাগ আবাদী জমি সেচের আওতাধীন যেখানে দেশের গড় সেচ-আবাদী জমির শতকরা হার ৪২ । সেচের পানির প্রাপ্যতা এই অঞ্চলে বছরে দু'টি ফসল ঘরে তোলার সুযোগ করে দিয়েছিল যা অত্র এলাকার শ্রমিকদের মুজুরী বৃদ্ধিতে ইতিবাচক ভূমিকা পালন করেছে। প্রাপ্ত তথ্যমতে এই প্রকল্প এলাকায় শ্রমিকদের মুজুরী বৃদ্ধি পেয়েছে শতকরা প্রায় ২৫ ভাগ [৪]. কিন্তু তিস্তায় পানির প্রবাহ ধীরে ধীরে হ্রাস পাওয়ায় এই প্রকল্পের সুবিধা থেকে বঞ্চিত হচ্ছে উত্তরবঙ্গের মানুষ। 
শুরুতে পরিকল্পনায় পানি উন্নয়ন বোর্ডের তিস্তা ব্যারেজ প্রকল্পের দুটি ফেইজ ছিল যার মধ্যে ফেইজ ১ সম্পন্ন হয়েছে যা মূলত রংপুর ও নীলফামারী জেলায় সেচের সুবিধা দিচ্ছে। দ্বিতীয় ফেইজে পরিকল্পনা ছিল দিনাজপুর, গাইবান্ধা, বগুড়া ও জয়পুরহাটকে অন্তর্ভুক্ত করা কিন্তু তিস্তায় পানির প্রবাহ কমে যাওয়াতে সেই পরিকল্পনা এখন হুমকীর সম্মুখীন। 
শেষ কথাঃ
বাংলাদেশের মঙ্গাপীড়িত উত্তরবঙ্গের জন্য তিস্তা ব্যারেজ প্রকল্প যেমন প্রয়োজনীয় ভারতের গজলডোবার ব্যারেজ প্রকল্প বা আরো উজানে জলবিদ্যুৎ বাঁধ প্রকল্প হয়ত তাদের জন্য প্রয়োজনীয়। প্রযুক্তির ছাত্র হিসেবে আমি আবেগের থেকে যুক্তিকে আগ্রধিকার  দেই এই সব ইস্যুগুলিতে। যেখানে অধিকার সমান সেখানে ভারত ও বাংলাদেশের এই আন্তঃসীমান্ত নদীর পানির সুষম বন্টন নিয়ে আলোচনা ছাড়া আর কোন বিকল্প নেই। সুতরাং সেই আলোচনার জন্য এই কালক্ষেপন এবং সেই সাথে ভারতের অন্যান্ন দাবী মেনে নিয়ে বাংলাদেশের স্বার্থ যেখানে জড়িত সেই খানটাতে ছাড় দিয়ে আসাটা আমার কাছে যুক্তিযুক্ত বলে মনে হয়নি। ভারত ও বাংলাদেশের মধ্যে এখন পর্যন্ত বিদ্যমান গঙ্গা চুক্তির একটি ধারা হচ্ছে,
'পক্ষপাত বিহীন ও সাম্যতা প্রসুত এবং কোন পক্ষেরই ক্ষতি না করে দুই সরকারই ভারত ও বাংলাদেশের মধ্যে বহমান অন্যান্য আন্তসীমান্ত নদীসমুহের চুক্তির ব্যাপারে একক সিদ্ধান্তে উপনীত হবার ব্যাপারে একমত' [অনুচ্ছেদ ৯ গঙ্গা চুক্তি] 
সেক্ষেত্রে তিস্তার ব্যপারে একটি চুক্তিতে আসার বাধ্যবাধকতা কিন্তু গঙ্গা চুক্তিতেই রয়ে গেছে। সরকারের উচিৎ বিষয়গুলি যুক্তি তর্ক সহ উপস্থাপন করা।
তথ্যসুত্রঃ
[১] 'প্রধানমন্ত্রীর ভারত সফরকালে তিনটি চুক্তি হতে পারে', দৈনিক প্রথম আলো, ৮ জানুয়ারী ২০১০।
[২] Teesta differences 'narrowed down', The Daily Star, January 6, 2010.
[৩] 'Damed River, Dead River; A Case Study on Teesta', Nazrul Islam, The Daily Star, November 03, 2006.
[৪] 'Teesta water sharing: a case study in teesta barrage project', Md. Nurul Islam, Md. Ashfaque Alam and Dr. Q R Islam.



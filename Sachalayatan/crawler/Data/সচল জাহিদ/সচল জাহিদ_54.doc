হাসতে নাকি জানেনা কেউ-১২



বাংলাদেশের রাজনীতিবিদদের কর্মকান্ড বা সংবাদ মাধ্যমে কথা বার্তা শুনে প্রথমে রাগ হত, এখন হাসি পায়। আগে এদের বোকা মনে হত এখন অসহায় মনে হয়।সত্যিকারের চাটুকারিতার বা নিজের দলের দোষ মেনে না নেবার বলয় ছেড়ে এরা দ্বায়িত্বশীলতার বৃত্তে কখনই আসতে পারবেনা হয়ত। এরা মন্ত্রী হয় দলের সেবার জন্য জনগনের নয় যদিও তারা দেশের রাজকোষ থেকে যে অর্থ গ্রহন করে তা জনগনের কষ্টার্জিত উপার্জন থেকেই আসে। 
মাথা মোটা শব্দটি বাংলাদেশে নেতিবাচক অর্থে ব্যবহৃত হয়ে থাকে যার মানে দাঁড়ায় বুদ্ধি কম। ঘাড় মোটার সেরকম কোন অর্থ নেই তবে ঘাড়মোটা লোকও যে মাথা মোটা হয় তার প্রমান ছিল আমাদের এক তথ্যমন্ত্রী। 'ইন্টারনেট এসে দেশের সব তথ্য পাচার হয়ে যাবে' এটি  সেই ঘাড় মোটা মন্ত্রীর মস্তিষ্কজাত ছিল। 
আমাদের এক স্বরাষ্ট্রমন্ত্রী বাদশা হারুন অর রশিদ সেজেছিলেন, রাতের অন্ধকারে ছদ্দবেশে তিনি ফেনসিডিল আখড়ায় ঘুরে বেড়াতেন সন্ত্রাসী ধরার জন্য, আর আমরা দেশের মানুষ তার ব্যাপক প্রশংসা করতাম আহারে লোকটা কত কষ্ট করছে বলে। কিন্তু সাবেক সেনাকর্মকর্তা এই মন্ত্রীমহোদয়ের জানা ছিলনা সন্ত্রাসী ধরার জন্য তার ছদ্দবেশ ধরার দরকার নেই এর বদলে পুলিশ প্রশাসনের যারা ছদ্দবেশ ধারন করে আছের তাদের বোরখা খুলে দিলেই হয়। 
দেশে এককালে এক পরহেজগার স্বরাষ্ট্রমন্ত্রী ছিল যিনি উপরওয়ালার উপর সব কিছু ছেড়ে দিতেন। খুবই ধার্মিক মন্ত্রীর সেই বিখ্যাত উক্তি " আল্লার মাল আল্লাহ নিয়ে গেছে" ব্যাপক সাড়া জাগিয়েছিল বাংলাদেশে, বেচারার নামই অবশেষে হয়ে গেল 'আল্লার মাল"।পরে অবশ্য এই পরহেজগার মন্ত্রী আরেকটি কথা বলে হিট হয়েছিলেন তা হল 'দেশে সন্ত্রাস বাড়লেও অপরাধ কমেছে।' 
ছোটবেলায় শুনেছিলাম কচু গাছ কাটতে কাটকে একসময় ডাকাত হওয়া যায়। আমাদের আরেক স্বরাষ্ট্রমন্ত্রী 'স্পাইক বাবর' ছিছকে চোর থুক্কু ছিছকে চোরাচালানকারী থেকে অবশেষে মন্ত্রী হয়েছিলেন।এই ভদ্রলোক যখন দেশের আইনশৃঙ্খলা বাহিনী সম্পর্কিত বিভিন্ন সভায় সভাপতিত্ত্ব করতেন সেটা একটা দেখার মত দৃশ্য হত। উনি লম্বা টেবিলের মাথায় বসে একবার ডানদিকে একবার বাঁদিকে তাকাতেন আর মনে মনে ভাবতেন, "আরে এই যে শিক্ষিত আইজি ডি আইজি বইসা আছে সব আমার অধীনে কাম করে"। তাই বলে ভাববেননা আমি তাকে শিক্ষিত বলছিনা, ভদ্রলোক থার্ড পারসন সিঙ্গুলার নাম্বারের জ্ঞান পর্যন্ত রাখে। তার সেই বিখ্যাত উক্তিই তার প্রমান, " উই আর লুকিং ফর শত্রুজ"। সেই ভদ্রলোক দেশকে মোটামুটি বাংলা সিনেমার আদলে চালাতেন। মন্ত্রী যে ঘুষ খেয়ে খুন-খারাপী করাতে পারে সেটা সিনেমাতে অহরহ দেখলেও বাস্তব জীবনে দেখার সৌভাগ্য তখনই হয়েছিল।
আমাদের আরেক নৌপরিবহন মন্ত্রীত লঞ্চডুবিতে মারা যাওয়া মানুষের পরিবারকে শান্তনা দিয়ে বলেছিলেন, ' মৃতদের পরিবারের সবাইকে একটি করে ছাগল দেয়া যেতে পারে'। সেই সময় আবার ছাগল প্রকল্প খুবই জনপ্রিয় ছিল কিনা !!  
লিখতে বসেছিলাম হাস্যকর কিছু কিন্তু একটি খবর পড়ে মেজাজটা খারাপ হয়ে গেল।আমি জানি পনের কোটি মানুষের দেশে আবু বকরের মত একটি ছাপোষা পরিবারের সন্তানের মৃত্যু সরকারের কাছে কিছুই না। কিন্তু বকরের পরিবারের কাছে এই মৃত্যুর মানে তাদের একমাত্র স্বপ্নের মৃত্যু, শেষ অবলম্বনটুকুর নিঃশেষ হয়ে যাবার মত হতাশা। বকরের মৃত্যু কোন দূর্ঘটনা নয় কারন বিশ্ববিদ্যালয়ে কেউ মারামারি করতে আসেনা আসে পড়তে আর বিশ্ববিদ্যালয়ের হলে অস্ত্র থাকার কথা নয় থাকবে বই। যেখানে এই হত্যাকান্ডের সুষ্ঠু তদন্ত ও বিচার আশা করছে পরিবার সেখানে দেশের স্বরাষ্ট্রমন্ত্রীর সমবেদনার বদলে "এরকম ঘটনা ঘটতেই পারে" জাতীয় মন্তব্য আমাদেরকে হতাশ করে, কষ্ট দেয়, ঘৃনা নিয়ে আসে, মুখে একদনা থুতু চলে আসে এমনিতেই।
মাননীয় প্রধানমন্ত্রীকে একটি প্রশ্ন করতে চাই, পিতা ও পরিবারের হত্যাকান্ডের ৩৪ বছর পর হত্যাকারীদের শাস্তি দিতে পেরে আপনি সংসদে শোকরানা মোনাজাত করেছেন, আমরা দেশের মানুষও অন্যায়ের শাস্তি দেখতে পেরে, ন্যায়বিচার পেয়ে গর্বিত হয়েছি কিন্তু দেশের সাধারন একটি পরিবারকে অন্তত মসজিদে যেয়ে এই শোকরানা করতে দিন যে তারা তাদের সন্তানের হত্যার বিচার দেখতে পেরেছে।আর দয়া করে আপনার 'যোগ্য' স্বরাষ্ট্রমন্ত্রীকে শিখান কিভাবে কথা বলতে হয়, অন্তত পক্ষে এই শিক্ষা দিন কিভাবে সান্তনা দিতে হয় বা অভিনয় করতে হয়। 

***************************************************

এই সিরিজের আগের লেখাগুলিঃ
।১১।১০।০৯।০৮।০৭।০৬।০৫।০৪।০৩।০২।০১।    


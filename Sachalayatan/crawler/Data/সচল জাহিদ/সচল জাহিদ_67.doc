দক্ষিণ এশিয়ার পানিবিরোধঃ চীনের ব্রহ্মপুত্র থেকে পানি প্রত্যাহার প্রকল্প-পর্ব ৩




দক্ষিণ এশিয়ার পানিবিরোধঃ চীনের ব্রহ্মপুত্র থেকে পানি প্রত্যাহার প্রকল্প-পর্ব ১
দক্ষিণ এশিয়ার পানিবিরোধঃ চীনের ব্রহ্মপুত্র থেকে পানি প্রত্যাহার প্রকল্প-পর্ব ২


গত পর্বে আমি এই প্রকল্পের ইতিহাস নিয়ে আলোচনা করেছি। আজকের পর্বে প্রকল্পের বিবরণ ও এর প্রভাব নিয়ে আলোচনা করব। 
কি থাকছে ইয়ারলুং সাংপু প্রকল্পেঃ

এই প্রকল্পের মূলত দুটি অংশ[৫], 

 ইয়ারলুং সাংপু গিরিখাতের স্থলে বাঁধ দিয়ে জলবিদ্যুৎ উৎপাদন।
 পানিকে ইয়ারলুং সাংপু নদী থেকে স্থানান্তর করে চীনের উত্তর-পশ্চিমাঞ্চলের শিনজিয়াঙ ও গানসু (Xinjiang and Gansu) প্রদেশে নিয়ে যাওয়া।

প্রথমেই জলবিদ্যুৎ উৎপাদন প্রসঙ্গে আসি। গোড়ার দিকে পরিকল্পনা ছিল এই গিরিখাতের স্থলে ১১ টি জলবিদ্যুৎ প্রকল্প হবে যা থেকে মোট ৭০,০০০ মেগাওয়াট বিদ্যৎ উৎপাদিত হবে [১০]। ১৯৮৬ সালে Global Infrastructure Fund এর আওতায় এই প্রকল্পটি আলাস্কায় একটি সভায় আলোচিত হয়[১০]। পরিকল্পনাটি সেইভাবে সমর্থন না পাওয়ায় পরবর্তীতে ৪০,০০০ মেগাওয়াট ক্ষমতা সম্পন্ন একটি একক জলবিদ্যুৎ প্রকল্প পরিকল্পনা করা হয় যা ১৯৯৫ সালের ডিসেম্বরে বেইজিং এ  চীনা প্রকৌশল পদার্থবিদ্যা একাডেমীতে (Chinese Academy of Engineering Physics) আলোচিত হয় [৮]।
প্রকল্পের মূল পরিকল্পনাকারী অধ্যাপক চ্যান চুয়ান্যু'এর (Professor Chen Chuanyu) সাক্ষাৎকার অনুযায়ী [১০] এই প্রকল্পে হিমালয়ের ভেতর দিয়ে  শান্তিপূর্ণ নিউক্লিয়ার  বিস্ফোরণের (PNE) সাহায্যে ১৫ কিমি দীর্ঘ সুড়ংগ নির্মান করে পানিকে গিরিখাতের বাঁকের এক পাশ থেকে অন্য পাশে নেয়া হবে। সেক্ষেত্রে মাত্র ১৫ কিমি পথ যেতে পানি ৩,০০০ মিটার নিচে নামবে যা অতিক্ষমতা সম্পন্ন জলবিদ্যুৎ বিভব উৎপন্ন করবে। নিচের ছবিতে প্রকল্পটির একটি সহজ চিত্র উপস্থাপন করলাম ( একেবারেই আমার মস্তিষ্কজাত মূল চিত্রের সাথে মিল না থাকতেও পারে , যেহেতু মূল চিত্র কোথাও নেই তাই দিলাম)


ছবি -৬ প্রকল্পের নকশার একটি ধারণা

আগের পর্বে বলেছিলাম যে ইয়ারলুং সাংপু থেকে পানিকে স্থানান্তর করে চীনের উত্তরাঞ্চলে নিয়ে যেতে হলে পানিকে নদীসমতল থেকে উঁচুতে তুলতে হবে। অধ্যাপক চুয়ান্যুর মতে এই ৪০০০০ মেগাওয়াট বিদ্যুৎ শক্তি দিয়ে ইয়ারলুং সাংপু থেকে পানিকে পাম্প করে এখান থেকে প্রায় ৮০০ কিমি দূরে চীনের উত্তর-পশ্চিমাঞ্চলে  নিয়ে যাওয়া সম্ভব [১০]। 
প্রকল্পের প্রভাবঃ 
সচলায়তনে ইতিপূর্বে আমি সাধারণ দৃষ্টিকোণ থেকে বাঁধের প্রভাব নিয়ে আলোচনা করেছি , সেই সাথে সাম্প্রতিককালে আলোচিত টিপাইমুখ বাঁধের ভাটিতে বিশেষ করে বাংলাদেশে এর প্রভাবও বিস্তারিত আলোচনা করেছি টিপাইমুখ সিরিজে (বিস্তারিত দেখুন এই লেখাগুলিতে: পর্ব ৩ , পর্ব ৪ , পর্ব ৫,  পর্ব ৬ )। আর নদী থেকে পানি প্রত্যাহার করলে তার কি প্রভাব পড়ে ফারাক্কা তার জলজ্যান্ত উদাহরণ। ফারাক্কার পানি প্রত্যাহারের প্রভাব নিয়ে আলোচনা করেছিলাম আমার আন্তঃসীমান্ত নদী নিয়ে লেখা একটি প্রবন্ধে,সেই সাথে গঙ্গাচুক্তি সিরিজেও এটি নিয়ে বিস্তারিত আলোচনা করা হয়েছে। এখন যদি টিপাইমুখ এর প্রভাব আর ফারাক্কার প্রভাব যোগ করে ফেলা হয় তাহলে কি হবে একটু ভেবে দেখুন। আমার কাছে এর ফলাফল প্রকাশ করতে আঞ্চলিক ভাষার একটি প্রবাদই যথেষ্টঃ 'মড়ার উপর খাড়ার ঘা'। সহজ করে বলতে গেলে ইয়ারলুং সাংপু থেকে বাঁধ দিয়ে পানি প্রত্যাহার করলে বাংলাদেশের নদীভিত্তিক পানিসম্পদের তিন উৎসের মধ্যে আরো একটির ভবিষ্যৎ অনিশ্চিত হয়ে যাবে। ইতিমধ্যে ফারাক্কার কারনে বাকী দুই উৎসসের একটি আধমরা (গঙ্গা) আর অন্যটির (মেঘনা) জীবন যাই যাই করছে ভারতের টিপাইমুখ প্রকল্পের কারনে।তবে শুধু বাংলাদেশ নয় এই প্রকল্পের প্রভাব পড়বে মূলত তিব্বতে, আসামে ও বাংলাদেশে।

উজানে (তিব্বত) প্রভাবঃ
বাঁধের উজানে এর প্রভাব পরিলক্ষিত হয় মূলত সৃষ্ট জলাধারের কারনে। ৪০,০০০ মেগাওয়াট ক্ষমতাসম্পন্ন জলবিদ্যুৎ কেন্দ্রের ফলে যে বিশাল জলাধার সৃষ্টি হবে তা মূলত বিস্তৃত হবে ইয়ারলুং সাংপু গিরিখাত সহ তিব্বত মালভূমির এই নদী সংলগ্ন অববাহিকা জুড়ে। এই গিরিখাত অঞ্চল কিছুদিন  আগ পর্যন্তও বাইরের বিশ্বের কাছে উন্মুক্ত ছিলনা।  নব্বইএর দশকের শুরুতে চীনা সরকার এটিকে পর্যটকদের কাছে উন্মুক্ত করে। সুতরাং এই পুরো এলাকা জলনিমজ্জিত হলে এখানকার পরিবেশ ও জীববৈচিত্রের ঠিক কতটুকু ক্ষতি হবে তা নির্ণয় করা কঠিন। এক হিসেব মতে পুরো তিব্বত মালভূমির মোট জীবের শতকরা ৬০ ভাগ বাস করে এই গিরিখাত এলাকায় যার মধ্যে অনেক অনাবিষ্কৃত প্রজাতি থাকতে পারে[৫]। এই বাঁধ হলে এই বিপুল পরিমান স্থলজ বাস্তুসংস্থান সম্পূর্ণরূপে বিনষ্ট হবে, সেই সাথে বিপন্ন হবে পরিবেশ। 
এই গিরিখাত এলাকায় মানুষের বসতি অপেক্ষাকৃত কম কিন্তু তার পরেও এই বাঁধের কারনে মানুষদেরকে নতুন স্থানে স্থানান্তর করতে হবে। ভাবার বিষয় হলো  তিব্বতীয়রা  কাছে এই স্থান ধর্মীয় দৃষ্টিকোন থেকে অতীব গুরুত্ত্বপূর্ণ। তিব্বতীয়রা বিশ্বাস করে এই গিরিখাত তাদের রক্ষাদেবী ভাজরাওগিনীর ( তিব্বতীয় ভাষায় দর্জি পাগমু বা Dorjee Pagmo) তীর্থস্থান। সুতরাং তিব্বতীয়দের কাছে এই স্থান ত্যাগ কোন কিছু দিয়েই পূরণ করা সম্ভব নয়।    
ভাটিতে (বাংলাদেশ) প্রভাবঃ
এই প্রকল্পের ভাটিতে প্রভাব নিয়ে আমার মূল আলোচনা থাকবে কারন বাংলাদেশ এই প্রকল্পের ভাটি অঞ্চলে অবস্থিত। ঠিক কতটুকু পানি অপসারণ করবে সেই তথ্য না জেনে এবং সঠিক গবেষণা ছাড়া এই প্রকল্পের প্রভাব নিয়ে বিশদ আলোচনা করার ধৃষ্টতা আমার নেই তবে নিজের অভিজ্ঞতা ও বিভিন্ন তথ্যসুত্র ধরে এর ভাটিতে প্রভাব নিয়ে একটি সাধারণ  আলোচনা করা যেতে পারেঃ

 পানিসম্পদের ঘাটতিঃ হিমালয়ের পাদদেশে বাংলাদেশ বা এর আশেপাশের এলাকার একটি বৈশিষ্ট্য হচ্ছে এই অঞ্চলে মৌসুমী বায়ুর প্রভাবে বছরের শতকরা ৮০ ভাগ বৃষ্টিপাত হয় জুন থেকে সেপ্টেম্বরের মধ্যে আর বাকী আট মাসে মাত্র শতকরা ২০ ভাগ বৃষ্টিপাত হয়। তাই এই অঞ্চলে শুষ্ক মৌসুমে পানির সংকট সবসময়ই প্রকট। বাঁধের মূল কাজ হচ্ছে আর্দ্র মৌসুমে পানি জলাধারে জমিয়ে রেখে শুষ্ক মৌসুমে সেটি ব্যবহার করা। এখন বাঁধ হলে আর্দ্র মৌসুমে (জুন-সেপ্টেম্বর) জলাধারে পানি আটকে রাখা হবে সুতরাং সেই সময়ে আসাম ও বাংলাদেশে ব্রহ্মপুত্রে পানি প্রবাহ কমে যাবে। আবার যেহেতু পানিকে স্থানান্তর করে চীনের উত্তরাঞ্চলে নিয়ে যাওয়া হবে তাই শুষ্ক মৌসুমেও এই নদীতে পানি প্রবাহ কমে যাবে বা বন্ধ হয়ে যাবে তবে তা নির্ভর করবে কি পরিমান পানি সরাবে তার উপর। অর্থাৎ বছরের সব সময়ই ব্রহ্মপুত্রের প্রবাহ কমে যাবে ফলে এই নদীকে কেন্দ্র করে বাংলাদেশের কৃষি, মৎসসম্পদ, শিল্প, নৌচলাচল সর্বোপরি মানুষের জীবনযাত্রা ব্যহত হবে। এই প্রক্রিয়া অব্যহত থাকলে ব্রহ্মপুত্র ও যমুনার শাখানদীগুলো অদূর ভবিষ্যতে শুকিয়ে যাবে ফলে যেভাবে গঙ্গার পানি কমে যাওয়ায় বাংলাদেশের উত্তরাঞ্চল মরুভূমিতে পরিনত হবার উপক্রম হয়েছে এর একই অবস্থা হবে দেশের উত্তর মধ্যাঞ্চলের।


 (চলবে)
 তথ্যসুত্রঃ 
কিছু ফাইল আমি আমার ব্যক্তিগত ওয়েবসাইটে রেখে দিয়েছি যার লিঙ্ক নিচে দিলামঃ
[১] ‘Dams and Development: A New Framework for Decision Making’, World Commission on Large Dams. 
[২] উইকিপিডিয়া
[৩] Lester R Brown and Brian H alweil, ‘China’s Water Shortage Could Shake World Food Security’, World Watch, July/August 1998.
[৪] দক্ষিণ-উত্তর পানি প্রত্যাহার প্রকল্পের ওয়েবসাইট
[৫] Tashi Tsering, ‘Hydro Logic: Water for Human Development, An Analysis of China’s Water Management and Politics’, Tibet Justice Center: 2002.
[৬] ‘No Chinese dam over Brahmaputra: PM assures Arunachal’, Hindustan Times 21 October 2009.
[৭] Ashis K. Biswas, 'A River Runs Through It', Outluk, 18 June 1997
[৮] John Horgan, 'Peaceful Nuclear Explosions (PNE)', Scientific Americans, June 1996.
[৯] Damien Mcelroy, 'China planning nuclear blasts to build giant hydro project', The Daily Telegraph, 22 October 2000.
[১০] Water War in South Asia? Brahmaputra: Dam & Diversion, October 2003



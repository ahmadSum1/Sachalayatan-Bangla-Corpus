হিমালয়ান হিমবাহ সংকোচনঃ বিশেষজ্ঞদের ভুল আর আমাদের স্বস্তি 



যদি প্রশ্ন করা হয় ঠিক এই মূহুর্তে বিশ্ব পরিবেশ নিয়ে সবচাইতে আলোচিত খবর কি? উত্তরটি নিঃসন্দেহে জলবায়ু পরিবর্তন নিয়ে আন্তর্জাতিক সংগঠন আইপিসিসির(  Intergovernmental Panel on Climate Change)'হিমালিয়ান হিমবাহ ২০৩৫ সালের মধ্যে নিঃশেষ হয়ে যাচ্ছে' এই খবরটি পুরোপুরি ভুল প্রমানিত হওয়া। আইপিসিসিও তাদের ওয়েবসাইটে সেটি স্বীকার করেছে এবং ক্ষমা প্রার্থনা করেছে। আর বিশেষজ্ঞদের এই ভুল আমাদের মত মানুষ যারা জলবায়ু পরিবর্তনের সবচাইতে ক্ষতিগ্রস্থ দেশ বাংলাদেশের নাগরিক তাদের মনে কিছুটা হলেও সাময়িক স্বস্তি নিয়ে এসেছে।এবার চলুন এই বিষয়ে কিছুটা বিস্তারিত জানা যাক।
আইপিসিসি ২০০৭ সালে তাদের চতুর্থ মুল্যায়ন রিপোর্ট প্রকাশ করে যা মূলত তিনটি কার্যকারী দলের অধীনে লিখিত তিনটি খন্ডের সমন্বয়।এর মধ্যে দ্বিতীয় খন্ডের মূল প্রতিপাদ্য বিষয় ছিল 'জলবায়ু পরিবর্তনের প্রভাব, অভিযোজন ও ক্ষয়ক্ষতি'। এই খন্ডেরদশম অধ্যায়ের নাম এশিয়া যার ১০.৬.২ অনুচ্ছেদে বর্নিত করা হয়েছে জলবায়ু পরিবর্তনের সাথে হিমালয়ান হিমবাহের সংকোচনের খবর। এখানে স্পষ্ট লেখা আছে ( দ্বিতীয় পরিচ্ছেদে),
'Glaciers in the Himalaya are receding faster than in any other part of the world (see Table 10.9) and, if the present rate continues, the likelihood of them disappearing by the year 2035 and perhaps sooner is very high if the Earth keeps warming at the current rate'
অর্থ্যাৎ, 
' হিমালয়ান হিমবাহগুলি বিশ্বের অন্যান্য অংশের থেকে অধিক হারে সংকোচিত হচ্ছে এবং এই হারে সংকোচন প্রক্রিয়া চলতে থাকলে ও বর্তমান হারে বিশ্বের উষ্ণতা বৃদ্ধি পেতে থাকলে ২০৩৫ সালের মধ্যে বা তার আগে এদের পুরোপুরো নিঃশেষ হয়ে যাবার সম্ভাবনা প্রবল' 
২০০৯ সালের ডিসেম্বরে বিশ্বের চারজন প্রথমসারীর হিমবাহ বিশেষজ্ঞ  ২০৩৫ সালের মধ্যে হিমালয়ান হিমবাহ নিঃশেষ হয়ে যাওয়া অসম্ভব  বলে মত প্রকাশ করে বিখ্যাত বিজ্ঞান প্রকাশনা 'সায়েন্স জার্নালে' একটি চিঠি পাঠায়[২]। 
যুক্তরাষ্ট্রের এরিজোনা বিশ্ববিদ্যালয়ের জেফারি কারজেল  বিবিসি কে দেয়া এক সাক্ষাৎকারে বলেন হিমালয়ান হিমবাহগুলোর পুরুত্ত্ব ২০০ থেকে ৩০০ মিটার এবং কোন কোন ক্ষেত্রে তা ৪০০ মিটার। উষ্ণতা বৃদ্ধির কারনে যদি বছরে ২ মিটার করেও যদি বরফ গলে তার পরেও ২০৩৫ সালের মধ্যে তা নিঃশেষ হয়ে যাবার কোন আশঙ্কা নেই।  
যুক্তরাজ্য ভিত্তিক দৈনিক পত্রিকা গার্ডিয়ানে প্রকাশিত তথ্য মতে[১] আইপিসিসির পরিভাষা অনুযায়ী "Very High Likelihood" এর অর্থ হচ্ছে যা ঘটার সম্ভাবনা ৯০ শতাংশের বেশী। আইপিসিসি ঐ পরিচ্ছেদের শেষে তথ্যসুত্র হিসেবে WWF এর ২০০৫ এর রিপোর্ট উল্লেখ করে কিন্তু WWF বা 'বিশ্ব বন্যপ্রানী তহবিল' তাদের ২০০৫ এর ঐ রিপোর্টে তথ্যসুত্র হিসেবে ১৯৯৯ সালে দিল্লীর জওরলাল নেহেরু বিশ্ববিদ্যালয়ের উপাচার্য হিমবাহ বিশেষজ্ঞ সৈয়দ হাসনাইনের  লন্ডনভিত্তিক ম্যাগাজন ' নিউ সাইন্টিস্ট' ও দিল্লীভিত্তিক ম্যাগাজিন 'ডাউন টু আর্থ' কে দেয়া এক সাক্ষাৎকারকে উল্লেখ করে। সুতরাং নিঃসন্দেহে এই মন্তব্য কতটা অবৈজ্ঞানিক দৃষ্টিকোন থেকে গৃহীত হয়েছে তা প্রমানিত হয়। ২০ শে জানুয়ারী আইপিসিসি তাদের প্রতিক্রিয়ায় ক্ষমা প্রার্থনা করে উল্লেখ করেছেন,
' রিপোর্টের এই পরিচ্ছেদে আইপিসিসির প্রক্রিয়ার জন্য প্রয়োজনীয় প্রমানাদির ক্ষেত্রে এর স্বতঃসিদ্ধ নীতিমালা বজায় রাখা হয়নি' 
সম্প্রতি এক সাক্ষাৎকারে আইপিসিসির চতুর্থ মুল্যায়ন রিপোর্টের প্রথম কার্যকারী দলের সদস্য অষ্ট্রিয়ার ইনসব্রুক বিশ্ববিদ্যালয়ের জর্জ ক্যাজার বলেন তিনি  প্রকাশিত হবার আগেই ২০০৬ সালে এই বিষয়ে আইপিসিসিকে সতর্ক করেছিলেন কিন্তু 'এশিয়া' অধ্যায়ের বিশেষজ্ঞরা এই বিষয়ে কোন প্রতিক্রিয়া জানাননি[২,৩]।
আইপিসির এই ভুল রিপোর্ট পুরো এশিয়া অঞ্চলের বিশেষজ্ঞরাই আজ প্রশ্নবিদ্ধ হয়েছে। জর্জ ক্যাজারত বলেই দিলেন[৩],
'এই অঞ্চলের বিশেষজ্ঞরা ভাল পানিবিদ বা উদ্ভিদবিদ হতে পারেন কিন্তু তাদের হিমবাহবিদ্যাতে কোন জ্ঞাণ নেই'  
তবে বিশেষজ্ঞদের এই ভুল বাংলাদেশের মত দেশের মানুষদের মনে কিছুটা হলেও স্বস্তি এনে দিতে পারে। বাংলাদেশের প্রধান তিন নদীর মধ্যে দুই নদীর ( গঙ্গা বা পদ্মা ও ব্রহ্মপুত্র বা যমুনা) প্রবাহই আসে হিমালয়ান হিমবাহ থেকে। একদিকে সমুদ্রতলের উচ্চতা বৃদ্ধিতে দক্ষিনাঞ্চল ডুবে যাওয়া আর অন্যদিকে শুষ্ক মৌসুমে পদ্মা-যমুনা প্রবাহ কমে যাওয়া এই দুই বৈপরিত্য  বাংলাদেশকে নিঃশেষ করে দিত, এখন অন্তত কিছুটা হলেও নিঃশ্বাষ ফেলতে পারে।   
তথ্যসুত্রঃ
[১] Claims Himalayan glaciers could melt by 2035 were false, says UN scientist, Guardian 20 January 2010.
[২] UN climate body admits 'mistake' on Himalayan glaciers, BBC, 19 January 2010.
[৩] UN climate report: Scientist warned glacier forecast was wrong, Edmonton Jouenal, 18 January 



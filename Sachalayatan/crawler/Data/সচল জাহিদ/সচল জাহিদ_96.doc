প্রভু, বিশ্ব বিপদ হন্তা, তুমি দাঁড়াও রুধিয়া পন্থা 



এই সুন্দর পৃথিবী টাকে কেন জানি খুব ভালবাসি, সবুজ ঘেরা বনানীর মধ্যে দিয়ে ছোট্ট নদীটার তীর দিয়ে যখন হেঁটে যাই মনে হয় আজীবন বেঁচে থাকি। অমরত্বের জন্য পিপাসু মানুষ নিজে বাঁচতে পারেনা অসীম সময় ধরে তাই রেখে যায় তার উত্তরাধিকার, সেই উত্তরাধিকার রেখে যায় তার পরের প্রজন্মকে। এইভাবে প্রজন্ম থেকে প্রজন্ম মানুষ তার বেঁচে থাকায় আশা মেটায়, অন্তত এই ভেবে মানুষ স্বস্তি পায় যে সে বেঁচে না থাকলেও তার রক্ত বেঁচে আছে, থাকবে এই পৃথিবীতে। নিজের রক্ত হেঁটে বেড়ায় পৃথিবীর উপরে আর তার তলে জড় কার্বন কনা হয়ে পড়ে থাকে মানুষ, জাতিস্বর হয়ে পূনর্জীবন পাবার আশায় দিন গুনে।
অথচ আমাদের সবার প্রিয় অসম্ভব সুন্দর এই পৃথিবীটা যদি একদিন ধ্বংস হয়ে যায়, কেমন লাগবে আমাদের? আমি জানি, যার শুরু আছে তার হয়ত একদিন শেষও হবে কিন্তু তাই বলে এইভাবে ? আজকে দেখলাম উত্তর কোরিয়া আবারো পরমাণু অস্ত্রের পরীক্ষা চালালো। কিসের জন্য এই অস্ত্র ? নিজেদের জ্ঞান বিজ্ঞান দিয়ে নিজেদেরকে ধ্বংস করার এ কোন খেলায় মেতেছি আমরা ? কিসের এই প্রতিযোগীতা ? আমরা সাধারণ মানুষরাত দু’বেলে দু’মুঠো খেতে আর একটু শান্তিতে ঘুমোতে পারলে আর কিছু চাইনা। ক্ষমতাবানরা নিজেদের ক্ষমতার দাম্ভিকতা দেখাবে আর মারোনাস্ত্রের ভয়ে চুপসে যাবে সাধারণ মানুষ? একদিন আমি, আমরা চলে যাব, কিন্তু আমাদের সন্তানদের জন্য এই কোন পৃথিবী রেখে যাচ্ছি আমরা। 
ক্ষুধিত শিশুর কান্না থেকে বোমার আওয়াজ অনেক বেশী। মিলিয়ন মিলিয়ন ডলারের পারমানবিক বোমার বিস্ফোরন ঘটায় মানুষ আর শত সহস্র লক্ষ ক্ষুধার্ত শিশুর আর্তচিৎকারে ভারী হয়ে বাতাসে ভেসে বেড়ায় ইউরেনিয়াম কনা, উপহাস করে, অট্টহাসি হেসে আঙ্গুল উঁচিয়ে দেখিয়ে দেয় আমরা কত বোকা। আমরা বিশ্বের শান্তির জন্য জাতিসঙ্ঘ বানিয়েছি, শান্তির জন্য বছর বছর নোবেল পুরষ্কার দিচ্ছি কিন্তু শান্তির দেবতারা আমাদের ছেড়ে চলে গেছে অনেক দূরে। এই আমরাই নিজেদের স্বার্থে মরুভূমির ধুলাতে মিশিয়ে দেই হাজারো মানুষের দেহ আবার কখনো নিজেদেরকে ধ্বংস করে শত সহস্র মানুষ মেরে পরকালের পথ পরিষ্কার করি। এই কোরিয়াতেই না খেয়ে মারা যায় অসংখ্য মানুষ অথচ তাদেরই রক্ত বেচা টাকা দিয়ে বোমার পরীক্ষা চালায় তাদেরই শাসকরা।
একজন মানুষ গড়পরতা কতদিন বাঁচে? উন্নত দেশে হয়ত ৭০-৮০, আর আমাদের মত অনুন্নত দেশে সেটা বোধকরি ৬০ এর কোঠায়। এই ক্ষুদ্র জীবনে আসলে আমরা কি চাই ? ক্ষমতা আর সাফল্যের পিছনে ছুটতে ছুটতে ক্লান্ত হয়ে কখনোকি আমাদের মনে হয়না আসলে কিসের জন্য এতকিছু ? আমাদের কি একবারো মনে হয়না এই মিলিয়ন মিলিয়ন ডলারের বোমার টাকা দিয়ে কত অভুক্ত মানুষকে আমরা বাঁচাতে পারি ? আমরা কি দেখিনা একমুঠো অন্নের আশায় পেটের পাথর বেধে রাখছে শত সহস্র মানুষ, সন্তানের মুখে খাবার দিতে না পেরে আত্মহত্যার পথ বেছে নিচ্ছে অসহায় বাবা, এক ফোঁটা দুধের জন্য আঁতুড় ঘরে হাত পা ছুড়ছে অগণিত শিশু? 
আমি কিছুই করতে পারিনা। আমি পারিনা এই অনাচার সহ্য করতে, আবার পারিনা দূর করতে। নিজেকে অসহায় আর অপরাধী মনে হয় সেজন্য মাঝে মাঝে। সেই কালিমা ঘোচাতে আস্তিক এই আমি শুধু পারি প্রার্থনা করতেঃ
তুমি নির্মল কর মঙ্গল করে মলিন মর্ম মুছায়ে
তব পুণ্য কিরণ দিয়ে যাক মোর মোহ কালিমা ঘুচায়ে।
লক্ষ্য শূন্য লক্ষ বাসনা ছুটিছে গভীর আঁধারে,
জানিনা কখন ডুবে যাবে কোন্ অকুল গরল পাথারে,
প্রভু, বিশ্ব বিপদ হন্তা, তুমি দাঁড়াও রুধিয়া পন্থা
তব শ্রীচরণ তলে নিয়ে এসো মোর মর্ত বাসনা ঘুচায়ে।
আছ অনল অনিলে, চির নভোনীলে, ভূধর, সলিলে, গহনে
আছ বিটপীলতায়, জলদের গায়, শশী তারকায় তপনে।
আমি নয়নে বসন বাঁধিয়া, ব'সে আঁধারে মরি গো কাঁদিয়া
আমি দেখি নাই কিছু বুঝি নাই কিছু দাও হে দেখায়ে বুঝায়ে। 









     Get this widget 
|
     Track details  
|
 		eSnips Social DNA    







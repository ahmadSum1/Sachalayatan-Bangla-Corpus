ঐ দেখ বিজয় কেতন উড়ে 



দুই দিন আগেও আমার ফেইসবুক স্ট্যাটাস ছিলঃ  "একটা ফকিন্নি (!!!) টিমের লগেও বাংলাদেশ এইডা কি খেলতাছে !!!!", আর আজকে  "হিপ হিপ হুররররররররররররররররররররে"। এটাই দেশপ্রেম, ভালবাসি বলেই গালি দেই আবার উল্লাসও করি। দেশে থাকলে কি করতাম বুঝতে পারছিনা, বিদেশে বেশী কিছু করারও নেই। ফেইসবুকে স্ট্যাটাস পরিবর্তন করা আর চ্যাট করে অভিনন্দন প্রকাশ করা ছাড়া আর কিছু করার থাকেনা। আজকে টেষ্ট জয়ের পর কয়েকজন ইউনিভার্সিটির অফিস থেকে বের হয়ে কিছুক্ষণ আড্ডা দিলাম। সকাল থেকে কিছু কিছু লিঙ্কে খেলা দেখার চেষ্টা করছিলাম। পুরো খেলা দেখতে পারিনি তবে জয়ের মূহুর্তটি দেখতে পেরেছি। ক্রিক ইনফো অবশ্য তাদের ম্যাচ রিপোর্টে এই লাইনটি লিখেছেঃ 

" The win, as special it was, would come with an asterisk that this was a second-string West Indies team. "
তবে এতে আমাদের কিছুই যায় আসেনা। কোন এক খেলায় ধারাভাষ্যকার বলেছিলেন, আজকে টেন্ডুলকার ম্যাচে তিনটি লাইফ পেয়েছে কিন্তু সে সেঞ্চুরী করেছে, টেন্ডুলকারের ম্যাচ পরিসংখ্যানে কিন্তু লেখা থাকবে তার সেঞ্চুরীর কথা, লাইফ এর কথা নয়। সেরকম  এটি বাংলাদেশের দ্বিতীয় টেষ্ট জয় এটিই বড় কথা, প্রতিপক্ষ দলের কয়জন  ডেবুট্যান্ট ছিল সেটা বড় কথা নয়। ক্রিকেটের টেষ্ট ম্যাচ ইতিহাসে লেখা থাকবে "জুলাই ১৩, ২০০৯ এ বাংলাদেশ ওয়েষ্ট ইন্ডিজ কে ৯৫ রানে হারিয়েছে"। 
মনে আছে বাংলাদসশের সাথে ভারত যখন প্রথম টেষ্ট খেলেছিল সৌরভ গাঙ্গুলী ম্যাচের পঞ্চম দিনে কলকাতায় একটা প্রোগ্রাম রেখেছিল। বুয়েটের টিভি রুমে সেই খেলা দেখার সময় একটাই প্রার্থনা করেছিলাম ম্যাচটা কোন মতে যেন পঞ্চম দিনে গড়ায় আর গাঙ্গুলীর অহমিকা ধূলায় মিশে যায়। তা ঘটেনি, গাঙ্গুলী যথারীতি পঞ্চম দিনে কলকাতায় তার পূর্বনির্ধারিত অনুষ্ঠানে যোগ দিয়েছিলেন। পাকিস্তানের বিরুদ্ধে সেই টেষ্ট ম্যাচে ক্লাশ বাদ দিয়ে আমরা সবাই জড়ো হয়েছিলাম টিচার্স ক্লাবে হানাদারদের বিরুদ্ধে আমাদের জয় দেখার জন্য। কিন্তু আমাদের রফিকের মহানুভবতাই হোক বা ইনজামামের সেই অতিমানবিক ইনিংসের কারনেই হোক বা বাজে আম্পায়ারিং এর কারনেই হোক আমরা হেরে গিয়েছিলাম। এর পরে জিম্বাবুয়ে কে আমরা হারিয়েছি কিন্তু সাধ মিটেনি। আজকে প্রান ভরে আনন্দ করতে ইচ্ছে হচ্ছে। 
আগুনের পরশমনি ছবিতে বিপাশার একটি ডায়ালগ ছিল এরকম, যেদিন দেশ স্বাধীন হবে সে একটি হারমনিকা বাজাতে বাজাতে রাস্তায় ঘুরে বেড়াবে। আমাদের ইউনিভার্সিটির ইন্টারন্যাশনাল সেন্টারে সেদিন বাংলাদেশের একটি বড় পতাকা দেখে এসেছি। ইচ্ছে করছে আজ সেই পতাকাটিকে নিয়ে এডমন্টনের রাস্তায় খুব জোড়ে দৌড়ে বেড়াই।
ছবিসুত্রঃ উইকিমিডিয়া কমনস


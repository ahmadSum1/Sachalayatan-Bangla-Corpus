বিশ্ব পানি দিবস ও ইউএনডিপির মিলেনিয়াম গোল



‘সুস্থ বিশ্বের জন্য পরিষ্কার পানি’ স্লোগানকে সামনে রেখে আজ পালিত হচ্ছে বিশ্ব পানি দিবস। ১৯৯২ সালে রিও ডি জেনেরিওতে জাতিসংঘের পরিবেশ ও উন্নয়ন বিষয়ক সেমিনারের পর থেকে প্রতিবছর ২২ মার্চ বিশ্ব পানি দিবস হিসেবে পালিত হয়ে আসছে। বছরে একদিন আমরা ঢাক ঢোল পিটিয়ে পানিকে স্মরন করি অথচ পানি ছাড়া আমরা এক মূহুর্তও চলতে পারিনা। যে সভ্যতার জন্ম পানিকে ঘিরে সেই সভ্যতাই আজকে পানির বড় শত্রু। আমরা মানুষরা বড্ড বেশি অকৃতজ্ঞ, যে পানির উৎস আমাদের তৃষ্ণা মেটালো, জীবন বাঁচালো সেই উৎসতেও বিনা দ্বিধায় আমরা মল ঠেলে দেই। সভ্য নগরে থেকেও যারা সভ্যতার ছোঁয়া পায়না, তারা তাদের নৈমত্তিক জীবন প্রবাহে পানির এই বেহাল দশার দেখা পায় নিত্য, কিন্তু আমরা পাইনা। যেদিন সকালে ঘুম থেকে উঠে যদি দেখব ট্যাপে পানি নেই তার বদলে মল মুত্র এসে ভরে গিয়েছে বেসিন সেদিন হয়ত আমাদের মত সভ্য মানুষদেরও টনক নড়বে। 
২০০০ সালে জাতিসংঘের মিলেনিয়াম সামিত শেষ হয়েছিল ২০১৫ সালের মধ্যে ৮ টি লক্ষ্যমাত্রার বাস্তবায়নকে সামনে রেখে।বাংলাদেশ নিজেও এই মিলেনিয়াম ডিক্লেয়ারেশনে স্বাক্ষর করেছে। এই আটটি গোল বা লক্ষ্যমাত্রার মধ্যে দু’টির বাস্তবায়ন নির্ভর করছে সরাসরি বিশুদ্ধ পানি সরবরাহ ও পয়ঃনিষ্কাশন ব্যবস্থা নিশ্চিতকরনের মাধ্যমে। লক্ষ্যমাত্রা দু’টি হলোঃ শিশুমৃত্যুর হার হ্রাসকরণ ও পরিবেশের ভারসাম্য বজায় রাখা। বিশ্ব স্বাস্থ সংস্থার এক তথ্যমতে নিরাপদ পানির অভাবে প্রতি বছর ৪ বিলিয়ন মানুষ ডায়রিয়ায় আক্রান্ত হয় যার মধ্যে ১.৭ মিলিয়ন মারা এবং এর সিংহভাগই ৫ বছরের কমবয়সী শিশু। মিলেনিয়াম গোলের পরিবেশের ভারসাম্য রক্ষার লক্ষ্যমাত্রাতে উল্লেখ করা আছে ২০১৫ সালের মধ্যে বিশুদ্ধ পানি সরবরাহ ও পয়ঃনিস্কাশনের সুবিধা বঞ্চিত মানুষের সংখ্যা অর্ধেকে নামিয়ে আনা। একথা নিশ্চিত যে বিশুদ্ধ পানির সরবরাহ নির্ভর করে পানি দূষনের হার কমানোর মাধ্যমে সুতরাং যুগোপযোগী পয়ঃনিষ্কাশন ব্যবস্থা এক্ষেত্রে অনস্বীকার্য। 
এবারে আসি বাংলাদেশ প্রসংগে। ২০১৫ সালের মিলেনিয়াম গোলকে সামনে রেখে কোন দেশ কতটুকু অগ্রগতি করল তার বিবরন ইউএনডিপির ওয়েবসাইটে দেয়া আছে। সেখানে বাংলাদেশের ক্ষেত্রে আশান্বিত হবার মত কিছু পাওয়া যায়নি এই দুটি বিষয়ে। অথচ ঢাকা কেন্দ্রিক বাংলাদেশে এই সমস্যা কতটা প্রকট সেকথা বলার অপেক্ষা রাখেনা। পৃথিবীর বড় বড় শহরগুলি যেমন নদীকে কেন্দ্র করে গড়ে উঠে ঠিক তেমনি বুড়িগঙ্গাকে কেন্দ্র করে একটু একটু করে গড়ে উঠেছে ঢাকা। উন্নত বিশ্বের শহরগুলিতে সাধারনত শহরের উজান থেকে পানি সংগ্রহ করে তা শোধন করে নগরবাসীদের পানি সরবরাহ করা হয় আর পয়ঃকে সংগ্রহ করে তা পরিশোধন করে উদ্বৃত্ত পানি আবার শহরের ভাটিতে নদীতে ফেলে দেয়া হয়। বৃষ্টির কারনে জমা হওয়া পানি শহরের মধ্য দিয়ে প্রবাহিত নিষ্কাশন নালা বা প্রাকৃতিক খাল দিয়ে নদীতে ফেলে দেয়া হয়।এটি একটি ভারসাম্য প্রক্রিয়া যার একটি নষ্ট হলে অন্যটির উপরে তার প্রভাব পড়ে। অপরিকল্পিত শিল্প বর্জ্য আর অশোধিত পয়ঃ দিয়ে বুড়িগঙ্গার পানিকে আমরা দুষিত করেছি সেই সাথে পানির মূল উৎসকেও গলা টিপে হত্যা করেছি। এখন তার কাজ চালানো হচ্ছে ভূগর্ভস্থ পানি দিয়ে যা কিনা আদতে ঢাকা শহরের পানির স্তরকে হুমকীর সম্মুখীন করেছে। বুড়িগঙ্গা ছেড়ে এখন নজর দেয়া হচ্ছে শীতলক্ষ্যা বা মেঘনার দিকে। কিন্তু যে পর্যন্ত দূষন কমানো না হবে বা পর্যাপ্ত পরিশোধন ব্যবস্থা গড়ে তোলা না হবে সে পর্যন্ত পানির উৎসের এই ঢাকা বিমুখী রথ থামবেনা। 
একথা অমেঘ সত্য যে ‘পানি পরিশোধনের চেয়ে পানির দূষন রোধ অধিক সাশ্রয়ী’। ঢাকাতে পানি দূষনের উৎসগুলো চোখে আঙ্গুল তুলে দেখানোর কিছু নেই, সেটি দিবা সূর্য্যের মতই দৃশ্যমান সরকার কিংবা জনগনের কাছে। অথচ আমরা দিনের পর দিন সেই প্রক্রিয়া চলতে দিচ্ছি। হ্যা একথা সত্য একটা সময় পর্যন্ত এই পরিবেশ বিজ্ঞান নিয়ে আমরা জাতি হিসেবে ততটা সচেতন ছিলামনা কিন্তু যখন থেকে সচেতনতা এসেছে তখন থেকে কি আমরা এর দিকে নজর দিয়েছি? পানি শোধন বা পয়ঃশোধন প্রকল্পে বাস্তবায়নে যা বরাদ্ধ হয়েছে তার কিঞ্চিৎ পরিমানও কি দূষন রোধে ব্যায় হয়েছে কিংবা সেরকম কোন গণআন্দোলন কি সরকারের পক্ষ থেকে গড়ে উঠেছে। গানে গানে বুড়িগঙ্গা বাঁচাও আন্দোলন মুখ ধুবড়ে পড়েছে দূষনকারীদের দাপটে। বর্তমান সরকারের গৃহীত বুড়িগঙ্গা শোধন প্রকল্পও কতটা সফল হবে সেই আশঙ্কা তাই রয়েই যাচ্ছে।  
একটি কথা প্রায়ই শোনা যায় যে বাংলাদেশের মত তৃতীয় বিশ্বের দেশে মূল সমস্যা এই সব প্রকল্পের জন্য পর্যাপ্ত অর্থের যোগান। আমার ধারনা সমস্যাটি অর্থের নয় বরং কোনটিকে বেশি গুরুত্ত্ব দেব সেই বোধের অভাব। আজ থেকে কয়েক বছর আগে শুধু ঢাকা শহরের সৌন্দর্য্য বৃদ্ধির জন্য হাজার কোটি টাকার প্রকল্পের নমুনার চাক্ষুস সাক্ষী আমরা। যে শহরের বুক দিয়ে গল গল করে বয়ে চলে দুর্গন্ধযুক্ত খাল, সন্ধ্যায় বুড়িগঙ্গার তীরে প্রকৃতির নির্মল বাতাসের বদলে উটকো গন্ধ ভেসে আসে সেই শহরের নাকি আবার রাস্তার মাঝে দ্বীপ  বানিয়ে আর গাছ লাগিয়ে সৌন্দর্য্য চর্চা। এ যেন না খেতে পেরে শীর্নকায় বৃদ্ধাকে দুবেলা খাবার না দিয়ে মসলিন শাড়ি পড়িয়ে বসিয়ে রাখার মত।
সমস্যায় ভরাক্রান্ত দেশটির নাগরিক হিসেবে সরকারকে অনুরোধ করি তারা যেন প্রথমে তাদের মূল সমস্যাগুলি চিহ্নিত করে। বাংলাদেশের জন্য আজ পরিষ্কার পানি সরবরাহ ও পয়ঃনিষ্কাশন প্রথম সারির একটি সমস্যা। এর সমাধানকল্পে সরকারকে আরো অধিক মনোযোগী হওয়া উচিৎ। আজকে পানিদিবসে অন্তত এই অঙ্গীকারটুকু আমাদেরকে দিন।
ছবিসুত্রঃ জাতিসংঘ


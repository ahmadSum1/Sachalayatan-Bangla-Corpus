টিপাইমুখ বাঁধ ও বাংলাদেশ প্রেক্ষাপট-৭ (শেষ পর্ব)




প্রিয় পাঠক, টিপাইমুখ প্রকল্প নিয়ে লেখার যে কাজটি শুরু করেছিলাম তা আজকে শেষ করছি। আপনাদের সবাইকে অনুরোধ করছি এই পোষ্টে আপনারা আপনাদের মূল্যবান মন্তব্য দিন যার উপর ভিত্তি করে আমরা এই ইস্যুটিকে নিয়ে সামনের দিকে অগ্রসর হব। এই পর্বে আমি এই মুহুর্তে আমাদের কি করনীয় তার উপর মূলত আলোক পাত করেছি। আমি বিশ্বাস করি সচলের অগনিত পাঠক আমার এই প্রস্তাবগুলিকে আরো সমৃদ্ধ করবেন।তার উপর ভিত্তি করেই আমি সব পর্বগুলিকে একত্র করে একটি সমন্বিত লেখা বা ই-বুকের প্রাথমিক কাজ শুরু করব যা আন্তর্জালে মাধ্যমে ছড়িয়ে দেব দেশের মানুষদের কাছে। আমার এই সিরিজ লেখার জন্য সচলের অগনিত পাঠক, লেখক, সদস্যদের কাছ থেকে সাহায্য, সহযোগীতা, উৎসাহ, গঠনমূলক সমালোচনা, পরামর্শ পেয়েছি যা আমার লেখাকে সমৃদ্ধ করেছে। সেই জন্য আমি সবার কাছে কৃতজ্ঞ।

টিপাইমুখ বাঁধ ও বাংলাদেশ প্রেক্ষাপট-১
টিপাইমুখ বাঁধ ও বাংলাদেশ প্রেক্ষাপট-২
টিপাইমুখ বাঁধ ও বাংলাদেশ প্রেক্ষাপট-৩
টিপাইমুখ বাঁধ ও বাংলাদেশ প্রেক্ষাপট-৪
টিপাইমুখ বাঁধ ও বাংলাদেশ প্রেক্ষাপট-৫
টিপাইমুখ বাঁধ ও বাংলাদেশ প্রেক্ষাপট-৬

টিপাইমুখ বাঁধ নিয়ে সিরিজের গত ছয়টি পর্বে ভূমিকা ও কিছু সাধারন আলোচনার পরে  আমি মূলতঃ বাংলাদেশে এই বাঁধের সম্ভাব্য প্রভাবের উপর আলোকপাত করেছি। সেক্ষেত্রে সাহায্য নিয়েছি কিছু প্রকাশিত গবেষণার, বাংলাদেশের কয়েকজন বরেণ্য বিশেষজ্ঞের মতামত আর সেই সাথে নিজের কিছু প্রকৌশলগত জ্ঞাণ।এই আলোচনা থেকে এটি নিঃসন্দেহে প্রতীয়মান হয় যে এই বাঁধ ও প্রস্তাবিত ফুলেরতল ব্যারেজের ফলে বাংলাদেশে অদূর ভবিষ্যতে এক ভয়াবহ নেতিবাচক প্রভাব পড়বে। সেই আলোকে এই মূহুর্তে জাতি হিসেবে আমাদের কি করনীয় সেটিই সবচাইতে গুরুত্ত্বপূর্ণ। আমি এই পর্বে চেষ্টা করব সেই বিষয়ে কিছু দিক নির্দেশনা দিতে। 
কার কার ভূমিকা গুরুত্ত্বপূর্ণ? 
এটি একটি জাতীয় সমস্যা যার সাথে জড়িয়ে আছে আন্তর্জাতিক কিছু ইস্যু। আর যেহেতু এটি দুই দেশের মধ্যকার সমস্যা তাই আমাদেরকে খুবই সাবধানতা ও দক্ষতা আর সেই সাথে কুটনৈতিক ভাবে এগোতে হবে। আমি বিশ্বাস করি যে এই ইস্যুটি নিয়ে আমাদের মধ্যে আবেগ কাজ করবে কিন্তু সমস্যাটি সমাধান করতে আবেগের চেয়ে তথ্য ও যুক্তির প্রয়োগ বেশী প্রয়োজন বলে আমি মনে করি। এক্ষেত্রে যাদের একসাথে কাজ করতে হবে তার হলোঃ

 সরকার
 বিশেষজ্ঞ
 রাজনীতিবিদ
 গণ ও প্রচার মাধ্যম
 প্রভাবিত এলাকার বিভিন্ন পেশার জনগণ
 দেশের সাধারণ জনগণ

প্রথমত এই বিষয়টি যেহেতু দু'টি দেশের মধ্যে বিদ্যমান তাই যেকোন যোগাযোগ রক্ষার কাজটি সরকারের কূটনৈতিক পর্যায় থেকে হতে হবে। কিন্তু যেহেতু বিষয়টা পুরোপুরি কৌশলগত তাই কুটনৈতিক পর্যায়ে আলোচনা কি হবে সেটি ঠিক করে দেবে আমাদের বিশেষজ্ঞরা। সরকার এই কাজটি সঠিকমত করছে কিনা তার গঠনমূলক তদারকি করবে রাজনীতিবিদেরা । জনগণকে এই বিষয়ে সাম্যক জ্ঞান দিয়ে মুখ্য ভূমিকা পালন করবে গণ আর প্রচার মাধ্যমগুলো আর সচেতন জনগণ দেশের প্রয়োজনে যেকোন প্রকার  আন্দোলনে সক্রিয়ভাবে অংশগ্রহন করবে। 
সরকারের সাম্প্রতিক ভূমিকা ও কিছু সমালোচনাঃ
এই ইস্যুটি নিয়ে খোলাখুলি  আলোচনা আর গবেষণার কোন বিকল্প নেই আর এই দায়িত্ত্ব একমাত্র নিয়ে পারে সরকার। ইতিমধ্যে আমরা দেখেছি যে সংসদীয় কমিটি ভারত সফর করেছেন যার মধ্যে সরকারের সাংসদ, আমলা, বিশেষজ্ঞরাও ছিলেন। তাদের সাথে বিশদ কি আলোচনা হয়েছে সেটি আমাদের মত সাধারণ মানুষদের জানার অধিকার আছে নিশয়ই। আমরা যতটুকু সংবাদপত্রের মাধ্যমে জেনেছি তার কিছুটা নিচে বিশ্লেষণ করছিঃ
সংসদীয় কমিটির সম্প্রতি ভারত সফরের সময় পানিসম্পদ মন্ত্রনালয় সংক্রান্ত সংসদীয় স্থায়ী কমিটির সভাপতি আব্দুর রাজ্জাক এর এক বিবৃতি পড়ে হতাশ হলাম,

"টিপাইমুখ বাঁধটি যদি সেচ প্রকল্প হয় তাহলে তা অবশ্যই ক্ষতিকর হবে, এর বিরোধিতা জাতীয়ভাবে করা উচিৎ। কিন্তু বিদ্যুৎ প্রকল্প হলে আরো সমীক্ষা চালিয়ে পর্যালোচনা করে দেখতে হবে।” (প্রথম আলোঃ ৩০ জুলাই)"
এই মন্তব্যটিকে বিশ্লেষণ করলে কি এরকম দাঁড়ায় যে সেচ প্রকল্প না হলে সেটি বাংলাদেশের জন্য কম ক্ষতিকর হবে? আমি আমি পঞ্চম ও ষষ্ঠ পর্বে চোখে আঙ্গুল দিয়ে দেখিয়ে দিয়েছি ফুলেরতল ব্যারেজ ছাড়াও এই প্রকল্প বাংলাদেশের জন্য কি ভয়াবহ প্রভাব বয়ে আনতে পারে। 
পরবর্তীতে  এই সফর শেষে ফিরে এসে তিনি আবার বিবৃতি দিলেন,
"We are convinced by India's assurance that they won't do anything that harms the interests of Bangladesh," (The Daily Star, August 5) 
অর্থাৎ আমাদের সংসদীয় টিম এই মর্মে নিশ্চিত যে ভারত আমাদের বাংলাদেশের জন্য খারাপ হবে এমন কিছু করবেনা। সংসদীয় টিমের মাননীয় সদস্যের কাছে একজন সাধারন জনগণ হিসেবে আমি যদি প্রশ্ন করিঃ
১) আমাকে বুঝিয়ে বলুন এখানে " Harm" বা "ক্ষতি" বলতে আপনি আসলে কি বুঝিয়েছেন ? 
২) আর এই কথা যদি সত্যি হয় যে ভারত আমাদের জন্য ক্ষতিকর কিছুই করবেনা তাহলে আমি যদি টিপাইমুখ প্রকল্পের একটিও ক্ষতিকর দিক ভারতের কাছে তুলে ধরতে পারি তাহলে কি ভারত এই প্রকল্প বন্ধ করে দেবে ?  
তিনি এরপর আরো বলেছেন,
"They said they have conducted environmental impact assessment, and will do more. India will be the first to be affected, if any"(The Daily Star, August 5) 
মাননীয় সদস্য আপনি কি একবারও ঐ রিপোর্টটা  পড়েছেন?  পাঠকদের জ্ঞাতার্থে জানাচ্ছি এটি সেই রিপোর্ট সেখানে একটি প্যারাগ্রাফে বাংলাদেশে প্রভাব নিয়ে আলোচনা করা হয়েছে এবং আমি আমার সিরিজের চতুর্থ পর্বে যা উল্লেখ করেছি।
একই খবরে ঐ দলের সদস্য এ বি এম রুহুল আমীন বললেন,
"The project is just at its initial stage. I don't think it could be implemented in my lifetime"(The Daily Star, August 5)
মাননীয় সদস্য আপনার প্রতি শ্রদ্ধা রেখেই বলছি এরকম মন্তব্য করার জন্যই কি আপনাকে দেশের টাকা খরচ করে পাঠানো হয়েছে ? আপনার জীবদ্দশায় এই প্রকল্প হবেনা এই মর্মে আপনি কিভাবে নিশ্চিত হলেন ? 
এই সংসদীয় কমিটি ভারতের পররাষ্ট্রমন্ত্রী ও বিদ্যুৎমন্ত্রীর সাথে দেখা করে 'ফুলেরতল ব্যারেজ না নির্মানের' আশ্বাসকে তাদের সবচেয়ে বড় সফলতা মনে করছে (প্রথম আলো, ৫ আগষ্ট ২০০৯ ) অথচ আমরা এর অনেক আগে থেকেই ভারতের কাছ থেকে এই ধরনের আশ্বাস শুনে আসছি। 
দশ সদস্যের এই সংসদীয় টিমে পানিবিশেষজ্ঞ হিসেবে ছিলেন বুয়েটের প্রফেসর মনোয়ার হোসেন। ডঃ হোসেন ব্যাক্তিগত জীবনে আমার শিক্ষক ও সহকর্মী এবং আমার মাষ্টার্সের গবেষণাও তার সাথে করা। এখানে সবচেয়ে অবাক বিষয় হচ্ছে আমি এখন পর্যন্ত এই সফর সংক্রান্ত  বিষয়ে মনোয়ার সারের কোন বিবৃতি দেখিনি ( আমি ভুল করে থাকলে সংশোধন করে দেবেন)। তবে এই সফরের পূর্বে ১২ জুন ২০০৯ সাপ্তাহিক ২০০০ এ এক সাক্ষাৎকারে তিনি কয়েকটি মন্তব্য করেছেন যা আসলে তার কাছ থেকে আশা করিনা,
" য়েহেতু জলাধারে পানি সংরক্ষণ করা হবে তাই এর কিছু প্রভাব ভাটিতে পড়বে। তবে সেই প্রভাব টিপাইমুখ পানি বিদ্যুত প্রকল্পের সারপ্লাস বিদ্যুত বাংলাদেশ ব্যবহারের মাধ্যমে পুষিয়ে নেওয়া যেতে পারে" ( ভিন্নচিন্তা, সামহোয়ার ইন ব্লগ, ২০ জুলাই )   
এখানে সারপ্লাস বিদ্যুতের প্রসংগই বা কোত্থেকে আসল আর আসলেই তা বাংলাদেশে বিতরনের বা ব্যবহারের প্রসংগের অবতারণা হলো কিভাবে আমার বোধগম্য নয়। ভারত কি এই বিষয়ে কখনো কোন বিবৃতি দিয়েছে ?
এই সফরের আরো একটি বিষয় যা আমার কাছে পরিষ্কার নয়  তা হলো বাংলাদেশের পক্ষ থেকে এরকম কোন কিছুই ভারতের কাছে তুলে ধরা হলোনা যে কেন নিপোকোর টিপাইমুখ প্রকল্পের পরিবেশগত রিপোর্টে ভাটি অঞ্চল (বাংলাদেশ) উপেক্ষিত হল। একটি বাঁধের ভাটি অঞ্চলকে সম্পূর্ণরূপে অগ্রাহ্য করে এই রিপোর্ট প্রকাশিত হয়েছে অথচ এর কোন কিছুই তারা উল্লেখ করেনি।
ভারতের সাম্প্রতিক ভূমিকাঃ ইতিবাচক না নেতিবাচক? 
ভারত সাম্পতিক কালে যে বিষয়টা বার বার বলে যাচ্ছে তা হলো টিপাইমুখ বাঁধ নিয়ে কোন বিতর্কের সূচনা হলেই তারা ফুলেরতল ব্যারেজ না করার আশ্বাস দিচ্ছে কিন্তু তারা একটি বারও শুধু বাঁধের জন্য বাংলাদেশের নেতিবাচক প্রভাব নিয়ে কোন কিছু বলছেনা। আমরা দেখেছি নিপকোর টিপাইমুখ প্রকল্পের পরিবেশগত প্রভাবের গবেষণায় বাংলাদেশ কিভাবে উপেক্ষিত হচ্ছে। ভারতের ভাটি অঞ্চল উপেক্ষা করার এই প্রবণতা নিঃসন্দেহে নেতিবাচক। 
সংসদীয় টিম ভারত সফরের সময় ভারতের কাছ থেকে কিছু ইতিবাচক বিষয় বের হয়ে এসেছেঃ

প্রথমতঃ ভারতের কাছ থেকে তথ্য ও উপাত্ত প্রাপ্তির আশ্বাস তবে তা "বাংলাদেশী বিশেষজ্ঞদের" প্রয়োজন অনুযায়ী। এখানে লক্ষ্য রাখতে হবে আমরা কি কি উপাত্তের জন্য অনুরোধ পাঠাবো ? 
দ্বিতীয়তঃ যৌথ নদী কমিশনের ভারতের  সাবেক সদস্য বি জি ভার্গিস বলেছেন যে টিপাইমুখ বাঁধের কারনে বাংলাদেশের সিলেট অঞ্চলের হাওড় এলাকার পরিবেশ ক্ষতিগ্রস্থ হবে এই মর্মে বাঁধের বিরোধিতা করতে হলে বাংলাদেশকে তা পর্যাপ্ত গবেষণা করে তুলে ধরতে হবে (প্রথম আলো, ৫ অগাষ্ট ২০০৯)। এখন প্রশ্ন হচ্ছে এই মন্তব্যকে কি ভারতের আনুষ্ঠানিক মন্তব্য হিসেবে ধরে নেব ? যদি তাই হয় তাহলে বাংলাদেশের সানন্দে এই প্রস্তাব গ্রহণ করতে হবে। আমার বিশ্বাস পর্যাপ্ত গবেষণা করে একথা প্রমান করা সম্ভব এই টিপাইমুখ বাঁধ বাংলাদেশের সিলেট অঞ্চলের কতটা ক্ষতি করবে।

এই মূহুর্তে আমাদের কি করণীয়ঃ 
ঠিক এই মূহুর্তে বাংলাদেশের যা করা উচিৎ তা পর্যায়ক্রমে উল্লেখ করছিঃ

প্রথমতঃ সংসদীয় দলের ভারত সফরের মধ্য দিয়ে একটি আলোচনার সুত্রপাত হয়েছে। ভারত বলেছে আমাদের কি কি উপাত্ত লাগবে তা জানাতে। সুতরাং সরকারের এই মূহুর্তে উচিৎ টিপাইমুখ নিয়ে একটি সমন্বিত বিশেষজ্ঞ দল গঠন করা। এই বিশেষজ্ঞ দলে যেসব অনুষদ থেকে লোক থাকবেন তা হলোঃ

পানিসম্পদ বিশেষজ্ঞ
প্রকৌশল ভূতত্ত্ববিদ
পরিবেশবিদ
বাস্তুতন্ত্রবিদ ( উদ্ভিজ ও প্রাণিজ)
প্রানীবিশেষজ্ঞ
কৃষিবিদ
নৃবিজ্ঞানী
অর্থনীতিবিদ
আইনবিদ

কারা এই দলে থাকবে সেটি নির্ণয়ের দায়িত্ত্ব সরকারের তবে আমি অনুরোধ করব বিশেষজ্ঞ হিসেবে তাদেরকেই রাখতে যাদের তাদের স্ব স্ব বিষয়ে বিস্তর গবেষণা আছে, সেই সাথে এই জাতীয় ইস্যু নিয়ে অতীতে যারা কাজ করেছেন তাদের অভিজ্ঞতার মূল্য দেওয়াটাকেও বাঞ্ছনীয় বলে মনে করি।
দ্বিতীয়তঃ গঠিত বিশেষজ্ঞ দল সরকারের কাছে রিপোর্ট প্রদান করবে যে টিপাইমুখ বাঁধ বা ফুলেরতল ব্যারেজের ফলে বাংলাদেশে কি কি নেতিবাচিক প্রভাব পড়বে তা গবেষণার জন্য তাদের কি পরিমান তথ্য প্রয়োজন ? 
তৃতীয়তঃ সমন্বিত বিশেষজ্ঞ দলের পরামর্শের ভিত্তিতে বাংলাদেশ সরকার ভারতের কাছে দু'টি বিষয়ে প্রস্তাব পাঠাবেঃ 

একঃ বাংলাদেশের গবেষণা শেষ না হওয়া পর্যন্ত ভারত টিপাইমুখ প্রকলের কোন কাজ শুরু করতে পারবেনা।
দুইঃ ভারত বাংলাদেশকে আমাদের বিশেষজ্ঞ দলের পরামর্শ অনুযায়ী জরুরী ভিত্তিতে প্রয়োজনীয় উপাত্ত প্রদান করবে।

চতুর্থতঃ তৃতীয় ধাপ সফল হলে আমরা সকল উপাত্ত নিয়ে টিপাইমুখ বাঁধের সম্ভাব্য প্রভাব নিয়ে গবেষণা শুরু করব। এই গবেষণার মূল উদ্দেশ্য থাকবেঃ

 বাঁধের ও ব্যারেজের কারনে প্রবাহের কি পরিবর্তন হবে ?
 এই প্রবাহ হ্রাস ও জলাধারে পলিহ্রাসের প্রভাবে বাঁধের ভাটিতে ব্যাপক নদীক্ষয়ের কি প্রভাব বাংলাদেশে পড়বে ?
 প্রবাহ পরিবর্তনের ফলে সিলেট ও মৌলভীবাজার অঞ্চলের হাওড় গুলির বাস্তুতন্ত্রে কি পরিবর্তন আসব ?
এই এলাকার  সাথে মানুষের জীবন ও জীবিকার উপর তার কি প্রভাব পড়বে ?

বস্তুত এই সবকিছু নিয়ে সমীক্ষার পরই জানা যাবে এই বাঁধ হলে বাংলাদেশের কি পরিমান ক্ষতি হবে।
পঞ্চমতঃ এই পর্যায়ে বাঁধের কারনে বাংলাদেশে সম্ভাব্য ক্ষতি ন্যুনতম পর্যায়ে আনা আদৌ সম্ভব হবে কিনা সেটি খতিয়ে দেখতে হবে। এক্ষেত্রে যৌথ গবেষণার প্রস্তাব আসতে পারে। 
 ষষ্ঠতঃ এই সব রিপোর্ট নিয়ে বাংলাদেশে বা ভারতে সরকার পর্যায়ে বৈঠক করতে হবে যেখানে বাংলাদেশী বিশেষজ্ঞ দল তাদের প্রতিবেদন প্রকাশ করবে। যদি বাঁধের ফলে সম্ভাব্য ক্ষতি কমিয়ে আনার জন্য এর ডিজাইনে কোন পরিবর্তন পরিবর্ধন সম্ভব থাকে তা নিয়ে আলোচনা হতে পারে। সেক্ষেত্রে পরবর্তীতে বাংলাদেশী বিশেষজ্ঞদলের পরামর্শ অনুযায়ী যদি বাঁধের ডিজাইন পরিবর্তন করা হয় যাতে করে এর ভাটিতে প্রভাব ন্যুনতম পর্যায়ে আসবে তাহলে সেই পরবর্তিত ডিজাইন নিয়ে বিশেষজ্ঞ দল আরেক দফা গবেষণা করবে। 
আর তা না হলে, অর্থাৎ বিশেষজ্ঞ দল যদি মনে করে এই ক্ষতি সহনীয় মাত্রায় আনা সম্ভব নয় তাহলে বাংলাদেশের কাছ থাকে আনুষ্ঠানিক ভাবে এই প্রকল্প বাস্তবায়ন না করার প্রস্তাব ভারতের কাছে উত্থাপন করতে হবে। 
 সপ্তমতঃ প্রকল্প বন্ধ করার বাংলাদেশের প্রস্তাব কুটনৈতিক ভাবে ভারত প্রত্যাখ্যান করলে জাতিসংঘের মাধ্যমে আইনগতভাবে কিভাবে আমরা প্রচেষ্টা চালাতে পারি তারো খসড়া প্রনয়ন করতে হবে। বিশেষজ্ঞ দলের আইনবিদেরা এক্ষেত্রে মুখ্য ভূমিকা পালন করবেন। 
 অষ্টমতঃ ভারতের সাথে আইনগত ভাবে এই সমস্যা মোকাবেলা করার সময় দেশের রাজনীতিবিদ, সংবাদ মাধ্যম, সাধারণ জনগণকে দেশের প্রেক্ষাপটে এক থাকতে হবে। জাতিগত ভাবে আমাদের সমস্যা আমরা অনেক সময়ই না বুঝে বা ভবিষ্যৎ আঁচ না করে সংবাদ মাধ্যমে বিভিন্ন বিবৃতি দিয়ে থাকি যা কখনই দেশের জন্য ভাল কিছু বয়ে আনেনা।

আইনগত কি কি দিক আমাদের হাতে আছে ? 
পাঠক আগ্রহী হতে পারে টিপাইমুখ প্রকল্প বাংলাদেশের জন্য ক্ষতিকর প্রমাণিত ( সপ্তম ধাপ) হবার পরেও ভারত যদি এই প্রকল্প বাস্তবায়ন করতে চায় সেক্ষেত্রে আমাদের আইনগত ভাবে কি করার আছে। এই বিষয়ে সবথেকে ভাল লেখা আমি পেয়েছি ডঃ আসিফ নজরুলের কাছ থেকে[৫]। আমি এর আলোকে কিছু তথ্য দিচ্ছিঃ

 ইন্টারন্যাশনাল কোর্ট অফ জাস্টিসের সংবিধির ৩৮ ধারা অনুযায়ী দ্বিপাক্ষিক বা আঞ্চলিক বা বৈশ্বিক যেকোন চুক্তি আনর্জাতিক আইনের উৎস। এই বিচারে ১৯৯৬ সালে বাংলাদেশ ও ভারতে সরকারের মধ্যে স্বাক্ষরিত গঙ্গা চুক্তি একটি সর্বোচ্চ পর্যায়ের চুক্তি ( Vienna Convention on the Law of Treaties
1969) এবং এই দুই দেশের জন্য আন্তর্জাতিক আইন যা কিনা ২০২৬ সাল পর্যন্ত মেনে চলতে দুই দেশই বাধ্য। 
 গঙ্গাচুক্তির অনুচ্ছেদ ৯ ( বিস্তারিত চুক্তির জন্য পড়ুন) লক্ষ্য করুনঃ
"পক্ষপাত বিহীন ও সাম্যতা প্রসুত এবং কোন পক্ষেরই ক্ষতি না করে দুই সরকারই ভারত ও বাংলাদেশের মধ্যে বহমান অন্যান্য আন্তসীমান্ত নদীসমুহের চুক্তির ব্যাপারে একক সিদ্ধান্তে উপনীত হবার ব্যাপারে একমত" 
অর্থাৎ এই চুক্তি অনুযায়ী আমরা গঙ্গা ছাড়াও অন্য আন্তঃসীমান্ত নদী যেমন বরাক নদীর ক্ষেত্রে "সাম্যতা" ও " কোন পক্ষেরই ক্ষতি"  এই দু'টি পয়েন্টের ভিত্তিতে আইনের আশ্রয় নিতে পারি। বাংলাদেশের বিশেষজ্ঞ দল যদি প্রমান করতে পারে টিপাইমুখ বাঁধের ক্ষেত্রে বাংলাদেশের ক্ষতি হচ্ছে ও সাম্যতা বিনষ্ট হচ্ছে তাহলে তার পরেও টিপাইমুখ বাঁধ করতে গেলে তা গঙ্গাচুক্তি ভঙ্গের কারন হবে যা ভারত ২০২৬ সালের আগে পারেনা। 
 প্রশ্ন উঠতে পারে ২০২৬ সালের পরে কি হবে? সেটির জন্য গঙ্গা চুক্তির অনুচ্ছেদ ১২ লক্ষ্য করুনঃ
"দুই পক্ষের স্বাক্ষরের ভিত্তিতে এই চুক্তি বাধ্যবাধকতায় যাবে ও তা বলবৎ থাকবে ত্রিশ বছর পর্যন্ত, এবং পারস্পরিক প্রচেষ্টায় তা নবায়ন যোগ্য।" 
অর্থাৎ নবায়নের বিষয়টিও চুক্তির মধ্যে আছে এবং সেক্ষেত্রে দুই দেশকেই সচেষ্ট হতে হবে।

শেষকথাঃ 
ভারত এই টিপাইমুখ প্রকল্প বাস্তবায়নের দু'টি মূল প্রয়োজনীয়তা উল্লেখ করেছে, একঃ বন্যা নিয়ন্ত্রন আর দুইঃ বিদ্যুৎ উৎপাদন। বিদ্যুৎ উৎপাদনের জন্য আরো বিকল্প প্রযুক্তি ভারতের কাছেই আছে, উদাহরণ সরূপ Indo-Us Nuclear Agreement কথা বলা যেতে পারে।সেক্ষেত্রে ভারতের বিদ্যুৎ উৎপাদনের জন্য মরিয়া হয়ে এই প্রকল্প হাতে নেয়া কতটা যুক্তিযুক্ত যেখানে খোদ ভারতেই এই প্রকল্পের বিরুদ্ধে বিক্ষোভ বিদ্রোহ চলছে। বন্যা নিয়ন্ত্রনের কথা যদি বলি পৃথিবীতে এখন বন্যা নিয়ন্ত্রন এই কথাটিই ধীরে ধীরে উঠে যাচ্ছে তার পরিবর্তে আসছে বন্যা ব্যাবস্থাপনা। সেই আলোকে এটি এখন প্রমানিত যে বন্যা ব্যবস্থাপনার জন্য " স্ট্রাকচারাল" পদ্ধতির চেয়ে "নন-স্ট্রাকচারাল" পদ্ধতি অধিক পরিবেশ বান্ধব এবং তা ভবিষ্যতের জন্য ভাল। অর্থাৎ ভারত ইচ্ছে করলেই এই প্রকল্পের বাস্তবায়ন না ঘটিয়েও তার দেশের সমস্যা সমাধান করতে পারে। সেক্ষেত্রে এই রকম একটি বিতর্কিত প্রকল্প হাতে নিয়ে দু'টি প্রতিবেশী দেশের মধ্যে অহেতুক শত্রুতা বাড়িয়ে বিশ্বশান্তির বিঘ্ন ঘটানোর কোন অধিকার ভারতের নেই। বাংলাদেশ দেশ হিসেবে ছোট হতে পারে, দরিদ্র হতে পারে কিন্তু একটি কথা ভুলে গেলে চলবেনা এই দেশটির রয়েছে একটি গৌরবময় ইতিহাস ও ঐতিহ্য। এ দেশের মানুষ তাদের নিজেদের অধিকার আদায়ের জন্য কখনো পিছপা হয়নি আর ভবিষ্যতেও হবেনা। দেশের যখনই প্রয়োজন পড়েছে এর সন্তানেরা ঝাপিয়েছে পড়েছে আন্দোলনে। আজ সময়ের প্রবাহে আমাদের আবারো প্রয়োজন পড়েছে ঝাপিয়ে পড়ার তবে এবার রাজপথে নয় বরং নিজেদের মনন, প্রজ্ঞা আর গবেষণা দিয়ে প্রমান করতে হবে এই টিপাইমুখ প্রকল্প আমাদের জন্য কতটা ভয়াবহ ভবিষ্যৎ বয়ে আনবে। আর সেই সাথে এই প্রকল্পের ভয়াবহতা সম্পর্কে আমাদের সাধারণ জনগণকে উদ্বুদ্ধ করতে হবে আর সেই জন্য এই প্রকল্পের তথ্য মানুষের দ্বারে দ্বারে পৌছে দিতে হবে। সরকারকে এক্ষেত্রে একই সাথে কুটনীতি আর আর বিচক্ষণতার আশ্রয় নিয়ে হবে, যোগ্য স্থানে যোগ্য লোককে রাখতে হবে। মনে রাখতে হবে বিশেষজ্ঞের কাজ যেমন রাজনীতিবিদ দিয়ে হয়না তেমনি বিশেষজ্ঞদের রাজনীতিবিদ হওয়ার প্রয়োজন পড়েনা। দেশের প্রয়োজনে আমাদের ব্যাক্তিগত বা দলীয় স্বার্থকে বিসর্জন দিতে হবে তবেই আমরা একটি সুন্দর ভবিষ্যৎ আমাদের পরবর্তী প্রজন্মকে দিতে উপহার পারব।

( সমাপ্ত )

তথ্যসুত্রঃ
[১] উইকিপিডিয়া
[২]Environment Impact Assessment (EIA) of Tipaimukh HE(M) Project, submitted for North Eastern Electric Power Corporation Limited (NEEPCO)
[৩] ডঃ জ়হির উদ্দিন চৌধুরী, ১২ জুলাই ২০০৯, ‘বরাক নদী থেকে পানি প্রত্যাহার করা হলে তা হবে বিপদ জনক’, প্রথম আলোকে দেয়া বিশেষ সাক্ষাৎকার।
[৪] ডঃ আইনুন নিশাত, ২৮ জুন ২০০৯, ‘দুই দেশেই টিপাইমুখ বাঁধের পরিবেশগত প্রভাবের জরিপ চালাতে হবে’, প্রথম আলোকে দেয়া বিশেষ সাক্ষাৎকার।
[৫] ডঃ আসিফ নজরুল, ৫ জুলাই ২০০৯, ‘পিনাক রঞ্জনের ছোট ভুল, আমাদের বড় ভুল’ প্রথম আলো।
[৬] এম এ কাসেম,৬ জুলাই ২০০৯, ‘টিপাইমুখঃ যে কথা কেউ বলছেনা’প্রথম আলো।
[৭] ডঃ মোঃ সিরাজুল ইসলাম, ‘টিপাইমুখ বাঁধঃ কিছু শর্ত মানলে কম ক্ষতিকর হতে পারে’ প্রথম আলো।
[৮] Dr.Sara Bennett, Mujib Huq and Dr. David Mclean,1994, ‘Initial Environmental Evaluation, Appendix to the Northeast RegionalWater Management Plan, Bangladesh Flood Action Plan 6 ( IEE NERP FAP 6)’,Final Version.

[৯] Ma A Matin, 7 February 2006, ‘Another Farakka ? No, Tipaimukh Dam is different’ The Daily Star.

[১০] The Ecology of Dams
[১১]মোঃ গোলাম্ কিববিয়া " ISSUE-GAINING PUBLIC ACCEPTANCE FOR LARGE DAMS ON INTERNATIONAL RIVERS: THE CASE OF TIPAIMUKH DAM IN INDIA AND CONCERNS IN LOWER RIPARIAN", সেপ্টেম্বর ২০০৫, United Nations Environment Programme (UNEP) কতৃক আয়োজিত Dams and Development Project শীর্ষক কর্মশালা, নাইরবি, কেনিয়া।
[১২] Dogra, B. 1992. The Debate on Large Dams. Centre for Science and Environment, New Delhi.
[১৩] R.K. Ranjan Singh, ‘Tipaimukh’ in The Ecologist Asia, Vol. 11 No. 1 January-March 2003



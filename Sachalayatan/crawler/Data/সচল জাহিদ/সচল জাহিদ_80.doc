টিপাইমুখ বাঁধ ও বাংলাদেশ প্রেক্ষাপট-৬




টিপাইমুখ বাঁধ ও বাংলাদেশ প্রেক্ষাপট-১
টিপাইমুখ বাঁধ ও বাংলাদেশ প্রেক্ষাপট-২
টিপাইমুখ বাঁধ ও বাংলাদেশ প্রেক্ষাপট-৩
টিপাইমুখ বাঁধ ও বাংলাদেশ প্রেক্ষাপট-৪
টিপাইমুখ বাঁধ ও বাংলাদেশ প্রেক্ষাপট-৫


আজকের পর্বে থাকছেঃ বাংলাদেশে টিপাইমুখ বাঁধের প্রভাবঃএকটি সমন্বিত বিশ্লেষন মূলক আলোচনা (শেষ অংশ)।
অতি বর্ষা মৌসুমে কি হবে ?
অতি শুষ্ক মৌসুমের মত অতি বর্ষা মৌসুমও আমাদের চিন্তা করতে হবে। প্রত্যেক জলাধারের একটা ধারন ক্ষমতা থাকে, সেই ধারন ক্ষমতার চেয়ে বেশী পানি জলাধারে জমা হলে তা স্পিলওয়ে বা বিকল্প পথ দিয়ে ভাটিতে প্রবাহিত করা হয় যেমনটা আছে আমাদের কাপ্তাই জলবিদ্যুৎ কেন্দ্রে। বরাক অববাহিকায় যদি পর পর কিছু অতি বর্ষা মৌসুম আসে সেক্ষেত্রে বিদ্যুৎ উৎপাদনের মাত্রা আগের মতই থাকলে এই অতিরিক্ত পানি বিকল্প পথে বের করে দিতে হবে।বাঁধ হবার পর ভাটিতে মানুষের জীবন যাত্রা পরিবর্তিত হবে অর্থাৎ মানুষ স্বাভবতই তাদের ঘরবাড়ি আগের মত উঁচু করে বানাবেনা, বন্যার প্রকোপ কমে যাওয়ায় অববাহিকার অধিক মানুষ বসবাস করবে। সেক্ষেত্রে এই জাতীয় অতি বর্ষা মৌসুমে বাঁধের নিরাপত্তার জন্য অধিক পানি ছেড়ে দিলে তা ভাটিতে অকষ্মাত বন্যার আশঙ্কা সৃষ্টি করতে পারে। এর উদাহরন কিন্তু ভারতেই আছে। সাধারনত যে অবস্থায় একটি বাঁধের "ওভারটপিং (উল্টে পড়া) " এর সম্ভাবনা দেখা যায় তখন সেটিকে রক্ষা করা হয় অধিক পানি ছেড়ে দিয়ে। ১৯৭৮ সালে ভকরা বাঁধ (Bhakra Dam) থেকে জরুরী ভিত্তিতে পানি অপসারনের কারনে পাঞ্জাবের প্রায় ৬৫,০০০ মানুষ গৃহহারা হয়েছিল। এক বিবৃতিতে বলা হয়েছিল যে ভকরা বাঁধ প্রায় উল্টে পড়ার মত পরিস্থিতিতে গিয়েছিল এবং ঐ সময় পানি না ছাড়া হলে বাঁধ ভেঙ্গে পাঞ্জাবের প্রায় অর্ধেক এলাকা প্লাবিত হত[১২]।
ভুমিকম্পে বাঁধ ভেঙ্গে যাওয়ার সম্ভাবনা কতটুকু? 
বাঁধ ভেঙ্গে গেলে তার পরিস্থিতি কি হবে তার কিছুটা FAP 6 এর রিপোর্টে দেখেছি, তবে এর সবকিছুই তাত্ত্বিক বিশ্লেষন। সত্যিকারে কি ভয়াবহ অবস্থা হবে তা চিন্তা করতেও ভয় লাগে। এটা বলার অপেক্ষা রাখেনা যে ভারতীয় ও বার্মা প্লেটের মিথস্ক্রিয়ার ফলে ভারত ও বাংলাদেশের উত্তর পূর্বাঞ্চল পৃথিবীর অন্যতম ভূমিকম্প প্রবণ এলাকা হিসেবে বিবেচিত।ভূতাত্ত্বিকভাবে টিপাইমুখ বাঁধ এলাকা এবং তৎসংলগ্ন অঞ্চল আসলে অসংখ্য 'ফোল্ড ও ফল্ট' বিশিষ্ট [১৩]। দেখা গিয়েছে এই অঞ্চলে গত ১৫০ বছরে রিক্টার স্কেলে ৭ এর অধিক মাত্রার দু'টি ভূমিকম্প হয়েছে যার মধ্যে শেষটি ছিল ১৯৫৭ সালে যা কিনা টিপাইমুখ প্রকল্প থেকে পূর্ব-উত্তরপূর্ব দিকে মাত্র ৭৫ কিমি দূরে[১৩]। 
এছাড়া "জলাধার আবেশিত ভূমিকম্প" (Reservoir Induced Seismicity বা RIS) এর আশঙ্কাত আছেই।  ভারতের টিপাইমুখ প্রকল্পের EIA রিপোর্ট [২]অনুযায়ী এই বাঁধের 'Full Reservoir Level' সমুদ্র সমতল থেকে ১৭৫ মিটার উঁচুতে আর এর তলদেশের গড় উচ্চতা সমুদ্র সমতল থেকে ২২.৫ মিটার উচুতে, অর্থাৎ জলাধারের পানির গড় উচ্চতা ১৫২.৫ মিটার।গবেষণায় দেখা গিয়েছে যে যেসব জলাধারের পানির উচ্চতা ১৫০ মিটারের বেশী তাদের ক্ষেত্রে এই RIS এর হার শতকরা ৩০ ভাগ[১৩], সেক্ষেত্রে টিপাইমুখ বাঁধও এই আশঙ্কাতে পড়ে।
অপ্রাকৃতিক পরিস্থিতিঃ
এই প্রাকৃতিক কারনগুলো ছাড়াও যদি কোন যান্ত্রিক কারনে বাঁধের টারবাইনগুলো অকার্যকর হয় অথবা গ্রীডের কোন সমস্যার কারনে বিদ্যুৎ উৎপাদন বন্ধ রাখতে হয় তখন কি হবে? যেহেতু এটি পানিবিদ্যুৎ বাঁধ সেক্ষেত্রে টারবাইন ছাড়া অন্য কোন পথ দিয়ে সেই সময়ে পানি প্রবাহের ব্যবস্থা থাকবে কিনা বা থাকলেও তা কত লেভেলে ( সমুদ্র সমতল থেকে ) থাকবে সেটিও বিবেচ্য বিষয়।
ফুলেরতল ব্যারেজ হলে কি হবে ? 
আগেই বলেছি টিপাইমুখ প্রকল্পে বাঁধ থেকে ১০০ কিমি ভাটিতে একটি সেচ প্রকল্পের প্রস্তাব আছে। আপাতত বলা হচ্ছে এক লক্ষ বিশ হাজার হেক্টর জমিতে সেচের ব্যবস্থা রাখে হবে। এই প্রকল্প হলে কতটুকু পানি অপসারিত হবে তা হুট করে বলা যাবেনা। এটি নির্ভর কববে নিম্নোক্ত জিনিসের উপরঃ

কমান্ড এরিয়া কত অর্থৎ কতটুকু জমিতে সেচ দেয়া হবে ?
কি ধরনের সেচ ? সাপ্লিমেন্টারী নাকি ফুল
কতটুকু বৃষ্টিপাত হবে?
কি ধরনের ফসলে সেচ দেয়া হবে ?
মাটির আর্দ্রতা ও পানি ধারন ক্ষমতা কেমন ?
কি ধরনের মাটি?
সেচ খালের দৈর্ঘ ও ধরণ ( লাইন্ড নাকি আনলাইন্ড)
বায়ুর আর্দ্রতা
এবং আরো অনেক কিছু  

কিছু সঙ্কট সিনারিও এর প্রতি গুরুত্ত্ব আরোপ করতে হবে, সেমনঃ 

অতি শুষ্ক মৌসুমে কি হবে ?
নদীর স্বাভাবিক বাস্তুতন্ত্র রক্ষার্থে ন্যুনতম প্রয়োজনীয় পানির পরিমান কত ( In-stream Flow Requirement) ?
ভবিষ্যতে কমান্ড এরিয়া কতটুকু বাড়বে ?
 জলবায়ু পরিবর্তনের সাথে উজানের প্রবাহ কিরূপে বা কতটুকু পরিবর্তিত হবে?

অভিজ্ঞতা থেকে দেখেছি পানি বন্টন নিয়ে মূল সমস্যাগুলো তৈরী হয় অতিশুষ্ক মৌসুম গুলিতে। একজন প্রকৌশলী যখন কোন কিছু ডিজাইন করে তাকে সবচেয়ে সঙ্কট সময় বিবেচনা করে তা করতে হয়। টিপাইমুখ বাঁধের ফলে অতিশুষ্ক মৌসুমে পানি কিভাবে কমে যেতে পারে তা আমি গত পর্বে ব্যাখ্যা করেছি। এর সাথে যদি ব্যারেজ দিয়ে পানি অপসারন করা হয় তাহলে তার প্রভাব কি হবে তা সহজেই অনুমেয়। ডঃ জহির উদ্দীন চৌধুরীও এই বিষয়টা উল্লেখ করেছেন তার সাক্ষাৎকারে[৩]। যদি পানি অপসারন আর অতিশুষ্ক মৌসুম এর প্রভাব একসাথে হয় সেক্ষেত্রে বরাক নদীর প্রবাহ আশঙ্কাজনক ভাবে কমে যেতে পারে বাংলাদেশে যার প্রভাব হবে আরেকটা ফারাক্কার মত। এই বিষয়টিকে আরো ভাবিয়ে তুলে জলবায়ু পরিবর্তনের বিষয়টি, কারন দেখা গিয়েছে জলবায়ু পরিবর্তনের ফলে 'এক্সট্রিম ইভেন্ট' গুলি যেমন বন্যা, খরা আগের থেকে বেড়ে যায়। সেই বিচারে ভবিষ্যতে খরার ফলে বরাক নদীতে যখন প্রবাহ কমে যাবে তখন এই ফুলেরতল ব্যারেজ ভাটিতে আরো সমস্যার সৃষ্টি করবে। 
আরো যে বিষয়টি গুরুত্ত্বপূর্ণ তা হলো বাঁধ ও ব্যারেজের উজানে দ্বৈত পলি সঞ্চয়। বাঁধের কারনে পলি জলাধারে সঞ্চয়ের কথা আমি বলেছি। এখন বাঁধের ১০০ কিমি ভাটিতে যদি আবার ব্যারেজ হয় তাহলে বাঁধের ভাটিতে নদীক্ষয়ের পর ব্যারেজের উজানে আবার পলি সঞ্চিত হবে। সুতরাং ব্যারেজের গেইট দিয়ে আবারও অপেক্ষাকৃত কম পরিমান পলি বিশিষ্ট পানি বের হবে যা কিনা আবার ভাটিতে নদীক্ষয় ও পরবর্তীতে সেই পলি সঞ্চয়ের কারন হয়ে দাঁড়াবে।  শুধু বাঁধ হলে হয়ত ১০০-১৫০ কিমি এর মধ্যে নদীক্ষয় এর প্রভাব থাকত কিন্তু এখন বাঁধের ১০০ কিমি ভাটিতে ব্যারেজ হলে নদীক্ষয়ের প্রভাব বাংলাদেশেরও পরিলক্ষিত হবে। 
টিপাইমুখ প্রকল্পের ইতিবাচক বনাম নেতিবাচক প্রভাবঃ
এই সিরিজের পঞ্চম ও ষষ্ঠ ( আজকের ) পর্বে আমি এই প্রকল্পের বিভিন্ন প্রভাব নিয়ে আলোচনা করেছি। আমি চেষ্টা করেছি মূল সমস্যাগুলিকে সহজবোধ্য ভাবে পাঠকের কাছে তুলে ধরতে যেন একজন সাধারণ মানুষ এইটু বুঝতে পারে যে এই প্রকল্প বাংলাদেশের জন্য কতটুকু কুফল বা সুফল বয়ে আনতে পারে। আমি পানিসম্পদ কৌশলের একজন ছাত্র ও গবেষক হিসেবে যতটুকু ধারনা করতে পারি তা হলো এই প্রকল্প বাংলাদেশের জন্য ভাল কিছু বয়ে আনবেনা, যা আনবে তা হলো ভবিষ্যতের জন্য ভয়াবহ কিছু সমস্যা যা আমি আমার আলোচনায় দেখিয়েছি। এছাড়াও  সবচেয়ে ক্ষতিগ্রস্থ হবে এই অঞ্চলের জন্য ইতিমধ্যে গৃহীত অথবা পরিকল্পনাধীন বাংলাদেশের বেশ কিছু পানিসম্পদ ব্যবস্থাপনা প্রকল্প। 
একথা বলার অপেক্ষা রাখেনা যে এই ইতিবাচক বনাম নেতিবাচক দ্বৈরথের ব্যাপারে যবনিকা টানতে পারে যৌথ গবেষণা তবে তার আগে আমাদের পরস্পর পরস্পরের প্রতি সমবেদনাশীল হতে হবে। এক কাপ্তাই বাঁধের ঘানি আজও বাংলাদেশ টেনে যাচ্ছে , মাত্র কয়েকশ মেগাওয়াট বিদ্যুতের বিনিময়ে প্রান হারিয়েছে হাজারো পাহাড়ী বাঙ্গালী। পার্বত্য চট্টগ্রাম শান্তি চুক্তি আমাদের পাহাড়ে কতটুকু শান্তির পরশ বুলাচ্ছে সেটা বিতর্কের অবকাশ রাখে কিন্তু আজকে ভারত যদি টিপাইমুখ প্রকল্প বাস্তবায়ন করে তাহলে এই দুই দেশের মধ্যে তা যে শুধু অশান্তিই বয়ে নিয়ে আসবে তা নিশ্চিত করে ভবিষ্যৎবাণী করা যায়। 

( চলবে )

আগামী পর্বে থাকবেঃ এই মূহুর্তে আমাদের কি করনীয় 
তথ্যসুত্রঃ
[১] উইকিপিডিয়া
[২]Environment Impact Assessment (EIA) of Tipaimukh HE(M) Project, submitted for North Eastern Electric Power Corporation Limited (NEEPCO)
[৩] ডঃ জ়হির উদ্দিন চৌধুরী, ১২ জুলাই ২০০৯, ‘বরাক নদী থেকে পানি প্রত্যাহার করা হলে তা হবে বিপদ জনক’, প্রথম আলোকে দেয়া বিশেষ সাক্ষাৎকার।
[৪] ডঃ আইনুন নিশাত, ২৮ জুন ২০০৯, ‘দুই দেশেই টিপাইমুখ বাঁধের পরিবেশগত প্রভাবের জরিপ চালাতে হবে’, প্রথম আলোকে দেয়া বিশেষ সাক্ষাৎকার।
[৫] ডঃ আসিফ নজরুল, ৫ জুলাই ২০০৯, ‘পিনাক রঞ্জনের ছোট ভুল, আমাদের বড় ভুল’ প্রথম আলো।
[৬] এম এ কাসেম,৬ জুলাই ২০০৯, ‘টিপাইমুখঃ যে কথা কেউ বলছেনা’প্রথম আলো।
[৭] ডঃ মোঃ সিরাজুল ইসলাম, ‘টিপাইমুখ বাঁধঃ কিছু শর্ত মানলে কম ক্ষতিকর হতে পারে’ প্রথম আলো।
[৮] Dr.Sara Bennett, Mujib Huq and Dr. David Mclean,1994, ‘Initial Environmental Evaluation, Appendix to the Northeast RegionalWater Management Plan, Bangladesh Flood Action Plan 6 ( IEE NERP FAP 6)’,Final Version.

[৯] Ma A Matin, 7 February 2006, ‘Another Farakka ? No, Tipaimukh Dam is different’ The Daily Star.

[১০] The Ecology of Dams
[১১]মোঃ গোলাম্ কিববিয়া " ISSUE-GAINING PUBLIC ACCEPTANCE FOR LARGE DAMS ON INTERNATIONAL RIVERS: THE CASE OF TIPAIMUKH DAM IN INDIA AND CONCERNS IN LOWER RIPARIAN", সেপ্টেম্বর ২০০৫, United Nations Environment Programme (UNEP) কতৃক আয়োজিত Dams and Development Project শীর্ষক কর্মশালা, নাইরবি, কেনিয়া।
[১২] Dogra, B. 1992. The Debate on Large Dams. Centre for Science and Environment, New Delhi.
[১৩] R.K. Ranjan Singh, ‘Tipaimukh’ in The Ecologist Asia, Vol. 11 No. 1 January-March 2003



গঙ্গার পানি চুক্তিঃ ইতিহাস ও বর্তমান-০৫



এই সিরিজটির প্রথম পর্ব থেকে চতুর্থ পর্ব পর্যন্ত লিখতে আমার পরিশ্রম যে হারে বাড়ছে এর পাঠক সংখ্যা ঠিক তার বিপরীত হারেই কমেছে (!!)। মাঝখানে তাই লেখার আগ্রহ হারিয়ে ফেলেছিলাম, কিন্তু গুরুত্ত্বপুর্ন এই তথ্যগুলো সবাইকে জানাতে ইচ্ছে করছে তাই আবার শুরু করলাম। এরপরে আর একটি লেখা দিয়েই হয়ত সিরিজটি শেষ করব। 
আগের পর্বে গঙ্গা চুক্তির কিছু পর্যালোচনা করেছিলাম যা ছিল মূলত জটিল সব ধারা উপধারায় ভরপুর চুক্তিটির একটি সারমর্ম উপস্থাপন করা যাতে সাধারন মানুষ সহজেই সেটি বুঝতে পারে, সেই  সাথে চুক্তি নিয়ে কিছু বহুল জিজ্ঞাসিত প্রশ্নগুলোর আমার নিজের মত করে তৈরী কিছু উত্তর। আজকে সমালোচকের দৃষ্টি দিয়ে চুক্তিটির কিছু দূর্বল দিক উপস্থাপন করব। এক্ষেত্রে আমি সাহায্য নিয়েছি কিছু গবেষণা প্রবন্ধের যার পরিপূর্ন তথ্যসুত্র আমি এই লেখার নিচে যোগ করেছি।
আগের পর্বগুলো পড়ুনঃ
প্রথম পর্ব-প্রারম্ভিক তথ্য ও চুক্তিপূর্ব ইতিহাস (১৯৫১-১৯৭৬)
দ্বিতীয় পর্ব-চুক্তিপূর্ব ইতিহাস (১৯৭৭-১৯৯৬)
তৃতীয় পর্ব- ’৯৬ এর চুক্তির বিষয়বস্তু 
চুতুর্থ পর্ব- ’৯৬ এর চুক্তির পর্যালোচনা 
পঞ্চম পর্বঃ ’৯৬ এর চুক্তির কিছু দূর্বল দিক 
প্রথমতঃ
’৯৬ এর পানি চুক্তির বন্টন নির্ধারিত হয়েছে ১৯৪৯-১৯৮৮ এই ৪০ বছরের শুষ্ক মৌসুমে ফারাক্কায় প্রাপ্ত পানির দশ ভিত্তিক গড় প্রবাহের উপর ভিত্তি করে।কিন্তু এই ৪০ বছর কিন্তু আসলে দুইটা পর্যায়ে বিভক্তঃ ফারাক্কা ব্যারেজ পূর্ব (১৯৪৯-১৯৭৩) এবং ফারাক্কা ব্যারেজ পরবর্তী (১৯৭৫-১৯৮৮)। খোদ ফারাক্কাতেই এই দুই পর্যায়ে গড় পানি প্রবাহ কিন্তু এক নয়, দেখা গিয়েছে যে ফারাক্কা ব্যারেজের ফলে ভারতের উত্তর প্রদেশ ও বিহারে সেচের জন্য পানি উত্তোলন করা হয়েছে যা ফারাক্কাতেই পানির পরিমান হ্রাস করেছে [৮]। 

উপরের এই ছবিটি দেখলে ব্যপারটি আরো পরিষ্কার হবে যা তথ্যসুত্র [৮] এর ভিত্তিতে প্রাপ্ত উপাত্ত থেকে তৈরী করা হয়েছে। এখানে ফারাক্কায় পানির প্রবাহকে জানুয়ারী থেকে মে পর্যন্ত এই তিন মাসকে দশ দিন ভিত্তিক পর্যায়ে বিভক্ত করে মোট পনেরটি সময়ে ভাগ করা হয়েছে। মেরুন রঙের লাইনগুলি ফারাক্কা ব্যারেজ পূর্ব (১৯৪৯-১৯৭৩)এবং নীল রঙের লাইনগুলি ফারাক্কা ব্যারেজ পরবর্তী (১৯৭৫-১৯৮৮) প্রবাহ নির্দেশ করে (এটা কিন্তু ভারতের ফারাক্কায় গঙ্গার প্রবাহ এটাকে বাংলাদেশে গঙ্গার প্রবাহ বলে ভূল করবেননা)। এখানে স্পষ্টত প্রতীয়মান যে, জানুয়ারী থেকে এপ্রিল পর্যন্ত ফারাক্কা ব্যারেজের ফলে খোদ ফারাক্কাতেই পানির প্রবাহ কমেছে অথচ চুক্তি করার সময় এই দুই পর্যায়ের গড় পানির প্রবাহ নিয়ে সমীকরন তৈরী করা হয়েছে (কমলা লাইন) যা কোন মতেই গঙ্গায় পানি প্রবাহের বাস্তবসম্মত কোন চিত্র হতে পারেনা। 
দ্বিতীয়তঃ
এবার দৃষ্টি ফেরানো যাক বাংলাদেশের দিকে। বাংলাদেশে গঙ্গার পানি মাপা হয় হার্ডিঞ্জ ব্রীজের নিচে।

উপরের এই ছবিটি লক্ষ্য করুন যা তথ্যসুত্র [৮] ও [৯] থেকে উপাত্ত সংগ্রহ করে তৈরী করা হয়েছে। এখানে বাংলাদেশে গঙ্গার প্রবাহকে আগের মতই জানুয়ারী থেকে মে পর্যন্ত এই তিন মাসকে দশ দিন ভিত্তিক পর্যায়ে বিভক্ত করে মোট পনেরটি সময়ে ভাগ করা হয়েছে।নীল লাইনগুলি হার্ডিঞ্জ ব্রীজের নিচে ফারাক্কা ব্যারেজের পূর্বের প্রবাহকে (১৯৩৪-১৯৭৫) নির্দেশ করে এবং মেরুন লাইনগুলি ’৯৬ এর চুক্তি অনুসারে প্রাপ্তব্য পানির প্রবাহকে নির্দেশ করে।এটা সহজেই অনুমেয় যে বাংলাদেশ ফারাক্কা ব্যারেজের পূর্বে প্রাকৃতিক ভাবে শুষ্ক মৌসুমে যে পরিমান পানি পেত, চুক্তি করেও তার থেকে শতকরা প্রায় ৫০ ভাগ পানি কম পাচ্ছে। সুতরাং এই চুক্তি শুষ্ক মৌসুমে বাংলাদেশের বাংলাদেশের সমস্যা নিরসনে কতটা উপযোগী হয় তা নিয়ে প্রশ্ন থেকেই যায় [১০]।
তৃতীয়তঃ
১৯৭৭ সালে যে চুক্তি হয়েছিল তাতে জানুয়ারী থেকে মে পর্যন্ত সময়ের জন্য পানিবন্টন অনুপাত ছিল বাংলাদেশের ৬০ ভাগ ও ভারতের ৪০ ভাগ অথচ ১৯৯৬ সালের চুক্তিতে তা গয়ে দাড়িয়েছে গড়ে বাংলাদেশের ৫২ ভাগ আর ভারতের ৪৮ ভাগ [৯]। সেই বিচারে '৭৭ এর মতৈক্য থেকে ’৯৬ এর চুক্তিতে বাংলাদেশের শতকরা ৮ ভাগ পানির হিস্যা কমেছে।
চতুর্থতঃ
’৯৬ এর চুক্তির পানিবন্টন নির্ভর করে ফারাক্কায় পানি প্রবাহের উপর, কিন্তু ফারাক্কার উজানে যদি পানি উত্তোলন করা হয় তাহলে কি হবে? এর উত্তর চুক্তিতে রয়েছে (অনুচ্ছেদ ২ ধারা ২), 
“ফারাক্কায় পানির প্রবাহ গত দশ বছরের গড় প্রবাহের সমান নিশ্চিত করার জন্য এর উজানের নদীর পানি ব্যবহাকারীদের সর্বোচ্চ সচেষ্ট হতে হবে”। 
এখানে এই “সর্বোচ্চ সচেষ্ট হতে হবে”  বা ইংরেজীতে উল্লেখিত “Every effort” এর সঠিক সংগায়ন চুক্তিতে উল্লেখ নেই [৯]। সুতরাং এখানে ফারাক্কার উজানে উত্তর প্রদেশ, বিহার, বা পশ্চিম বাংলায় গঙ্গার উল্লেখযোগ্য পরিমান পানি উত্তোলন বন্ধের ক্ষেত্রে ভারতের কোন পরিষ্কার ভুমিকার কথা বলা নেই। কিন্তু উজানে পানির অধিক ব্যবহারের ফলে ফারাক্কায় প্রবাহ যদি ঐতিহাসিক সুত্রে পাওয়া গড় প্রবাহের থেকে উল্লেখযোগ্য ভাবে কমে যায় তাতে চুক্তি ভংগ হবে কারন চুক্তিতেই এই গড় প্রবাহ নিশ্চিত করার কথা বলা আছে।সেক্ষেত্রে বাংলাদেশের আলোচনার ও পরবর্তীতে তৃতীয় পক্ষ বা আন্তর্জাতিক আদালতের দারস্থ হওয়া ছাড়ে আর কোন উপায় থাকবেনা। 
পঞ্চমতঃ
চুক্তির অনুচ্ছেদ ১১ লক্ষ্য করলে আরো একটি জিনিস বের হয়ে আসে, 
“চুক্তি সময়কালীন অনুচ্ছেদ ১০ এ উল্লেখিত পুনর্নিরীক্ষন দ্বারা প্রয়োজনীয় উপযোজনের (এডজাস্টমেন্ট) ক্ষেত্রে যদি দুই দেশ একমত না হয় তবে পরবর্তী মতৈক্যে পৌছানোর আগ পর্যন্ত ভারত ফারাক্কার ভাটিতে ‘অনুচ্ছেদ ২’ এ উল্লেখিত সমীকরন অনুসারে বাংলাদেশের ন্যায্য হিস্যার ন্যুনতম শতকরা ৯০ ভাগ পানি ছেড়ে দেবে”
তার মানে কোন কারনে চুক্তি অনুযায়ী পানি না পেলে দুই দেশের মধ্যে আলোচনা চলাকালীন সময়ে বাংলাদেশে বন্টন সমীকরন অনুযায়ী প্রাপ্য পানির শতকরা ১০ ভাগ পানি কম পাবে যা কোন ভাবেই মেনে নেয়া যায়না।ব্যাপারটা কিছুটা এরকম যে আমার কাছে একজন ১০০ টাকা পায়, আমি তাকে টাকা না দেয়ায় সে বিচার দিল মোড়লের কাছে আর এইজন্য আমি তাকে ১০ টাকা কমিয়ে ৯০ টাকা দিলাম। অর্থ্যাৎ আমি দোষও করলাম আবার সুবিধাও পেলাম।
পরিশেষেঃ
গঙ্গার পানি সমস্যা নিয়ে দীর্ঘমেয়াদী সমাধান আসলে গঙ্গায় পানি বৃদ্ধি করা বলে বিশেষজ্ঞরা অনেকেই মনে করেন। কিন্তু এই চুক্তিতে গঙ্গার পানি বৃদ্ধির বিষয়টি আসলেও তার কোন স্থায়ী সমাধানের কোনরূপ দিক নির্দেশনা দেয়া হয়নি। 
তথ্যসুত্রঃ
[৮]  ইউনিভার্সিটি অফ টরন্টোর Institute of Environmental Studies এর এম মনিরুল কাদের মীর্জা কতৃক লিখিত প্রবন্ধ “The Ganges Water Sharing Treaty: Risk Analysis of The Negotiated Discharge”
[৯] হেলসিঙ্কি ইউনিভার্সিটি অফ টেকনোলজির পানিসম্পদ গবেষনাগারে কর্মরত  মুহাম্মদ মিজানুর রহমান কতৃক লিখিত প্রবন্ধ “ The Ganges water Conflict, A Comparative Analysis of 1977 Agreement and 1996 Treaty”
[১০] Water Policy ২০০১ এ প্রকাশিত এস তানজিমা ও আই এম ফয়সাল কতৃক লিখিত প্রবন্ধ “Sharing the Ganges: A Critical Analysis of water Sharing Treaties”


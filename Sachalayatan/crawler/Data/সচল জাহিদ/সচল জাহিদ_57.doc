তুমি নির্মল কর মঙ্গল করে মলিন মর্ম মুছায়ে



ভেতরে আপস আলোচনার ঝড়, রাঘব বোয়ালদের রাজনীতি, আমাদের মত ছাগলের তিন নম্বর বাচ্চাদের ভিক্ষার ঝুলি হাতে অহেতুক লাফানো, বাইরে আন্দোলনরত শত সহস্র পরিবেশকর্মীর স্লোগান আর জলবায়ু পরিবর্তনের বর্তমান ও আসন্ন প্রভাবে জর্জরিত ও আশঙ্কিত পৃথিবীর এক বিলিয়ন মানুষকে আশা নিরাশার দোটানায় রেখে শেষ হলো কোপেনহেগেন সম্মেলন ২০০৯। সারা বিশ্বকে সাড়া জাগানো ১২ দিন ব্যাপী এই সম্মেলনের শেষের দিনে বিশ্বনেতারা আমাদেরকে উপহাসভরে উপহার দিলেন ‘কোপেনহেগেন একর্ড’। এই অংগীকারনামা নিয়ে যখন সারা বিশ্বের পরিবেশ বিশেষজ্ঞদের মধ্যে হতাশা বিরাজ করছে[১], চলছে এর চুলচেরা বিশ্লেষন, সেখানে জলবায়ু পরিবর্তনের প্রভাবের সবচাইতে দুর্ভগা দেশটির প্রধানমন্ত্রী সম্মেলন শেষ হবার মাত্র কয়েক ঘন্টার মধ্যেই বিশ্ববিদ্যালয়ের মঞ্চে বলে বেড়াচ্ছেন কোপেনহেগেনের সফল সমাপ্তির কথা[২]। দরিদ্র দেশগুলোর আশা নিরাশার বিচারে কোপেনহেগেন সম্মেলন যে সফল নয় সেটা বলার অপেক্ষা রাখেনা তবে কতটুকু বিফল তা বলার সময়ও এখনো আসেনি কারন এখনো এই অংগীকারনামার সংযুক্তিগুলো পূর্ণ হয়নি যার জন্য অপেক্ষা করতে হবে আগামী বছর জানুয়ারির শেষ নাগাদ। 
কি আছে এই অঙ্গীকারনামায়ঃ
১২ টি অনুচ্ছেদ সম্বলিত কোপেনহেগেন একর্ডের[৩] মূল অংশগুলি নিম্নরূপঃ

 পৃথিবীর তাপমাত্রা প্রাক-শিল্পায়ন সময়ের (১৯ শতক) থেকে ২ ডিগ্রি সেলসিয়াস এর মধ্যে থাকা উচিৎ। তবে ২০১৫ সালে এই অংগীকারনামা যখন মুল্যায়ন করা হবে তখন দীর্ঘমেয়াদী পরিস্থিতি বিবেচনা করে নতুন লক্ষ্যমাত্রা যেমন ১.৫ ডিগ্রি সেলসিয়াস বিবেচনা করা হতে পারে।
 এনেক্স ১ (Annex I) দেশগুলো ২০২০ সালের মধ্যে কার্বন নিঃসরণ কতটুকু কমাবে তা ২০১০ এর ৩১ জানুয়ারীর মধ্যে জাতিসংঘ সচিবালয়ে জানাবে যা পরবর্তিতে কোপেনহেগেন চুক্তির সংযুক্তি ১ এ থাকবে। তবে এই দেশগুলোর মধ্যে যারা কিয়োটো প্রটোকল স্বাক্ষর করেছে তারা তাদের ‘কার্বন নিঃসরন কমানোর হার’ কিয়োটো প্রটোকলে উল্লেখিত পরিমানের চেয়ে আরো বাড়াবে।
  যেসব দেশ এনেক্স ১ (Annex I)এর অন্তর্ভুক্ত নয় তারা জলবায়ু পরিবর্তনের সাথে খাপ খাইয়ে নেবার জন্য কি কি পদক্ষেপ নিতে যাচ্ছে তা ২০১০ এর ৩১ জানুয়ারীর মধ্যে জাতিসংঘ সচিবালয়ে জানাবে যা পরবর্তিতে কোপেনহেগেন চুক্তির সংযুক্তি ২ এ থাকবে। এই দেশগুলো কার্বন নিঃসরন কমাতে গৃহীত জাতীয় পদক্ষেপসমুহের রিপোর্ট এমনভাবে প্রদান করবে যাতে তাদের সার্বভৌমত্ত্ব অক্ষুণ্ণ থাকে।
  উন্নয়নশীল দেশগুলোকে জলবায়ু পরিবর্তনের সম্ভাব্য প্রভাবের প্রশমনের জন্য উন্নত দেশগুলো সমন্বিত ভাবে ২০১০ থেকে ২০১২ এই তিন বছরের জন্য ৩০ বিলিয়ন মার্কিন ডলার অনুদান দেবে। সবচাইতে ক্ষতিগ্রস্থ দেশগুলো যেমন স্বল্পোন্নত দেশসমুহ, ক্ষুদ্র দ্বীপবিশিষ্ট উন্নয়নশীল দেশসমুহ, এবং আফ্রিকার দেশসমুহ এই অর্থ অগ্রাধিকার ভিত্তিতে পাবে।জলবায়ু পরিবর্তনের ক্ষতিকর প্রভাব প্রশমনে এই দেশগুলোর পরিকল্পিত ও বাস্তবায়িত বিভিন্ন পরিকল্পনার স্বচ্ছতার ভিত্তিতে উন্নত দেশগুলো ২০২০ সালের মধ্যে এই অনুদানের হার বছরে ১০০ বিলিয়ন মার্কিন ডলারে উন্নীত করার অঙ্গীকার করছে।

এনেক্স ১ অন্তর্ভুক্ত দেশঃ
আলোচনায় যাবার পূর্বে একটি বিষয় পরিষ্কার করে নেয়া উচিৎ বলে মনে করিঃ
এনেক্স ১ এর অন্তর্ভুক্ত দেশ-এরা মূলত শিল্পোন্নত দেশ সমূহ। UNFCC এর তথ্যমতে মোট ৪০ টি দেশ এর অন্তর্ভুক্ত। এরা হলো অষ্ট্রেলিয়া, অষ্ট্রিয়া, বেলারুস, বেলজিয়াম, কানাডা, ক্রোয়েশিয়া,চেক রিপাবলিক, ডেনমার্ক, ইষ্টোনিয়া, ফিনল্যান্ড, ফ্রান্স, জার্মানী, গ্রীস, হাঙ্গেরী, আইসল্যান্ড, আয়ারল্যান্ড, ইটালী,জাপান, লাটভিয়া,লিক্টেনেস্টাইন, লিথুয়ানিয়া, লুক্সেমবার্গ, মোনাকো, নেদারল্যান্ডস,নিউজিল্যান্ড,নরওয়ে, পোল্যান্ড, পর্তুগাল, রোমানিয়া, রুশ ফেডারেশন, স্লোভাকিয়া, স্লোভেনিয়া, স্পেন, সুইডেন, সুইজারল্যান্ড, তুরস্ক, ইউক্রেন, যুক্তরাজ্য ও যুক্তরাষ্ট্র। 
সমালোচকের দৃষ্টিকোন থেকেঃ 
যেকোন চুক্তি বা সন্ধিরই ইতিবাচক ও নেতিবাচক দুটি দিক থাকে তবে বৃহত্তর স্বার্থের বিচারে যে চুক্তিটির ইতিবাচক দিকটা ভারী হয় তাকেই আমরা সফল একটি চুক্তি বলতে পারি। কোপেনহেগেন একর্ডের বিশ্লেষনে যেতেই প্রথমেই চোখে পড়ে যে এর কোন আইনগত বাধ্যবাধকতা নেই। অর্থাৎ ‘কিয়োটো প্রটোকল’ নিয়ে যে অভিযোগ ছিল যে উন্নত দেশগুলো তাদের নির্ধারিত কার্বন নিঃসরন হার মেনে চলছেনা সেই একই অভিযোগ ‘কোপেনহেগেন একর্ড’ এর বিরুদ্ধেও থাকবে। উপরন্তু আমরা ৩১ জানুয়ারী ২০১০ এর পূর্বে আদৌ জানিনা উন্নত দেশগুলো তাদের নিঃসরন কমানোর হার কততে নিয়ে আসবে। তার থেকেও বড় কথা বেইজ ইয়ার বা যে বছরের ভিত্তিতে দেশগুলো কার্বন নিঃসরন কমানোর অঙ্গীকার করবে তাও নির্দীষ্ট করে দেয়া হয়নি বরং সংশ্লিষ্ট দেশের উপর ছেড়ে দেয়া হয়েছে। এছাড়া এই অঙ্গীকারনামা এখনো বিশ্বের ১৯৩ টি দেশ কতৃক গৃহীত হয়নি বরং  স্বীকৃত হয়েছে [৪]।
সভ্যতার উন্নতির সাথে সাথে এখনো আমরা দেশীয় ও বৈশ্বিক প্রেক্ষাপটে কার্বন নিঃসরন দিন দিন বাড়িয়েই চলেছি। কোপেনহেগেনে এবারের আলোচনা জুড়ে তাই ছিল পিকিং ইয়ার অর্থাৎ কত সালের মধ্যে আমরা দেশীয় ও বৈশ্বিক মাপকাঠিতে সর্বোচ্চ কার্বন নিঃসরণ হারে পৌঁছব। যদিও সবাই বুঝি অতিশীঘ্রই এই লক্ষ্যে আমাদের পৌঁছানো উচিৎ কিন্তু অতিব দুঃখজনক হলেও সত্য এইবারো আমরা নির্দীষ্ট করতে পারলামনা পিকিং ইয়ারকে। 
এক্ষেত্রে মূল সমস্যা সেই দেশগুলোকে নিয়ে যারা উন্নয়নশীল রাষ্ট্রের বোরখা পড়ে উন্নত দেশের খাতায় নিজেদের নাম লেখাতে যাচ্ছে কিছু দিনের মধ্যেঃ ভারত, চীন দক্ষিন আফ্রিকা ও ব্রাজিল। এই দেশগুলো যেহেতু কিয়োটো প্রটোকলের আওয়ায় এনেক্স ১ এর বহির্ভুক্ত দেশ তাই এদের কার্বন নিঃসরণ কমানোর কোন লক্ষ্যমাত্রা নেই। এবার কোপেনহেগেনে প্রশ্ন উঠেছিল এই দেশগুলোর জন্য অন্তত পিকিং ইয়ার নির্দীষ্ট করা যায় কিনা কিন্তু সেটা সফল হয়নি। এই দেশগুলোর দাবী তাদের অর্থনৈতিক উন্নয়নের জন্য আরো বেশ কিছু বছর তাদের কার্বন নিঃসরণ বাড়ানো উচিৎ। সুতরাং দেশীয় স্বার্থ বিচারে তাদের দাবী যুক্তিযুক্ত হলেও বৈশ্বিক দৃষ্টিকোন থেকে এর নেতিবাচক প্রভাব বয়ে বেড়াতে হবে বাংলাদেশের মত সল্পোন্নত দরিদ্র দেশগুলোকে। 
এই চুক্তির দুর্বলতম আরেকটি দিক হলো পৃথিবীর গড় তাপমাত্রা নিয়ে গৃহীত লক্ষ্যমাত্রা যা ২ ডিগ্রি সেলসিয়াস রাখা হয়েছে। মজার বিষয় হচ্ছে এই লক্ষ্যমাত্রার কিন্তু কোন বাধ্যবাধকতা নেই। চুক্তির ইংরেজী অংশটুকু থেকে উদ্ধৃত করছি দেখুন আসলে কি লেখা আছে,
To achieve the ultimate objective of the Convention to stabilize greenhouse gas concentration in the atmosphere at a level that would prevent dangerous anthropogenic interference with the climate system, we shall, recognizing the scientific view that the increase in global temperature should be below 2 degrees Celsius, on the basis of equity and in the context of sustainable development, enhance our long-term cooperative action to combat climate change. 
লক্ষ্য করুন এই অংশটি, ‘we shall, recognizing the scientific view that the increase in global temperature should be below 2 degrees Celsius’ , অর্থাৎ  এই চুক্তি স্বীকার করছে কিন্তু বাধ্য করছেনা তাপমাত্রা বৃদ্ধি ২ ডিগ্রির মধ্যে রাখতে। উপরন্তু IPCC এর পঞ্চম রিপোর্ট বের হবার দেড় বছর পরে ২০১৫ সালের এই চুক্তির মূল্যায়ন করা হবে এবং তখন তাপমাত্রা বৃদ্ধির পরিমান ১.৫ ডিগ্রিতে আনার কথা বিবেচনা করা হবে কিন্তু এই পাঁচ বছরে কার্বন নিঃসরণ না কমালে পৃথিবীর গড় তাপমাত্রা আরো বৃদ্ধি পাবে।
IPCC এর তথ্যমতে কার্বন নিঃসরণ কমানো না হলে এই শতাব্দীর শেষ নাগাদ পৃথিবীর তাপমাত্রা ১. ১ থেকে ৬.৪ ডিগ্রি সেলসিয়াস বাড়তে পারে সেক্ষেত্রে এবার কোপেনহেগেনে সবার আশাবাদ ছিল দীর্ঘমেয়াদী কোন পরিকল্পনার যেমন প্রস্তাব এসেছিল ২০৫০ সালের মধ্যে কার্বন নিঃসরণ ১৯৯০ সালের মাত্রার শতকরা ৮০ ভাগে কমিয়ে আনা কিন্তু শেষ পর্যন্ত এই প্রস্তাব গুলোরো মৃত্যু ঘটেছে সম্মেলনের শেষদিনে। 
এবার আসি উন্নয়নশীল দেশগুলোর জন্য অর্থ সাহায্যের প্রসংগে। অন্তত পক্ষে আমাদের মত  দরিদ্র দেশের জন্য রথী মহিরথীদের বুকে কিছুটা হলেও মায়া আছে আর  সেজন্য এরা কিছু অর্থও বরাদ্দ করেছে। কিন্তু এই দেশগুলোর জলবায়ু পরিবর্তনের সাথে খাপ খাইয়ে নেয়া বা তা রোধে পর্যাপ্ত ব্যবস্থা নিয়ে প্রয়োজনীয় পদক্ষেপের তুলনায় এই অর্থ নগন্য। তার থেকেও বড় কথা দীর্ঘমেয়াদী কোন কিছুর পরিকল্পনা এই চুক্তিতে নেই।২০১২ সাল পর্যন্ত এই অনুদান ৩০ বিলিয়ন মার্কিন ডলার হবে যা ২০২০ সালের মধ্যে ১০০ বিলিয়ন ডলারে উন্নীত করার ইচ্ছে তাদের আছে তবে এক্ষেত্রে এই দেশগুলোকে তাদের প্রশমন প্রকল্প পরিকল্পনা ও বাস্তবায়নে আরো স্বচ্ছ হতে হবে। কিন্তু জলবায়ু পরিবর্তনের প্রশমনের পরিকল্পনা অন্তত ২০৫০ সাল পর্যন্ত করা উচিৎ।আমার মতে অনুদানের প্রস্তাব এরকম  না হয়ে বরং এই দেশগুলোর জলবায়ু পরিবর্তনের প্রভাব প্রশমনের জন্য কি কি  পদক্ষেপ নেয়া উচিৎ তা জেনে সেই প্রকল্পগুলি বাস্তবায়নে যে পরিমান অর্থের প্রয়োজন তার যোগান উন্নত দেশগুলোর কাছ থেকে ক্রমান্বয়ে আসা উচিৎ।
প্রত্যাশা ও প্রাপ্তিঃ
সম্মেলনের শুরুতে UNFCC এর নির্বাহী সচিব ইভো দা বুর (Yvo de Boer) এনভায়রনমেন্ট এন্ড এনার্জি পাবলিশিং এর সাথে এক সাক্ষাৎকারে বলেছিলেন তিনি এই সম্মেলন থেকে মূলত চারটি আবশ্যিক বিষয়ে সিদ্ধান্ত প্রত্যাশা করছেন।তার প্রথম প্রত্যাশা অর্থাৎ ‘শিল্পোন্নত দেশগুলি কি পরিমান গ্রীনহাউস গ্যাস নিঃসরণ বন্ধ করবে’ পুরোপুরি না হলেও সিংহভাগ ব্যার্থ হয়েছে কারন এখন পর্যন্ত এই দেশগুলো উল্লেখযোগ্য কোন অংগীকার করেনি। দ্বিতীয় প্রত্যাশা অর্থাৎ ‘প্রধান উন্নয়নশীল দেশ যেমন চীন ও ভারত তাদের গ্রীন হাউস গ্যাস নিঃসরণ কতটুকু নিয়ন্ত্রন করবে’ পুরোপুরি ব্যার্থ হয়েছে কারন এই দেশগুলি তাদের কার্বন নিঃসরন কমাতে বাধ্য নয় কারন তারা এনেক্স-১ এর বহির্ভুক্ত দেশ।তৃতীয় প্রত্যাশা অর্থাৎ ‘উন্নয়নশীল দেশগুলোর গ্রীনহাউস গ্যাস নিঃসরণ কমানোর জন্য ও জলবায়ু পরিবর্তনের প্রভাবের সাথে খাপ খাইয়ে উঠার জন্য কি পরিমান আর্থিক সহায়তা লাগবে’, এটিও আংশিক সফল এবং সিংহভাগ ব্যার্থ কারন এই দেশগুলোর জলবায়ু পরিবর্তনের প্রভাব প্রশমনের জন্য কি কি  পদক্ষেপ নেয়া উচিৎ তা না জেনে কি পরিমান অর্থ প্রয়োজন তা বলা যাবেনা।এক্ষেত্রে উচিৎ ছিল একটি প্রত্যেকটি দেশের পক্ষ থেকে এই  বিষয়ে সমীক্ষা উপস্থাপন করা।যাই হোক অন্তত ৩১ জানুয়ারী ২০১০ সাল পর্যন্ত তার সময় পাওয়া গেল। চতুর্থ ও শেষ প্রত্যাশা অর্থাৎ ‘প্রয়োজনীয় অর্থ কিভাবে যোগাড় ও ব্যবস্থাপনা করা হবে’ মোটামুটি সফল  কারন অন্ততপক্ষে উন্নতবিশ্বের দেশগুলো এই ক্ষেত্রে একটি অঙ্গীকারে এসেছে।
শেষকথাঃ
সাধারন মানুষ রাজনীতি বুঝেনা, জানেনা বৈশ্বিক উষ্ণতার কথা, তারা খবর রাখেনা জলবায়ুর, তারা শুধু জানে বেঁচে থাকার জন্য কি পরিমান লড়াই করতে হয়। জলবায়ু পরিবর্তনের ফলে উদ্ভুত প্রতিকূলতার সাথে লড়াই করার মত শক্তি এই মানুষগুলো ধীরে ধীরে হারিয়ে ফেলছে একের পর এক প্রাকৃতিক দুর্যোগের সাথে পাল্লা দিয়ে। এত শুধু বললাম বাংলাদেশের কথা, একবার ভাবুন পৃথিবীর দরিদ্র ছোট ছোট দ্বীপ রাষ্ট্রগুলোর কথা বা আফ্রিকার দরিদ্র দেশগুলোর কথা। এই বিপন্ন মানুষগুলো ধনী রাষ্ট্রগুলোর দয়ায় বেচে থাকবে। এই মানুষগুলো এমন একটি পরিস্থিতির সম্মুখীন যার জন্য তারা নিজেরা দায়ী নয়। কিছু সাহায্য দিয়ে ধনী দেশগুলো ভাবছে তারা এদেরকে উদ্ধার করে ফেলছে অথচ প্রাকৃতির নিষ্ঠুর বাস্তবতা থেকে এই মানুষগুলির তাতে মুক্তি আসবেনা। 
অনেক আশায় বুক বেঁধে ছিলাম এই সম্মেলনকে ঘিরে কিন্তু আমাদের মত অসংখ্য মানুষের আশার বলি ঘটেছে এই সম্মেলনের শেষভাগে।জীবন মৃত্যুর দোটানায় থাকা অসংখ্য মানুষ তাই চেয়ে আছে বিধাতার পানে তাতেও যদি তাদের মুক্তি মেলেঃ

তুমি নির্মল কর মঙ্গল করে মলিন মর্ম মুছায়ে
তব পুণ্য কিরণ দিয়ে যাক মোর মোহ কালিমা ঘুচায়ে
লক্ষ্য শূন্য লক্ষ বাসনা ছুটিছে গভীর আঁধারে
জানিনা কখন ডুবে যাবে কোন্ অকুল গরল পাথারে
প্রভু, বিশ্ব বিপদ হন্তা, তুমি দাঁড়াও রুধিয়া পন্থা
তব শ্রীচরণ তলে নিয়ে এসো মোর মত্ত বাসনা ঘুচায়ে
আছ অনল অনিলে, চির নভোনীলে, ভূধর, সলিলে, গহনে
আছ বিটপীলতায়, জলদের গায়, শশী তারকায় তপনে।
আমি নয়নে বসন বাঁধিয়া, ব’সে আঁধারে মরি গো কাঁদিয়া
আমি দেখি নাই কিছু বুঝি নাই কিছু দাও হে দেখায়ে বুঝায়ে

তথ্যসুত্রঃ
[১]   NGOs and scientists are largely shell shocked
[২]   Worst hit country satisfied with climate deal 
[৩] Copenhagen Accord 
[৪] Copenhagen deal: Key points



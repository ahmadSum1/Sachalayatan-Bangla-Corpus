দক্ষিণ এশিয়ার পানিবিরোধঃ চীনের ব্রহ্মপুত্র থেকে পানি প্রত্যাহার প্রকল্প-পর্ব ২



'.... এই প্রকল্পের ভাটি অঞ্চলের ( ভারতের আসাম, বাংলাদেশ) সামগ্রিক জীবনযাত্রা চীনা কতৃপক্ষের দয়ার উপর নির্ভরশীল হবে যারা তাদেরকে বন্যায় ভাসিয়ে দিতে পারে বা তাদের পানির সরবরাহও বন্ধ করে দিতে পারে' -- দি ডেইলি টেলিগ্রাফ, ২২ অক্টোবর ২০০০.
দক্ষিণ এশিয়ার পানিবিরোধঃ চীনের ব্রহ্মপুত্র থেকে পানি প্রত্যাহার প্রকল্প-পর্ব ১

গত পর্বে আমি চীনের পানিসম্পদ সংকট ও এর সমাধানে গৃহীত 'দক্ষিণ-উত্তর পানি প্রত্যাহার প্রকল্প' নিয়ে আলোচনা করেছি। যেহেতু 'চীনের ব্রহ্মপুত্র থেকে পানি প্রত্যাহার প্রকল্প' এই প্রকল্পেরই ধারাবাহিক রূপ বলে ধারণা করা হয়[৫] তাই মূল আলোচনায় যাবার পূর্বে এই প্রাক তথ্যগুলো সবার জানা প্রয়োজন। এবার চলুন আমরা আমাদের ব্রহ্মপুত্র বা চীনের ইয়ারলুং সাংপু নদীর কিছু তথ্য জানার চেষ্টা করি।
ইয়ারলুং সাংপু থেকে ব্রহ্মপুত্রঃ


ছবি-৫ ব্রহ্মপুত্র নদ
হিমালয় পর্বতমালার তিব্বত অংশে অবস্থিত কৈলাশ পর্বত আর তার পাশেই জিমা ইয়াংজং হিমবাহ। এই হিমবাহের গলত বরফ থেকেই উৎপত্তি ইয়ারলুং সাংপু নদের [২]। উৎস থেকে যাত্রা শুরু করে তিব্বত মালভুমির উপর দিয়ে প্রায় ১৭০০ কিলোমিটার পূর্বদিকে চলার পর এটি 'নামছা বড়া' পর্বতকে ঘিরে এক 'U' আকৃতি ধারন করে। পরবর্তীতে এটি দক্ষিণে প্রবাহিত হয়ে ভারতের অরুণাচল প্রদেশে প্রবেশ করে  'সিয়াং' ও আরো ভাটিতে গিয়ে 'দিহাং' নাম ধারন করে। এর ব্রহ্মপুত্র নামটি আসে মূলত আসামে প্রবেশ করার পরে। বাংলাদেশে প্রবেশ করার পরে এটি দুই ভাগে বিভক্ত হয়, মূল ধারাটি যমুনা নাম নিয়ে পরবর্তীতে গঙ্গার সাথে মিলিত হয়ে পদ্মা নাম ধারন করে আর আরেকটি ধারা ব্রহ্মপুত্র নামেই ময়মনসিংহ দিয়ে প্রবাহিত হয়ে ভৈরবে গিয়ে মেঘনার সাথে মিলিত হয়। এই দুই ধারাই পরবর্তীতে মেঘনা নামে বঙ্গোপসাগরে পতিত হয়।
ইয়ারলুং সাংপু গিরিখাতঃ
চীনের ইয়ারলুং সাংপু প্রকল্পের সাথে জড়িয়ে আছে এর গিরিখাতের নাম। মূলত এই গিরিখাতই চীনকে স্বপ্ন দেখাচ্ছে ইয়ারলুং সাংপু থেকে পানিকে হিমালয়ের ভিতর দিয়ে উত্তরে নিয়ে যাওয়ার। উপরের পরিচ্ছেদে বলেছিলাম যে ইয়ারলুং সাংপু নদ হিমালয়ের নামছা বড়া পর্বতকে ঘিরে এক U আকৃতি গঠন করে এবং এই প্রায় ১৮০ ডিগ্রি দিক পরিবর্তনই গঠন করে 'ইয়ারলুং সাংপু গিরিখাত' যাকে বর্তমান কালে ধরা হয় বিশ্বের সবচাইতে গভীর গিরিখাত।এই গিরিখাতের স্থলে ইয়ারলুং সাংপু নদ মাত্র ২০০ কিলোমিটার পথ চলতে প্রায় ৩০০০ মিটার নিচে নামে যা এই গিরিখাতকে দিয়েছে বিশ্বের অন্যতম বৃহত্তম জলবিদ্যুৎ উৎপাদন সম্ভাবনা ( Hydroelectric Potential)[৫]। 

ছবি-৬ ইয়ারলুং সাংপু গিরিখাত
প্রকল্পের ইতিহাসঃ
সাধারণ ভারতীয় জনগণ এই প্রকল্পের কথা জানতে পারে মূলত ১৯৯৭ সালের ১৮ ই জুন ভারতের আউটলুক ম্যাগাজিনে আশীষ বিশ্বাষের ' A River Runs Through It' শীর্ষক প্রবন্ধ থেকে[৭]। এই প্রবন্ধে উল্লেখ করা হয় পারমানবিক বিস্ফোরণের মাধ্যমে হিমালয়ের মধ্য দিয়ে ২০০ কিমি দীর্ঘ সুড়ংগ করে ব্রহ্মপুত্র থেকে পানিকে চীনের শুষ্কাঞ্চলে নিয়ে যাওয়া হবে। একই প্রবন্ধে বাংলাদেশ প্রসংগে উল্লেখ করা হয়, 
'বাংলাদেশের প্রথম সারির পানিবিজ্ঞানী ডঃ আইনুন নিশাত ঢাকায় এক সেমিনারে এই প্রকল্পে চীনের একক সিদ্ধান্তের কথা উল্লেখ করেন এবং এই ক্ষেত্রে বিষয়টিকে নিয়ে চীনের সাথে আলোচনা করার জন্য ভারতের সমর্থন আশা করেন' 
যদিও ইতিপূর্বে এই প্রকল্প নিয়ে হইচই পড়ে যায় ১৯৯৬ সালে যখন 'সাইন্টিফিক এমেরিকান' ম্যাগাজিনে জন হরগ্যানের 'Peaceful Nuclear Explosions (PNE)' শীর্ষক প্রবন্ধে উল্লেখ করা হয় যে[৮],
'চীনের উত্তরাঞ্চল যেখানে রয়েছে গোবি মরুভূমি তা মোট ভুখন্ডের প্রায় অর্ধেক অথচ স্বাদু পানির মাত্র প্রাপ্যতা রয়েছে মাত্র শতকরা ৭ ভাগ। সাম্প্রতিককালে কিছু চীনা প্রকৌশলী ব্রহ্মপুত্র নদ, যা কিনা ভারত ও বাংলাদেশে প্রবেশের পূর্বে চীনের দক্ষিণ সীমান্তবর্তী এলাকায় বাঁক নিয়েছে, সেখান থেকে পানি স্থানান্তর করে চীনের এই শুষ্কাঞ্চলে নিয়ে যাবার প্রস্তাব রেখেছে। গত ডিসেম্বরে বেইজিং এ 'চীনা প্রকৌশল পদার্থবিদ্যা একাডেমী' র এক সভায় প্রকৌশলীরা এই মর্মে মত প্রকাশ করেছে যে এই প্রকল্প গতানুগতিক পদ্ধতিতে বাস্তবায়ন অসম্ভব তবে আনবিক বিস্ফোরণ ঘটিয়ে তা অবশ্যই বাস্তবায়ন করা যেতে পারে'
যুক্তরাষ্ট্র এই PNE নির্ভর এই পরিকল্পনাকে 'সম্পূর্ণ অগ্রহণযোগ্য' বলে মত প্রকাশ করে[৮]। 
পরবর্তীতে যুক্তরাজ্য ভিত্তিক সংবাদপত্র ' দি ডেইলী টেলিগ্রাফ'  এ ২২ অক্টোবর ২০০০ 'ডেমিয়েন মেকেলরয়' এর 'China Planning Nuclear Blasts to Build Giant Hydro Project'[৯] শীর্ষক খবর প্রকাশিত হয়।এই খবরে উল্লেখ করা হয় যে ২০০৯ সালে 'থ্রি গর্জ ড্যাম' বাস্তবায়ন শেষ হলে এই প্রকল্পের কাজ শুরু হবে। রিপোর্টে ভাটির দেশের সমস্যা নিয়ে উল্লেখ করা হয়,
'সমালোচকদের মতে এই প্রকল্পের ভাটি অঞ্চলের ( ভারতের আসাম, বাংলাদেশ) সামগ্রিক জীবনযাত্রা চীনা কতৃপক্ষের দয়ার উপর নির্ভরশীল হবে যারা তাদেরকে বন্যায় ভাসিয়ে দিতে পারে বা তাদের পানির সরবরাহও বন্ধ করে দিতে পারে'
 (চলবে)
 তথ্যসুত্রঃ 
কিছু ফাইল আমি আমার ব্যক্তিগত ওয়েবসাইটে রেখে দিয়েছি যার লিঙ্ক নিচে দিলামঃ
[১] ‘Dams and Development: A New Framework for Decision Making’, World Commission on Large Dams. 
[২] উইকিপিডিয়া
[৩] Lester R Brown and Brian H alweil, ‘China’s Water Shortage Could Shake World Food Security’, World Watch, July/August 1998.
[৪] দক্ষিণ-উত্তর পানি প্রত্যাহার প্রকল্পের ওয়েবসাইট
[৫] Tashi Tsering, ‘Hydro Logic: Water for Human Development, An Analysis of China’s Water Management and Politics’, Tibet Justice Center: 2002.
[৬] ‘No Chinese dam over Brahmaputra: PM assures Arunachal’, Hindustan Times 21 October 2009.
[৭] Ashis K. Biswas, 'A River Runs Through It', Outluk, 18 June 1997
[৮] John Horgan, 'Peaceful Nuclear Explosions (PNE)', Scientific Americans, June 1996.
[৯] Damien Mcelroy, 'China planning nuclear blasts to build giant hydro project', The Daily Telegraph, 22 October 2000.
ছবিসুত্রঃ
ছবি ১ - উইকিমিডিয়া কমনস
ছবি ২ - দক্ষিণ-উত্তর পানি প্রত্যাহার প্রকল্পের ওয়েবসাইট
ছবি ৩ - দক্ষিণ-উত্তর পানি প্রত্যাহার প্রকল্পের ওয়েবসাইট
ছবি ৪ - Tashi Tsering, ‘Hydro Logic: Water for Human Development, An Analysis of China’s Water Management and Politics’, Tibet Justice Center: 2002.
ছবি ৫- উইকিমিডিয়া কমনস
ছবি ৬- আন্তর্জাল



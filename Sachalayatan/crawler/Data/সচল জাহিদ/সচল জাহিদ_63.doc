বিশ্ব তাকিয়ে আছে কোপেনহেগেনের পানে




১.
জলবায়ু পরিবর্তন আজ পৃথিবীর সামনে মূল সমস্যা। আমরা সাধারণ মানুষ অজান্তেই প্রকৃতিকে দোষারূপ করি, আরো ভাল করে বললে বিধাতাকেই এক হাত নিয়ে নেই প্রাকৃতিক দুর্যোগ বাড়লে কিন্তু আমরা জানতে বা বুঝতে পারিনা বা বুঝলেও মাননে চেষ্টা করিনা যে প্রকৃতিকে আমরাই অবাধ্য করে তুলেছি। এখন এই অবাধ্য প্রকৃতিকে আবার বশে আনতে ফি বছর আমরা বিশ্বের নেতারা বৈঠকে বসছি, নিজেদের মধ্যে দর কষাকষি করছি কে কতটুকু দ্বায়িত্ত্ব নেব। COP 15 (15th Conferences of the Parties) খ্যাত এবারের বৈঠকটি হতে যাচ্ছে কোপেনহেগেনে ডিসেম্বরের ৭ থেকে ১৮ তারিখ পর্যন্ত । ২০১২ তে কিয়োটো প্রটোকল এর মেয়াদ শেষ হয়ে যাবে সুতরাং এই সম্মেলনের প্রধান উদ্দেশ্য তার আগেই জলবায়ু পরিবর্তন বিষয়ক নতুন একটি আন্তর্জাতিক চুক্তির পথে এগিয়ে যাওয়া। কতটা গুরুত্ত্বপূর্ন এই সম্মেলন তার ধারণা দেবার জন্য COP 15 এর প্রেসিডেন্ট  কনি হেডগার্ড (Connie Hedegaard) এর একটি উক্তিও যথেষ্ট,  ‘Failure in Copenhagen is not an option’ 
২.
জলবায়ু পরিবর্তন কি তা খুব সহজ করে বলতে বা বুঝতে গেলে আমাদেরকে একটু বিজ্ঞান কপচাতে হবে। সূর্য্যই পৃথিবীর একমাত্র শক্তির উৎস এবং এই শক্তির যে অংশটুকু পৃথিবীতে এসে পৌছে তার কিছু অংশ আবার ফিয়ে যায়। যতটুকু থেকে যায় তা দিয়েই পৃথিবীর তাপমাত্রা নির্ণীত হয়, অঙ্ক কষলে যার পরিমান দাঁড়ায় -১৮ ডিগ্রি সেলসিয়াস। কিন্তু মেপে দেখলে পৃথিবীর গড় তাপমাত্রা অনেক বেশী যার পরিমান ১৪ ডিগ্রি সেলসিয়াস। তাহলে প্রশ্ন হচ্ছে তাপমাত্রা বেড়ে গেল কিভাবে ? সূর্য্যের আলো পৃথিবীতে আসার সময় তার শক্তি থাকে অনেক কিন্তু পৃথিবীতে প্রতিফলিত বা বিচ্ছুরিত হবার পরে তার শক্তি যায় কমে।  পৃথিবীটাকে বেষ্টন করে রেখেছে বায়ুমন্ডল যা অসংখ্য গ্যাসের সমন্বয়ে গড়া একটি মিশ্রণ। এর মধ্যে কিছু গ্যাস আছে যাদের ভেতর দিয়ে অধিক শক্তিশালী সূর্যের আলো বা খুদ্র তরঙ্গদৈর্ঘ্য বিশিষ্ট বিকিরণ প্রবেশ করতে পারে কিন্তু কম শক্তি সম্পন্ন প্রতিফলিত ও বিচ্ছুরিত আলো বা বৃহৎ তরঙ্গদৈর্ঘ্য বিশিষ্ট বিকিরণ বের হয়ে যেতে পারেনা, ফলে তারা বায়ুমন্ডলে আটকা পড়ে থাকে এবং পৃথিবীর তাপমাত্রা বাড়িয়ে -১৮ ডিগ্রি থেকে ১৪ ডিগ্রিতে নিয়ে আসে। এই বর্ধিত তাপমাত্রার ফলে পৃথিবীতে মানুষ বাস করতে পারে। এই গ্যাসগুলিই আমাদের কাছে গ্রীন হাউস গ্যাস বলে পরিচিত। মোটামুটি ভাবে বলতে গেলে এই গ্যাসের তালিকায় সর্বাগ্রে আছে  জলীয়বাষ্প, তার পরে কার্বন-ডাই অক্সাইড, মিথেন, নাইট্রাস অক্সাইড, ওজোন ও ক্লোরো ফ্লোরো কার্বন (সিএফসি)।
প্রকৃতির শুরুতে যখন থেকে পৃথিবী মানুষের বাসের উপযোগী হল তখন থেকেই এই গ্রীন হাউস গ্যাসগুলোর পরিমান এমন ছিল যে তা একটি সাম্যাবস্থা বজায় রাখত এবং পৃথিবীর গড় তাপমাত্রা মোটামুটি একই রকম থাকত। অবস্থার উন্নয়ন মানুষের মজ্জাগত, সেই বোধ থেকেই মানুষ নিজের উন্নয়নের জন্য যন্ত্র বানালো যাকে শক্তি প্রদান করা হয় কার্বন পুড়িয়ে। বিপরীতভাবে গাছ কেটে নিজেদের কাজে লাগালো ফলে যারা এই কার্বন পোড়া গ্যাস অর্থ্যাৎ কার্বন ডাই অক্সাইড শুষে নিত তাদের সংখ্যা কমে যেতে লাগল। সুতরাং ধীরে ধীরে বায়ুমন্ডলে এই কার্বন ডাই অক্সাইড বেড়ে যেতে লাগল, যার ফলাফল গিয়ে দাঁড়ালো পৃথিবীর গড় তাপমাত্রার বৃদ্ধি।বিশেষ করে শিল্পায়ন বৃদ্ধির সাথে সাথে এই তাপমাত্রা বৃদ্ধিও সমহারে চলতে লাগল। এক হিসেব মতে, গত শতাব্দীতে পৃথিবীর গড় তাপমাত্রা বেড়েছে .৭৪ ডিগ্রি সেলসিয়াস। জলবায়ু পরিবর্তন বিষয়ক আন্তর্জাতিক সংস্থা আইপিসিসি (IPCC)এর গবেষণা মতে আমারা আমাদের উন্নয়ন কার্য্যক্রম অব্যহত রাখলে এই শতাব্দীতে পৃথিবীর তাপমাত্রা ১.১ ডিগ্রি থেকে ৬.৪ ডিগ্রি বৃদ্ধি পাবে। 
৩.
প্রশ্ন আসতে পারে পৃথিবীর তাপমাত্রা বাড়লে কি সমস্যা হবে? নাহয় একটু গরমইবা লাগল হাতপাখা দিয়ে বাতাস করে নেব, কিন্তু সমস্যা অন্যখানে। ছোটবেলায় বিজ্ঞান যা পড়েছি তাতে আমরা জানি যে তাপমাত্রা, চাপ একে অপরের সাথে সম্পর্ক যুক্ত। আর এই তাপ ও চাপই নিয়ন্ত্রন করে সার্বিক জলবায়ুর। সুতরাং পৃথিবীর উষ্ণতা বৃদ্ধির সাথে সাথে জলবায়ুর উপর এর প্রভাব পরিলক্ষিত হয়। খুব সহজ করে বলতে গেলে জলবায়ু পরিবর্তনের এখন পর্যন্ত গবেষণালব্ধ প্রভাব নিম্নরূপঃ [১]
অধিক খড়া ও অধিক বন্যাঃ
তাপমাত্রা বেড়ে গেলে মাটি ও সমুদ্রসমতল থেকে স্বতঃবাষ্পীভবন বেড়ে যাবে ফলে যেখান থেকে পানি উড়ে যাবে সেখানে খড়া হবে।আবার এই অতিরিক্ত উড়ে যাওয়া পানি বৃষ্টি আকারে অন্যস্থানে পড়বে ফলে সেই স্থানে বন্যা বেড়ে যাবে।  
কম বরফ ও তুষারঃ 
পেরেনিয়াল নদীগুলোর  প্রবাহের একটি অংশ সারাবছর ধরে থাকে কারন এই নদীগুলোর উৎস হচ্ছে হিমবাহ (যেমন গঙ্গা, ব্রহ্মপুত্র) আর বর্ষা মৌসুমে বৃষ্টিপাতের ফলে এর প্রবাহ বৃদ্ধি পায়। তাপমাত্রা বৃদ্ধির ফলে হিমবাহের বরফ বেশি গলে গেলে হিমবাহের আকার কমে যাবে ফলে আস্তে আস্তে নদীর মূল প্রবাহ কমে আসবে এবং এই নদীনির্ভর অঞ্চলগুলিতে খাবার পানির অভাব দেখা দিবে।
প্রাকৃতিক দুর্যোগের আধিক্যঃ
তাপপমাত্রা বৃদ্ধি প্রাকৃতিক দুর্যোগ যেমন ঝড়, সাইক্লোন, তাপদাহ এর মাত্রা ও সংঘটনের হার বাড়াবে।
সমুদ্রসমতলের উচ্চতা বৃদ্ধিঃ
মূলত দুই কারনে জলবায়ু পরিবর্তনের সাথে এটি জড়িত। প্রথমত, মেরু এলাকার গলিত বরফের কারনে সমুদ্রতলের উচ্চতা বৃদ্ধি পাবে। দ্বিতীয়ত, তাপমাত্রা বাড়লে পদার্থের সে প্রসারণ হয় সে কারনে সমুদ্রতলের উচ্চতা বৃদ্ধি পাবে। 
৪.
এখন প্রশ্ন আসতে পারে এই জলবায়ু পরিবর্তনের সবচেয়ে প্রভাব পড়বে কাদের উপর? নিঃসন্দেহে দরিদ্র ও উন্নয়নশীল দেশগুলো এই কোপানলে সবার আগে পড়বে মূলত দু’টি কারনেঃ
প্রথমতঃ প্রাকৃতিক দুর্যোগ কাটিয়ে উঠার মত যথেষ্ট পরিমান সুযোগ ও সাধ্য এই দেশগুলোর নেই ফলে এইসব দুর্যোগ দেশগুলোর অর্থনীতির কাঠামো ভেঙ্গে দিতে যথেষ্ট।
দ্বিতীয়তঃজলবায়ুর পরিবর্তন ঠেকাতে বিশ্বের সবাই গ্রীন হাউস গ্যাস নিঃসরণ কমানোর উদ্যোগ নেবে। যেহেতু উন্নয়নশীল দেশগুলো মূলত কৃষি ও শিল্পায়ন এর উপর নির্ভরশীল তাই শিল্পায়ন কমানোর তাগিদে তাদের উন্নয়ন কার্য্যক্রম ব্যাহত হবে যার প্রভাব পড়বে অর্থনীতিতে।
৫.
কোপেনহেগেনে আমাদের প্রত্যাশা কি? এই সম্মেলনের প্রায় এক সপ্তাহ আগে ২০৫০ সালের মধ্যে গ্রীনহাউস গ্যাসের নিঃসরণ ১৯৯০ সালের মাত্রার ৫০% এ নিয়ে আসার আহবান জানিয়েছে ডেনমার্ক, যদিও এই লক্ষ্যমাত্রা যথেষ্ট উচ্চাশার দাবী রাখে। 
জাতিসংঘের জলবায়ু পরিবর্তন বিষয়ক সংস্থা United Nations Framework Convention on Climate Change (UNFCCC) এর নির্বাহী সচিব ইভো দা বুর (Yvo de Boer) এনভায়রনমেন্ট এন্ড এনার্জি পাবলিশিং এর সাথে এক সাক্ষাৎকারে বলেছেন তিনি এই সম্মেলন থেকে মূলত চারটি আবশ্যিক বিষয়ে সিদ্ধান্ত প্রত্যাশা করছেন, [২]

একঃ শিল্পোন্নত দেশগুলি কি পরিমান গ্রীনহাউস গ্যাস নিঃসরণ বন্ধ করবে

দুইঃ প্রধান উন্নয়নশীল দেশ যেমন চীন ও ভারত তাদের গ্রীন হাউস গ্যাস নিঃসরণ কতটুকু নিয়ন্ত্রন করবে? 

তিনঃ উন্নয়নশীল দেশগুলোর গ্রীনহাউস গ্যাস নিঃসরণ কমানোর জন্য ও জলবায়ু পরিবর্তনের প্রভাবের সাথে খাপ খাইয়ে উঠার জন্য কি পরিমান আর্থিক সহায়তা লাগবে

চারঃ প্রয়োজনীয় অর্থ কিভাবে যোগাড় ও ব্যবস্থাপনা করা হবে

আমরা তৃতীয় বিশ্বের দরিদ্র দেশের মানুষেরা অধীর আগ্রহে অপেক্ষা করে আছি এই সম্মেলনের দিকে কারন আমাদের ভবিষ্যৎ নির্ভর করছে এখানে নেয়া সিদ্ধান্তের উপর। বিশেষ করে আসন্ন বৈরী প্রকৃতির সাথে নিজেদের খাপ খাইয়ে নেয়ার জন্য যে বিপুল পরিমান আর্থিক সাহায্যের প্রয়োজন তারও বরাদ্ধ হয়ত এই সম্মেলন থেকেই হবে। কোপেনহেগেন সফল হোক সেই সাথে বাঁচুক পরিবেশ বাঁচুক বিশ্ব সেই কামনা করি।
তথ্যসুত্রঃ 
[১] ‘What consequences can we expect, and what can we do?’, Ministry of Climate and Energy of Denmark.
[২] ‘The essentials in Copenhagen’ Michael von Bülow
ছবিসুত্রঃ 
‘Climate Change and Travel’, Telegraph (UK)



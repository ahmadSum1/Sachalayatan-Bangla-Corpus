প্রতিবিম্ব



ডিস্ক্লেইমারঃ ইহা গল্প প্রচেষ্টামাত্র এবং এরকম দুঃসাহস দেখাইবার জন্য আমার শাস্তি অবধারিত। পাঠককুলের যেকোন শাস্তি মানিয়া লইতে লেখক বাধ্য থাকিবে।
১
হ্যাজাকের আলোতে দূর থেকে পৌজান বাজারের যাত্রা প্যান্ডেলটা দেখা যায়। নতুন ধান ঘরে উঠার পরে বছরের এই সময়টাতে কিছু কিছু ক্ষেতে সরিষার ফলন ছাড়া মানুষের তেমন কোন কাজ না থাকায় শীত জাকিয়ে উঠার সাথে সাথেই ফি বছর পৌজান বাজারে যাত্রা আর হাউজি খেলার আসর বসে। সারা বছরে এই সময়টাতেই এলাকার উঠতি বয়সের পোলাপান একটু বিনোদনের সুযোগ পায় সেই সাথে গ্রামের মাঝবয়সী পয়সাওয়ালাদেরও ঈদ নামে। সন্ধ্যা নামার সময়টাতে দূর দূরান্ত থেকে বিভিন্ন বয়সের মানুষ পৌজান বাজারের দিকে হেঁটে আসতে দেখা যায়। ছোট ছোট ছেলেমেয়েরা বাবাদের হাত ধরে প্যান্ডেল দেখতে আসে মাঝে মধ্যে, বিশেষ করে শীতের মধ্যে গরম গরম বানানো ভাপা পিঠা কিনে খাবার আশায়।সেই ফাঁকে যাত্রা পালার দুই একজন নট নটীকে দেখে ফেললে তাদের খুশির অন্ত থাকেনা। রূপবান বা আনারকলির মত ভাল পালা হলে মেয়েছেলেরাও বাড়ির কর্তাদের বলে কয়ে যোগ দেয় তাতে। মাঝরাত্রিরে যাত্রা পালা শেষ হলে শুরু হয় হাউজির মূল আসর যা চলে শেষ রাত অবধি। হাউজির ফাঁকে যাত্রা প্যান্ডেলের বিভিন্ন খুপরিতে চলে দেহব্যবসা। তা বছরের এই সময়টাতে হাতে নতুন ধান বেচার পয়সাও আসে আর একটু আধতু ফুর্তি ফার্তি করার সুযোগও আসে।
২
এবারের যাত্রার ইজারা নিয়েছে করিম শেখ। একেবারে সহজে যে সে ইজারা পেয়েছে তা নয়,তার সবচাইতে ভয় ছিল পশ্চিম পাড়ার মজিদ ব্যাপারীকে নিয়ে। মজিদ ব্যাপারী ইদানিং পাটের ব্যাবসা করে ভাল আয় রোজগার করছে হাতে তাই কাঁচা পয়সা, আর চেয়ারম্যানের সাথেও তার উঠাবসা আছে ভালই। কিন্তু করিম শেখ তাতে দমাবার পাত্র নয়, গত আট বছর ধরে সে যাত্রাপালার ইজারা পেয়ে আসছে, কে কিসে খুশি হয় তার তা অজানা না। আর যাত্রাদল খুঁজে পাওয়াও চারটি খানি কথা না, শুধু ভাল মানের অপেরা হলেইতো আর হবেনা তার সাথে ভাল মানের মেয়েছেলেও থাকতে হবে দলে। করিম শেখ বহু খোজ খবর করে সোনার বাংলা অপেরার সন্ধান পেয়েছে এবার। একদিন সুযোগ মত চেয়ারম্যানের বাড়িতে যেয়ে সেই কথা পেড়ে আসল সে, আর ইশারা ইঙ্গিতে নুরু মেম্বারকে জানিয়ে আসল যে তাদের খাতির যত্মের ভাল ব্যবস্থা করা হবে তাতে। নুরু মেম্বার চেয়ারম্যানের ডান হাত সুতরাং করিম শেখের ইজারা পেতে খুব বেশি বেগ পেতে হয়নি। বারান্দায় হাতলওয়ালা চেয়ারে বসে করিম শেখ সিগেরেটের ধুঁয়া ছাড়ে আর আসন্ন হাউজি খেলার কথা ভাবে। ফলন ভাল হওয়ায় লোকজনের হাতে এবার ভাল পয়সা ভাল, সুতরাং খেলা জমার কথা। গতবছর বাম্পার ছিল পঞ্চাশ হাজার টাকা এবার সে এক লাখ টাকার বাম্পার ছাড়ার চিন্তা করে।তবে তার ভাবনা জুড়ে আরো থাকে সোনার বাংলা অপেরার মেয়েছেলেগুলোও। এই কাজগুলা একটু ঝামেলার, তাই সে আগে ভাগেই গঞ্জের ওসি সাহেবের সাথে কথা বলে এসেছে , হিসাব মতন তার ভাগের টাকা পয়সা পৌছে যাবে। টাকার ভাগ পাবে চেয়ারম্যান আর নুরু মেম্বারও। এখন ভালমত ঝামেলা বিহীন ভাবে মাস খানিক পালা চললেই হয়। দরকার হলে চেয়ারম্যানকে বলে কয়ে দিন পনের বাড়াবে সে।
৩
সন্ধ্যার দিকে কাপড় চোপড় পড়ে হাতে একটা চার ব্যাটারির টর্চ নিয়ে করিম শেখ পৌজান বাজারের দিকে রওনা হয়, তার সাথে থাকে বাড়ির কামলা মনির। বয়স বেড়ে যাচ্ছে তাই আজকাল একা একা চলতে তার ভয় হয়, বিশেষ করে মজিদ ব্যাপারীর চ্যালাদের সাথে যাত্রাপালার ইজারা নিয়ে তার বেশ কয়েকবার বাকবিতন্ডা হয়েছে সেই চিন্তাও তাকে একা চলতে বাধা দেয়।যাবার আগে ভেতরের ঘরে উঁকি মেরে তার অসুস্থ বউয়ের খোঁজ নেউ সে। গত বর্ষা থেকে বউটা তার বিছানায় পড়া, প্রথম প্রথম ভাবত এমনিতেই সেরে যাবে কিন্তু দিনে দিনে অসুখ যখন বেড়ে চলল একদিন শাহীনকে দিয়ে গঞ্জের হাসপাতালে পাঠাল। শাহীন করিম শেখের বড় ছেলে গঞ্জের কলেজে পড়ে।তা ডাক্তার ঔষধপত্র দিয়েছে কিছু কিন্তু খুব বেশি কাজ হচ্ছেনা মনে হয় তাতে। বউ দিনরাত  বিছানাতেই পড়ে পড়ে কোকায়, করিম শেখ তাই আলাদা ঘরে শোয় আজকাল। 
৪
যাত্রা পালার প্যান্ডেলে পৌঁছে করিম শেখ আজকের টিকেট বিক্রির খোজ খবর নেয়, পালা নিয়মিত দেখা হয়না তার তবে আজ পালার শুরুতে নাচের সময় দলের নতুন আসা মেয়েটার দিকে তার বিশেষ নজর যায়। বউ অসুস্থ থাকায় তার স্বাভাবিক জীবন যাপনে ব্যাঘাত হচ্ছে বেশ কয়েক মাস ধরেই তারপরেও খারাপ মেয়েছেলে নিয়ে কোন লোভ লালসা হয়না কখনো তার।আজকে কেন জানি একটা গভীর টান অনুভব করে সে, হতে পারে তা দীর্ঘদিনের সহবাসের বিরতিতে বা হতে পারে হ্যাজাকের আলোতে নতুন মেয়েটার মুখ দেখে। মাঝ রাত্রিরে পালা শেষ হলে যখন হাউজির আসর বসে করিম শেখ তখন মনিররে ডাক দিয়ে নতুন মেয়েটার খোঁজ নেয়, কোন খুপরিতে থাকে তাও জেনে নেয় সে। প্যান্ডেলের বাইরে এসে কনকনে শীতে মাফলার দিয়ে কান আর মাথা ভালমতন বেঁধে নিয়ে হাতে সিগেরেট ধরায় সে। মনিরকে দিয়ে অপেরার মালিককে ডেকে এনে তার কাছে নতুন মেয়েটার ঘরে যাবার ইচ্ছা পোষন করে সে। তা সে হচ্ছে যাত্রা পালার ইজারাদার তারতো এসব মেয়েছেলের প্রতি হক আছেই ভালমত, সুতরাং পালার মালিকের তাতে অমত থাকেনা। কিছুটা আচ্ছন্নের মত করিম শেখ আস্তে আস্তে নতুন মেয়েটার খুপরির দিকে এগোয়, কাছে গিয়ে ভেতর থেকে ভেজানো দরজায় টোকা মারে সে। খোলার কোন নমুনা না পেয়ে প্রথমে গলা খাকারি ও পরে নিজের পরিচয় দেয়। এতে কাজ হয়, ভেতরে থেকে নাড়াচাড়ার শব্দ ঠাহর হয় এবং হঠাৎ করেই দরজা খুলে কেউ একজন দ্রুত বেগে বের হয়ে যাবার সময় করিম শেখের গায়ের সাথে তার ধাক্কা লাগে। প্যান্ডেলের হ্যাজাকের আলোতে শাহীনকে চিনতে খুব বেশি বেগ পেতে হয়না করিম শেখের।



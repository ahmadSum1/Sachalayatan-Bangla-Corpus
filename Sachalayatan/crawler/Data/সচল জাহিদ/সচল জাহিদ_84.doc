টিপাইমুখ বাঁধ ও বাংলাদেশ প্রেক্ষাপট-২



টিপাইমুখ বাঁধ ও বাংলাদেশ প্রেক্ষাপট-১
আজকের পর্বে মূলত যা থাকছেঃ সাধারন দৃষ্টিকোণ থেকে বাঁধ ও ব্যারেজের প্রভাব। 
 শুধু বাঁধ নাকি বাঁধ ও ব্যারেজ ? 
[justify]লেখার শুরুতেই আমি বাঁধ ও ব্যারেজের পার্থক্য ব্যাখ্যা করেছি। টিপাইমুখ প্রকল্পের প্রভাব নিয়ে মূল আলোচনা করার পূর্বেই একটি প্রশ্ন সবার সামনে আসে যা ইতিমধ্যে ঘুরে ফিরে আমাদের বিশেষজ্ঞরাও রেখেছেন ([৩],[৪],[৫],[৬],[৭])আর তা হলো শুধু বাঁধ নাকি বাঁধ ও ব্যারেজ।আমার আলোচনাতে আমি এই দুটি ক্ষেত্রেই বাংলাদেশে এর প্রভাব নিয়ে আলোচনা করব। এখন পর্যন্ত ভারতের কাছ থেকে প্রাপ্ত তথ্য মতে [২] টিপাইমুখ প্রকল্পের উদ্দেশ্যের মধ্যে এই বাঁধ থেকে ৯৫ কিমি ভাটিতে একটি ব্যারেজের প্রস্তাব রয়েছে যাতে আপাতত ১,২০০,০০ হেক্টর জমি চাষাবাদের আওতায় নিয়ে আসার পরিকল্পনা আছে ।    বাঁধের প্রভাব, উজান নাকি ভাটি ?   প্রকৃতির একটি নিজস্ব ছন্দ আছে আর আমরা যখন সেই ছন্দকে পরিবর্তিত করি প্রকৃতি তার শোধ নেয় তার নিজের মত করে। আজ থেকে এক দুই দশক আগেও আমরা পরিবেশ নিয়ে আগে এতটা উৎসুক ছিলামনা যতটা আজকে আছি। আগে শুধু সংখ্যাগরিষ্ঠ মানুষের প্রয়োজন দেখা হত আর এখন মানুষই শুধু না সেই সাথে জীববৈচিত্রের ভালমন্দ দেখভাল করার দায়িত্ত্বও আমাদের কারন আমরা হাড়ে হাড়ে টের পেয়েছি আমাদের বেঁচে থাকা আসলে নির্ভরশীল একটি পরিপূর্ন বাস্তুসংস্থানের উপর। সেই সাথে জলবায়ু পরিবর্তনের সাথে এই সব কিছু সম্পর্কিত, আর তাই আমরা আজ পরিবেশ নিয়ে অনেক সচেতন ।   একটি বাঁধের মূলত দুই দিকেই প্রভাব পরিলক্ষিত হয়, প্রথমতঃ বাঁধের উজানে আর দ্বিতীয়তঃ বাঁধের ভাটিতে।যেকোন বাঁধই তার উজানে একটি কৃত্রিম জলাধার তৈরী করে এবং এই জলাধারকে কেন্দ্র করেই কিন্তু উজানে বাঁধের প্রভাব পরিলক্ষিত হয়। অন্যদিকে ভাটিতে মূল সমস্যা সৃষ্টি করে বাঁধের কারনে সৃষ্ট নিয়ন্ত্রিত প্রবাহ। অর্থ্যৎ ভাটিতে আগে যেখানে প্রাকৃতিক ভাবে নদীর প্রবাহ নিয়ন্ত্রিত হতো সেখানে বাঁধের কারনে প্রবাহের পরিমান কৃত্রিম ভাবে নিয়ন্ত্রিত হবে । এই প্রবাহের মান ও বছরের বিভিন্ন সময়ে তার বন্টনের পরিবর্তনের সাথে পরিবর্তিত হবে তার উপর নির্ভরশীল জীব বৈচিত্র এবং পরিবেশ।   একথা অনস্বীকার্য যে বাংলাদেশ টিপাইমুখের ভাটিতে থাকায় বাংলাদেশে তার প্রভাব পরবে দ্বিতীয় ভাবে।আমি প্রথমে সাধারন আঙ্গিকে বাঁধের প্রভাব আলোচনা করব এবং পরবর্তীতে বাংলাদেশের FAP 6 রিপোর্ট ও ভারতের টিপাইমুখ প্রকল্পের EIA এর আঙ্গিকে বাংলাদেশর উপর এই বাঁধের প্রভাব কি কি পড়বে তা নিয়ে গুরুত্ত্ব আরোপ করব।
বাঁধের উজানে প্রভাবঃ
খুব সাধারণ ভাবে দেখলে একটি বাঁধের কারনে এর উজানে নিম্নরূপ প্রভাব পরিলক্ষিত হয়ঃ   সৃষ্ট কৃত্রিম জলাধার বিপুল পরিমান এলাকাকে পানির নিচে নিমজ্জিত করে, ফলে আগে যেখানে শুষ্ক এলাকা ছিল তা জলাভূমিতে পরিনত হয়।এর ফলে অনেক মানুষের ঘরবাড়ি আবাদী জমি পানির নিচে তলিয়ে যায়। সেই সাথে বিপূল পরিমান বনভূমি ও অন্যন্য উদ্ভিদ পানির নিচে তলিয়ে যায়। এই সব উদ্ভিদ পচে গিয়ে বিপূল পরিমান কার্বন পরিবেশে নিঃসরণ করে যা কিনা প্রকারান্তরে বায়ুমন্ডলে গ্রীন হাউস গ্যাস বাড়ায়। আগে যেখানে ছিল নদী সেখানে আজ জলাধার, ফলে পানির উপরিতলের ক্ষেত্রফল বেড়ে যায় অনেক গুনে। আমরা জানি পানির উপরিতলের ক্ষেত্রফল যত বাড়ে এর স্বতঃ বাষ্পীভবন(ইভ্যাপরেশন) এর হার তত বাড়ে। সুতরাং আগে নদী থেকে যে পরিমান পানি বাষ্প উপরে উঠে যেত এখন তার থেকে অনেক বেশী পরিমান স্বতঃবাষ্পীভূত হবে। এর পরিমান নেহায়েত কম নয়, এক হিসেব মতে আমেরিকার হোভার ড্যামের কারনে সৃষ্ট লেক মেড থেকে বাৎসরিক ৩৫০ বিলিয়ন গ্যালন পানি কমে যায় এবং এটি প্রকারান্তরে নদীর পানির প্রবাহকে কমিয়ে দেয়। বাঁধের বোধকরি সবচাইতে বড় প্রভাব হল বাস্তুসংস্থান বিপর্যয়। বাঁধের উজানে স্বাভাবিক ভাবেই একটি স্থলজ বাস্তু সংস্থান ছিল। সেটি সম্পূর্ণ ভাবে বিনষ্ট হয়ে আমরা কৃত্রিম ভাবে একটি জলজ বাস্তুসংস্থান তৈরী করছি। এতে করে অনেক প্রজাতির স্থলজ প্রানী বিলুপ্ত হয়ে যেতে পারে। অনেক প্রজাতির মাছ আছে যারা বছরের একটি বিশেষ সময়ে ভাটি থেকে উজানে চলে যায়। বাঁধের কারনে মাছের এই অভিভাসন সম্পূর্ণ রূপে বিনষ্ট হয় ফলে প্রকারান্তরে এর উৎপাদন কমে যায় বা নিঃশেষ হয়ে যায়। নদীর প্রবাহে শুধু পানি থাকেনা, বরং এটি বয়ে নিয়ে চলে বিপূল পরিমান পলি।বাঁধ হলে এর উজানে নদীর গতিবের প্রায় শুন্য হয়ে যায়। ফলে নদীর পানির পক্ষে এই পলিকে আর ধরে রাখা সম্ভব হয়না বরং অভিকর্ষের প্রভাবে তা ধীরে ধীরে নিচে পড়ে যায় এবং জলাধারের বুকে জমতে থাকে।এটি প্রকারান্তরে জলাধারের নিচের স্তরের উচ্চতা বাড়িয়ে দেয়। 
ভাটিতে বাঁধের প্রভাবঃ
 
 সাধারনত বাঁধ নির্মানের পূর্বে নদীর যে স্থানে বাঁধ হবে তার উজানে থেকে বিকল্প পথে পানিকে ভাটিতে স্থানান্ত্রর করা হয় যাতে নির্মান কাজ করা যেতে পারে। এখন নির্মানের পর প্রথম যে প্রশ্নটি সামনে আসে তা হলো বাঁধ যখন নির্মান শেষ হবে তখন সেটি কত সময় ধরে উজানের জলাধারকে পরিপূর্ন করবে। এটি যদি দ্রুত পরিপূর্ন করা হয় তাহলে প্রায় সিংহভাগ পানি অপসারিত হবে, ভাটিতে যার দীর্ঘমেয়াদী প্রভাব হবে ভয়াবহ[৩]। আগেই বলেছি বাঁধের কারনে উজানে নদী তার সমস্ত পলি জলাধারের নিচে সঞ্চিত করে ফেলে। পানিবিদ্যুৎ টারবাইনের মধ্যে দিয়ে যে পরিমান পানি বের হয় সেটিই মূলত ভাটিতে পরিবাহিত হয়। এই প্রবাহ সম্পূর্নরূপে পলিমূক্ত আর তাই তার পলি ধারন ক্ষমতা সর্বোচ্চ। ফলে তা ভাটিতে প্রবাহিত হবার সময় নদীর বুক আর পাড় থেকে মাটি নিয়ে যায় আর তাই নদী ক্ষয়ের পরিমান বিপূলাংশে বেড়ে যায়। পানি বিদ্যুৎ বাধেঁর কারনে স্বভাবতই বর্ষা মৌসুমে পানির প্রবাহ কমে যায়, ফলে ভাটি অঞ্চলের স্বাভাবিক জলজ বাস্তুসংস্থান ব্যহত হয়। অনেক জলজ প্রানীর প্রজননের সাথে বাৎসরিক বন্যা সম্পর্কযুক্ত। বর্ষা মৌসুমে পানি কমে যাওয়ায় এই সব প্রানীর স্বাভাবিক প্রজনন ব্যহত হয়। এছাড়া বন্যার সময় আশে পাশের স্থলাভূমি থেকে জলজ প্রানীর জন্য প্রয়োজনীয় পুষ্টিকর খাদ্য দ্রব্য নদীতে আশে সুতরাং একটি নদীর স্বাভাবিক বন্যা যখন ব্যহত হয় তখন এই প্রক্রিয়াটিও বাধগ্রস্থ হয়। নদীর দুই ধারে নদীকে কেন্দ্র করে এক ধরনের উদ্ভিদ জন্মায় যাকে আমরা ‘রাইপেরিয়ান ভেজিটেশন’ বলে থাকি। এই উদ্ভিদ গুলো আসলে স্বাভাবিক বন্যা চক্রের সাথে অভিযোজিত। সুতরাং যখন বাঁধের কারনে ভাটিতে স্বাভাবিক বন্যা ব্যহত হয় তখন আস্তে আস্তে এই অভিযোজন প্রক্রিয়া ব্যহত হয় এবং ফলশ্রুতিতে এদের বিলুপ্তি ঘটে। নদীর সব গভীরতায় পানির বেগ একরকম নয়। সাধারণত নদীর তলদেশে বেগ কম থাকে আর উপরিতলের ঠিক আগে বেগ সর্বোচ্চ থাকে। উলম্ব তল বরাবর পানির এই বেগের পরিবর্তনের সাথে সাথে মিল রেখে নদীর বিভিন্ন স্তরে বিভিন্ন ধরনের মাছ অভিযোজিত হয়। বাঁধের কারনে যখন নদীর স্বাভাবিক এই বেগ পরিবর্তিত হয় তখন মাছের স্বাভাবিক এই অভিযোজন বিনষ্ট হয় এবং তাদের আর বেঁচে থাকা সম্ভব হয়না। সাধারনত সমতল ভূমির বৈশিষ্ট হলো এর নিম্নাঞ্চল। প্রাকৃতিক নিয়মে বর্ষা মৌসুমে নদীর পানি উপচে গিয়ে এই সব জলাভূমি গুলো পানি পূর্ন হয় এবং সারা বছর জলজ প্রানীর একটি অভয়াশ্রমে পরিনত হয় (উদাহরণ সরূপ বাংলাদেশের হাওড় গুলি) এছাড়াও এই নিম্নাঞ্চগুলি শুষ্ক মৌসুমে পানির মজুদ হিসেবে কাজ করে যা থেকে ছোট ছোট নদী বা খালগুলি  বেইজ ফ্লো হিসেবে পানির যোগান পায়।। বাঁধের কারনে স্বাভাবিক বন্য ব্যহত হলে এই নিম্নাঞ্চগুলি সঠিক সময়ে পানি পাবেনা এবং এদের স্বাভাবিক মরফোলজি ব্যহত হবে আর সেই সাথে এর উপর নির্ভরশীল ছোট ছোট নদীগুলো শুকিয়ে যাবে। সাধারনত নদীর পানির গভীরতা কম বলে এতে পানির তাপমাত্রা প্রায় ধ্রুব থাকে।কিন্তু বাধেঁর কারনে উজানে সে জলাধার সৃষ্টি হয় তা বেশ গভীর হয়। এই জলাধারের উপরিতল সূর্যের আলোর সংস্পর্শে থাকে বলে তাপমাত্রা বেশী হয় অন্যদিকে নিচের দিকে নিম্ন তাপমাত্রার পানি থাকে। পানিবিদ্যুৎ কেন্দ্রের টারবাইনগুলি থাকে জলাধারে তলদেশে, আর তাই অপেক্ষাকৃত নিম্ন তাপমাত্রার পানি টারবাইনের ভেতর দিয়ে প্রবাহিত হতে ভাটির নদীতে গিয়ে পড়ে। অনেক জলজ অনূজীব আছে যারা পানির তাপমাত্রার একটি বাৎসরিক চক্রের উপর নির্ভরশীল[১০]। খুব স্বাভাবিক ভাবেই আমরা যখন এই চক্রকে পরিবর্তিত করি আমরা তাদের বেঁচে থাকাকেই প্রশ্নবিদ্ধ করে তুলি। আগেই বলেছি প্রজননের সময় মাছ সাধারনত ভাটি থেকে উজানে যায়। বাঁধের কারনে মাছের এই স্বাভাবিক অভিবাসন সম্পূর্ন রূপে ব্যহত হয় আর তাই প্রকারান্তরে আমরা একটি নদীতে বাঁধ দিয়ে তার ভাটির মৎসসম্পদ প্রায় ধ্বংসের দিকে নিয়ে যাই। বাঁধের কারনে শুষ্ক মৌসুমে পানির প্রবাহ বেড়ে যাবে।ভাটির অঞ্চলে সাধারনত এই সময়ে চাষাবাদ শুরু হয়।এই বর্ধিত পানির ফলে স্বাভাবিক কৃষি আবাদ প্রক্রিয়া ব্যহত হবে। ভাটি অঞ্চলে বাঁধের সবচেয়ে ভয়াবহ একটি প্রভাব হচ্ছে ‘ড্যাম ব্রেক’। যদি কোন কারনে বাঁধ ভেঙ্গে যায় তাহলে সে উচ্চতা ও ফ্রিকোয়েন্সিত ঢেউ তৈরী হবে তা ভাটি অঞ্চলকে নিশ্চিন্ন করে দেবে। 
উজান ভাটির উপর সাধারন প্রভাবঃ 
 বাঁধের যে প্রভাবটি উজান ভাটি দুই অঞ্চল এমনকি স্বয়ং বাঁধের উপরও প্রাভাব ফেলতে পারে তা হলো এর বিপূল পরিমান পানির ওজন মাটির অভ্যন্তরে চাপ বৃদ্ধি করতে পারে ([৪],[৭])।এই বর্ধিত চাপ অনেক সময় ভূমিকম্পের কারন হয়ে দাঁড়ায়, যদিও এটি নিয়ে যথেষ্ট মতপার্থক্য আছে তবুও এটিকে একেবারে অমূলক বলা যায়না। আমি আগেই বলেছি বাঁধের কারনে সৃষ্ট জলাধারের উপরিতলের ক্ষেত্রফল নদীর উপরিতলের চেয়ে অনেক অনেক গুন বেশী। ফলে এই অঞ্চলের স্বতঃ বাষ্পীভবন বেড়ে যাবে। আমরা জানি স্বতোবাষ্পীভব বৃষ্টিপাতকে প্রভাবিত করে। ফলে বাঁধের অঞ্চলের জলবায়ু কিছুটা হলেও পরিবর্তিত হবে।  ব্যারেজের প্রভাবঃ  ব্যারেজের প্রভাব সম্পর্কে আমরা ইতিমধ্যেই যথেষ্ট পরিমানে ওয়াকিবহল। ফারাক্কা আমাদের দেখিয়েছে উজানের ব্যারেজ কিভাবে ভাটিকে ধ্বংস করে দিতে পারে। এই নিয়ে বিস্তারিত আলোচনা করেছিলাম আমার আন্তঃসীমান্ত নদী নিয়ে লেখা একটি প্রবন্ধে। খুব সংক্ষপে বলতে ব্যারেজের উজানে প্রভাবের চেয়ে ভাটিতে প্রভাব অনেক অনেক গুন বেশী।ব্যারেজ যেহেতু মূলত পানির অপসারন ঘটায় তাই ভাটিতে পানির পরিমান কমে যায় এবং শুষ্ক মৌসুমে এটি আরো প্রকট হয়ে দাঁড়ায়। এই পানি অপসারনের পরিমান নির্ভর করে ব্যারেজের প্রয়োজনের উপর।অন্যদিকে উজানে ব্যারেজের প্রভাব স্বাভাবিক ভাবেই কম কারন ব্যারেজের কারনে সৃষ্ট এফ্লাক্স ( বর্ধিত পানিত উচ্চতা)তুলনামূলক ভাবে কম।   ( চলবে ) পরবর্তী পর্বে থাকবেঃ বাংলাদেশে টিপাইমুখ বাঁধের সম্ভাব্য প্রভাব তথ্যসুত্রঃ  [১] উইকিপিডিয়া  [২]Environment Impact Assessment (EIA) of Tipaimukh HE(M) Project, submitted for North Eastern Electric Power Corporation Limited (NEEPCO)  [৩] ডঃ জ়হির উদ্দিন চৌধুরী, ১২ জুলাই ২০০৯, ‘বরাক নদী থেকে পানি প্রত্যাহার করা হলে তা হবে বিপদ জনক’, প্রথম আলোকে দেয়া বিশেষ সাক্ষাৎকার।  [৪] ডঃ আইনুন নিশাত, ২৮ জুন ২০০৯, ‘দুই দেশেই টিপাইমুখ বাঁধের পরিবেশগত প্রভাবের জরিপ চালাতে হবে’, প্রথম আলোকে দেয়া বিশেষ সাক্ষাৎকার।  [৫] ডঃ আসিফ নজরুল, ৫ জুলাই ২০০৯, ‘পিনাক রঞ্জনের ছোট ভুল, আমাদের বড় ভুল’ প্রথম আলো।  [৬] এম এ কাসেম,৬ জুলাই ২০০৯, ‘টিপাইমুখঃ যে কথা কেউ বলছেনা’প্রথম আলো।  [৭] ডঃ মোঃ সিরাজুল ইসলাম, ‘টিপাইমুখ বাঁধঃ কিছু শর্ত মানলে কম ক্ষতিকর হতে পারে’ প্রথম আলো।  [৮] Dr.Sara Bennett, Mujib Huq and Dr. David Mclean,1994, ‘Initial Environmental Evaluation, Appendix to the Northeast RegionalWater Management Plan, Bangladesh Flood Action Plan 6 ( IEE NERP FAP 6)’,Final Version.   [৯] Ma A Matin, 7 February 2006, ‘Another Farakka ? No, Tipaimukh Dam is different’ The Daily Star.  [১০] The Ecology of Dams


টিপাইমুখ বাঁধ ও বাংলাদেশ প্রেক্ষাপট-৪




টিপাইমুখ বাঁধ ও বাংলাদেশ প্রেক্ষাপট-১
টিপাইমুখ বাঁধ ও বাংলাদেশ প্রেক্ষাপট-২
টিপাইমুখ বাঁধ ও বাংলাদেশ প্রেক্ষাপট-৩


আজকের  পর্বে যা থাকছেঃ IWM এর অপ্রকাশিত ও  ভারতের EIA রিপোর্টের ভিত্তিতে বাংলাদেশে টিপাইমুখ বাঁধের সম্ভাব্য প্রভাব।
আগের পর্বে আমি বাংলাদেশের FAP 6 রিপোর্টের আলোকে বাংলাদেশের উপর টিপাইমুখ বাঁধের সম্ভাব্য প্রভাব সম্পর্কে আলোচনা করেছিলাম। আজকে আরো দু'টি উৎসের ভিত্তিতে এর প্রভাব আলোচনা করব। এর মধ্যে রয়েছে IWM এর অপ্রকাশিত রিপোর্ট এবং বহুল আলোচিত টিপাইমুখ প্রকল্পের উপর ভারতের EIA রিপোর্ট।
IWM এর অপ্রকাশিত রিপোর্ট অনুসারে বাংলাদেশে টিপাইমুখ এর প্রভাবঃ
শুরুতেই একটি জিনিস পরিষ্কার করে নেয়া ভাল আর তা হলো টিপাইমুখ বাঁধের গবেষণার উপর IWM  এর প্রকাশিত কোন রিপোর্ট নেই। এই বিষয়টি নিয়ে লেখা শুরু করার আগে থেকেই ফেইসবুকে IWM এর রিপোর্টের কিছু তথ্য পাই। পরে আন্তর্জালে খোঁজ করে সেপ্টেম্বর ২০০৫ এ কেনিয়ার নাইরবি তে United Nations Environment Programme (UNEP) কতৃক আয়োজিত Dams and Development Project শীর্ষক কর্মশালায় বাংলাদেশের মোঃ গোলাম কিববিয়া " ISSUE-GAINING PUBLIC ACCEPTANCE FOR LARGE DAMS ON INTERNATIONAL RIVERS: THE CASE OF TIPAIMUKH DAM IN INDIA AND CONCERNS IN LOWER RIPARIAN" শীর্ষক একটি  উপস্থাপিত প্রবন্ধ পাই যেখানে IWM এর টিপাইমুখ এর উপর একটি অপ্রকাশিত স্টাডি রেফারেন্স হিসেবে উল্লেখ করা হয়। তথ্যসুত্রে আমি এটির লিঙ্ক উল্লেখ করেছি, আগ্রহী কেউ এটি দেখতে পারেন। আমার নিচের আলোচনা মূলত এই প্রবন্ধকে ঘিরেই হবে। 

হাইড্রোলজির উপর প্রভাবঃ

টিপাইমুখ বাঁধ পূর্ন ভাবে এর কার্যক্রম শুরু করলে অমলসিদে বরাক নদীতে বর্ষা মৌসুমে গড় প্রবাহ নিম্নরূপে পরিবর্তিত হবেঃ

জুন মাসে ১০% কমে যাবে
জুলাই মাসে ২৩% কমে যাবে
আগষ্ট মাসে ১৬% কমে যাবে
সেপ্টেম্বর মাসে ১৫% কমে যাবে

তুলনামূলক ভাবে শুষ্ক বর্ষা মৌসুমে এই গড় প্রবাহ পরিবর্তন নিম্নরূপে হবেঃ

জুলাই মাসে ২৭% কমে যাবে
আগষ্ট মাসে ১৬% কমে যাবে
সেপ্টেম্বর মাসে ১৪% কমে যাবে


আমি এই প্রবন্ধে শুষ্ক মৌসুমের প্রবাহ নিয়ে কোন কিছু পাইনি।
নদী-হাওড় বাস্তুতন্ত্রের উপর প্রভাবঃ

সিলেট এবং মৌলভীবাজারের হাওড়গুলি আসলে বর্ষা মৌসুমের বন্যা দ্বারা প্লাবিত হয় এবং এটিকে ঘিরেই এর বাস্তুতন্ত্র আবর্তিত হয়। টিপাইমুখ বাঁধের ফলে সিলেট ও মৌলভীবাজার জেলার জলাভূমি আগের থেকে গড়ে যথাক্রমে ২৬% ও ১১% কমে যাবে।
সুরমা কুশিয়ারা নদী সিস্টেমের উপরের দিকের শতকরা ৭১ ভাগ অঞ্চল গড় বর্ষা কালে বন্যাপ্লাবিত হবেনা।
কুশিয়ারা নদীর বা'তীরে অবস্থিত কুশিয়ারা-বর্দাল হাওড় গড় বর্ষার সময় পুরোপুরি শুকিয়ে যাবে।
 কাওয়ারদিঘী হাওড় এর ২৬% প্লাবন এলাকা হারাবে।
 হাকালুকি হাওড় এবং দামীর হাওড় এর উপর তুলনামূলক প্রভাব কম পড়বে।

মরফোলজির(নদীর গভীরতা ও গতিপথ) উপর প্রভাবঃ
আগেই উল্লেখ করেছি বাঁধের কারনে এর টানেল দিয়ে যে পানি নির্গত হবে তাতে পলির পরিমান শূন্য হয়ে যাবে যা কিনা প্রকারান্তরে ভাটি অঞ্চলে ব্যাপক নদীক্ষয়ের সৃষ্টি করবে। এই নদীক্ষয় ১০০ থেকে ১৫০ কিমি দীর্ঘায়িত হবে। বাংলাদেশ বাঁধ থেকে ২০০ কিমি ভাটিতে, অর্থাৎ এই বিপুল পরিমান পলি বাহিত হয়ে তা আসবে বাংলাদেশে যা কিনা বরাক নদীর নিচের অংশে যেখানে থেকে তা সুরমা আর কুশিয়ারা এই দুই ভাগে বিভক্ত হয়েছে  সেখানে জমা হবে। বর্ষার শেষের দিকে এই পলি সঞ্চয়ের হার আরো বেড়ে যাবে। এই বেড়ে যাওয়া পলি কুশিয়ারা নদীর বেশ কিছু শাখানদীর মুখ ( যেখান থেকে শাখা নদী গুলো তৈরী হয়) বন্ধ করে দিতে পারে।

ভারতের EIA রিপোর্ট অনুসারে বাংলাদেশে টিপাইমুখের প্রভাবঃ
এই রিপোর্টটির জন্য আমি সবচেয়ে অপেক্ষা করেছি এবং সবচেয়ে হতাশ হয়েছি এর "Impact of The Project on Environment" শীর্ষক চ্যাপ্টারটি দেখে[২] । আমি খুঁজ়ে বেড়াচ্ছিলাম এটিতে বাঁধের ভাটিতে প্রভাব সম্পর্কে কি লেখা আছে। প্রায় ত্রিশ পৃষ্ঠার এই রিপোর্টে জলাধারের কারনে এর উজান কী কী প্রভাব পড়বে তার সব কিছুই উল্লেখ আছে কিন্তু ভাটিতে কী হবে তার উপর আছে মাত্র একটি প্যারাগ্রাফ। আমি সরাসরি প্যারাটি নিচে দিলামঃ
"In a study made to examine the environmental and economic impact at the down stream at pre and post project scenario, it is found that average water availability at down stream for monsoon season at post dam condition will decrease by 30% in comparison to pre-dam condition and thereby will provide relief to down stream population from recurring annual flood havoc. Similarly, due to regulated flow from reservoir, the non-monsoon flow will increase by 110 percent, which will provide irrigation benefit for Rabi crops"[২].  
অর্থাৎ কিনা বাঁধের কারনে বর্ষা মৌসুমে পানি ৩০% কমে যাবে আর শুষ্ক মৌসুমে ১১০% বেড়ে যাবে, এবং এই বর্ধিত পানি দিয়ে সেচের মাধ্যমে রবি শস্য ফলানো যাবে। 
দুঃখের বিষয় হলো ৩০ পৃষ্ঠার ঐ রিপোর্টে প্রকল্প চলাকালীন সময়ে শ্রমিকদের কি পরিমান মলমুত্র জলাধারে পড়বে তার প্যারাগ্রাফটিও বোধ হয় এর ভাটিতে প্রভাবের চেয়ে বেশী। 
একজন সাধারণ মানুষও যেখানে জানে যে বাঁধের কিছু না কিছু প্রভাব উজান ভাটিতে থাকে সেখানে একটি বিলিয়ন ডলারের প্রকল্পের Environmental Impact assessment (EIA) এ এর ভাটি অঞ্চলকে প্রায় সম্পূর্ণ ভাবে উপেক্ষা করা কতটা যুক্তিযুক্ত ? প্রতিবেশী একটি রাষ্ট্র থেকে  ন্যূনতম পরিমান সহযোগিতা যদি আমরা না পাই তাহলে তাদেরকে আমাদের বন্ধু ভাবব নাকি শত্রু? অথচ এই রিপোর্টের গবেষণা দলে আছেন পানিসম্পদ, ফরেস্ট্রি, ইঞ্জিয়ারিং জিওলোজি, এগ্রিকালচার, ইকোলজি ( প্রাণিজ ও উদ্ভিজ), বয়োডাইভার্সিটি ও সামাজিক অর্থিনীতির সব বিশেষজ্ঞবৃন্দ।

( চলবে )

আগামী পর্বে থাকবেঃ টিপাইমুখ বাঁধের প্রভাব নিয়ে একটি সমন্বিত বিশ্লেষন মূলক আলোচনা
তথ্যসুত্রঃ
[১] উইকিপিডিয়া
[২]Environment Impact Assessment (EIA) of Tipaimukh HE(M) Project, submitted for North Eastern Electric Power Corporation Limited (NEEPCO)
[৩] ডঃ জ়হির উদ্দিন চৌধুরী, ১২ জুলাই ২০০৯, ‘বরাক নদী থেকে পানি প্রত্যাহার করা হলে তা হবে বিপদ জনক’, প্রথম আলোকে দেয়া বিশেষ সাক্ষাৎকার।
[৪] ডঃ আইনুন নিশাত, ২৮ জুন ২০০৯, ‘দুই দেশেই টিপাইমুখ বাঁধের পরিবেশগত প্রভাবের জরিপ চালাতে হবে’, প্রথম আলোকে দেয়া বিশেষ সাক্ষাৎকার।
[৫] ডঃ আসিফ নজরুল, ৫ জুলাই ২০০৯, ‘পিনাক রঞ্জনের ছোট ভুল, আমাদের বড় ভুল’ প্রথম আলো।
[৬] এম এ কাসেম,৬ জুলাই ২০০৯, ‘টিপাইমুখঃ যে কথা কেউ বলছেনা’প্রথম আলো।
[৭] ডঃ মোঃ সিরাজুল ইসলাম, ‘টিপাইমুখ বাঁধঃ কিছু শর্ত মানলে কম ক্ষতিকর হতে পারে’ প্রথম আলো।
[৮] Dr.Sara Bennett, Mujib Huq and Dr. David Mclean,1994, ‘Initial Environmental Evaluation, Appendix to the Northeast RegionalWater Management Plan, Bangladesh Flood Action Plan 6 ( IEE NERP FAP 6)’,Final Version.

[৯] Ma A Matin, 7 February 2006, ‘Another Farakka ? No, Tipaimukh Dam is different’ The Daily Star.

[১০] The Ecology of Dams
[১১]মোঃ গোলাম্ কিববিয়া " ISSUE-GAINING PUBLIC ACCEPTANCE FOR LARGE DAMS ON INTERNATIONAL RIVERS: THE CASE OF TIPAIMUKH DAM IN INDIA AND CONCERNS IN LOWER RIPARIAN", সেপ্টেম্বর ২০০৫, United Nations Environment Programme (UNEP) কতৃক আয়োজিত Dams and Development Project শীর্ষক কর্মশালা, নাইরবি, কেনিয়া।



ঐ দূর পাহাড়ের ধারেঃ পর্ব-১



আমরা সমতল ভূমির মানুষ তাই পাহাড় আর সমুদ্রের প্রতি গভীর টান অনুভব করি সমসময়। কানাডাতে পূর্বে আর পশ্চিমে যারা থাকে তাদের পাহাড় আর সমুদ্র দূটো দেখারই সুযোগ থাকে, আমরা যারা মাঝখানে আছি ( যেমনঃ আলবার্টা) তাদের কাছাকাছি সমুদ্র দেখতে হলে যেতে হয় ব্রিটিশ কলম্বিয়ায়, তাই ছোটখাট ভ্রমনের জন্য পাহাড় আর হ্রদই একমাত্র ভরসা।আলবার্টায় দেখার মত জায়গা আছে মোটে দুটোঃ কানাডিয়ান রকির ব্যান্‌ফ আর জ্যাসপার আর তার আশে পাশের লেকগুলি, সুতরাং প্রত্যেক গ্রীষ্মেই এইখানে যাওয়া হয়। বরাবরের মত এবারও যখন একটা ভ্রমণের পরিকল্পনা করছিলাম ঘুরে ফিরে ঐ দুটো জায়গারই নাম এল, কিন্তু আপত্তি তুলল নজু ( আমাদের এডমন্টনের নজরুল , সচলের নয় !!), এবারে ভিন্ন কিছু একটা করতে হবে। সবাই গম্ভীর ভাবে ভিন্ন কিছু একটা চিন্তা শুরু করল কিন্তু উইকিপিডিয়া আর পর্যটনের ওয়েবসাইট গুলো ঘুরে আমাদের মস্তিস্ক থেকে খুব বেশী কিছু আমদানী হলনা। অবশেষে পরিকল্পনা করা হলো একটা ক্যাম্পিং করার। ক্যাম্পিং !! মানে বনে গিয়ে রাত্রি যাপন, তাও আবার ভল্লুকের দেশে? খোঁজ নিয়ে দেখা গেল এখানে স্বীকৃত কিছু ক্যাম্পিং সাইট আছে যেখানে মোটামুটি পানি, বিদ্যুৎ, কাঠ সহ বেশ কিছু সুবিধা পাওয়া যাবে। ভল্লুকের ভয় আছে, তবে তাবুতে খাবার দাবার না রাখলে সেই ভয় অনেকাংশেই কমে যায়। রাকিবের প্রতি দায়িত্ত্ব পড়ল ভাল মতন একটা ক্যাম্পিং সাইট খুঁজে বের করার। কিন্তু শুধু ক্যাম্পিং করলেইত আর ভ্রমণ শেষ হবেনা তাই পরিকল্পনা হলো সেই সাথে আমরা লেক লুইস আর জ্যাসপার ঘুরে আসব। 
সর্বশেষ পরিকল্পনা হল আমরা এডমন্টন থেকে শুক্রবারে বিকেলে রওনা দিয়ে রাতে রকি মাউন্টেইন হাউজের ডেভিড থমসন ক্যাম্পিং গ্রাউন্ডে থাকব, পরদিন সকালে উঠে লেক লুইস দেখে আবার জ্যাসপারে যাব, সেখানে একরাত্রি থেকে সারাদিন জ্যাসপার ঘুরে রাতে আবার এডমন্টন ফিরে আসব।  সব মিলিয়ে ১২ জনের একটা দল হল, দায়িত্ত্ব ভাগাভাগি হয়ে গেল সেই সাথে। এক গ্রুপ দায়িত্ত্ব পেল ক্যাম্পিং গিয়ার সংগ্রহ করার, এক্ষেত্রে সেই বহু পূরাতন বাংলা পদ্ধতি প্রয়োগ করা হলোঃ ওয়ালমার্ট থেকে তাবু, স্লিপিং ব্যাগ, আইসবক্স, এয়ার মেট্রেস সব কিনে সুযোগ মত ফেরত দিয়ে দেয়া। ফারহান, রাকিব আর নজু আস্ত ভেড়া রোষ্ট করার পরিকল্পনা করলেও তা গিয়ে ঠেকল শেষ পর্যন্ত গরুর রোষ্টে তবে আস্ত না নিশ্চয়ই। সেই সাথে চিকেন গ্রিল, নানরুটি আর আলু পোড়ার পরিকল্পনা করা হল। অল্প খরচে ভ্রমনের জন্য আদর্শ পদ্ধতি হলো পুরো সময়ের জন্য খাবার আগে থেকেই রান্না বান্না করে আইসবক্সে ভরে নিয়ে যাওয়া। সেই গুরু দায়িত্ত্ব পড়ল আমাদের ফুড কমিটির উপর। আমি, রাজিব, রিপন, ফয়সাল, ইমরান মিলে মেন্যু ঠিক করে বাজার ঘাট করে ফেললাম। লোভনীয় মেন্যুর মধ্যে ছিল ভূনা খিচুড়ী, গরুর মাংস, ফ্রাইড রাইস আর সেই সাথে পহেলা বৈশাখে যা খাওয়ার অপূর্ণতা থেকে পান্তা-ইলিশ ও চিংড়ী ভর্তা। হামিদ ভাই দু’টা জিনিসই ভাল পারেঃ গীটার বাজানো আর লাল চা বানানো, সুতরাং ভ্রমণের সময় সকাল বিকাল আর রাতে চা’র দায়িত্ত্ব পড়ল তার উপর। ঐদিকে গরুর রোষ্ট বানানোর জন্য প্রয়োজনীয় যন্ত্রপাতি সংগ্রহের কাজ চলল। ইউ অফ এ’র (ইউনিভার্সিটি অফ আলবার্টা)স্ট্রাকচার  ল্যাব থেকে রড সরিয়ে মোটামুটি শৈল্পিক মানের চাপা মেরে রিপন ঠিকই ল্যাবের মামুকে দিয়ে রড গুলি সাইজ করে নিল। কয়েক দফা মিটিং শেষ করে আমরা সব প্রস্তুতি নিয়ে ফেললাম। আগের দিন শুরু হল রান্না বান্নার কাজ। রাজিবদের বাসায় আমি, রাজিব, রিপন, তাজুল, ফয়সাল রান্না বান্নার কাজ শুরু করলাম সাথে যোগ দিল ফারহান, শাবিব, সৈকত আর হামিদ ভাই। রান্না শেষে ঠান্ডা করে সব প্যাকেটে ভরে আইসবক্সে রাখা হলো। পেট তখন খিদেয় চৌ চৌ করছিল, কিন্তু খাবার উপায় নাই। যাই হোক সব প্রস্তুতি শেষ করে রাখলাম রাতেই।


ছবিঃ রান্না বান্না শেষে খাবার প্যাকেটে ঢুকানো হচ্ছে ( যদিও পেটে তখন চৌ চৌ করছে খিদেয়)
পরদিন মানে শুক্রবার জুমার নামাজের পর সব কিছু উঠিয়ে দুটো ভ্যান নিয়ে আমরা রওনা দিলাম, প্রথম গন্তব্য ক্যাম্পিং গ্রউন্ড, এডমন্টন থেকে সাড়ে তিনশ কিলোমিটারের ড্রাইভ। বিকেলের সোনা রোদে সুরের মূর্ছনায় আমাদের ভ্রমণ শুরু হলো। যাবার পথে আমরা সবাই সিলভ্যান লেকের ধারে নামলাম। চমৎকার আবহাওয়া আর অবসরের আনন্দে আমরা তখন আত্মহারা। কেউ কেউ বেশী আবেগী হয়ে লেকের পানিতেই প্রাকৃতিক কাজ সারার প্রস্তুতি নিল।


ছবিঃ বিকেলের সোনা রোদে সিলিভান লেকের ধারে 
যাই হোক কিছুক্ষণ সময় কাটিয়ে আমরা আবার রওনা দিলাম আমাদের ক্যাম্পিং গ্রাউন্ডের উদ্দেশ্যে। পথে পাহাড়ের ধারে এক অসম্ভব সুন্দর লেক দেখে আমরা নেমে পড়লাম রাস্তার ধারে। তখন পড়ন্ত সূর্য, পাহাড়ের চূড়ায় সূর্য্যের লাল আলো আর পাদদেশে ছায়া, সেই সাথে নীল স্বচ্ছ পানি সব মিলিয়ে এক দারুণ ল্যান্ডস্কেপ।


ছবিঃ পড়ন্ত সূর্য, পাহাড়ের চূড়ায় সূর্য্যের লাল আলো আর পাদদেশে ছায়া, নীল স্বচ্ছ পানি সব মিলিয়ে এক দারুণ ল্যান্ডস্কেপ 
যাই হোক প্রচন্ড বাতাস আর ঠান্ডায় জমে যাবার মত অবস্থায় বেশীক্ষন প্রাকৃতিক দৃশ্য দর্শনের অবস্থা ছিলনা তাই আবার গাড়িতে চড়ে বসলাম। রাত দশটা নাগাদ আমরা ক্যাম্পিং গ্রাউন্ডে এসে পৌছালাম, চারিদিকে পাহাড় আর অরন্য ঘেরা নিরিবিলি একটা জায়গা।আমরা চেক ইন করে কাঠ নিয়ে চলে আসলাম আমাদের বুকিং দেয়া জায়গাতে। সবার পেটে তখন পাহাড় সমান খিদে তাই দেরী না করে এক গ্রুপ ফায়ার স্পেসে আগুন জ্বালিয়ে রান্না-বান্নার যোগাড় যন্ত্র শুরু করল আর আরেক গ্রুপ তাবু টানানোর কাজে লেগে পড়ল।


ছবিঃ তাবু টানাইয়া এভারেষ্ট জয়ের হাসি 
একদিকে বার্বিকিউ মেশিনে চিকেন আরেক দিকে ফায়ারস্পেসের দুইদিকে শিক গেড়ে তাতে বিফের রোষ্ট করার কাজ এগুতে থাকল, আর সেই সাথে জম্পেশ আড্ডা আর গান। আমাদের আশে পাশে সবাই বিশাল আরভিতে (রিক্রিয়েশনাল ভেহিকেল)  আস্তানা গেড়ে বসেছে দেখে আমাদের কয়েকজনের ধারনা বদ্ধমূল হলো যে এইখানে নিশ্চইয় ভল্লুকের আনাগোনা আছে, তা না হলে আর তাবু নেই কেন।পাশের আর ভির এক বুড়াকে ভ্রু কুঁচকে আমাদের দিকে তাকাতে দেখা গেল, ভাবখানা এরকম যে এই রাত্রিতে কি এক উপদ্রুপ এসে জুটল। যাই হোক ফায়ার স্পেসে টানা দুই ঘন্টা পুড়িয়েও বিফ রোষ্টের যখন কিছু কিছু করা গেলনা তখন রণে ক্ষান্ত দিয়ে আমরা চিকেন দিয়ে কিছুটা উদর পূর্তি করে বিফকে স্লাইস করে কেটে বার্বিকিউ মেশিনে দিয়ে দিলাম। 


ছবিঃ চিকেন গ্রীল কোপানো চলতাছে 


ছবিঃ বিফ রোষ্টের কাজ চলছে 
আরো আধঘন্টা পড়ে সেটা দিয়েও বাকী উদর পূর্ন করে আমরা প্রস্তুতি নিলাম তাবুর আশে পাশে আসর জমানোর। আসলে আমরা তিনটি স্পট নিয়েছিলাম যার একটিতে টাবু টানিয়েছিলাম শুধুমাত্র ঘুমানোর জন্য,একটিতে রান্না বান্না আর অন্যটিতে গাড়ি। সব কিছু গুছিয়ে যখন তাবুতে ফিরে আসব তখন এক মজার কাহিনী ঘটল। আমি আর ইমরান হাত ধুবার জন্য পানির খোঁজ করছিলাম, আশে পাশে পানি না পেয়ে ইমরান বুদ্ধি দিল চলেন ভাইয়া পানি নিয়ে আসি। পানির কল আমাদের ক্যাম্পিং গ্রউন্ড থেকে একটু দূরে ছিল, দুজনে গল্প করতে করতে যাচ্ছি, তেমন একটা আলো নেই। হঠাৎ কালো মতন কিছু একটা দেখে ইমরান থমকে গিয়ে একটা কথাই বলতে পারল ‘বস দৌড়ান’। আসার আগে ভাল মত শিখে এসেছি যে ভল্লুক দেখে দৌড় দিতে হয়না এমনকি ক্যাম্পিং এ আসার পড়েও হামিদ ভাই দেখিয়ে দিয়েছে কিভাবে ভল্লুককে নেচে নেচে ‘হাই বিয়ার হেল্লো বিয়ার’ দেখাতে হয়। সেই সব কিছুই মনে ছিলনা, আমি আর ইমরান জান বাঁচানোর জন্য যখন দৌড় দিয়েছি তখন উহার ঘেউ ঘেউ শব্দে মনে হলো যে সেটি আসলে ভল্লুক নয়, সামান্য কুত্তা থুক্কু কুকুর মাত্র।
আমরা তাবুর পাশে আগুন জ্বালিয়ে জম্পেশ আড্ডার প্রস্তুতি নিলাম। শুরু হলো ফকিরান্তি গানের মূর্ছনা আর সেই সাথে ফারহান আর তাজুলের স্পেশাল (!!) কালেকশনস।


ছবিঃ ক্যাম্প  ফায়ার ঘিরে জম্পেশ আড্ডা 
আমাদের অনেকেরই সুপ্ত প্রতিভার এহেন বিকাশে একমাত্র বয়ঃজোষ্ঠ হামিদ ভাই (আমার থেকে মাত্র দুই বছরের বড় কিন্তু মজা করে আমরা সবাই তারে চাচামিয়া ডাকি )যার পর নাই বিস্মিত হলেন। পাঠক মহোদয় ইতমধ্যে নিশ্চই বুঝতে পারছেন আমি কি প্রতিভার কথা বলছি।রাত আড়াইটার দিকে সব প্রতিভা বিকাশ শেষ হলে আমরা তাবুতে ঘুমাতে গেলাম। কারোরই ঘুম আসছিলনা, তার উপর আমাদের শাবিব মিয়া বিভিন্ন প্রজাতির ভল্লুক আর তাদের দেহাকৃতি ও বিচরণ নিয়ে এক বিশাল লেকচার শুরু করল।আমরাও মোটামুটি বিশেষজ্ঞ মতামত দিলাম যে ঠিক কিসের কিসের ভিত্তিতে আমাদের ভল্লুকের শিকার হবার কোন যুক্তি নেই।কিছুটা শঙ্কা আর তার শতগুন আনন্দের একটি রাত কাটল সবার। সকালে উঠে প্রাকৃতিক কর্ম সেরে নাস্তা খেয়ে সব কিছু গুছিয়ে আমরা আবার যাত্রা শুরু করলাম, এবারের গন্তব্য লেক লুইস। 
(চলবে)


চিকেন আলা কারতঃ চল তোমাদের তাদের সেই অজানা গল্প শোনাই




১৯৯৪ সালের কথা, সবে ঢাকায় গিয়েছি কলেজ ভর্তিপরীক্ষা দেবার আগে কোচিং করতে। একদিন দূরঃসম্পর্কের এক মামার বাসায় গিয়েছি তৎকালীন আইপিজিএমআর (পিজি হাসপাতাল) এর পাশের এক কলোনীতে। সেখান থেকে বের হবার সময় রাস্তার পাশে এক ডাস্টবিন থেকে একজন মাঝবয়সী মহিলাকে খাবার কুড়িয়ে খেতে দেখেছিলাম। একেবারেই প্রথম বলে আমার কিশোর মনে তার প্রভাব পড়েছিল ভালমতই। আমি দেখছিলাম আমার মায়ের সমান বয়সী সেই মহিলাটি কোলে একটি বাচ্চা নিয়ে ময়লার মাঝখান থেকে কুড়িয়ে মাছের মত কিছু একটা খাচ্ছেন। বলতে দ্বিধা নেই ঢাকার যান্ত্রিক নগর জীবনে সেই স্মৃতি হারিয়ে গিয়েছিল কয়েকদিনের মধ্যেই। তারপর অসংখ্যবার এই ধরনের দৃশ্য দেখেছি, কখনো কখনো সেই মানুষগুলিকে কিছুটা সাহায্য করার চেষ্টা করেছি কিন্তু স্বার্থপর এই পৃথিবীতে মহামানব হবার চেষ্টা করিনি কখনো।
মূল বক্তব্যে আসি, আমাদের দেশের মত অনুন্নত বা শুধু বলবার জন্য বলা উন্নয়নশীল দেশগুলোতে এই দৃশ্য নতুন বা চমকের কিছু নয়। কিন্তু এই একই রকমের দৃশ্য সেলুলয়েডের ফিতেতে ধারণ করে আমার মত হাজারো মানুষের কাছে নিয়ে এসেছে একটি স্বল্পদৈর্ঘ চলচিত্র 'চিকেন আলা কারত' (Chicken Ala Carte, ফ্রেঞ্চ উচ্চারণ বাংলায় ঠিক কি হবে বুঝতে পারছিনা ). Ala Carte একটি ফরাসী শব্দ যার আভিধানিক অর্থ রেস্তোঁরায় প্রদর্শিত খাদ্যের তালিকা। এই চলচিত্রটিতে একদিকে খাবারের বাহুল্যতা আর অন্যদিকে ক্ষুধার তাড়নাকে সমভাবে দেখানো হয়েছে।  
২০০৬ সালের ফেব্রুয়ারীতে জার্মানীর বার্লিনে আন্তর্জাতিক চলচিত্র উৎসবে 'খাবার-স্বাদ-ক্ষুধা' এই বিষয়ের উপর ভিত্তি করে একটি স্বল্পদৈর্ঘ্য চলচিত্র প্রতিযোগীতা অনুষ্ঠিত হয়। প্রায় ৩৬০০ চলচিত্র নির্তাদের অসংখ্য চলচিত্রের মধ্য থেকে ৩২ টি প্রদর্শিত হয় এবং পরিচালক ফারডিনান্ড ডিমাডুরার এই ছবিটি শীর্ষস্থান কেড়ে নেয়। আগে ছবিটি দেখুনঃ 



ছবিটির মাঝে একটি গান রয়েছে। বলতে গেলে আমাদের মনের কিছু কথা নিয়েই সাজানো এর পংক্তিগুলো।অসংখ্যবার দেখার সুবাদে গানটি প্রায় মুখস্থ হয়ে গিয়েছে। আজ ভাবলাম এটিকে ভাবানুবাদ করলে কেমন দাঁড়ায়ঃ 

চল তোমাদের তাদের সেই অজানা গল্প শোনাই
দেখ কিভাবে তাদের হাসি আমার চোখে বর্ষা নামায়। 
হয়ত কখনই জানবেনা তাদের সেই গল্প, কারন তোমরা রয়েছ আড়ালে
যদিওবা দেখ সেই বাস্তব তুমি পারবে কি দৃষ্টি সরাতে ?
চল তোমাদের সেই গল্প শোনাই, জানি তোমরা ভাববেনা এটা সত্য
আর আমি ভুলিনি সেই বাস্তব তাই বলছি তোমায় নিত্য
যা কিছু আমি জেনেছি আসলেই কি কিছু শিখেছি ?
আজো আমার বদ্ধ চোখের পাতায় ভেসে উঠে সেই ছবি
চল তোমাদের তাদের সেই গল্প শোনাই
যে গল্পের শুরু আছে শেষ হয়ত নাই। 

*************************************************

এই সিরিজের আগের লেখাগুলিঃ 
হোয়াট ইজ দ্যাটঃ অনুভূতির চক্র
দেশান্তরীঃ একই ইতিহাস কেন বার বার ফিরে আসে?



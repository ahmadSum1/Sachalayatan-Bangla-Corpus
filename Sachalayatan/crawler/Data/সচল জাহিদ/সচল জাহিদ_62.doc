আরো একবার আমরা পিছিয়ে গেলাম



আমাদের বিশেষজ্ঞ (বিশেষ ভাবে অজ্ঞ) এক তথ্যমন্ত্রীর কারনে দেশ উন্নত ইন্টারনেট সুযোগ থেকে পিছিয়ে পড়েছিল এক যুগ, আর আজকে আমাদের মাননীয় প্রধানমন্ত্রী ইন্টারনেটের মাধ্যমে টেলিফোন যোগাযোগ প্রযুক্তি যাকে আমরা ভিওআইপি বলে জানি বন্ধ করার নির্দেশ দিয়ে দেশকে আরো এক ধাপ পিছিয়ে নিয়ে গেলেন। 
ধরে নিচ্ছি ভিওআইপি এর বিষয়টা মোটামুটি সকলেই জানেন বিশেষ করে যারা বাইরে থাকেন তারপরও একটি উদাহরণ দিয়ে ব্যাখা করি (ভুল হইলে তথ্য প্রযুক্তির বসেরা কইলাম ঝাড়ি দিয়েননা)
ধরুন আপনি কানাডা থেকে বাংলাদেশে কথা বলতে চান আপনার বাবা মার সাথে। আপনি যদি এখানকার ফোন ব্যবহার করে সরাসরি কথা বলেন আপনার হয়ত মিনিটে ১ ডলার করে খরচ হবে। সেটি না করে আমরা যা করি তা হলো এইখানকার একটি ভিওআইপি সেবাদানকারী কোম্পানীর নাম্বারে ফোন করি সেখানে আমাকে একটি পিন নাম্বার দিতে হয় যা আমি ইন্টারনেট থেকে বা কোন বিপনী বিতান থেকে কিনে আনি। সঠিক পিন ইনপুট করার পরে আমার কাঙ্খিত নাম্বারটি  ডায়াল করতে হয়। এরপর ইন্টারনেটের মাধ্যমে কলটি বাংলাদেশের কোন একটি মোবাইল নাম্বারে যায় এবং সেখান থেকে আমার কাঙ্খিত নাম্বারে কলটি স্থানান্তর হয়।এই পদ্ধতিতে আমি ৫ সেন্টে বাংলাদেশে মনের আশা মিটিয়ে কথা বলতে পারি। 
বাইরে যারা থাকেন তারা জানেন টোলফ্রি নাম্বারগুলিতে ফোন করলে কি হয়। আপনি হয়ত ফোন করলেন কানাডা থেকে কানাডারই কোন ব্যবসায়িক প্রতিষ্ঠানের গ্রাহক সেবা কেন্দ্রে বা বিপনি কেন্দ্রে অথচ সেই ফোনটির উত্তর যে দিচ্ছে সে কিন্তু বসে আছে সুদূর ভারতে। ভারতে এই ভিওআইপির ব্যবসা এখন জমজমাট।  আজকের বিশ্বে যোগাযোগের মাধ্যম হিসেবে যেখানে ভিওআইপির জয় জয়কার সেখানে আমাদের দেশ এই প্রযুক্তিকে বন্ধ করে দিয়ে অবিবেচকের মত আচরণ করছে। 
বাংলাদেশে ভিওআইপি কখনই বৈধ ছিলনা কিন্তু তার প্রয়োজন ছিল। ফলে দেখা যেত মোবাইল কোম্পানীগুলো অবৈধভাবে এই ব্যবসা করে কোটি কোটি টাকা মুনাফা করত। অথচ সরকার এই প্রতিষ্ঠানগুলিকেই যদি সরকারীভাবে অনুমোদন দিত একটি নীতিমালা করে তাহলে বিপুল পরিমান রাজস্ব আয় করত। সর্বশেষ তত্ত্বাবধায়ক সরকার ভিওআইপি উন্মুক্ত করার জন্য সকল পদক্ষেপ নিয়ে গিয়েছিল এই সরকারের দ্বায়িত্ত্ব ছিল সেই প্রক্রিয়াটেকে শেষ করা, জানিনা কেন হঠাৎ করে এই সিদ্ধান্ত নেয়া হলো। 


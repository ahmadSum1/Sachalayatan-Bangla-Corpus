সবুজের হলদে রোগ



এখানে এখন সবুজের ছড়াছড়ি, যেদিকে তাকাই দিগন্ত জোড়া সবুজ আর সবুজ, দেখলেই চোখ জুড়িয়ে যায়। এই সবুজ শীতের আগমনে হলদে হয়ে ঝড়ে যাবে, মনটা বিষন্ন হবে কিন্তু একটা আশা থেকে যাবে এই ভাবে যে আবার সামনের বসন্তে সবুজে সবুজে ভরে যাবে। কিন্তু আমি আজ এমন একটি সবুজের কথা বলব যে সবুজ হলদে হয়ে ঝড়ে গেছে, আর হয়ত কোনদিনই তাকে আর সজীব হতে দেখবনা।
প্রবাসে থাকলেও মনটা পড়ে থাকে সবসময় বাংলাদেশে। এই কানাডাই আড়াই বছর ধরে থাকলেও এখানকার খবরের কাগজ কদাচিৎ পড়ি অথচ দেশের অনলাইন সংবাদপত্র গুলি গোগ্রাসে গিলে ফেলি নিমিষেই। কিন্তু কোনভাবেই এই খবরটির জন্য প্রস্তুত ছিলামনা: ‘এমরানুল হক রাজিব’ জেএমবির আইটি শাখার প্রধান। মেলাতে পারছিনা কোন মতেই, কিভাবে একটা সবুজ হলদে রোগে আক্রান্ত হলো, ঝড়ে গেল নিরবে সেই ইতিহাস খুব জানতে ইচ্ছে করছে।
বুয়েটের পানিসম্পদ কৌশল বিভাগের ছাত্র হওয়ার সুবাদে ছেলেটিকে চিনতাম, আমাদের জুনিয়র ব্যাচের। ছেলেটি ভাল অভিনয় করত, আবৃত্তি করত, ভাল গান গেত, সব মিলিয়ে মেধাবী একজন সাংস্কৃতিক কর্মী হিসেবেই ওকে আমরা জানতাম। আমি বিভাগে শিক্ষক থাকাকালীন সময়ে ২০০৪ সালে ‘পানিসম্পদ ডে’ আয়োজন করা হয়। আমার যতদূর মনে পড়ে সেই সময় আমরা একটি প্রকাশনা বের করি ‘ওয়াটার রিসোর্সেস ইঞ্জিনিয়ারস প্রোফাইল’ নামে। প্রকাশনাটির গ্রাফিক্স ডিজাইনেও ছেলেটি কাজ করেছিল।পাশ করার পর সে বিভাগেই একটি প্রকল্পে গবেষনা সহকারী হিসেবে কাজ করত।
ভাবতে অবাক লাগছে যে ছেলেটি একদিন ভরাট কন্ঠে রোমান্টিক সব কবিতা আবৃত্তি করত, নাটকের ডায়ালগ দিত, মঞ্চে গান গাইত , রাত জেগে সাংস্কৃতিক অনুষ্ঠানের কাজ করত সেই ছেলেটি আজ নিরীহ মানুষ মারার কৌশল অর্জনে রপ্ত, একদিন যার হাত দিয়ে সাংস্কৃতিক অনুষ্ঠানের মঞ্চসজ্জা হত, আজ তার হাত দিয়ে বোমা তৈরীর কৌশল বের হয়। যে সংগঠনটি (জেএমবি)ধর্মের নামে আমাদের দেশকে একটি অস্থিতিশীল পরিস্থিতির দিকে নিয়ে যাচ্ছে, নিরীহ মানুষ মেরে ইসলাম প্রচার করার ব্যবসায় নেমেছে, দেশের ঐতিহ্যবাহী সাংস্কৃতিক পরিবেশকে ধ্বংস করে দেবার জন্য আমাদের বাঙালীর উৎসবকে বোমা মেরে গুড়িয়ে দিচ্ছে সেই সংগঠনের হয়ে কাজ করছে একজন সাংস্কৃতিক কর্মী !! কিভাবে এই সবুজ ছেলেগুলো হলদে হয়ে যাচ্ছে ? কারা ওদেরকে হিমাগারে নিয়ে গিয়ে ঝড়িয়ে ফেলছে ? এভাবে আমাদের দেশের উচ্চশিক্ষিত ছেলেগুলিকে কিসের যাদুমায়ার ওরা ভুলিয়ে ফেলছে ? ইসলামত শান্তির ধর্ম, সেখানেত কোন সহিংসা নেই , এই অতি সাধারণ কথাটা কি ওরা বুঝতে পারেনা ?
আমাদের সবাইকে এক হয়ে আমাদের সবুজদের এই হলদে রোগ দূর করতেই হবে। ওরা যদি বেহেশত দোজখের ভয় দেখিয়ে এদেরকে বিপথে নিতে পারে আমরা শান্তির কথা বলে কেন ওদেরকে ফেরাতে পারবনা। আমি জোর দাবী জানাই যেন বিশ্ববিদ্যালয় গুলিতে শিক্ষকরা ছাত্র ছাত্রীদের এই বিষয়গুলি সম্মন্ধে পরিস্কার ধারনা দেয়। ছাত্রছাত্রীদের বেশী করে পড়াশুনার পাশাপাশি খেলাধূলা আর সাংস্কৃতিক কর্মকান্ডে জড়িয়ে রাখতে হবে। দরকার হলে এইসব জঙ্গী সংগঠনগুলোতে জড়িয়ে পড়ার কূফল গুলো ওদেরকে আগে থেকে জানাতে হবে,  বোঝাতে হবে তা না হলে এইরকম আরো অনেকে হারিয়ে যাবে সুন্দর জীবন থেকে, তার চেয়ে বড় কথা এইসব ছেলেরা আমাদের নতুন প্রজন্মকে একটি ভয়ঙ্কর ভবিষ্যতের দিকে ঠেলে দেবে।আমরাকি আমাদের সন্তানদের সেই কুৎসিত ভবিষ্যতের পানে নিয়ে যাব ? আমাদের উত্তর যদি না হয় আসুন আমরা সবাই মিলে সবুজের এই হলদে রোগকে প্রতিরোধ করি।     


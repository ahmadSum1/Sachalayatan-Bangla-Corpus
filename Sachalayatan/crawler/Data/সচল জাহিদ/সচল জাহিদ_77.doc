দেশান্তরীঃ একই ইতিহাস কেন বার বার ফিরে আসে?



২০০৭ এ শুরুর দিকে মৃদুল চৌধুরীর দেশান্তরী ছবিটি যখন দেখতে বসি তখন ঘুণাক্ষরেও মনে হয়নি কি এক হৃদয়বিদারক অভিজ্ঞতার কথা আমি জানতে যাচ্ছি। ভাল কাজের লোভে, সুন্দর জীবনের লোভে আট লক্ষ টাকা দিয়ে যারা মৃত্যুকে কিনে নিয়েছিল সেই ২৬ জন যুবকের স্পেন যাত্রার কাহিনী নিয়ে তৈরী এই ডকুমেন্টারি ছবিটি দেখে আমি চোখের জল ধরে রাখতে পারিনি। ছবিটির প্রথম ২৫ মিনিট আসলে সাক্ষাৎকার ঘরানার, মূল অংশ শুরু হবে এর পর থেকে। গুগুল ভিডিওর সুবাদে এটি আন্তর্জালে পাওয়া যায়। নিচে এমবেডেড করে দিলামঃ 

 

এই ছবিটির কথা মনে পড়ল একটি সাম্প্রতিক খবর দেখে , "মৃত্যুর দুয়ার থেকে দেশে ফেরা"। সেই একই ইতিহাসের পুনরাবৃত্তি, সুন্দর জীবনের জন্য লক্ষ লক্ষ টাকায় মৃত্যুকে কিনে নেয়া। স্বাধীনতার ৩৮ বছর পার হয়ে গেছে, দেশে আজ প্রবাসী কল্যাণ মন্ত্রনালয় হয়েছে কিন্তু আজো এই দেশের সাধারণ মানুষ দালাললের দ্বারা প্রতারিত হচ্ছে আর তার মূল্য দিতে হচ্ছে এই মানুষগুলিকে ঘিরে পরিবারগুলিকে। কেউ তার সবকিছু বিক্রি করে তুলে দিচ্ছে দালালদের হাতে তার বিনিময়ে বাজি ধরছে নিজের জীবনকে নিয়ে। 
কিন্তু কেন একই ইতিহাস বার বার ফিরে আসছে? আমার মতে দেশে আদম ব্যবসার জন্য এখনো কোন সুনির্দীষ্ট ব্যবস্থা গড়ে উঠেনি ফলে মানুষ যার তার কাছ থেকে প্রতারিত হচ্ছে। লাইসেন্স বিহীন এজেন্ট (দালাল) রা ছড়িয়ে আছে সারা দেশে সাধারণ মানুষ জানেওনা কারা বৈধ দালাল আরা কারা অবৈধ। ফলে তারা নিজেদের গচ্ছিত টাকা তুলে দিচ্ছে দালালদের হাতে। সেই সাথে এই সব কাহিনী সাধারণ মানুষদের কাছে পৌছাচ্ছেনা ফলে তারা কখনই জানতে পারছেনা যে এই সব দালালদের দ্বারা তারা প্রতারিত হলে তার ফলাফল কতটা ভয়াবহ হতে পারে। 
প্রবাসী কল্যাণ মন্ত্রনালয়ের পক্ষ থেকেও তেমন কোন উদ্যোগ গ্রহণ করা হয়নি এই সাধারণ মানুষগুলিকে সচেতন করার জন্য। অথচ বাংলাদেশের বৈদেশিক মুদ্রার একটি ভাল অংশ আসছে প্রবাসী শ্রমিকদের আয় থেকে। আমার গ্রামে আমি নিযে দেখেছি আগে যেখানে ছনের ঘর ছিল সেখানে আজ চকচকে টিনের চাল শোভা পাচ্ছে, গ্রামের যে ছেলেটি আগে সারাটাক্ষণ কাটাত আড্ডা মেরে সেই আজ কাড়ি কাড়ি টাকা পাঠাচ্ছে বিদেশ থেকে যা কিনা প্রকারান্তরে দেশের উন্নয়নে ব্যবহৃত হচ্ছে অথচ এই বিপুল শ্রমশক্তিকে আমরা একটা সুন্দর প্রক্রিয়া উপহার দিতে পারছিনা আর এর যাতাকলে পড়ে ঝড়ে যাচ্ছে সুন্দর ভবিষ্যতকামী কিছু যুবক। 
ওদের স্বপ্ন নিয়ে খেলা করছে কিছু মানুষ আর আমরা বসে বসে তা দেখছি। হয়ত মৃদুল চৌধুরীর মত আরো একজন এবারের ঘটনা নিয়েও ডকুমেন্টারি বানাবে, বলা যায়না হয়ত সেটা পুরষ্কারও পেয়ে যেতে পারে কিন্তু এই ছাপোছা মানুষগুলোর ভাগ্য কিন্তু আসলে আমাদের নেতা নেত্রীদের হাতেই। তাদের যোগ্য নেতৃত্ত্বই দিতে পারে একটি সুন্দর ব্যবস্থার যার মধ্যমে এই শ্রমিকগুলো কাজ করা সুযোগ পাবে বিদেশের মাটিতে, তাদের আর লাশ হয়ে দেশের মাটিতে ফিরে আসতে হবেনা। 



ঐ দূর পাহাড়ের ধারেঃ পর্ব-৩



ঐ দূর পাহাড়ের ধারেঃ পর্ব-১
ঐ দূর পাহাড়ের ধারেঃ পর্ব-২
আমার প্রিয় কিছু উপন্যাসের মধ্যে একটি হচ্ছে ‘মেঘ বলেছে যাব যাব’। আমার এক বন্ধুকে তার জন্মদিনে উপহার দেবার জন্য বইটা কিনেছিলাম এবং ওর হলে গিয়ে বলতে গেলে এক বসাতেই পড়ে ফেলেছিলাম। উপন্যাসটিতে আমার একটি প্রিয় অংশ আছে যেখানে তিতলী আর শওকত নেপালের নগরকোটে একটি হোটেলে উঠে। সকাল বেলা ঘুম থেকে উঠে বারান্দায় যেয়ে দূরের হিমালয় দেখে অভিভূত হয় তিতলী তারপর নিচে নেমে আসে, চারদিকে মেঘলা পরিবেশ দেখে প্রথমে ঘন কুয়াশা মনে করলেও পরক্ষণে বুঝতে পারে সেটি মেঘ। এক সময় মনে হয় সে মেঘে শরীর ডুবিয়ে বসে আছে। আমি কখনো নেপাল যাইনি, কিন্তু সকালে ঘুম থেকে উঠে হোটেলের বারান্দায় গিয়ে দেখলাম এক অসাধারণ দৃশ্যঃ আকাশ মেঘলা, গুড়ি গুড়ি বৃষ্টি হচ্ছে আর সামনে  পাহাড়ের গা ঘেষে লেগে আছে মায়াবী মেঘ। মনে হল ইস্‌ হাত বাড়িয়ে যদি মেঘ ছুঁতে পারতাম। এক মগ কফি নিয়ে আয়েশী ভঙ্গিতে বসলাম বারান্দায়। 



ছবিঃ জ্যাসপারে হোটেলের বারান্দা দিয়ে দেখা মেঘ।
আজ সারাদিন জ্যাসপার ঘুরে এডমন্টন পৌঁছতে হবে সুতরাং যথেষ্ট পরিমান তাড়া আছে। কাল রাতে পরিকল্পনা করেছিলাম সকালে আমরা তিনটা গ্রুপে ভাগ হয়ে যাবঃ এক গ্রুপ যাবে  হর্স রাইডিং করতে, এক গ্রুপ যাবে র‌্যফটিংয়ে আর আমরা বাকীরা যাব হাইকিং করে পাহাড়ে উঠতে যেখানে থেকে গন্ডলাতে (কেবল ট্রাম) করে নিচে নামব। সকালের বৃষ্টি আর ভেজা মাটির কথা ভেবে আমরা হাইকিং এর চিন্তা বাদ দিলাম, সেই সাথে অন্যদেরও  র‌্যাফটিং  আর হর্স রাইডিং বিভিন্ন কারনে বাদ হয়ে যাওয়াতে আমরা সবাই মিলে ম্যালাইন ক্যানিয়নে যাবার সিদ্ধান্ত নিলাম। সকালে পান্তা–ইলিশ খেয়ে হোটেল থেকে চেক আউট করে আমরা বের হলাম ম্যালাইন ক্যানিয়নের উদ্দেশ্য। জ্যাসপার শহরের একেবারেই কাছে ম্যালাইন নদীর এক অংশে এই ক্যানিয়ন, মূলত নদী প্রবাহের কারনে লাইমস্টোন ক্ষয় হয়ে এর উৎপত্তি এবং প্রস্থে খুব বেশী নয়। আমরা কিছুক্ষন ঘুরে বেড়ালাম, যে প্রান্ত থেকে ক্যানিয়ন শুরু হয়ে হয়েছে সেখানে ছোট খাট জলপ্রপাতের  মত তৈরী হয়েছে সেখানে বসে কিছু ছবি তুললাম।



ছবিঃ ম্যালাইন ক্যানিয়ন।
কানাডিয়ান রকির ‘রেপলিকা পিক’ থেকে বরফ গলে ম্যালাইন লেকের সৃষ্টি যা থেকেই উৎপত্তি হয়েছে ম্যালাইন নদীর। ম্যালাইন নদী আবার মাঝপথে মেডিসিন লেকের মধ্য দিয়ে প্রবাহিত হয়ে এইপ্রান্তে ম্যালাইন ক্যানিয়নে রূপ নিয়েছে। ম্যালাইন ক্যানিয়ন দেখে আমরা রওনা দিলাম ম্যালাইন লেকের উদ্দেশ্যে। এই ট্রেইলটি খুবই আঁকা বাঁকা তাই ধীরে ধীরে যাচ্ছিলাম। পথে মেডিসিন লেক পড়ে তাই সেখানে নেমে কিছুক্ষণ দাঁড়ালাম।



ছবিঃ মেডিসিন লেক।
ম্যালাইন লেকে যাবার পথে অবশেষে আমাদের আরেকটা ইচ্ছে পূরন হল। আসার পর থেকেই ভল্লুক ভল্লুক বলে সবার মাথা খাপ হয়ে যাচ্ছিল। শেষ পর্যন্ত তার দেখা মিলল, রাস্তার ধারে দাঁড়িয়ে সে নিশ্চিন্ত মনে ঘাস খাচ্ছিল এবং ধরা পড়ল রাজিবের ক্যামেরায়। সম্ভবত ভল্লুকের ছানা পোনা হবে, কিন্তু তাতেই সবাই বেশ থ্রিল অনুভব করলাম।



ছবিঃ অবশেষে ভল্লুকের লেখা মিলল।
ম্যালাইন লেক থেকে রকির বেশ কয়েকটা পিক দেখা যায়, বিশেষ করে রেপলিকা পিক। এখানে নৌকা ভ্রমণের সুযোগ আছে, কিন্তু দুই ঘন্টার জন্য জনপ্রতি ৫৫ ডলার গুনতে হবে। আমাদের মধ্যে অনেকেই সাতার জানেনা তার উপর আবার ট্যুরের এক তৃতীয়াংশ বাজেট নৌকা ভ্রমনের জন্য ব্যায় করতে অধিকাংশই রাজী হলামনা। সবাই মিলে সিদ্ধান্ত নিলাম আমরা এখানে দুপুরের খাবার সেরে নিব এবং তার পরে গন্ডলাতে চড়ার জন্য  রওনা দেব। নজু আর রাকিব নৌকা ভ্রমনের মনস্থির করলে আমরা ঠিক করলাম ওদেরকে রেখে আমরা ঘুরে আসার তারপর ফেরার পথে দু’জনকে নিয়ে একেবারে এডমন্টনের উদ্দেশ্যে যাত্রা শুরু করব। পরিকল্পনা মাফিক আমরা যথারীতি খেয়ে দেয়ে দশ জন রওনা দিলাম গন্ডলার উদ্দেশ্যে।



ছবিঃ ম্যালাইন লেক ।
জ্যাসপার স্কাই ট্রাম নামের এই গন্ডলাতে করে এর বেস স্টেশন থেকে প্রায় ৩১০০ ফুট উপরে উঠা যায়। সর্বমোট ৬৮৯০ ফুট দৈর্ঘের এই কেবল রাইড কানাডাতে সবচাইতে দীর্ঘ ও সবচাইতে উঁচু।  আমরা যখন গিয়ে পৌঁছালাম তখন খারাপ আবওহাওয়ার জন্য সেটি বন্ধ ছিল। বাতাদের বেগ সহনীয় মাত্রায় না আসলে সাধারণত এই ট্রামগুলি চলাচল করানো হয়না। জানা গেল আধ ঘন্টা পর থেকে আবার শুরু করা যেতে পারে কিন্তু সেক্ষেত্রে উপরে যার আটকা পড়েছে তাদের আগে নামানো হবে এবং পরে নতুনদেরকে উপরে তোলা হবে। আমরা অপেক্ষা করা শুরু করলাম। এক গ্রুপ যথারীতি ২৯ খেলা শুরু করল আর আমরা টিকেটের জন্য লাইন দিয়ে দাঁড়ালাম। মজার বিষয় হল বেস স্টেশন থেকে এর ঊপরের ল্যান্ডিং টাওয়ারটি দেখা যায়না বরং মাঝের টাওয়ারটি দেখা যায় তাই আপাতদৃষ্টিতে এটিকে ছোট খাটো রাইড বলেই মনে হয়। ফারহান, ফয়সাল আর সৈকতের ব্যানফের গন্ডলাতে চড়ার অভিজ্ঞতা আছে তাই তারা না চড়ার সিদ্ধান্ত নিল আর হামিদ ভাই, তাজুল ও রিপন এটিকে ছোট খাট রাইড মনে করে ওদের সাথে যোগ দিল। আমি, রাজিব, ইমরান আর শাবিব টিকেট কেটে প্রস্তুত হলাম।



ছবিঃ জ্যাসপার স্কাই ট্রাম।
আমাদের স্কাই ট্রাম চলা শুরু করল, সে এক বিষ্ময়কর অভিজ্ঞতা। আস্তে আস্তে আমরা উপড়ে উঠে যাচ্ছি, ট্রামের ভেতরে গাইড এদিক সেদিকের অনেক কিছু সম্মন্ধে বলে যাচ্ছে যার কোন কিছুই আমাদের কানে আসছেনা। মাত্র ছয় সাত মিনিটের রাইড শেষ করে আমরা উপরে পৌছালাম। সে এক অভাবনীয় দৃশ্য, চারদিকে অসংখ্য পিক দেখা যাচ্ছে, দূরে জ্যাসপার শহর, আথাবাসকা নদী সব কিছুকে যেন মডেল মনে হচ্ছে। এখানে প্রচন্ড বাতাস আর বেশ ঠান্ডা । এখান থেকে কিছু হাইকিং ট্রেইল আছে আরো উপরে যাবার কিন্তু সময়ের সল্পতার কারনে তা বাদ দিলাম। কিছুক্ষণ ঘোরাঘুরি করে আমরা আবার নিচে আসার ট্রামে চেপে বসলাম।



ছবিঃ গন্ডলাতে করে উপরে উঠার পরেঃ বাদিক থেকে রাজিব, আমি, শাবিব আর ইমরান।
আমরা ফিরে এসে সবাই মিলে আবার যাত্রা শুরু করলাম ম্যালাইন লেকের উদ্দেশ্য কারন সেখানে বাকী দূজন অপেক্ষা করছিল। সবাই একত্রিত হয়ে আমরা এডমন্টন ফিরে আসার পথ ধরলাম।  কারোরই ফিরে আসতে ইচ্ছে করছিলনা কারন এডমন্টন ফিরলেই আবার সেই কাজ, কিংবা বড়জোর সপ্তাহান্তের কিছু অবসর।জ্যাসপার থেকে এডমন্টন প্রায় চার থেকে পাঁচ ঘন্টার পথ, আমরা রাত দশটার দিকে ফিরে আসলাম। গাড়ি ফেরত দিয়ে খাওয়া দাওয়া শেষ করে বাসায় ফিরতে ফিরতে মধ্যরাত পার হয়ে গেল, আমার চোখে তখন রাজ্যের ঘুম।দূটি দিন যেন নিমিষেই চলে গেল, সেই সাথে শেষ হয়ে গেল অসাধারন কিছু মূহুর্ত, স্মৃতির পাতায় যোগ হল নস্টালজিক কিছু কাহিনী। বিছানায় গা এলিয়ে দিয়ে গত দূদিনের স্মৃতি রোমন্থন করতে করতে আমি একসময় ঘুমিয়ে পড়লাম।
( সমাপ্তি )
ছবিঃ রাজিব


প্রয়োজন মানসিকতার পরিবর্তন 




দেশে এখন তত্ত্বাবধায়ক সরকার ব্যবস্থার পরিবর্তন বা বিলুপ্তি নিয়ে আলোচনা পর্যালোচনা হচ্ছে।বলা যায়না আন্দোলনও শুরু হয়ে যেতে পারে এর পক্ষে বিপক্ষে। সবসময় মনে হয় জাতি হিসেবে আমরা আসলে জানিনা কোন ব্যবস্থাটা আমাদের জন্য ভাল। প্রায় এক দশকের স্বৈরশাষনের পর দেশে গণতন্ত্রের যখন পূনঃসূচনা হয়েছিল তখন কিন্তু তা একধরনের তত্ত্বাবধায়ক সরকারের হাত দিয়েই হয়েছিল। শাহাবুদ্দিন আহমদের সেই অন্তর্বর্তীকালীন সরকার ব্যবস্থাই মূলতঃ এদেশীয় রাজনীতিবিদদের মনে একটি নিরপেক্ষ সরকারের হাত দিয়ে নির্বাচন অনুষ্ঠানের প্রক্রিয়ার বীজ বপন করেছিল বলে আমার ধারণা, যার রেশ ধরেই ১৯৯৬ সালে এই সরকার ব্যবস্থার প্রচলন সংবিধানে করা হয়। কিন্তু সাম্প্রতিককালে তত্ত্বাবধায়ক সরকার ব্যবস্থার প্রধান নির্ধারণ নিয়ে পুরো প্রক্রিয়াটিই প্রশ্নের সম্মুখীন হয়ে যাচ্ছে। 
সুপ্রীম কোর্টের সাবেক প্রধান বিচারপতি তত্ত্বাবধায়ক সরকারের প্রধান হবেন বলে বিচারপতিদের চাকুরীর বয়সই বাড়িয়ে দেয়া হলো নিজেদের পছন্দের লোককে এই যোগ্যতায় আনার জন্য। ভবিষ্যতে হয়ত আবার এই বয়স কমিয়েও আনা হবে নিজেদের প্রয়োজনে।এ যেন ছেলে খেলা, যখন যার খুশি তাই করে যাচ্ছে। এখন আবার গত দুই বছরের সামরিক বাহিনী নিয়ন্ত্রিত তত্ত্বাবধায়ক সরকারের উদাহরন দেখার পর বর্তমান সরকার চাচ্ছে পুরো তত্ত্বাবধায়ক সরকার ব্যবস্থাকেই বিলুপ্তি করে নির্বাচন কমিশনকে শক্তিশালী করতে। এর পর কি হবে তার ভবিষ্যৎবানী করতে আপনাকে শার্লক হোমস হতে হবেনা, নিঃসন্দেহে সব ক্ষমতাসীন সরকার চাবে নির্বাচনের আগে তাদের নিজেদের লোককে নির্বাচন কমিশনে বসিয়ে যেতে।বলাই বাহুল্য এর আগেও এই জাতীয় প্রচেষ্টার উদাহরণ আমরা দেখেছি আমাদের দেশে। 
অর্থাৎ আমরা যেই ব্যবস্থাকেই আমাদের সমস্যার সমাধান হিসেবে নিয়ে আসিনা কেন সেটিকেই আমরা কলুষিত করে ফেলতে পারি নিমিষেই কারণ আমাদের ক্ষমতার লোভ অনেক বেশী, আমরা নিজেদের হার মেনে নিতে পারিনা।কখনই নির্বাচনে হেরে আমরা বলতে শিখিনী যে নির্বাচন অবাধ হয়েছে। সেটি বড় আঙ্গিকে জাতীয় নির্বাচনেই হোক বা ছোট আঙ্গিকে কোন এক সংগঠনের নির্বাচনই হোকনা কেন। তাহলে ব্যবস্থার পরিবর্তন প্রয়োজন নাকি মানসিকতার? 
সাবেক প্রধানমন্ত্রী বেগম খালেদা জিয়া একবার বলেছিলেন শিশু ও পাগল ছাড়া কেউ নিরপেক্ষ নন [১]। আমার কথা হচ্ছে প্রত্যেকটি ব্যক্তিমানুষের নিজস্ব দল, বিশ্বাস থাকতেই পারে কিন্তু সে যে পদটিতে আসীন সেটিরত কোন দল নেই সুতরাং তাকে আমরা কেন একটি পক্ষের করার চেষ্টা করি।আমরা ঢালাও ভাবে দলগুলিকে দোষ না দিয়ে সেই ব্যাক্তিগুলিকে ঘৃণা করিনা কেন যারা তাদের ব্যক্তিসত্তাকে একটি পদের উপর চাপিয়ে দেয়। 
একথা বলার অপেক্ষা রাখেনা যে যুগে যুগে আমরা বৈদেশিক শক্তির দ্বারা শাসিত হয়েছি নিজেদের মধ্যে একতা না থাকার কারণে। আমরা খুব কম সময়েই দেশের জন্য ভাল কোন বিষয়ে একমত হতে পেরেছি যেমনটা পেরেছিলাম বাংলাদেশের ভাষা আন্দোলন, স্বাধীনতা আন্দোলন বা স্বৈরাচার বিরোধী আন্দোলনের ক্ষেত্রে। ক্ষমতাসীন সরকার ভাল কিছু একটা করলে আমরা কখনই বলতে পারিনা এই কাজটি ভাল কারণ তাকে আমরা নিজেদের ব্যর্থতা মনে করি। অর্থাৎ আবারো সেই মানসিকতার প্রশ্ন চলে আসছে।
এখন প্রশ্ন হচ্ছে মানসিকতার পরিবর্তন কি একদিনেই হবে? আমরা যদি আশা করি একদিন ঘুম ভেঙ্গে দেখব যে পুরো বাংলাদেশের মানুষগুলি ভাল হয়ে গেছে সেটা আশা করা বোধ হয় বাস্তব সম্মত হবেনা। তাহলে শুরুটা হবে কীভাবে, আমার মত শুরু করতে হবে পরিবার থেকে। সততা, নিষ্ঠা, আদর্শ মানুষ পরিবার থেকে শিখে যা তার ভবিষ্যৎ জীবনে প্রভাব ফেলে আর এই শিক্ষা কিন্তু চলতে থাকে সবসময়। আমি দেখেছি আমি যখন পার্কে ঘুরতে যেয়ে ঘাসের উপর শুয়ে পড়ি আমার দু'বছরের ছেলেটিও তাই করে। আমি যদি ওকে ছোটবেলা থেকে কিছু আদর্শ দিয়ে বড় করি ভবিষ্যতে ও সেই আদর্শে বড় হবার চেষ্টা করবে বলেই আমার ধারণা। এখন প্রশ্ন হচ্ছে যে পরিবারের বাবা মা-ই আদর্শ বঞ্চিত সেই পরিবারের সন্তানরা শিখবে কোত্থেকে? আমি আজো এই প্রশ্নের উত্তর জানিনা।  
এক্ষেত্রে পরবর্তী ধাপ হচ্ছে বিদ্যালয়, যেখান থেকে মানুষের প্রাতিষ্ঠানিক শিক্ষা শুরু হয়। ছোট বেলাতে এমন অনেক ক্ষেত্রে দেখেছি একই কথা বাবা বললে মানছিনা কিন্তু শিক্ষক বললে মানছি। এখন সময় বদলিয়েছে, আমাদের শিক্ষকরাও তাদের পেশাদারিত্ত্বের চরমে পৌঁছে এখন শিক্ষাকে পণ্যায়িত করে ফেলেছে। কিন্তু বাংলাদেশের জন্য ভাল কিছু হতে হলে এই পেশার মানুষগুলিকে এগিয়ে আসতে হবে। আমাদের দেশের জন্য এই মুহূর্তে ভাল কিছু শিক্ষক দরকার যারা এই শিশুকিশোরদের মানসিকতা শেখাবে।
আমার প্রায়শঃ একটি বিষয় নিয়ে খচ্‌ খচ্‌ করে, এই যে এত দেশের সমস্যা নিয়ে বুলি আওড়াই কিন্তু এই সমস্যাগুলিকে সমাধান করার সূচনা করতে পারে একমাত্র দেশের রাজনীতিবিদেরা তাহলে নিজেরা রাজনীতিবিদ কখনো হলামনা কেন? ছোটবেলা থেকে ( আমি যখন থেকে বড় হয়েছি) আমরা শিখে এসেছি রাজনীতি করা খারাপ, রাজনীতিবিদ হলে জেলে যেতে হয়। এছাড়া ছোটবেলা থেকেই রাজনীতি ও নেতা এই দুই শব্দের প্রতি একটি নেতিবাচক প্রভাব নিয়ে বড় হয়েছি। পাড়ার যে ডানপিটে বড়ভাইটিকে সবচেয়ে ভয় পেতাম সেই কিন্তু রাজনীতি করত, কিংবা স্কুলের যে বন্ধুটি সবচেয়ে বখাটে ছিল সেই কিন্তু ঐ বয়সেই একটি দলের কর্মী ছিল। দেখেছি হরতালের দিন কীভাবে স্কুল থেকে ছোট ছোট ছেলে মেয়েদের বের করে দেয়া হত আজ ক্লাস হবেনা বলে ( এখনত পোলাপান হরতাল হলে স্কুলেই যায়না)। ছোটবেলা থেকে কখনই রাজনীতিবিদদের ভাল কিছু দেখে বড় হইনি আর তাই বড় হয়ে কি হব এর উত্তরে আমরা সবসময়ই বলতাম বা আমাদের শেখানো হত ডাক্তার বা ইঞ্জিনিয়ার হব। আর আমাদের মধ্যবিত্ত মানসিকতা হয়ত নিজেদেরকে একটি চাকুরীর যোগ্যতা সম্পন্ন করে তোলার দিকেও বেশী নিয়ে যেত। এমনকি বিশ্ববিদ্যালয়ে এসেও  দেখেছি যারা রাজনীতি করছে তারা পড়াশুনার ক্ষেত্রে  পিছিয়ে পড়া মানুষ তাই নিজের অজান্তেই কিন্তু রাজনীতি জিনিসটার প্রতি এক ধরনের নেতিবাচকতা আমাদেরকে গ্রাস করে রেখেছে প্রতিনিয়ত। 
এক ধরনের চক্রের মধ্যে পড়ে যাচ্ছি আমরা। সেই অর্থে মেধাবী ছেলে মেয়েরা আজকাল রাজনীতির ধার ধারেনা আর উচ্চ শিক্ষিত ও মেধাবী রাজনীতিবিদদের অভাবে আজ রাজনীতি বিষয়টাই প্রশ্নবিদ্ধ হয়ে যাচ্ছে। দেশের পরিবর্তন করার চাবি আছে নীতি নির্ধারকদের হাতে অথচ সেই পর্যায়ে যেতে গেলে রাজনীতি করতে হবে। অন্যদিকে ঝামেলামুক্ত জীবনের জন্য মানুষ রাজনীতি এড়িয়ে চলে। এই চক্রের অবসান কবে হবে কিভাবে হবে সেটা আমার জানা নেই কারন আমি নিজেও রাজনীতিতে আগ্রহী নই তবে দেশের জন্য কাজ করতে চাই। কিন্তু কীভাবে করব সেই পথও জানিনা, শুধু আশা করি কেউ কেউ এই চক্র ভেঙ্গে সামনে যাবেন আর আমি তার পিছু নেব।   
[১] প্রথম আলো ২ সেপ্টেম্বর



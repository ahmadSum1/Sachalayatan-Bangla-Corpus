দয়া করে কেউ ক্রোধ সামলানোর উপায় বলে দেবেন?



আমার বাবার বয়স এখন ৫৮, গতবছরই অবসর নিয়েছেন। আমি চোখ বন্ধ করে যদি একটা দৃশ্য কল্পনা করি যে কেউ আমার নিরপরাধ বাবার গালে একটা চড় মারছে কেমন লাগবে আমার ? ইচ্ছে করবেনা পৃথিবীটা ভেঙ্গে চুড়ে একাকার করে দেই ? ইচ্ছে করবেনা তার প্রতিবাদ করতে না পারলে মাটি ফাঁক করে তার ভেতর ঢুকে যাই কিংবা আত্মহত্যা করে নিজেকে শেষ করে দেই? 
না আমার বাবার গালে কেউ চড় মারেনি কিন্তু যার গালে চড় মেরেছে সে কিন্তু আমার বাবার বয়সী একজন মানুষ, সেও কিন্তু আমার মত আপনাদের মত আরেকজনের বাবা। একজন সরকারী বন কর্মকর্তা যার নাম মুজিবুর রহমান কি অপরাধ ছিল তার, আর অপরাধ থাকলেই তাকে চড় মারার অধিকার ওই সাংসদকে কে দিয়েছে ? (খবরটি পড়ুন এইখানে) জনগনের ভোটে নির্বাচিত হয়ে, জনগনের টাকায় জীবিকা নির্বাহ করে ধরাকে সরা জ্ঞ্যান করা এই সব সাংসদ কোত্থেকে এই সাহস পায় প্রজাতন্ত্রের একজন কর্মকর্তার গায়ে হাত দেবার? দেশের মহান দায়িত্ববান একটি পদে অধিষ্ঠিত থেকে এইরকম একটি কাজ করতে এদের কি একটুকুও বুক কাঁপেনা? এই লজ্জা আমরা কোথায় রাখব। আমি জানিনা মুজিবুর রহমানের কেমন লেগেছে ঐ ঘটনার পরে কিংবা তার সন্তানদের কিংবা তার পরিবারের। 
আমরা এর আগেও দেখেছি কোন এক মন্ত্রী একজন নিরপরাধ পুলিশ কর্মকর্তাকে বিমানে ভ্রমনের সময় গালিগালাজ করেছে। যতদূর মনে পড়ে সেটা নিয়ে রিপোর্টও হয়েছিল। কি হয়েছে এর পরে আমরা কেউ কি তা জানি? হয়েছে কোন বিচার আদৌ? যে ঘটনার অবতারণা করে আজকে আমার এই লেখা সেই ঘটনারও কি কোন বিচার হবে ?
ছোটবেলা থেকেই বাবা বলত মাথা ঠান্ডা করে কাজ করিস, কথা বলিস, কিন্তু আমি আজকে নিজেকে সংবরণ করতে পারছিনা, একদলা থুতু জমা হয়ে আছে মুখে। কেউ কি দয়া করে আমাকে ক্রোধ সামলানোর কিছু উপায় বলে দেবেন?  


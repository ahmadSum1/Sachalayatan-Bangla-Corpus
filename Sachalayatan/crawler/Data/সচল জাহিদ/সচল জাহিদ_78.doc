ধর্ম, রাজনীতি, না মগজ ধোলাই ?




টিপাইমুখ সিরিজের পর কিছুদিন জিড়িয়ে নিচ্ছিলাম আর সেই সাথে আমি হিমু, স্বাধীন আর ষষ্ঠপান্ডব মিলে টিপাইমুখ ইবুকটা নিয়ে কাজ করছিলাম। সেই সাথে মিতু আর নির্ঝর চলে আসাতে কিছুটা অবসরের আমেজে ছিলাম বলে গত কয়েকদিন সচলে আসা হয়নি। এসে সাইফ ভাইয়ের লেখাটি পড়ে কিছুটা আন্দাজ করে পেছনে ফিরে গিয়ে হিমুর পোষ্টটা আর সিরাতের লেখাটাও পড়লাম। আমি কোন জ্ঞান দিবনা, পরামর্শ দেবার প্রয়োজনও বোধ করিনা শুধু সাইফ ভাইয়ের মত একটি উদাহরণ দেব তবে রগ কাটাকাটি বা সন্ত্রাসের নয় বরং মগজ ধোলাইয়ের, যার ফলাফল অনেক দীর্ঘস্থায়ী এবং আজকের বাংলাদেশের জন্য একটি অশুভ আশঙ্কাও বটে।
আমার এক আত্মীয়ার কথা বলছি ( নাম বা সম্পর্ক বলছিনা) সাংসারিক একজন মানুষ।স্বামী আর দুই ছেলে মেয়ে নিয়ে সুখের সংসার। পড়াশুনে করেছেন যথেষ্ট কিন্তু পেশা বেছে নিয়েছেন সংসার ধর্মকে। আমার কাছে অনেকটা আদর্শ এই পরিবারটির স্বামী স্ত্রী দুই জনই ধার্মিক, নিয়মিত নামাজ পড়েন, সাধ্যমত মানুষকে সাহায্য করেন।
বছর ৬ আগের কথা, আমি তাকে দেখলাম 'পৃথিবী' নামক একটি ম্যাগজিন বই পড়তে। আমি একদিন সেটি উল্টিয়ে দেখলাম, বড় বড় ভাল ভাল সব কথা লেখা। আমি কিছুটা জানার চেষ্টা করলাম তার কাছ থেকে যার সারসংক্ষেপ কিছুটা নিচে দেবের চেষ্টা করলাম।
এদের ( জামাতি বা শিবির ) যাত্রাটা শুরু হয় মানুষকে ভাল ভাল কথা বলে এমনকি আপনি কখনই শুরুতে জানবেননা যে আপনি এদের দ্বারা সাহায্যপ্রাপ্ত হচ্ছেন, জানবেন কিছুদিন পর।হয়ত পাশের বাসার কোন এক ভদ্রমহিলা আপনার সাথে যার কিছুটা কথা বার্তা আছে সে আপনাকে নামাজ সঠিক করে কিভাবে পড়তে হয়, কুরআন শরীফ কিভাবে সহীহ্‌ ভাবে পড়তে হয় এই সব নিয়ে সাহায্য করবে এবং এর গুরুত্ত্ব বর্ননা করবে। এর পরবর্তী ধাপ হলো পাশের বাসায় এইগুলো নিয়ে আলোচনা করার জন্য কয়েকজন মিলিত হওয়া।বাংলাদেশের মানুষের স্বাভাবিক একটি প্রবৃত্তি হচ্ছে কয়েকদিন অন্যের বাসায় ঘোরাঘুরি করলে একদিন নিজের বাসায় সবাইকে ডাকার বাসনা জাগে, না ডাকলে মান ইজ্জত থাকেনা। সুতরাং মগজ ধোলাইয়ের পরবর্তী ধাপ হলো নিজের বাসায় এরকম ধর্ম আলোচনা করার জন্য সবাইকে নিয়ে বসা। এই পর্যন্ত এদের কার্য্যক্রম শুধুমাত্র ধর্ম নিয়েই থাকে বলে সাধারণ মানুষদের কাছে এটি গ্রহণযোগ্যতা পায়। 
আর পরবর্তী ধাপ হচ্ছে বই পড়া। ধর্ম আলোচনার পাশাপাশি কিছু বিশেষ লেখকের বই সবাইকে পড়তে দেয়া হয় সাথে পৃথিবী নামক ম্যাগাজিনটাও নামমাত্র মূল্যে বিতরণ করা হয়। উপদেশ থাকে এক সপ্তাহে যে যা পড়বে তা নিয়ে তাকে পরবর্তী সভায় আলোচনা করতে হবে ফলে কিছুটা বিব্রতকর পরস্থিতি এড়ানোর জন্য সবাই পড়াশুনা করে। পড়াশুনা করাকে আমি কখনই খারাপ চোখে দেখিনা কিন্তু তা হতে হবে নিজের ইচ্ছায় এবং উন্মুক্ত। কিন্তু এই পড়াশুনাগুলো হয় চাপিয়ে দেয়া এসাইনমেন্টের মত এবং বিশেষ কিছু লেখকের যারা সবাই জামাত শিবিরের বড় মাপের নেতা। এই পর্যায়ে আসতে একজন মানুষের এক বছর লেগে যায় সুতরাং ততদিনে সবার সাথে একটা হৃদ্যতা গড়ে উঠে এবং চাউলেও সহজেই এই সংগ ছাড়া যায়না। 
এভাবে আরো কিছুদিন চলার পর এই মানুষগুলির দ্বায়িত্ত্ব বাড়িয়ে দেয়া হয়। প্রথম দায়িত্ত্ব হচ্ছে পরিবারের অন্যান্য সদস্য যেমন ছেলে মেয়ে স্বামী বা স্ত্রীকে একই ভাবে যুক্ত করা। এই পর্যায়ে এসে অনেকেই ভুল বুঝতে পারে পরিবারের সদস্যদের বাঁধার কারনে বিশেষ করে বড় ছেলে মেয়ে থাকলে। তবে অনেক ক্ষেত্রেই এরা পরিবারকে সম্পৃক্ত করে ফেলে যদি ছেলে মেয়ে ছোট থাকে। আস্তে আস্তে পরিবারের গন্ডি পেরিয়ে তারা পাশের ফ্ল্যাটের বাসিন্দা কিংবা পাশের বাসায় প্রতিবেশীদের এই বিষয়ে উদ্বুদ্ধ করতে থাকে। 
আস্তে আস্তে তারা মহল্লার দায়িত্ব পান, নিয়মিত পার্টির মিটিং এ যেতে থাকেন এবং ধীরে ধীরে যুক্ত হয়ে পড়েন ধর্মের নামে রাজনীতি করা এই সংগঠনটির সাথে। প্রশ্ন উঠতে পারে এতে দোষ কিসের ? দোষ হচ্ছে মানুষকে ধোকা দেয়া, এরা মানুষের দূর্বল দিক আক্রমন করে কিছুটা রাস্তার মলম বিক্রেতার মত। রাস্তার মলম বা ঔষধ বিক্রেতা কালো মানুষকে সাদা করার, বেটেকে লম্বা করার প্রলোভন দেখায় আর মানুষ বিশ্বাষ করে কিনে নেয় কারন সেটি তার দূর্বল দিক। ঠিক তেমনি বাংলাদেশের সিংহভাগ ধর্মভীরু মানুষ (আমি ধার্মিক বলছিনা) এদের ধর্মের দোহাই শোনে তাদের পথ অনুসরণ করা শুরু করে। 
সবচাইতে মজার দিক হলো এই লোকগুলিকে যখনই বাংলাদেশের ৭১ এর ইতিহাসের প্রসংগ আসে ঠিক তখনই বলে অতীত নিয়ে ঘাটাঘাটি করে লাভ কি ? এরা এতটাই সাহসী যে আমার এক পরিচিত আত্মীয় হুমায়ুন আজাদ সারকে আঘাত করার পর গলা উচিয়ে বলেছিল 'ঠিক কাজ করেছে'। কোন এক খাবার টেবিলে আলোচনার সময় তার কাছ থেকে এই কথাটি শুনে ইচ্ছে করছিল একটা লাথি দিয়ে দেখান থেকে বের করে দেই, পারিনি মেহমান বলে। সুতরাং এই হচ্ছে তাদের আদর্শ।এদের নুরানী চেহারা আর সাদা সাদা দাড়ি দেখে আপাতদৃষ্টিতে ফেরেশতার মত দেখা গেলেও এরা আসলে ভন্ড ও ধোকাবাজ।
শেষ করি একটি ভাল অভিজ্ঞতা দিয়ে যা নিয়ে আজকেও তৃপ্তি পাই।বুয়েটে পড়ার সময় ডিবেটিং ক্লাবের সাথে যুক্ত ছিলাম যেখান থেকে ইউকসু নির্বাচনের সময় ভিপি জিএস বিতর্ক হত।নির্বাচনের ফলাফল অনেকাংশে নির্ভর করত এই বিতর্কের উপর। সেইবার আমরা বোধকরি চতুর্থ বর্ষে পড়ি ( সম্ভবত ২০০১ বা ২০০২ সাল)। সাধারনত বুয়েটে তিনটি দল নির্বাচন করে আওয়ামীলীগ, বিএনপি আর ছাত্রফ্রন্ট। সেইবারই প্রথম শাখা প্রশাখা গজিয়ে উঠা শিবির সম্মুখ নির্বাচনে আসল। পড়লাম দুই সমস্যায়ঃ এক, ছাত্র ফ্রন্ট শিবিরের সাথে এক মঞ্চে বিতর্ক করবেনা আর বিএনপি শিবিরকে সমর্থন করে। অন্যদিকে একজন বিতর্ক কর্মী হিসেবে ও দেশের একজন সচেতন নাগরিক হিসেবে কিভাবে দেশের সাথে বেঈমানী করা একটি দলের ছাত্রসংগঠনকে আমার ক্যাম্পাসে রাজনীতি করতে দেই সেই জিনিসটাও কুড়ে কুড়ে খাচ্ছিল। কিন্তু সরাসরি না করা যাবেনা কারন তারা একটি দলের ব্যানারে নির্বাচন করলেও বুয়েটের অধ্যাদেশ অনুযায়ী নির্বাচনে অংশগ্রহনকারী কোন প্যানেলেই দলীয় কোন সম্পৃক্ততার প্রমান নেই। পরে আমরা ক্লাব মিটিংয়ে সিদ্ধান্ত নিলাম বুয়েট ডিবেটিং ক্লাব ইউকসুর পূর্বের নির্বাচনগুলির ইতিহাস পর্যবেক্ষণ করে সর্বোচ্চ জনপ্রিয় তিনটি প্যানেলকে নিয়ে বিতর্কের আয়োজন করবে। আমাদেরকে এটি করতে যেয়ে শিবির ও ছাত্রদলের নেতাদের রোষানলে পড়তে হয়েছিল কিন্তু কাজটি করে যে তৃপ্তি পেয়েছিলাম তা ছিল অসাধারণ। এভাবেই দেশের সব জায়গা থেকে ওদেরকে বিতাড়িত করতে হবে, ওদের গজিয়ে উঠা শাখা প্রশাখাকে বাড়তে দেয়া যাবেনা কারন তাহলে একদিন এই আগাছাগুলিই আমাদের সোনালী ধানের ক্ষেত ছেয়ে ফেলবে। 



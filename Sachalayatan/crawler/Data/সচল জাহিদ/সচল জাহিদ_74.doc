খাবারের নাম নিয়ে বিড়ম্বনা 




কথায় আছে 'এক দেশের বুলি অন্য দেশের গালি'। বাংলাদেশের সিলেটে যেয়ে খাবার পুরি আর অন্য পুরি (ফুরি) নিয়ে অনেকেই বিব্রতকর অবস্থায় পড়েছেন অথবা শুনেছেন। এরকম আরো কিছু বিব্রতকর অভিজ্ঞতার কথা শোনা যাকঃ

১

২০০৮ সালের কথা, আমরা গিয়েছি কানাডার ইউনিভার্সিটি অফ আলবার্টার বাংলাদেশী ছাত্র সংগঠনের পিকনিকে। বিশাল এক স্কুল বাসে করে সবাই মজা করতে করতে পিজন লেকে পৌঁছলাম। বার্বিকিউ হচ্ছে, খিচুড়ি গরুর মাংস রান্না চলছে আর সেই সাথে চলছে ফুটবল এবং আড্ডা। সবার এই ব্যস্ততার মাঝে আমাদের বাসের ড্রাইভার এক শ্বেতাংগ মাঝবয়সী মহিলা আমাদের এক ভলান্টিয়ারের কাছে এসে, 
-আমি কি একটি পপ পেতে পারি ?
আমাদের দেশে পপ মানে পপ সংগীত বড়জোর পপ বলতে পপকর্ন বুঝি। আর এই দেশে পপ বলতে বুঝায় কোমল পানীয়কে [তথ্যসুত্রঃ উইকিপিডিয়া]। আমাদের জনৈক ভলান্টিয়ারের সেই ইতিহাস জানার কথা নয় সুতরাং সাফ না করে দিয়ে বললেন, 
-দুঃখিত আমাদের কাছে কোন পপ নেই।
বেচারী চোখের সামনে কোক আর স্প্রাইটের ক্যান আর বোতল দেখতে পেয়ে এবং এইভাবে না শুনে যার পর নাই বিষ্মিত হল। ব্যাপারটি যথেষ্ট অপমানজনক। সে রেগে গিয়ে আমাদেরকে কিছু না বলে বাস নিয়ে কাছাকাছি কোন বিপনি বিতান থেকে পপ কিনে নিয়ে এলো। সব কাহিনী আমরা জানতে পারলাম পিকনিক শেষ পূনরায় বাসে উঠার সময় তার বিরক্তিকর ভাব দেখে। যাই হোক সে যাত্রায় দুঃখিত বলে মান ইজ্জত বাঁচানো গেল। 

২

শাব্দিক ভাবে হ্যাম ( Ham) মানে শুকরের থাই এর মাংস [তথ্যসুত্রঃ উইকিপিডিয়া] আর বারগার(Burger) মানেত আমরা সবাই জানি। এই দুটিকে একত্র করলে হয় Hamburger যা শুনে মনে হয় এক ধরনের বারগার যা কিনা শুকরের মাংস দিয়ে তৈরী করা হয়। কিন্তু আদতে Hamburger শব্দটি এসেছে জার্মানীর Hamburg শহরের নাম থেকে[তথ্যসুত্রঃ উইকিপিডিয়া] যা কিনা এই উত্তর আমেরিকায় একটি প্রচলিত ফাস্ট ফুড এবং আসলে অধিকাংশ ক্ষেত্রে গরুর মাংস দিয়ে তৈরী হয়। 
গত বছরের (২০০৮) কথা , আমাদের ইউনিভার্সিটির গ্রাজুয়েট স্টুডেন্টস এসোসিয়েশনের (GSA) পক্ষ থেকে বাৎসরিক বার্বিকিউ পার্টি হবে। সেবারে বাংলাদেশের একজন GSA এর এক্সিকিউটিভ হয়েছে বলে প্রথম বারের মত 'হালাল' বারগার থাকবে, কিন্তু মেইল এসেছে  'হালাল হ্যাম বারগার পরিবেশন করা হবে' । পড়ে গেলাম মহা ঝামেলায় হ্যাম আবার হালাল হয় কিভাবে, অবশেষে এইখানকার পোলাপানদের কাছে জ্ঞান অর্জন করে জানলাম হ্যাম আর হ্যাম-বার্গার মধ্যে পার্থক্য। 

৩

এই ঘটনাটাও এইখানে ঘটা এবং আমার শুনা। কানাডাতে কে এফ সি'র টুনি টুইসডে বলে একটা ব্যাপার আছে। টুনি মানে হলো ২ ডলার আর এইখানে মঙ্গলবারে ২ ডলারে ( এখন বেড়ে ২ ডলার আশি সেন্ট হয়েছে) দু'টি ফ্রাইড চিকেন আর ফ্রাইস পাওয়া যায়। যার ফলে আমরা মোটামুটি সবাই মঙ্গলবারে ঢু মারি কে এফ সি তে। একবার আমাদের দুই জন খেতে গিয়েছে কে এফ সি তে। দোকানের ভেতরে ব্যানারে লোভনীয় রিবসের ছবি দেখে চিকেনের বদলে রিবস অর্ডার দিয়েছে। খাবার সময় একজন বলে এটা গরু,  আরেকজন বলে না গরু না এটা খাসি দেখনা এত নরম, কিন্তু আসলে ছিল ওটা শুকরের। যদিও শাব্দিক অর্থে রিবস মানে পাঁজর কিন্তু এখানে এমেরিকান কুইজিন গুলিতে রিবস মানে হলো শুকরের পাঁজরের মাংস[তথ্যসুত্রঃ উইকিপিডিয়া]
যাই হোক শেষ করি একটি কৌতুক দিয়ে, কোন এক অনুষ্ঠানে তপন চৌধুরীর মুখে প্রথম শুনিঃ
এক ভদ্রলোক যথেষ্ট পরিমান মোটা বলে সরনাপন্ন হয়েছেন এক ডাক্তারের। ডাক্তার তাকে অনেক পরামর্শ দিলেন খাবারের বিষয়ে যেমনঃ তেল যুক্ত খাবার খাবেননা, খাবারের আগে পানি খাবেন, ব্যায়াম করবেন ইত্যাদি ইত্যাদি আর সেই সাথে পরামর্শ দিলেন প্রচুর পরিমানে সালাদ খাবেন এবং তা অবশ্যই 'ড্রেসিং ছাড়া'।
বেশ কয়েকদিন পরের কথা, ভদ্রলোকের এক আত্মীয় এসেছেন বাসায় জরুরী এক প্রয়োজনে। তার ছেলে বললেন বাবাত এখন সালাদ খাচ্ছেন তাই দেখা করা যাবেনা। শুনেত তার আক্কেলগুড়ুম সে পাত্তা না দিয়ে জোর করে ভেতরে প্রবেশ করলেন এবং যা দেখলেন তা কিছুটা এরকমঃ ভদ্রলোক পুরোপুরি উলংগ হয়ে শশা আর গাজর খাচ্ছেন। তিনি বিব্রত হয়ে জিজ্ঞেস করাতে উত্তর মিলল ' তাকে ড্রেসিং ছাড়া সালাদ খেতে বলেছে কিনা !!!'



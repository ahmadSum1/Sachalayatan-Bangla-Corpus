হাসতে নাকি জানেনা কেউ -১০



অনেক বার শোনা একটা গল্প তারপরেও আবার শোনাইঃ
একবার এক বন্যপ্রাণী বিষয়ক সম্মেলনে সারা বিশ্বের বিড়ালদের মধ্যে শক্তির প্রতিযোগিতা হবে। সব দেশ থেকে সেই দেশের প্রতিনিধিত্ত্বকারী বিড়াল এসে পৌঁছেছে মূল সম্মেলন কেন্দ্রে। বিভিন্ন রাউন্ড এর প্রতিযোগিতা পেরিয়ে সবাইকে চমকে দিয়ে বাংলাদেশের বিড়াল চ্যম্পিয়ন হয়ে যায়। 
এই খবরে বাংলাদেশের মানুষ যতটাই আনন্দিত হয়েছে সারা বিশ্বের মানুষ ততটাই বিস্মিত হয়েছে। বিস্মিত হবার কারন হলো বাংলাদেশ তৃতীয় বিশ্বের একটি দরিদ্র দেশ যেখানে মানুষই খাবার পায়না সেখানকার বিড়াল এত শক্তিশালী হয় কিভাবে। প্রতিযোগিতার শেষে তাই এটি নিয়ে তদন্ত কমিটি গঠিত হলো যার রিপোর্টে ভয়াবহ এক তথ্য আবিষ্কৃত হলো। সারমর্ম হচ্ছে বাংলাদেশ থেকে প্রতিনিধিত্ত্বকারী বিড়ালটি আসলে সত্যিকারের বিড়াল নয়, সেটি আদতে একটি রয়েল বেঙ্গল টাইগার ছিল কোন এক সময়ে। চিড়িয়াখানায় খাবার না পেয়ে পেয়ে শুকিয়ে বিড়ালের আকৃতি ধারণ করেছে।

***************************************************

গল্পটির অবতারণা করলাম একটি খবর পড়ে।  খবরটির সারমর্ম হচ্ছে বর্তমান দুদক চেয়ারম্যান গোলাম রহমান দুদককে দন্তহীন বাঘের সাথে তুলনা করেছেন এবং বলেছেন এর শুধুমাত্র থাবাটিই অবশিষ্ট আছে। তিনি আশঙ্কা করছেন যেভাবে দুদককে নিয়ে কাটাঁছেড়া চলছে তাতে অচিরেই এর নখগুলিও কেটে ফেলা হবে যাতে এর থাবাটিও অকার্য্যকর হয়ে যায়। হয়ত সেইদিন দেরী নয় যেদিন এই দন্ত আর নখবিহীন ব্যাঘ্রটিরও অবস্থাও গল্পের মত হবে, সেটি আস্তে আস্তে খাবার দাবার না পেয়ে বিড়ালে পরিণত হবে। 
মজার বিষয় হলো এই খবরে দুদক চেয়ারম্যানের বক্তব্য কিছুটা হাস্যকর। তিনি একদিকে বলছেন দুদুকের 'নখ' কাটার কাজ চলছে আবার অন্যদিকে বলছেন, 
'বর্তমান সরকার দুর্নীতির বিরুদ্ধে কাজ করছে। তাই দুদকের কার্যক্রম দুর্বল হয়ে পড়ে, এমন কোনো কাজ করবে না সরকার'( প্রথম আলো ১৪ অক্টোবর ২০০৯)
তাহলে নখ কাটার কাজটা কে করছে, সরকারের ইশারা ছাড়া দুদকের আইন সংশোধনের কাজ আর কে করবে সে প্রশ্ন রয়েই যায়।বর্তমান সরকার ক্ষমতায় আসার পরেই যখন প্রাক্তন দুদক চেয়ারম্যান হাসান মশহুদ চৌধুরী যখন পদত্যাগ করেন তখন এই লেখাটি লিখেছিলাম ।দুর্নীতিতে বারবার প্রথম হবার পরও এই প্রতিষ্ঠানটিকে আমরা রাজনীতিমুক্ত করতে পারছিনা এটা ভাবতেই লজ্জা লাগে। কিছু কিছু প্রতিষ্ঠানকে সব কিছুর উর্দ্ধে রাখা উচিৎ এবং সেটা নিজেদের স্বার্থেই, আশা করি সরকার এই বিষয়টি ভাল মত ভেবে দেখবেন। 

***************************************************

এই সিরিজের আগের লেখাগুলিঃ
হাসতে নাকি জানেনা কেউ -০৯
হাসতে নাকি জানেনা কেউ -০৮
হাসতে নাকি জানেনা কেউ -০৭
হাসতে নাকি জানেনা কেউ -০৬
হাসতে নাকি জানেনা কেউ -০৫
হাসতে নাকি জানেনা কেউ -০৪
হাসতে নাকি জানেনা কেউ -০৩
হাসতে নাকি জানেনা কেউ -০২
হাসতে নাকি জানেনা কেউ -০১


হাসতে নাকি জানেনা কেউ-১৪



মানুষ সৃষ্টির আগেই বিধাতা যে তাদের সেবা যত্নের জন্য পুরো বন্দোবস্ত করেছিলেন সেই জানা ইতিহাসটা একটু জাবর কাটা যাক। 
সবার প্রথমে বিধাতা গাধা সৃষ্টি করলেন, এর পর গাধাকে বললেন, 
'তোমার কাজ হচ্ছে বোঝা বহন করা, তুমি মানুষের জিনিসপত্র এক জায়গা থেকে অন্য জায়গায় নিয়ে যাবে, মানুষ যা বলে তা শুনবে, তোমার নিজের কোন বোঝ-বিবেচনার প্রয়োজন নেই। তোমার আয়ু হলো চল্লিশ বছর' 
এই নির্দেশ শুনে গাধা খুবই মর্মাহত হলো। সে বলল,
'হে মহান সৃষ্টিকর্তা, এইটা তোমার কী বিচার। আমি গাধা বইলা কি স্বাদ আহ্‌লাদ নাই! আমার কাজ খালি মানুষের বোঝা বহন করা, তাও আবার চল্লিশটা বছর ধইরা। আমি এতদিন পারবনা, তুমি আমার আয়ু কমাইয়া দাও।' 
গাধার কথা শুনে বিধাতার মনে কিঞ্চিৎ দয়া হলো। তিনি তৎক্ষণাৎ আজরাঈলকে ডেকে গাধার আয়ু অর্ধেক করে দিলেন।
এর পর বিধাতা কুকুর সৃষ্টি করলেন, কুকুরের জীবন দানের পর তাকে নির্দেশ দিলেন,
'তুমি হচ্ছ প্রভুভক্ত প্রাণী, তোমার একমাত্র কাজ হচ্ছে প্রভুর বাড়িঘর, সম্পদ সবকিছু দেখে শুনে রাখা যেন কোন কিছুই নষ্ট না হয়। প্রভু যা দেয় তাই খেয়ে খাকবে, কখনো প্রভুর অবাধ্য হবেনা। তোমার আয়ু হচ্ছে চল্লিশ বছর।'
কুকুর ঘেউ ঘেউ করে এর প্রতিবাদ জানালো। তার কথা একটাই এত সময় ধরে সে মানুষের সেবা করতে পারবেনা, তার আয়ু কমানো হোক।
বিধাতা নিরুপায় দেখে কুকুরের আয়ুও অর্ধেক করে দিলেন।    
এর পর বিধাতা বানর সৃষ্টি করলেন। বানরকে কাছে ডেকে কোলে তুলে মাথায় হাত বুলিয়ে বললেন, 
'তোমার কাজ শুধু মাত্র মানুষকে বিনোদন দেয়া। তুমি ডুগডুগি বাজিয়ে নেচে নেচে মানুষকে আনন্দ দিবে, অন্য কোন কিছুর চিন্তা তোমার দরকার নাই। তোমার আয়ু হলো ত্রিশ বছর'
একথা শুনে বানর এক লাফ দিয়ে বিধাতার কোল থেকে নেমে আসল। ভেংচি কেটে বলল, 
'এইটা কোন জীবন হইল? আমি সং সাইজা মানুষরে খালি মজা দেখামু, আমার অন্য কোন কাম নাই, এইটা তোমার কী বিচার প্রভু!' 
বিধাতা এতে বড় নাখোশ হয়ে বললেন, 
'তুই কী চাস তাহলে'
'আমি আর কিছু চাইনা, খালি তুমি  আমার আয়ু কমাইয়া দাও'
বিধাতা অগত্যা সবার মত বানরের আয়ুও অর্ধেক করে দিলেন।
পরিশেষে বিধাতা আদি মানব আদমকে সৃষ্টি করলেন। তাকে জ্ঞান দেবার পর সব কিছু দেখিয়ে বললেন, 
'চোখ দিয়ে যা কিছু দেখছ সব তোমার সেবায় নিয়োজিত হবে। তুমি হবে সৃষ্টির সেরা জীব, এই পৃথিবীর সবকিছু তোমার। তোমার আয়ু হচ্ছে বিশ বছর।' 
আদম সব সুবিধাদি দেখে বড়ই আনন্দচিত্তে বিধাতাকে ধন্যবাদ জানাতে যাচ্ছিল, কিন্তু বিধাতার শেষ কথা শুনে সে বিমর্ষ হয়ে পড়ল। বিধাতা আদমের শুকনা মুখে দেখে জিজ্ঞেস করলেন,
'কোন সমস্যা?'
'হে প্রভু আমি সৃষ্টির সেরা জীব, পৃথিবীর সবকিছু আমার সেবায় নিয়োজিত আর আমার আয়ু মাত্র বিশ বছর। এত অল্প আয়ু নিয়ে আমিতো কোন কিছুই ভালমত উপভোগ করতে পারবনা। তুমি আমার আয়ু বাড়িয়ে দাও'
'কিন্তু আমার সৃষ্টিতে আয়ু কমানোর ব্যাবস্থা থাকলেও বাড়ানোর কোন নিয়ম নাই'  
এই সময় পাশে থাকা আজরাঈল সমাধান বাতলে দিল,
'প্রভু আপনি আদমের নিজের আয়ু না বাড়িয়ে বরং অন্যদের কমানো আয়ুগুলো ওকে দিয়ে দিন'
প্রভু বললেন, 'তথাস্ত' 
সেই থেকে মানুষের বিশ বছরের সাথে গাধার বিশ বছর, কুকুরের বিশ বছর আর বানরের পনের বছর যুক্ত হলো। এজন্যই মানুষ প্রথম বিশ বছর আসলে সত্যিকারের মানুষ থাকে, এর পরের বিশ বছর গাধার মত খাটে, তারপরের বিশ বছর কুকুরের মত বাড়িঘর আর বাচ্চা-কাচ্চার দেখাশুনা করে আর সবশেষে বয়স যখন ষাটের ঘরে যায় তখন বানরের মত নাতি নাতনিদের নিয়ে ডুগডুগি বাজিয়ে নেচে নেচে মজা দেখানো ছাড়া আর কিছু করার থাকে না। 

***************************************************

ফেইসবুকের মারফত জানতে পারলাম জাব্বার কাগুর জন্মসাল ১৯৪৯, সেই বিচারে কাগুর বয়স এখন ষাটের ঘরে। এইবার গুণীজন আপনেরাই কন এই বয়সে হের কামডা কি !! হেই কাম বাদ দিয়া আইটি ফাইটি নিয়া 'বিশেষ ভাবে অজ্ঞ' মতামত দিলেতো হাত দিয়ে এইরকম কলামই বাইর হইব নাকি কন ??  


***************************************************

এই সিরিজের আগের লেখাগুলিঃ
।১৩।১২।১১।১০।০৯।০৮।০৭।০৬।০৫।০৪।০৩।০২।০১।    


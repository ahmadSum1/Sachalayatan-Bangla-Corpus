প্রতিভাস



অশ্রু শিশির  রাতে শেফালীর 
কমলা রঙের স্নিগ্ধ বোঁটা
ধোঁয়ার অন্ধকার মানবিক ভুলগুলো
ঝরে পড়ে টুপটাপ--ক্ষমার আদলে
সন্ধ্যা কি ফিরে গেছে, ফিরে গেছে, ফিরে গেছে এসে?
একটি জোনাকি যদি ফুল বলে ভুল হয়
একটি আলোকবিন্দু-থাকবে তো
থাকবে তো, ফেলে আসা পথ- দুঃখ
যতখানি মনে হয়, অমসৃন হয়তো
ততখানি নয়- কতিপয় সমর্পণ
ততখানি জীবিতের বাসনার হুঁ হুঁ
দীর্ঘশ্বাস! ঢেকেছে সময়! 
তোমার বাদামী চোখ, কিউপিড
তোমার ব্যগ্র তূণ, হাসির সীমা
প্রতিধ্বনি- নিসর্গের মায়াময়
বাতাসের ভীড়ে, ফেরে কারা?
কারা চলে যায় অশ্রু ও জোনাকির
মৃত্যুতে স্নান সেরে উৎসবে?
আবার জন্ম নেবে ঘাস-পাথরের
ঘ্রান! আবার- আবার, কবে, কবে?


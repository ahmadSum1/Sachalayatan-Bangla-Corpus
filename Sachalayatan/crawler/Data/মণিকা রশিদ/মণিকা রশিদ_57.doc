দূরপত্র



আজ তোমাদের মৎস্য শিকারের দিন
ঠিক ঠিক বড়শি নিয়েছিলে, তেমন টোপ?
সোনালী চুবড়ি ভরুক রূপালী তারায়
হারিয়ে দিও, পার যদি- প্রতীক্ষিত ক্লান্ত বকপাখি
গন্তব্য স্থির কর-দিগন্তের বর্ণভেদী নীল নভস্তল
চেনাশোনা জানাশোনা দেখাশোনা-নিঃশ্বাস ঘোরতর
ঘনতর হোক, ঋদ্ধ হোক ভ্রমণের শ্রুতি পদাবলী;
তোমাদের বড়শী, টোপ বেঁচে থাক বাণিজ্য বিতানে!
তুলে এনো বেভুল বুনো চাঁদ, ছুৎমার্গহীন জড়াজড়ি
আদিম কথন, জলের গভীরে ছায়া-
পলক না ওঠা চাঁদোয়া ওড়ে যেন বিমূর্ত বাতাসে...
তোমাদের আগুনের উৎসব চলুক
উল্কাপাতের অনবদ্য আকাশ জ্বলুক
প্রান্তিক ভুলে যাক মৌলিক উষ্ণতা
বড়শির আয়তন বুঝে নিয়েছিলে?
তেমন টোপ?


আমি কি দুঃখ পাই?



আমি কি দুঃখ পাই?
এখনো কি দুঃখ পেতে পারি?
এখনো কি ঝড় শেষে পাশ ফিরে শোয়াটুকু
কষ্ট ছুঁড়ে দ্যায়!
এখনো কি কলঘরে
জলের আওয়াজে ডুবে উচ্চারণহীন থাকে
শরীরের গ্লানি মুছে ফেলা
স্মৃতিতে আমার কি- আজও ওই পরাশ্রয়ী স্বপ্ন জেগে থাকে
মুখর জলের সাথে একা একা কথা
একা একা ধুয়ে ফেলা প্রেম, স্বেদ, গ্লানি সব
জলের প্লাবনে?
এসবে কি দুঃখ পাই, পরিচিত তিথি ভুলে যাওয়া
এসব নগন্য সখ;
এসব কি দুঃখ দিতে পারে!
হয়ত পারেনা আর আগের মতন
নিভৃতে ভাসিনা কোনো নিম্নগামী স্রোতে
শব্দহীন বালিঘড়ি, তুমি, প্রেম--
দুঃখ শোক থেকে আজ বহুদূরে প্রায়!
আমায় হয়তো শুধু বর্ষাজলের মত
স্মৃতিরাই দুঃখ দিতে পারে!
আমায় আসলে কেউ দুঃখ দিতে পারে...


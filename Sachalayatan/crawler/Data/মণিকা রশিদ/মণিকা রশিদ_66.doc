আতিথেয়তা



গোপন সাঁতারু তুমি চেনো
সমুদ্রের গভীর উত্তাপ;
বৈজ্ঞানিক বর্জ্য বুকে নিয়ে কাঁদে কি সমুদ্র মাঝরাতে?
রেখেছিলে চোখ তার চোখে
নীল নাকি ঘোলাজল খেলে;
দেখেছিলে লোভীদের বস্তুনিষ্ঠ কোপ কেমন মেরেছে কোটি মাছ
সেইসব নিরুত্তাপ রক্ত- ছিলে ছুঁয়ে অনুশোচনায়?
আকন্ঠ সাঁতার শেষে- মেখেছিলে বাহুর অস্তিনে
 মোহনার কিছু অভিশাপ ;
অস্থির তিমির আস্ফালনে পেয়েছো গোপন কিছু পাপ? 
কঠিন সাঁতারু বৈঠাহীন, জলকে ভাসাতে দাও বিগত বিস্মৃত কিছু কাঠ
নারীও বিলোত কিছু অতিপ্রিয় আঁচল বিলাস
আঁচলে কাচুলী বেঁধে দিয়ে- শৈল্পিক পাল সম্পূর্ন হত! 
গোপন সাঁতারু, জল ডাকে; আবার সময় হলে এসো
উত্তাপে-ঘোলাজলে-নীলে, কিছুটা দক্ষিনের  এই রোদে
বেড়ানো তো হত! 
এতোসব অবাঞ্ছিত কৌপীন
জলেরই ভূষন কেন হবে
তোমরাও শৈত্য ভুলে গিয়ে কখনো কখনো ভেবে দেখো
নিয়মিত অত্যাচারে জল কেমন গর্জনে পার ভাঙ্গে। 
গোপন সাঁতারু বুকে নিও সমুদ্রের অপেক্ষার কিছু দিন
উত্তাপ কিছুটা তারও প্রাপ্য--নগ্ন হয়ে আলিঙ্গন দিও।
সমুদ্রের সকল তটই খোলা
সমুদ্রের শরীর নীলকন্ঠ
সমুদের দীর্ঘ বক্ষ জুড়ে-- মানুষেরই সভ্যতার গোঙানী!
তবুও সে বেঁচে বেড়ে চলে--তুমি হলে তার বড় প্রিয়
তুমি তারে শিশির দিয়েছো
তোমায় সে বিবস্ত্র দ্যাখেনি! 


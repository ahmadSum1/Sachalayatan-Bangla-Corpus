ভ্রান্তিকাল



ভ্রান্তিবশে রক্ত অলক্তক
কাছাকাছির আপ্ত তাড়নায়
বিধি ভেঙে বাতাস বিহঙ্গী
কোন লিপিতে কালের বসবাস?
কালের রথের চাকায় সূক্ষ্ম ফুঁটো
না হয় আমার ঝিমের রথেই ওঠো
আকাশ দেখুক আধখানা আর তুমি
প্রবর্তনার শয্যা শুধুই ভূমি।
পুঁথির মধ্যে বাক্য খাচ্ছে উঁই
পথেই শুয়ে তৃষ্ণাক্লান্ত ঘোড়া
উড্ডয়নের সংজ্ঞা মেনে নিয়েই
হলাম না হয় শ্রীরাধিকা, সই!
হচ্ছে কিছু ঘড়ির কাঁটার কথাও
দৃশ্যায়িত খাবার শোবার ঘর
খাওয়া শোয়ার চিরন্তণের মাঝে
খুব নিভৃতে কুড়াল কাটে সুখ!
জাগতিকের চেতন বাতির ছায়া
ভ্রান্তি বলে গণ্য করতে শেখ
কুঠারিকে চেনাই মনে হবে
একটু যদি নিবিষ্টতায় দ্যাখো।
ছলচাতুরীর রণভঙ্গের দরুণ
আমাদের এই অনুসন্ধান শ্রুত
প্রান্তিকে তো থেমে যেতেই হবে
ঘোর অশনির শূলের পেরেক গুনে।
ভ্রান্তিকালের যুগ্ম ঠোঁটই শুধু
সব অশনির বেড়া হতে পারে
বেড়ার ওপর আকাশ ঝুঁকে নুয়ে
বলতে পারে- অনেক পরে যেও।
তা নইলে আটকে রাখতে পারি
তেমন আমার অস্থি কোথায় বলো
আলতা বলে রক্ত মেখেই দিলাম
ভ্রান্তিকালের শ্রীরাধিকা হই! 


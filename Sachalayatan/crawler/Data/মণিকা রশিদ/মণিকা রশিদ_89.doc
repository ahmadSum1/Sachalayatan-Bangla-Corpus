নাগাসাকি



ইয়াসুকো আমার কাছে স্পোকেন ইংলিশ পড়তে আসতো প্রতি শনিবার সকালে। এক এক দিন সে এক এক রকমের চা নিয়ে আসত; আমরা একসাথে বসে গ্লাসের পর গ্লাস বিভিন্ন ধরণের চা খেতাম। আমরা সাহিত্য নিয়ে কথা বলতাম, গান নিয়ে কথা বলতাম, রান্না নিয়ে কথা বলতাম। আমরা ব্যক্তিগত দুঃখ-সুখের গল্প করতাম। জাপানে নারী অধিকার প্রসঙ্গ, কেনো জাপানীজ মেয়েরা ইদানীং আর বিয়ে করতে চাচ্ছে না এসব নিয়ে কথা হতো।
 একদিন আমরা Takashi   Nagai এর The Bells Of  Nagasaki নিয়ে আলোচনা করছিলাম। এক সময় দেখি মেয়েটি কাঁদছে( জাপানীজরা খুব সহজে কাঁদে না)। আমি ওর কাঁধে হাত রাখতে সেই কান্না ঝড়ের বাতাসের মত বেড়ে গেল।
কান্না থামার পর ইয়াসুকো আমায় বলল —“তুমি কি জানো, আমার মা একজন হিবুক্‌শা (এটম বোমায় ক্ষতিগ্রস্থ)? আমরা একথা কাউকে কখনো বলিনা। মানুষের ধারণা-হিবুক্‌শাদের বংশধরেরাও এই অসুস্থতা বয়ে নিয়ে যাবে, তাই তাদের সহজে বিয়ে হয় না, বয়ফ্রেন্ড জোটেনা! তুমি যেন একথা প্লিজ কাউকে কখনো বলনা!”
জাপানে যতদিন ছিলাম, একথা আমি কাউকে বলিনি। আজ এখানে বলায় নিশ্চই ওর কোনো ক্ষতি হবে না!
 বেশ অনেকদিন পরে, এক রবিবারের প্রখর দুপুরে ইয়াসুকোর মা আকিকোর সাথে দেখা হয়েছিলো ......!)
নাগাসাকি
--------
এখানে ঘুমাও দেখি মায়ের আঁচলে
ঘুম পাড়ানী গান শোন, 
চোখ বন্ধ! সভ্যতার নিষ্পেষণে নীলাকাশ জ্বলে
এত দাহ! ক্ষুদ্র শিশু্ - নীলাকাশ জ্বলে! সবুজ কিশোর বৃক্ষ, পাথুরে পাহাড়
উড়াকামি নদী, ধেয়ে আসা ঋদ্ধ ঝর্ণা জ্বলে!
এখানে ঘুমাও দেখি!
-মাতৃস্তন জ্বলে!
আকিকোর অন্ধচোখ আগুনে আগুনে ফিরে দীর্ঘশ্বাস গোনে,
দেখেছ গীর্জার ঘন্টা, রবিবার ঠিক বারোটায়
বেজেছিলো শেষবার, তারপর আর কেউ গিয়েছিল প্রার্থনায়, হা ঈশ্বর!
হায় শান্তি! শুধু দেখি পুড়ে যাওয়া মাংসের পাহাড়! 
শুনি শুধু তৃষ্ণার্তের তীব্র হাহাকার! শান্তি, অক্ষম শান্তি! 
অক্ষম প্রার্থনা, অক্ষম ঈশ্বর!
জলও আগুন হয়ে পুড়েছিল সহস্ত্র যুবতী শরীর, সহস্ত্র মরাল গ্রীবা
সহস্ত্র শিশুর দেহ- কী করেছ তার? ঈশ্বর!
আকিকোর অন্ধচোখ মানুষের মুখ জুড়ে শান্তির সংখ্যাহীন পায়রা ওড়ায়!
এভাবেই শান্তি এসো, এভাবেই নাগাসাকি বুকে করে সভ্যতার
শৈল্পিক কারুকার্য বয়।
পিস পার্কের প্রখর আলোয় এভাবেই সহস্রাধিক পুড়ে যাওয়া মানুষ ঘুমায়!
>>>>>>>


আশ্রয়



মেলায় যাবার পথে আগেভাগে শুনে নেয়া ভালো
ভীড়ের গহীন চড়ে একা হাঁটা পথে কী কী হয়---
বাবার আঙুল ছেড়ে গেলে, হারাবেই; জেনে রাখো মেয়ে!
অগুনতি সৌম্য যাদুকর-ছেলেধরা আছে, সাপের ঝাঁপির মত
তাদের চোখেও দোলে বড়সড় ঝাঁপি! বেতের বুননে বোনা আবিরের সুক্ষ্ম কারুকাজে
ছেলে ভুলানোর ছড়া, বাজনা-বাদ্য, ঘুমপাড়ানী গান তারা জানে!
মেলায় হাঁটার পথে বাবার আঙুল ছেড়োনাকো
বাবার পাঁজরে লেপে সাবধানে থেকো।
বাবা তোকে ভালোবাসে মেয়ে, সবচেয়ে খাঁটি ও পুরানো।
বাবার আঙুল ছেড়োনাকো; পাথরের রাজ্যে বড় কষ্ট
জনারণ্যে বেশি বেশি নির্জনতা ভয়
সমুদ্রের মধ্যবর্তী প্রবাল দ্বীপেও চোখ যাবে
বাবার আঙুল ছাড়া একদিন ওখানেও- খুব বেশি একা মনে হবে!
হারানোই ভবিতব্য তবু,
হারাবার আগে জেনে নিও
কতটুকু মেঠোপথ, কতটুকু পীচের রাস্তা
অতঃপর কোন পথ অথৈ জঙ্গলে গিয়ে থামে।
তারও আগে, যতটুকু পারো,  (তুমি) বাবার আঙুল ছুঁয়ে থেকো
বাবা তো্রে ভালোবাসে মেয়ে, সবচেয়ে নির্লোভ ও পুরানো!


নেশা সম্পর্কিত



আসুন, আমরা এই নিভৃত চাঁদের ছায়া থেকে
কিছুটা ব্যবস্থা করি হেঁয়ালী সবুজ
কিছুটা আশ্রিত হোক সুখ ও সম্ভোগ
নেশার মতন তীব্র রাত
চেয়ারে অথবা শূন্যে
কিছুটা নিঃশব্দে বসে থাকি
নিশুতি পাহাড়ে বসে
প্রথম মহুয়া পান হলো
অন্ধকার- তার সঙ্গে বসবাস করা
সুশ্রী মাধুর্য নাচে চন্ডালিনী কিংবা
মাতাল হাতির পাল-- বীরভূমে
আসুন কিছুটা করি রাজনীতি
সামাজিক চিন্তাভাবনা
অথবা প্রেম, শুভ কিছু রচনার পাঠ
বৈশাখে-বসন্তে ঝড়ে পড়া হাঁস আর
চলমান রঙধনু নগ্নতা হয়ে যাক
রঙের বসন নেই
আসুন, সামনেই এই মাটির হাঁড়ির মধ্যে
আঁকাবাঁকা সাঁওতাল নারী
চকচকে কালো আর সিঁথীতে সিঁদুর
হাঁসুলী বাঁকের লাল পথ
মানে রঙ, আবার নগ্নতা
পাতার-বৃক্ষের মতন সমান অন্তরাল
কষ্টকর কুয়াশার নয়
রাত্রি মাতাল হলে
মাতালের কী-বা আসে যায়!


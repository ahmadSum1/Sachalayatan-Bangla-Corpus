অন্ধকারে জলের শব্দে- জটিল কুয়াশায়



রাতের শব্দগুচ্ছে চাঁদ উঁকি দিয়ে যায়- অন্ধকার দ্বিখন্ডিত
তোমার রাত্রির তীরে আছড়ায় প্রসন্ন বিকেল
স্টেশান স্পর্শ করে নিয়ত চলে গেছে দূরগামী মানুষ, 
পাথর, মালবাহী যান
সমস্ত সংসার ঘিরে মোহিত এটুকু সময়
এইটুকু অপেক্ষার ঢেউ!
অবকাশ নিলো খুলে জন্মের নীল চোখ,  দ্রাবিড় রক্তের ধাঁধাঁ
বড় ব্যথা শূন্যতা।
নগরে অগন্তুক; এখনো আঁকড়ে আছি পিতৃপুরুষের ঋণ সশব্দ গ্রাম্যতা!
বাইরে বাঁশির ডাক- ভেতরের উষ্ণ জানালা
ভাসতে পারেনি একা
ভাসাতে পারেনি একা, 
স্পর্শের অতীত কুয়াশায়
এক একটি শব্দ গুনে জলধারা পার
জটিল জীবন পারাপার
তোমার রাত্রির ঘামে
ভিজে যায় প্রসন্ন বিকেল
তোমার চাঁদের ঘ্রাণে হাসে খুব ক্ষয়ে যাওয়া জলমগ্নতা-
যাবতীয় অন্ধকার দ্বিখন্ডিত হয়।


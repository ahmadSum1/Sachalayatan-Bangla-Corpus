অন্যমুখ



পৃথিবী  তোমার প্রশ্নের কোনো উত্তর দিতে পারেনি
সমুদ্রের কান্নাও তাই শোননি ভেতরঘরে
ঈশ্বরের অভিশাপ অমাবশ্যায় হারিয়ে যেতে গিয়ে
আটকেছিলো  শিশিরের  বিন্দুতে 
তাকে তুমি সেইখানে দেখে আশ্চর্য-চিনেছিলে
দৃশ্যের অন্তরালে সে তোমাকে  নিয়েছে পর্বান্তরে
যখনই খুঁজেছো বাতিঘর, ;যখন
হাতের তালুতে নেচেছে অহংকার
এক মুহূর্ত থেমেই
স্মৃতির পরীক্ষায় তুমি হেরে যেতে থাকো, হেরে যাবে।
কোনকিছু নয়, কোনকিছু নেই
ছিলেনা কোনকিছুতেই
পৃথিবীর প্রথম কাদাজলে খেলেছিলে, মনেই পড়েনা
পৃথিবীর প্রথম বালিতে পুড়েছিলে
মনেই পড়েনা
পৃথিবীর প্রথম প্লাবনে তুমি 
একা হয়েছিলে
সে-ই তোমার মুছে না যাওয়া একমাত্র স্মৃতি!


বাস্তু সন্ধানী পথিকের জন্যে



তোকে আমি ধরে রাখতে পারিনা
অনিচ্ছাতে নিজের দোষে হারাই
ছুঁয়ে দেখব তোর চিবুকের মায়া
জলের মধ্যে কেবল জলের ছায়া
বদ্ধ পাগল দুরন্ত দিন কাটে
ছায়ার শোকে রোদের দুঃখ বাড়াই।
অগোছালো পথিক পথেই থাকি
হয়তো কোথাও শিশির রাখে পাতা
আধেক জীবন বিষন্ন বল্কল
শীতের চাপে জমতে থাকে জল
সবুজ নামের আনন্দ থামে না
চেনা নদী সকল খরস্রোতা।
তোকে যখন পেয়েছিলাম ভোরে
কোলাহলের মাঝেও অথই একা
কষ্টগুলো একাই নিলি তুলে
জীবনযাত্রার বাস্তবতা ভুলে
বুকের চড়া জুড়িয়ে দিয়ে স্রোতে
শিখিয়ে দিলি ঋদ্ধ বেঁচে থাকা।
তোকে আমি লুকিয়ে রাখি কোথায়
শীত দেখলে মন যে কেমন করে
বসন্ত তুই এসেছিলি হাওয়ায়
দূরে যাচ্ছিস হাওয়ার দুহাত ধরে!


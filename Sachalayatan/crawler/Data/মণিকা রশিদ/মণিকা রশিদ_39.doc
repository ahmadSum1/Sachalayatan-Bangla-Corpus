নীল শুদ্ধি



আকাশের কাছে শুধু যেতেই চেয়েছি, হে মুগ্ধতা
তুমি বিন্যাস করেছ নীল ছায়া
একচক্ষু চাঁদের আসরে শাদা মাধুরী ধরেছ
ভেঙেছি নদীর মত, এখনো তো ভাঙি
এখনো যে যেতে চাই
অর্থহীন নীলিমার, 
অবোধ্য ঘোরের খুব কাছে।
ঠিকমত হাঁটতে শিখিনি, তবু
যেতেই চেয়েছি আমি 
মোহ মুগ্ধতার কাছে-
ঠিকমত গাইতে জানিনা
কন্ঠনালী ছিঁড়ে তবু 
জমাট রক্ত ওঠে, শব্দ যন্ত্রণায়!
অথচ, ব্যথা-, এত সহজে কি হয়!
আমার চুলের কাছে স্নেহময়ী হাত
আমার বুকের কাছে ভেজা গল্পকথা
এরা তো আমাকে কেউ যেতে দিচ্ছে না!
'এসো, শোনো বৃষ্টি হবে' বলে, এরা
বেঁধে রাখে মেঘের শেকলে
করতলে রোদ এনে আটকে দিচ্ছে
রৌদ্রস্নান ঘাটে-
সামান্য ঘটির জল, তাও দেখ
কেড়ে নিচ্ছে অতি ভালোবেসে!
ওৎ পেতে রয়েছে অধরা
ক্ষুধা দেখলেই জব্দ করে
তৃষ্ণা দেখলে টেনে নেয় সমুদ্রের ভাঁজে
তারপর..., আমি জানি
সমুদ্রের গভীর জলেও আমার জন্য
অপেক্ষা করে  আকাশ; মানে--শূন্যতা!


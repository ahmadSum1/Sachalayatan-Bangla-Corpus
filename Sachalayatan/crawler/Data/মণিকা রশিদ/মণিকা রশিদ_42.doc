মূক চৈতন্যের কথকতা (২)



১/
মাথার ওপরে ছাদ, নিশ্চিন্ত সঙ্গম,
অভিমানকে এর মধ্যে ডেকোনা;
অভিমান উদ্বাস্তু হয়েছে অনিশ্চয়তার খোঁজে।
২/
অজ্ঞানতা ক্ষমার্হ
আঘাত কখনো শিল্পীত নয় জেনেছি এমন
বায়োস্কোপের হাট-বাজার নিমিষেই স্পষ্ট দেখা যায়
কেন দেখা যায়!
৩/
মাঝে মাঝে একা হওয়া ভালো
মাঝে মাঝে একা থাকা ভালো
মাঝে মাঝে প্রাচীন কর্ণের মত
একা পথে হাঁটা খুব ভালো
৪/
 বর্ষার ভ্রুণে জন্মেছে যে নদী
তাতে মেঘেরই প্রবল অধিকার।
৫/
রোজকার যাত্রী যেইখানে
দেখেনি কখনো ঝউবন
মেঘহীন উষ্ণ সেই চড়ে
কান পেতে শুনেছি শ্রাবণ!
৬/
রঙীন গেলাশে আধাচাঁদ 
নিমেষে লাটাই ফাঁদে মন
যুবক মেঘের চোখে আরোপিত অন্ধ রুমাল
পথের স্রোতের সাথে বাঁচবার বাজু জুড়ে যায়
বিষাদ এড়াবো বলে
ভুল করে গিয়েছি গো
মুখ ভার করেছিল নক্ষত্র সময়।
৭/
বাদামী বৃষ্টির তাপে দিক ভুল করেছে আকাশ
ভরসা রাখোনি কোন, তবু একবার
মৃদুস্বরে জপ ইষ্টনাম,
একটি গ্রহের কথা বল 
(যার) জলের, রোদের রঙ কখনো তোমার মত নয়।


প্রস্তরিত



তটভূমির কাছে  মাথা নত করে বলতে চাইছি
সূর্যদেবের জ্বলন্ত চোখের দিকে এখনো তাকাতে পারিনি আমি
এমনকি স্বচ্ছ স্রোতের কাছেও রেখে যেতে পারি্নি স্পষ্ট কোনো রাত-আয়না
ভৌগলিক সীমারেখার অবলুপ্তি প্রার্থনা করি আজ
আমাকে আমার ইচ্ছের উষ্ণতায় বিনা-বাঁধায় যেতে দেয়া হোক
আর অস্থির অগ্নিপিন্ডের সাথে দৃষ্টি-বিনিময়ে আগ্রহী নই
স্মৃতিপ্রণালীর নিরাপদ রেখায় নিরপরাধ ঢেউ যেন 
নিয়ে না আসে যজ্ঞের কাঠ, বাঁচবার যাদুমন্ত্র
যেমন একদিন চাঁদের স্খলনে মর্মরিত হয়েছে রাত
নিজস্ব আঙুলের কাছে শর্তহীন সমর্পনের গায়ত্রী
প্রাগৈতিহাসিক সূর্যোদয় আর সর্বগ্রাসী প্লাবন 
আনন্দ নামক কম্পনের গভীরে নিয়েছিল শ্রুতির উপবীত
যেমন আমি তারপর
আনন্দে গলে গলে একদিন নদী, একদিন ফল্গু, একদিন আলো---
আবার তেমন আমি অন্ধ রাতের সাথে
গলে যেতে চাই
জ্বলে যেতে চাই
গভীরের গুহার পাশে 
নিঃশব্দে দাঁড়িয়ে থেকে বিরামহীন
অশ্রুপাত করতে চাই!


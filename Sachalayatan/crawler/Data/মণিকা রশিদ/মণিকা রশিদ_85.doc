দ্রবণ



একই পথ এঁকে বেঁকে ছিন্ন ভিন্ন হয়ে মরে গেছে
অশ্বের খুঁড়ের শব্দ সুদূরে মেলায়
জলার গলিত পাঁকে
নদীর উদ্যমী বুকে
মানুষের শিল্প পাতে বুক
আর নিঃসঙ্গ বৃদ্ধের সাথে নিঃসঙ্গ তরুনীর আনাগোনা
জলাভূমি বুক খুলে দাও
স্তনের বৃন্ত ছুঁয়ে দেখি
জন্মের কিঞ্চিৎ পরেই মাতৃস্তন দুর্গম যে ছিল
এখনো গোপনে তাই, মায়ের দুধের ঘ্রাণে কাঁপি
এখনো গোপনে তাই শরীরের ওম চাই
বাহুর বালিশ চাই, নিষ্কাম চুম্বনের আশা করি...
বিদগ্ধেরা যা বলে বলুক-বিশুদ্ধ বৃদ্ধের সঙ্গে যাবো-
ঝিনুকের যাদুকষ্ট ভেঙে
জানা যাবে জ্বলনের অণুর পরিমাণ!
আমারে কীভাবে বল-'থামো!"
তোমার ওই বুক ছেনে একবারও
দাওনি তো হেমন্তের ধানিগন্ধ নিয়ে আসা
কুয়াশার কিছু বরাভয়!


প্রতিচ্ছায়া



সেইদিন প্রথম শামুকের ভেজা মুখে কার প্রতিচ্ছবি দেখেছিলে? যেসব বালিকারা মাঝ রাত্তিরে দোতলার কুঠুরিতে শুয়ে শিশিরের শব্দ শুনেছিল টিনের চালায়, টুপটাপ! তাদের কি আসলে কোন অবয়ব, কোন নিজস্ব প্রতিচ্ছায়া ছিল?তাদের বর্ধিষ্ণু শরীর অজান্তেই ভ্রান্ত এবং পরাশ্রয়ী জীবনের দিকে ক্রমশঃ ধাবিত নয়?তারা কি তবে অসূর্য্যম্পশ্যা ছিল, নাকি তাদেরও গোপন প্রেমিক গোপনেই দিয়েছিল দুঃস্বপ্নের ভস্মীভূত শহর-অমায়িক স্মৃতিচিহ্ন।-যেখানে মধ্যযুগের রমনীরা শোক এবং অবাধ্যতার নকশী কাঁথা বোনে, যাবতীয় করুণাকে তারাও হয়ত নিয়ে থাকতে পারে আমোদের রসদ হিসেবে- ।ফলতঃ শামুকের ভেজা মুখ ছেড়ে যে দুটি নগ্ন চক্ষু বেড়িয়ে এসে শ্যাওলা ও জল খুঁজে ক্লান্ত, তারা আসলে প্রতিবিম্বের কথা ভাবেনি; আর যেসব বালিকারা শিশিরের শব্দে ত্রিতালের ষোল মাত্রা গুনে ঘুমের আয়োজন করেছে তাদের কোন শামুকের বর্ম লাগেনি কোনদিন। বাস্তবিকই তারা কোথাও, কোন গভীর পুকুরের অতলদেশের নির্জন কুমারী  ছিল- আর হয়ত এখনও তারা কোথাও একটা প্রকৃত কুমারীই রয়ে গেছে। হয়ত তাদের অনিচ্ছাকৃত ছেঁড়া ওড়নায় অদ্যবধি অংকুরের অপেক্ষায় বাঁধা আছে ধেনোবীজ-অথবা নির্দ্বিধায় বলাই ভাল যে হয়ত তারা এখনও সেই নির্বিকল্প-নির্ভুল কৃষকের জন্য নিদ্রাহীন অপেক্ষারত!!


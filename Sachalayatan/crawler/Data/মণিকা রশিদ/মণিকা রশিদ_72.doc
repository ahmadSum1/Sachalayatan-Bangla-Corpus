চক্রব্যূহ



সেই থেকে আজ অবধি এক বৈশ্বকালিক চক্রব্যূহ সুকৌশলে টানে
 চলৎশক্তিহীন ব্যক্তিগত পার্থিব জীবন।
স্থূলকায়া বটের মতন, শেকড়ে প্রোথিত। পৃথিবী বদলায়-
স্বাস্থ্যদায়ী হাওয়া খেতে বিপাশার উদ্যানে যেতে ঈপ্সিত হই কতবার-
 সবিস্ময়ে যদিও জানি সীমানা গিয়েছে থেমে সমতটের কিঞ্চিৎদূরে
 আমারও আর , হাত সরে না -পা সরে না, অলস লাগে!
হয়তো হীরকখন্ডের মতন দ্যুতিময় স্রোতও উদ্বাহু কামার্ত,
মোহকে লুকাতে চায় উজ্জ্বল আলোয়
পাশাপাশি সংবদ্ধ ইহলোক আর আমি- পাপী উঁইপোকা-
দেখে যাই সে কেমন ভালোবাসে তাকে, সৃষ্টিশীল  বিজ্ঞাপনে
কেমন কাঁপায় সব পাশে থাকা বুনো প্রজাপতি...
 তোমার শয্যা আর তোমার গোলাপ-
 সারাজীবনের এই যত্নলালিত সঞ্চয়;
কোমল আলোয় ভেজা নিষিদ্ধ ড্রইংরুম-
ভাবি চেনা, আসলে
 অচেনাই থেকে যায় ধানক্ষেতের আলের মতন
চেনা- জানার মধ্যবর্তী  সূক্ষ্ম রেখাটি;
এর মধ্যে নাব্যতা বা পলির বিস্তার-
কিভাবে বুঝি?
দিনশেষের দগদগে কাষ্ঠখন্ড নির্বাপনে তাই
একাকীত্বের  ভূমিকা থাকেনা
জ্বলন-নিভান শেষে কয়লার করুণ স্তুপে যাকে পাও
সেও তো  এ সভ্যতার ন্যাংটো ঢাকা অব্যর্থ খোলশ,
কূটকৌশলী ও চিরন্তণ!


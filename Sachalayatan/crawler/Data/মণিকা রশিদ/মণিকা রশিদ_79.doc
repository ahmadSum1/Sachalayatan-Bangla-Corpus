তোকে ছুঁতে চেয়ে



তোকে ছুঁতে গিয়ে আমি
 আগুন ছুঁয়েছি!
বাগানে আগাছা গাছ
তারও ফুল বারোমাস
উদাস গন্ধরাজ-
তাকেও ছুঁয়েছি!
তোকে ছুঁতে গিয়ে আমি
শিশির ছুঁয়েছি--
বন্যগন্ধ কচুপাতা
টলোমলো অস্থিরতা
নতুন ব্যাঙ্গাচি সব
তাকেও ছুঁয়েছি।
তোকে ছুঁতে গিয়ে আমি
কষ্ট ছুঁয়েছি--
গোধূলি হারিয়ে যাওয়া
রাত্রির ভোর হওয়া-
কাতর শুক্লতারা
তাকেও ছুঁয়েছি।
তোকে ছুঁতে গিয়ে আমি
মানুষ ছুঁয়েছি--
 মৃত্যুর জটিলতা
জীবনের অর্থকথা
হাসির মহিমাটুকু
তাকেও ছুঁয়েছি।
তোকে ছুঁতে গিয়ে আমি
শরীর ছুঁয়েছি--
শরীর দিয়েছে কিছু
শরীর নিয়েছে কিছু
গল্পুক বালিশ কাঁথা
তাকেও ছুঁয়েছি।
তোকে ছুঁতে গিয়ে আমি আগুন ছুঁয়েছি!
পারিনি ছুঁতেই তোরে---
পুড়েছি নিজের জ্বরে
অসুখ পাশেই ছিল
নিবিড় নিয়েছি!


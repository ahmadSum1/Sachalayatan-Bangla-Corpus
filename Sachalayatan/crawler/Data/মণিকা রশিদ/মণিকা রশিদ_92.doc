সাঁতার



-জল বড় ভয় করে, বাবা! হাত ধরো!
শ্যাওলা, সাপ, শিং মাছ, কাউকে চিনিনা দ্যাখো---
-এভাবেই ঝাঁপ দে- সাঁতার শেখো
বিষখালী ছাড়বে ভেবেছো?
-হাত ধরো! হাত ধরো বাবা!
- জল চেন,জল চেন, জল----
সাঁতার শেখো!
সাঁতার শিখেছি, বাবা
নদী চিনে গেছি;
অনায়াসে তুলে আনি ঝিনুক, পাথর।
ঝিনুকে হৃদয় আর পরাণ পাথরে
ওদের করেছি জড়ো এপারে ওপারে,
বাবা, হাত ছাড়ো--
আজ আর শ্যাওলা লাগেনা, সাপ, শিং মাছ---
সাঁতার শিখেছি বাবা, কোথাও থামিনি!
ক্লান্ত লাগে, সামুদ্রিক ঝড় জলোছ্বাস,
এখনো পুকুর আছে সেরকম কালো?
শ্যাওলা বড় মনে পড়ে--সাপ, শিং মাছ---
ক্লান্ত লাগে!(বাবা!)
আবার শেখাতে পারো নতুন সাঁতার?


পারাপার



দেয়ালে আলোর বিস্মরণ! রঙ, আমি রঙধনু দেখিনি তেমন। যতগুলো বর্ষাকাল-বাঁশের সাঁকোতে পারাপার, সাঁতারও হয়নি শেখা, পারাপারে অভয় পাবো! যতই টেনেছি সূতা, দ্রৌপদীর শাড়ি- লাজভয় আঁকড়ে থেকেছে। তাই ভাবি, এই তন্তুতাঁত- ছেড়ে যাওয়া ভালো। দূর থেকে শিল্প খুব মিহি মনে হয়।
মায়ের হাসির খোঁজে বেরিয়েই রক্তছাপ নীল শীত দিনে। আঁচলের গন্ধ খুঁজে ছেঁনেছে শরীর শুধু, এনেছে বিষাদ খুব; অসহায় হয়েছে সুদিনে।
এ শহর ছেড়ে যাবো, আমায় কি মনে পড়ে, মা? মাঝরাতে দীর্ঘশ্বাস দাও। সমস্ত এ শিশুটির জন্য যাকে ঈর্ষা দিয়েছো শুধু-শৈশবের রাতজাগা সুখ।
ফিরে যাওয়া যাবে নাকি- কিছুটা কি স্নেহ রেখেছো? সেই সুখ, যার খোঁজে ক্রোধের বিকাশ। দূর থেকে ভেসে আসে সম্ভ্রমের মিথ্যা লোকসুর। আমার সে গন্ধ চাই-যার তলে লুকাবো আগের মত-যাকে তুমি ভাগ করনি, বিলানোও নয়।
এই তীক্ষ্ণ কাঁটাবন ছেড়ে যেতে চাই। পিছে কেন তবু, তবু মুহূর্তেরা হাঁটে! এ শহর ছেড়ে যাব-আগ্রাসী মুহূর্ত সব নিলামে দিলাম!


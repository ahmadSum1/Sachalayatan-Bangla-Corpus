সীমারেখা



সকালে কফির কাপে 
ঝিমায় মেঘের ফণা- অসুখী প্রহর
রাতের শ্রান্তি থেকে ধার নিয়ে নৈর্ব্যক্তিক আলো
দিন যেন থেমে থাকে শেষ সিঁড়িটির ধাপে-
বাসস্টপে ভেজা রাস্তায়
আমরা মেঘের মত যে যার সমুদ্রসীমায়  উড়ি
নিঃশ্বাসে বাতাসে অলস তরলতর দিন
আমি নই, তুমি নও কোনোদিন কেউ
এই ধূসর শহরে ছিলো না
এই দেশে হরিণ ছিলো না কোনোকালে
ময়ূরীরা জেনেছিলো
ক্ষুধার অস্ত্রের কাছে সুন্দর কেবলই নতজানু
আমরা জানিনা কিছু এই পৃথিবীর
-
দীর্ঘ ভ্রমণ শেষে ঝর্ণার নদীতে মেশা জল
এখন হয়েছে শুধু রঙধনু মাছের আবাস
কেউ আর নিজের ছায়ার দেখা
পাবে বলে জলে যায় না


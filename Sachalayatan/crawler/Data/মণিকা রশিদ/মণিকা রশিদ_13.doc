মূক চৈতন্যের কথকতা (৫)



১।
ইচ্ছে হয় অন্ধ হই
সম্মোহনের সিঁড়ি পার হতে হয়
ইচ্ছে হয় বৃষ্টিস্নান
জ্বলন্ত দুপুর ডাকে সকল সময়
২।
হাত তুলে দেই হাতে 
অদল বদল করি হাতের রেখা
হাত তুলে নিই হাতে
আমার সকল ভুল
তোমার ভুলের চোখে দেখা
৩।
এত দেখে শিখিনি জীবনের রঙ
কীভাবে বৃষ্টি নামে-মেঘের স্বনন
এত এত ঝড় গেল-ঝরা পাতা আসে
ঘুম ভেঙে পা রাখি
সকালের ঘাসে
৪।
উড়বার দিন
দিকভ্রান্ত
আকাশ অসীম
৫।
আজ আমার এত কথা
কণ্ঠার শেকড় ধরে টানে
আনন্দ উৎস খোঁজে
বেরোতে চাইছি দেখ-এ প্রথম
বোবা হয়ে আছো বলে
জলে ভেসে যাচ্ছে সব 
নগরের পথ


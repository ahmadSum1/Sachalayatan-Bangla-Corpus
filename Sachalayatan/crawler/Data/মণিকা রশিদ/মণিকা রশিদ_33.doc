মূক চৈতন্যের কথকতা (৪)



১।
আমি তো পথের মাঝে রথের শেকড় দেখি
বড় বেশি আগে থেকে ভেঙে আছে চাকা
বড় বেশি আগে থেকে স্রোত মুখস্থ বলে
জোয়ার ভাটাতে খুব অমিল দেখিনা
আসে যায় একই জল এক বিষখালি
কার বাড়ি কার খড়
কে রেখেছে নিরুদ্দেশ গ্রামটির নাম
বয়স তো তাতে কিছু যোগ করে না!
২।
খুলিনা পুরান পৃষ্ঠা
পুরান কথার ভাঁজে আটকে গেছে
সামাজিক তত্ত্বহীন পতংগ হৃদয়।
৩।
আগুন নিভেছে বলেই স্ফুলিংগ ভুলে যাওয়া যায়?
৪।
পুরুষ পেয়েছে সব নৈতিকতার ছেঁড়া জাল
নিঃশব্দে সাঁতরে ফেরে নিজস্ব জলে
সব মাছ, সব স্রোত হাঙর ইলিশ
চাঁদের রাতের নদী আমকাঠে নৌকা-
বৈঠাও জন্মসূত্রে তার
৫।
নতুন মৃত্যুকে ডেকে দিয়ে দিতে ইচ্ছে করে
পুরানো মৃত্যুর ফলাফল
৬।
বিষাদ বিক্রমী তাই
একা হই, এড়াবো কীভাবে
হয়েছ যখন অস্থি
বিষাদ মেখেই দিন যাবে
৭।
ভুল জন্মে, মমতায় ভুল বড় হয়
ভুলকে আদরে রাখি
যদি ভেঙে যায়- এই ভয়


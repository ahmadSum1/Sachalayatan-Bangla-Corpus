ভোর



ততক্ষণে জেগে ওঠে পাখি
অসমাপ্ত গান থেমে যায়
দুই চোখে রেশমের ঘুম
প্রতিচ্ছবি পেলব আয়নায়!
যখনি সে বখাটের মত
চায় খুব স্পষ্ট- ডাকে, দেখে,
তাহাদের আমাদের ঘুম
নির্ঘুম দূরত্ব দেখে শেখে!
উল্কার মত সেই আলো
দুইহাতে মেঘ ঠেলে চলে
তার হাতে সমস্ত সকাল
বিকেলের পাখি তার কোলে!
এই শীত রাতভর জাগে
দিগন্তে পূবালির আলো
তোমায় জানিনা এতটুকু
তোমার তো জানাশোনা ভালো!
ছুঁয়ে দেখ,- জল নই আমি
যদিও ঝর্ণা বেয়ে নামি
তোমার চিবুকে রেখে হাত
জানি তো- পাবোনা কোনো রাত
সমাপ্ত হবে না কোনো চিঠি  
সমাপ্ত হবেনা কোনো ঘুম! 
ধীরে ধীরে সরে যাও মেঘ
ধীরে খোলো বেদনা বল্কল
দূরালাপে জ্যোৎস্না আর
ধূসর এ কুয়াশা সম্বল!


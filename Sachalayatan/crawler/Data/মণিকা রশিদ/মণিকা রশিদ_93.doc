এসো, মাধুর্যে স্নান করি



অনেক উড়েছে ঢেউ, ছন্দোবদ্ধ পার্থিব লেনদেন
পার্থিব সমুদ্রে ডুব, পার্থিব সে বৈঠা টানাটানি
কম্পিত সন্ধ্যায় আজ সরল নৈপাট্যে কাছে এসো
বাড়াও চিবুক তোমার মধ্যমায় ছুঁয়ে ছুঁয়ে দেখি
সবুজ অরণ্য খোল লহরী বেষ্টনে ডুব দেই।
পুরোহিত প্রিয় ক্ষীণ সমিতের তুলি টানো পিঠে
আশ্চর্য সে রংধনুর সম্যক প্রেষ্টনে প্রেম লিখি
শ্যাওলা চৌম্বক উরু তুলে ধর খুঁজব জরুল
কুয়াশা নাভীতে দেখ, খুঁজে পাবে মাতৃত্বের ফুল।
বাড়াও দু’হাত মাপি আঙ্গুলের যৌথ আয়তন
ওষ্ঠ ও অধরে লিখি অন্তর্লীন অশান্ত অভিধান
আরো কাছে এসো শুনি চুলের গভীর ঘন বনে
কি সুঘ্রানে বয়ে চলে বর্ষা ও বসন্তের বিলম্বিত।
শরীরে সঙ্গীত দাও
হারাবো সে নৃত্যভঙ্গীমায়
আসনের উপাত্ত রেখে
খুঁজে দেখ হৃদয় কি চায়।
বেগুনী আগুনে লীন ময়ালের বন্ধনে আবাস
স্তনের ভার ভুলে সূচীস্পর্শে সরাও দীর্ঘশ্বাস
অমৃত যুদ্ধের অস্ত্র শীথানের পাশে থুয়ে এসো,
এসো আজ একবার
অমৃত মাধুর্যে স্নান করি।


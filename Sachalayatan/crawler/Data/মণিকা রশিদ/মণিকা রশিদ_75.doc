পরিচয়



আজ এতদিন পরে তার সাথে প্রথম দেখা
আজ এতদিন পরে তার সাথে শেষ পরিচয়-
প্রথম বুকের পাশে জোছনার নিষ্ঠুর নখের আঁচড়
জোছনা বিরান, শোনো, বিরান অরণ্যে নিয়ে যায়-
আজ এতদিন পরে চাঁদের শ্বেতীর বিস্তার
রোমাঞ্চের শস্যক্ষেতে রাত্রের শাদা ক্ষত, জ্যোৎস্নার পুঁজ গলা নদী
ভয়ের বিশাল গর্তে শোনো সব অজগর তারারা মিলে
মৃত্যু নয়, বেদনাও নয়-
হাহাকার নয়-
'নিরবতা মহান'শেখায়!
তোমাকে পাবার আগে মহান নিরব
তোমাকে জড়িয়ে ধরে মহান নিরব
তোমাকে হারাতে গিয়ে নিরবতা,
আমি বুঝি।
সমস্ত  সুন্দর , বস্ত্রহীন! কংকালের কুৎসিৎ হাড়
নখ-দন্তে তেড়ে আসে সুখের সময়
সুখ- আহা ভাবালুতা, শীতের কাঙাল রাতে
ওপারের বটগাছ খেলাছলে এপারের অশত্থেরে ডাকে
খেলার বাস্তব রীতি; নিয়ম ভাঙাও যায়
যেভাবে বানানো যায় নিয়ম আবার-এরা কিছু নয়!
এতদিন পরে দেখি চারিদিকে সব শাদা
নিরাময় অযোগ্য ক্ষত
অরণ্য তোমার ক্ষত, জোছনা তোমার ক্ষত;
চাঁদ তুমি নিরাময় অযোগ্য গহ্বর-
ভালোবাসা, তোমারও যে এত ক্ষত-,জানতাম?
আজ এতদিন পরে তার সাথে প্রথম দেখা;
তার সাথে শেষ পরিচয়!


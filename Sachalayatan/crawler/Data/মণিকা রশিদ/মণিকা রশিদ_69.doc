জোনাকি




একাকীত্বের নির্জনতা ফলবতী করবে না এই রাতে?
ডাহুকের লালাবাই নিদ্রারহিত কালক্ষয় করে চলে যার গন্তব্যে
দ্বিতীয় জন্ম নিতে চাও--
ঈশ্বরের বন্ধুতা ফেলে এসেছো যে
আরও কিছু  শুভকামী আত্মার আত্মীয় ফেলে এসে
ডাহুকের আত্মমগ্ন সুরে ঝাঁপ দিলে--দাওনি?
আধিপত্যবাদী- বিস্তারকামী
উদ্বাস্তু হাওয়া
শীতল করেছে চারিপাশ-
প্রিয় কলিংবেল শুয়ে থাকে নিরবতায়-দূরবর্তী গ্রামে
তুমিও তো জাননা তাকে  কোনোদিন আর
খাদ্য-বস্ত্র-শরীরের ঘ্রাণ দেবে কী-না!
না জেনে না বুঝে তুমি- বলো কীভাবে
অপার্থিবের আলো নিয়ে অন্ধকারে আকর্ষিত হও?
তুমিও যে পতঙ্গ-নির্দ্বিধায় ভুলে যাও তা
অন্তর্বর্তী আলো বুঝি তাড়িত করে নিরন্তর?
তোমার শুরু ও শেষ এই গৃহীর আবাদী বাগানে-
বড়জোড় ধানক্ষেত- বাঁশঝাড়
তারও আরও দূরে যদি থেকে থাকে গন্তব্য তোমার
বিক্ষুব্ধ বিশেষ ঢেউ এর হাতছানি; যদি থেকে থাকে-
পায়রা-বিষখালী-কীর্তনখোলার ভেজা মেঘ শুধুই নাচায় যদি-
হয়ত সে তোমার অস্তিত্বের কিংবা অবয়বের নয়
হয়ত সে পাখনার কাঁপন শুধুই আলোর ছায়াবাজি
নিঃশব্দে কোমল আলো পুষে রাখো
জেনেছ কি  গোপনে সে হতে চায়
ধূমায়িত রক্ত অগ্নিগিরি আর
সেইসব ছাই
মৃত্যুর পরেও কিছু কিছু মানুষ যা রেখে যায়
সন্ততি আর পবিত্র নদীর জন্যে।


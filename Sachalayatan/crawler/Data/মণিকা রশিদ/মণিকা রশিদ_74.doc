তিরন্দাজ



শিরস্ত্রান ছিলনা আমার, আজও নেই
বুঝিনি কখনো লাগে ঢাল, লাগে মুখ ঢাকা প্রবল মুখোশ
লাগে রাজনীতি শেখা- দুইয়ে দুইয়ে পাঁচ বানাবার।
এখনো বন্ধ চোখে অপার্থিব আলোকসজ্জ্বা
নিঃশ্বাসে ঘন হয় বাণিজ্যিক পুস্পের নির্যাস
তন্দ্রায় বুঝে নেই স্বর্গোদ্যানে নিয়েছো আমায়
এমন মৃত্যুর কথা ভাবি
এমন মৃত্যু কি হয়!
তোমাকে দেখবো বলে সুন্দরের পাশে শুয়ে
জীবনের ভাঁজ খুলে দেখেছি মরণ
শান্ত মরণ, কিছুতেই অভাবিত নয়!
এইসব দিনপঞ্জি, মরা বাঁচা
বাঁচাবার সাধ-
ফিরে পাওয়া  দিনের আলো,
নিমেষের চৈত্র সময়--
তোমার আলোই দেখি পরিচ্ছদের ভ্রম
অতিক্রম করে এসে
আমার দেহের কাছে থামে-
আমার হৃদয়ে এসে নামে।
একদিন, যেদিন  ওই দালানের কোনে বসে  ভরা জ্যোৎস্নায়
ছুঁয়েছিলে যাবতীয় শরীর বিস্ময়-
এমন মৃত্যুর সাধ বয়ে নিই দিনান্তের আঁচলে বেঁধে
আলো নয়, আলো ছিলোনা
অন্ধকারে দুলেছিলো যে, সে কে?
প্রেম নয়? তবে কেন কামার্ত শকুন ফিরে যায়
আমাদের ব্যবহৃত আদিম শয্যায়?


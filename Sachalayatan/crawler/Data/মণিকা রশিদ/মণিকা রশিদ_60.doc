উঞ্ছবৃত্তি ভালো লাগে না



উদাসী ভ্রমণে কেনো ব্রত নষ্ট করো?
আমার ডানার রথে মহারথী অর্জুনের বাস
তাকে আমি ক্রুশবিদ্ধ করতে পারিনা কোনোকালে
অন্দরে আঘাত লাগে—শ্বেতপদ্ম লাল হয়ে যায়-
রক্তস্রাব ভালো লাগে না!
মাটি ছেড়ে কংক্রীটের এই যে বিশুদ্ধ নিপাতন
তার নিচে শুয়ে থাকে
ধানের বীড়ার সুখ, গ্রীষ্মের অন্ধ ধূলা
গ্রামের উঠানে হাঁটা তরুণীর ব্রা বিহীন উর্ধগামী বুক;
উদাসী আদোরে তার ব্রতচ্যুতি হয়!
তার চাই মাড়াইয়ের উচ্চপীঠস্থান,
তার চাই একাগ্র কৃষক;
চৈত্রের ভোর রাতে ঋদ্ধ বনাশ্রয়!
কেন হে রাখাল তুমি
অন্য ক্ষেতে রেখে এসে নিজের লাঙল
আমার পলিতে ওই মরিচায় ম্লান হওয়া
অপাংক্তেয় অস্ত্রখানি বিদ্ধ করে যাও...
উদাসী সঙ্গমে কেনো ব্রত নষ্ট করো!
নিজেকে ভাবিনা মূল্যহীন--
উঞ্ছবৃত্তি ভালো লাগে না।


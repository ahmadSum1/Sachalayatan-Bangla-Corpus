রূপান্তর



ভুল স্রোতে নিম্নবর্তী জলকে বলেছি  কাল রাতে
অভিমানী তিল ছুঁতে আসবে না  নৈঋত হাওয়া
তারা, তারও বসন্তের রঙ খেলা শেষ;
তুমি যাকে পতঙ্গের পাখা সঁপে নিশ্চিন্তে দাওয়ায় বসে ঘুম
সুখের ঐরাবত তাকে দেখ
পার করে দিয়ে এলো-অসুখের, মুখোশের নদী!
এতো কোনো আধফোটা কিশলয় নয়,
গরবী গোলাপ ওই শুয়ে শুয়ে চোখ মোছে ঘন কুয়াশায়-
এমনই নিয়মে ওই শুঁয়োপোকা প্রজাপতি হয়
এমনই জেনেছে কেউ অযাচিত বিদায়ের কালে-
যেতে দাও-
আর যদি খুব বেশী কাছে থাকা সাধ-
স্মৃতির কুলুঙ্গী জুড়ে কিছু কিছু বাস্প তুলে রাখো!


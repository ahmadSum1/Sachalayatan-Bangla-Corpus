জাগরী



ধূসর গ্রামের গায়ে রেখে আসা
মাছের ঘামের ঘ্রাণ স্মৃতির অস্পষ্টতা
এখানে রাতের বুক চিরে
তীক্ষ্ণ ট্রাকের হর্ন সমূলে বিদ্ধ করে 
কৈশরের সবুজ নোঙর
ঘুমিয়েছো? জেগে আছো?
ঋতুর বৈরী ঝড় নৈর্ঋতে
প্রশ্নবিদ্ধ জীবিকার হাড়
রুক্ষ গাছের গায়ে 
রঙহীন লেপ্টে থাকা পাখি
ডানার আওয়াজে তার নাম নেই
নাম নেই পাখনার ওড়াউড়িকাল
এসব কখনো কেউ লিখে রাখে না
এ সমস্ত ক্রমশই
অবসন্ন জেলেদের ফেলে দেয়া জাল
ঘুমিয়েছো? জেগে আছো?
ভুলে গেছ পুরাতনী বৈঠকী গান
নির্ঘুম প্রহরে বসে বৃক্ষময়
শিশিরের চাদরের আগুনের কাল?
যখন নিজের সঙ্গে নিজের গোপন
নূপুরের ভারে নত বাতাসের
দুরূহ সংকেত-কোজাগরী রাত-ধানক্ষেত
আকাশের শরীরের সাথে
আটকানো শূন্যতার সরাসরি পথ
জেগে আছ-জেগে আছ?
ঘুমায়েছো 
ধুলো আর অসমাপ্ত তন্দ্রা রেখে
অলৌকিক সেবা ও কল্পনা
শ্রান্তি নেমে এলে পরে চিবুকের ভাঁজে
একা লাগে- একা লাগে- খুব একা লাগে?
সহসা উড়ন্ত ঠোঁট অচেনা চিলের
মত করে ঝাপটায় প্রিয় ঝাউগাছে
শীতের দুঃখী গাছ
শরতের আনন্দের ন্যূনতম তাপ
জমা আছে পরজীবী শ্যাওলার চোখে
কেমন শীতল চোখ-উত্তাপ
মাটির মতন ভিজে থাকে- বর্ষায় 
ভেজা উত্তাপ নিয়ে
বাতাসে তোমার নাম
গোপনে কে বলে-
ঋতুর অনেক ভাষা
অপঠিত গ্রন্থের মতো
শুয়ে থাকে শান্তির
ক্ষুব্ধ পাটাতনে


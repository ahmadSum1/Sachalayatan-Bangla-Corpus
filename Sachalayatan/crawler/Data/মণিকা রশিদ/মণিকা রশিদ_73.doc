শবরের প্রতি



তুমি এই জানালার নির্বিকল্প ছায়া
উঠানে যে বিকেল নামায়,
জড়িমা উড়ালে তুমি একমাত্র স্বপ্নের গৈরিক
আমার সন্ন্যাসে যার গৃহীর আবাদ।
অনাবাদী জমিনের ফাটল ভরানো প্রীত জল
নৌকারে তুলে আনো উজানের অমানিশা হ'তে।
তোমার আঘাতে সুখ, মধু জমে নীল বিষ পাপে,
নীল্ ব্যাধ তূণ ছাড়ে জলে নামা মানবী ছায়ায়...।
তুমি সেই উল্কা যার আগুনের ফলা ভালোলাগে
শবরী প্রতীক্ষা শেষে বান শুনি শরীরের কোনায় কোনায়
কুয়াশা রুপালী চাঁদে, চিবুকে-গ্রীবায়-
পাটি পেতে আশা করি তোমার নোঙর!
তুমি সেই নীল-বিষ সুধা,
 জীবনের দাহ মাঝে অনবদ্য দীঘির বলাকঃ
তুমি সেই পরাক্রম স্রোত-
গোধূলিতে যে আমার হ্রদ করে নদী!


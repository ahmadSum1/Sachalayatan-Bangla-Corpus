মূক চৈতন্যের কথকতা (৬)



১।
চুপচাপ উঠে আসো
থইথই বসে থাকো মেঝের ওপর
তুমি কি বন্যার জল,
কবে ফিরে যাচ্ছ সাগরে?
২।
শিকড় রক্তেই থাকে
তার থেকে তুমি বাড়ো
অথবা সে তোমার থেকে বাড়ে
ফিরে যেতে হয় তার কাছে
অথবা সে তোমার কাছে ফেরে!
৩।
আমাদের মায়েরা যেমন
শর্তহীন হাতগুলো
কপালে সময়মতো রাখে
আমাদের শিশুরাও তাই-
কপাল বাড়িয়ে দিয়ে 
উষ্ণতার নদী নিয়ে আসে
রুগ্ন শীতল দুই হাতে।
৪।
ইচ্ছে হলো হাওয়া আর
অইখানে পাথরে পাথর ঘষে
জ্বালাচ্ছ আগুন
তার পরিণাম জানো?
তৈলাক্ত প্রদীপ নিয়ে
শুষ্ক জঙ্গলে বসে আছি!
৫।
প্রাণে কোনো আস্থা নেই
মৃত্যুর দিকেই হেঁটে যাবো
বিপন্ন হতে হতেই এমন পতন, ভাবি
সে যদি এমন করে 
অবিরত না ডাকতো আর! 
৬।
বিস্তীর্ণ আকাশ-
প্রশ্রয়ে রয়েছে কতো মেঘ-
কতো ডানা
শুধু বৃষ্টিকে রেখেছো সংকটে
অর্থহীন শূন্যে তোমার 
উড়তে জানে না!
৭।
বহুকাল আগে থেকে বিরোধে জড়িত জীবন
ভেঙে ভেঙে- ভেঙে গেছে 
নামবার সিঁড়ি
আকাশ হাতের কাছে
এতো উঁচু থেকে আর মাটিতে জন্মানো ঘাস গুনতে পারি না।


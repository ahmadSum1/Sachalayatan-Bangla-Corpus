মৃতকাঠে শীত



আমাদের কাঠের টেবিলে
শীত খুব তাড়াতাড়ি এলো
কুয়াতলা জল পলকায়
শূন্যের তারারা চোখ মোছে।
যযাতি যৌবন খেলে যায়
জড়বস্তু উদোম ঈর্ষিত
উড়োজল ঠিক নেমে এসে
জানালার কালো তিলে বসে।
থামিও না জানালার কাঁপাকাঁপি,
মোহনীয় স্নান
টিলার সবুজ চায় ভাসমান কৃশানু আকাশ,
পর্দা সরিয়ে দাও, যে দেখবে দেখুক।
শীত খুব তাড়াতাড়ি এলো
সময় তো প্লাবনের পাখি
প্লাবন থামার পরে হিমের
উষ্ণতা মাখা উদার চাদর।
সময় তো প্রাপ্য নিয়ে যাবে
ঘুমাবে যে প্রাণ পাওয়া কাঠের টেবিল
মৃত কাঠে জেগে থাকে স্মৃতির হরিৎ।
জৈবিক জড়ায় ক্লিষ্ট মানুষের কিছু শুভক্ষণ
কাঠের টেবিলে জমা হয়!
শীতের আসার কথা হেমন্তের শেষে
অযথাই শীত খুব তাড়াতাড়ি আসে!


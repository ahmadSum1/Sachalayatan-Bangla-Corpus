দেয়াল



মেঘের পালক অব্দি বিস্তৃত দেয়ালে বসে চেয়ে গেছি বটের পাতার মত বাঁচা; বিরল ঋদ্ধতা নিয়ে ঝরে যাবো বিকেলের চমক আলোয়; শুকাবেনা মন্বন্তরে, অনাহারেও আর্দ্রতায় উদ্ভাসিত হবে উপশিরা। এসব কি হয় নাকি! আটটা-পাঁচটা ঘরবার, ওৎপেতে বসে থাকা ঠুলো মোড়ে মোড়ে। অন্ধকার গাঢতর হলে অপ্রেম দখল নেয় মানবিক সূক্ষ্ম চেতনা! মুখের আড়ালে মুখ, প্রেমের আড়ালে কৌশল , রঙের আড়ালে খুব্ধ ভীতিপ্রদ জীবনযাপনের কংকাল-বসে থাকে! এভাবে কি হয় বলো! যৌবন চিনে নিতে কত কত যুগ চলে যায়! নিম্নগামী রক্তক্ষরণ- নাড়ির ভেতরে নাড়ি শরীরের ভেতরে শরীর সমূলে উচ্ছেদ করে স্বার্থপর নিঃশ্বাস্টুকু কোলে নিয়ে বসা-যেমন বাস্তবে হয়; অবোধ বোধের মেঘে কল্পিত সাতরঙে ঢাকা থাকে সভ্যতার সন্ধিলগ্ন, প্রসাধনী ব্যবহার সেই থেকে শুরু। এখনো সমান ক্রোধে পথ খোঁজে গর্ভের সন্ত্রাস। এসব কি হয় নাকি- আকাশের নীল দেখা দেয়ালের কোনে বসে আরেক দেয়াল..।।আসলে এখনো বাঁচা প্রেমরূপী প্রশ্রয়ের তিক্ত করুণায়। 


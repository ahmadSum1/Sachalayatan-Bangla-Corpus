চন্দ্রকোষের কাছে



       ১
আমাকে নাওনি সাথে
পুঁতে রেখে গেছ এই ঝুলন্ত বারান্দা রঙমোহে
মনে হলো পথে নামি
মাঝরাতে ঘাসে শুয়ে আকন্ঠ কবিতা শোনাই
শুষে নেই মানুষের সভ্যতার পুরা ইতিহাস-
শুরু  শেষ  বৈকল্য  অন্ধকার
অর্ধেক রাত জুড়ে কপালের অর্ধেক রেখা
পড়বো পড়াবো
 অযাত্রা মিলিত হবে অগস্ত্য ভ্রমণে।
              ২
এতদিন পরে এলে বুঝে নিতে নতুন ভাষার বিবমিষা
অক্ষর পুরানো হয়ে দীর্ঘস্বর মুছে মুছে যায়
শূন্য ছাড়া অন্য অর্থে অর্থহীন বিকালের স্নান
রয়েছি কি বিরহে কাতর
কাতর কি হয়েছি এই ক্লান্তির মিলনে-
কাতরতা আমাকে মানায়?
                ৩
সূত্রহীন প্রাণহীন প্রান্তরের শীত
অপেরার নিঃসঙ্কোচ আদরের ভোর
আমাকে নামাও পথে (দোহাই তোমার)
ছিঁড়ে ফেল অবাস্তব মোহ মানবিক
পাখির জীবন শুধু
সত্য-মিথ্যা  বিষাদের বালিয়াড়ী
ছুঁয়ে দেখি  চেখে দেখি
 খেয়ে ফেলি মৃত্যুর বাড়ন্ত যুবা কোষ
এখনও সময় আছে, সূর্যোদয়ের এখনও বাকি!


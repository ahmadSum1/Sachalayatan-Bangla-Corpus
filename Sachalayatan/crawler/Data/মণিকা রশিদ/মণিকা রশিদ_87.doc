চোর সত্যই এসেছিলো... পুলিশও!



মঙ্গলবার বাড়ি ফিরে আমার বর সাদা কার্পেটের মধ্যভাগে আশ্চর্য পায়ের ছাপ আবিষ্কার করে তখনো ঘরে না ঢোকা আমায় বলে -" শোনো, ঘরে মনে হয় কেউ ঢুকেছিলো!" প্রায় সাথে সাথেই সে আরও আবিষ্কার করে রান্নাঘরে সিঙ্কের পার্শ্ববর্তী জানালা সুন্দর করে খুলে রাখা! গভীর সন্দেহে সে বলে-" চোর এসেছিলো!" আমার বিশ্বাস হয় না! কার্পেটের দাগকে তার চোখের ভ্রম বলে মনে হয়; জানালা খোলা সম্পর্কে মনে হয় আমাদের দুজনের কেউ খুলে রেখে গিয়ে থাকব। আমার নিজের ভুলে যাবার অভ্যাস বরাবরই পরিবারের বিশেষ আলোচ্য বিষয়। গত একবছরে এই বাড়ির চাবি এই নিয়ে তিন বার হারিয়েছি, ভুল করে দরজা খুলে রেখে গেছি পাঁচ-ছয় বারের কম হবে না, জানালা খুলে রেখে যাওয়া খুবই স্বাভাবিক ব্যাপার। আমি বলি-" এই এলাকায় চুরি হয় না, তোমার খালি সন্দেহবাতিক!"
আমার এ ধরণের কথাবার্তায় সে খুবই অভ্যস্ত।  অতএব সেসবে পাত্তা না দিয়ে বাড়ির পেছনের দিকে যেতে হয় তাকে। রান্নাঘরের জানালার ঠিক নীচে একখানা গার্ডেন চেয়ার তখনো পাতা রয়েছে, বেসমেন্টের জানালার নেট সামান্য কাঁটাছেড়া করা হয়েছে। সুতরাং নিশ্চিত হওয়া গেল কেউ চেয়ার বেয়ে উঠে জানালা খুলে  ভেতরে উঁকি দিয়ে সিঙ্কে রাখা এঁটো বাসনপত্র দেখার চেষ্টা করেছিল। আমি বললাম," কেউ এসেছিল কৌতুহলী হয়ে, সিঙ্ক থাকার কারণে ভেতরে ঢুকতে পারেনি!"
আমার বিশ্বাস হয় না! আমার আসলে বিশ্বাস করতে কষ্ট হয় কেউ আমার আনুপস্থিতিতে আমার বাড়িতে ঢুকে আমার ব্যক্তিগত জিনিসপত্র ঘাটাঘাটি করার মত অরুচিকর আপরাধ করতে পারে! আমরা সারাবাড়ি ঘুরে দেখি প্রয়োজনীয় কাগজপত্র এবং অন্যান্য বস্তুসব জায়গামতন আছে। মনে মনে বলি এই এলাকায় যখন চুরি-চামারীর রেকর্ড নেই...আর  তাছাড়া শুধু শুধু আমার বাড়িতেই কেন চোর আসবে- আমার বাড়িতে এমন কী আছে!
আমার বর দ্বিতীয়বার সারাবাড়ি ঘুরে দেখে-সবকিছু ঠিকঠাক আছে! সব যখন ঠিকঠাকই আছে তখন আর পুলিশ না ডাকারই সিদ্ধান্ত নেই আমরা।  রাতে আরাম করে ঘুমাই,পরদিন কাজকম্মে মনযোগ দেই, ফোন করে হাস্যরস বিনিময় করি! এইভাবে দিন গড়াতে গড়াতে শনিবার আসে।
কোথাও একটা নেমন্তন্ন ছিল। এমনিতে এখানে জীবনযাত্রার ধরণ আর আবহাওয়ার কারণে শাড়ী পরে বেরোনোর উপলক্ষ্য বেশ কম। এই গ্রীস্মে তাই কোথাও যাওয়া মানে শাড়ী পরা, সাজুগুজু এসব থাকে। শাড়ীর মহিমায় শাড়ীর সাথে মিলিয়ে গয়না খুঁজতে গিয়ে দেখি গয়নার বাক্সগুলোর যেখানে থাকার কথা সেখানে তারা নেই! বেশী গোছাতে গিয়ে অন্য কোথাও রেখেছি কী-না ভেবে সারাবাড়ি খুঁজি। অন্য কোথাও আর তাদের খুঁজে পাওয়া যায় না! এবার আমার বিশ্বাস হয় বাড়িতে চুরি হয়েছে এবং চোর নিরাপদ দ্রব্য হিসেবে আমার গয়নাগাটিকেই পছন্দ করেছে! বিক্রী করায় ঝামেলা কম, কাগজপত্র পেছনে ধাওয়া করে না--চোরের বুদ্ধি দেখে সত্য কথায় খুবই মুগ্ধ হয়েছি!
আমার বরকে বাড়িতে চুরি হয়েছে বলাতে সে আমোদিত ভংগীতে আমার কথা ঘুরিয়ে জবাব দ্যায়,"এই এলাকায় চুরি হয় না, তোমার খালি সন্দেহবাতিক!"
গয়না চুরি যাওয়া আর নেমন্তন্ন রক্ষা করা নিয়ে দুজনের মাঝে বেশ আলোচনা হলো। গয়নার শোকে নেমন্তন্ন বাদ দিয়ে পুলিশকে ফোন করা যায় কী-না, অথবা নেমন্তন্নে না গেলে গয়নার ফিরে আসার সম্ভাবনা আছে কী-না... আলোচনা শেষ করে আমরা নেমন্তন্নে যাওয়াই শ্রেয় মনে করলাম। চুরি হয়েছে মঙ্গলবার, তাই পুলিশকে শনিবার ডাকা যে কথা, রবিবার বা সোমবার ডাকাও সেই একই কথা!
.....................
...পুলিশ বেত্তান্ত
--------------------
রবিবার সকালে পুলিশকে ফোন করার পরে পুলিশ জানালো," এক্ষুনি আসিতেছি!"
দুইঘন্টা পরে আবার নিজেরাই ফোন করে বলল," আসিতে দেরী হইবে( শহরে চুরি -চোট্টামী বাড়ছে)!"
সন্ধ্যাবেলা আবার পুলিশের ফোন," তোমার বাড়ির সামনে দাঁড়ায়া, দরজা খোলো।"
দরজা খুলে দেখি উঠান খা-খা করে-কোথাও কেউ নেই!
দুই মিনিটের মাথায় আবার পুলিশের ফোন," ঠিকানা ভুল করে ভুল বাড়িতে ঢুইকা পড়ছি...খাড়াও... আসিতেছি!"
অতঃপর গোধুলিতে পুলিশ আসিলেন।
বলে," ঘটনা বল।"
ঘটনা বলা হলো। বলে ," আবার বল। প্রথম থেকে বল। কম্পলিকেটেড! মঙ্গলবার পুলিশকে ফোন করলা না-শনিবার করলা..."
আমি বলি," মঙ্গলবার মনে হইছে চুরি হয়নাই, শনিবার মনে হইছে চুরি হইছে!"
পুলিশ বলে," ভেরী কম্পলিকেটেড! তার মানে মঙ্গলবার একজন এসে রেকী করে গেছে আর শনিবার আরেকজন এসে চুরি করে গেছে!"
আমি বলি," জ্বী নেহি! যে যা করবার মঙ্গলবারই করেছে, শনিবার আমরা সারাদিন বাসায় ছিলাম, কাউকে আসতে দেখিনাই!"
পুলিশ এবার এক দিস্তা ছাপা কাগজ হাতে ধরিয়ে দিয়ে বলে কি কি ছিল লেখ( ছিল তো রে অনেক কিছুই,  মেয়ের জন্মের পর হাসপাতাল থেকে দেয়া মিষ্টি আংটিটা ছিল( এইটা আমি মনে প্রাণে ফেরৎচাই), তার সাথে মেয়ের আগমনে মেয়ের বাপ প্রেমের কারণে মেয়ের মায়ের জন্যে কিছু খরচাপাতি করেছিল-সেগুলানো ছিল)।
আমি সরল মনে জানতে চাই," এই লিষ্ট নিয়েই বুঝি তোমরা খুঁজবে?"
পুলিশ অমায়িক হাসি হাসে," এইগুলা তোমাদের ইন্স্যুরেন্স ক্লেইম করার জন্য। থানায় যে রিপোর্ট করেছ তার প্রমান।"
অবুশেষে বিদায়ের পূর্ব মুহূর্তে  পুলিশ বলে," এনি কোয়েশ্চেন?"
--কোনকিছু কি ফেরৎ পাওয়ার সম্ভাবনা আছে?
পুলিশ আবার মধুর হেসে বলে," নেক্সট কোয়েশ্চেন, প্লিজ!"
( পুলিশ কোথাও কোনোদিন চোর ধরেছে এরকম তথ্য থাকলে আমারে জানাইয়েন)


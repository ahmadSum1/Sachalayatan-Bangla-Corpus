 এই বোধ এই বিষন্নতা



চাই বা না চাই তেমন করে, তুমি আছ; আর 
তুমি থাকা মানেই রোদ্দুর হাত বোলাচ্ছে 
উঠান ভর্তি শীতে, বাসা বাঁধছে মাকড়শা-
পাঁজরে দড়ি বিঁধছে শক্ত হয়ে
দড়ি খুলে যাচ্ছে!
তুমি আছ বলে ক্ষুধা হচ্ছে, তৃষ্ণা পাচ্ছে
বোতল ভেঙে উড়তে চাচ্ছে পাখি-
অকেজো তালা খোলার জন্যে
তৈরি হচ্ছে কেজো নকল চাবি।
তুমি আছ বলেই মাঝারাত্রে 
শীত কাতুরে গাছের ছায়ায় 
হাঁটতে পারে অনাহারী চাঁদ
গানের খাতায় ঢুকে যাওয়া যাচ্ছে
জলের মধ্যে ছায়া ফেলে
চেনা যাচ্ছে নিজের অচিন মুখ।
তুমি আছ; আর আছ বলেই 
রক্তক্ষরণের মধ্যে দাঁড়িয়েও
শিশুর পায়ে চুমু খেতে দ্বিধা হচ্ছেনা
একটুও!
অপ্রাপ্তির শোকে মনে মনে বুড়িয়ে যাওয়া
এই যে এতগুলো মানুষ আজ 
একত্র হলো এক বিন্দুতে
নির্বান্ধব বান্ধব হয়ে গেল একটি
সরল মুহূর্তের নিকাশে--
এসব কিছু দেখে মুগ্ধ হওয়ার মত চোখ 
আজ আমার কিছুতেই থাকতনা , যদি
দূরের কোনো এক নৈঋতে
'তুমি আছ' এই বোধ 
এই বিষন্নতা ছুঁয়ে না থাকতো আমায়!


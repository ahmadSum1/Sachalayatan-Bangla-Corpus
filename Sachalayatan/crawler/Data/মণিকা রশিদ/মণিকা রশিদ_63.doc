শীত



গন্তব্য জেনে নিয়ে সোজা পথে হেঁটে যাওয়া ভালো
পেছনে ঝিমানো রাত, সিদ্ধির শরবতের মত
দুঃখ দুঃখ, সুখ সুখ, স্বপ্ন স্বপ্ন আলোর কপাল।
কেবলই শীতের রাত্রি
চাদরের উষ্ণ মৃদু আলিঙ্গণে ভেজা।
এরই মাঝে বাথটব সমুদ্র সঙ্গমে তীব্র ডাকো
তোমাতে সর্বাঙ্গ ডুবে আবাহণ হ্রদে চলে যাই...
বেতবন-করবী –বট আর আশ্বত্থের প্রেম
নদীর অতলদেশে বুকজুড়ে সুকোমল হাত
নাভীর তটিনী ঘেরা সামাজিক প্রবেশ-নিষেধে চলে যাই।
এখানে কেবলই শীত,অতি তীব্র বেগুনী রশ্মি
কেবলই পথের নদী বাণিজ্যিক গন্তব্যে অস্থির
কেবলই বাড়ায় ক্ষত, কখনোই কথা রাখে না
আগামীকালের সব স্নায়ুস্পর্শী প্রপঞ্চ নির্জন!
কেবলই হিমের রাত্রি বারান্দা উঠানে
একত্র শয্যায় শুয়ে গোপন ভ্রমণে ফেরা
একা একা হাত-
চুলার কোলের পাশে আধখাওয়া মাছের নিচে
একা থাকা এঁটো থালা
ব্যাকইয়র্ডে একাকী চেয়ার।
বর্ষা নামে-একা একা ভেজো
একা একা নগ্ন হও-সাবান পাহাড়ে শুয়ে থাকো
বিগত প্রেমিক আর প্রেমিকার নাম জপে যাও
বিগত যৌবনের সব পাওয়া হারানোর গল্প
সামগ্রিক শীত জুড়ে
একা পেয়ালায় জমা
একাকিনী সুরাকে শোনাও!


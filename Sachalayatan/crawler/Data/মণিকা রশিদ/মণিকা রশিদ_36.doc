মূক চৈতন্যের কথকতা (৩)



১।
মৌনতার মধ্যে কয়েকফোঁটা অনিশ্চয়তা মিশে আছে।
মাঝে মাঝে সেই গন্ধে বেঁচে উঠি
মাঝে মাঝে সেই গন্ধে মরে যাই!
২।
হৃদয় ওখানে নয়
হৃদয়ের বেশ দূরে আছো
ওখানে সমস্ত মেঘ
অতি তুচ্ছ বৃষ্টি যায় আসে।
অভিজ্ঞ তড়িৎ গতি 
মাঝে মাঝে সামলে নেয়া ভালো
আমি তো জ্যোৎস্না চাই
তুমি শুধু অন্ধকার ঢালো!
৩।
নিজের মৃত্যু সম্পর্কিত একটা দৃশ্যে একটা পাখিকে  একা একা গান গাইতে দেখি।
৪।
ভাঙনের এক দৃশ্য ধরে রাখি
ভাঙনের এক দৃশ্যে ঘুড়ি ওড়াই
ভাঙনের এক দৃশ্যে স্কুলফেরৎ শিশু কাঁদে
আমাদের তাতে একটুও লজ্জা করেনা!
৫।
আমাকে চেয়েছো তুমি
তোমাকে আমিও পেতে চাই
দুজনে আগুন জ্বালি
দুজনে আগুনে জ্বলে যাই!
৬।
উত্তর থেকে দক্ষিণ মেরু দুটি বালিশের দূরত্বে অবস্থিত।
৭।
মুহূর্তের বেখেয়ালে 
ভুল করে বলেছো 'হৃদয়'
আসলে সমস্ত প্রেমই নিম্নগামী!


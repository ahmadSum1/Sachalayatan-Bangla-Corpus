পুষ্পপাপ 



প্রকারান্তরে হয়েছি বৈদেশিক 
এখন আর হাত বাড়ালেই হাতে এসে
টুপটাপ বসে না পুষ্পপাপ
আমার কোনো অতীত নেই, কোনো 
রথযাত্রায় নেই ফেলে আসা কোনো 
শোলার টুপি, লাল শরবতী ফুল। 
তোমাকে দেখেছি কতোকাল আগে
অন্ধকারের ছায়া দুই হাতে মেখে 
হেঁটে আসছ ঘুম থেকে নির্ঘুম 
বৃত্তের থেকে বেরিয়ে আসছ 
মুমূর্ষু অন্ধকারের পাশে 
জীবনের মতো, আলোর মতো  
নিঃশ্বাসের মতো 
আকাশের দিকে হেঁটে যাওয়া রূপকথার আশ্চর্য রোপওয়ে 
বিবর্তনে বিষন্ন শাড়ির বাড়েনি আয়তন, 
আমার কোনো ব্যক্তিগত অলৌকিক সখা ছিলো না কোনোদিন- 
আমার কোনো পুত্র নিহত হয়নি চক্রব্যুহে 
আমার অশ্রু মোছাতে আসোনি তুমিও কোনোদিন!


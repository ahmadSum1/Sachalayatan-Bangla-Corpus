সংলগ্ন



পলায়নে দক্ষ চাঁদ 
তোমার সঙ্গে আমি হাঁটি
স্বস্ত্যয়নে যেই দেশে চাদর পেতেছ
আমি যাই অশরীরি একই বৈদেশে
আমিও তোমার সঙ্গে হাঁটি;
আমিও তোমার সঙ্গে 
পুরানো বিচিত্র কিছু চিত্রণ রেখেছি
নিজের নূপুরে আমি সরিসৃপ ডাকি মাঝে মঝে।
তুমি যে পতঙ্গ জেনে আমিও পতঙ্গ হই
তুমি যে ধুলার বাস্প
জেনে আমি মাঝে মাঝে
আয়নায় নাম লিখে মুছি
তোমার শব্দাবলী ভুলেও কখনও আমি ব্যক্ত করিনা
তোমার অলক্ষ্যে আমি তোমার সঙ্গে থাকি-না থেকে পারিনা!
একটি গাছের ভাঁজে একটি নদীর কথা 
লিখে রাখি, ঢেকে রাখি
জলের বাষ্পে তার অর্থ মোছেনা
কোথায় সেসব জল, স্রোত যে দেখিনা
বল চাঁদ-
কি কারণে চোখে আর জোয়ার আসেনা!


প্রেম, সময়ের সাথে কেন বৈরিতা রেখেছ?



অর্ধেক পৃথিবী জুড়ে দুলে ওঠে সুরাশ্রিত ঢেউ
আন্দোলিত মন্ত্রমুগ্ধ বাইরেরর বিবর্ত বাতাস
আলোমতি দুপুরেরা হঠাৎ প্রস্থান পথ খোঁজে
আমরা দারুণ ব্যস্ত, সংক্রমণে দীক্ষিত চড়ূই।
বেড়ার বিঘৎ দূরে কৃষ্ণচূড়া মন্দ যমুনায়
কাঁচা হলুদের রঙে দেয়ালের ভীরু চিত্রপট
ভাঙা বারুদের গন্ধ যুগপৎ আসে চলে যায়
কাঁকড়া বিছের খুব ঘোরাফেরা ঊরু বারান্দায়।
শিহরণ জুড়ে দিয়ে ভ্রমণের পতঙ্গ পেতেছ
কোলাহলশূন্য পথে অন্ধকারে তৃষ্ণার্ত ময়াল
বিরূপ অপ্রেম-নীতি এভাবেই দূরে দূরে থাক
প্রেম, (তুমি) সময়ের সাথে কেন বৈরিতা রেখেছ?


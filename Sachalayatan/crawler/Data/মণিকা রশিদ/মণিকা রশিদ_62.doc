প্রেম...এবং...



ঈশ্বর তার প্রথম মানব-মানবীকে
প্রথম যে মন্ত্র বলেছিলেন-
ভাষার রূপান্তরে সেকথার অর্থ ছিলো-প্রেম!
প্রথম শব্দ সেঁচে প্রথম পুরুষ তার রমনীর
চোখে চোখে ঈশারায়, বিনিময় করেছিল,
ঈশ্বরের বুনে দেয়া বীজ-শব্দের মানে—
জীবনের মরু থেকে জল খুঁজে নেয়া
প্লাবন ভাসানে খোঁজা খড়কুটো আর
অন্ধকার গর্তে পাওয়া চাঁদিনীর ভাসমান
 উৎসুক নৌকা চিরন্তন!
প্রেম এক পথ পাওয়া পথিকের গভীর উল্লাস,
ঈশ্বরের সৃষ্ট শব্দ মানুষ হৃদয় হ্রদে
জড়ো করে মহিমা অপার;
পুরুষ ও রমনীর হেসে হেসে গলে যাওয়া,
ছুঁয়ে ছুঁয়ে ঢলে যাওয়া
একে অপরের হাতে হাত রেখে চলে যাওয়া
পরিচিত দৃশ্যের আড়ালে দৃশ্যমান!
একাকী ঈশ্বর!
কিঞ্চিৎ ঈর্ষিত লাগে, আরও বেশী একা লাগে তাঁর...
এরই নাম প্রেম...!
এ-ই  বয়ে নিয়ে যাবে সৃষ্টির উল্লোল স্রোতধারা!
ঈশ্বরেরও আগে তা জানা ছিলো না!
ঈশ্বরের ভয় করে
শব্দের গভীরে জমা অর্থ অনুরাগ
উন্মোচিত করতে পারে সৃষ্টির উদ্দেশ্য ক্রূরপথে...
নারী ও পুরুষ সাথে হাঁটে,
দুজনে যে হাত রাখে হাতে,
পুরুষ যে ঠোঁট রাখে চিবুকে নারীর
অন্ধকার রাতে তার নারীকেই আলো
নারীকেই চাঁদ বলে ডাকে..
ঈশ্বরের বিবমিষা হয়
এমন তো কথা ছিলনা!।।
কথা ছিল মানব-মানবী মিলে বয়ে নিয়ে যাবে এই
বংশ বর্ধানোর গূঢ কাজ...
(অবশেষে ঈশ্বর যখন 'প্রেম' শব্দটির গুরুত্ব বুঝলেন,
 ততক্ষণে তার প্রথম মানব-মানবী আরও দু'টি
প্রয়োজনীয় শব্দ আবিস্কার করে ফেলেছে-
'পাপ ও পূণ্য'! )।


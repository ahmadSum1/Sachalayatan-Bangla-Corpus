আমরা যেরকম বাংলাদেশ চেয়েছিলাম- কাদের মোল্লার ফাঁসির মধ্য দিয়ে তার সূচনা হোক।



আমি সময়মত কিছু বলতে বা লিখতে পারিনা। কাদের মোল্লায় ফাঁসি নিয়ে উত্তেজনার দিনগুলোতে সবকিছু বাদ দিয়ে আমার চোখের সামনে ভাসতো আমাদের স্বাধীনতা উত্তর অসহায় পরিবারটি। আশির দশকেও মামাবাড়ির ঘরগুলো খড়ের, মাথার ওপর কিছু নতুন টিনের চাল। চারদিকে বলতে গেলে খোলাই। আমরা ওখানে যেতে চাইতাম না। মাকে জিজ্ঞেস করতাম -- মামারা এতো গরীব কেনো?
আমার দুই মামাই তখনও নাবালক। আমাদের বাড়িতে থেকে পড়ছে, দিদিমা অসুস্থ স্বামীকে একা একা দেখে রাখছেন। দাদু একাত্তরের জুলাই মাসের পর আর কোনোদিন কথা বলতে পারেননি। তাঁর গালের ওপর দিয়ে বেওনেট চার্জ করে গলার নিচ পর্যন্ত  কেটে ফেলা হয়েছিলো। কীভাবে যে বেঁচেছিলেন সেটা এক রহস্য। লুকিয়ে ছিলেন ধান ক্ষেতের পাশে পেয়ারা বাগানে। নিজের ছেলেকে যখন গুলি করে মারলো-চুপ থাকতে পারলেন, কিন্তু যখন সেই প্রাণহীন শরীর চার-পাঁচ টুকরো করা হচ্ছিলো চোখের সামনে- তখন চীৎকার করে বেরিয়ে এসেছিলেন। ওইদিন তাঁর কারণে আরো অনেককেই প্রাণ হারাতে হয়েছিলো। আর তাঁর ছেলের সাথে গুলি করা হয়েছিলো এক-দুই নয়- ষাট থেকে সত্তুরজন যুবককে! একই দিনের বিভিন্ন সময়ে। 
আমি কাদের মোল্লার ফাঁসির খবর শুনে ভাবলেশহীন হয়ে বসে আমার দিদিমার কথা ভাবি! একাত্তুরে তাঁর কী সুন্দর সংসার ছিলো একটা! ছেলে সবে চাকরী পেয়েছে, পুত্রবধূ সাড়ে চার মাসের অন্তসত্ত্বা, এক মেয়ে মাধ্যমিক শেষ করে উচ্চ মাধ্যমিকের পড়া করছে, চার আর ছয় বছরের দুই ছোটো ছেলে! একদিন গান পাউডার দিয়ে তার বাড়িটাকে শাদা ছাই বানিয়ে দেয়া হলো, ছেলেটাকে মেরে ফেলা হলো, আহত স্বামী চিকিৎসাহীন-- সেই দিনগুলোতে মেয়েকে হাঁটা পথে ( চারদিনের একটানা হাঁটা) ভারতে পাঠিয়ে দিয়ে সারাদিন পেয়ারা বাগানে লুকিয়ে থাকা, রাতে এসে কিছু রেঁধে খাওয়া- ভোরের জন্যে অপেক্ষা, আবার পালানো-- কতগুলো মাস এই জীবন কীভাবে টেনে নিয়েছেন! 
আমাদের বাড়িতে কেউ আমার মামার কথা বলতো না। যুদ্ধ শেষ হবার পর দিদিমা সারাদিন-রাত সুযোগ পেলেই কাঁদতেন। ছেলের বউয়ের আবার বিয়ে দিয়েছিলেন নিজেই, বাচ্চাটা একটা অসাধারণ বাবা পেয়েছে! কিন্তু তিনি ভয়াবহ একা!  একসময় আর চোখে দেখতে পেতেন না! 
আলোতেও তিতি চোখে নানারকম বানানো ফুল দেখতেন। দেখার কারণও ছিলো- বড় হতে হতে আমরা চারপাশে একাত্তরের খুনীদের আস্ফালনই শুধু দেখেছি। - 'মালাউন, ভারত যা!' প্রথম শুনে এসে বাবাকে জিজ্ঞেস করেছিলাম- 'মালাউন  মানে কী?' এর পর আরো অনেক হাজারবার শুনেছি- বাবাকে আর এসে জিজ্ঞেস করতে হয়নি। 
আমাদের বাড়িতে কেউ মুক্তিযুদ্ধের কথা বলে না ( হয়তো এখন আবার বলবে)! বাড়ির লোকজনের একটা সময় বিশ্বাস হয়ে গিয়েছিলো- এই দেশে আমাদের মতন পরিবারগুলোর কোনো স্থান নাই। এই দেশে আমার প্রাণের বন্ধুও এসে ফিসফাস করে বলতে পারে- 'তোদের হিন্দুদের তো একটাই যাবার জায়গা!' আমরা তো  সবাই বাঙালী ছিলাম- কবে থেকে  শুধু 'হিন্দু' বলে আমার পরিচয় হলো! আমরা এগুলো নিয়ে অভিযোগ করতাম। আমাদের বাপ-মা রা চুপ থাকাই শ্রেয় মনে করতেন। তারা ভারত যেতে পারেননা- ওই দেশ তাঁদের দেশ না, তাঁরা বাংলাদেশে থাকতে পারেন না- কারণ তারা হিন্দু! 
আজ ভালো লাগছে- হয়তো পরিবর্তন সূচিত হবে। সবাই আবার নিজেদের সর্বোপরি 'বাঙালী' ভাবতে শুরু করবে। আমার ছোট্ট বোনটিকে কেউ উড়ো চিঠিতে লিখে পাঠাবে না-" হারামজাদী মালাউনের বাচ্চা, উঠায়া নিয়া যাবো"
আমরা যেরকম বাংলাদেশ চেয়েছিলাম- কাদের মোল্লার ফাঁসির মধ্য দিয়ে তার সূচনা হোক।
( বেশি বেশি আবেগে আক্রান্ত হয়ে কী লিখলাম বুঝতেছিনা ভালো করে)।


ক্ষমা কর রাজন, ক্ষমা কর বাবা! 



যতবার চোখ বন্ধ করছি চৌদ্দ বছরের বাচ্চাটির ব্যথায় নীল হয়ে যাওয়া মুখটি দেখতে পাচ্ছি। ফেইসবুকে আপলোডেড ভিডিওটি দেখার সাহস করতে পারিনি। আমি কিছুতেই চোখ ঝাপসা হয়ে যাওয়া বন্ধ করতে পারছি না। এই শিশুটির মুখে নিজের সন্তানের মুখ বসে যাচ্ছে বার বার। বাংলাদেশে খুন করা আর কোনো নতুন বিষয় নয়। মানুষ খুন করা হচ্ছে প্রকাশ্যে, জড়ো হয়ে  অন্য মানুষ তা দেখছে, ছবি তুলছে, এমনকি ভিডিও বানাচ্ছে। এই প্রক্রিয়ার সাথে জড়িত সবগুলো মানুষ নামের প্রাণী এক একজন হত্যাকারী। আমার প্রতিবাদ করতে ইচ্ছা করে না। প্রতিবাদে কিছু হয় না- দুইদিন পরে সবাই ভুলে যায়। সবাই ভুলে যাই আমরা! আমরাও সবাই 'মানুষ'!  'মানুষ' শব্দটার ডেফিনেশান কী তবে, এই প্রশ্ন রেখে যাই। 
হাত পা বাঁধা এই শিশুটি আমার বা আপনার যে কারোর সন্তান হতে পারতো- সে নিষ্পাপ বা চোর হতে পারতো- তাতে কি কিছুই পাল্টায়? একদল লোক তারে পিটিয়ে মেরে ফেলবে, একদল দাঁড়িয়ে দেখবে আর একদল ভিডিও করে বাজারে ছেড়ে দেবে- আর যে এই একদল আমরা আমি-আপনি-সে আমরা তাই দেখে এক মুহূর্ত বেদনার স্তব্ধ হয়ে বসে থাকবো, ব্যস! আর কিছু করবো না, আমাদের আর কিছুই করার নাই! আমরা এত অসহায়, অপদার্থ জাতি কেন? 
একটি শিশুর মুখে এমন ব্যথা, মৃত্যুর নীল রঙ দেখতে চাই না!  আমি অসুস্থ হয়ে যাচ্ছি,  কারো 'মা' না হলে আমার প্রতিক্রিয়া কী হতো আমি জানি না।, কিন্তু আমি রাজনের মতই একজনের মা- তার গায়ে গাছের পাতা উড়ে এসে পড়লেও আমার উৎকণ্ঠা হয়-  এই ঘটনায় ঘৃণায় ছটফট করা ছাড়া আর কিছুই করতে পারছি না! আমি ঘৃণা করতে শুরু করেছি নিজেকে- সবাইকে- সবকিছুকে!


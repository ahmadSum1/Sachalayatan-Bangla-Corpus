বিষাদ সুন্দর



শূন্যের গভীর নীলে দৃষ্টির সাঁতার, যেন ফেলে এসেছো
লোকালয় থেকে বহুদূরে
আত্মার উজ্জ্বল স্থিতি জীবনের অব্যক্ত ভার
সুখ নয়, জ্বালা নয়, গোঙ্গানীর কারুকার্য নয়,
তোমারে সুন্দর করে নির্মোহ বিষাদ!
উদাস-উদাসী থাকো
বিষন্ন মেঘলা দিনে একদা হঠাৎ
পেয়ে যাবে , আমি জানি
আত্ম-উন্মীলনে পোড়া জীবাশ্মের স্বাদ!
সেইখানে বইবেনা আগামীর ব্যস্ততম নদী, নৃত্যপারঙ্গমা কোনো মাছের চলন
দেবদারু পাখা ঢাকা কংক্রীট শিল্প
থাকবেনা নিরংকুশ বাণিজ্য জঙ্গল।
সেইখানে পেরেনিয়াল সফেদ লিলি
নিজস্ব রাজার ধন, বনেদী পুকুর
চিন্তার বারান্দা জুড়ে গন্ধবতী শ্যাওলা জমা হবে।
বাতাস সেখানে শুধু বিহাগ বাজাবে
ফেলে আসা আব্যক্ত সব ভার, একাকী মেঘের পুঞ্জ, ভোরের শিশির
গোপন ভ্রমণে যাবে আপন রাস্তায়
ইছামতি যাওয়া আসা শুধু!
পরাজয় লুকিওনা
নির্মোহ বিষাদে কর' একান্ত সে বাগানের বহুমুখী চাষ,
সুন্দর!


হিমাঙ্কের নিচে



শাদা রঙ শোকের শহর একটানা মৃত চোখে  
লিখে রাখে এক একটা দিন
কাটানোর বিবেকী বিস্ময়!
স্খলিত আঙুলে তুলে পতিত স্বপ্নের পরাজয়
এ শহরে অমায়িক হিমাংকের নিয়মিত
পাতাল প্রদেশে পূজা হয়
সেই একই দেব সেই এক দেবদাসী, 
শঙ্খের দুপুর ভাবে কীর্তনে কান্নায়
এখন গাছের সাথে বরফের যে সমস্ত
প্রাকৃতিক সঙ্গম নির্মিতি; হায়
ঋতুর অন্ধকারে ধ্যানের প্রকার
নিতান্তই অমূলক প্রয়োজনহীন
হিমাংকের নীচে শুয়ে ঘাস ভাবে 
মৃত্যুর মত ঘুম সুখের অপর নাম 
হতেই তো পারে
মানুষের মন দেখে,
মনের ভেতরে জমা খরা দেখে-শীত দেখে
 খুব বেশি মায়া হয় তার!


গোয়ার শব্দগুলি



গোয়ার শব্দগুলিঃ ১
[ কিছুইনা ]
বিকেল পড়ে গেলে ব্ল্যাকটেপ রাস্তা ও তাদের হিলিয়াম-হাল্কা হাওয়ায়, লালসাদা ঢোলা হাফপ্যান্ট-পরা টিশার্ট আর ট্যাঙ্ক টপ ছোটো স্কার্টগুলির পাশ দিয়ে যে শব্দটি ফুর ফুর করে ঘুরে বেড়ায়, হরফে জুতে দিলে সেটি দেখা যায় – [ কিছুইনা ] । খানিকটা অন্যমনস্কভাবেই তখন তার নাম হয়ে যায় অ্যালিস, অ্যালিস, অ্যালিসিয়া।
গোয়ার শব্দগুলিঃ ২
[ ধুসসস ]
ভরসন্ধ্যেতে কখনো ছোটো কোনও জাপানী গাড়ির নীল ঘন্টা বেজে উঠলে দেখা যায়, এমুহূর্তে এই উড়ন্ত শব্দটির অনেক বয়সের অনেকগুলি গাছ পাথর ছড়িয়ে আছে হালকা চড়াই ও উৎরাই, এসবের আশে পাশে। কিছু পরে, ঘন্টার আলো পাথরে নিভে গেলে শব্দটি ঝু-উ-প করে নেমে আসে নীচে। তখন বোঝা যায়, সেটি - [ ধুসসস ] । উঁচুনীচু রাস্তার হাঁটু অন্ধকারে ডুবে গেলে শব্দটি একবার ডানা ঝাপটায়। ডেকে ওঠে জোরে।


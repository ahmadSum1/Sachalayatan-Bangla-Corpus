এই লেখাটা বাবার জন্য



এই লেখাটা বাবার জন্য
আমার সেই বাবা, ছোটবেলায় যার উদাম বুকে শুয়ে আমার ছোট্ট কানের একটা নিখুঁত ছাপ ফেলে দিতাম...
আমার সেই বাবা, যে অকারনে ঘুমের মাঝে এখনো পা দোলায়, কারন তার শিশুকন্যাকে পায়ের উপর শুইয়ে দোলা দিয়ে ঘুম পাড়ানোর অভ্যাস যার এখনো যায়নি...
আমার সেই কিশোরমনা বাবা, যার বয়স আসলে এখনো বারো...
আমার সেই পাগলা বাবা, পড়ার টেবিলে আমাকে দেখলেই যে বলে, "ঘুমা মা, ঘুমা।"
আমার সেই আজগুবি বাবা, যে কিনা 'রসগোল্লা' আর 'ঘোড়ার ডিম' টার্ম ব্যাবহার করে কঠিন ইঞ্জিনিয়ারিং জিনিষপাতি বুঝিয়ে ফেলতে পারে।
আমার সেই শিল্পী বাবা, যে ঈদের আগে রাতে আমার হাতে অপার্থিব সুন্দর সব নকশা মেহেদী দিয়ে এঁকে দিত।
আমার সেই বাবা, যে আমাদের দু' ভাই বোনকে 'এক চড়ে পঞ্চাশ' এর গল্প শোনাত।
আমার সেই লাজুক বাবা, যে এখন শাড়ি পরা আমাকে দেখে যে অপরিচিতা মহিলা ভেবে ঘরে ঢুকতে লজ্জা পায়।
আমার সেই সহজ কথার বাবা, যে প্রবাসী ছেলের হাতে পাত্রস্থ কন্যার স্বামীর বাহুলগ্নে বিদেশ গমনে গর্বিত আরেক পিতাকে বলেছিল,যে, "তেমন যাওয়া তো সুটকেসগুলাও গিয়েছে।" আর আমাকে দিয়েছিল প্রতিজ্ঞা, নিজের পায়ে দাঁড়ানোর। 
আমার সেই হুজুরবিদ্বেষী ধর্মবিমুখ বাবা, ঈদের দিন সকালে উঠে মুকসুদুল মু'মিনীন ঘেঁটে যাকে ঈদের নামাজের কায়দা কানুন মুখস্ত করিয়ে দিতে হয়। 
আমার সেই গায়ক বাবা, যার খালি গলার রবীন্দ্রসঙ্গীত আমার সবচে' প্রিয়।
আমার সেই দু' চোখ মেলা বাবা, যার সাথে রিকশায় ঘুরতে বেরোলেই যত্তসব আজব মানুষ আর আজব জিনিষ চোখের সামনে লাফ দিয়ে উঠে...
আমার সেই বাবা, 'বাবা' শব্দটা যার কাছে বড় বেশি আনুষ্ঠানিক মনে হয়, আব্বা কিংবা বাপ ই বেশি মানানসই...
আমার সেই চুপচাপ বাবা, যাকে আমি কেবলি বকা দেই...
আমার সেই বাবা, যার জন্য আমি সব কিছু করতে পারি।


বাংলা শিশু সাহিত্য ও বিনোদন 



বিদেশ বিভুঁইয়ে  এখনও বাংলা ভাষার প্রতি ভালোবাসা ধরে রাখা বাবা মাদের নিত্য যুদ্ধ লেগে থাকে বাচ্চাকে বাংলা ভাষা শিক্ষা দেবার, চর্চা করার। অনেকেই কিছুদিন লেগে থাকার পর হাল ছেড়ে দেন। কারণ ভাষার প্রতি আগ্রহ সৃষ্টির উপাদান তো চাই। বিদেশে বাংলা বই এর অভাব, শিশু সাহিত্য তো আরও দুর্লভ। আর বাংলায় বাচ্চাদের টিভি অনুষ্ঠানের তো অস্তিত্বই নেই।  নিজে ছানা পোনা ঘরে আনার আগে তাই কোমর বেঁধে প্রস্তুতি নিলাম। বাংলা ভাষার প্রতি ভালোবাসা জাগাতে তাই সব রকম বাংলা শিশু সাহিত্যের বই জোগাড় করলাম। উপেন্দ্রকিশোর, সুকুমার থেকে শুরু করে হালের হুমায়ুন আহমেদ, জাফর ইকবাল সবাই হাজির হলেন । ছানার আগমনের পর সেগুলো গুড়া বয়সেই তাকে পড়ে শোনাতে গিয়েই হলো বিপত্তি।
তার নানী তাকে কোলে নিয়ে টোনাটুনির গল্প শোনায়। টোনা সবার থেকে সাহায্য নিয়ে উপকরণ জোগাড় করে , টুনি পিঠা বানায় এত মজার যে নিজেরাই সব খেয়ে ফেলে। এই পর্যন্ত ঠিকই ছিল, কিন্তু তারপরই গল্পের শেষ অংশ বা বলা যায় গল্পের শিক্ষণীয় বা সার অংশ আসে যেখানে সব সাহায্যকারীদের পিঠার ভাগ দেওয়ার হাত থেকে বাঁচতে টোনাটুনি  গিয়ে লুকিয়ে থাকে আর বোকা বনে যাওয়া সাহায্যকারীদের ভেঙ্গাঁতে থাকে।  বেচারি নানী  পড়ে শোনান আর নাতিকে বলে, দেখ এইরকম দুই নম্বুরি করা যাবে না, বুঝেছ? 
একদম ছোটো বাচ্চাদের শিশু সাহিত্য যেগুলো হয়ত আসলে বাবা মা পড়ে শোনাবে সেরকম বই খুবই কম। বাংলাতে যা পেলাম বেশীরভাগই অন্য ভাষায় প্রকাশিত বই কে অনুবাদ করে প্রকাশ হয়েছে। ক্লাসিক যেগুলো আছে। সেগুলো মূলত মৌখিক ভাবে প্রচলিত রূপকথা বা লোককাহিনীর লেখ্য রূপ। এই গল্প গুলো ছোট বেলায় যখন শুনে বড় হয়েছি, অত কিছু ভাবিনি, কিন্তু এখন যদি বিশ্লেষণ করতে বসি, তখন দেখি এগুলো কিভাবে শিশুর মনস্তত্ব গঠনের গুরুত্বপূর্ণ সময়ে প্রভাব ফেলছে। প্রথমত , বেশীরভাগ রূপকথার গল্পেই থাকবে রাজা এবং সুয়োরানী আর দুয়োরানী। একজন খুব খুব খুউব ভালো আর একজন বিরাট বদ। শিশু মনে এর সম্ভাব্য প্রভাব এমন যে মানুষের একটি মাত্র ঘটনার প্রেক্ষিতে রূপ দেখেই সাদা কালো এক খোঁয়াড়ে পাঠিয়ে দেয়া। যেমন অমুকে মুহম্মদ বিড়াল কৌতুক শুনে হেসেছে, কাজেই সে নাস্তিক বা উনি দাঁড়ি-টুপি পড়া নামাজী মানুষ মানেই উনি সদা সত্য কথা বলেন। সব মানুষই ভালো মন্দ মিশিয়ে, মন্দের উপর কারও নিয়ন্ত্রণ বেশি, কারও কম, ভালো মন্দের সংজ্ঞাও সবার কাছে এক নয়। পরিস্থিতি ভেদে এক একসময় একই মানুষের ভিন্ন ভিন্ন রূপ দেখি । ভালোমত মানুষ চিনতে শেখার আগেই গল্পে গল্পে বাইরের দুনিয়া সমন্ধে যে ধারণা শিশু পাচ্ছে তাতে চরমপন্থীভাবে মানুষকে বিচার করছে, শত্রু মিত্র বুঝতে ভুল করছে। 
এরপর আসা যাক, প্রচলিত অনেক গল্পের মাঝে নৃশংসতা নিয়ে।  কত গল্পের মাঝে অমুককে শূলে চড়ানো হলো, মাথা কাটা পড়লো, নাক কাটা পড়লো, আগুনে পুরে মরলো, ঘাড় মটকে খেলো, বাঘে খেলো এরকম বর্ণনা আছে, মনে করতে পারেন? আবার আগের পয়েন্ট থেকে আসি, যেহেতু ভালো আর খারাপ পরিষ্কারভাবে আলাদা করে দেয়া হয়েছে, যে খারাপ, তাকে আর মানুষ হিসেবে গণ্য করা হচ্ছে না, কাজেই তাকে শাস্তি দেয়া ঠিকাছে, ভয়াবহ সব নির্যাতন বা পরিণতি নিয়েও তাই বিচলিত হবার কিছু নাই, কারণ সে তো আর মানুষ না।  কাজেই যখন একজন নাস্তিককে ভালো খারাপের সংজ্ঞায় খারাপ দলে ফেলে দেয়া হচ্ছে তাকে নৃশংস ভাবে হত্যা করলেও তা একজন সংজ্ঞায়িত ভালোর গায়ে ফুলটোক্কা লাগার তুলনায় কিছুই না।। খারাপদের তো অমনই হয় । এগুলোই তো আমরা গল্পে গল্পে জেনে এসেছি। 
তারপর ধরা যাক, গল্পের মূল চরিত্র কিভাবে বাহাদুরি পাচ্ছে সেই প্রসংগে। টোনা সবাইকে কথা দিল পিঠার ভাগ দিবে। এই গল্পের একটি বর্ণনায় পাচ্ছি, টোনা টুনি নিজেরা সব পিঠা খেয়ে ফেলার পর বাড়ি ছেড়ে পালিয়ে থাকল, আর সবাই পিঠে খেতে এসে বোকা বনে ফেরত গেল আর টোনা টুনি লুকিয়ে তা দেখে খুব মজা পেল আর ছড়া কাটল। অর্থাৎ কথা দিয়ে না রাখা কোন ব্যাপার না, ধরা না পড়লেই ফুর্তি।  একই গল্পের আরেকটা বর্ণনায় পাচ্ছি, সব পিঠে খেয়ে ফেলার পর টোনা গু অথবা মাটি দিয়ে পিঠের  বানিয়ে রেখে দিল, বাঘ এসে সেটা হালুম হুলুম করে খেয়ে নিয়ে পরে টের পেল সে ভারি বিস্বাদ আর ক্ষেপে তর্জন গর্জন করলো। টোনা টুনি ফুরুত করে পালিয়ে গেল। সেই একই শিক্ষা, ভেজাল দাও, ফাঁকি দাও ধরা না পরলেই তুমি বাহাদুর। তবে কেন কেউ সততা সর্বোৎকৃষ্ট পন্থা অবলম্বন করবে আর?  একই শিক্ষা আছে কুমড়োতে করে গড়িয়ে চলা বুড়ির গল্পে, সবাইকে কথা দিয়ে পরে পালিয়ে বেড়ানোতেই বুড়ির ভারি বাহাদুরি। 
গল্পের এই ছাঁচটা আমাদের উপমহাদেশের বৈশিষ্ট্য কি না জানি না  যেখানে অপরকে ধোঁকা দেয়া, ঘোল খাওয়ানোর মাঝে আনন্দ খুঁজে নেওয়া হয়। সম্প্রতি আফ্রিকার লোককাহিনী সংকলন পড়লাম। সেগুলোতে এই ছাঁচের অনুপস্থিতি চোখে পড়েছে। বরং আফ্রিকার গল্পগুলি জীবনের ভালো মন্দ বিভিন্ন দিকগুলির সরল বর্ণনা এবং খারাপকে দুঃখজনক বলা এবং ভালোকে আনন্দদায়ক বলার সোজা সাপটা পদ্ধতি ভালো লেগেছে। তুলনা করে আমাদের সংস্কৃতির নীচতাকে পূজনীয় দেখানো মনোভাবের  ছড়াছড়ি দেখে লজ্জিত বোধ করেছি। 
ডিসক্লেইমারঃ সম্প্রতি হট্টিটি প্রকাশনের কিছু বই পেয়েছি শিশুদের উপযোগী। 
একদম গেদা বাচ্চাদের জন্য মুখে মুখে বলা লোককাহিনীগুলোর পরে আসে পড়তে শিখেছে এই বয়সের বাচ্চাদের জন্য বই। বই মেলাতে শিশুদের বই প্রকাশ করে এমন স্টলগুলোতে গেলে সবসময় হতাশ বোধ করি। ছয় থেকে দশ বছরের বাচ্চাদের জন্য সাহিত্য বলতে সেই ঘুরিয়ে ফিরিয়ে নানারকম ভূতের গল্প আর রূপকথার ঠাকুমার ঝুলি, বড়ো জোর ঈশপের গল্প নানারকম চেহারার সংকলনে। যে বয়সটাতে বাচ্চাদের নৈতিকতাবোধ তৈরি হয় তখন তাদের হাতে আমরা কি তুলে দিচ্ছি? বা তুলে দেওয়ার মত আদৌ কি উপকরণ আছে? কাজেই তারা এ বয়সে হা করে টিভি দেখে। টিভির কার্টুন গুলোও কি বাবা মায়ের খেয়াল করে দেখেন যে কি দেখছে বাচ্চা? তাও যদি বা বিদেশি কার্টুন আছে দেখার মতো, বাংলাতে বাচ্চাদের উপযোগী অনুষ্ঠান কি আছে দেখবার মত? টক শোর ভিড়ে বাচ্চাদের কোন অনূষ্ঠান কি এই হাজার বিজারে চলা চ্যানেল গুলি বানায়? ঈদের বিশেষ অনুষ্ঠান হিসেবে একটা বাচ্চাদের অনুষ্ঠান দেখতে বসেছিলাম, সেখানে বেচারা জুয়েল আইচকে ম্যাজিশিয়ান হিসেবে নিয়ে এসে একটা বাচ্চাকে দিয়ে তাকে নানারকম প্রশ্ন করা হলো, আরেকটা টক শোর বেশি কিছু না। আরও কিছু বাচ্চাকে বসিয়ে রাখা হয়েছিল গল্প শোনার আসর আবহ দেবার জন্য, তাদের অধৈর্য্য উসখুসই বলে দেয় বাচ্চাদের অনুষ্ঠান কচু হয়েছে সেই টক শো । ভারতীয় বাংলা চ্যানেলে যদি বা কিছু করার চেষ্টা করে অনেক সময় পেডোফাইলদের মনোরঞ্জনের জন্য বাচ্চাদের দিয়ে অশ্লীল নাচানাচি পর্যায়েই পর্যবসিত হয় শেষ পর্যন্ত। বাচ্চাদের জন্য অনুষ্ঠান তৈরি করতে অনেক গবেষণা আর পরিশ্রম করতে হয়, সেই সময় বা অর্থ লগ্নী করারই আগ্রহ দেখি না অনুষ্ঠান নির্মাতাদের মধ্যে। কেবলমাত্র অনুদানের অর্থায়নে বানানো সিসিমপুর বা মীনা দিয়ে আর কতদিন? বাণিজ্যিকভাবে শিশুদের অনুষ্ঠান কেন তৈরি হয় না? 
একটা শিশু জন্মায় একদম পরিষ্কার সাদা একটা মন মস্তিষ্ক নিয়ে। আমরা কত অসচেতনে সেটা হাবিজাবি দিয়ে ভরে ফেলে নষ্ট করে ফেলি দ্রুত। দুনিয়ার সবকিছু থেকে আড়ালে আগলিয়ে তো রাখতে পারবো না , সম্ভবও না, চাইও না তা করতে। কিন্তু বাস্তবতার মুখোমুখি করার আগে পরিষ্কারভাবে চিন্তা ভাবনা করার মত মনটা অন্তত গড়ে দিতে চাই। কিন্তু তার সহায়ক উপকরণই বা কোথায়? শিশুর শরীরের ওজন বাড়াতে, কি পরীক্ষার গ্রেড বাড়াতে শিক্ষিত বাবা মায়েদের যত উতলা হতে দেখি শিশুর মনস্তত্ব নিয়ে অতটাই উদাসীনতা কেন? যারা সচেতন তাদের কি একত্র হওয়া উচিত শিশুকে যেমন শিক্ষা দিতে চান তার উপযোগী উপদান তৈরিতে?


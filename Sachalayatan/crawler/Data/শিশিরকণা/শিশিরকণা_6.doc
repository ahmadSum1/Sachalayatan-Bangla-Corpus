বুদবুদ -২



মাথার ভিতরে ঘুরতে থাকা টুকরো ভাবনাগুলো, যাদের একা একটা ব্লগ হবার মত স্থায়ীত্ব হয় না।
১/
কোন মানুষই অনেক ভেবে চিন্তে কাজ করে বলে মনে হয় না। কাজ করে ফেলার পর সেইটার সমালোচনা করতে যত ভাবনা চিন্তা করা হয়, করার আগে মানুষ অত ভাবে না। আমরা নিজেরাই কি একটা কাজের আগে, কি একটা কথা বলার আগে অনেক বেশি কিছু ভাবি? তবে অন্যের থেকে এত আশা কেন? আর সমালোচনায় এত কঠোর কেন?  হতে পারে এটা একটা চর্চার বিষয়, যারা অনেকদিন ধরে কথা বা কাজের আগে ভাবনা চিন্তার প্রতি যথেষ্ট সময় দিয়েছেন, তাদের এখন হয়ত সিদ্ধান্ত নিতে অতটা সময় লাগে না প্রয়োজনীয় ভাবনা সেরে নিতে, কিন্তু কতটা সুদূরপ্রসারী প্রভাব চিন্তা ভাবনা করা যথেষ্ট হবে? 
২/
শরীরের অসুখ নিয়ে যতটা উৎকন্ঠিত হই,  মস্তিষ্কের রোগ নিয়ে তার সিকি ভাগও পাত্তা দেই না। অথচ মস্তিষ্কও শরীরের একটি অঙ্গ মাত্র। সেখানেও আর সব অঙ্গের মতন নানান প্রাণ রসায়ন বিদ্যমান নির্দিষ্ট ছন্দে কাজ করে চলেছে। সেই ছন্দে গোলমাল লাগায় যদি মস্তিষ্কের রোগ দেখা দেয় তাকে কেন স্রেফ মনে ইচ্ছায় তাড়ানো যাবে বলে মনে করি, যে পাত্তা না দিলেই চলে যাবে। কেন সেখানে ওষুধের, চিকিৎসার দরকারকে তুচ্ছ করি?  
৩/
ধর্মান্ধদের চিন্তা ভাবনা কেমন থাকে। যারা আই এস এর জালে ধরা পড়ে? যারা নাস্তিক, তারা কেউই শুরুতে নাস্তিক ছিলাম না। পারিবারিক আবহে ধর্মের  শিক্ষা ছিলই কোন না কোন ভাবে। পরে পড়াশোনা করে জ্ঞানের আলোয় এসে প্রশ্ন করতে শিখে অন্ধবিশ্বাসকে চ্যালেঞ্জ করতে শেখা। এই উত্তরণ পর্ব টুকু কিভাবে পার হয়েছিলাম, সেখানে অনুভূতিগুলো কেমন ছিল, কেমন টলোমলো দোদুল্যমান মানসিক অবস্থা থাকে, সেই সহানুভূতি কেন আমরা ভুলে যাই, যখন অন্য কাউকে আলোকিত করার চেষ্টা করি? 
এখানেই সম্ভবত ধর্ম প্রচারকরা জিতে যায়। কারণ মানুষ যুক্তির চেয়ে অনুভুতির দাসত্ব সহজে মেনে নেয়, ধর্ম প্রচারকরা এই অনুভূতিকে গুরুত্ব দিয়ে সহানুভূতি দিয়ে তাদের লাইনে নিয়ে আসে। যুক্তি বিশ্লেষণ করাতে পারা একটি আরাধ্য/ অর্জিত দক্ষতা, যেটা জীবনে চর্চা না করা হলে কোন কোন মানুষের মস্তিষ্কের ঐ অংশ গঠিতই হয় না। তারা কেবল প্রতিক্রিয়ার মাধ্যমেই জীবনের মুহুর্তগুলোর মোকাবেলা করে কাটিয়ে দেয়। যাদের জীবনের মৌলিক চাহিদাগুলো মিটাতেই বেলা চলে যায়, তাদের এর বেশি কিছু করার সুযোগও আসে না। সম্ভবত এ কারনেই দরিদ্র অঞ্চলগুলোতে ধর্মান্ধদের প্রসার ও শিকার বেশি। 
৪/
ইন্টারনেট প্রযুক্তির সহজলভ্যতার সাথে সাথে বাংলাদেশের মানুষের মানসিকতার একতা উল্লেখযোগ্য পরিবর্তন লক্ষ্যনীয়। বাংলাদেশে ইন্টারনেট এর বিস্তার আর ফেসবুকের উত্থান সমসাময়িক বলেই হয়ত এই ইন্টারনেটের ব্যবহারটা ফেসবুক ব্যবহারের সাথেই বেশি জড়িত, অন্যান্য ব্যবহারের চেয়ে। দেশের বর্তমান অবস্থা অবলোকন করার জন্য আমার জানালা হচ্ছে ফেসবুক। এবং সেই জানালা দিয়ে তাকালে এখন বাংলাদেশের মানুষের অত্যন্ত বিষাক্ত একটি মন মানসিকতা দেখতে পাই ।  উদাহারণঃ একটি মেয়ের বৃষ্টির মাঝে সাইকেল চালিয়ে যাবার ছবির নিচে ফেসবুক ব্যবহার করে একদল মানুষ রূপধারী নিজেদের মনের ভাব ব্যক্ত করেছেন, যে এই মেয়েটিকে ধর্ষণ করা উচিত। ঘুরিয়ে ফিরিয়ে বক্তব্য মোটামুটি এটুকুই। ছবিতে কাপড় চোপড়ে জড়িয়ে ভিজে মেয়েটিকে একটা পোটলার চেয়ে বেশি কিছু মনে হচ্ছে না, শরীরের অবয়ব পর্যন্ত অস্পষ্ট যে মেয়ে কিনা চেষ্টা করে বুঝতে হয়, তবু, এইসব নুনু_টাটানো হারামজাদাদের একেবারে 'হয়ে যাচ্ছে।'।  এখন প্রশ্ন হচ্ছে বাংলাদেশের মানুষ কি সব সময়ই এমন ছিল, নাকি অনলাইনে কোন ম্যাজিকের ছোঁয়া পেয়ে সব এমন হয়ে গেছে? সহজ উত্তর হতে পারে, যে বাংলাদেশের বেশিরভাগ মানুষ আসলে এমনই ছিল, বরং আমার দেখার গন্ডি আগে সীমাবদ্ধ ছিল বলে এমন মানুষের সংস্পর্শে আসি নি, এখন অনলাইনে সব খোলা বাউন্ডারি হওয়াতে সব ধরনের স্যাম্পলিং ডেটা দেখতে পাচ্ছি। এক হিসেবে এটা আসলে কালচার শক। কিন্তু চেনা গন্ডির মধ্য থেকে আপনার পরিচিত আত্মীয় বা বন্ধুর কথা দেখে হতাশ, রাগান্বিত হয়ে তাকে ব্লক দেন নি এমন কি হয়নি? সেটার কি ব্যখ্যা হতে পারে? 
ব্যাপারটাকে এভাবে দেখছি। আমি যেভাবে চিন্তা করতে পছন্দ করি, বা যেসব বিষয় নিয়ে ভাবতে , কথা বলতে ভালবাসি আমি আমার পরিচিত আত্মীয় বন্ধুর গন্ডিতে তেমন মানুষ খুব কমই পেয়েছি , হাতে গোনা। তবে অনলাইনে ফেসবুক বা ব্লগের মাধ্যমে  আগ্রহের বিষয়ে আলোচনা করতে গিয়ে অনেক সমমনা মানুষ খুঁজে পেয়েছি,যাদের সঙ্গে জীবনে মুখোমুখি পরিচয় না হলেও ফেসবুকে ফ্রেন্ড হিসেবে যুক্ত করেছি। এবং ক্রমাগত পারস্পরিক মিথস্ক্রিয়ার মাধ্যমে সেসব মানুষের সাথে যোগাযোগ গড়ে উঠেছে। এইসব সঙ্গ যেমন আমার জানার গন্ডিকে বিস্তৃত ও সমৃদ্ধ করেছে, তেমনি বিভিন্ন মানসিকতার মানুষের সংগে পরিচয়ের সুযোগ করে দিয়েছে। আমার বিচারে আমি উন্নততর মননের মানুষের সাথে পরিচিত হতে পারে নিজেকে তরিত মনে করছি। কিন্তু ঠিক এটাকেই আরেকজনের দৃষ্টিভংগিতে দেখলে মনে হতে পারে, যে আমি দিন দিন নাস্তেক বল্গারের সংস্পর্শে গিয়ে উচ্ছনে যাচ্ছি। নয় কি? 
অর্থাৎ মুদ্রার উলটাপিঠ চিন্তা করলে একদল ভাবতেই পারে তারা দ্বীনি ভাইদের সংস্পর্শে তারা পরকালের রাস্তা প্রশস্ত করছে। ধরে নিলাম আগে থেকেই বাংলাদেশের অধিকাংশ মানুষের মনঃতত্ত্ব এইরকম বিকৃত ছিল, কিন্তু সামাজিক পরিমন্ডলে নির্বিবাদে সেটা প্রচার করে বেড়াতে কি পারত তারা সবাই? সামাজিক পরিমন্ডলে ভাবমূর্তি ধরে রাখার জন্য হলেও যতই বেগানা মেয়েলোককে ধর্ষণ করে ফেলার খায়েশ জাগুক, সেটা সজোরে উচ্চারণ হয়ত করত না। এখন ফেসবুকের বিস্তারের ফলে  " আন্ধার ঘর চান্দের আলো' নিক এর আড়ালে হোক কি স্বনামেই প্রোফাইল খুলে হোক কিংবা যে কোন পেইজ বা গ্রুপে যেখানে বাস্তব জীবনের লোকজনের দেখা মিলবে না সেখানে গিয়ে বেশ আরাম করে চেপে রাখা বদ বায়ূ (মনোভাব) ছেড়ে দিচ্ছে। আর একবার যদি সাহস করে বলেই ফেলে একই রকম কুৎসিত মানসিকতার আরও লোকের থেকে লাইক কমেন্ট পেয়ে এই ধর্ষকামী চিন্তাভাবনার পালে হাওয়া লাগছে। তারা মনে করছে, তাহলে তো ঠিকই বলেছি, খামোকাই এতদিন এটাকে খারাপ মনে করে চেপে চুপে চলেছি, এতজনে লাইক দিলে কি আর আমার কথা ভুল হতে পারে? একদিকে মানবতাবাদী সচেতন মানুষেরা যেমন সমমনা মানুষ খুঁজে পাচ্ছেন, তেমনি এই বিকৃত চিন্তাভাবনার লোকেরাও তাদের সমমনা খুঁজে পাচ্ছে এবং পরস্পর পিঠ চুল্কানি সংস্কৃতিতে ঝাড়ে বংশে বেড়ে চলেছে। 
প্রযুক্তি যতই সহলভ্য হোক, লেখাপড়া করে নিজের বুদ্ধির, চিন্তাভাবনার ধার বাড়ানোর চেয়ে নিজের তালগাছে ধরে রাখা আইডিয়ার সাথে মিলে এমন লোক খুজে পাওয়া কম কষ্টসাধ্য। পড়াশুনা করে নতুন জিনিস বুঝার চেয়ে, আমি যা বুঝি সেটার সপক্ষে আর কিছু লোক জোগাড় করতে পারলেই নিজেকেও আর পড়াশুনার কষ্ট করা লাগে না, সাথে নিজেকেও ফেসবুক পীর হিসেবে প্রতিষ্ঠিত করে পাব্লিসিটি কামানো যায়।  আর কে না জানে, বাঙালি সব সময় সবচে কম শ্রমসাধ্য পথই বেশি পছন্দ করে। 
৫/
ফেসবুকে সাম্প্রতিক একটি আলোচনার প্রেক্ষিতে করা মন্তব্য
ছেলেদের মান মর্যাদা সুপারম্যানের আন্ডারওয়্যার এর মতন। ঢেকে রাখে খুব অল্প জায়গা, কিন্তু কিছুতেই ছিড়ে ফাটে না। ভিতরে না বাইরে পরলো সেটাও ব্যাপার না।
আর মেয়েদের মান মর্যাদা বারো হাত শাড়ি প্লাস বোরকা দিয়েও রক্ষা করা যায় না।


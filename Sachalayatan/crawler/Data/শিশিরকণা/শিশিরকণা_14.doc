ঘন্টা



এক খানা কৌতুক বলিয়া শুরু করা যাক। পূর্বে শুনিয়া থাকিবেন হয়ত, স্বর্গের দুয়ারে প্রবেশের পূর্বে অনেক প্রকার ঘটনা ঘটিয়া থাকে, সেই রূপ একখানি ঘটনা সংশ্লিষ্ট কৌতুক।

দুয়ারে উপস্থিত হইয়াছেন সেঞ্চুরী মানিক, বিশ্বপ্রেমিক এরশাদ এবং হুজুরে আলা সাইদী সাহেব। দুয়ারে গিব্রিল উপস্থিত উহাদের ঈমান পরীক্ষা করিবার জন্য। পরীক্ষার শর্তঃ উহাদের সামনে তিন তিন জন অসামান্যা রুপসীকে উপস্থিত করা হইবে, তাহারা ঈমান ধরিয়া রাখিতে পারিলে স্বর্গে প্রবেশের অনুমতি মিলিবে,নইলে দোজখে রাস্তা দেখাইয়া দেওয়া হইবে। ঈমানের নির্দেশক হিসেবে সকলের ঈমানে এক খানি ছোট ঘন্টা বাধিয়া দেওয়া হইল। ঈমানে গড় বড় হইয়া গেলেই ঘন্টা বাজিয়া উঠিবে। পরীক্ষার প্রথম পর্বে উপস্থিত হইলেন লাস্যময়ী অপু বিশ্বাস, তৎক্ষনাৎ মাইনক্যা চিপায় পড়িয়া মানিকের ঘন্টা বাজিয়া উঠিল। বিনা বাক্যব্যায়ে তাহাকে হাবিয়া দোজখে ছুড়িয়া ফেলা হইল। এরশাদ ঢোক গিলিলেন, সাইদী কুলহুয়াল্লাহু পড়িয়া নিজ শরীরে ফু দিয়া পরীক্ষার দ্বিতীয় পর্বের জন্য তৈয়ার হইলেন। কিন্তু কিসের কি আঞ্জুমান আরা জলি আপার কাটা ঠোঁটের হাসি দেখিবা মাত্র এরশাদের জন্য পরীক্ষার ঘন্টা পড়িয়া গেল, তিনি আগুনে নিক্ষিপ্ত হইলেন। সাইদী লম্পটদের প্রতি বিদ্রুপের হাসি ছুড়িয়া দিয়া আল্লাহ তাআলার শোকর গুজার করিতে না করিতেই সম্মুখে হাজির হইল জাস্টিন বিবার, ফলশ্রুতিতে তিনিও কাঁটাময় জাক্কুম গাছ বেষ্টিত দোজখের অতল আগুনে স্থান লইলেন। 
উহারা সত্যযুগের ঈমানদার পুরুষ, সহজে তাদের ঈমান বিচলিত হয় না। কিন্তু এই কলি কালে আসিয়া নারীদেহের আর প্রয়োজন হয় না, কেবল চক্ষু দেখিয়াই দুর্বল পুরুষদিগের ঈমান সড়গড় হইয়া যায়। বিশেষত আরব দেশে যেখানে নারীদের কেবল চক্ষু দৃশ্যমান সেইখানে শুধু আখিপল্লব দেখিয়াই বাকিদেহ কল্পনা করিয়া মুমিন বান্দাগন কাবু হইয়া যান। তাই সেখানে আদেশ হইয়াছে নারীদের চক্ষু আবৃত করিবার জন্য। আবেদনময়ী চোখের অধিকারিনীদের নির্ণয় করিবার নিমিত্তে একখানা কমিটিও গঠিত হইয়াছে। কৌতুহল জাগিয়াছে এই নিয়া যে আখিপল্লবের আবেদন কিভাবে পরিমাপ করা হইবে? এই ক্ষেত্রে উক্ত কমিটির সুবিধার্থে বৈজ্ঞানিক একটি পন্থার কথা সুপারিশ করিতে আজ্ঞা রাখি। উপরে গিবরিল অনুসৃত পন্থা একাধারে এস্লামিক এবং বৈজ্ঞানিক। ঘন্টা বাজিলেই নারী চক্ষু আবৃত করিতে বাধ্য থাকিবে। তার চক্ষু যদি বৃদ্ধ মুমিন দিগের ঈমান স্খলিত করিতে পারে, তবে তা কত তাগড়া যুবক মুসলমানের বিপদের কারণ হইতে পারে তাহা সহজেই অনুমেয়। 
তবে কী না ইসলামের পাক গ্রন্থ কুরআনে নারী ও পুরুষ উভয়ের পর্দার কথা বলা হইয়াছে সমাজে শালীনতা রক্ষার জন্য। নারীর পর্দার বন্দোবস্ত তো হইল, পুরুষ কি কেবল অবহেলিত পড়িয়া থাকিবে? সমাজের শালীনতা রক্ষার্থে উহাদেরও তো অবদান রাখা প্রয়োজন। নারী চক্ষু ঢাকিয়া রাখিয়া সিন্দুকে ঢুকিয়া বিচরণ করিলেও যে তাহাদের কল্পনা শক্তি বাধা মানে না। এ ব্যাপারে আদম সেই কোন কাল হইতে ঈশ্বরের কাছে আবেদন জানাইয়া আসিতেছে। কিন্তু অদ্যাবধি আদমের বংশধরদের উপেক্ষা করা হইয়াছে। এইবার তাহাদের কে ঈমান রক্ষার্থে ঘুনসি প্রদান করা হউক। মুসলিমাহদের সিন্দুক দেখিয়া ঈমানদার বান্দারা আক্রান্ত হইলেই উহারা ঘন্টা বাজাইয়া সাহায্য প্রার্থনা করিতে পারিবে। ঘটনাস্থলে উপস্থিত শালীনতা রক্ষা পুলিশ তাহার ঈমান রক্ষার্থে আগমনপূর্বক তাহাকে চাবুকের আঘাতে পশ্চাতদেশের চামড়া বিসর্জন করিয়া ঈমান পুনর্বহাল করিতে সহায়তা করিবে। 
উপরি-উক্ত প্রস্তাব বাস্তবায়িত হইলে যে মুসলমান ভাই দিগের ঈমান আরও শক্তিশালী হইবে এই আশা করা যায়, কিন্তু বিড়ালের গলায় ঘন্টা বাধিবে কে?


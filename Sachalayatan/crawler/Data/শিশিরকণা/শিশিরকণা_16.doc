অ-কবিতা (কবিরা দূরত্ব বজায় রাখুন)



সচলায়তনের পাতায় অনেক কবিতা দেখি, কবিতার প্রশংসা দেখি। কিন্তু বিধাতা আমায় সে রসবোধ দেননি কবিতার রস আস্বাদন করার মত। আমার মত যাদের মেট্রিক বাংলা পরীক্ষার খাতায় কবিতার মূলভাব লিখ প্রশ্নের উত্তরে চোখ বুজে মুখস্ত উগড়ে দেয়া ছাড়া গত্যন্তর ছিল না, তাদের কাব্য-প্রতিভাকে উৎসাহিত, উদযাপিত করার জন্য এই পোস্ট। মডুরা যদি ছাড়পত্র দেয় তবে আপনিও এর রস আস্বাদন করুন- রস-যোগ করুন। আর সচলের শ্রদ্ধেয় শক্তিমান কবিরা নিজের স্বার্থে (এবং আমাকে মাইর দেয়ার ইচ্ছা সংযত করার স্বার্থে )এই পোস্ট সযতনে এড়িয়ে চলুন...  
মুখবন্ধঃ 
বুয়েটের ফাইনাল ইয়ারে উঠার পর ক্লাসে একদমই মন বসতো না। মেয়েদের জন্য বরাদ্দ ফার্স্ট বেঞ্ছে বসে আমরা তাই কবিতা লিখতাম চিরকুটে। একজন এক লাইন, পরের জন আরেক লাইন এভাবে আগা মাথা বিহীন কবিতা, শর্ত একটাই যে করে হোক শেষ পদটুকু মেলাতে হবে। এভাবে মহাকাব্য তৈরি হয়ে যেত যার কোন মাথা-মুন্ডু কিচুই নাই। সেদিন পুরানা দিনের কথা মনে করে ফেসবুকে স্ট্যাটাস দিলাম... প্রথম ৬-৮ লাইন নিজের লেখা বাকিটুকু মন্তব্যের ঘরে পাওয়া বিভিন্ন জনের অবদানের সম্পাদিত রূপ... তো শুরু করা যাক অ-কবিতার রেলগাড়ি...
ফেসবুকে দিচ্ছিস পোক
তুই কি এখন খাচ্ছিস কোক?
তোর দাঁতে পোকা হোক।
তোর কি কম্পুতে গেম খেলার ঝোঁক?
গরুর টানা টানা চোখ
পুকুরের পানিতে আছে জোঁক,
বাংলাদেশে অনেক লোক
মাছের মায়ের পুত্রশোক
আজকাল বাউল গানকে বলে ফোক
কাটিস না কেন নোখ?
কবিতা লেখার আজ চেপেছে রোখ
তোমার উপর শান্তি বর্ষিত হোক
পাপ করিলে যাইবা দোযখ
তোমার কি তাই ইচ্ছা? তবে তাই হোক
তোমার উপর পড়েছে পেত্নীর চোখ
এবার ওঝা এসে করবে ঝাঁড়-ফুক
বলছে, তোদের ঝেঁটিয়ে বিদেয় করব, বেটি আহাম্মক!
কবিতার ছিরি দেখে সবার চক্ষু চড়ক
অপমানে কবিকুলে লেগেছে আত্মহত্যার ঝোক,
কবিমহলে তাই লেগেছে মড়ক
রাস্তার আরেক নাম সড়ক।
ওরা হিংসায় মরুক
জয় অ-কবিদেরই হউক।
হিংসুটেরা যতই করুক ছোঁক ছোঁক।
আর যতই গিলুক ঢোক।
তোরা খেতে থাক কোক
এরপর যতই ঢেকুর উঠুক।
পাবে না সময়, যখন আসবে ঘটক।
পাত্র দেখিয়া লাগবে চমক
টেন্ডুলকার রান করেছে দ্বি-শতক
তার ব্যাট তৈরি যে কাঠে তার নাম ওক।
যদি চাও করিতে আপনার কাব্য-প্রতিভার পরখ
মন্তব্যের ঘরে কবিতার রেলগাড়ির যাত্রা শুরু হোক...


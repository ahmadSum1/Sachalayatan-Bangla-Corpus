কেন?




খালাতো বোনের একটা দুই বছরের পিচ্চি আছে, মাত্র কথা বলা শিখেছে, তার কথার যন্ত্রণায় মা অস্থির। একদিন পিচ্চিকে আমাদের ভাই বোনের হাওলায় দিয়ে বোন গেলো ঈদের বাজার করতে। আমরা তো মহাখুশি, এইটুকু পিচ্চি আবার গুটুর গুটুর কথা বলে, দারুন সময় কাটবে ভেবে। বোন আমাদের খুশি দেখে বললো, " বুঝবা মজা, ২ ঘন্টার মধ্যে ঘুরে আসতেছি, তোমরা ততক্ষণ টিকতে পারলে হয়, আমার তো খালি মনে হয় মুখ চেপে ধরি"। আমরা চোখ গরম করে বোনকে বিদায় দিলাম, কেমন মা? বাচ্চার কথা শুনে কই খুশি হবে, পিশাচীর মত কথা বার্তা। যাই হোক পিচ্চি এতক্ষণ বেশ সুবোধের মত ছিল, মা যাওয়া মাত্র তার মুখ খুললো এবং তার পরেই টের পেলাম সে কি চীজ। আমরা আবিষ্কার করলাম সে আসলে খুব বেশি কথা বলতে পারে না, মাত্র ২-৩ টা শব্দ, "কী এবং কেন"? যাই দেখে হাত তুলে জিজ্ঞ্যেস করবে এটা কী? যেভাবেই উত্তর দেই না কেন, তার প্রত্যুত্তর হচ্ছে কেন? ১০ মিনিটের মাঝে আমার এবং ভাইএর মাথা খারাপ হয়ে গেল। এত "কেন?" র উত্তর তো কোনদিন ভেবেও দেখি নাই।
তার মনোযোগ অন্যদিকে সরাতে একটা বল নিয়ে খেলতে দিলাম। তাতেও প্রশ্ন,
এটা কী?
- এটা বল।
বল কী?
- বল হচ্ছে একটা গোল জিনিস যেটা গড়ায়।
গড়ানো কী?
- এই যে এটা গুতা দিলে সামনে আগাচ্ছে এটাকে গড়ানো বলে।
কিছুক্ষণ বল গড়াগড়ি চললো, হাফ ছাড়তে যাচ্ছি, তখনি আবার প্রশ্ন, "গড়ায় কেন?"
পদার্থবিজ্ঞান এর অভিকর্ষ ঘর্ষন ইত্যাদি নিয়ে একটা লেকচার ঝেড়ে দিব কি না ভাবছি, ছোটভাই বাঁচিয়ে দিল, টেবিলের গায়ে একটা খাতা কোনাকুনি ভাবে ঠেস দিয়ে সেটার উপর থেকে বলটা গড়িয়ে দিয়ে বলল, "এই যে বলটা উপর ছিল, তাই নিচে নামার জন্য গড়ান দিল। " দেখলো, তারপর ঘাড় ঘুরিয়ে জিজ্ঞ্যেস করল, " উপর কী? নিচে কী?" হাত দিয়ে দেখালাম এইতা উপর আর এইটা নীচ। প্রশ্নবাণে দাঁড়ি বসেছে এইরকম আশা মনে জেগে উঠবারও সময় দিল না, তার আগেই,
"ঐটা উপর কেন? ঐটা নীচে না কেন?"
ভাইএর সাথে হালকা চোখাচোখি হলো, মুখ চেপে ধরব কি না এই রকম একটা শলা পরামর্শ হয়ে গেল আড়চোখে। পিচ্চি বিপদ টের পেয়ে তাড়াতাড়ি সুর বদলালো,
"বল নীচে নামে কেন?"
হে- খোদা ধৈর্য্য দাও আমায়, তারপর দম নিয়ে বলি, " পৃথিবী টানে তাই"।
"পিতিবি টানে কেন?"
আর পারি না। মাইর দিতে মায়া লাগে, তাই পিচ্চিটাকে জাপটে ধরে একটা চিপা দিয়ে দেই, বলি, " এই যে আমার যেরকম তোমাকে টানতে ইচ্ছা করলো, সেরকম পৃথিবীর বলটাকে টানতে ইচ্ছা করে।"
"তুমি টানলা কেন?"
মিষ্টি কথার খেতা পুড়ি। সোজা সাপ্টা সত্যটা বলে দেই, "যাতে তুমি চুপ কর"
"চুপ কর কেন?"
তাই তো? কেন চুপ করবে? উলটা আমিই চুপ করে যাই। 
বাচ্চারা যে খুব অবলীলায় নির্মম সত্য বলে ফেলে সেটা সবাই কখনো না কখনো হাতে কলমে টের পেয়েছেন। কিন্তু একই সারল্য নিয়ে বাচ্চারা আপাতনিরীহ সব প্রশ্ন করে ফেলতে পারে যার উত্তর খুব জটিল। কিন্তু তারা কিন্তু জটিল উত্তরের খোঁজে প্রশ্নটা করেনি, তারা তো সহজ উত্তর টাই খুঁজে যেটা তাদের বোধগম্য। আমরাই না ব্যাপারটা অনেক কিছু জড়িয়ে জটিলতা বাড়িয়ে চলি। ঐ পিচ্চির মত কেন /কী করতে থাকলে একসময় না একসময় উত্তর অনেক রঙের মিশেল ছাড়িয়ে সহজ সাদা কালোয় এসে মিলবে। 
জীবনের টানে দৌড়াতে দৌড়াতে অনেক সময় আমরা ভুলে যাই কেন দৌড়াচ্ছি। অনেক রকম উত্তর মাথায় আসে, কিন্তু অনেক সময় নিজেরাও জানি কিছু কিছু উত্তর সত্যি নয়, কিন্তু শুনতে ভালো লাগে বলে সেগুলো অন্যকে শুনাই, নিজেকেও প্রবোধ দেই। নিজের সাথে মিথ্যাচারে অন্তরের অস্থিরতাই কেবল বাড়ে। কাজের প্রতি বিতৃষ্ণা জন্মে, জীবনের অর্থ খুঁজতে গিয়ে দিশেহারা লাগে। জীবনে কত ক্ষেত্রেই তো আমরা বাধ্য হই কোন একটা কাজ করতে, তেতো ওষুধ গেলার মত দায়িত্ব পালন করি। কিন্তু মনের উপর তার যে চাপ পড়ে, তার রেশ আমাদের ক্লান্ত করে শরীরের ক্লান্তির চে' বেশি। কিন্তু আসলেই কি আমরা বাধ্য অপ্রিয় কাজ করতে? যদি কেউ মাথায় পিস্তল ঠেকিয়েও বলে, তাহলেই বা কি? মরব? মরলেই বা কি? আমি একটা তুচ্ছ মানুষ, এই পৃথিবীতে আমার থাকা না থাকায় কার কি এসে যায়? আমার মা'র এসে যায়।  আমি মরে গেলে আমার মা কষ্ট পাবে। তাকে আমি কষ্ট দিতে পারব না জেনে শুনে। কাজেই আমায় বেঁচে থাকতে হবে, দাঁতে দাত চিপে কাজটা করতে হবে। যতই অসহ্য লাগুক তখন নিরর্থক কাজও উদ্দেশ্যপূর্ণ হয়ে উঠে। সিম্পসন কার্টুনের এই দৃশ্যটা চমৎকার উদাহারণ। অনেক সময়ই বাইরের দৃশ্যমান কারনকেই আমরা একমাত্র কারন ভেবে অস্থিরতায়/ অশান্তিতে ভুগি। শিশুর সততায় কী/কেন প্রশ্নের উত্তর করতে করতে একসময় নিজের হৃদয়ের কাছে উত্তর খুঁজে পাবেন আশা করি। 

শুধু কি নিজের জীবনের অর্থ খোঁজা। সমাজে বসবাস করে অন্যের কথায় নাচতে লাগা নাচুনে বুড়ির সংখ্যা কম নয়। প্রত্যকের মতই যে আলাদা হবে এমন কিন্তু সব সময় নয়। কাজেই অন্যের ঢোলের বাড়িতে নেচে উঠার আগে জিজ্ঞেস করুন, নাচছি কেন? বা নাচবো না কেন? সন্তোষজনক উত্তর না পাওয়া পর্যন্ত ঢুঁড়তে থাকুন, দেখুন কোথাকার জল কোথায় গড়িয়ে থামে শেষ পর্যন্ত। 
ব্যাক্তিজীবনে আমি ভীষণ ঘাড়ত্যাড়া। কোন কাজ ভালো না লাগলে একদম করতে পারি না, কেউ কপালে পিস্তল ঠেকালে তখন ভেবে দেখতে পারি, কিন্তু সেই চরম ব্যবস্থায় কেউ যায় না। তবুও মানব জনমে অনেক কিছুই করা লাগে, তখন আমি পিচ্চির কেন? তরিকা অবলম্বন করি। কেন? কেন? করতে এক পর্যায়ে গিয়ে মনের সাথে শান্তিচুক্তিতে পৌঁছানো যায়। এতে নিজের মনের হীনমন্যতা দূর হয়ে নিজের বিবেকের কাছে পরিষ্কার থাকতে পারি, কেন আমি একটা কাজ করছি বা কোন কথা বলছি। যখন নিজেকে এতটা পরিষ্কার ভাবে জানা যায়, তখন অন্যের মতামতে আর কিছু যায় আসে না। পাশাপাশি অন্যের মতামতকে যার যার নিজস্ব চিন্তাভাবনা বলে অনেক বেশি নিরপেক্ষভাবে বিবেচনা করা যায়। কেন-র উত্তর খুঁজে না পাওয়া পর্যন্ত আমার ভীষণ অস্থির লাগে। আর যদি শেষ পর্যন্ত শান্তিচুক্তির পথ খুঁজে না পান, তবে স্টিভ জবসের মত নিজেকে জিজ্ঞেস করুন, " আজকেই যদি মরে যাই, তাইলে কি এই কাজ করে সময় নষ্ট করতাম?" আপনার উত্তর যা-ই হোক সেটা মেনে নিয়ে সুখে থাকুন। আপনার সুখ, আপনার মনে শান্তি কোথায় এইটা আপনি ছাড়া আর কেউ বুঝবে এইটা দুরাশা। জ্ঞানী গুনী কোন এক বান্দা বলে গেছেন, " Know thyself".  নিজেকে প্রশ্ন না করলে নিজেকে জানবেন কিভাবে? ফেসবুকে জ্ঞানী জ্ঞানী একটা কমেন্ট করার আগে ভাবুন, কেন করছেন? ভাত খাওয়ার আগেও ভেবে নেন, ভাত কেন, পিৎসা বা বার্গার বা বান্দরের মত পাকা কলা নয় কেন? 
এই যে কাজ কাম ফেলে ব্লগ পড়ছেন, কেন? 
ছবিসূত্রঃ http://9gag.com/gag/2273425


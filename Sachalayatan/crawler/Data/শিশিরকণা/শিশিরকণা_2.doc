রেডিও 



রানা ভাই এর ঠেলায় পরে ফেবুতে করা কয়েকটা লম্বা মন্তব্য জোড়া দিয়ে এই ব্লগ খানা পয়দা করলাম। সংগে বোনাস একখানা গান, ছেড়ে দিয়ে স্ক্রল করতে থাকুন। আন্দ্রিয়া আপার সৌজন্য হেলাফেলায় লেখা ব্লগ যদি উতরে যায় এই আশা আর কি। 
[img][/img]
রেডিও শুনার অভ্যাস হয়েছিল দাদার থেকে। একদম পিচ্চি থাকতে ৬-৭ বছর বয়স যখন, ভোরে উঠে দাদা-দাদীর ঘরে চলে যেতাম, দাদা বিবিসি শুনতো, আমি কি করে বেড়াইতাম মনে নাই, রেডিওর আওয়াজ দাদার সাথে কাটানো সুখস্মৃতির অন্যতম অংশ। ফুপু দেখতাম দুপুরে রেডিওতে নাটক শুনতো, গান শুনতো, মাঝে মাঝে বাংলা ছায়াছবির বিজ্ঞাপন, "আসিতেছে, আসিতেছে সামাজিক একশান ঢিসুমাইক ছবি.... "।  এর মাঝে টের পেলাম ১০০ এফ এম এ বাংলাদেশ বেতারে দুপুর ৩ টায় ওয়ার্ল্ড মিউজিক অনুষ্ঠান হয়। আমার হিন্দি গান প্রীতি ছিল না, এদিকে টিভিতে ইংরেজি গান শোনা মুশকিল একটু, কারণ ভিডিও গুলা অশ্লীল ক্যাটেগরিতে বাপ মায়ের উপস্থিতিতে দেখা যায় না। তখনো বাংলাদেশ বেতার ছাড়া আর কিছু নাই। আমার চেয়ে বেশি বয়সী পুরানো একটা টু-ইন ওয়ান কে মেরামত করে টরে সেটা দিয়ে শুনতাম। দিনে বাংলাদেশ বেতার, আর রাতে বিবিসি ওয়ার্ল্ড। বিবিসিতেও অনেক নাটক, অনুষ্ঠান হতো। বিবিসি শোনার ফলে আমার ইংলিশের অনেক উন্নতি হয়েছিল। আমি ওদের মত নকল করে করে ইংরেজিতে কথা বলার চেষ্টা করতাম মনে মনে। ফলে একসেন্ট হয়ে গেছিলো ব্রিটিশ টাইপ। এখনো আমেরিকানরা আমার ইংলিশ শুনলে ব্রিটিশ গন্ধ পায় বলে। 
মেট্রিক পাশের পর বাপ মায়ের কাছে আবদার ধরলাম একটা ক্যাসেট প্লেয়ার রেডিও সহ কিনে দেয়ার। আমাকে বিশা-আ-ল একটা ক্যাসেট প্লেয়ার/ রেকর্ডার কিনে দিল আব্বা ( সেখানেও কাহিনী, কিনতে গিয়ে দেখা গেল, আব্বার কাছে টাকা নাই যথেষ্ট, তখন ড্রাইভারের থেকে ধার করে দোকান থেকে নেয়া হলো, বাসায় এসে ড্রাইভারকে ধার শোধ করা হইল)। এই বার আমি ৩০ টাকা দিয়ে সস্তায় হিন্দি গানের ক্যাসেট কিনতাম আর রেডিও থেকে পছন্দের ইংলিশ গানগুলা সেইসব হিন্দি ক্যাসেটের উপর রেকর্ড করা শুরু করলাম। একটা ৯০ টাকা দাম এর TDK blank cassette  এর বদলে ৩টা ক্যাসেট একই বাজেটে। দু'টো গানের ফাঁক দিয়ে চুইয়ে এক কলি হিন্দি গান, কি উপস্থাপকের কথা ঢুকে যেত। এই ক্যাসেটের জন্য আবার সুন্দর করে কভার বানাইতাম, হিন্দি খুললাম খুল্লা ছবি ওয়ালা কভার ফেলে দিয়ে। ওয়ার্ল্ড মিউজিকের এইরকম ৩২ টা ক্যাসেট রেকর্ড করছিলাম। এখনো আছে বাসায় কোথাও। শোনার যন্ত্র নাই খালি। 
বিবিসি ওয়ার্ল্ড এ রাত সপ্তাহে একদিন রাত ৮টার দিকে টপ চার্টের ২০ টা গান শুনাইত। তার আগে বা পরে দেখি আরেকটা বিচিত্র অনুষ্ঠান হতো, নাম "Wright round the world" । আমি সেই অনুষ্ঠান খুব শুনতাম। মজার মজার সব বিষয় ছিল অনুষ্ঠানে। যেমন একবার হলো দুনিয়ার সবচেয়ে জঘন্য/ অশ্রাব্য গানের প্রতিযোগিতা। কি যে ভয়ংকর এক একটা গান। সেই প্রতিযোগিতায় শ্রোতা ভোটে জিতেছিল কে জানেন? জন লেননের স্ত্রী ইয়োকো ওনো। আরেকবার সন্ধান করা হলো প্রচলিত সব Idiom  এর ইতিহাস, যেমন, raining cats and dogs  কোত্থেকে এলো। আবার বিখ্যাত তারকাদের নিয়ে আসতো সাক্ষাতকারের জন্য। তখন ১৯৯৯-২০০০ সাল, বয়ব্যান্ডের রমরমা দিনকাল। আমি ছিলাম বয়জোন আর রোনান কিটিং এর ভক্ত। তো একদিন এই অনুষ্ঠানে রোনান কিটিং আসলো সাক্ষাতকার দিতে, সাথে তার অটোবায়োগ্রাফির ৫ কপি নিয়ে। সেখানে একটা প্রতিযোগিতার মত ছিল, কিছু একটা প্রশ্নের উত্তর দিলে তার সেই ৫ কপির এক কপি পাওয়া যাবে। তো আমি উত্তর সহ চিঠি পাঠিয়ে দিলাম। বাংলাডেশের ডাক বিভাগের উপর অবিশ্বাসের খেতা পুরিয়ে দিয়ে আমি জিতে গেলাম বই এর কপি, খুশিতে... লারেলাপ্পা অবস্থা। এইভাবে তারপর আরেক কন্টেস্টে জিতলাম, রোনান কিটিং এর সিঙ্গেলস এর সিডি ( মানে সিডিতে একটাই গান)। অটোগ্রাফ ছিল কি না মনে নাই, তবে প্রিয় তারকার হাত হয়ে আসছে এতেই খুশিতে গুলগুলা ছিলাম।
এই অনুষ্ঠানেরই আরেকটা পার্ট ছিল pen friends. যারা পত্রমিতালী করতে চায়, অনুষ্ঠানে চিঠি লিখে নিজের পরিচয় জানাতো, Steve wright সেটা পড়ে শোনাত, তারপর বলতো যারা চিঠি লিখতে চাও একে বিবিসির ঠিকানায় চিঠি লিখো, আমরা  পৌছে দেব। আমি একবার লিখে ফেললাম নিজের পরিচয় দিয়ে। Steve wright সেটা শোনালো ওর অনুষ্ঠানে। তারপরে ৪ সপ্তাহ বাদে, বিশাল একটা বান্ডিল এসে হাজির হলো আমার বাসায় বিবিসি থেকে, ভিতরে এত এত চিঠি। পরের কয়েক সপ্তাহ বান্ডিল আসতেই থাকলো। মোটমাট ৫২ জন বন্ধু পেয়েছিলাম। নানান দেশ থেকে, ব্রিটেইন, ইরান, ঘানা, সুদান, নাইজেরিয়া, সাউথ আফ্রিকা, কোন দেশ নাই। বয়স ১২ থেকে ৭৪ বছরের বুড়ো পর্যন্ত। সাউথ আফ্রিকার ক্যান্সার আক্রান্ত ক্যামিলা, যার হাতের লেখা এত সুন্দর যে দেখলে নিঃশ্বাস আটকে যায়। নিউজিল্যান্ডের ১২ বছরের মেয়ে জেনি, বাবা মায়ের সাথে নৌকায় করে সাগরে ভেসে বিশ্ব ভ্রমণ করছে, তার চিঠি যায় প্রথমে তার দাদীমার কাছে, সে জানে জেনি বর্তমানে কোথায় আছে, তারপর সেখানে জেনিকে চিঠি ফরোয়ার্ড করে। ৭৪ বছরের বিজ্ঞানী মার্ক, টাইপ করে করে এত কঠিন আলোচনা লিখত, চিঠি পড়তে পড়তে ঘুম চলে আসতো। ঘানা থেকে স্টিভেন নামের এক কাঠমিস্ত্রী লিখতো তার কথা, ছবি পাঠাত।   সবাইকে উত্তর লিখে পাঠালাম, এখনো সাউথ আফ্রিকার ক্যামিলার সাথে বন্ধুত্ব টিকে আছে, তবে ফেসবুকে। বাকিরা কই কই হারিয়ে গেছে। কিন্তু কি যে উত্তেজনার সময় ছিল সেইটা।  
ততদিনে প্রথম বেসরকারী চ্যানেল চলে এসেছে, অল্প কিছু সময় ব্রডকাস্ট করতো তারা। সেখানের এক আরজে খুব ফট ফটায় কথা বলতো আর শেষে তার নিজের ইয়াহু/MSN আইডি দিতো গান রিকোয়েস্ট করার জন্য। তখন নতুন নতুন ইন্টারনেট হাতে পেয়েছি। MIRC, MSN এর যুগ। দিলাম বেটারে নক, গান রিকোয়েস্ট করে। বেটা কিঞ্চিত লুল ফেলা শুরু করলো, যাই হোক, লুল এড়ায়ে এটা সেটা আলাপ করতে করতে আমাকে অফার দিলো তার সাথে একদিন শো হোস্ট করতে, আমার পছন্দের সব গান বাজাবো সেদিন শো-তে। বাপ মায়ের সাথে ব্যপক টানাটানির পর বাপ রাজি হইলো, সেও আমার সাথে যাবে শো রেকর্ড করতে , তারপর গিয়ে একদিন শো রেকর্ড করে আসলাম, তবে বেটা যে লুল সেটা বুঝে তাকে ব্লক মারিলাম। 
এরপর আস্তে আস্তে রেডিও চ্যানেল এত বাড়লো, আর তার কোয়ালিটি এত ফালতু হইলো, যে রেডিও শুনাই ছেড়ে দিলাম। 
THE END


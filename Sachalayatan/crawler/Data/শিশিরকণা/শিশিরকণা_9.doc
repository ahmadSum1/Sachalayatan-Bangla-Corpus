বুদবুদ -১



অনেকদিন কিছু লিখি নাই। মাথায় ছুটে বেড়ানো এলোমেলোচিন্তাগুলিকে গুছিয়ে একটা প্যারাগ্রাফে বঁধার মতো স্থবিরতাও যদি মস্তিষ্ক আমায় অনুকম্পা করতো, হয়তো খসড়া অন্তত করতে পারতাম। কিন্তু সে আশা বৃথা। টুকিটাকি ভাবনা গুলো যেন বুদবুদ। বড় করতে গেলেই ঠুস ঠাস ফেটে যায়। নেহায়েত দু তিনটাকে যদি ব্লগের পাতায় এনে ফেলতে পারি, মন্তব্যে আলোচনায় হয়ত আরেকটু সমৃদ্ধ হতে পারে। এইসব আলগা ভাবনা অবজার্ভেশন কে এক সুতোয় বাঁধতে সিরিজ ধরলাম। 
১। যেকোন টিভি রিপোর্টে রিপোর্টার যখন কারু সাক্ষাতকার নিতে যায়, সংগের ক্যামেরাম্যান বোধহয় প্রায়ই তাদের আলোচনায় বোরড হয়ে যায় এবং ঘরে নানা জিনিস্পাতির ছবি তুলতে থাকে যেগুলো নিউজে ফিলার দেয়া হয়। সাক্ষাতকারদাতা এবং গ্রহণকারীর কথা বলার দু-চার সেকেন্ড ফুটেজ দেখানোর পরই ঘরের নানান শো-পিস দেখানো হয়। এটার কারণ কি? আজকাল বক্তব্য বাদ দিয়ে শো -পিস দেখি। কার অফিস/ বাসা কি দিয়ে সাজানো, তা থেকে মানুষটা সমন্ধে বেশ একটা অন্য ডাইমেনশনাল ধারণা পাওয়া যায়। 
২। বাংলাদেশের মানুষের রিটায়ারমেন্ট প্ল্যান বলে কি কিছুর চল আছে? নাকি পুত্র সন্তান জন্ম দেয়া এবং তার ঘাড়ে চেপে বসাটাই রিটায়ারমেন্ট প্ল্যান? অবসর গ্রহণ করার পর থেকে মৃত্যুর আগ পর্যন্ত খরচ চালাবার জন্য বেশিরভাগ মানুষের চিন্তা ভাবনা কি? যারা বিশাল অঙ্কের টাকা সুইস ব্যাঙ্ক বা এমন কোনখানে সরিয়ে রাখে নাই তারা কি ভাবে? 
৩। অনভ্যস্ত নগ্নতা বা আবরণই অশ্লীলতা। লোমশ, বেঢপ আকৃতির পুরুষ শরীর হরদম দেখতে অশ্লীল লাগে না, প্রকাশ্যে মুত্রত্যাগ করার দৃশ্যও  দেখে অভ্যস্ত তাই তাতে শ্লীলয়ানভূতিতে আঘাত লাগে না। কিন্তু পুরা শরীর ঢেকেও কোন মেয়ে আটসাট ব্লাউজের বদলে গেঞ্জি বা শার্ট পড়লে তা অশালীন। সমস্যা কেবল দেখে অভ্যস্ত নই তাই। 
আপাতত এই তিনের সীমাবদ্ধ থাকি।


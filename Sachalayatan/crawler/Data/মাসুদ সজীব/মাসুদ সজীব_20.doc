প্রগতিশীলতার আড়ালে ছফার সু-কৌশল মিথ্যাচার এবং অন্ধ গুরু ভক্তি



একজন জনপ্রিয় সাহিত্যিক (খুব সম্ভব হুমায়ুন আহমেদ) বলেছিলেন সাক্ষাৎকারে অর্থাৎ প্রশ্ন আর তার উত্তরের মাঝে কাউকে খুঁজতে যাওয়া অনেকটাই বোকামি। কারণ সাক্ষাৎকার প্রদানকারী যদি নিজেকে লুকিয়ে রাখেন তাহলে শত প্রশ্ন করেও তাকে বের করা সম্ভব নয়। তারপরও লেখকের সততার উপর আমরা আস্থা রাখি বলে সাক্ষাৎকার গ্রন্থগুলো আমাদের প্রিয় পাঠ্য হয়ে ওঠে। একজন লেখককে অামরা সাধারণত দুভাবে চিনতে কিংবা জানতে পারি। এক তার লেখা আর দুই তার সাক্ষাৎকার। লেখকের লেখনী ছাড়াও তার জীবন ধারণ, ব্যাক্তিগত ভালোলাগা, বিশ্বাস, উপলব্ধি-মতবাদ, দেশ ভাবনা, ছেলেবেলা সহ সবকিছু সহজে জানা হয়ে যায় সাক্ষাৎকারে। 
সাক্ষাৎকার সম্পর্কে এই ভূমিকা টানার উদ্দেশ্য হলো সদ্য পড়া আহমদ ছফার সাক্ষাৎকার বইটি নিয়ে কিঞ্চিৎ আলাচনা করার বাসনা। লেখক ছফাকে বিশ্লেষন করার ক্ষমতা আমার নেই। বহুকাল আগে শুভাশীষ দাশ নামের একজন সচল ব্লগার ছিলেন, যিনি ছফার রচণা নিয়ে ছফাগিরি নামে ধারাবাহিক ভাবে লিখেছিলেন সচলে। আমার দুর্ভাগ্য উনি যখন সচলে নিয়মিত লেখতেন তখন সচলে আমার আগমন ঘটেনি। উনাকে এই আলোচনায় পেলে সেটি আমার জন্যে সৌভাগ্যের হতো। আমার জ্ঞানে আমি যতটুক বুঝি আহমদ ছফা বাংলাদেশের অন্যতম গুণী লেখক, হয়তো শ্রেষ্ঠদের মাঝেও একজন। উনার বেশ কটি উপন্যাস আমাকে মুগ্ধ করেছে। বিশেষ করে মুক্তিযুদ্ধের উপর লেখা তিনটি উপন্যাস ওঙ্কার, অলাতচক্র এবং একজন আলীকেনানের উত্থান উল্লেখযোগ্য। মুক্তিযুদ্ধকে নানান আঙ্গিক থেকে দেখা, রণাঙ্গনের যুদ্ধের পাশাপাশি সেই সময়ের সব মানুষে মনস্তাত্বিক লড়াই, মুক্তিযুদ্ধের পর সুযোগ সন্ধানীদের উত্থান সহ তিনটি উপন্যাসে তিনি মুক্তিযুদ্ধের ব্যাপকতাকে তুলে আনতে সক্ষম হয়েছেন স্বার্থক ভাবে। ছফা বহুমুখী প্রতিভাধর মানুষ ছিলেন। তাই  আরো কাছ থেকে নিবিড় ভাবে জানার জন্যে ছফার সাক্ষাৎকর গ্রন্থ ব্যাপক আগ্রহ নিয়ে পড়েছি। যদিও বইটি বেশ আগে সংগ্রহ থাকার পরও পড়িনি। উনার সব লেখা মোটামুটি পড়ে তারপর সাক্ষাৎকার পড়েছি যাতে সবকিছু সহজে বোধগম্য হয়। গ্রন্থিত ও অগ্রন্থিত সাক্ষাৎকার শিরোনামে বইটিতে সাক্ষাৎকার নিয়েছেন সাজ্জাদ শরীফ, ব্রাত্য রাইসু, রাজু আলাউদ্দিন, শামীম রেজা, মিজানুর রহমান মিজান, বিপ্লব রহমান, শাহরিয়ার রাসেল, আশীষ খন্দকার, নাসির আলী মামুন, ভারতের কেশব মজুমদার প্রমুখ। ১১টি শিরোনামে গ্রন্থিত সাক্ষাৎকারকে শিরোনাম করলেও সেখানে চারটি মূলত উনার ভাবনাকে প্রবন্ধ আকারে উঠে এসেছে, বাকী সাতটি সাক্ষাৎকার। এছাড় অগ্রন্থিত সাক্ষাৎকার পাঁচটি শিরো নামে সাক্ষাৎকার প্রকাশিত হয়েছে। সেখানে উঠে এসেছে ছফার অগোছালো স্বাধীন জীবন-যাপন, রাষ্ট-সমাজ-ধর্ম এবং জাতিতত্ত্ব নিয়ে নিজস্ব নানা ভাবনা, কোথাও বেশিদিন খাপ না খাওয়ার ব্যর্থতা, প্রতিবাদী ক্ষ্যাপাটে জীবন আর তাঁর বহুমুখী জ্ঞানের নানান ধারা। তবে যে বিষয়গুলো আমাকে অনেকগুলো প্রশ্নের মুখোমুখি করেছে তার মাঝে উল্লেখযোগ্য হলো ছফার রাজনৈতিক বিশ্বাস ও মতবাদ, জাতিতত্ত্ব(সাম্প্রদায়িকি ভাবনা-মুসলমান/হিন্দু তত্ত্ব) এবং ব্যাক্তিক সম্পর্কের ক্ষেত্রে বারবার নিজের ভালোলাগা বদলে নেওয়ার ক্রমধারা। এই পোষ্টে মূলত এই রাজনীতি এবং ব্যাক্তিক সম্পর্ক বিষয় আলোচনা করব। আগামী পর্বে হয়তো বাকী বিষয়গুলো।
(১)  রাজনৈতিক মিথ্যাচারে ছফা
আহমদ ছফা সরাসরি রাজনীতির সাথে জড়িত ছিলেন। জাসদের রাজনীতি করেছেন দীর্ঘকাল, কম্যুনিষ্ট ধারায় বিশ্বাসী হলেও পরে সেখান থেকে সরে এসেছেন এবং ৬৭-৬৮র পরে রাজনীতি ছেড়ে দিয়েছেন (পৃষ্ঠা-১০১)। ছফার পুরো সাক্ষাৎকার গ্রন্থটি পড়লে বুঝা যায় উনি বারবার উনার বিশ্বাস-আদর্শ আর মত বদল করেছেন। যেমন এক জায়গায় বলেছেন তিনজন শ্রেষ্ঠ বাঙালির নাম বললে সেখানে শেখ মুজিবের নাম থাকবে (পৃষ্ঠা-১১৮)। আবার আরেক জায়গায় সেই তিনি বলছেন শেখ মুজিবের যে অত্যাচার সে অত্যাচারের সাথে কোন তুলনা হয় না (পৃষ্ঠা-১৪২)! দুটো মত পরস্পর সাংঘর্ষিক এবং সম্পূর্ণ বিপরীতমুখী। যার অত্যাচারের কোন তুলনা হয় না তিনি কিভাবে শ্রেষ্ঠ তিনজন বাঙালির একজন হন? প্রথম সাক্ষাৎকারটি তিনি দিয়েছেন ১৯৯৩ সালে আর শেষটি ২০০২ সালে প্রকাশিত। এটা কি বদলে যাওয়া বিশ্বাস নাকি উদ্দেশ্য প্রণেদিত বিদ্বেষ? 
উদ্দেশ্য প্রণেদিত কেন মনে হলো সেটি বলার আগে রাজনীতি নিয়ে আমাদের দেশে সাধারণ মানুষদের কিছু বিষয় ব্যাখা করার প্রয়োজন রয়েছে বলে মনে করি। আমাদের দেশে রাজনীতিক দলগুলোর নানান ধরনের সমর্থক দেখা যায়, কেউ অন্ধ দল ভক্ত, কেউ নিজের সুযোগ-সুবিধা বুঝে দল সমর্থন করে। আবার কেউ কেউ কোন দলের সমর্থক হলেও সঠিক সমালোচনাটি করতে ভয় পায় না। সমর্থকের বাইরে রাজনীতি বিমুখ মানুষও আছে। এদের মাঝে একশ্রেণীর শিক্ষিত সম্প্রদায়ের উদ্ভব হয়েছে যারা খুব সহজে বলে ফেলে I hate bangladeshi politics। আবার অতি আধুনিক নিরপেক্ষ একটি গোষ্ঠি আছে যারা বলেন আমি শেখ মুজিব আর জিয়াকে সম্মান করলেও এই-দুই মহিলা কে ঘৃনা করি! কেউই সমালোচনার উর্ধে নয় তাই শেখ মুজিবরের সমালোচনা করা যায় কিন্তু তাই বলে অবৈধ পথে ক্ষমতা দখলকারী একজন স্বৈরাচার আর রাজাকার বান্ধব জিয়ার সাথে শেখ মুজিবের তুলনা! যারা শেখ মুজিব আর জিয়াকে সমান পাল্লায় রেখে বাংলাদেশের রাজনৈতিক দলগুলোর মান বিচার করে তারা যত বড় ডিগ্রীধারী হোক না কেন ইতিহাস বিষয়ে তারা এখনো শিশু শ্রেণী ও পাস করতে পারেনি। তবে সবচেয়ে বিপদজনক যে শ্রেণীটি আছে তার নাম সুযোগ সন্ধানী সুশীল শ্রেণী। এই সমস্ত সুশীল বুদ্ধিজীবিরাও রাজনীতি নিয়ে যেকোন আলোচনায় প্রথমেই বলবে আমি শেখ মুজিবকে সম্মান করি, উনি মহান নেতা। এই বাক্য দিয়ে মানুষকে বুঝিয়ে দেন উনি সত্যি স্বীকার করেন, উনি ভীষন প্রগতিশীল। তারপর নিজের যখন প্রগতিশীল একটা ইমেজ তৈরি হয় তখনি থলে থেকে বেড়াল বেরিয়ে পড়ে। শেখ মুজিব যুদ্ধাপরাধীদের ক্ষমা করেছেন (ভুল তথ্য), সব পত্রিকা নিষিদ্ধ করে গনতন্ত্র হত্যা করেছেন (ভুল তথ্য) এবং শেখ মুজিবের পরিণতির জন্যে তিনি এবং তার দু-সন্তান দায়ীর মতো সহজ সরলীকরণ করে ফেলেন। তখন আর বুঝার বাকী থাকে না তার প্রথম উক্তিটুকু কতটুকু আন্তরিক আর কতটুকু ভাওতাবাজী ছিলো। 
ঠিক এমন ভাবে না বললেও শেখ মুজিবর রহমানের হত্যার কারণ বলতে গিয়ে ছফা যেটি বলেছেন সেটার মাঝেও বুদ্ধিভিত্তিক ছলনা এবং অবশ্যই ভাওতাবাজী রয়েছে। ছফার যা বলেছেন

 ভারতীয় কংগ্রেস পার্টি তার আসনে এখনো ৫০ বছর ক্ষমতায়। মাঝখানে ১-২ বছরের জন্যে জনতা পর্টি এসেছে। সুকর্নর পার্টি প্রায় ২০-২৫ বছর একনাগাড়ে রাজত্ব করেছে। আলজিরিয়ার বেনবেল্লা অনেকদিন রাজত্ব করেছেন। ঘানার নক্রুমা অনেকদিন ক্ষমতায় ছিলেন। হাবিব বরগুইবা অনেকদিন তিউনিসিয়ায় ক্ষমতাসীন ছিলেন। কিন্তু আওয়ামী লীগকে মাত্র তিনবছরের মাথায় ক্ষমতাচ্যূত হতে হল। এটা বাংলাদেশের জন্য অভিনব ঘটনা। কোন একটি যুদ্ধের মধ্যে বিজয়ী দল ক্ষমতা দখল করে ৩ বছরের মধ্যে পলিটিক্যালি সম্পূর্ণ অরফেন হয়ে যাওয়ার এরকম কোন দৃষ্টান্ত পৃথিবীতে নেই। তারা হয়ত বাড়াবাড়ি করেছিলো। শেখ মুজিব যখন একদল করলেন তখন তখন তাকে ভায়োলেন্ট ওয়েতে সামরিক লোকেরা সপরিবারে হত্যা করল। 

একটু গভীর ভাবে এই তুলনা কিংবা মতটা বিশ্লেষন করলে ছফার সুকৌশল মিথ্যাচার আর সরলীকরণ টা ধরা পড়বে। যেটাকে পুঁজি করে বর্তমানে নব্য সুশীলরা এখন টকশোতে বাণী আওড়ান। ছফা নানান দেশের নানান উদাহারণ টেনে বুঝাতে চেয়েছেন শেখ মুজিবের সপরিবারে হত্যার পেছনে আসলে কারো কোন চক্রান্ত নেই। বরং শেখ মুজিবরের বাড়াবাড়ি-ই এ পরিণতির জন্যে দায়ী। একদল তরুন সেনা সদস্য দেশপ্রেমে উদ্ধুত্ব হয়ে দেশ রক্ষার্থে শেখ মুজিবকে হত্যা করেছে। ছফার মতো জ্ঞানী লোক সেখানে পাপিস্থানের ষড়যন্ত্র খুঁজে পান না, আমেরিকা ষড়যন্ত্রতো তো আরো দূরের কথা! অথচ এগুলো দিবালোকের মত সত্য যে পাপিস্থান-আমেরিকার যৌথ চক্রান্ত এবং মুক্তিযুদ্ধকে (পাকিস্থান ভেঙ্গে যাওয়াকে) যারা মানতে পারেনি তাদের ষড়যন্ত্রের কারণে শেখ মুজিব স-পরিবারে খুন হয়েছেন। শেখ মুজিবরে হত্যা নিন্দনীয়, পৃথিবীতে এমন ঘটনা বিরল বলে সবটুকু সত্যকে আড়াল করে ছফা যে মিথ্যাচার করেছেন তাকে বুদ্ধিবেশ্যা ছাড়া আর কিছু বলার থাকতে পারে না।
ছফার এমন বদলে যাওয়া বিশ্বাস আর মত কতটা উদ্দেশ্য প্রনেদিত ভাওতাবাজী সেটা বইটির শেষের দিকে গেলে আরও স্পষ্ট হয়ে ওঠে। ছফা বলেছেন তিনি শেখ মুজিবের অন্যায়ের বিরুদ্ধে প্রতিবাদ করে সাহসের পরিচয় দিয়েছে। তখন প্রশ্নকর্তা যখন বলেছেন তাহলে সামরিক শাসনের সময় কেন আপনি নীরব ছিলেন? 
উত্তর: আমি কি কোন সামরিক শাসনেরর সঙ্গে গেছি?
প্রশ্ন: না, কিন্তু কোনদিন প্রতিবাদও তো করেননি?
উত্তর: কি করতে পারতাম বলো? (পৃষ্ঠা-১৪৩) 
অর্থাৎ একজন সামরিকের বিপক্ষে উনার কিছু করার ছিলো না, বলার ছিলো না। অথচ শেখ মুজিব সীমাহীন অত্যাচারকারী হওয়ার পরেও ছফা প্রতিবাদ করেছেন এবং বিস্ময়কর ভাবে সেই প্রতিবাদের জন্যে কোন প্রকার শাস্তি পান নি! কোন স্বৈরাচারের বিরুদ্ধে কিছু না লিখে-না বলে উনি নিজেকে সাহসীর সর্টিফিকেট দিয়েছেন! উনার মতো সাহসী নাকি কেউ ছিলো না! তারপর নিজেই আবার বলছেন তিনি জিয়াউর রহমানের কাছে শিল্পী সুলতানকে নিয়ে গিয়েছিলেন এবং একটা বাড়ি পাইয়ে দিয়েছিলেন। অর্থাৎ এক স্বৈরাচারের কাছে গিয়েছেন অনুরোধ আর আবদার নিয়ে!
অন্যায়ের প্রতিবাদী ছফার আরেকটি দৃষ্টান্ত দেই। ১১৫ নং পৃষ্ঠায় ছফা বলেছেন

 জামাত মুক্তিযুদ্ধের বিরোধীতা করেছিলো বলে তাদের পলিটিক্স ব্যান করতে হবে এটায় আমি বিশ্বাস করি না

। এরপরেও ছফা অন্যায়ের প্রতিবাদী এমন দাবি যারা করবেন তারা আমাকে কোনটা ন্যায় আর কোনটা অন্যায় সম্পর্কে একটু বিশদ ব্যাখা দিবেন আশা করছি। ৭১ এ জামাত যে অপরাধ করেছিলো তার জন্যে যদি ক্ষমা করে দেওয়া যায়, সেগুলো যদি অন্যায় না হয়ে থাকে তাহলে বাংলাদেশে সংঘটিত কোন অন্যায়কে আর অন্যায় বলা যাবে না, শাস্তিতো অনেক দূরের কথা।
এটি ছাড়াও ছফা বেশ কিছু মিথ্যে দাবি উপস্থাপন করেছেন। উানার ‍গুরু অধ্যাপক আব্দুর রাজ্জাককে ৬ দফার মূল প্রণেতা দাবি করেছেন। এই বিষয়ে হাসান মোর্শেদ ভাই অনেকদিন আগে গুরুত্বপূর্ণ একটি আলোচনা  করেছিলেন। আমি তাই সে বিষয়ে বিস্তারিত আলোচনা করলাম না। এটি ছাড়াও এই বইয়ে কোন প্রকার প্রমাণদি ছাড়া আরো কয়েকটি মোটা দাগে অভিযোগ করেছেন ছফা । যেমন উনার গুরু উনাকে বলেছেন গুরুর ( আব্দুর রাজ্জাক) কাছে ছবি আছে  যে-জিন্নাহ মারা যাওয়ার পর শেখ মুজিব হাউমাউ করে কেদেঁছেন! এ না হলে অন্ধ গুরু ভক্তি! গুরু বলেছেন আর তিনি সেটার প্রমাণ না নিয়েই মেনে নিয়েছেন এবং সেই আষাড়ের গল্প সবাইকে বলে বেড়িয়েছেন।(পৃষ্ঠা-২২১) 
(২)  অন্ধ ভক্তিতে ও ব্যা্ক্তি বিদ্বেষে ছফা]
পুরো সাক্ষাৎকারে তিনি দুজন মানুষের বন্দনা করে গেছেন। একজন প্রফেসর আব্দুর রাজ্জাক আরেকজন এসএম সুলতান। প্রফেসর আব্দুর রাজ্জাককে তিনি দেবতা বানিয়ে ছেড়েছেন অন্ধ গুরুভক্তি দিয়ে। যে মানুষ পাকিস্থানের অখন্ডতা চেয়েছিলো, ধর্ম ভিত্তিক রাষ্ট্র (মুসলমান) চেয়েছিলো, যিনি জিন্নাহর একনিষ্ঠ ভক্ত ছিলেন এবং স্বাধীন বাংলাদেশে বসে সেই জিন্নাহর গুণগান গেয়েছেন তিনি যত বড় জ্ঞানী-ই হোক না কেন তাকে প্রগতিশীল আর মুক্তমনা হিসেবে মেনে নেওয়া কোনদিনও সম্ভব না। ভালোবাসা কিংবা সম্মান তো লক্ষ মাইল দূরের কথা। হ্যাঁ অনেকেই বলেন হুমায়ুন আজাদও আব্দুর রাজ্জাককে পন্ডিত মানতেন, সম্মান করতেন। খুব ভালো কথা, কিন্তু হুমায়ুন আজাদ ঠিক কি কারণে তাকে সম্মান করতেন সেটা একান্ত তার বিষয়। তিনি কাউকে সম্মান করলেই আমাকে কিংবা আমাদেরকেও সেটা মেনে নিতে হবে বিষয়টা এমন নয়। যার ভিতর সাম্প্রদায়িকতার বীজ ছিলো তার পান্ডিত্য অর্থহীন। 
সুলতানকে নিয়ে উনার ধারণা আর ভালোলাগার প্রকাশ অনেক জায়গায় মাত্রাতিক্ত মনে হয়েছে। শিল্পের এই বিষয়টাতে আমার জ্ঞান যথেষ্ট কম তাই তুলনা করা সম্ভব না আমার পক্ষে। তবে সুলতানকে বড় প্রমাণ করতে গিয়ে উনি জয়নুল আবেদীনকে সাধারণ প্রতিভা, কামরুল ইসলমাকে উঁচু তলার লোক বলে আখ্যা দিয়েছেন, যেটা অনেকটােই অপ্রয়োজনীয় ছিলো। একজন কে ছোট করতে না পারলে আমাদের দেশে আরেকজনকে যে-বড় প্রমাণ করা যায় না তার উজ্জল দৃষ্টান্ত এটি।
সাহিত্যের প্রায় সবাইকে তিনি ব্যাক্তি আক্রমন করেছেন। হুমায়ুন অজাাদকে “সজারু”, হুমায়ুন আহমেদ কে বাজারি লেখক, শামসুর রহমানকে ভারতীয় দালাল এবং আওয়ামি লেখক, আল মাহমুদকে ধর্মের লাঠিয়াল, আহমেদ শরীফকে ক্ষমতালোভী, সৈয়দ শামসুল হক তরল পদার্থের মতো যে পাত্রে রাখে সে পাত্রে আকার ধারণ করে, মাণিক ছিলেন স্প্লিটেড পার্সোনালিটির লোক অর্থাৎ বাইরে একরকম ভিতরে আরেক রকম, রফিক আজাদ, শহীদ কাদেরী, শহীদুর রহমানের ভিতরে ছিলো ফাঁকা, মুনীর চৌধুরী ছিলো এলিটিষ্ট! জয়নুল আবেদীন, কামরুল ইসালাম, যামিনী রায়, নন্দলাল এরা সবাই ভারতীয় আর্টিস্ট! (পৃষ্ঠা- ২১, ২৯, ৩৯, ১৯৩)। এর অনেকগুলো হয়তো সত্য আবার অনেকগুলো ব্যাক্তি আক্রমনের অতি বাড়াবাড়ি! এভাবেই ছফা সবাইকে গণহারে আক্রমন করে নিজের প্রতিবাদী রূপ প্রকাশ করেছেন।(চলবে)


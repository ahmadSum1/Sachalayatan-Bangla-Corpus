নিরপেক্ষদের ইতিকথা



প্রাণ (জীবন) একবার দেহ থেকে বেরিয়ে যায় তাকে পৃথিবীর কোন চেষ্টায় ফেরানো যায় না। তাই মৃতের মাঝে কোন সম্ভবনা থাকে না, মৃত্যু মানে সবকিছুর পরি-সমাপ্তি চিরতরে। অপরদিকে জীবন মানের প্রাণচাঞ্চল্যতা আর তাই জীবিতরা কর্মশীল, চিন্তাশীল। চিন্তা আর কর্ম যেখানে এক হয়ে কাজ করে মানুষ তথা উন্নয়নের সকল সম্ভাবনা সেখানেই থাকে।
জীবিত আর মৃত নিয়ে এত ভূমিকা পারার কোন প্রয়োজন ছিলো না, এগুলো সবাই বুঝে, জানে। কিন্তু তারপরও লেখতে হলো। জিয়া হায়দার নামের এক সু-বিখ্যাত লেখকের লেখা বাংলাদেশ মৃত চিন্তা ভাবনার দেশ এবং সেটার প্রতিক্রিয়া স্বরূপ ড. মুহাম্মদ জাফর ইকবালের লেখার সমালোচনা নিয়ে গত কয়েকদিন ফেসবুক ভরে উঠেছে নিরপেক্ষ সুশীলতায়। সেই আলোচনার অন্যতম মূল বিষয় ছিলো এই মৃত শব্দটি। ড. মুহাম্মদ জাফর ইকবাল কয়েকটি বিষয়ের উপর আলোকপাত করে লেখার জবাব দিয়েছেন যার মাঝে মৃত চিন্তা-দুই মহিলা-দেশ সমালোচনা উল্লেখযোগ্য।জাফর ইকবালকে নিয়ে যাদের এলার্জি আছে তারা ধরাকে সরা করে সেই তিনটে বিষয়কে পুঁজি করে এবং তার সাথে শত সহস্র কু-যুক্তি আর মামার বাড়ীর আবদার নিয়ে সমালোচনায় মেতে উঠেছে। 
(১)
মৃত মানে পরিসমাপ্তি, সম্ভবনাহীন নিথর জড়তা। মৃত মানে যার পক্ষে আর কোন কিছু সৃষ্টি করা সম্ভব না। তাহলে একটি দেশের চিন্তাকে যখন মৃত বলা হয় তার মানে কি দাঁড়ায়? তার মানে কি এই নয় যে সে দেশের মানুষের পক্ষে নতুন কোন চিন্তা সম্ভব না, চিন্তা না থাকলে উদ্ভাবন হয় না আর উদ্ভাবন না হলে সম্ভাবনাও থাকে না। সম্ভাবনাহীন একটা দেশতো দিনে দিনে মধ্যযুগের দিকে হাঁটবে তাই না? মৃত বললে অবশ্যই তাই বুঝায়, এটা বুঝতে কাউকে পিএইচডি করতে হয় না। তাহলে বাংলাদেশের পক্ষে সম্ভব না নতুন কিছু সৃষ্টি করা, উন্নতি করা সম্ভব না! বাংলাদেশ তাহলে হাঁটছে মধ্যযুগের দিকে? বাংলাদেশের স্বাধীনতার বিরোধী এবং শেখ মুজিব হত্যার অন্যতম ষড়যন্ত্রকারী হেনরি কিসিঞ্জারও স্বাধীনতার পর বলেছিলেন বাংলাদেশ একটি "বটমলেস বাস্কেট”। কিন্তু সেই তলাবিহীন ঝুড়ি আজ উন্নয়শীল রাষ্ট্রের তালিকায় প্রথম দিকে অবস্থান করছে। সেই তলাবিহীন ঝুড়ির দেশ থেকে সর্বোচ্চ পরিমান পোশাক আমদানী করে আম্রিকা। এটা সবাই জানে বাংলাদেশের এখনো অনেক সমস্যা আছে যেমন কম বেশী সব উন্নয়শীল রাষ্ট্রেই আছে। কিন্তু সেই সমস্যার জন্যে একটি দেশ মৃত হয়ে যেতে পারে, তার সব সম্ভাবনা নি:শেষ হয়ে যেতে পারে? নুতন কিছুই কি আসছে না ছাপান্নো হাজার বর্গমাইলের এই ভূখন্ডে? একজন মাকসুদুল আলম যে পাটের জীবন রহস্য আবিস্কার করলেন সেটি কি মৃত চিন্তার ফসল? নাকি মাকসুদুল হক একজন ইংরেজ? অনলাইনে বাস-ট্রেনের-প্লেনের টিকিট কাটা-স্কুল-কলেজ-বিশ্ববিদ্যালয়ে ভর্তি এবং পাবলিক পরীক্ষঅর ফলাফল সহ নানাবিধ তথ্যের সহজলভ্যতা সহ তথ্য প্রযুক্তিতে আধুনিকরণ, সব কি মৃত চিন্তা থেকে ঘটেছে? মানুষের দারিদ্রতা কি মৃত চিন্তা থেকে কমেছে? যদি এর কোনটার উত্তর না হয় তাহলে কিভাবে বাংলাদেশ মৃত চিন্তার দেশ হয়? কিভাবে?
পাকিমনা ছাড়া আর কেউই বলবেন না বাংলাদেশ মৃত চিন্তার দেশ। সেই পাকিমনা কিংবা সুশীল নিরপেক্ষরাই জিয়া হায়দারের সাথে গলা মিলিয়েছে আর জাফর ইকবালের সমালোচনার উৎসবে মেতেছে। জাফর ইকবাল সমালোচনার উর্ধে কেউ নন তিনিও মাঝে মাঝে ভুল লোকের পক্ষ নিয়ে কলম ধরেন-সস্তা আবেগের লেখা লেখেন কিন্তু যে যুক্তি দিয়ে জাফর ইকবালের সর্বশেষ লেখা নিয়ে সমালোচনা করছেন বিজ্ঞরা সেগুলো কু-যুক্তি ছাড়া আর কিছুই নয়। তাদের দাবি কেন জাফর ইকবাল অমুক নিয়ে এতদিন লেখেন নি, কেন জাফর ইকবাল তমুক নিয়ে লেখেননি, লেখছেন না। এই সমালোচনার মাঝে ঢাকা বিশ্ববিদ্যালয়ের শিক্ষক কামরুল ইসলাম সাহেবও রয়েছেন। তিনিও বলছেন কেন জাফর ইকবাল সুন্দরবন নিয়ে লেখেন নি, রামপাল নিয়ে লেখেন নি। জাফর ইকবালের চেয়ে আনু-মকসুদরা জাতীয় ইস্যু নিয়ে বেশি লেখেন। আনু-মকসুদরা জাফর ইকবালের চেয়ে বড় দেশপ্রেমিক এই পরিমাপও তিনি করে ফেলেছেন। তো কামরুল সাহেবের কাছে উনার ঢঙে ছোট করে একটা প্রশ্ন করি ৫ই নির্বাচনের আগে দেশে যে বাসে আগুন দিয়ে মানুষ মারার উৎসব করেছিলো জামাতে ইসলাম এবং তাদের সহযোগী বিম্পি তখন প্রতিবাদ স্বরুপ কয়টা লেখার জন্ম দিয়েছিলেন এইসব মহান দেশপ্রেমিক বৃন্দ? কামরুল সাহেব অভিযোগ করেছেন জাফর ইকবাল সরকার বিব্রত হয় এমন কোন লেখা লেখেননি কোনদিন। এদেরকেই আসলে গোল্ড ফিশ মেমরীর প্রাণী বলে। না হলে এই লেখা কিংভা এই লেখাটির কথা ভুলে গেছেন! এই সমস্ত লেখায় সরকার বিব্রত হয়নি! তাহলে সরকারকে আর কিভাবে ব্রিবত করা যায়? জাফর ইকবাল কি দেশের সব সমস্যা নিয়ে লেখবেন? প্রতিবাদ করবেন? সবখানে প্রতিবাদের দায়িত্ব কি শুধু উনার? অন্তত এদের এইসব বালখিল্য আবদার শুনলে তাই মনে হবে। জাফর ইকবাল সুন্দরবন-রামপাল কিংবা নির্বাচন নিয়ে কথা লেখলেই কি জিয়া হায়দারের কথাকে তখন মিথ্যে মেনে নিতেন আপনারা? এই আপনাদের যুক্তি? 
(২)
দুই নেত্রী বিষয়ে জাফর ইকবাল যে ব্যাখা দিয়েছেন সেটি তিনাদের কাছে গ্রহনযোগ্য মনে হয়নি। একটা মানুষকে যখন তার মূল পরিচয় বাদ দিয়ে তার জাত-বর্ণ কিংবা ধর্মীয় পরিচয় দিয়ে ডাকা হয় কিংবা বিচার করা হয় তখন সেটি অবশ্যই অবমাননা। তুচ্ছার্থেই কিংবা অপমানার্থে এই জাত-ধর্ম-বর্ণের ব্যবহারগুলো মানুষ করে থাকে। খালেদাকে খালেদ আর হাসিনা কে হাসান না বানাই, ধরি ওবামার রাজনৈতিক প্রতিপক্ষও একজন কৃষাঙ্গ। কিংবা ভারতে দুজন নেতাই হিন্দু, তাহলে কি ভারতে বলা হয় দুই হিন্দুর য্যাতাকলে পড়েছে ভারত? কিংবা জিয়া হায়দারের মতো কেউ কি বলতে পারবে দুই নিগ্রোর পাল্লায় পড়ে আমেরিকার আজ বেহাল দশা? কোনদিনও পারবে না, বললে জেলের ভাত চিরস্থায়ী বন্দোবস্ত হয়ে যাবে তার ভাগ্যে। পৃথিবীতে বেশিভাগ রাষ্ট্রেই সরকার এবং বিরোধী দু-দলের প্রধান-ই পুরুষ কিন্তু সেসব দেশের কোথাও(দেশপ্রেমিক বুদ্ধিজীবি থেকে শুরু করে মিডিয়া) বলা হয় না দুই পুরুষের কারনে দেশের আজ এই অবস্থা। পরিবারতান্ত্রিক রাজনীতির কথা হয়তো অনেকাংশেই সঠিক বাংলাদেশে কিন্তু তারমানে এই না আপনি এই অজুহাতে কাউকে তার জাত-ধর্ম-বর্ণ নিয়ে ছোট করতে পারেন। কারো সমালোচনা করার প্রয়োজন হলে তার কর্ম নিয়ে করা উচিত।
(৩)
তৃতীয় যে বিষয়টিকে পুঁজি করে নিজেকে নিরপক্ষে দাবি করা নিখাদ দেশপ্রেমিকরা ত্যানা প্যাঁচিয়ে আরো মহৎ নিরপেক্ষতার জন্ম দিয়েছে তার নাম দেশের সমালোচনা করার অধিকার। জাফর ইকবাল নাকি বিদেশে বসে সমালোচনা করার অধিকার হরণ করেছেন। প্রথম প্রশ্ন সমালোচনা কার করবেন? নিশ্চয় কোন দল, সংঘ আর গোষ্ঠির। যারা দেশের উন্নয়ের পথে বাধাঁ সৃষ্টি করে, মানুষকে ভুল পথে পরিচালিত করে, মানবতার বিপক্ষে দাঁড়ায়, মৌলবাদ-ঘুষ-দুর্নিতী-সন্ত্রাস-কালোবাজারি করে কিংবা তাদের মদদ দেয়, তাদেরি তো সমালোচনা করবেন নাকি? গুটি কয়েক মানুষ কিংবা প্রতিষ্ঠানের সমালোচনা করতে গিয়ে আপনি যদি পুরো দেশকে ধুয়ে দেন, জিয়া হায়দারের সুরে বলে বসেন বাংলাদেশ মৌলাবাদীদের দেশ, বাংলাদেশ পাপীদের স্বর্গরাজ্য, বাংলাদেশ একটি নষ্ট ভূখন্ড। তখন সেটা আর সমালোচনা থাকে না, সেটি হয়ে যায় সরলীকরণ। যেই সরলীকরণের মাধ্যমে আপনি আপনার নিজের মা(দেশ)কে অপমান করছেন, ছোট করছেন। বিদেশে গেলে আপনি নিশ্চয় আপনার মায়ের বদনাম সবার কাছে করে বেড়ান না। দেশের সমালোচনা করার আগে অন্য উন্নয়শীল কিংবা মুসলমান রাষ্ট্রগুলোর সাথে বাংলাদেশের তুলনা করুন। বাংলাদেশ এখনো পৃথিবীর যে কোন মুসলমান রাষ্ট্র থেকে সর্বদিকে আধুনিক। রাষ্ট্রীয় কাঠামো, সমাজ ব্যবস্থা, ব্যাক্তি স্বাধীনতা, আইনের শাসন, জবাবদিহিতা, বাক-স্বাধীনতা, সহ যে কোন বিষয়ে অন্য যে কোন মুসলমান রাষ্ট্র থেকে বাংলাদেশ অনেক এগিয়ে। আরব রাষ্ট্রে যান, আপনি কোন বাদশাহর নামে একটা সমালোচনা করতে পারবেন? কোন আরব রাষ্ট্রে কি মত প্রকাশের স্বাধীনতা আছে? পত্রিকায় যা ইচ্ছে তা লেখার অধিকার আছে? ঘরে-বাইরে নারীর সমান অধিকার আছে? গনতন্ত্র আছে? নেই। তারপরও চিন্তা-চেতনা-অধিকার মৃত না হয়ে আমাদের দেশের চিন্তা-চেতনা মৃত? হ্যাঁ আপনি উন্নত রাষ্ট্রের সাথে নিজের দেশকে তুলনা করতে পারেন সে অধিকার আছে। যে দেশ স্বাধীনতার পর তার স্থপতিকে হত্যা করে প্রায় অর্ধেকটা সময় সেনাশাসনের ছায়ায় বেড়ে উঠেছে, ইতিহাসকে ইচ্ছেমত দূষিত করা হয়েছে, দেশ বিরোধীদের রাষ্ট্রীয়ভাবে পুরষ্কিত করা হয়েছে, অন্ধ ধর্মের বিদ্বেষ ছড়ানো হয়েছে রন্ধ্রে রন্ধ্রে, সেই দেশ খুব সহজে কি আম্রিকা-জার্মানী হয়ে যাবে? একটু খোঁজ নিয়ে দেখুন যে দেশ ভেঙ্গে বাংলাদেশের জন্ম হয়েছে তার চেয়ে বাংলাদেশের ব্যাংক রিজার্ভ এখন বেশি, মানুষের জীবনের নিরাপত্তা বেশি, সামাজিক জীবনস্তরের মান তাদের চেয়ে বেশি।তারপরও যদি উঠতে বসতে দেশকে ধুঁয়ে দিতে মান চায় সেটা করতেই পারেন, সেই অধিকারও আছে। শুধু বুঝে নিতে কষ্ট হবে না পাপিস্থান ভেঙ্গে যাওয়ার দু:খ আপনার এখনো সদা জাগ্রত আছে। আর সেই বেদনা থেকে সুশীলতায় ভরা কু-যুক্তিতে দিনে রাতে জন্ম হচ্ছে মুখোশ পরা নিরপেক্ষতা।


মুসলমান-মুসলমান ভাই ভাই



ছোটবেলা থেকে আমরা সবাই শুনে আসছি মুসলমান-মুসলমান, ভাই-ভাই...! আসলে কি তাই? দুটো ভিন দেশের মুসলমান কি কোন কালে ভাই-ভাই ছিলো কিংবা আজ ও কি আছে?
চরম সত্যি হলো দুটো ভিনদেশের মুসলমান-মুসলমান কোনদিনও ভাই-ভাই ছিলো না। বাস্তবতা বলে সারা বিশ্বে এক মুসলমান অন্য মুসলমানের সাথে যে আচরণ করে তা সভ্য দেশের অন্য ধর্মের মানুষরা, মুসলমান দের সাথে কোনদিনও করে না। আপনি হুংকার দিয়ে লেখককে নাস্তিক বলতে পারেন, এমনকি আপনার মুসলমানুভূতি আঘাত পেয়েছে বলে ৫৭ ধারায় মামলাও ঠুকে দিতে পারেন, কিন্তু এটাই সত্যি। আর এই সত্যির পক্ষে সবচেয়ে বড় প্রমাণটি প্রতিষ্ঠিত হয়েছে একাত্তরে। একাত্তরে পাকিস্থানের মুসলমান ভাইরা লাখ লাখ বাঙালি মুসলমান ভাইদের মেরেছে। তো তখন কি মুসলমান-মুসলমান ভাই ভাই ছিলো না? আপনি বলবেন সেটি যুদ্ধ ছিলো, যুদ্ধে ধর্ম-বর্ণ বিবেচনার বিষয় না। কোন তর্কে না গিয়ে মেনে নিলাম সেটা যুদ্ধ ছিলো। কিন্তু অন্য আরব মুসলমান রাষ্ট্রগুলো কি করেছিলো ভাই সম্পর্কিত বাঙালি মুসলমান বাঁচাতে? কেউ কি এগিয়ে এসেছিলো? আসে নি। হ্যাঁ এগিয়ে এসেছিলো জর্জ হ্যারিসন, এগিয়ে এসেছিলো রবিশঙ্কর, যারা মুসলমান ছিলো না। তারা প্রমাণ করেছে মানুষের ধর্ম একটাই, আর সেটি হলো মানবতা।
একাত্তর অনেক পুরানো স্মৃতি, গোল্ডফিশ বাঙালির তা মনে থাকার কথা না, আর নব্য হেট পলিটিক্স নিরপেক্ষদের তত্ত্ব যুদ্ধের সাথে ধর্ম মেশাবেন না, খেলার সাথে রাজনীতি মিশাবেন না, এমন কু-যুক্তির ত্যানা প্যাঁচানোর সাথেও তর্কে গেলাম না। বর্তমান দিয়ে দেখি বিষয়টা কতটুকু সত্য। ভাগ্য সন্ধানে লক্ষ লক্ষ বাঙালি মুসলমান আরব রাষ্ট্রগুলোতে যুগ যুগ ধরে কাজ করছে, কাজ করছে ইউরোপ আমেরিকাতে ও। আসুন দেখি আরব রাষ্ট্রে ভাইদের সাথে কেমন আছে বাঙালি মুসলমান-রা আর কেমন আছে ইউরোপ-আমেরিকায় শত্রু ইহুদি-খ্রিষ্টান-নাসারাদের সাথে। আরব রাষ্ট্রের মুসলমানরা বাঙালি মুসলমানদের ডাকে মেসকিন (ভিখারি) বলে, আপনার বিশ্বাস না হলে আরব রাষ্ট্র ফেরত বাঙালিদের জিজ্ঞেস করুণ। আমার পরিচিত কম হলেও ১৫-২০ জন থাকে আরব রাষ্ট্রে। তাদের অভিজ্ঞতা ভয়াবহ। আরব্য বর্বর মুসলমানরা বাঙালি মুসলমানকে কোন সম্মান তো দূরের কথা মানুষও মনে করে না। মনে করে টাকায় কেনা গোলাম। যেমন ইচ্ছে তেমন খাটাবে। দুটো উদাহারণ দেই।
ঘটনা এক: আমরা এক কলেজ বন্ধু কলেজ পাশ দেওয়ার আগেই সৌদি আরব পাড়ি জমায়। সেখানে গিয়ে নানান হয়রানির শিকার হয়ে শেষ পর্যন্ত এক আরব ব্যবসায়ীর গাড়ির ড্রাইভারের চাকরি পায়। বছরের পর বছর একই বেতনে চাকরি করেছে সে, শুধু তাই নয় কোন মাসেই ঠিক মতো সঠিক সময়ে তার বেতন দেয়নি তার মসুলমান ভাইটি। রাত চারটায় তাকে ডেকে নিয়েছে, দুপুর দুটোয় ঘুমের সময় তাকে ডেকে তুলেছে দিনের পর দিন। বাজার সদাই করা, ঘরবাড়ি পর্যন্ত পরিষ্কার করার কাজও তাকে দিয়ে করিয়ে নিয়েছে। সবচেয়ে বিস্ময়কর হলো নামাজ পড়তে দাঁড়িয়েছে যখন তখন বলেছে ’তোকে নামাজ পড়তে কে বলেছে’ ?
ঘটনা দুই: এক পরিচিত মামা কাতার গেলো। বছর খানিক যেতেই কাতার সরকার ’আকামা (রেসিডেন্স পারমিট)’ খরচ তিন-চারগুন বাড়িয়ে দিলো, ফলাফল আকামার টাকা জোগাড় করতে না পেরে আকামা করতে ব্যর্থ। হয়ে গেলো অবৈধ, কিছুদিন জেল খেটে অবশেষে সব হারিয়ে দেশে ফেরত। মুসলমান ভাই হিসেবে সেখানে কোন ছাড় দেওয়া হয়নি।
আরব রাষ্ট্রগুলোতে বাঙালি মুসলমান কর্মীর সাথে কেমন অমানবিক আচরন করে চাইলে অসংখ্য উদাহারণ দেওয়া যাবে। অনেকেই হয়তো সেসব রাষ্ট্রে অর্থ আয় করে কিন্তু দু-একটি ব্যাতিক্রম ছাড়া কোন আরব রাষ্ট্রেই বাঙালি মুসলমানরা আরবের মুসলমানদের কাছে ভাইয়ের সম্মান দূরের কথা মানুষের মূল্য’ই পায় না। তাই আরববের মুসলমান আর বাঙালি মুসলমানের সম্পর্ক কোনদিন বন্ধুত্বের হয় নি, হয়েছে গোলাম আর মুনিবের।
এবার আসি ইউরোপ-আমেরিকায় মানুষকে কিভাবে বিচার করা হয় সেটা একটু দেখে নেই। একটা উদাহারণ দেই। আমার বোন-ভাগ্নি থাকে আমেরিকায়। ওরা জন্মসূত্রে আমেরিকার নাগরিক। ৯/১১ এর পরে আমার ভাগ্নি তার ক্লাসে একদিন বর্ণবাদী আচরণের শিকার হলো। ঘটনাটি ছিলো এমন, ক্লাসে একমাত্র সে হিজাব পরে যেত। ফলে সহজেই সবাই বুঝতো ও মুসলমান। একদিন তার ক্লাসের এক শিক্ষক বলেছিলো ’আমেরিকায় যে হারে মুসলমান বাড়ছে তাতে কিছুদিন পর আমাদের কে মেরে তারা আমেরিকা দখল করে নিবে’। শিক্ষকের এমন কথার পর ক্লাসের সকল শিক্ষার্থী তার দিকে তাকিয়ে ছিলো। ও কিছু বলে কি না। বয়স অনেক কম (১১ বৎসর) হওয়ায় সে কিছু বলতে পারেনি কিন্তু প্রচন্ড অপমানিত হয়েছিলো। সে প্রতিবাদ করতে পারেনি কারণ তখন মুসলমান-খ্রিষ্টান-ইহুদি এগুলোর ভালো-খারাপ বুঝতে শিখেনি। বাসায় এসে সে প্রচন্ড মন খারাপ করে, এবং আব্বুকে বলে আচ্ছা আব্বু ’মুসলমানরা কি খুব খারাপ?’ দুলাভাই প্রথমে তার মতো করে বুঝিয়েছেন, যে সকল মুসলমান খারাপ না। কিছু মুসলমান খারাপ, যেমন খারাপ সব ধর্মেই থাকে। অল্প কিছু খারাপের জন্যে একটা ধর্মের সকল মানুষকে খারাপ বলা যায় না। তার পরের দিন দুলাভাই সে স্কুলে গিয়েছিলেন, স্কুল প্রধানের কাছে বিচার দিয়েছেন ঘটনার। প্রধান শিক্ষক ভাগ্নি কে ডেকে ক্ষমা চেয়েছেন এবং ওই শিক্ষক কে চাকরিচ্যুত করেছেন।
এমন ঘটনা কি কোনদিন কোন আরব রাষ্ট্রে কল্পনা করা যায়? কিংবা বাংলাদেশে?
আপনি দশ-পনের-বিশ যতই বছর-ই থাকুন না কেন, ঐ দেশের সব নিয়ম কানুন যতই মেনে চলুন না কেন, আরব রাষ্ট্রে কোন দিনও বিন্দুমাত্র নাগরিক সুবিধা আপনি পাবেন না, ঐ রাষ্ট্রের নাগরিকত্ব তো কোন দিন’ই নয়। অপরদিকে ইউরোপ-আমেরিকায় একটা নির্দিষ্ট সময় ধরে নিয়ম মেনে বৈধ ভাবে বসবাস করলে নাগিরকত্ব পায় যে কোন ধর্মের, যে কোন দেশের মানুষ। নাগরিক না হয়েও গ্রীন কার্ড থাকলেই আপনি কম খরচে পড়ালেখার সুবিধা পাবেন, স্বাস্থ্য সেবা পাবেন, গাড়ি লোন পাবেন, এমনকি মা হওয়ার সময় আপনার গর্ভে শিশুর জন্যেও ওরা আপনার খাদ্য সামগ্রীতে ছাড় দিবে। এগুলো দিতে তারা কোনদিন ধর্ম আর মানচিত্র বিচার করে না। মানুষে মানুষে কোন বৈষম্য থাকতে পারে না, অথচ আরব মুসলমানরা তা মানে না, কোনদিন মানে নি। সেটা কেমন? যেমন কোন বাঙালি কোনদিন আরবের নারী কিংবা পুরুষকে বিয়ে করতে না। প্রেম-ভালোবাসার সম্পর্কে জড়ালে গর্দান থাকে না। অন্যদিকে কত বাঙালি মুসলমান ইউরোপ-আমেরিকায় গিয়ে সে দেশের নাগরিক বিয়ে করে নাগরিকত্ব নিয়েছে তার কোন হিসেব নেই। বিষয়টা শুধু নাগরিক হওয়ার না, মানুষে মানুষে সম্পর্ক হতে যে ধর্ম-রাষ্ট ভিত্তিক ব্যবধানের দেয়াল হতে পারে না সেটার ও।
শুধু বাঙালি নয়, কোন আরব রাষ্ট্রই অন্য দেশের মুসলমানদের তাদের ভাই মনে করে না। মায়ানমারে যখন মুসলমানদের পুড়িয়ে মারা হলো তখন কোন আরব রাষ্ট্রই সহায়তার কোন হাত বাড়িয়ে দেয়নি। মুসলমান রাষ্ট্র ইরাক আক্রমনের সময়ও সব আরব রাষ্ট্র মুখে তালা দিয়েছিলো। সিরিয়া-লিবিয়া সহ মধ্য প্রাচ্যের সবগুলো রাষ্ট্রে আমেরিকা-ইসরায়েলের দাদাগিরিতে মুখ্য ভূমিকা পালন করেছেন তথাকথিত পবিত্র দেশ সৌদি আরব। মুসলমান রাষ্ট্রগুলোতে মুসলমানদের দুটো পক্ষ শিয়া-সুন্নি সংঘর্ষে মারা যায়, তখন বুঝতে বাকি থাকে না মুসলমান-মুসলমান কত টা ভাই-ভাই আর কতটা শত্রু সম্পর্কে আবদ্ধ। চোখের সামনে এতসব জ্বলন্ত উদাহারণ থাকার পরও যারা মুসলমান-মুসলমান ভাই ভাই বলে দাবি করেন তাদের চেয়ে বড় রামছাগল আর নেই। এদের দেখেই বোধহয় রবি ঠাকুর বলেছিলেন “সাত কোটি সন্তানেরে, হে মুগ্ধ জননী, রেখেছ বাঙালী করে, মানুষ কর নি’। এখন হয়তো রামছাগলের সংখা সাত কোটি থেকে বৃদ্ধি পেয়েছে কিন্তু সেই কথার সত্যতা এতটুকু ও বদলায় নি।


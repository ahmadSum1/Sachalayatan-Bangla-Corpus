স্তম্ভিত শোকের মিছিল এবং প্রশাসনের উদাসীনতায় আমাদের করণীয়



এভাবে প্রতি বছর অসংখ্য কলেজ/বিশ্ববিদ্যালয়ের ছাত্র-ছাত্রী ভ্রমণের উদ্দেশ্যে বের হয়, কিন্তু সেই ভ্রমণ শেষ করে তাদের আর ফেরা হয় না ঘরে. হয় জলে ডুবে, না সড়ক দুর্ঘটনায় হারিয়ে যায় অসংখ্য তাজা প্রাণ মহাকালের গর্ভে. প্রতি বছর ঘটছে এমন মর্মান্তিক ঘটনাগুলো, ফলে আমরা একরকম অভ্যস্থ হয়ে গেছি এই শোকের সাথে. আসলে ঠিক শোকও জাগায় না মনে, কারণ বাংলাদেশ দিনে দিনে অস্বভাবিক মৃত্যুর তীর্থস্থান হয়ে গেছে. প্রতিদিন পত্রিকা খুললে, টেলিভিশনে চোখ রাখলেই খবরগুলো শুনতে হয়, দেখতে হয়. দুর্ঘটনাগুলো ঘটলে কয়েকদিন প্রিন্ট মিড়িয়া আর সোস্যাল মিড়িয়ায় লেখালেখি তারপর আরো একটি বড় দুর্ঘটনা এসে সদ্য অতীত হওয়া ঘটনাকে আড়াল করে দেওয়া, এভাবেই ঠিক এভাবেই চলছে প্রিয় বাঙলাদেশ। এর পাশাপাশি পোশাক কারখানায় আগুন কিংবা ধ্বসে অসংখ্য শ্রমিক মৃত্যু আষাঢ়-শ্রাবণের মতোই ঘুরে ফিরে আসে জাতীয় জীবনে। কিন্তু বর্ষা যেমন চিরস্থাীয় হয়না তেমনি আমাদের শোকগুলোও বেশিদিন টিকে না। সত্যি কথা হলো কাছে-দূরে সব মৃত্যু আমাদের হৃদয়ে সমপরিমান শোক জাগ্রত করে না. কাছের মানুষের মৃত্যুতে মানুষ সবচেয়ে বেশি শোকাগ্রস্থ হয়, রক্তের সম্পর্কবিহীন মানুষের জন্যে আমাদের শোক তাই ক্ষনস্থায়ী হয়. তাই কিছু মহুর্ত, কিছু দিন পর সেই শোক কেটে যায়. শোক কেটে যাওয়া কোন অপরাধ নয়, বরং সেটাই সহজাত স্বাভাবিক প্রক্রিয়া. কিন্তু তারপরও কিছু শোক থেকে যায়, যা হয়তো কখনো ভুলে যাওয়া হয় না, মীরসরাই এ সেই ৪০ টি শিশুর প্রাণ এখনো অন্তরালে কাঁধায়। রানা প্লাজায় নিহত অসংখ্য স্বপ্নময় মানুষের মৃত্যু, তানজীন ফ্যাশানে আগুনে পুড়ে ছাই হয়ে যাওয়া সেলাই শিল্পী, বান্দরবানে ঘুরতে যাওয়া চট্রগ্রাম কলেজের যাত্রীবাহী বাস দুর্ঘটনায় নিহত শিক্ষার্থী, কক্সবাজারে উদীয়মান সঙ্গীত শিল্পী আবিদ, আর সর্বশেষ সেন্টমার্টিনে জলে ছয় জন ছাত্রের অকালে ঝরে যাওয়া, বেদনার অতলে নিয়ে নিস্তব্দতায় ডুবিয়ে যায়। 
মৃত্যু খুব স্বাভাবিক একটি প্রক্রিয়া, তবু মৃত্যুতে মানুষ শোকাগ্রস্থ হয়। কিছু মৃত্যু মেনে নেওয়া যায় না, মানতে চায় না হৃদয়। তরুন-তাজা প্রাণগুলো যখন অকালেই ঝরে যায় তখন নিজেকে অসহায় ছাড়াও বেঁচে থাকার দায়ে অপরাধীও মনে হয়। তবে যার কিংবা যাদের(প্রশাসন) অপরাধ বেশি তারা থাকে নিশ্চুপ আর নির্বিকার। যেন কিছুই করার নেই, ও হ্যাঁ তিন সদস্য বিশিষ্ট একটা তদন্ত কমিটি হয়। তাদের সেই তদন্ত কখনো শেষ হয় না, হলেও রিপোর্ট কখনো সাধারণ মানুষ জানতে পারে না। ফলে কোন ব্যবস্থা নেওয়া হয়না, যেমন চলছে চলুক না করেই দিন কেটে যায়। নিরাপদ সড়ক দাবি বহুদিন আগের, এর পাশাপাশি এখন দাবি হয়ে দাঁড়িয়েছে নিরাপদ কর্মস্থল আর নিরাপদ সমুদ্র সৈকত চাই। কিন্তু আমাদের চাওয়া গুলোও আসলে শক্তিশালী না, আমরা যতটা জাগ্রত হওয়ার প্রয়োজন ততটা জাগ্রত হতে পারিনি। যারা মারা যাচ্ছে তারা আমাদের খুব কাছের কেউ না বলে আমরা গভীরভাবে শোকা অনুভব করি না , কিংবা জীবনের ঘরে শুধু নিজেকে নিয়ে আর নিজের পরিচিত মুখগুলোকে নিয়ে ব্যস্ত আছি বলে তাদের জন্যে আমাদের হৃদয় হু হু করে কেঁধে ওঠেনা। কিন্তু এভাবে কতদিন? আজকে যে ঘটনা পত্রিকায় পড়ছি, টেলিভিশনে দেখছি, কালকে কি তা আমার সাথে, আমার পরিবারের সাথে ঘটবে না তার কোন নিশ্চয়তা আছে? আমি কিংবা আমার ভাই-বোন ও তো কাল এমন শিরোনাম হতে পারে। একটি মৃত্যুতো শুধু একজনের শোক নয়, একটি স্বপ্নের মৃত্যু নয়। মৃত্যু হয় তাকে ঘিরে থাকা সমগ্র পরিবারের স্বপ্নগুলো, আর প্রিয় মানুষটিকে হারানোর ব্যাথায় শোকাগ্রস্থ হয় বন্ধুবান্ধব সহ পরিচিত সীমানার মানুষগুলো। তারপর সেটি হয়ে উঠে সামাজিক এবং রাষ্ট্রীয় শোক।সমাজ আর রাষ্ট্র বেশ বড়, তাই শোক কে বেশি দিন মনে রাখতে পারে না, আমাদের দেশেতো সেটা রাখে না বললেই চলে। তাই ব্যাক্তিগত ভাবে শোকের দ্বীপে যাওয়ার আগে আমাদের সচেতন হওয়ার সময় কি হয়নি? প্রশাসনের উদাসীনতার বিরুদ্ধে সোচ্চার হওয়ার সময় কি এখনো আসেনি? 
এমন দুর্ঘটনার পর শোকের পাশাপাশি অনেকেই ভ্রমনকারীদের ভুলের হালখাতা খুলে বসেন, বলেন সাগরে নামবে অথচ জোয়ার-ভাটা কখন হয় তা জানবে না, এটা কেমন কথা? কোন এলাকা বিপদজনক, কতটুকু জলে নামা জীবনের জন্যে ঝুঁকিপূর্ণ এগুলো কি জেনে নিবে না? আমি সেইসব প্রশ্নগুলো শুনে বিস্মিত আর ভীষন ক্ষুদ্ধ হই। শহুরে জীবনে বড় হওয়া একজন তরুণ-তরুণী কি করে জানবে কখন জোয়ার-ভাটা হয়? কোন এলাকাটি বেশি বিপদজনক? জোয়ার-ভাটার সময় আর সংকেত প্রদান করা কার দায়িত্ব? সাগরে বিপদজনক এলাকায় কারা লাল পতাকা উড়াবে? ছাত্র-শিক্ষক? ভ্রমনকারী রা? নাকি তারা গুগুল সার্চ করে এগুলো জেনে নিয়ে তারপর জলে নামবে? কেন সর্বক্ষন উদ্ধারকারী একটা দল থাকবে না সৈকত এলাকায়? কেন জোয়ার-ভাটার সময় জলে নামা নিষিদ্ধ কিংবা নিদিষ্ট সীমানা পর্যন্ত নজরদারিতে রাখা হবে না? বিপদজনক এলাকা কেন চিন্থিত করা থাকবে না? এগুলো করা হয় না বলেই সৈকতে দুর্ঘটনা প্রতিনিয়তই ঘটছে আর এখানেই প্রশাসনের ব্যর্থতা। সচেতনতা আর প্রতিরোধমূলক ব্যবস্থা না নেওয়ার কারণেই প্রতিবছর এমন দুর্ঘটনা নিয়মিত ঘটছে। পৃথিবীর আর কোন সমুদ্র সৈকতে প্রতিবছর এত মানুষ মারা যায় এমন কোন উদাহারণ খুঁজে পাওয়া যাবে না। অথচ প্রশাসন দায়িত্বশীল আর আন্তরিক থাকলেই এতগুলো দুর্ঘটনা রোধ করা সম্ভব। উপদেশ নয়, আমাদের কে দাবি জানিয়ে আমাদের নিরাপত্তার জন্যেই সেগুলো আদায় করে নিতে হবে. দাবিগুলো এমন হতে পারে….
(১) সমুদ্র সৈকতের বিপদজনক জায়গাগুলো চিন্থিত করা এবং সতর্কতা জারি করা।
(২) জোয়ার-ভাটার সময় সমুদ্রে নামা নিষিদ্ধ কিংবা নিরাপদ এলাকা নির্ধারণ করে সীমানা দেওয়া।
(৩) স্বাভাবিক অবস্থায় লাল পতাকা দ্বারা বিপদজনক সীমানা চিন্থিত করে দেওয়া।
(৪) সাঁতার না জানা মানুষদের লাইফ জ্যাকেট ব্যবহারে উৎসাহিত করা।
(৫) পর্যবেক্ষক ও সার্বক্ষনিক উদ্ধারকর্মী বৃদ্ধি করা।
(৬) পাশাপাশি উদ্ধারের জন্যে আধুনিক সরঞ্জামের মুজদ রাখা।
(৭) উদ্ধারের পর প্রাথমিক চিকিৎসার জন্যে সৈকত এলাকায় ভ্রামমাণ চিকিৎসাকেন্দ্র স্থাপন করা।উপকূলীয় হাসপাতালগুলোতে সার্বক্ষনিক ডাক্তার থাকা।
(৮) উন্নত চিকিৎসার জন্যে দ্রুত বড় শহরে নিয়ে আসার কাজে হেলিকাপ্টারের যোগান রাখা।
(৯) সেন্টমার্টিনগামী টলার/জাহাজ গুলোতে প্রতিটি যাত্রীর জন্যে জীবন রক্ষাকারী লাইফ জ্যাকেট রাখা।
আমি নিজে বেশ কয়েকবার কক্সবাজার সমুদ্র সৈকতে গিয়েছি, সাধারণত কোমর পানির বেশি গভীরতায় নামি না। সমুদ্রের ঢেউগুলো সাধারণত দুই ফুট-আড়াই ফুট উঁচু হয়ে আসে। ফলে কোমর পানিতে নামলেও ঢেউ আপনার মাথার উপর দিয়ে যেতে পারে। সৈকতে গোসল করার কিছু সাধারণ নিয়ম আছে, তার মাঝে সবচেয়ে গুরুত্বপূর্ণ হলো ঢেউ যখন আপনাকে ঠিক ছুঁতে আসবে তখন ঢেউ এর সাথে লাফ দিয়ে তার সম ‍উচ্চতায় কিংবা তার উপরে উঠতে হবে অথবা ডুব দিতে হবে। এতে ঢেউ আপনাকে ধাক্কায় আপনার অবস্থান থেকে খুব বেশি দূরে নিয়ে যেতে পারবে না। অন্যদিকে যখন ঢেউ নেমে যায় তখন পায়ের নিচের বালু খুব দ্রুত সরে যেতে থাকে, তাই দুই হাত সামনে টেনে নিয়ে গেলেও যেন ঠাঁই পান তাই নিরাপদ সীমানার বাইরে যাবেন না। যদি সময়টি ভাটা হয়, তাহলে ভাটার সেই সমুদ্রমুখী আকর্ষন আপনাকে এত জোরে টেনে নিয়ে যাবে যে অাপনি কিছু বুঝে উঠার আগেই চলে যাবেন সমুদ্র গর্ভে। তাই সমুদ্রে নামার সময় অবশ্যই খেয়াল রাখবেন সেটি যেন অন্যের সাথে প্রতিযোগিতা দিয়ে বুক পানি না হয়ে যায়। সমুদ্রের সকল ঢেউ সমান উচ্চতা আর ক্ষিপ্রতা নিয়ে ছুটে আসে না। বিপদ আসতে কয়েক সেকেন্ডই যথেষ্ট। এছাড়া আরেকটি দিক খেয়াল রাখা অতীব গুরুত্বপূর্ণ, জোয়ারের সময় যে জায়গাতে পানি ওঠে, সেখান থেকে ভাটার সময় পানি নামার ফলে একটু সুরু খালের মত আকৃতির সৃষ্টি হয়। সমুদ্র সৈকতের সাথে ওই অস্থায়ী খালটির মিলন স্থলে বালুর সরে যাওয়ার গতি অস্বাভাবিক দ্রুত এবং একটু পর পরেই বড় বড় গর্তের সৃষ্টি হয়। সেই মিলন স্থানটি সমুদ্রের বেশ দূর পর্যন্ত ‍বিস্তৃত। সৈকতের একেবারে নিকেটে সমুদ্রমুখী টান/আকর্ষন টুকু বুঝা যায় না, কিন্তু সেই পথ ধরে কোমর পানিতে গেলেও আপনাকে টেনে নিয়ে যাবে গভীর সমুদ্রে যাবে, যেখান থেকে আর ফেরৎ আসা সম্ভব হবে না আপনার পক্ষে। আমি নিজেে একবার কক্সবাজারে এমন একটি জায়গায় না জেনে নেমে মৃত্যুর কয়েক সেকেন্ড দূরত্ব থেকে ফিরে এসেছি। যখন আমায় টেনে নিয়ে যাচ্ছিলো স্রোত, তখন আমার সমস্ত শক্তি শত চেষ্টায়ও আমাকে ফেরাতে পারছিলো না। সেই প্রথম মৃত্যুর এত কাছে দাঁড়িয়ে মনে হচ্ছিল এই বুঝি সব শেষ! কিন্তু ভাগ্য ভালো বলে হঠাৎ একটি উুঁচু স্থানে গিয়ে ধাক্কা খেলাম, যেখানে সমুদ্রমুখী গভীর আকর্ষন আর নেই, সেই জায়গায় নিজের পাঁয়ে দাঁড়াতে পারলাম। অর্থাৎ সেই সুরু খালের অংশটুকু সেখানে শেষ হয়ে গেছে। সেই বেঁচে যাওয়ার অনুভূতি অনন্য, নতুন জীবন পাওয়ার মতোই বর্ণনাতীত। তাই সমুদ্র সৈকতে নামার আগে একটু সাবধান হতে হবে। নিজের জীবনটাকে নিজেই সবচেয়ে বেশি গুরুত্ব দিতে হবে। সমুদ্র সৈকতে নিরাপত্তার জন্যে প্রশাসনকে নিদিষ্ট নীতিমালা ও কার্যকর পদক্ষেপ নিতে বাধ্য করতে আরো জোরালো দাবি এবং আন্দোলন গড়ে তুলতে হবে। সচেতনতা সৃষ্টির লক্ষ্যে নানা সেমিনার, পত্রপত্রিকায় লেখালেখি সহ সামাজিক যোগাযোগের মাধ্যম গুলোতে সবার নিজের অভিজ্ঞতা আর দাবিগুলো তুলে ধরুন, চারপাশের মানুষকে সচেতন করুন। আর কোন তাজা প্রাণের অকালে ঝরে যাওয়ার জন্যে যেন আমাদের স্তম্ভিত হতে না হয়, পরিবারগুলো কে যেন দীর্ঘশ্বাস আর চাপা কষ্ট নিয়ে আজীবন বেঁচে থাকতে না হয়। স্বাভাবিক মৃত্যুর গ্যারান্টি যেন আমরা সবাই পাই।
মাসুদ সজীব


অদ্ভুত আঁধারের কুশীলবরা



(১)
ছোটবেলায় আমাদের কে পরিবার আর স্কুলে শেখানো হয় বেশি প্রশ্ন করা যাবে না, বেশি প্রশ্ন করা বেয়াদবি। আর ঠিক তাই বেয়াদবির পথে না গিয়ে আমরা শান্ত, শিষ্ট, ভদ্র হতে শুরু করি আর বাবা-মার বাবা মায়ের মুখ দিন দিন উজ্জ্বল করতে থাকি। এই প্রক্রিয়ার মধ্য দিয়ে বড় হতে-হতে আমরা যা কিছু শুনি, যা কিছু পড়ি, সবকিছুকেই অপরিবর্তনীয় আসমানী কিতাব মনে করি। স্কুলের স্যার বলেছেন পাকিস্থান মুসলমান, আমরাও মুসলমান আর মুসলমান-মুসলমান ভাই-ভাই। আর এ বিশ্বাসে বিশ্বাসী হয়ে কি করে আরেক ভাইকে সাপোর্ট না দেই? পরিবার আর ছোটবেলার এমন অসংখ্য শিক্ষা, বিশ্বাস আমরা আর বড় হয়ে বদলাতে পারি না। নিজে কষ্ট করে কিছু জানার, বুঝার চেষ্টা তাই আমরা ছোটবেলা থেকেই বাতিল করি। পরিবার-সমাজ-রাষ্ট্র আমাদের জন্যে বিশ্বাসের পোশাক তৈরি করে রাখে আর আমরা বিনা প্রশ্নে সেই পোশাকে ঢুকে তাদের চাপিয়ে দেওয়া জীবন কাটাতে শুরু করি। ফলে স্কুল-কলেজ-বিশ্ববিদ্যালয় পাশ দিয়ে বড় সার্টিফিকেট অর্জিত হলেও আমরা আর মৌলিক মানুষ হয়ে উঠতে পারি না। তাই বড় সার্টিফিকেট থাকাই মানেই সে প্রকৃত জ্ঞানী নয়। বড় সার্টিফিকেট মানুষকে মানুষে পরিণত করে না সব সময়। ড. সাজ্জাদ হোসেন ঢাকা বিশ্ববিদ্যালয়ের ইংরেজির পন্ডিত হয়েও দীক্ষা নিয়েছিলেন রাজাকারের, দাঁড়িয়ে গিয়েছিলেন মানবতার বিপক্ষে। ড. সাজ্জাদের মতো এমন অসংখ্য উদাহারণ রয়েছে।
প্রশ্ন করাকে এখানে বেয়াদবি বলে মনে করা হয় অার মুক্তজ্ঞান চর্চা কে হত্যা করে জানিয়ে দেওয়া হয় মুক্তচিন্তা এখানে প্রাণনাশক এবং অবশ্যই নিষিদ্ধ। প্রশ্ন আসবে মুক্তজ্ঞান চর্চার সাথে প্রাণনাশের সম্পর্ক কোথায়? মুক্তজ্ঞান চর্চা প্রথাগত কোন কিছু কে প্রশ্নহীন-যুক্তিহীন-প্রমাণহীন হিসেবে মেনে নিতে শিখায় না। এখানেই মৌলবাদের সাথে মুক্তচিন্তার বিরোধ। মৌলবাদ মানেই পুরানো প্রথাকে আকঁড়ে ধরে থাকা। এই পুরানো প্রথাকে যখন মুক্তচিন্তার মানুষেরা যুক্তি আর প্রমাণের ভিত্তিতে বাতিল করে দেয় ঠিক তখনি মৌলবাদীরা, মুক্তচিন্তার মানুষদের হত্যা করে। মৌলবাদের শুরু যেখান থেকে সেই ধর্ম ও সেই প্রথাগত একটি বদ্ধ ধারা। যেখানে বলা হয় দুনিয়ার তাবৎ সমস্যার সমাধান দেওয়া আছে একটি কিংবা অল্প কিছু সংখ্যক পুস্তকে। অথচ আমরা জানি জ্ঞানের কোন সীমা-পরিসীমা নেই। একটি মাত্র পুস্তকে জ্ঞানের সীমারেখা টেনে দেওয়া যায় না। যদি পৃথিবীর সব মানুষ-ই একটি মাত্র পুস্তক কে দুনিয়ার সকল সমস্যার সমাধান ধরে নিতো তাহলে মানুষ এখনো গুহাবাসী হয়ে থাকতো, থাকতো বনে জঙ্গলে কিংবা বিলুপ্ত হয়ে যেতো রোগে-শোকে-মহামারীতে। গুহাবাসী মানুষ থেকে আজকের সভ্য মানুষে পৌছে দিয়েছে মুক্তজ্ঞান চর্চা তথা বিজ্ঞান। মানুষের আধুনিক সভ্যতার সকল কিছুই তাই বিজ্ঞানের দান। 
আমরা জানি ধর্ম একপ্রকার অন্ধ বিশ্বাস। এখন কেউ যদি ধর্ম পালন করে নিজের জীবন কাটাতে চায় সেটি একান্ত তার ব্যাক্তিগত বিষয়। তেমনি কেউ যদি কোন প্রথাগত ধর্মে বিশ্বাসী না হয়ে নিজের অবিশ্বাস নিয়ে জীবন কাটাতে চায় সেটিও তার ব্যাক্তিগত বিষয়। কিন্তু কোনটির চর্চা শেষ পর্যন্ত আর ব্যাক্তি জীবনে সীমাবদ্ধ থাকে না। বৃক্ষ যেমন তার শাখা-প্রশাখা দিয়ে বিকাশিত হতে চায় তেমনি প্রতিটি মানুষ তার বিশ্বাস আর জ্ঞান দিয়ে তার মতবাদকে জনে জনে ছড়িয়ে দিতে চায়। সেই সহজাত বৈশিষ্ট্যেই একজন ধার্মিক মানুষ চাইবে তার মতবাদ, তার বিশ্বাস প্রচার করতে, তেমনি একজন নাস্তিক ও চাইবে তার অবিশ্বাস প্রচার করতে। শান্তিপূর্ণ সহবস্থানের জন্যে সেই মতবাদ প্রচার হতে হবে অবশ্যই অন্য মতবাদ/বিশ্বাসকে দমন কিংবা খতম করে নয়। কিন্তু আমাদের দেশে সেই সুযোগ নেই। প্রথগত ধর্ম অবিশ্বাসীদের মতবাদ প্রচারের জবাব এখানে চুরি দিয়ে দেওয়া হয়, অস্ত্র দিয়ে দেওয়া হয়। আর যেই অজুহাতে এটি করা হয় তার নাম ধর্মানুভূতি।
মানুষের ইতিহাসে সবচেয়ে ভয়ংকর আত্নঘাতী আবিষ্কারটির নাম হলো ধর্মানুভূতিতে আঘাত। ঠিক কোথায় কতটুকু ধর্মের বিপক্ষে যুক্তি-প্রমাণ সহ বললে/লিখলে/প্রচার করলে ধর্মানুভূতিতে আঘাত আসবে তা খোদ ধর্মের হর্তা কর্তারাও বোধহয় জানে না। তারপরও আমাদের এখানে ধর্মের অসাড়তার বিপক্ষে লেখা নিরীশ্বরবাদী দের নানান ভাগে ভাগ করা হয়। উগ্র-মধ্যম-শান্তিপ্রিয় নাস্তিক সহ নানান শ্রেণী বিভাজন চলে। একজন সত্যিকার ধার্মিক মানুষের কাছে সৃষ্টিকর্তার বিপক্ষে প্রশ্ন করাই অনুভূতি তে চরম আঘাত হতে পারে আবার একজন মডারেট ধার্মিকের কাছে সেটি স্বাভাবিক মনে হতে পারে। তাই ধর্মানুভূতিতে আঘাতের পরিমান, পরিমাপ করা সহজ কাজ নয়। তবে অনুভূতির এত মারপ্যাঁচে একটি বিষয় সুস্পষ্ট প্রমাণ হয় পৃথিবীতে আর কোন অনুভূতিই এতটা কোমল, ভঙ্গুর আর নড়বড়ে নয় নয় যতটা না ধর্মানুভূতি। কোমল-ভঙ্গুর অনুভূতিকে মজবুত করতেই বোধহয় বাংলাদেশে জন্ম হয়েছে ৫৭ ধারার।
                                                                                   (২)
একটি আধুনিক প্রগতিশীল রাষ্ট্রে সব ধরনের মতবাদ প্রচারের সমান সুযোগ থাকা উচিত। আগেই বলেছি অামাদের দেশে সেই সুযোগ নেই। তারপরও যারা নানান চোখ রাঙানোকে পেছনে ফেলে অন্ধকার দূর করে মানুষের মাঝে আলো জ্বেলে দিতে মুক্তজ্ঞান চর্চা করে, তাদের কে নানান সময় নানান ভাবে হয়রানি করা হয়। এমনকি হত্যা করে জানিয়ে দেওয়া হয় তোমাদের অধিকার নেই প্রশ্ন করার, মত প্রচার করার। মুক্তচিন্তার মানুষদের হত্যা কিংবা নির্যাতন পৃথিবীর ইতিহাসে নতুন কোন ঘটনা নয়। সারা বিশ্বে মৌলবাদীরা তা করে এসেছে যুগে যুগে। 
মৌলবাদী ব্যতিত ও আরেকটি শ্রেণীর উদ্ভব ঘটেছে যারা এদের থেকে কম ক্ষতিকর নয়। এর একটি রাজনৈতিক দল আরেকটি ভন্ড প্রগতিশীল মানুষজন। এই সমস্ত ভন্ড প্রগতিশীল মানুষেরা দাবি করে তারা মৌলবাদী দের ঘৃনা করে, মুক্তচিন্তার মানুষের উপর আক্রমন কে নিন্দা করে। কিন্তু সেই নিন্দা জ্ঞাপনে তারা যুক্ত করে দেয় অসংখ্য অব্যয় মূলক শব্দ। যেমন বলে ‘আমিও বিচার চাই এমন বর্বতার কিন্তু নাস্তিকদের এভাবে লেখা ঠিক নয়’ কিংবা ’এমন হত্যাকান্ড অপরাধ তবে নাস্তিকদেরও দোষ আছে, একজন না ঘাটলে অন্যজন তো ক্ষেপবে না। আপতত দৃষ্টিতে এমন সাম্য তে ভরা গোল গোল কথা থেকে আপনি অনেক প্রগতিশীলতার রস খুঁজে পেতে পারেন কিন্তু একটু গভীরে গেলে তাদের ভন্ডামিটা চোখে পড়বে। তাদের কথা মতো শুধু মাত্র নাস্তিকরা খোঁচা দিলেই আস্তিকরা ক্ষেপে যায়। তো ভাইজান আস্তিকরা যখন নানান জায়গায় অন্যকে বাতিল করে/আঘাত করে তখন কি সেটি নাস্তিক কে খোঁচা দেওয়া হয় না ? নাস্তিক কে যখন কোপানো হয় তখন কি নাস্তিকদের অনুভূতিতে আঘাত করে না? তারা কি অনুভূতিশীল মানুষ না? সেই আঘাতে নাস্তিকেরা কি দু-চারজন আস্তিকের কল্লা নামিয়ে ফেলে? না নামিয়ে ফেলে না, তবে নাস্তিকরাও আঘাত প্রাপ্ত হয়, তারা আঘাত প্রাপ্ত হয়ে কোনদিন চুরি হাতে তুলে নেয় না, তাদের শক্তি কলম আর সেই কলম দিয়েই তারা প্রতিবাদ করে। তাহলে নাস্তিকেরা এত খারাপ হয়েও যেখানে খুন করে না সেখানে আস্তিকেরা এত ভালু হয়ে কেন রক্তের পথে যায়? হ্যাঁ ঠিক এই প্রশ্নের জন্যে আপনার উত্তর খানা যে কি হবে সেটাও সবার জানা। এই দায়ভার লুকাতে আপনি নিয়ে আসবেন ‘সহি তত্ত্ব’। খুনী সহি ধার্মিক নয় বলে দায় এড়িয়ে যাবেন সেই পুরোনো কৌশলে।
আপনার অনুভূতি আঘাত পেলে আপনি মামলা করেন, রাষ্ট্র আপনার জন্যে আইন তৈরি করেছে। কিন্তু অনুভূতির দোহাই দিয়ে কাউকে হত্যা করার কথা বাংলাদেশের কোথা ও বলা নেই। একটি হত্যাকান্ডের প্রতিবাদ করতে গিয়ে যে বা যারা নাস্তিকতার নানান তত্ত্ব দিয়ে হত্যাকান্ডটি কে হালকা করতে চায় তারা মৌলবাদী দের চেয়েও ভয়ংকর। এরাই ভন্ড, এরাই ষড়যন্ত্রকারী, এরাই দলকানা। আর এই ভন্ড দলকানা মানুষজন আমাদের সমাজে মৌলবাদী দের চেয়েও বেশি।
                                                                                   (৩)
যারা মানুষ হত্যার প্রতিবাদ করতে গিয়ে যদি-কিন্তু-তবে যুক্ত করে তাদের ভন্ড-দলকানা কেন বলছি? অভিজিতদার হত্যাকান্ডের কথাই ধরা যাক। এই হত্যাকান্ড আমাদের কে রাষ্ট্রের ব্যর্থতা চোখে আঙুল দিয়ে দেখিয়ে দিয়েছে। সেটা কিভাবে? অভিজিতদা কে হত্যার আগেও এ দেশে এমন হত্যাকান্ড ঘটেছে। হুমায়ুন আজাদ কে এই বইমেলাতে কুপিয়েছে প্রায় এগার বছর হয়ে গেলো অথচ কোন আসামীর সাজা হয়নি এখন পর্যন্ত। সাজা হয়নি রামুতে বৌদ্ধ মন্দির আক্রমনকারীদের, বিচার হয়নি নির্বাচনের পর যত ধরনের নির্যাতন হয়েছে হিন্দু ধর্মালম্বীদের উপর। আজ পর্যন্ত কোন সাম্প্রদায়িক নির্যাতনে একজন মানুষকে ও অপরাধী করে শাস্তি দিতে পারেনি এই দেশের কোন সরকার। এমনকি বর্তমান সরকার ও নয়। আমরা জানি একটি হত্যাকান্ডের বিচার শুধু সেই অপরাধের শাস্তি নয়। এক হত্যাকান্ডের বিচারের মাধ্যমে সমাজে-রাষ্ট্রের অপরাধীদের কাছে একটি বার্তা দেওয়া হয় যে অপরাধ করলে শাস্তির মুখোমুখি হতেই হবে। আর এই দৃষ্টান্ত স্থাপনকারী বার্তাটি-ই পরবর্তী অপরাধ সংঘটিত হওয়ার ক্ষেত্রে প্রতিবন্ধক হিসেবে কাজ করবে। কিন্তু আমাদের এখানে সেটি করা হয়নি বলেই মুক্তমনা লেখক/ব্লগারদের হত্যা প্রতিনিয়ত ঘটছে।
আর সেই কারণে অভিজিত হত্যার দায় তাই বর্তমান সরকারও এড়াতে পারে না। অভিজিতদা কে হত্যার হুমকি দেওয়া মানুষদের কেন আগে গ্রেফতার করা হলো না? একটা সভ্য দেশে প্রকাশ্যে কাউকে হত্যার হুমকি দেওয়ার পরও কি করে সে বুক ফুলিয়ে চলাফেরা করে? এটা কি সরকারের উদাসীনতা প্রমাণ করে না? হ্যাঁ ঠিক এই বিষয়গুলো যখন উঠে এসেছে নানা আলোচনা আর প্রতিবাদী কন্ঠস্বরে তখনি দলকানা প্রগতিশীলদের আবির্ভাব হয়েছে। তেমনি এক প্রগতিশীলের একখান পোষ্টে সেদিন দেখলাম। তিনি লিখেছেন

লেখক অভিজিৎ রায়কে নৃশংসভাবে হত্যার পর যত প্রতিবাদ হচ্ছে, প্রতিরোধের ঘোষণা আসছে আর ক্ষোভে জ্বলছে মানুষ, তার সিকিভাগও গত দু'মাসে পেট্রোল বোমার আগুনে কয়লা হয়ে মরা মানুষগুলোর জন্য দেখা যায়নি।’ 


অর্থাৎ তিনি দুটো ভিন্ন ঘটনার তুলনা টেনেছেন। দুটো ঘটনা কখনো এক নয়। অভিজিৎ রায়ের হত্যাকান্ড অন্য দশটি হত্যাকান্ডের মতো নেহাত একটি হত্যাকান্ড নয়। এই হত্যার মাধ্যমে অসংখ্য নতুন-পুরাতন মুক্তমনা লেখক কে দেখিয়ে দেওয়া হয়েছে ’যদি তুমিও অভিজিতের মতো প্রথা বিরোধী লেখালেখি করো তবে তোমার ও পরিণতি তাই হবে। তাই অভিজিত হত্যাকান্ডের মাধ্যমে শুধু ক্ষোভ আর ঘৃনা নয় অস্থিমজ্জায় ঢুকিয়ে দেওয়া হয়েছে ভয়! আমি নিশ্চিত এর মাধ্যমে অসংখ্য মুক্তমনা লেখক নিজেকে গুটিয়ে নিবেন লেখালেখি থেকে। কারণ দিনশেষে আমরা সবাই পারিবারিক-সামাজিক প্রাণী। আমাদের কে পরিবারের কথা শুনতে হয়, পরিবারের মানুষগুলোর আপদ-বিপদের কথা ভাবতে হয়। প্রত্যেক লেখক জানে পরিবারের সাপোর্ট ছাড়া লেখালেখি সম্ভব না। আর এই নরকে মৌলবাদীর চুরির তলে দাঁড়িয়ে কোন পরিবারি কাউকে লেখালেখির সাহস আর অনুপ্রেরণা টুকু দিবে না। তাই এ বড় অদ্ভুত আঁধারে ঘেরা সময়।
মহান প্রগতিশীল ব্যাক্তিটি অভিজিৎ হত্যার প্রতিবাদ যারা করেছেন তাদের উপর ব্লেম করছেন, তারা কেন পেট্রোল বোমায় হত্যাকারীদের বিষয়ে চুপ ছিলেন। ধরে নিলাম এরা চুপ ছিলো (যদিও অভিজিত হত্যার বিষয়ে যারা আজ প্রতিবাদ করছে তাদের বেশি ভাগি পেট্রোল বোামর বিষয়ে চুপ ছিলো না) তো ভাইজান কে যদি তার মতো তুলনা দিয়ে করে প্রশ্ন করি, ভাইজান আপনি কোথায় ছিলেন যখন লঞ্চ ডুুবে শত শত মানুষ মারা গেলো? কয়টার প্রতিবাদ করেছেন? সুন্দরবনে যখন তেলের জাহাজ ডুবে পরিবেশ বিপর্যয় করলো তখন মন্ত্রি শাহজাহানের কথার কি প্রতিবাদ করেছিলেন আপনি আর আপনার গ্রুপ? প্রতিদিন যে বিএসএফ মানুষ মারছে সীমান্তে তার কয়টার প্রতিবাদ করছেন আপনি? পরীক্ষার প্রশ্ন ফাঁসের ঘটনার কি কি প্রতিবাদ করেছেন? এগুলো অন্যায় ছিলো না? 
এমন শত শত প্রশ্ন করা যায়? সত্যি কথা হলো একটা মানুষ রাষ্ট্রের সব অনিয়ম-বিশৃঙ্খলার বিষয়ে কথা বলতে পারে না। কারণ সব বিষয়ে বলার মতো জ্ঞান আর সময় তার থাকে না। যেসব রাষ্ট্রীয় বড় অপরাধ-অন্যায় তাকে গভীর ভাবায়, আহত করে তাকে সেটির প্রতিবাদ করে, মতামত দেয়। এটাই স্বাভাবিক। মৌলিক বিষয় ছাড়া তাই মতামত আর প্রতিবাদে ভিন্নতা থাকতে পারে। ন্যায়-অন্যায় বিবেচনাবোধ থেকে দূরে থেকে শুধুমাত্র দলকাণা কিংবা ব্যাক্তিপূজারীরা তাদের দল আর ব্যাক্তির বাইরে কথা বলে না। কিন্তু সেই দলকানারা যখন অন্যরা কে কি বিষয়ে কথা বলবে আর বলবে না সেটা নির্ধারণ করে দিতে চেষ্টা করে তখন তাদের মাঝেও মৌলবাদের প্রকাশ ঘটে। আপনি দুটো অন্যায়ের একটি অন্যায়ে চুপ থাকবেন আর অন্যরা আপনার অপছন্দের অন্যায়টির প্রতিবাদ করবে তখন সেই প্রতিবাদের সাথে অন্য আরো দশটি ইস্যু যোগ করে সেটিকে দোষারপ করবেন এটি কেমন কথা? ঠিক এমনটা হতে দেখেছিলাম শাহবাগের গনজাগরণ মঞ্চে রাজাকারের ফাঁসির দাবি যখন উঠেছে। রাজাকারের ফাঁসির সাথে সাগর-রুনি, বিশ্বজিৎ, হলমার্ক সব মিলেমিশে একাকার হয়ে গিয়েছিলো। এখানে ও যখনি আওয়ামি লিগের উপর দোষ পড়ছে তখন-ই তিনি এই মহান প্রতিবাদ তত্ত্বের জন্ম দিলেন। তিনি পোষ্টে বলছেন

”উগ্র নাস্তিকতার জন্যে নাস্তিকরা অশিক্ষিত আস্তিকদের কোপ খাচ্ছে

। বাহ বেশ সুন্দর কথা, উনার এই কথাকেও সত্য বলে মেনে নিলাম। ভাইজানের কাছে এখন প্রশ্ন চ্যানেল আই এর ইসলামিক অনুষ্ঠান 'কাফেলা' উপস্থাপক মাওলানা শাইখ নুরুল ইসলাম ফারুকী কি উগ্র নাস্তিক ছিলেন? তিনি তো আস্তিক ছিলেন, তাহলে তিনি কেন খুন হলেন? কাল যদি মৌলবাদীরা বলে টিভি দেখা নাস্তিকের কাজ, ফেসবুক-ব্লগ চালানো নাস্তিকের কাজ আর সেই কাজের জন্যে যদি আমাকে আপনাকে হত্যা করে তখনও কি দিয়ে যাবেন উগ্র নাস্তিক-শান্ত নাস্তিক তত্ত্ব?
দলকানা দের আরেকটি কথা বলতে খুব শুনা যায় সেটি হলো দেশের বেশি ভাগ মানুষ যেখানে ধর্মান্ধ সেখানে এইসব বিষয়ে কথা না বলাই ভালো। কথা বলে সরকার কে বিপদে ফেলার কোন মানে নেই। অর্থাৎ সবকিছু সরকার কে রক্ষার্থে! যদি তাদের এই কথাই সঠিক হতো তাহলে ব্রুনো’র কোন দরকার ছিলো না বেশিভাগ ধর্মান্ধদের বিপক্ষে কথা বলে আগুনে পুড়ে মরার, সমাজের শান্তি রক্ষার্থে ডারউইনের কোন প্রয়োজন ছিলো না ধার্মিকদের বিশ্বাসকে ভুল প্রমাণ করে বিবর্তন তত্ত্ব পেশ করার। ডারউইন-গ্যালিলিও-ব্রুনোর কাছে যাওয়ার প্রয়োজন নেই। আমাদের এই দেশকে দিয়েই উদাহারণ দেই। সবকিছু যারা খুব সহজে জনগনের উপর চাপিয়ে দেয় তাদের স্মরণ রাখা উচিত সাতচল্লিশে যে রাষ্ট্র টি ধর্মের ভিত্তিতে ভাগ হয়েছে ঠিক সেই রাষ্ট্র’ই মাত্র দুই যুগের ব্যবধানে ধর্মনিরপেক্ষ হিসেবে আত্নপ্রকাশ করেছিলো? যাদুর মতো সেটি কিভাবে সম্ভব হয়েছিলো? চব্বিশ-পঁচিশ বছরের ব্যবধানে কি সব ধর্মান্ধ মানুষ প্রগতিশীল মুক্তমনা হয়ে গেলো? না কোন যাদুতে দেশের মানুষ বদলে যায়নি। কিন্তু একজন অতুলনীয় সাহসী যাদুকর নেতা থাকলে স্থান-কাল-পাত্র ও যে বড় মিয়ম্রান হয়ে যেতে পারে তার নেতৃ্ত্ব গুণে, জন্ম হতে নতুন একটি মানচিত্রের, স্রোতের বিপরীতে দেশকে চালিত করে সেই দেশের চেহারা বদলে দিতে পারেন এমন একজন যাদুকর আমাদের ছিলেন। আমরা জানি সেই যাদুকরের নাম বঙ্গবন্ধু শেখ মুজিবুর রহমান। যার এক তর্জনীতে শত ষড়যন্ত্রের জাল বিদীর্ণ করে এই বাঙলায় স্বাধীনতা সূর্য উদিত হয়েছিলো, জন্ম হয়েছিলো ধর্ম নিরপেক্ষ বাংলাদেশের।
আরেক দলকানা প্রগতিশীল ছেলিব্রেটি অঞ্জন রায় কে দেখলাম ’সহি প্রগতিশীলতার তত্ত্ব দিতে’। তিনার মতে

ফেসবুক-ব্লগে ধর্মকে আক্রমন করে যারা লেখে তারাই নাকি বাংলাদেশের সবচেয়ে বেশি ক্ষতি করে।

 এরা নাকি সহি প্রগতিশীল নয়! মুগ্ধ হলাম এমন সহি তত্ত্বে। চারিদিকে এখন সহি তত্ত্ব। সহি মসুলমান তত্ত্ব, সহি সাম্য তত্ত্ব, সহি মানুষ তত্ত্ব, সহি দেশপ্রেম তত্ত্ব। অসংখ্য ছেলিব্রেটির অসংখ্য সহি তত্ত্বের নিচে প্রতিদিন চাপা পড়ছে বাংলাদেশ। তার চোখে রাজাকার-খুন-সন্ত্রাস-দুর্নিতি-মৌলবাদ-অপ-শাসনকারী-পেট্রোলবোমাকারী-লুটপাট-দখলদারি-মিথ্যাচারকারী এগুলো কোনটাই দেশের জন্যে ক্ষতিকর নয়, সব ক্ষতি নাস্তিকরা করে। এমন সহি কপাট মুর্খ প্রগতিশীল মানুষে চারপাশ ভরে উঠছে দেখতে খারাপ লাগে না।
ছেলিব্রেটি জগতের অন্যতম সাম্যবাদী পিনাকী যেমন বলেছেন

’ হেফাজতের রক্ত লাল, অভিজিতের রক্ত লাল ‘ 

। কবি নজরুল বেঁচে থাকলে পিনাকী কে নিয়ে আরেকখান সাম্যের গান নিশ্চিয় লিখে ফেলতেন। দু-কূল রক্ষাকারী পিনাকী কে বলতে ইচ্ছে হয়
’পাকিস্থানী জানোয়ারদের রক্তও লাল, আর মুক্তিযোদ্ধাদের রক্ত ও লাল। তাহলে দুটো কি সমান?
কোনদিন সমান নয়।
কিন্তু তারপরও তিনি বলেছেন। কারন এমন দুই পক্ষ কে খুশি রেখে কথা বলে অনেক লাভ এটা পিনাকীর মতো ভন্ড প্রগতিশীলরা জানে। ঠিক মতো দুই কূল রক্ষা করতে পারলেই এতো বিশাল ছাগুগোষ্ঠির সমর্থন পাওয়া যায়।
                                                                                    (৪)
খুন যে কোন সমাজে, যে কোন রাষ্ট্রেই হতে পারে, হয়। সেটি সরকারের চরম ব্যর্থততা মাপার একমাত্র পরিমাপক নয়। সরকার তখন ব্যর্থ হয় যখন খুনীরা খুনের সাজা পায় না, অপরাধের যখন বিচার হয় না এবং একই ঘটনা বারবার ঘটতে থাকে। অপরদিকে পিনাকী-অঞ্জন রায়-হাসিব হকের মতো মানুষেরা যতই সব হত্যাকান্ডের সাথে অভিজিত-আজাদদের হত্যাকান্ডকে মিলিয়ে ফেলুক আমরা জানি এটি এক প্রকার মূর্খতা আর সরলীকরণ। হেফাজত কর্মীরা রাষ্ট্রের বিরুদ্ধে সংঘর্ষে লিপ্ত হয়ে মারা গেছে আর আজাদ/অভিজিত জ্ঞানের আলো ছড়িয়ে দিতে গিয়ে খুন হয়েছেন। সুতরাং দুটো ঘটনা কখনো এক নয়। মৌলবাদিদের দ্বারা হত্যাকান্ডের বিচারে গড়িমসি কিংবা আপোষ করলে অবহেলাকারী সরকারের সমালোচনা অবশ্যই হওয়া উচিত। সঠিক সমালোচনাকারী দের আপনারা যখন নানান ট্যাগ দিয়ে আসলে আপনারা নিজের অন্ধ দলপ্রেম-ই প্রমাণ করছেন। মৌলবাদীরা অন্ধ ধর্মান্ধতায় আর আপনারা অন্ধ দলপনায়। এই অদ্ভুত আঁধারে ঘেরা সময়ে অন্ধ প্রগতিশীল দলকানা কুশীলবদের জঞ্জাল ঠেলে বাংলাদেশ জেগে উঠুক সাহসী-সত্যভাষী মুক্তমনাদের পদচারণায়।


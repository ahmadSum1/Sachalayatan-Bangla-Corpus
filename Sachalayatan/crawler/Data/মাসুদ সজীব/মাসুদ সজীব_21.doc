বগালেক-কেওক্রাডং পেরিয়ে অপরূপা জাদিপাই ঝর্ণার খোঁজে (শেষ পর্ব)




রংধনুর রঙে আঁকা জাদিপাই
প্রতিটি বয়সের যেমন আলাদা আলাদ একটি সৌন্দর্য থাকে তেমনি একটি দিনের নানান প্রহরের ভিন্ন ভিন্ন সৌন্দর্য থাকে। সেই সৌন্দর্যের সবটুকু শহরের জীবনে দেখার সৌভাগ্য না হলেও সভ্যতার আলো বিহীন নিস্তব্ধ পাহাড়ী জীবনে তার দেখা মিলে। এখানে ঘুম ভাঙ্গে না যন্ত্রচালিত কোন দানবের শব্দে, এখানে ছুটোছুটি কিংবা কোলাহল সুদূর প্রিয়তমার মতো অদৃশ্য কল্পনা শুধু। নৈসর্গিক এক স্নিগ্ধ ভোরের আলো যখন বাঁশের বেড়াকে বিদীর্ণ করে এসে যায় আয়েশি বিছানাতে, ঘুম তখন আলতো পরশে বিদায় নেয় অক্ষিগোলক থেকে। অথচ গতকাল সীমাহীন ক্লান্তি নিয়ে যখন রাতের সাথে সন্ধি করেছিলো শরীর, মনে হয়েছিলো এ ক্লান্তিকে সহসা মুছে দিতে পারবে না সে। অথচ সকালের মায়াবী আলোর পরশটুকু চোখে-মুখে আসতেই সব ক্লান্তি পাখির মতোই দূর আকাশে মিলিয়ে গেল। দরজা খুলে বাহিরে এসেই অভিভূত হয়ে গেলাম মেঘ পাহাড়ের অপরূপ সন্ধি দেখে। জমাট হয়ে থাকা মেঘমালা পাহাড়ের সবটুকু সবুজকে ঢেকে দিয়েছে সাদা শুভ্রতার চাদরে। আর সোনালি রোদ সেখানে পরশ বুলিয়ে স্বর্ণালী এক নব দিগন্তের সচূনা করেছে। 
(২) ভোরের প্রথম সূর্যালো যখন মেঘ-পাহাড়ের শরীরে

অবাক বিস্ময়ে সেই নতুন ভোর দেখতে দেখতে মনের মাঝে উঁকি দিতে থাকলো অসংখ্য এলোমেলো ভাবনা। এই যে সবুজের দীর্ঘ প্রাচীর সময়ের অসংখ্য স্মৃতি নিয়ে দাঁড়িয়ে আছে শত সহস্র বছর ধরে, এই যে স্নিগ্ধ বাতায়ন ভেসে যাওয়া মেঘমালাকে ধারণ করে পাহাড়কে আলিঙ্গন করে , দূরে বহুদূরে যেখানে পাহাড়ের বুকের পাঁজর কেটে গড়ায় ঝর্ণা অবিরাম ধারাতে সেখানে কি কোন পূর্ব কৌশলী থাকতে পারে? অবচেতন মন সাড়া দেয় না তাতে, বলে উঠে মিথ্যে কৌশলী দিয়ে প্রকৃতি তার ভাঙ্গা গড়ার খেলা না। প্রকৃতিই এখানে সৃষ্টিকারী আবার প্রকৃতি-ই ধ্বংসকারী।
(৩) ঘুম পাড়ানিয়া প্রহর শেষে সাদা মেঘ যখন ফিরে যায় তার ঠিকানতে

কেওক্রাডং এর চূড়ায় দাঁড়িয়ে ভাবনার জাল ছুটছে যখন দিক-বেদিকে তখন ডাক পড়লো যাত্রা শুরুর। ঘড়িতে সময় তখন ৬টা, সকাল সকাল যাত্রা শরু করতে হবে জাদিপাইয়ের পথে। কেওক্রাডং থেকে শুধু নিচের দিকে নামতে হবে ক্রমাগত, গাইড জানালো প্রায় ২৫০০ ফুট নিচের দিকে নামতে হবে জাদিপাই যেতে হলে। আর পাহাড় থেকে নিচে নামার কাজটা সবসময় আমার কাছে বেশি চ্যালেঞ্জিং মনে হয়। শারীরিক ভাবে ক্লান্ত না হলেও এতে পায়ের হাঁটুর উপর,পেশীগুলোর উপর চাপ পড়ে বেশি। নাস্তা পর্ব শেষ করে শুরু হলো আমাদের পথ চলা। কেওক্রাডং থেকে মিনিট পনের-বিশ হাঁটার পর চলে আসি পাসিং পাড়া। কেওক্রাডং এর পরেই প্রায় ৩০৬৫ ফুট উচ্চতায় এই পাসিং পাড়া। আর অন্য কোন পাহাড়েও এত উঁচুতে কোন জনবসতি নেই। প্রায় সারা বছরই মেঘের ভেতরেই থাকে এই পাসিং পাড়ার লোকজন। সল্প সময়ের মাঝে পাসিং পাড়ায় চলে আসাতে ক্লান্তির কোন পরশ নেই বিধায় বিশ্রাম নেওয়ার তাগিদ অনুভব করলাম না। সামনের দিকে অগ্রসর হতে থাকলাম, তখনো শুধু নামছি নিচের দিকে। মনে হচ্ছে কোন বৃত্তের পরিধি থেকে কেন্দ্র মুখী হয়েছি, নামছি সমান্তরালে। মনের মাঝে কিছুটা ভয়ও কাজ করছে এই পথে তো কিছুক্ষন পর আবার উঠতে হবে, আবারো প্রায় দুই-আড়াই হাজার ফুট একদিনে উঠতে হবে। 
(৪) জাদিপাইয়ের উদ্দেশ্যে পথ চলা-১

(৫) জাদিপাইয়ের উদ্দেশ্যে  পথ চলা-২

(৬) জাদিপাইয়ের উদ্দেশ্যে  পথ চলা-৩

(৭) জাদিপাইয়ের উদ্দেশ্যে পথ চলা-৪

তখনো দূরের পাহাড়ের শরীর থেকে মেঘগুলো বিলীন হয়ে যায়নি, ফলে মেঘের সমুদ্রে তখনো সূর্য তার স্বরূপে ফিরেনি। শান্ত, কোমল নীরবতায় ডুবে থাকা  পথ ধরে চলছে আমাদের পথ চলা। পাহাড়ের যেন শেষ নেই, সারিবদ্ধ ভাবে মনে হচ্ছে একটার পর একটা পাহাড় দাঁড়িয়ে আছে সেই কবে থেকে। দূরে পাহাড়গুলোতে জুম চাষ হয়েছে, চাষের পর সেই পাহাড়গুলোতে আগুন লাগিয়ে দেওয়া হয়। সেই আগুনে পোড়ার ক্ষত চিন্থ পাহাড়ের শরীরে এখনো জুড়ে রয়েছে। কোথাও কোথাও বড় বড় শনে আড়াল হয়ে গেছে পুরো-টা পথ, কোথাও আবার শুধু মাথার উপর নীল একটা আকাশ আর দূর পাহাড়ের গায়ে লেপ্টে থাকা অলস মেঘ চোখে পড়ে। চারিদিকে সুনসান নীরবতায় ভালোলাগার একেকটি বাঁক পেরিয়ে মনে হচ্ছে তলিয়ে যাচ্ছি আরো ভালোলাগার গভীর অস্পর্শী অতলে। 
(৮) শনে আড়াল হয়ে যাওয়া পথ

(১০) রঙধনুর আবেশ ছড়ানো জাদিপাই

(১১) পাশ থেকে দেখা জাদিপাই

(১২) জাদিপাইয়ে জলমানব

আকৃতি তে দেশের সবচেয়ে বড় না হলেও গঠন আর অবস্থানের ভিত্তিতে এই ঝর্ণা সবচেয়ে অনন্য আর অপরূপা। অজস্র পাহাড়ের বুকে বেঁচে থাকা শত বছরের নীরবতার মাঝে ছন্দময় এক রিনঝিন কলতান নিয়ে সবার আড়ালে লুকিয়ে আছে জাদিপাই। পথের পরিশ্রম আর ক্লান্তির সবটুকু অবসাদ দূর করে সেই লুকিয়ে থাকা ঝর্নার জলে সিক্ত করলো আমাদের। সেই সিক্ত জলে স্লান সেরে আবার শুরু হলো উর্ধমুখী পথ চলা। প্রতি পদক্ষেপে মহাকর্ষের আকর্ষনকে পেছনে ফেলে উপরের দিকে উঠা বেশ কষ্টদায়ক। জাদিপাইয়ের খাড়া ঢালটি পর্যন্ত উঠতেই ঘন্টা খানিক লেগে গেল। আবার দলবেঁধে দাঁড়িয়ে থাকা পাহাড়েরা দৃষ্টিগোচর হলো, রোদের প্রখরতা তখন চারিদিকে আগুনসম তপ্ততা ছড়িয়ে যাচ্ছিলো, ফলে ২০-৩০ মিনিট পর পর-ই বিশ্রামে যেতে হলো।
(১৩) পাহাড় যেখানে সারি সারি

প্রকৃতির বিরূপ মনোভাবকে সাথী করে পাহাড়ের পর পাহাড় বেয়ে শুধু উঠতেই থাকলাম, আর মনে মনে জপতে থাকলাম ”কেওক্রাডং কতদূর আর কতদূর বলো গাইড”। গাইডদের কথায় বিশ্বাস নেই, তাহারা যদি বলে এইতো সামনে ৩০ মিনিটের পথ তাহলে দেখা যায় ঘন্টা পেরিয়ে গেলেও সে পথের কোন শেষ মেলে না। অবশ্য এর কারণ আছে, ওরা ওদের হিসেবে বলে। কিন্তু আমরা শহরবাসীরা তো আর ওদের গতিতে পথ চলতে পারিনা। তারপরও নিদিষ্ট সময়ের কিছু পরেই আমরা কেওক্রাডং ফিরলাম। ক্ষুধার রাজ্যে তখন বান্দরবান কে গদ্যময় লাগছিলো, এসেই কয়েক লিটার জল সাবাড় করে দিলাম। হাত-মুখ ধুয়ে লাল মিয়ার ফাইভ স্টার হটেলে খেতে বসলাম। 
(১৪) কেওক্রাডং এর চূড়ায় লাল মিয়ার ফাইভস্টার হোটেল 

খাওয়া শেষে বিশ্রামে। আজ আর তড়িগড়ি নেই, সন্ধ্যার আগে বগালেক ফিরলে হবে। তাই বিশ্রাম শ্রেয়, বিশ্রামের মাঝে কেওক্রাডং সম্পর্কে একটু তথ্য দেই। কেওক্রাডং বাংলাদেশের তৃতীয় সর্বোচ্চ (যদিও অফিসিয়ালী সর্বোচ্চ) পর্বতশৃঙ্গ। কেওক্রাডং শব্দটি মারমা ভাষা থেকে এসেছে; মারমা ভাষায় কিও মানে 'পাথর', ক্রো মানে 'পাহাড়' আর এবং ডং মানে 'সবচেয়ে উঁচু'। অর্থাৎ কিওক্রাডং মানে সবচেয়ে উঁচু পাথরের পাহাড়। কেওক্রাডং থেকে বগালেক যেতে দুই থেকে আড়াই ঘন্টা সময় লাগে। পাহাড় থেকে শুধু নামার কাজ, তাই পরিশ্রম কম। আজ রাত বগালেক কাটিয়ে কাল বান্দরবান হয়ে চট্রগ্রাম ফেরার পরিকল্পনা। তাই বিশ্রাম শেষে বিকেলে ক্ষয়ে যাওয়া আলোতে কেওক্রাডং থেকে যাত্রা শুরু করলাম। তার আগে বদলে যাওয়া কেওক্রাডং এর চূড়ায় কিছু স্মৃতিকে ক্যামেরা বন্দি করে নিলাম। 
(১৫) বিকেলের আলোতে কেওক্রাডং থেকে দেখা মেঘে ডাকা পাহাড়

কেওক্রাডং থেকে বগালেকের পথটা বেশ আরাম দায়ক। তার উপর সময়টা যদি বিকেল হয় তাহলে সেটি বাড়তি বোনাস। ঈদ বোনাসের মতো সেই বোনাসকে সাথী করে বেশ রয়েসয়ে নামতে শুরু করলাম। 
(১৬) কেওক্রাডং থেকে নামার পথ

কেওক্রাডং থেকে নামার পথে প্রথম যে জনপদের দেখা মিলে তার নাম দার্জেলিং পাড়া। ছোট্ট বম গ্রাম দার্জিলিং পাড়া। খ্রিষ্টীয় মিশনারীগুলোর দেওয়া নানান সুযোগের ছোঁয়ায় দার্জিলিং পাড়ায় আধুনিকতার নানান পরশ লেগেছে। স্কুল, গির্জা, সোলার স্থাপন, আসবারপত্র সহ নানান সহায়তার বিনিময়ে তারা এই জনপদের মানুষগুলো কে ধর্মান্তিরিত করে তাদের দলে টেনে নিচ্ছে। অভাবকে পুঁজি করে ধর্ম নিয়ে এ ব্যবসা রমরমা এখন দুর্গম পাহাড়ের সব জনপদে। পাহাড়ের বুকে জমে থাকা অজস্র দীর্ঘশ্বাসের মাঝে ধর্ম নিয়ে জন্ম নেওয়া নিজের মাঝে দীর্ঘশ্বাসটিকেও জমা দিয়ে সামনে চলতে থাকলাম।
(১৭) দার্জিলিং পাড়ায় প্রবেশ 

একে একে দার্জিলিং পাড়া, চিংড়ি ঝর্ণা পেরিয়ে যখন বগালেক পৌছাই তখন বিকেলের আলো বিদায় নেওয়ার প্রস্তুতি সেরে ফেলেছে। বগালেক এসেই ঘর ঠিক করে নিয়ে নেমে পড়লাম লেকের জলে। জলের আদর মুছে দিলো সারাদিনের সবটুকু ক্লান্তি। বগালেকও ঠিক আগের মত নেই, অসংখ্য মানুষের কলরবে বগালেক তার সৌন্দর্য হারিয়ে অনেকটা। বিয়ে করে হানিমুন করতে এসেছে বগালেকে এমন একটা পরিবারকেও দেখলাম। বগালেকে এসেই শুরু করে দিলো মধুর দাম্পত্য কলহ। স্বামী-টা নাকি আগে আগে উঠে গেছে বউকে একা ফেলে এই অভিযোগে ঘোমড়া মুখে বসে আসে নতুন বউ। জামাই বাবাও কম না, তারও অভিযোগ অসংখ্য, এমন জানলে তোমাকে নিয়ে কে চড়তো পাহাড়ে? তাই সাবধান, পাহাড়ে চড়ার সময় বন্ধু চেনা যায় সহজে। পাহাড়ে চড়ার আগে আপনার সহযাত্রী সম্পর্কে আপনার সঠিক ধারণা থাকা আবশ্যক। না হলে এমন ভুলবুঝাবুঝি চরমে গিয়ে ঠেকে।
(১৮) বিকেলের আলোয় বগালেক

সন্ধ্যার আলো নিভে যাওয়ার পর বিকেলের নাস্তাটুকু সেরে নিয়ে বসে পড়লাম আড্ডায়। নাস্তা অবশ্যই ফরমালিন বিহীন ফল, কলা, পেপে,জাম্বুরা।
(১৯) সন্ধ্যার অমৃত

বগালেকে মোবাইল, ক্যামেরার ব্যাটারি চার্জ দেওয়ার ব্যবস্থা রয়েছে। ঘন্টা ২০টাকা করে নেয়। বগালেকেই পরিচয় হলো বেশ কয়েকটি গ্রুপের সাথে। কয়েকদিন দুর্বল খাওয়ার রেশ কাটাতে রাতে বড় একখান মোরগ কুরবান দিয়ে বারবিকিউর ব্যবস্থা করা হলো। গাইড সব ব্যবস্থা করলো, এত অতুলনীয় স্বাদের বারবিকিউ আমি আগে কখনো খেয়েছি কিনা মনে করতে পারিনি। 
(২০) সেই অতুলনীয় বারবিকিউ

আহার পর্ব শেষ করে চাঁদের আলোয় নতুন বন্ধুদের সাথে আড্ডায় মেতে যখন ঘুমাতে গেলাম তখন ঘড়িতে এগারটা ছুঁইছুঁই। পাহাড়ি জনপদের মাঝে একমাত্র বগালেকে এতরাত মানুষজন জেগে থাকে। নিরিবিচ্ছিন্ন একখান ঘুম দিয়ে সাত-সকালে উঠে পড়লাম। শহর অভিমুখী যাত্রা শুরু, রুমাবাজার হয়ে দুপুরের শেষ প্রহরে বান্দরবান শহরে পৌছে গেলাম। খাওয়া-দাওয়া শেষ করে যখন দেখলাম হাতে যথেষ্ট সময় যখন আছে তাহলে স্বর্ণ মন্দিরটা ঘুরে আসি। যেই ভাবনা সেই কাজ, চলে গেলাম স্বর্ণ মন্দির।বান্দরবান শহরের খুব নিকটে বৌদ্ধদের এই তীর্থ স্থানটি অবস্থিত। শহরের বাস স্ট্যান্ড থেকে ব্যাটারি চালিত গাড়ি যায়, জন প্রতি ২০-২৫ টাকা নেয়। এছাড়া সিএনজিও পাওয়া যায়। ২০-৩০ মিনিটের মাঝে চলে আসা যায় স্বর্ণ মন্দির। স্বর্ণ মন্দির বৌদ্ধ ধর্মের মানুষদের জন্যে সবচেয়ে পবিত্র স্থান, সুতরাং তাদের ধর্মীয় বিশ্বাস কে সম্মানকরে সেখানে গিয়ে উচ্চবাক্যে কথোকপকথন, হাসি, হৈ-চৈ করা থেকে বিরত থাকুন। 
(২১) স্বর্ণ মন্দির-১

(২২) স্বর্ণ মন্দির-২

(২৩) স্বর্ণ মন্দির-৩

স্বর্ণ মন্দির থেকে ফিরে বিকেলের নাস্তা পর্ব শেষ করে উঠে পড়লাম চট্রগ্রামের বাসে। পেছনে ফেলে আসলাম অসংখ্য ভালোলাগার অম্লান স্মৃতি, যা কোনদিন ধূসর হবে না হৃদয়ের কোণে। বেঁচে থাকুক পাহাড়, বেঁচে থাকুক এই সবুজ প্রকৃতি তার মতো করে। (সমাপ্ত)
(উপদেশনামা: পাহাড়ে ভ্রমণের পূর্বে অবশ্যই কয়েকদিন ব্যায়াম করে নিজের ফিটনেস বাড়াতে হবে, না হলে মাঝ পথে গিয়ে শরীর আর সাপোর্ট দিতে পারবে না। এছাড়া ব্যবহারের প্রয়োজনীয় সকল দ্রব্য সাথে নিবেন, ব্যাগ হালকা রাখবেন, পাহাড়ের উপযোগী পোশাক নিবেন শুধু, রুমা বাজার থেকে রুপালি জুতো কিনে নিবেন ১২০-১৫০ টাকায়, ম্যালেরিয়ার ঔষুধ আগেই খেয়ে নিবেন। এছাড়া রাতে মশার প্রতিরোধক হিসাবে মশার মলম, জোকের পাউডার, ব্যাথা, পেটের সমস্যার, সহ নিত্য প্রয়োজনীয় ঔষুধ সাথে নিবেন।)


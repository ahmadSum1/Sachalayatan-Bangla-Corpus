ঈশ্বরের সম্পন্ন প্রতিমা



প্রথম যৌবনের কেশোদগমের মত বাঙালি যুবকদের কবিতাও গজায়। বিডিআর-এর একটা ব্যক্তিগত মেসেজের উত্তরে কী কুক্ষণেই না এগুলোর কথা বলেছিলাম। তারপর থেকে জ্বালিয়ে খেল একেবারে। অথচ ভীষণ লজ্জা লাগছে। মনে হচ্ছে পিতৃত্ব অস্বীকার করি। কিন্তু বিডিআর আর আমাকে আস্ত রাখবে না- এই ভয়ে প্রথম যৌবনের সেই স্খলনগুলো এখানে পোস্টাতে রাজি হয়েছি। সেই যুগের পর অবশ্য আর কখনো কবিতার আশেপাশে যাইনি।
ঈশ্বরের সস্পন্ন প্রতিমা
দুপুর-রোদের ঝাঁ-ঝাঁ বাতাসে
এই আলপথ দিয়ে উদ্দাম দু’হাত ছড়িয়ে
দৌড়েছিল এক অপরিণত বালক,
বুকে নিয়ে ফুল ও সাথে কিছু ভুল।
আইসক্রিমের মত ত্বকের এক কিশোরী
একটি অপুষ্ট গোলাপ হাতে দাঁড়িয়েছিল।
একটি বিপন্ন যুবা তোমার আশ্রয়ে
শিখিয়েছিল তাকে নিষিদ্ধ বর্ণমালা।
এবার এসে দেখি, টোকা লেগে ভেঙে যাচ্ছে জল।
একদিকটায় সাগরের কলকল,
বাদবাকিটায় বুকের হলাহল।
এ’টুকু দেখার পর ভয়াবহ শীতলতায়
জমে যাই। ফিরে তাকানোর ভয়ে
কেঁপে কেঁপে উঠি বারবার।
ফুল কুড়োতে এসে শেষ বিকেলের
লম্বা ছায়াটি শুধু লম্বা ছায়া নিয়ে ফিরে যাবে।
মানুষের পৃথিবীতে তবু স্বাভাবিক চলবে জীবন।
২৭ জানুয়ারি ১৯৮০
বগুড়া


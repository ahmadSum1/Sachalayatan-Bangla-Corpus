হায় শিশির, এমন করে এই অবেলায়...



১৯৭৯-৮০ সালের কথা। ঢাকা বিশ্ববিদ্যালয়ের ছাত্র হলেও আর্ট কলেজেই বেশি ঘোরাফেরা। শরীফ মিয়া-রমজান মিয়ার ক্যান্টিনে আড্ডা থেকে শুরু করে হবু-আর্টিস্ট বন্ধুদের সাথে আউটডোরে যাওয়া পর্যন্ত কিছুই বাদ যেত না। বলা বাহুল্য, অনেকেই পছন্দ করত না তাদের কলেজে এই বহিরাগতের আনাগোনা, যেখানে কিছু মেয়েও জুটেছিল বন্ধু হিসেবে। ওখানেই আমাদের এক বন্ধু ছিল, নাম কামাল। ওর প্রিয় কবিতা ছিল শঙ্খ ঘোষের 'আরুণি উদ্দালক'। এক সন্ধ্যায়, বগুড়া থেকে বিকেলে নেমেই গেছি আর্ট কলেজে। পেলাম শিশিরকে (একালের বিখ্যাত শিল্পী- শুধু কার্টুনিস্ট নয়- শিশির ভট্টাচার্য)। কামালের খবরটা সেই আমাকে দিল।

ত্রিভুজ কালো ফ্রেম ছাপিয়ে কালো চোখ
ঋজু সড়কে হেঁটে যেত, দরাজ গলায় বলত কথা।
হাবীব না কে যেন বলেছিল, কামাল হায়াত্ মামুদের ভাই।
কত সব ট্যারা চোখ গলে আলাপের বিশ্রাম খুঁজতে
আর্ট কলেজ, তার সহজ ডেরা শরীফ মিয়ার নিদান,
জিগরি দোস্ত কেউ কেউ, চায়ের নীট ফ্লেভার চাই-
কাত করে সময় ফেলে দেবার ছল!
টের পেয়েছিল কি?
সেই সূত্রে সুনীল-সন্দীপন-শঙ্খ ঘোষ
তরুণ সময়ের সহজ বিলাস।
এইভাবে বিনিময়ের ভাল-মন্দ চারাগাছ
বয়স হয়েছিল মোটে ছয় কিংবা নয় মাস।
বয়সের চেয়ে গুরুভার ছিল, দেখতে একটু বুদ্ধিজীবী গোছের;
মাপ-জোক জানা নেই ক' ফুট ক' ইঞ্চি- চোখের খাতায়
সরল স্কেচ ঠিক আঁকা আছে, কতটুকু বুক তার।
আমি সে সব ভুলে যাব।
ক্লাসরুম থেকে দীঘল পায়ে করিডোর, লিচুতলা,
তারপর আকাশ-বাদল-ঘাস ফেলে বগলে টসটসে তরুণী নিয়ে
সোজা পায়ে ঢুকে গেল শরীফ মিয়ায়-
আমার চোখ কত বড় হয়েছিল?
সে কথাও আমি ভুলে যাব।
সারা দুপুর আকাশের জলখেলা, টেবিলে গন্ধরাজ
আর রজনীগন্ধার গলা-জড়াজড়ি
সরল ভালবাসায় চোখ মুদে ঘুমুচ্ছে।
আমি সে কথা ভুলে যাব।
প্যাকেটের বাড়তি সিগ্রেট অনায়াসে জ্বলে ওঠে কামালের ঠোঁটে।
শঙ্খ ঘোষ আসেন তাঁর 'আরুণি উদ্দালক'
অর্ধেক মুখস্থ বিস্ময় নিয়ে।
বিস্ময়ের বাকি অর্ধেক এখন ভবিতব্য।
সে কথা আমি ভুলে যাব।
সন্ধ্যেবেলা বিশাল কাঁধ ঝুঁকে ঝুপড়িতে
একদিন সেধে চা খাওয়াতে এসেছিলে।
কামাল, তোমার সিগ্রেট নিভল,
ম্যাচবাক্সও খোয়া গেছে!
সে কথাও আমি ভুলে যাব।
কী জঘন্য শিল্পিত স্বভাব! নরম এক
আলতো ছোঁয়ায় ভেঙে গেল।
হে মেঘলা-বিষাদ-কাঁটাসুন্দরীরা,
তোমরা যারা তেলরঙে-জলরঙে স্বপ্নের খাঁজ কাটো,
আমি তোমাদের ভুলে যাব।
আমি ভুলে যাব-
শঙ্খ ঘোষ, আপনার 'আরুণি উদ্দালক',
ভুলে যাব কামালের চওড়া কাঁধ-লিচুতলা-করিডোর
শরীফ মিয়ার দাঁত-মুখ-চোখ
চায়ের নীট ফ্লেভার, সকল ট্যারা চোখ-
আমি সব ভুলে যাব।
কিন্তু, হায় শিশির!
কাল কলেজে শোকসভা হবে,
এক মিনিট সময় নীরব হবে। ক্লাস হবে।
কামাল আর আসবে না।
হায় শিশির,
এমন করে এই অবেলায়
চা খাওয়াতে হয়!
২ ফেব্রুয়ারি ১৯৮০


মরালসঙ্গীত: একটি বেকুবি পোস্ট



না, কারো বিরুদ্ধে কোনো অভিযোগের তর্জনী নয়, কোনো যুক্তি-তর্ক-রেফারেন্স-বিতর্ক নয়। আমি বেকুব ধরনের আবেগপ্রবণ মানুষ। আর সেই বেকুবি আবেগ থেকেই আমি একটি কথা সকলকে বলতে এসেছি: আমি সচলায়তন থেকে চলে যাচ্ছি। এই প্রসঙ্গে সকলের কাছে একটি অনুরোধ: দয়া করে কেউ আমাকে সিদ্ধান্ত পুনর্বিবেচনার অনুরোধ জানাবেন না।
সিদ্ধান্তটা আমার জন্য সহজ ছিলো না। কিন্তু গত বেশ কিছুদিনের অস্থিরতা আর কয়েক রাতের অস্থির ভাঙা-ভাঙা ঘুমের পর কাল রাত চারটায় ঠিক করলাম, একটা বেকুবি পোস্ট দিতে হবে।
গোড়াতেই বলেছি, আমার এই বেকুবির পেছনে কোনো যুক্তি কেউ চাইলে দেখাতে পারবো না। আমি লিখছি আমার ভোঁতা বোধ আর মূঢ় আবেগ থেকে। কয়েকমাস আগেও কর্মক্লান্ত দিনশেষে যে সচলায়তনে আসতাম খোলা আকাশের নিচে দাঁড়িয়ে বুক ভরে নিঃশ্বাস নিতে, সেই সচলায়তন আর খুঁজে পাচ্ছি না, হয়তো আমি অন্ধ বলেই। হয়তো আমার মনে হওয়ারই দোষ, তবুও আমার কানে ভেসে আসে কোনো সহসচলের ক্ষীণ আর্তনাদ, একই সাথে অন্য কোনো সহসচলের জয়হুঙ্কার। কেন যেন মনে হয়, আক্রমণ-প্রতিআক্রমণ এখন মিথষ্ক্রিয়ার সমার্থক। এই সচলায়তনকে আমার অপরিচিত মনে হয়। হয়তো আমারই গ্রহণক্ষমতার সীমাবদ্ধতা, কিন্তু ইদানিং সচলায়তনে এলে আমি নিজের ওপরে এক ধরনের চাপ টের পাচ্ছি। এই চাপ দিনে দিনে বাড়ছে। এবং বিষয়টি উপভোগ করছি না মোটেও।
সচলায়তন আমাকে দিয়েছে অসাধারণ একদল তরুণ প্রাণ, যাদের সাথে আমার গড়ে উঠেছে নিবিড় ব্যক্তিগত সম্পর্ক, যাদের সাথে কাঁধে কাঁধ মিলিয়ে কখনো কখনো যুদ্ধ করেছি, কখনো কিছুই করতে না পেরে শুধু পেছন থেকে উৎসাহ দিয়েছি, কখনো কখনো মেতে উঠেছি নির্মল প্রাণখোলা আড্ডায়। আরো অনেক আছেন আমার অদেখা বন্ধু; তাদের কেউ থাকেন দেশেই আবার কেউ বিদেশে। আমার প্রাপ্তি অনেক সচলায়তন থেকে। কখনো লেখক হতে চাইনি এবং হতে পারিওনি, কিন্তু আজ যতোটুকু লিখি, সেটা লিখি সচলায়তনেরই দেয়া সাহস আর প্রশ্রয় থেকে। সচলায়তন ছাড়া একসাথে এতগুলো অসম্ভব ভালো মানুষ আমি আর কোথাও দেখিনি।
লেখক বা ব্লগার হিসেবে আমি খুবই অনিয়মিত। ভাবি অনেককিছু নিয়ে অনেককিছু লিখবো। কিন্তু লেখা হয়ে ওঠে না খানিকটা অক্ষমতা, খানিকটা আলসেমি আর খানিকটা সময়ের অভাবের কারণে। তাই আমার বেকুবি পোস্ট সচলায়তনের জন্য কোনো অর্থ বহন করে না। সচলায়তন থেকে আমি শুধু নিয়েই গেছি, পেয়েই গেছি।
এ ধরনের বেকুবি পোস্ট দীর্ঘ হওয়া উচিত না। কিন্তু দীর্ঘ হয়ে যাচ্ছে। আর দীর্ঘ হতে দেয়া উচিত না। যদি কখনো বেকুবির কারণে বা পাকাচুলের অধিকারে কাউকে কখনো আঘাত করে থাকি, সেটার জন্য ক্ষমা চেয়ে নিচ্ছি।
সচলায়তনের এবং এর সাথে সংশ্লিষ্ট সকলের আনন্দময় দীর্ঘ জীবন কামনা করছি।


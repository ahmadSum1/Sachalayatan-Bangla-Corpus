রক্তচোষা



গতকাল গিয়েছিলাম বাংলালিংকে একটা সিম কিনতে। কাস্টমার কেয়ার সেন্টারের ম্যানেজার পরিচিত হওয়ায় তার রুমে বসে গরম কফিতে চুমুক দিতে দিতে কানেকশন কেনার সুবিধা পাওয়া গেল। তাকে বললাম, "ভাই, একটা ভাল নাম্বার দেন।" বেশ কয়েকটা নাম্বার তিনি আনালেন। তার মধ্যে কয়েকটা নাম্বার খুবই চমত্কার। আমি একটা নাম্বার পছন্দ করলে তিনি বললেন, "এটার জন্য এক হাজার টাকা বেশি দিতে হবে।" আমি বললাম, "কেন?" উত্তরে জানলাম এবং প্যাকেট উল্টে দেখলাম একটা স্টিকার সাঁটা আছে 'গোল্ডেন নাম্বার'। আমি বললাম, "এই নাম্বারে তো আর কোনো ভ্যাল্যু অ্যাডিশন নেই। আর এই নাম্বারটার পেছনে বাংলালিংকের কোনো অবদান বা কৃতিত্ব নেই... ক্রম অনুযায়ী এমনিতেই তো এই নাম্বারগুলো এসেছে। এগুলোর জন্য বাড়তি টাকা কেন দিতে হবে?" আমার বন্ধু জানালেন, এই নাম্বারটিই যদি আমি নিতে চাই এবং বাড়তি টাকা দিতে অস্বীকার করি, তাহলে এই এক হাজার টাকা তাঁর পকেট থেকে যাবে। নিরুপায় হয়ে বাড়তি এক হাজার টাকা দিয়ে পছন্দের নাম্বারটি আমি নিলাম।
মানুষের পকেট থেকে টাকা বার করে নেবার কত রকম ফন্দি যে এই কোম্পানিগুলো জানে!
শত-শত কোটি টাকা এরা খরচ করছে বিজ্ঞাপনের পেছনে। টেলিভিশন, রেডিও, পত্র-পত্রিকা, বিলবোর্ড... কোথায় নেই এদের দৌরাত্ম্য? কান পাতা যায় না, তাকানো যায় না এদের অসভ্য চিত্কার আর আস্ফালনের দিকে। এর উদ্দেশ্য কিন্তু প্রচার নয়, বরং পেশী প্রদর্শন। অথচ বিজ্ঞাপনের বাজেট কমিয়ে এরা কিন্তু সহজেই পারে কলরেট কমাতে।


ফোনবাণী



জলদস্যুর ‌'শিরোনামহীন'-এর মধ্যে ফোন নিয়ে তার অভিজ্ঞতা শুনে (না, পড়ে) মনে হল ফোন-বিষয়ক কয়েকটা বাণী সচলদের জন্য দিয়ে দিই:
* একটা ফোন থাকা দরকার, দুটো থাকা বিলাসিতা, তার বেশি থাকা বাহুল্য। আর না-থাকাটা স্বর্গীয়।
* টেলিফোন হল এমন এক যন্ত্র, যার মাধ্যমে যেকোনো উটকো লোক যেকোনো সময়ে অনুমতি ছাড়াই ঢুকে যেতে পারে আপনার বেডরুমে।
* বিরক্তিকর লোকজনের সঙ্গ থেকে দূরে রাখার পাশাপাশি নিঃসঙ্গতার যন্ত্রণা থেকে আপনাকে মুক্তি দেবে যে যন্ত্র, তার নাম টেলিফোন।
* কাউকে আপ্যায়ন না করেও তার সাথে আড্ডা মারতে হলে টেলিফোনের জুড়ি নেই।
* পরচর্চা হল প্রকৃতির টেলিফোন।
* যত রকম হ্যাং-আপ আছে, তার মধ্যে টেলিফোনেরটাই সবচেয়ে খারাপ।
* নিশুতি রাতে ফোনের শব্দে ঘুম ভাঙল। নিদ্রাজড়িত কণ্ঠে ফোন তুলে শুনি, রং নাম্বার।
* টেলিফোনের সবচেয়ে খারাপ দিক হল ভূতুড়ে বিল আর ভাল দিক হল ডেড হয়ে থাকা।
* ফোন আর ইন্টারনেট একসাথে (সেই ডায়াল-আপ যুগের কাহিনী): বিটিটিবি-র গ্রাহক আমার এক বন্ধুর ইন্টারনেট বিল বাকি পড়েছিল বলে বিটিটিবি তার ফোনের লাইনই কেটে দেয়। বন্ধুর উক্তি: এ যেন খতনা করতে এসে লিঙ্গচ্ছেদন!


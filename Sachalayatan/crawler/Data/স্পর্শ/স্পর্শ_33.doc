কাটিয়ে উঠুন মসলাভীতি, সঙ্গে কলিজা ভুনা ফ্রি!



আজ রাতেই করলাম কলিজা ভুনা। গরুর কলিজা। একটু আগে সবাই মিলে খেয়ে-দেয়ে এই রেসিপি ব্লগ লিখতে বসেছি। সঙ্গে আছে তিলের খাজা। ভিয়েতনামি। তেমন স্বাদ না। দুয়েক কামড় দিচ্ছি আর লিখছি। তবে পাঠক, ভয়ের কিছু নেই। কলিজা ভুনা করা দারুণ সহজ। রীতিমত ‘আনাড়িবান্ধব’!
আমরা আনাড়িরা রান্নার সময় একটা জিনিশে ভয় পেয়ে যাই। ভাবি মশলা-পাতি কী না কী দেব। কোনটা বেশি হবে কোনটা কম হবে সব মিলিয়ে সর্বনাশ! এবং কোনো রেসিপি বই থেকে যখন রান্না করতে শুরু করি তখন নিক্তি চামচ মিলিলিটার মেপে মেপে সব বস্তু দিতে দিতে, কোনটার পরে কী দেব না দেব, ভাবতে ভাবতে হই একসা।
 
তো কানে কানে একটা জিনিশ বলে রাখি। যে কোনো রান্নার ক্ষেত্রে হাতে গোনা দুইটা বা একটা জিনিশের (মসলার) ‘আপার লিমিট’ আছে। বাকি সব, যত গুড় তত মিষ্টি পদ্ধতিতে বেশি দিলেও সমস্যা নেই। এবং অনেক সময়ই সেসবের একটা একটু বেশি হয়ে গেলেও অন্য কোনো পদ্ধতিতে কমিয়ে নেওযা যায়। (বেশিরভাগ সময়ই তারও প্রয়োজন নেই)।
 
তো প্রথমে আপার লিমিট ওয়ালা মশলার কথা বলি। সেটা হচ্ছে ‘লবণ’। তবে মজার ব্যাপার হলো। এটা কাটিয়ে ওঠার ‘সেফটি মেজার’ আছে। কারণ লবণ হচ্ছে এমন একটা মসলা যেটার ঠিক অন্য মসলার মত করে তরকারির সাথে সিজন হওয়ার দরকার নেই। মানে শুরুতে খুবই কম একটু লবণ দিয়ে চালিয়ে নিলেই হয়। রান্নার শেষের দিকে ঝোলটা একটু জিভে নিয়েই বুঝে ফেলা সম্ভব লবণ কম হয়েছে কিনা। তখন একটু একটু করে লবণ দিতে হবে আর চেক করতে হবে। একসময় বুঝে ফেলা যাবে যে এখনই ঠিক! এটা যে লবণের স্বাদ বোঝে সেই পারবে। আর লবণের লবণাক্ততা যে সেন্স করতে পারে না তার লবণ বেশি হলেই কী কম হলেই কী। তার জন্য পরকালে আছে জান্নাত।
 
আর অন্য মসলা যেমন, পিঁয়াজ। এটা যত বেশিই দেন না কেন কোনো সমস্যা নেই। ইনফ্যাক্ট ‘যত পিঁয়াজ তত স্বাদ’। এর পরে রসুন। এটাও মোটামুঠি বেশি হয়ে গেলেও সমস্যা নেই। তবে থাম্বরুল হলো পাঁচ কোয়াই ইনাফ। এরপর মরিচ। মরিচ বেশি হলেও কোনোই সমস্য নেই। খাওয়ার সময় ঝোল অল্প করে নেবেন। আর ঝাল বেশি হয়ে গেলে তারও একটা আলাদা মাজেজা আছে। স্পেশালি কলিজা ভুনাতে তো ঝাল বেশি দিতেই হবে। এছাড়া দারুচিনি, এলাচ, লবঙ্গ এগুলোও বেশি হয়ে গেলে কোনোই সমস্যা নেই। জাস্ট বেশি হয়ে যাবার ভয়টাকে মন থেকে দূর করে যতটুকু মনচায় দিয়ে দিলেই হলো। মনে রাখতে হবে একটু বেশির দিকেই আসলে ভালো। যার কম মশলা লাগে যে ঝোল কম নেবে ব্যাস।
 
তবে আপারলিমিট ওয়ালা মশলা হচ্ছে ‘গোলমরিচ’। অবশ্য বেশিরভাগ রান্নাতেই এই বস্তু অপশনাল। তাই না দিলেও সমস্যা নেই। আর দিলেও একটু কমের দিকে দেওয়া উচিত (যত কম পারা যায়)। কারণ এই বস্তুর ঝাল পাওয়া যায় দুইবার। প্রথমবার সয়ে নিলেও দ্বিতীয়বার বড়ই সমস্যা।
 
বাকি থাকলো, হলুদ, ধনিয়া, আর জিরা। ভুনা টাইপ রান্নায় হলুদেরও তেমন কোনো আপার লিমিট নেই। সবজি বা মাছে একটু সাবধান হতে হয় অবশ্য। তবে মাংস-কলিজা-ভুড়ি এসব রান্নায় দিলদরিয়া হয়ে হলুদ ঢাললেও কোনো সমস্যা নেই। ধনিয়াতে তো ব্যাপারটা আরো স্বাধীন। আপনি ধনিয়া যতই বেশি দেন না কেন, কোনো মাংস বা কলিজাভুনা টাইপ, রান্না নষ্ট করতে পারবেন না। তাই ধনিয়া প্রয়োগেও দিলদরিয়া হউন নিশ্চিন্তে। মানে যতটুকু দিলে হয় তার চেয়ে বেশিই দিন দরকার হয়। এবার আসি জিরা তে। জিরারও আসলে কোনো আপার লিমিট নেই। মানে জিরার গুড়া অনেক দিয়ে দিলেও রান্না খাওয়া যায় বেশ ভালোই। তবে এর পরিমিতির সাথে ‘স্বাদের টোন’ ডিপেন্ড করে। মানে ঐ গান-সুর সবই ঠিক। তার মধ্যে একটা ‘কী যেন একটা’ থাকে না? জিরা হলো সেই বস্তু। এর সু-প্রয়োগে সবাই আপনার রান্নার হাতের প্রশংসা করবে। তবে এদিক ওদিক হয়ে গেলে ঝাল বেশি দিয়ে দেবেন। ব্যাস। সবাই ঝালের শাসানিতে অন্য কিছু বোঝার টাইমই পাবে না। হা হা হা!
 
এখন বলুনতো কী বাদ গেল? ঠিক ধরেছেন ‘তেল’!
 
মজার ব্যাপার হলো তেলেও ঐ ‘যত গুড় তত মিষ্টি নীতি’, যে কারণে ডুবোতেলে ভাজা জিনিশ খেতে বেশি ভালো লাগে।আসল কথা হলো তেল বেশি দেওয়াটা কিছুটা অস্বাস্থ্যকর। কিন্তু স্বাদ উতরে যাবেই। আর গরু ভুনাটাইপ কিছুতে তেল বেশি হলে এটাকে ‘মাংসের চর্বি গলে হয়েছে’ বলে আপনি পার পেয়ে যেতে পারেন। কিন্তু তেল একটু বেশি হলেই বরং সাধারণত যে কোনো রান্না স্বাদ বাড়ে। আর যদি দেখেন তেলের দরিয়ায় সব কিছু ভাসাভাসি করছে। তখন চামচ দিয়ে কিছু তেল উঠিয়ে ফেলে দেবেন ব্যাস। রান্নায় পরিমান নিয়ে এক্সপেরিমেন্টে হারানোর কিছু নেই।
 
ছোট বেলায় একটা জনসচেতনতা মূলক বিজ্ঞাপন দেখাতো। ‘ও ভাই মুরুব্বিরা কয়, শাক সবজি খাইলে নাকি পেটের ব্যারাম হয়’। ওখানে কিন্তু শেষে বলে যে ‘বেশি করে তেল দিয়ে শাক ভাজি করুন’। কারণ তেলের সাথে শাকের বিক্রিয়ায় তার ভিটামিনগুলো নাকি শরীরের পক্ষে বেশি গ্রহণযোগ্য হয়। অবশ্য খুব বেশি ভাজা ঠিক নয়। তবে এইসব শাকের ভিটিটামিন আমাদের মূখ্য বিষয় না। আমরা চাই স্বাদ! আর আমরা করতেও চাচ্ছি কলিজা ভুনা।
 
তো শুরু হোক ভুনা প্রক্রিয়া-
 
কলিজাগুলো খুব ছোটো ছোটো কিউব করে কাটা থাকতে হবে। সেগুলো অবশ্যই ভালো করে ধুয়ে নেবেন। ধরুন কলিজা আছে কেজি খানেক। এখন পিঁয়াজ। পিঁয়াজ দেবেন চার-পাঁচটা। যত বেশি ততই ভালো। তাই সাত-আটটা দিয়ে দিলেও সমস্যা নেই। পিঁয়াজ বেটে বা ব্লেন্ড করে বা কুঁচি কুঁচি করে কেটেও দেওয়া যেতে পারে। রসুনের ছয় সাত কোয়া কুঁচি কুঁচি করে সঙ্গে রাখুন। সঙ্গে সব রকম গরম এবং ঠান্ডা মসলাও রেডি রাখুন।
 
এখন কড়াই বা ফ্রাইংপ্যান বা পাতিল যাতে খুশি তাতে তেল নিন। তেল দেওয়ার আগে চুলা জ্বালিয়ে একটু সময় দিন পানিটা শুকিয়ে যাবার জন্য। এবার নিজের পিয়াঁজ কুঁচিগুলোর দিকে তাকান। যতটুকু তেল দিলে সব গুলো কুঁচি ছড়িয়ে দেওয়ার পরে ঠিক ঠিক ডুবে যাবে ততটুকু তেল কড়াইতে নিন। দরকার হয় একটু বেশিই নিন। তেল গরম হলে কড়াই এর উপরে হাত নিয়ে গেলে একরকম তাপের হল্কা লাগবে। তখন রসুন কুঁচিগুলো দিয়ে দিন তেলে। রসুনগুলো যখন হলদে হই-হই করছে তখন দিন পিঁয়াজ। এর দুয়েকমিনিট পরেই কড়াইতে সব কলিজা ছেড়ে দিন। আর দিন গোটা পাঁচেক কাঁচা মরিচ লম্বা ফালি করে কাটা। এ সময় এক দেড় চা চামচ আদা বাটা/কুচিকরা দিয়ে দিন। (অনেকে রসুনের সাথে আদা মিসিয়ে পেস্ট করে রাখে ওতেও চলবে)। এখন সুন্দর মত রান্না করতে থাকুন। সঙ্গে এক চা চামচ লবণ দিতে ভুলবেন না।
 
তেলে ভাজা হতে হতে দেখবেন কলিজাগুলো একটু শক্ত শক্ত হয়ে যাচ্ছে। রঙও একটু ফ্যাকাসে হয়ে যেতে থাকবে। এখন দিন হলুদ গুঁড়া (যত হলুদ খেতে চান তত)। মরিচ গুঁড়া ( নিশ্চিন্তে দু’চা-চামচ)। ধনিয়া গুঁড়া ( শুধু খেয়াল রাখুন হলুদের চেয়ে বেশি না হয়ে যায়)। জিরা গুঁড়া (দিন দু চা চামচ)। এবার নাড়াচাড়া করতে থাকুন।
 
তবে আমরা রান্না করছি কলিজা। কলিজার একটা অপ্রীতিকর গন্ধ আছে। এর জন্য চাই গরম মশলা। যেমন লবঙ্গ। আগেই বলেছি। এসব মশলা দেওয়ার সময় কম হলো নাকি বেশি হলো তা নিয়ে অত মাথা ঘামানোর দরকার নেই। কলিজা ভুনাতে বেশি হলেই ভালো। তাই নিশ্চিন্তে লবঙ্গ দিয়ে দেন। আট দশটা হলেও সমস্যা নেই। সাতটা বা তার চেয়ে দুয়েকটা বেশি এলাচ দিন। এলাচ দেওয়ার আগে একটু ছেঁচা দিয়ে ফাটিয়ে নেবেন। আমি কাটিং বোর্ডের উপর ছুরির বাটের উলটো পাশটা দিয়ে বাড়ি দিয়ে এলাচ ভাঙ্গি। হামানদিস্তা বা শিলপাটা থাকলে তো কথাই নেই। একই সঙ্গে দারুচিনি। যত খুশি তত দিন। দারুচিনির একটা বড় স্টিক বাড়ি দিয়ে ভেঙ্গে চুরে দিতে পারেন। ভাঙ্গা চোরার পরে যেন দেখতে এলাচ এবং লবঙ্গ এর মিলিত পরিমানের চেয়ে বেশি মনে না হয় এটুকু খেয়াল রাখলেই হবে। অবশ্য আগেই বলেছি। এসব কম বেশি হলেও সমস্যা নেই কোনোই। বাকি থাকলো গোলমরিচ। এর পাঁচটা দানা দিলেই হবে। চাই কি বাড়ি দিয়ে ভেঙ্গেও দিতে পারেন এগুলোকে। ব্যাস। এসব ছড়িয়ে দিন কলিজা ভর্তি কড়াইতে। দিয়ে একটু নাড়া-চাড়া করুন।
 
এখন কাজ হলো পানি দেওয়া। বেশি নয়। ততটুকু পানি দিন যতটুকু দিলে কলিজাগুলো পানিতে প্রায় ডুবি ডুবি করে কিন্তু পুরো ডুবে যায় না। এখন হালকা নেড়ে চেড়ে একটা ঢাকুনি দিয়ে ঢেকে দিন।
 
পানি শুকিয়ে যাওয়া মানেই রান্না শেষ হওয়া। এর মাঝে দুয়েকবার ঢাকুনি তুলে একটু নাড়াচাড়া করে দিন। আর শেষদিকে খুন্তিতে করে একটু ঝোল(আসলে ঝোল প্রায় শুকিয়ে গেছে তখন) নিয়ে দেখুন লবণ ঠিক মনে হয় কিনা। খেয়াল করুণ আমরা সব রকম মশলাই বেশ ভালোমতই দিয়েছি। লবণ চাখার সময় যদি অনুভব করেন যে ‘মশলাপাতি কম মনে হচ্ছে’। তার মানেই হলো আসলে কম হয়েছে লবণ। কোয়ার্টার চা চামচ লবণ দিয়ে নেড়ে চেড়ে তার পর আবার চাখুন। দরকার হয় আরেকটু দিন, আবার চাখুন। একসময় মশলাটা বেশ সুস্বাদু মনে হবে। ও হ্যা। গরম মশলা যোগ করার একটু পর থেকেই কলিজাভুনার মনকাড়া সুবাস পেতে থাকবেন রান্নাঘর জুড়ে। পানি শুকিয়ে মশলা এঁটে আসার সময় একটা পাতলা খুন্তি দিয়ে নাড়তে থাকুন। বেশি নেড়ে আবার কলিজা গুড়িয়ে ফেলবেন না। জাস্ট কড়াই/ফ্রাইংপ্যান এর নিচে যেন মসলা ধরে না যায় সেটা খেয়াল রাখুন।
 
কখন বুঝবেন রান্না শেষ? নিশ্চই কলিজাভুনা আপনারা আগে কখনো খেয়েছেন। যখন দেখবেন মসলা শুকিয়ে তেমন হয়ে গেছে তখনই বুঝবেন রান্না শেষ। আর যারা আগে কোনোদিন কলিজা ভুনা খাননি তারা দেখবেন পানি শুকিয়ে যতটুকু বাড়তি তেল রয়ে গেছে। সেটুকু একদম লালচে বা কালচে হয়েছে কিনা। তখন নামিয়ে নিলেই হবে।
 
এবার খান।
 
 বানান কৃতজ্ঞতা: দুষ্ট বালিকা 
 


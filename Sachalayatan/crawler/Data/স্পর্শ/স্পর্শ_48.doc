‘ফরেনার’



১.
এইতো সেদিন যখন ঢাকায় এলাম, তার আগেও আমার দেখা সব চেয়ে উঁচু বিল্ডিংটা ছিলো তিন তলা। আমরা বলতাম, ‘খলিল সাহেবের দালান’। যেবার দালানের তিন নম্বর তলার ছাদ কমপ্লিট হলো, খলিল সাহেব সেখানে জলছাদ দিবেন বলে মনস্থির করলেন। জলছাদ কেমনে দেয় তা আমরা জানতাম না। তবে একদিন কোথা থেকে অনেক সুড়কি চলে এলো। আর এলো জনাবিশেক মহিলা। সুড়কিগুলোকে জোগালেরা বলতো চিপ। তারা সিঁড়ি বেয়ে সেইসব চিপ ছাদে নিয়ে ফেলতো। তারপর মহিলারা ছাদের উপর সেগুলো পিটিয়ে পিটিয়ে বসিয়ে দিতো। এভাবেই হতো জলছাদ। পেটানোর আগে আরো কী কী মশলা দিয়ে নিতো জানিনা। শুধু একটা জিনিশ জানি। পেটানোর সময় অদ্ভুত একটা গানও মিশিয়ে দিতো তারা সেই চিপের সাথে। বাবা বলেছিলো, গানটাই আসল। সেই গানের কথাগুলো বোঝা যেতো না। সুরটাও এতোদিনে কোথায় হারিয়ে গেছে কে জানে। শুধু সেই তালে তালে ধুপ-ধুপ বাড়িটা কিভাবে যেন বুকের মধ্যে জমা হয়ে গেছে। আজো, কান পাতলে শোনা যায়।
তারপর একটু বড় হলাম। আমার খুব ছোটো একটা বোনও হয়ে গেলো একসময়। আমি তখন একটা বাটারফ্লাই সাইকেল চালিয়ে কলেজে যাই। কলেজে ক্রিকেট-ফুটবল খেলি। আর খেলি বাস্কেটবল। বাস্কেটবল আসলে খেলতে পারিনা। শুধু ঠাঠা রোদ্দুরে শানবাধাই গ্রাউন্ডে গিয়ে বলটা লোফালুফি করি কয়েকজন মিলে। তবে আমার প্রিয় খেলা আমার ছোটো বোনকে উপরে ছুড়ে দিয়ে ক্যাচ ধরা। বাবার কাছ থেকে শিখেছি। সকালে সাইকেল স্টার্ট দেওয়ার আগে কয়েকবার লোফালুফি করি। বিকালে বাড়িতে ফিরে সাইলেকটা স্ট্যান্ডে দাঁড় করিয়েই আবার ছুটে যাই ছোটো বোনটার কাছে। অদ্ভুত এই খেলাটা পুরনো হতে চায় না। আসলে পুরনো হতে চায়না ছুড়ে দেওয়ার পরে তার সেই মিষ্টি হাসিটা। 
এরপর একটু বড় হই আমি। একটু বড় হয় আমার ছোটো বোন। মেঝ বোন। সেই বাটারফ্লাই সাইকেলটাও আরেকটু পুরাতন হয়। আর ঠিক পাশেই আরেকটা বাড়ি ধীরে ধীরে উচু একটা তিনতলা দালান হয়ে যেতে থাকে। একদিন সেই বাড়িটাতেও জলছাদ দেওয়ার সময় হয়। আর আমারো সময় হয় সেখানকার পাট চুকানোর। 
একদিন প্রিয় বাটারফ্লাই সাইকেলটাতে শেষবারের মতো ক্রিং ক্রিং দিয়ে। ছোটো বোনটাকে শেষবারের মতো উপরে ছুড়ে দিয়ে। কিছুক্ষণ সেই ছাদপেটানো গানটা শেষবারের মতো বোঝার চেষ্টা করি। তারপর মাকে সালাম করে একটা ব্যাগ হাতে উঠে পড়ি রিক্‌শায়। তারপর বাসস্ট্যান্ড। তারপর ঢাকা। মা রাস্তার ধারে পাথরের মতো দাঁড়িয়ে থাকে। ছোটো বোনটা মায়ের পা জড়িয়ে আঁচলের পিছন থেকে উকি দেয়। মেঝ বোনটা গেটের কাছে এসে দাঁড়ায়। আর কোনো এক অদ্ভুত কারণে। বাড়িতে কাজ করতো যে মরজিনা বু- সে হাউহাউ করে বুক চাপড়ে কাঁদতে থাকে। ক’দিন আগেই তার ছেলেটাকে পুলিশে ধরে নিয়ে যাওয়ার সময়ও, যে কিনা আমার মায়ের মতোই পাথর হয়ে দাঁড়িয়ে ছিলো! পুত্র শোকের কান্নাটাই তখন কেঁদে নেয় বুঝি। 
রিক্‌শা অনেকটা দূরে চলে আসলেও সেই কান্নাটা ওই ছাদ পেটানোর শব্দে ভর করে বুকে এসে লাগে। নাকি সেই বিশজন মহিলার সমবেত স্বর কান্না বলে ভ্রম হয়। কে জানে! এইসব শব্দ-কান্নারাও বুঝি আমার সাথে যেতে চায়। ঢাকা।
২.
নতুন যারা ঢাকায় আসে তারা ঢাকাকে বলে ‘ঢাকা শহর’। তখন সিএনজির যুগ না। মোবাইলফোনও বিদেশি সাদা m-মেম বউ এর মতো দুর্লভ। ঢাকা শহরে পৌছে একটা স্কুটারে করে ছোট্টো এক ঘুপচি ঘরে এসে উঠি। সে ঘরে আমার জায়গা হলেও আমার স্বপ্নগুলো ঠিক আটতে চায় না। তারা জানালায় আকাশ খোঁজে। আর তখন, সেই প্রথম দিনেই জেনে যাই। এ শহরে আকাশ নেই! 
ঢাকা শহরে আমি আসি। আমার মতো হাজার ছেলে আসে। আর আসে মেয়েরাও। আর এদের বুকে ভর করে একরাশ স্বপ্নও এসে ভিড় করে। একবার ‘ইত্যাদি’ নামের এক অনুষ্ঠানে বহুতল ভবনের ‘তালা’ গোনা নিয়ে একটা রম্যনাটিকা দেখিয়েছিলো। ঢাকা শহরে নতুন আসা একজন লোক অবাক হয়ে তালা গুনতে থাকে। তাকে নিয়েই হাসির কিছু ব্যাপার হয়। সেই নাটিকা দেখে পেট ফাটিয়ে হাসতে থাকা এই আমি তখন ঢাকা শহরে এসে অবাক চোখে ‘তালা’ গুনি। আট তালা! বারো তালা!! চোদ্দো তালা!!! আর প্রাণপনে রাস্তাঘাট মনে রাখার চেষ্টা করি। ভূতের গলি। গ্রীনরোড। কাঁঠালবাগান। তালা গোনার ঘোরে রাস্তাঘাট ভুল হয়ে যায়।
একদিন ফার্মগেটে ভর্তি কোচিংএ ভর্তি হই। গুনে গুনে আটতলার একটা চিলেকোঠা মতো রুমে উঠিয়ে দেয় ওরা। আমরা হলাম ‘ফরেনার’ব্যাচ- ‘এফ’। সেই প্রথম নিজ দেশে ফরেইনার হই। ফরেনার ব্যাচে আমরা বিভিন্ন দেশে মানুষ পরিচিত হই। তোমার দেশ কোথায়? রংপুর। তোমার দেশ কোথায়? মাগুরা। আর তোমার দেশ? বাগেরহাট! আমাদের কেউ কেউ নিজের এলাকাকে নিজের ‘দেশ’ বলে। এইসব ভিনদেশিদের শুধু একটাই মিল। সবাই কম্পিউটার ইঞ্জিনিয়ার হতে চাই। কম্পিউটার ইঞ্জিনিয়াররা তখন স্বপ্নের দেশের মানুষ।
সপ্তাহে তিনদিন এক দুই করে তালা গুনে আটতলায় উঠে আসার সময় আমরা অনেক ছেলে-মেয়ে দেখি। চকচকে ঝকঝকে। তারা প্রাণখুলে হাসে। গল্প করে। পরীক্ষায় হাইএস্ট পায়। তারা অদ্ভুত ঢাকাইয়া টানে কথা বলে। বাস-টেম্পুতে লাফ মেরে উঠে পড়ে। কেউকেউ চকচকে গাড়িতেও ওঠে। আর আমরা শুধুই ভয়ে ভয়ে চলি- এই বুঝি ক্ষ্যাত কিছু করে ফেললাম।... এই বাসটা অন্য কোথাও নিয়ে যাবে নাতো!... ওরা কি সব আমাকে দেখে হাসছে? শার্টটা মনেহয় ইন করা ঠিক হয়নি।... জীপার...
ফরেনার ব্যাচে কেউ ক্লাস নিতে চায়না। আটতলায় উঠা এক ঝক্কি। তার উপর বেশিরভাগই গরুগাধা। এদেরকে ভয়টয় দিয়ে তাড়িয়ে দেওয়াটাই নিয়ম। ভর্তির সময় সম্পূর্ণ ফী কেটে রাখা হয়। তাই যতো আগে কেউ হাল ছেড়ে দেয় ততো লাভ। আমাদের যারা ক্লাস নিতে আসে কেউ কম্পিউটারে পড়ে না। অনেকে এমনকি বুয়েটেও পড়েনা। তারপরও এইসব ভাইয়াদের পড়ানোর সময় আমাদের স্কুল-কলেজের মহিতোশ স্যারের কথা মনে পড়ে। শাহজামাল স্যারের কথা মনে পড়ে। আমরা অবাক হয়ে দেখি। এই ভাইয়ারা সেই স্যারদের চেয়েও কতো ভালো পারে সব কিছু!
একসময় এই তালাগোনা শেষ হয়। আর সব ফরেনাররা ছড়িয়ে পড়ে দেশের বিভিন্ন ভার্সিটিতে। আমি কেমনে কেমনে যেন কম্পিউটার ইঞ্জিনিয়ারিংএই ভর্তি হয়ে যাই। হয়ে যাই আমার সেই স্বপ্নের মানুষদের একজন। তারপরও আমার কথার সেই ‘ফরেন’ টানটা যায়না। চকচকে ছেলেমেয়েদের সাথে হাটি। ‘খাতি গিছিলাম’কে প্রাণপনে ঘষেমেজে ‘খাইতে গ্যাসিলাম’ করার চেষ্টা করি। তবে সব সময় এতকিছু মনে থাকে না। মাঝে মাঝে সেই বুনো ফরেন চেহারাটা বেরিয়ে পড়ে।
তখন, সবাই খুব হাসে...


সেই কৈশোরে



মনে মনে কতো যে অ্যাটম বোমা মারলাম ওদের দেশে
কতো যে মিসাইল, রকেট-লাঞ্চার, টর্পেডো, কামান, গ্রেনেড
ডুবিয়ে দিলাম দু-চারটা যুদ্ধবিমানবাহী জাহাজ
টুঁটি চেপে ছিঁড়ে খুঁড়ে ফেললাম হারামজাদাদের
এইতো আমার এই পেয়ারা ডালের গুলতি-
প্রথম  কাঠঠোকরা শিকারের পরে সেই তিরতির কাঁপতে থাকা ডানায় ভর করে
কী ভয়ানক দুঃখই না নেমেছিলো যার কাঠে,
এই গুলতি দিয়েই নামিয়ে দিলাম দু-চারটা অ্যাপাচি আর এফ-সিক্সটিন।
প্রবল জলোচ্ছাসে ডুবিয়ে-ভাসিয়ে-ভেঙ্গে-চুরে ধ্বংস করলাম ওদের নগর-বন্দর-বিমানঘাটি।
লাটিমের আল দিয়ে খুঁড়ে খুঁড়ে তুলে ফেললাম ওদের পাহাড়-মরু-বন আর চোখ-মুখ।
পত্রিকায় দেখা কিশোরীর কোলে আহত শিশুটার সব কান্না
বহু গুনে বাড়িয়ে ছড়িয়ে দিলাম ওদের জনপদে।
তার কপালে লেগে থাকা চাপ চাপ রক্ত তুলে নিয়ে
রক্তগঙ্গাই বইয়ে দিলাম শেষে।
খরা দিলাম, মারী দিলাম, দিলাম ভূমিকম্প।
কিন্তু কই তবু তো ওদের কিছুই হলো না,
শুধু আমি আমার মানবতা হারালাম।


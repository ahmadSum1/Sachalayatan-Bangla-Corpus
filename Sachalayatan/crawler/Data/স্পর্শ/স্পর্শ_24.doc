কফি কাহিনি (আব্‌জাব)



স্টারবাক্‌স-এ কফি খেতে গিয়ে আগে একবার খুবই বেকুব হয়েছিলাম। অনার্য সঙ্গীতের ভাষায় বললে 'কুত্তামারা' কফি। ওদিকে অনেকগুলো টাকা বেরিয়ে গেছে সেই কফি কিনতে। এত বড় এক মগে দিয়েছে যে খাবো না গোসল করব সেটাই বুঝতে পারছি না। অর্ডারের সময় সাইজের অপশন ছিলো তিনটা। সবচেয়ে বাম দিকে লেখা 'tall' মানে লম্বা। তাই সেদিকে না গিয়ে, আমি সবচেয়ে ডান দিকের অপশনটা অর্ডার দিলাম। ভাবলাম ওদিকে নিশ্চই 'শর্ট' বা ছোটোখাটো টাইপ কিছু হবে। কিন্তু বিধি বাম। কফি দিয়েছে এক গামলা। খাও।
চেক ইন করে বসে আছি সেই কখন থেকে। বোর্ডিং শুরু হতে তখনো ঘন্টাখানেক বাকি। স্টারবাকস-এ বসে নেট ব্রাউজ করতে করতে ভদ্রতা দেখাতে গিয়ে এই কফি ক্রয়। আশেপাশে সবাই সেই বিটকেলে কফি চুমুক দিয়ে 'উহু-আহা' টাইপ আওয়াজ তুলছে। আমিও কোথায় জানি দেখেছিলাম স্টারবাকসের কফিই নাকি বিশ্ব সেরা! এই হলো তার অবস্থা। সেই থেকে স্টারবাক এড়িয়ে চলি।
এসব তো গেল আগের কথা। নতুন কথা হচ্ছে, সেদিন আবার গিয়েছি স্টারবাকস-এ। উদ্দেশ্য মহৎ। পড়াশুনা। নিজের ডর্ম রুমেই পড়াশুনার দারুন ব্যবস্থা। কিন্তু সেখানে শয্যা মহাশয় বড়ই ঝামেলা করে। কোনো ধরনের শয্যাসঙ্গিনী না থাকা সত্ত্বেও একটু পরপর ডেকে ডুকে নিয়ে ঠিকই শুইএ ছাড়ে। ওদিকে সুপারভাইজারকে তুষ্ট করতে নানান জিনিস পড়া দরকার। এই স্টারবাকটাও বিশেষ ধরনের। নাম 'লার্নিং ক্যাফে'। মানে বসে বসে পড়াশুনা করার জন্যই স্পেশাল ভাবে বানানো। গ্রাজুয়েট রেসিডেন্সের পাশেই। সেদিন তাই বেশ রাত করে গিয়ে হাজির হলাম সেখানে। 
যুতসই একটা সিট বেছে নিয়ে পড়তে বসে গেলাম। নিয়ত করেছি, কোনো কফি-টফি অর্ডার দেব না। ওদিকে রাত গভীর হচ্ছে। এক সময় ঘুম ঘুম পেতে লাগলো। আর কিছুটা লজ্জাও লাগতে শুরু করলো। তাই গিয়ে কফির অর্ডার দিয়ে ফেললাম। এবার আর ভুল নয়। দেখে শুনে 'tall' সাইজে কফি অর্ডার দিলাম। মনে মনে নিয়ত করেছি, চার-পাঁচ প্যাকেট চিনি দিয়ে কফি ব্যাটাকেকে বাগে নিয়ে আসবো। অর্ডার দিয়েছি Caffè latte। মেয়েটা যখন সার্ভ করলো, তখন তো আমি কফির প্রেমেই পড়ে গেলাম। উপরে কী সুন্দর একটা হার্ট বানিয়েছে। এই জিনিসের মধ্যে চিনি দিয়ে ঘুটাঘুটি করবো কেমনে! (জাতিগত ভাবে) গণধোলাইএ পারদর্শী হলেও এত বড় পাষাণ হৃদয় তো আর না। তাই সেবেলাও তিতকুটে কফিটাই উপরের হার্টটাকে ঠিক রাখার চেষ্টা ককরতে করতে একটু একটু করে খেয়ে ফেললাম। সিদ্ধান্ত নিলাম এর পর থেকে এই Caffè latteই খেতে হবে। কী দারুণ একটা শিল্প কর্ম!
আজ সকালেও তাই একই অর্ডার দিলাম। ধরেই নিয়েছি কফিতে চমৎকার একটা হার্ট থাকবে। কিন্তু সার্ভ করার পরে দেখি উপরে শুধুই ফেনা! সার্ভকারী বালিকার দিকে তাকিয়ে বুঝলাম, এ এখনো শিল্পি হয়ে ওঠেনি। আগেরদিনের মেয়েটার চেহারাও ঠিক মনে নাই। তাহলে অন্তত তাকে দেখলেই এসে কফির অর্ডার দেওয়া যেত। বুঝলাম কোনো কিছুই 'গ্রান্টেড' ধরে নেওয়া ঠিক না। তবে এই 'শিল্পহীনতায়' লাভ যেটা হয়েছে, তা হলো, কফিটাকে এক গাদা চিনি দিয়ে খুব করে ঘুটে নিয়েছি। কোনো অপরাধবোধ ছাড়াই।

ছবি: 


 




ছয়টি চেয়ার ও অন্যান্য (আব্‌জাব্‌)



ঘড়িতে বাজে নয়টা নয়। সকাল। একটু আগে মশাড়ির ভেতর থেকে হামাগুড়ি দিয়ে বের হয়ে হাঁটু মুড়ে বসেছি একটা কাঠের চেয়ারে। সামনে খোলা ল্যাপটপ। লিখতে হবে কিছু-মিছু। শেষ রাতের দিকে যে মশকীরা আমাকে রীতিমত চ্যাংদোলা করে উড়িয়ে নিয়েছিলো মশাড়ির ভিতরে তারা এখন বাড়ি ফিরেছে। অলস ভঙ্গিতে ডিমে তা দিচ্ছে মনে হয়। কাঠের চেয়ারটা মাঝে মাঝেই বাতের ব্যাথ্যায় কেমন যেন কট কট করছে। বৃদ্ধ চেয়ার। আমার চেয়ে বয়োজ্যেষ্ঠ। আমি হিসাব করে দেখেছি, আমার এখন যা বয়স, আমার বাবার যখন ঠিক এই বয়স ছিলো, তখন আমার জন্ম হয়। আমার জন্মেরও বছরখানেক আগে বাবা এই চেয়ারটার মত ছয়টি চেয়ার বানান। আমি বোঝার চেষ্টা করি, গত বছর, বা তারও ছ’মাস আগে, এমন ছয়টি চেয়ার বানাতে আমার কেমন লাগতো!
এই যে, একটা প্যারা লিখেই কেমন আটকে গেছি। পাঠক হয়তো বুঝতে পারছেন না আটকালাম কোথায়। কিন্তু সত্যি বলছি, গত প্যারাটা লেখার পরে বসে ছিলাম প্রায় পনের মিনিট। কাগজ-পেনসিলে যদি লিখতে বসতাম তাহলে হয়তো এ সময়টা এক কোনায় কাটাকুটি করতাম। অথবা পেনসিল কামড়াতাম। কিন্তু এখন তা হয়নি। কামড়াচ্ছিলাম নখ। এর মাঝে মা এসে বললো, ‘কি রে, নাস্তা করবি না?’ মাথা নেড়ে জানালাম, ‘না’। ‘কিছু লিখিস তো না। ক’দিন ধরেই দেখি শুধু বসে থাকিস...’ বলে মা। আমি তখন এক রকম ঠেলে মা কে বিতাড়িত করি ঘর থেকে। বলি, ‘আহ্‌! বলেছি না, লেখার সময় কেউ আমার সাথে কথা বলবা না!’ আজকাল লেখার নাম করে মায়ের সাথে বিভিন্ন রকম বেয়াদবি করা হচ্ছে, কিন্তু লেখা হচ্ছে না কিছুই।
কদিন হলো দেশে ফিরেছি। ফেরার পর থেকেই মা নানাবিধ অত্যাচার চালাচ্ছে। খাওয়া-দাওয়ার অত্যাচার তো আছেই, সেই সাথে যুক্ত হয়েছে আরেক ধরনের অত্যাচার। হয়তো কিছু একটা ভাবছি বসে বসে। একসময় খেয়াল হবে মা এসে তাকিয়ে আছে। 
‘তুমি এইখানে কী করো?’ 
‘তোকে মশা কামড়াচ্ছে কি না দেখতে আসলাম।’ 
‘মশা কি কামড়াচ্ছে?’
‘না।’
‘তাইলে কী করতেসো?’
‘কী অত ভাবিস সারাক্ষণ?’ চেহারায় উদ্বেগের ভাব নিয়ে জিজ্ঞেস করে মা।
‘দেখ মা, দুনিয়ার সব চিন্তাই দুশ্চিন্তা না। পৃথিবীতে সুন্দর সুন্দর বিষয় নিয়েও চিন্তা-ভাবনার অনেক অবকাশ আছে।’ 
‘তা সেই সুন্দর বিষয়টা কে?’
এরপরে আর কথা-বার্তা টেনে নেওয়ার ধৈর্য থাকে না। আমি আবার তাকে বিতাড়িত করি।


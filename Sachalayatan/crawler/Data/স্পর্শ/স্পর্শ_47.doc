কাব্যহিংসা ও অন্যান্য (আব্‌জাব) 



কবিতা আমি এমনিতেও তেমন বুঝি না। তার উপর আমি জানি আমার কাব্যরুচি নিম্ন। তাই কখনো কোনো কবিতা পছন্দ হয়ে গেলে নিশ্চিত হয়ে যাই যে, এইটা আর যাই হোক উন্নতমানের কিছু না। বন্ধু কবিরাও আমার কবিতার এই নিম্নরুচির কথাটা জানে। তাই তাদের লেখা কবিতা ভালো লেগে গেলে চুপ মেরে বসে থাকি। ওরাই অনেক সাধাসাধি করে-‘পড়েছিস? এখনো পড়িসনি? কবিতা পোস্ট করে দিয়েছিতো। শিগ্‌গিরি পড় গিয়ে’। তারপরই জিজ্ঞেস করবে কেমন লাগলো। আমি এমনিতে হু-হা করে এড়িয়ে যাই। তবে কখনো যদি ভালো লেগেই যায়। আর বেখেয়ালে যদি বলেই বসি যে- কবিতাটা খুব ভালো লেগেছে। অমনি তাদের চেহারার বাত্তি ফিউজ হয়ে যায়। কবিরা তাদের কবিতায় এক ধরণের দুর্বোধ্য ব্যঞ্জনা চায়। সেই ব্যঞ্জন আমার মতো নাচার বান্দার কাছে সুস্বাদু লাগলে তারা মনে মনে নেক্সটটাইম ঝাল-নুন-তেল ঠিক কতোটা চড়িয়ে দিতে হবে সেই হিসেব কষতে বসে। 
তবে কবিরা অন্য কবির কাছ থেকে প্রশংসা পেতে পছন্দ করে। কারণ আরো অনেক সুক্ষ অনুভুতির সাথে সাথে কবিদের একটা বিশেষ অনুভুতিও আছে। কাব্যহিংসা। এই হিংসা দুষণীয় নয়। দোষণীয়ও নয়। অন্য কারো লেখা কবিতা খুব ভালো লেগে গেলে এইটা উৎপন্ন হয়। কবিদের মধ্যে এক ধরণের প্রতিযোগিতা সৃষ্টিতে এই কাব্যহিংসা সহায়ক। তাই কোনো কবির ভুয়োসী প্রশংসা পেয়ে গেলে। মনে মনে প্রশংসাকারি কবি কী পরিমান কাব্যহিংসার দহনে ভুগেছে সেইটা ভেবে প্রশংসা গ্রহন কারী এক ধরণের তৃপ্তি পায়। 
যে আপাত-দৃষ্টিতে-নিরীহ মন্ত্রটি যে কোনো সময় যেকোনো কবিকে কুপোকাত করে দিতে পারে তা হচ্ছে, ‘আমি এমনিতে কবিতা বুঝি না, কিন্তু আপনার কবিতাটি বুঝতে পারলাম। খুব ভালো লাগলো’। এই মন্তব্যে বোঝা যাচ্ছে যে, এই পাঠক একজন কাব্য-আবাল। যে কিনা কবির একটি কবিতা আবার ‘বুঝে’ ফেলেছে! শুধু বুঝেই ক্ষান্ত হয়নি। তার নাকি সেটা ‘ভালোও’ লেগে গেছে! এর চেয়ে চৌরাস্তার মোড়ে দাঁড়িয়ে জন সম্মুখে জুতোপেটা খাওয়া উত্তম। 
ছড়াকারদের ব্যাপার আবার আলাদা। তাদের ছড়া কেউ বুঝে ফেললে তারা মাইন্ড করে না। কেউ বুঝতে না পারলেই বরং দুঃখ পায়। ছড়াকার আর কবির মৌলিক পার্থক্যটা এখানেই। তবে ‘কাব্যহিংসার’ মতো ছড়াকারদের মধ্যেও কাজ করে ‘ছন্দহিংসা’। ছড়ার পাঠকরা ছড়ার তালে তালে হাততালি দিতে পারলেই খুশি। এর মধ্যে কতো যে ছন্দের কাজ করা হয় সে সব খেয়াল করার অবকাশ কারো নেই। অন্তমিল থাকলে আর তাল না কাটলেই হলো। তারপরও অনেক সুক্ষ কাজ ছড়াকাররা করে। অন্য ছড়াকারদের ছন্দহিংসায় জ্বলিয়েপুড়িয়ে মারার জন্য। যেমন,
তুলতুল টুকটুক
টুকটুক তুলতুল
কোন ফুল তার তুল
তার তুল কোন ফুল
টুকটুক রঙ্গন
কিংশুক ফুল্ল
নয় নয় নিশ্চয়
নয় তার তুল্য।
এই ছড়া কে লিখেছেন না জেনে পড়লে আমরা হয়তো এমনকি অর্থ না বুঝলেও ছন্দের মজাটা পাবো। কিন্তু ছড়াকাররা ছন্দহিংসায় জ্বলতে জ্বলতে মনে মনে নিজের হাতের কুনুই পর্যন্ত কামড়ে ছিঁড়ে খেয়ে ফেলবে। তবে আপাতত সে ভয় নেই। কারণ এই ছড়া লিখেছেন সত্যেন্দ্রনাথ দত্ত। একমাত্র তার ছন্দ নিয়েই কেউ ছন্দহিংসা করে না। কারণটা আমাদের(ছড়াপাঠক) অজানা।
কাব্যধর্মে কবিদের গদ্য লেখা ব্লাসফেমি। তবে সেকালের রবীন্দ্রনাথ আর একালের সুনীলের মতো কিছু বিখ্যাত পাপী মাঝে মাঝে অন্যদের এই পাপ-পথে চালিত হতে উৎসাহিত করে। কবিদের গদ্য আবেগঘন হয় এবং ছড়াকারররা রম্য লেখে ভালো। তবে তাদের এসব গদ্যে প্রশংসা পেলে তারা খুশি হয়না। বিষণ্ণ হয়। 
এ তো গেলো তত্বালোচনা। এখন নিজস্ব একটা দুশ্চিন্তার কথা বলে বিদায় হই। কবিতার বই আমি কিনে থাকি। তবে কবির নাম দেখে কিনি না। বই ধরে ধরে উলটে পালটে হুটহাট একেকটা কবিতা পড়ে ফেলি। মোটামুটি পাঁচটার মধ্যে তিনটা ভালো লাগলেই বুঝে যাই- কাম সারছে, কবির কোয়ালিটি লো! মানে আমার পঠন লেভেলের। বইমেলায় আবার কবিসাহেবরা নিজেদের কবিতার বইয়ের উপর তীক্ষ্ণ নজর রাখেন। যেন ছিপ ফেলে তাকিয়ে আছেন ভাসমান ফাৎনাটার দিকে। তো আমি আশেপাশে খুঁজে সম্ভাব্য কবির অবস্থান নির্ণয় করি। তারপর আমিও ওত পাতি। কবিরা আবার বিড়ি-ফিড়ি খায়। তাও অন্যের পকেট থেকে। সে সময় কিছুটা ফাকা টাইম পাওয়া যায়। ওমনি খপ করে আমি বইটা কিনে পালাই। শুধু শুধু কবি বেচারাকে মনোকষ্টে ফেলার কী দরকার? তবে দোকান থেকে বই কেনার সুবিধা হলো, সেখানে কবির নজরদারী নেই। ...কথা অন্যদিকে চলে যাচ্ছে। দুশ্চিন্তার কথাটা এখনো বলা হয়নি।
কদিন আগেই আজিজ থেকে এই পদ্ধতিতে কিনে ফেললাম কিছু বই। কবিতার।  র‌্যান্ডম স্যাম্পলিং পদ্ধতিতে যেটাই পড়ি সেটাই দেখি ভালো লাগে! কবি নীরাওয়ালা সুনীল। আহারে বেচারা! তবে তাকে নিয়ে ভয় নেই। ভয় কালিদাসের ভূতের। তাঁর মেঘদূতও বরবাদ হয়েছে। কখন এসে ঘাড় মটকায় কে জানে। দেখুনতো আপনাদের কেমন লাগে? ভালো লাগলেও বলা ঠিক হবে না। বুঝে শুনে চুপ থাকতে হবে। সত্যেন্দ্রনাথ দত্তের অনুবাদে একটু নমুনা,
পিঙ্গল বিহ্বল ব্যথিত নভতল। কই গো কই মেঘ? উদয় হও;
সন্ধ্যার তন্দ্রার মূরতি ধরি আজ মন্দ্র মন্থর বচন কও।
সূর্যের রক্তিম নয়নে তুমি মেঘ দাও হে কজ্জল, পাড়াও ঘুম;
বৃষ্টির চুম্বন বিথারি চলে যাও, অঙ্গে হর্ষের পড়ুক ধুম।
...


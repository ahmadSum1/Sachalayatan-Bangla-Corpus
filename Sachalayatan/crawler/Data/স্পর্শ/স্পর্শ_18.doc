ইন্ডাস্ট্রি 



না না, আপনারা বিচলিত হবেন না। আপনারা বসুন। আপনারা শান্ত হোন। আপনাদের কাপড়ের দাম বেড়ে যাবে না। শুধু লাল রংগুলো খানিকটা ক্রিমসন হয়ে যেতে পারে কিছু দিন। পুড়লে যা হয় আরকি। ওসব আমরা সামলে নেব ঠিক। ক’টাই তো মোটে মানুষ মরেছে। এখনো অ-নেক উদ্ধৃত আছে। 
ভয় পাচ্ছেন ওরা অশান্ত হয়ে উঠবে? হা হা হা! মিল-ফ্যাক্টরি বন্ধ করে রাখবো কিছুদিন। আমারও তো ছুটি দরকার। হাওয়াই কিংবা ল্যাংকাউই। সারা বছর ব্যস্ততায় একদম সময় পাই না, বুঝলেন। ততক্ষণে ওদের ক্ষুধাটা তাতিয়ে উঠলে ঠিক ঠিক এসে বসে যাবে কাজে। 
বিচারের কথা বললেন? ওরা কি জানে ওরা কার কাছে বিচার চাইছে? জানে না। আর জানলেও বিচার কিনতে যতটাকা লাগে, অতটাকা ওদের হয়নি। 
হিউমান রাইটস, মানে মানবাধিকারের কথা বলছেন? ‘অধিকার’ বানান জানে ওদের কেউ? রাষ্ট্র ওদেরকে কিচ্ছু শেখায়নি। শেখাতে পারেনি আসলে। শেখানোর সুযোগই রাখিনি। কিছু লোককে লেখাপড়া শিখিয়েছিলো অবশ্য। ওরা পালিয়ে গেছে। আর পালাবেই বা না কেন। ওরা মেধাবী হয়ে উঠলেও সাহসী হয়ে ওঠেনি। 
সাহস, বুঝলেন খুব বাজে একটা ছোঁয়াচে রোগ। ঐ রোগ যাতে ওদেরকে ছুঁতে না পারে তার নিখুঁত ব্যবস্থা করেছি। সাহসী মানুষগুলোকে ধরে ধরে হত্যা করেছি ঠিক সময় মত। একেবারে শুরুতেই। বই পড়ে তো সবই শেখা যায়। কিন্তু সাহস শিখতে হয় সংস্পর্শে। তাই ওরা বড় শিল্পী হয়ে উঠলেও, জহির রায়হান হয়ে উঠবে না। বড় পণ্ডিত হবে হয়তো, কিন্তু তাজউদ্দিন হবে না কক্ষণো। 
কীভাবে যুগের পর যুগ অবমূল্যায়িত আর শোষিত হয়েও, মাথা চাড়া দিয়ে দাঁড়ানো যায়, কীভাবে রাষ্ট্রের তোয়াক্কা না করে নিজের মূল্যায়ন করে নেওয়া যায় নিজেই। আর তা করতে গিয়ে, অত্যাধুনিক মারণাস্ত্র নিয়ে ধেয়ে আসা ভয়ানক মেনি হেডেড হাইড্রা কে হারিয়ে দেওয়া যায়। সেসব জ্ঞান তো মাটি চাপা দিয়েছি রায়ের বাজারের বদ্ধভূমিতে। আর দুয়েকজন যারা বদ্ধভূমি এড়িয়ে গেছে তাদের ডেকে নিয়ে জন সমক্ষে মাজায় লাথ্বি দিয়েছি। দৃষ্টান্ত স্থাপন করেছি আগামীর জন্য। 
পুড়ে আর থেতলে যাওয়া কিছু অপ্রয়োজনীয় মানুষের আর্তনাদ। ফুলবাড়ি আর তেলগ্যাস নিয়ে মৃদু হৈ-চৈ। ফেসবুক আর ব্লগে স্ল্যাক্টিভিজমের ঝড়। এসব দেখে আপনারা মোটেই বিচলিত হবেন না। জেনে রাখুন, দূর্দান্ত চলছে বাংলাদেশ নামের এই বিশ্ব সেরা ইন্ডাস্ট্রি। আমরাই শ্রমদাস আর মেধাদাস সাপ্লাইয়ের সবচেয়ে নির্ভরযোগ্য প্রতিষ্ঠান।


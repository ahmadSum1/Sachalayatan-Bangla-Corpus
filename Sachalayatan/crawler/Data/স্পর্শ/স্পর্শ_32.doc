টাঙ্গাইলের মেয়েরা সুন্দর! (আব্‌জাব)



আমি যখন প্রথম বিশ্ববিদ্যালয় ভর্তিযুদ্ধের প্রস্তুতি নিতে ঢাকায় আসি তখন এক বাসায় উঠেছিলাম। সাবলেট। তো সেই বাসায় ঢুকতেই যে জিনিশটা প্রথমে খেয়াল করেছি সেটা হলো, আন্টি খুবই সুন্দর। মানে অতিবরূপবতী টাইপ আরকি। তো আন্টির বাসায় আন্টির বোনেরা বেড়াতে আসে। তারাও অতিবরূপবতী। তাদের যে আত্মীয়স্বজন, গ্রাম সম্পর্কের পরিচিত লোকজন সে বাসায় বেড়াতে আসে; তাদের মধ্যে যারা নারী তারাও দেখি সুন্দর! কেউ অতিবরূপবতী, কেউ রূপবতী, আবার কেউ প্লেইন সুন্দর। সুন্দর ছাড়া কোনও কথা নাই। ওনারা ছিলেন টাঙ্গাইলের। একবার ভাবলাম এটা মনে হয় এই পরিবারের জেনেটিক ট্রেন্ড। পরে গ্রামসম্পর্কের লোকজনও যখন সুন্দর বের হতে লাগলো তখন আমার মাথায় এ ধারণা বদ্ধমূল হয়ে গেল যে ‘টাঙ্গাইলের মেয়েরা সুন্দর’। এ নিশ্চয়ই জেনেটিক ব্যাপার নয়, জিওলজিক্যাল ব্যাপার। হয়তো টাঙ্গাইলের আলো-হাওয়াই সৌন্দর্য উৎপাদনে দারুণ পারঙ্গম।
তো এক সময় বুয়েটে চান্স পেয়ে হলে উঠলাম। হলে নানা জায়গার নানান কিসিমের ছেলে। নতুন অনেক মানুষের সাথেই পরিচয় হচ্ছে। পরিচয় পর্বে কার বাড়ি কোথায় সে প্রসঙ্গ ওঠে। আর তার মধ্যে দুয়েকজন টাঙ্গাইলা পেয়ে গেলে সে যদি হয় সমবয়সী বা ছোটো তখন জুলুজুলু চোখে তাকিয়ে বলি, “আরেহ! টাঙ্গাইল? তোমাদের এলাকার মেয়েরা তো খুবই সুন্দর!” আর বড়ভাই হলে বলি, “আরেহ! টাঙ্গাইল? আপনাদের এলাকার মেয়েরা তো খুবই সুন্দর!” যথারীতি জুলুজুলু চোখে।
 
তো একথা শুনে ছোটোবড়-সমবয়সী সবাই আমার দিকে অগ্নি দৃষ্টি নিক্ষেপ করে। চোখ কটমট করে তাকায়। কেউকেউ প্রতিশোধস্বরূপ আমাকেই উলটো বলে, “তোমাদের বাড়ি যশোর না? যশোরের মেয়েরাও খুবই সুন্দর”। তারা রেগে যাচ্ছে কেন বুঝি না। যশোরের মেয়েরা সুন্দর হলে তো আমি খুশিই হতাম। শুধু-শুধু কি আর বিদেশ বিভূঁইয়ে কেউ হিজরত করে?  তো এই ঘটনা চলতে থাকে তারপরেও আরও অনেক বছর। ওদিকে মাঝে-মধ্যে কিছু টাঙ্গাইলের মেয়েদের সাথেও দেখা হয়। তাতে ধারণা পালটায় না। আরো লৌহকঠিন হয়। কর্মক্ষেত্রে, এমন কি সচলাড্ডাতে গিয়েও টাঙ্গাইলের কাউকে পেলেই আমি আমার ডক্ট্রেইন জানিয়ে দিই, ‘টাঙ্গাইলের মেয়েরা সুন্দর’। তো সবার রিয়াকশনই সেই চোখকটমট দিয়েই শেষ হয়। কোথায় টাঙ্গাইলের লোকদের পটিয়ে তাদের শালি-ভগিনীদের নাগাল পাবো। সে আশার গুড়ে বালি।
 
ভেবে পাই না সমস্যাটা কোথায়? তো সব রহস্যের সমাধান হলো অতি সম্প্রতি। তাও রান্না-বান্না দিয়ে। এখানে, সিঙ্গাপুরে, আমরা যে কজন থাকি তাদের একজন চলে যাওয়ায় আমাদের সাথে আরেক ভাই এসে উঠলেন। টাঙ্গাইলের। যথারীতি প্রথম পরিচয়েই আমি জুলুজুলু চোখে তাকে জনিয়ে দিলাম, “আপনাদের এলাকার মেয়েরা না, খুবই সুন্দর!” বড়ভাই মনে হয় রেগে উঠলেন। আমিও কথা না বাড়িয়ে রান্নাবান্নায় মনোনিবেশ করলাম।
 
অনেকেই হয়তো জানেন যে রান্না-বান্না হচ্ছে আমার একটা হবি। রীতিমত পারঙ্গমতা অর্জন করেছি রন্ধন-শিল্পে। সবাই মিলে খেতে বসলে যখন কেউ রান্নার প্রশংসা করে তখন বড়ই ভালো লাগে। গর্ব হয়। যেমন ঐ ভাইয়া হয়তো বললো, ‘বাহ আজ মুরগী রান্নাটা তো খুব সুন্দর হয়েছে!’ অন্যরাও হ্যাঁ-হ্যাঁ সাই দিলো। আমি ভাবলাম, ‘টমেটোর পেস্ট দিয়েছি, দেখতে সুন্দর হবে না আবার! আমার হাতের রান্না বলে কথা। যা রাঁধবো, তা’ই মাখন।’
 
তো একদিন আমার রন্ধন পার্টনার হয়েছেন সেই ভাইয়া। পেঁয়াজটা, রসুনটা কেটে কুটে দেওয়ার দায়িত্ব দিয়েছি তাকে। খুন্তি-কড়াইর কাছে ঘেষতে দিচ্ছিনা। করছি কলিজা ভুনা। মৌ-মৌ গন্ধ ছড়িয়েছে চারিদিকে। এক সময় সে একটুকরো কলিজা চেখে বললো, “সুন্দর হয়েছে, আর একটু লবণ দাও। তাইলে আরো সুন্দর হবে!” আমি ভাবলাম, লবণ দিলে তো  খেতে যাই হোক চেহারা একই থাকার কথা। সুন্দর হয় কেমনে?’ আর তখনই এক ঝলকে এতদিনের রহস্য সব পরিষ্কার হয়ে গেল। একটু জেরা করে নিশ্চিতও হয়ে নিলাম।
 
 টাঙ্গাইলের ভাষায়, ‘সুন্দর’ মানে ‘খেতে ভালো’।
 বানান কৃতজ্ঞতা: দুষ্টবালিকা 


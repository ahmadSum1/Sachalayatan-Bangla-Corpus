দুই হাতে লেখা-৮



সে
[নিজেকে নিয়ে একটা এক্সপেরিমেন্ট করতে গিয়ে এই সিরিজের সূচনা। দুই হাতে লেখার এক্সপেরিমেন্ট! যথারীতি আব্‌জাব গল্প। বিশেষত্ব হচ্ছে আমি ঘন্টায় কয়টা গল্প লিখতে পারি এটা তার একটা স্ব-পরীক্ষা। গল্পের মান সম্পর্কে তাই কোন নিশ্চয়তা দিতে পারছিনা। হিসাবের জন্য মোবাইলে টাইমার অন করেছি। টিক্‌ টিক্‌ টিক্‌ ... গল্প শুরু হলো!]
প্রথমে সে ছিলো না।
তারপর সে এলো।
এক অচিন আলোয় উদ্ভাসিত হলো চারিদিক। প্রশান্তির শীতল বাতাস বইতে থাকলো প্রতিটি প্রাণে।
তারপর সে চলে গেলো।
একটা প্রাচীন কুহকে স্তব্ধ হলো চরাচর। অস্তিত্বের প্রয়োজনে অন্ধকার পুষে রাখা কোনো উপাসনালয়ের নিসঙ্গ কোনে প্রার্থনার মৃদু ছন্দ তুললো কোনো ঘামার্ত পূজারি।
তারপর সে আবার এলো।
প্রেয়সীদের কন্ঠে এলো হাসি আর সুর।
তারপর সে আবার চলে গেলো।
সব বাদ্য থেমে গেলে বেয়াড়া প্রেমিকরা বাজাতে চাইলো তাদের প্রেমিকাদের।
ঠিক তখনই সে ফিরে এলো।
সকল সজীব আর নির্জীবদের মধ্যে ঘটে গেলো আবারো কিছু পৌনঃপুনিক ঘটনা।
তারপর সে আবার চলে গেলো।
তারপর আবার এলো।
তারপর আবার চলে গেলো।
কিছু বিহ্ববল পূজারি, কিছু হাস্যমুখর প্রেয়সী, কিছু বেয়াড়া বাদ্যোন্মুখ প্রেমিক আর আমরা সিদ্ধান্ত নিলাম, যেকোনো মূল্যে আমাদের একটা আইপিএস কেনা লাগবেই।


কার জন্য চার লাখ? 



গত ২৬শে মার্চ ২০১৫ একটা বড় সড় উদ্যোগ আয়োজিত হলো বাংলা নিয়ে। নাম ’বাংলার জন্য চার লাখ’। উদ্দেশ্য ছিলো এদিনে দেশ ও বিদেশের আপামর  জনসাধারন  গুগলের ইংরেজী-বাংলা ট্রান্সলেটরের  জন্য অন্তত চার লাখ শব্দ বা বাক্যাংশ অনুবাদ করবে। এভাবে  ক্রাউড সোর্স করে প্রাপ্ত করপাসকে বিশ্লেষণ করে এই যান্ত্রিক অনুবাদকটি আরো কার্যকরভাবে বাংলা রচনাকে অনুবাদ ও বিশ্লেষণ করতে পারবে। এই আয়োজন চূড়ান্তভাবে সফল। চার এর জায়গায় প্রায় সাত লক্ষ  শব্দ, বাক্যাংশ যুক্ত করা হয়েছে। আমাদের সবার মধ্যে বাংলার জন্য কাজ করতে চাওয়ার যে অন্তর্গত প্রেরণা এই সাফল্য তার একটা প্রমাণ।
হঠাৎ করে গুগল এ ধরনের অনুবাদযজ্ঞের ঘোষণা  দিলে এমন সাড়া পাওয়া যেত না। এ সাফল্যের পিছনে যুগপৎ কাজ করেছে কয়েকটি ফ্যাক্টর। আমাদের অতিপরিচিত এবং সবার প্রিয়ভাজন আইটি বিশেষজ্ঞরা তাদের লক্ষ্যাধিক ফলোয়ারদের কাছে এ ব্যাপারে ব্যাপক প্রচারণা চালিয়েছেন। সরকারের ICT মন্ত্রণালয় এই অনুষ্ঠানকে প্রত্যক্ষ পৃষ্ঠপোষকতা দিয়েছেন  এবং সর্বোপরি কাজটিকে ২৬শে মার্চ আমাদের মহান স্বাধীনতা দিবসের একটি প্রোগ্রাম হিসাবে গ্রহণ করা হয়েছে, বোঝানো হয়েছে এটা ‘বাংলার জন্য’ কিছু করার এক অনন্য সুযোগ। এখানেই শেষ নয়। পরিকল্পনা করা হচ্ছে আগামী পয়লা বৈশাখেও এ ধরণের আরো একটি আয়োজনের।
আপাত দৃষ্টিতে এ আয়োজনে কারো কোনো ক্ষতি হচ্ছে না। সবারই লাভ। কারো কম, কারো বেশী। কিন্তু আসলেই কি তাই? আয়োজনটি সম্পর্কে জানতে পারার পর থেকেই কিছু প্রশ্ন, কিছু শঙ্কা ঘুরছে আমার মনে। ভেবেছিলাম আরো অনেকেই হয়তো এই প্রশ্নগুলো করবেন। কিন্তু তেমন কিছুই চোখে না পড়ায় নিজের চিন্তাভাবনা প্রকাশে নিজেই কীবোর্ড তুলে নিলাম। এ প্রসঙ্গে ফেসবুক, ব্লগ এসব নানা সূত্রে কথা হল অনেক বিশেষজ্ঞের সাথে। সে সব আলোচনা থেকে নিজের ভাবনাগুলো আরেকটু গুছিয়ে নেওয়ার সুযোগ পেয়েছি। সেই ভাবনাগুলো আর সংশ্লিষ্ঠ কিছু প্রস্তাবনা তুলে ধরতেই এই লেখা।
এ উদ্যোগের প্রচার যারা করেছেন তারা অনেকে এটিকে উপস্থাপন করেছেন অনেকটা এভাবে- অন্য কোনো ভাষা থেকে বাংলায় মেশিন ট্রান্সলেশনের ভালো প্রযুক্তি নেই। এমনকি গুগলের ট্রান্সলেটও এখনো খুব পাকা নয়। আমরা সবাই মিলে যদি গুগল ট্রান্সলেটরকে শব্দ বাক্যাংশ ইত্যাদি দিয়ে সহায়তা করি এতে গুগলের কিছু উপকার হবে, আর আমাদের উপকার হবে আরো বেশী। কারণ পৃথিবীর যেকোনো ভাষার কন্টেন্ট আমরা গুগল ট্রান্সলেটর দিয়ে অনুবাদ করিয়ে নিতে পারব। অন্যরাও আমাদের কথা বুঝবে আরো সহজে। আর গুগলের এই সার্ভিস তো ‘ফ্রি’! 
গুগলকে সাহায্য করার উপায় খোলা থাকে সারা বছর। আপনি গুগল ট্রান্সলেট ব্যবহার করে কিছু অনুবাদ করলেই দেখবেন ফিডব্যাক দেবার উপায় আছে। পছন্দ না হলে সঠিক অনুবাদটি যুক্ত করার অপশনও আছে। এভাবে ফিডব্যাক নিয়ে গুগল অনেক দূর এগিয়ে যাক তাতে আমাদের কারো আপত্তি নেই। কিন্তু যখন, একটা অনুষ্ঠানকে ‘বাংলার জন্য চারলাখ’ হিসাবে প্রচার করা হয় এবং মানুষের আবেগ অনুভুতিকে নাড়া দিতে মহান স্বাধীনতা দিবসকে বেছে নেওয়া হয় তখন ব্যাপারটাকে আরেকটু খতিয়ে দেখা প্রয়োজন। 
প্রথমত বিনে পয়সায় মানেই ফ্রী না। গুগল বা ফেসবুক তাদের সার্ভিসগুলো আমাদেরকে ‘বিনে পয়সায়’ ব্যবহার করতে দেয় কারণ বিনিময়ে আমাদের হাড়ির খবর নাড়ীর খবর সব তার জানা হয়ে যায় বলেই। ফলে আরো সুনিপুন ভাবে আমাদেরকে সে তার বিজ্ঞাপনের এবং মনোবিশ্লেষণের শিকার বানাতে পারে। ফ্রি সফটওয়ার আন্দোলনের অগ্রদূত রিচার্ড স্টলম্যানের ভাষায়, “এসব সার্ভিস ‘ফ্রি’ ব্যবহার করার মূল্য আমরা দেই আমাদের ‘ফ্রিডম’ বা ‘স্বাধীনতার’ বিনিময়ে”। স্বাধীনতা দিবসের কার্যক্রম হিসাবে এ ধরনের তথাকথিত ‘ফ্রি' সার্ভিস দাতা গুগলকে সাহায্য করাটা তাই বেশ আইরনিক-ই।
ব্যাপারটা আরেকটু ব্যাখ্যা করতে উইকিপিডিয়ার সাথে তুলনা করি। এটিও বৃহৎ একটি আয়োজন। এর প্রতিটি পাতা চাইলে আপনি, আমি, যে কেউ, সম্পাদনা ও ডাউনলোড করতে পারি এবং আমাদের গবেষণার কাজে ব্যবহার করতে পারি। এমনকি যে wiki সফটওয়ার এর সাহায্যে সাইটটি চলে সেটিও চাইলে আমরা ডাউনলোড করে নিজের কম্পিউটারে চালাতে পারি। এমনকি সফটওয়ারটা আসলেই কী করছে তার সোর্স কোডের প্রতিটি লাইন  খুঁটিয়ে দেখতে পারি। উইকিপিডিয়ার পাতাগুলোও মানুষের স্বতঃস্ফূর্থ এবং বিনা পারিশ্রমিকের অবদানে সমৃদ্ধ হয়। কিন্তু তার বিনিময়ে আমাদের স্বাধীনতায় হস্তক্ষেপ করা হয় না বা আমাদেরকে কোনো বিজ্ঞাপনের ও মনোবিশ্লেষণের সুনিপুন টার্গেটে পরিণত করা হয় না।
গুগলকে আমাদের ব্যক্তিগত যোগাযোগ সহ সবকিছুর এক্সেস আমরা দিয়েই রেখেছি। এখন সেসব বোঝার উপায়ও আগবাড়িয়ে তাদের শিখিয়ে দিচ্ছি। যেহেতু সরকারের একজন প্রতিমন্ত্রী এই অনুষ্ঠানের প্রচারণায় ছিলেন সেহেতু এখানে উল্লেখ করার প্রয়োজন বোধ করছি যে, বিদেশি রাষ্ট্রগুলো কোনো দেশের রাজনীতির হাওয়া কোনদিকে যাচ্ছে। কোথায় সামরিক অভ্যুত্থান করানো দরকার। কোথায় বিশৃংখলায় মদদ দেওয়া দরকার এসব লক্ষণ এসব স্যোশাল মিডিয়া টাইপ তথ্য বিশ্লেষণ করে খুব অ্যাকুরেট ভাবে নির্ধারণ করতে পারে। কম্পিউটার বিজ্ঞানের বড় বড় শাখাই আছে এসব বিশ্লেষণের উদ্দেশ্যে। আমরা আজ গুগলকে বাড়তি সাহায্য না করলে এটা থেমে থাকত  না। কিন্তু নিশ্চিতভাবেই তাদের ১০ বছরের কাজ এক উৎসব করে এক দিনে এগিয়ে দিচ্ছি।  এডোয়ার্ড স্নোডেন কর্তৃক ফাঁস করা তথ্য থেকে জানি যে সব বড় স্যোশাল মিডিয়ার উপাত্তই আসলে একই জায়গায় গিয়ে হাজির হয়। যাই হোক, এটা একটা প্রাসঙ্গিক কথা হলেও এই অনুষ্ঠানের বিপরীতে মূল বক্তব্য নয়। স্রেফ গুগলকে খুব গুডবয় না ভাবার ব্যাপারে এটা এক সতর্কতা। গুগল তাদের এত চমৎকার সব সার্ভিস আমাদের ‘জনকল্যাণ' করার জন্য দেয় না। তারা এ থেকে বহুগুণে লাভ করে। আমরা তাদের থেকে সার্ভিস নিয়ে ধন্য হচ্ছি না। তারা আমাদেরকে সার্ভিস দিতে পেরে যুগপৎ ধন্য এবং বহুকোটি ডলারে লাভবান হচ্ছে। তাই এভাবে সরকারী পৃষ্টপোষকতা দেবার বিনিময়ে  গুগল থেকে আরো অনেক ধরনের আর্থিক এবং অবকাঠামোগত সহায়তার অঙ্গীকার নিয়ে নেওয়া যেত। 
গুগল একটা জায়ান্ট কোম্পানি। তাকে কোনো বাজারে ফ্রি এক্সেস দিলে সেখানে আর কারো গড়ে ওঠা মুশকিল। চীনের বাইদু (baidu.com) গুগলের সাথে পাল্লাপাল্লি দেবার মত বড় কোম্পানি হতে পেরেছে কারণ তারা  গুগলকে ফ্রী পাস দিয়ে দেয়নি বলেই। আমাদের দেশেও এমন উদ্যোগ হয়েছে। পিপিলিকা ডট কম (pipilika.com) নামক বাংলা সার্চ ইঞ্জিন তৈরি করেছেন শাহজালাল বিজ্ঞান ও প্রযুক্তি বিশ্ববিদ্যালয়ের গবেষক দল। এ ছাড়া বিশ্ববিদ্যালয় পর্যায়ে বাংলা নিয়ে গবেষণা করছেন  আরো অনেকেই।  আমাদের দেশে অনলাইন কেনাকাটা সহ অনলাইন ট্রাঞ্জেকশনের সুবিধা ক্রমেই বাড়ছে। এরকম পরিবেশে দেশী একটা সার্চ ইঞ্জিনের গড়ে ওঠার সুযোগ সৃষ্টি করতে পারতো সরকার। পৃথিবীতে বাংলাভাষী জনগোষ্ঠি সংখ্যার দিক দিয়ে চতুর্থ। এমন বিপুল একটা মার্কেটে গুগলকে কেন ফ্রি পাস দিচ্ছি? পিপিলিকা বা অন্য কাউকে বাইদুর মত বড় হয়ে ওঠার পরিবেশ দেবার দায়িত্ব আমাদেরই। স্বদেশী উদ্যোক্তা সৃষ্টির জন্য শুধু তরুণ-তরুণীদের উৎসাহ দিলেই হবে না,যথাযথ পরিবেশও সৃষ্টি করতে হবে। আমি হলফ করে বলতে পারি, বাংলা সার্চ ইঞ্জিনকে পৃষ্টপোষকতা দিলে এই ডোমেইনে গুগলের সাথে টেক্কা দেবার মত প্রতিষ্ঠান ১০ বছরের মধ্যে গড়ে উঠবে। গুগলও শুরুতে দুজন বিশ্ববিদ্যালয় পড়ুয়া ছাত্রের প্রোজেক্ট ছিলো। সেটাকে তাদের সরকার এবং বড় বড় প্রতিষ্ঠান প্রাথমিক সহযোগিতা দিয়েই আজ এ অবস্থায় এনেছে। যুক্তরাষ্ট্রের যত শক্তি, সবই তার এ ধরনের বড় বড় ব্যবসা প্রতিষ্ঠানের কল্যাণে। আমাদেরকে একটা শক্তিশালী রাষ্ট্র হিসাবে গড়ে উঠতে হলে আমদেরও এমন বৃহৎ ব্যবসা/গবেষণা প্রতিষ্ঠান  লাগবে। তার জন্যে গুগলকে গুরু মেনে বসে থাকলেই চলবে না। 
তবে সবচেয়ে বেশি মর্মাহত হয়েছি এই আয়োজনের থেকে প্রাপ্ত করপাস (ভাষা বিষয়ক উপাত্ত) উন্মুক্ত নয় দেখে। আমরা আমাদের স্বাধীনতা দিবসকে ব্যবহার করতে দিলাম। তার বিনিময়ে আমাদেরই ইনপুট দেওয়া তথ্য অবশ্যই উন্মুক্ত রাখা উচিত ছিল। যেন বাংলা নিয়ে গবেষণারত যে কেউ তার নাগাল পায়। যারা কখনো কম্পিউটারের মাধ্যমে মানুষের ভাষা বিশ্লেষণের গবেষণা করেছেন তারা সবাই একমত হবেন যে এ গবেষণায় একটা বড় আকারের করপাস পাওয়াই সবচেয়ে দুরূহ ধাপ। বাকি সব বিশ্লেষণের উপায় নিয়ে হাতের নাগালে হাজার হাজার গবেষণাপত্র আছে। আমাদের দেশের এ বিষয়ক গবেষক দলরাও এই ধাপে এসেই করপাসের অভাবে হোঁচট খেয়েছে বার বার। করপাস উন্মুক্ত করা হয়নি বলে ‘বাংলার জন্য চার লাখ’ অনুষ্ঠানটি আসলে হয়ে গেছে ‘গুগলের জন্য চার লাখ’। গুগল ট্রান্সলেটর আমরা কতটা ব্যবহার করব  জানি না। গুগল আমাদের ভাষাটা আমাদের উপর উপর্যুপরি ব্যবহার করবে। আমারদের প্রতিটি কথা, প্রতিটি লেখা, প্রতিটি সংবাদ পড়ে বোঝার অস্ত্র আমরা তুলে দিয়েছি/দিচ্ছি  গুগলের হাতে। গুডবয় ইমেজ নিয়ে থাকলেও  গুগল শেষ পর্যন্ত একটা সুবৃহৎ করপোরেট প্রতিষ্ঠান। তাদেরকে ‘ভলেন্টিয়ারলি' সাহায্য করার সিদ্ধান্ত আমরা নিতেই পারি। কিন্তু এটা করতে গিয়ে আমরা আসলে কী দিচ্ছি আর বিনিময়ে আসলে কী পাচ্ছি  তা সবার কাছে সহজ ভাষায় উল্লেখ করা প্রয়োজন। 
এই উদ্যোগ আয়োজনে যারা জড়িত তারা যদি প্রকৃতই বাংলার জন্য, বাংলা ভাষার জন্য কিছু করতে চান, তাহলে একটা কাজ করতে পারেন। আর তা হলো, পরবর্তীতে বড় কোনো প্রতিষ্ঠান যারা সরকারি প্রত্যক্ষ পৃষ্টপোষকতায় আমাদের ২১শে ফেব্রুয়ারী, আমাদের ২৬শে মার্চ, আমাদের ১লা বৈশাখ, আমাদের ১৬ই ডিসেম্বরের অনুষ্ঠানে আমাদের থেকেই তাদের অতিপ্রয়োজনীয় (এবং অতিমূল্যবান) উপাত্ত সংগ্রহ করবেন, তাদেরকে সেই করপাস উন্মুক্ত করার শর্ত দিয়ে। এমন উপাত্ত আমাদের ভাষা নিয়ে গবেষণার জন্য খুবই প্রয়োজন। শুধুমাত্র সবার জন্য এই গবেষণার দুয়ার উন্মুক্ত করতে পারলেই বলা যাবে ‘বাংলার জন্য কিছু করা’ হলো। সংশ্লিষ্ট সবাই আশাকরি এটা ভেবে দেখবেন।
বিভিন্ন ফোরামে এ নিয়ে আলোচনা করতে গিয়ে কিছু অপযুক্তির সম্মুখীন হয়েছি। লেখাটি পাঠের পর সেসব কথা অবধারিত ভাবে আবারো উচ্চারিত হবে। তাই, যুক্তি খন্ডনের পুনরাবর্তন এড়াতে এখানে সেগুলো একে একে খন্ডন করে যুক্ত করছি। 
১) ঘরে নাই চুলা, তর্ক চলছে মাছের পেটিটা কে খাবে সেটা নিয়ে!
উত্তর- এটা খুবই গুরত্বপূর্ণ একটা মন্তব্য। ঠিক এইরকম চিন্তাধারা থেকেই যা কিছু বৃহৎ যা কিছু ঘরের বাইরের সব কিছুর থেকেই আমরা মুখ ফিরিয়ে রেখেছি। ঘরের চুলা না থাকলে সেই চুলা বানানোর ব্যবস্থা করতে হবে। মূল লেখাতে উল্লেখ করেছি আমাদের স্বদেশী পিপীলিকা একটা পূর্ণাংগ সার্চ ইঞ্জিন। আর এটি SUST এর গবেষকদল বানিয়েছেন গুগলের মত কোনো নিগুড় ব্যবসায়িক স্বার্থে নয় বরং বাংলার জন্য কিছু করার উদ্দেশ্যেই। সরকারি পৃষ্টপোষকতা এবং আমাদের আবেগের ও প্রাণের দিবসগুলো ব্যবহার করে মানুষের সহযোগিতা আদায়ের অধিকার যদি কারো থাকে তা আমাদের এই স্বদেশী উদ্যোগগুলোর। বাংলা নিয়ে এধরনের আরো অনেক কাজ হচ্ছে বিভিন্ন বিশ্ববিদ্যালয়  এবং সফটওয়ার প্রতিষ্ঠানে। কেবল মাত্র এসব অনুষ্ঠানে সংগ্রহীত করপাস উন্মুক্ত করার শর্ত থাকলে বাংলা ভাষা প্রকৃতপক্ষে উপকৃত হত। এখনো গুগলের কাছে এই উন্মুক্তকরনের দাবি তোলা যায় বা ভবিষৎ আয়োজনের আগে এ ধরনের শর্ত আরোপ করা যায়। আর গুগলকেই বা কি দরকার? SUST সহ BUETএর অনেক গবেষক দল, পুরো বাংলাদেশের পরীক্ষার রেজাল্ট, ভার্সিটি ভর্তির ফর্ম বিতরণের মত বড় আকারের অনলাইন কার্যক্রম সফল ভাবে পরিচালনা করেছেন। তাদের এ ধরনের কারিগরি দক্ষতা আছে। সরকারী পৃষ্ঠপোষকতা থাকলে বাংলার জন্য এমন একটা করপাস আমরা নিজেরাই করে নিতে পারি। কারণ, পৃথিবীর প্রতিটা বড় জাতি নিজেদের গবেষণা নিজেরাই করে। বড় হতে সে পথে হাঁটতে হবে আমাদেরও। 
২) গুগল তো ফ্রী দিচ্ছে ট্রান্সলেট করতে। আমরা তো বিনে পয়সায় ব্যবহার করতে পারব সব। তাহলে এ নিয়ে এত সমালোচনা কেন? 
উত্তর- আবারো উল্লেখ করি। বিনেপয়সায় মানেই ফ্রী না। গুগল কোনো দানছত্র খুলে বসেনি। স্বাধীনতা দিবসকে কাজে লাগিয়ে আপনার আবেগকে পুঁজি করার বিনিময়ে তারা আসলে কী নিয়ে নিচ্ছে তা নিয়ে প্রশ্ন করুণ। বাংলার জন্য আপনার ভালোবাসা থাকবেই। আপনি বাঙালী। কিন্তু গুগল বাঙালী না। তার উদ্যোগ করপোরেট স্বার্থোদ্ধারের জন্যই। আর উপরের লেখাতেই নিজের স্বাধীনতা বড় করপোরেটের হাতে তুলে দেবার বিপদ সম্পর্কে একটু বলেছি। এ প্রসঙ্গটি এত বড় যে ভবিষ্যত কোনো লেখায় শুধু এই ধরনের “ফ্রি সার্ভিসের দাম নিজের স্বাধীনতা দিয়ে চোকানোর” ব্যাপারটি আলোচনা করব। অনলাইনেও এ নিয়ে প্রচুর লেখালিখি আছে। 
সংযুক্তি: পাঠক মন্তব্য সূত্রে জানতে পারলাম Google Translate API এমনকি বিনে পয়সায় ব্যবহারও করা যায় না। অর্থের বিনিময়ে এটাকে ব্যবহার করতে হয়। তাই যারা গুগল ট্রান্সলেটের সাহায্যে সারাদুনিয়ার অনেক কন্টেন্ট বাংলায় অনুবাদ করে বাংলাকে সমৃদ্ধ করে ফেলার স্বপ্ন দেখছিলেন সেখানেও ফাকি! 
৩) বলছেন গুগল, বৃহৎ করপোরেট, এসব এত খারাপ, তাহলে কেন সকাল বিকেল ফেসবুকে পড়ে থাকেন? কেন জিমেইল আর গুগল সার্চ ছাড়া আপনার এক মুহুর্ত চলে না?
উত্তর- কোনো প্রতিষ্ঠানের সার্ভিস ব্যবহার করি বলেই কখনো তার কোনো কাজের সমালোচনা করা যাবে না এমন বুদ্ধি যার তার জন্য এই লেখা নয়।
৪) সরকারই বা কত টাকার পৃষ্ঠপোষকতা দিয়েছে যে এর বিরুদ্ধে এমন হামলে পড়তে হবে?
উত্তর- পৃষ্ঠপোষকতা হিসাবে সরকার যেটা দিয়েছে তার মূল্য আসলে টাকা দিয়ে বিচার করা যায় না। তবুও, আমাদের মহান স্বাধীনতা দিবসকে একটা বিদেশি কোম্পানির (হ্যাঁ গুগল অনেক ভালো কিন্তু এটা স্রেফ একটা বিদেশি কোম্পানি) নিজস্ব সার্থে ব্যবহার করতে দেওয়া এবং সরকারী একজন প্রতিমন্ত্রির সেই আয়োজনের বিজ্ঞাপনে অংশনেওয়ার অর্থমূল্য গুগলের এনালিস্টরা হয়তো নির্ধারণ করতে পারবে। এ আয়োজনের থেকে সংগ্রহীত ডাটা যেহেতু আমাদেরই দেওয়া সেটা আমাদের সবার জন্য উন্মুক্ত করে দেওয়া হলে এতটা আক্ষেপ থাকতো না।  আশাকরি ভবিষ্যত উদ্যোগগুলোতে উন্মুক্ত করা হবে।
৫) আমাদের কোনো প্রফেসর, গবেষক, বা  কোনো কোম্পানি পারলে এসব করুক? 
উত্তর- করবে কীভাবে? এতবড় গাছে ছায়া আগবাড়িয়ে টেনে আনলে সেই ছায়ায় কোনো চারা গজাবে না। তাও, আমাদের স্বদেশী পিপীলিকা সহ বাংলা নিয়ে অনেক সফল কাজ অনেকেই করেছেন। সবাই মিলে একটা উন্মুক্ত করপাস করাটা তাই সময়ের দাবি। আমাদের সৃষ্ট করপাসের উপর গুগলকে একচ্ছত্র অধিকার দিয়ে আমাদের কোনো দীর্ঘ মেয়াদী উপকার হচ্ছে না। সরকার গুগলকে পৃষ্ঠপোষকতা না দিয়ে বরং  স্বদেশী গবেষণাকে পৃষ্ঠপোষকতা দিলেই (করপাস  উন্মুক্তকরনের মাধ্যমে, বা আর্থিক প্রণোদনা দিয়ে) সেটাকে ‘বাংলার জন্য’ কিছু করা হিসাবে নাম দেওয়া যায়। তার আগ পর্যন্ত এই আয়োজন স্রেফ ‘গুগলের জন্য চার লাখ’। কুড়ালকে কুড়াল বলাই শ্রেয়। অন্তত গুগগলকে শর্ত দেওয়া যেত বাংলা নিয়ে স্বদেশী গবেষণায় ফান্ড দেবার জন্য। 
৬) বাংলায় অনলাইন ব্যবহারকারী নেই। এ নিয়ে গুগলের কাজ করে আসলে লাভ নেই। তবু ওরা যে এতটুকু করেছে তাতেই তো আমরা ধন্য!
উত্তর- আপনি কি ভাবছেন বাংলাদেশ চিরকাল এমনই থাকবে? আমাদের প্রায় প্রতিটি মানুষের নাগালের মধ্যে আমরা তথ্য প্রযুক্তি নিয়ে যেতে পেরেছি। আমাদের অর্থনৈতিক উন্নতি হচ্ছে প্রতিদিনই। কয়েক বছরের মধ্যেই সবার অংশগ্রহনের মাধ্যমে আমরা একটা প্রযুক্তিনির্ভর রাষ্ট্রে পরিণত হবো। সরকারের ২০২০ ভিশনও তাই বলে। এমন অবস্থায় গুগল সহ সকল বৃহৎ প্রযুক্তি প্রতিষ্ঠান আমাদের এই মার্কেটে এগিয়ে থাকতে চাইবেই।  আজকের আপাত অলাভজনক প্রোজেক্ট ভবিষ্যতের বিলিয়ন ডলারের মার্কেটে ঢোকার একটা দরজা মাত্র। সেই দরজা কারো জন্য খুলে দিতে চাইলে অন্তত বিনিময়ে তারা যেন সঠিক মূল্য পরিশোধ করে সেটা নিশ্চিত আমাদেরই করতে হবে। আগেই বলেছি, করপাস উন্মুক্ত করণ এবং দেশীয় বিভিন্ন বিশ্ববিদ্যালয়গুলোকে বাংলা নিয়ে গবেষণার ফান্ডিংএর অঙ্গিকার এই দুই উপায়ে গুগল সে দাম পরিশোধ করতে পারে। বিনে পয়সায় দুপাতা যান্ত্রিক অনুবাদ করতে দিয়ে আমাদের ভাষার দাম শোধ হবার নয়।  
৭) আচ্ছা, গুগলের জন্য না হয় ৪ লাখ করেছি। ভবিষ্যতে দেশি কেউ আসলে তার জন্য ১৪ লাখ করবো, হয়েছে?
উত্তর- এসব বলে অপ্রিতিকর প্রশ্নবান আপাত বন্ধ করা যায়। কিন্তু একটা ভিনদেশী সুবৃহৎ কোম্পানিকে আমাদের আবেগকে ম্যানিপুলেট করে নিজ সার্থে আমাদের স্বাধীনতা দিবসকে ব্যবহার করতে দেওয়া জাস্টিফাই করা যায় না। স্বদেশী আয়োজনের জন্য আমরা ৪ লাখ কেন দরকার হয় ৪ কোটি শব্দ / বাক্যাংশ যুক্ত করব। কিন্তু এখন যে হাতের চার লাখ সেটা নিয়ে যথেষ্ট আলোচনা সমালোচনা এবং বিশ্লেষণ না হলে আরো অনেক কিছুই এরা করে নেবে আমাদের অজান্তে। আবারো বলি গুগল দানছত্র খুলে বসেনি। এটা উইকিপিডিয়া নয়। ইন ফ্যাক্ট যদি এই আয়োজনকে কাজে লাগিয়ে উইকিপিডিয়া অনুবাদযজ্ঞ করা হত তাহলেও কাজটা দারুণ হতো। 
প্রস্তাবনাটা এমন। ইংরেজী উইকিপিডিয়ার বিভিন্ন বাক্য / বাক্যাংশ বিচ্ছিন্ন ভাবে মানুষের সামনে উপস্থাপন করা হবে। গুগলের এই ইণ্টারফেসটার মত করেই। তারা সেটা অনুবাদ করবে নিজেদের মত করে। স্ট্যাটিস্টিক্যাল ভ্যালিডেশন এর পরে যান্ত্রিকভাবেই অনুবাদ করা বাংলা আর্টিকেল সয়ংক্রিয়ভাবে পুনর্নির্মান করা হবে এবং সেটা যুক্ত হবে বাংলা উইকিপিডিয়ায়। এ ছাড়া এই কার্যক্রমের সময় সংগ্রহীত উপাত্ত উন্মুক্ত করে রাখা হবে ভবিষ্যতে বাংলা নিয়ে গবেষণা ইচ্ছুক যে কারো নাগালের মধ্যেই।… 
সংযুক্তি:- বাংলা-ইংরেজী যান্ত্রিকঅনুবাদক নিয়ে ওপেন সোর্স কাজ আগেও হয়েছে, এবং বেশ কিছু প্রোজেক্ট এখনো চলছে, যেমন,  apertium যা সম্পূর্ণ ওপেন সোর্স সোর্স লিঙ্ক। একটি উন্মুক্ত করপাস পেলে দেশী গবেষকদের করা এই প্রোজেক্টগুলো নিঃসন্দেহে উপকৃত হতো।  

পরিশিষ্ট- 
বাংলা আমাদের মায়ের ভাষা। এই ভাষার জন্য আমরা প্রাণ দিয়েছি। আমাদের স্বাধীনতার বীজ বপন হয়েছে এই ভাষার প্রতি ভালোবাসা থেকেই। পৃথিবীর সকল জাতিই নিজের মাতৃভাষার প্রতি টান অনুভব করে। কিন্তু সেই টান আমাদের মধ্যে আরো গভীরে প্রোথিত। আমাদের দেশটার নামই যে বাংলাদেশ! আর তাই তো বাংলার জন্য কাজ করার কথা বললে লাখো ভলেন্টিয়ার ঝাঁপিয়ে পড়েন প্রাণের সবটুকু আবেগ নিয়ে। আসুন এই আবেগটাকে কোনো কোম্পানির পুঁজি করতে দেবার বদলে সত্যি সত্যি দেশের কাজে লাগাই। বাংলা নিয়ে বাংলা ভাষা নিয়ে বর্তমান এবং অনাগত সব স্বদেশী গবেষণার পথ খুলে দিতে নিজেদের একটি উন্মুক্ত করপাস গড়ে তুলি। এভাবে গঠিত উন্মুক্ত করপাস থেকে বিদেশি কোম্পানিরাও উপকৃত হবে কিন্তু তার উপর একচ্ছত্র অধিকার দাবি করতে পারবে না। স্বাধীনতার মাসে নিজের ভাষার এই স্বাধীনতাটুকু রক্ষা করতে আমরা সোচ্চার হই।


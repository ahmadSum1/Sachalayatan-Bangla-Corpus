জেন সাধনায় বিড়ালের গুরুত্ব 



এক বৌদ্ধ উপাসনালয়ের প্রধান পুরোহিতের নাম ছিলো মায়ু কাগি। তার ছিলো এক পোষা বিড়াল। বিড়ালটা তার এতই প্রিয় যে এমনকি ধ্যান ক্লাসের সময়ও সে তাকে কাছ ছাড়া করতো না। এই বিড়ালের সঙ্গ সে যতটা সম্ভব উপভোগ করতে চাইতো।
তো একদিন সকালে দেখা গেল সেই বৃদ্ধ সাধক মারা গেছে। তার  জ্যেষ্ঠতম অনুসারী এর পরে উপাসনালয় প্রধানের দায়িত্ব নিলো।
অন্য পুরোহিতরা জিজ্ঞেস করল, ‘এখন এই বিড়াল নিয়ে আমরা কী করব?’
পুরোনো শিক্ষকের স্মৃতিস্বরূপ নতুন প্রধান পুরোহিত বিড়ালটাকে জেন সাধনার ক্লাসে উপস্থিত রাখার অনুমতি দিলো। আশেপাশের উপাসনালয়ের অনুসারীরা যারা প্রায়ই অন্যান্য উপাসনালয়ে ভ্রমণ করত তারা একদিন দেখল তাদের এলাকার সব চেয়ে বিখ্যাত মন্দিরে জেন সাধনার ক্লাসে একটা বিড়াল অংশ নেয়। একসময় এই গল্প দিকে দিকে ছড়িয়ে যেতে লাগলো।
এভাবে কাটলো বেশ কিছু বছর। একদিন বিড়ালটা মারা গেল। কিন্তু সেই উপাসনালয়ের ছাত্ররা বিড়ালের উপস্থিতিতে এতটাই অভ্যস্ত হয়ে গিয়েছিলো যে তারা আরেকটা বিড়াল এনে সেই স্থান পূরণ করল। ততদিনে আশে পাশের মন্দিরেও অনুসারীরা তাদের ধ্যানের ক্লাসে বিড়াল রাখা শুরু করেছে। তারা ভাবল এই বিড়ালই মনে হয় মায়ু কাগির খ্যাতি আর  শিক্ষার মানের মূল কারণ। তারা ভুলেই গেল যে সেই পুরোহিত ছিলো একজন মহান শিক্ষক।
এভাবে পেরিয়ে গেল এক প্রজন্ম। একসময়  বিভিন্ন জায়গায় 'জেন সাধনায় বিড়ালের গুরুত্ব' শীর্ষক গবেষণা-নিবন্ধ প্রকাশিত হতে শুরু করল। এক বিশ্ববিদ্যালয়ের অধ্যাপক তো একটি অভিসন্দর্ভই লিখে ফেলল যে, মানুষের মনোযোগ বৃদ্ধিতে এবং ঋণাত্বক শক্তি হ্রাসে বিড়ালের গুরুত্বপূর্ণ অবদান রয়েছে। অ্যাকাডেমিক কমিটিও খুশিমনে সেই অভিসন্দর্ভ গ্রহণ করল।
এভাবেই প্রায় এক শতক ধরে সেই অঞ্চলে জেন সাধনায় বিড়াল একটা গুরুত্বপূর্ণ উপাদান হয়ে রইলো।
তারপর একদিন এক পুরোহিত এলো যার আবার বিড়ালের লোমে অ্যালার্জি। বাধ্য হয়েই সে সিদ্ধান্ত নিলো যে তার নিজের জেন ক্লাসে বিড়াল রাখবে না।
সবাই এর তীব্র প্রতিবাদ জানালো, কিন্তু তারপরও পুরোহিত বিড়ালটাকে সরিয়েই দিলো। কিন্তু সে যেহেতু একজন প্রতিভাবান শিক্ষক, তার ছাত্ররা বিড়ালের অনুপস্থিতি সত্ত্বেও অনেক ভালো করতে লাগলো।
ততদিনে এভাবে সারাক্ষণ বিড়াল নিয়ে সাধনা করাটাও অন্যান্য উপাসনালয়ের কাছে বেশ একঘেয়ে মনে হচ্ছিলো। তার উপর এই শত শত বিড়ালের ভরণপোষণও আরেক ঝামেলা। তাই নতুন সাধকের দেখাদেখি তারাও ধীরে ধীরে তাদের ক্লাস থেকে বিড়াল সরিয়ে দিতে লাগলো। এরপরের বিশ বছরে আবারও যুগান্তকারী সব অভিসন্দর্ভ লেখা হতে লাগলো যাদের শিরোনাম ছিলো এমন, ‘জেন সাধনায় বিড়াল না থাকার গুরুত্ব’ বা ‘অন্য কোনো প্রাণীর সাহায্য ছাড়াই শুধু মাত্র মনের শক্তি ব্যবহার করে জেন জগতে ভারসাম্য রক্ষা’।
আরো এক শতক পেরিয়ে যাবার পরে, এক সময় ঐ এলাকার জেন সাধনার চর্চা থেকে বিড়াল জিনিশটাই উঠে গেল। এভাবে সবকিছু আবার আগের অবস্থায় ফিরে এলেও এরমাঝে প্রায় দুইশ বছর কেটে গেছে।  এত সময় লাগার কারণ, পরের দিকে কেউ একবারও প্রশ্নই করেনি জেন সাধনার ক্লাসে কেন বিড়াল রাখা হয়েছে। একজন লেখক যিনি এই গল্পটা শুনেছিলেন কয়েকশ বছর পরে, তিনি তার নিজের ডায়েরিতে লেখেন,
‘আমরা কয়জন কখনো প্রশ্ন করি যে কেন আমি এই চিরায়ত আচারটা পালন করে চলেছি? আমাদের জীবনে এমন কতগুলো অর্থহীন ‘বিড়াল’ আমরা বয়ে চলেছি যেটাকে অপসারণ করার সাহসই আমরা পাইনা, কারণ আমাদের শেখানো হয়েছে এই ‘বিড়াল’গুলো সবকিছু সুন্দর ভাবে পরিচালনার জন্য অপরিহার্য?’
মূল : পাউলো কোয়েলু
বানান কৃতজ্ঞতা: লাবণ্য,বুনোহাঁস


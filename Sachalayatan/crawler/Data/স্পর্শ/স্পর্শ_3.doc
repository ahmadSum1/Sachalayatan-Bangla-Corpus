পুনর্জন্মের পর 



আমি যখন লিখতে শুরু করি। কতই বা বয়স হবে। সদ্য কুড়ি পেরিয়েছে হয়তো। ভয়ে ভয়ে মনের জানালা একটু খানি খুলি। ফুল পাখি লতাপাতা পিঁপড়া যা কিছু আসে মনে তাই নিয়েই লিখে ফেলি কয়েক লাইন। ব্লগে পোস্ট করার পর অপেক্ষার পালা।… কেউ যদি মন্তব্য করে কোনো। কোনো কোনো দিন সারাদিনেও কেউ কিছু বলে না। ব্লগে তখন অনেক সিরিয়াস লেখকরাও আছেন। দেশ-রাজনীতি নিয়ে তুখোড় প্রবন্ধে ঝড় তুলছেন। সে সব পাতায় ঢুকলেও বেশিক্ষণ থাকা হয় না। আমি ফিরে আসি আমার পিঁপড়েদের চিনিখাওয়ানোর গল্পের কাছে। ব্লগে কিছু মানুষ খুব রাগী। কিছু মানুষ শুধুশুধুই বাজে কথা বলে। মাইনাস দেয়। আমার মনে হয় ওরা আমার লেখায় না আসুক।... এসবের মাঝেই এক কোনায় আমার একটুখানি লেখালিখিঘর। 
ঐ সময়টা ছিলো এক ধরনের এক্সটেন্ডেড শৈশবের মত। কত নতুন বন্ধু হয়েছে! কী অবলীলায় মনের গভীর কথাটা লিখে ফেলেছি তাদের সামনে। কেউ দুদিন আমার ব্লগ কুঠিতে না আসলে অভিমান করেছি। অনুযোগ করেছি তাদের লেখায় গিয়ে। একেকটা মন্তব্য পেলেই খুশিতে চনমন। না, তখনো লেখালিখি করে সব কিছু বদলে ফেলার পণ করিনি। টং দোকানে চায়ের আড্ডায় কোনো বন্ধুর কাঁধে হাত রেখে অজানা জড়তায় যে কথাটা কখনো বলতে পারিনি। ব্লগে নাম না জানা বন্ধুদের কাছে বলেছি অনায়াসে। 
সেই সময় ব্লগে যারা এসেছিলো তারা ছিলো অন্য শ্রেণীর মানুষ। আর্লি এডপ্টার। একদম অচেনা একটা টেকনোলজিকে আপন করে নিতে পারার ক্ষমতা সবার মধ্যে সহজাত না। সম্ভবত এ কারণেই তখনকার অনেকের সাথে এত অন্তঃমিল খুঁজে পেয়েছি। ফুল, পাখি, লতাপাতা নিয়ে লিখেছি যা খুশি। এখন ব্লগের যে চেহারা, তাতে ঐ সময়ের আমি এখন ব্লগে আসলে লেখালিখি শুরুই করতে পারতাম না। ফুল পাখিরা এখন নির্বাসনে। নানান সংগ্রামে লড়তে লড়তে আমরা ভুলতেই বসেছি যে, ‘মন যা চাই লিখতে পারি’র অধিকার নিশ্চিত করতেই এত লড়াই। 
সময়টা কখন যে বদলে গেছে।  এখন আর আমাদের বুক পকেটে জোনাক পোকা নেই। এতদিন এত হাসি খেলা হলো যাদের সাথে, তাদেরই কারো কারো পকেটে রাও ফরমান আলীর ডায়েরি। সেখানে তারা নতুন নতুন নাম লেখে। তালিকা বানায়। স্বাধীনতার ঊষালগ্নে যে সুদীর্ঘ্য বুদ্ধিবৃত্তিক রাত্রির দিকে ঠেলে দেওয়া হয়েছিলো আমাদের, সেই অন্ধকারে আলো হাতে এগিয়ে আসা অভিযাত্রীদের লিস্টি তৈরি হয়। আবারো কি ওরা নিভিয়ে দেবে সব দীপ? হয়তো… হয়তো শিঘ্রই। কিন্তু তার পর? 
এইসব নৈরাশ্যের ভীড়ে আজকাল নিজেকে বৃদ্ধ মনে হয়। কোথায় যেন পড়েছিলাম, তরুণ হচ্ছে তারা যারা ‘আনস্পয়েল্ট বাই ট্রাজেডিস’। অবশ্য রবীন্দ্রনাথের মত চিরতরুণ মানুষও হয়। তার জন্য হাজার ব্যক্তিগত আর সামষ্টিক ট্রাজেডিকে তোয়াক্কা না করার শক্তি থাকতে হয়। থাকতে হয় নিজের চিন্তারাজিকে বিকশিত করার নিরলস প্রচেষ্টা। সেই শক্তি কি আছে আমার রক্তে? 
ফেসবুক, টুইটার দিয়ে যত সহজে ঘৃণা ছড়ানো যায় তত সহজে কি কিছু নিয়ে ভাবানো যায় কাউকে? নিজের গোষ্ঠিবদ্ধতার বাইরে গিয়ে, যে আমার মত না তাকেও, ভালোবাসতে শেখানো যায় কি? তাই তো ফেসবুকে বাঙালীর এই ক্রমবর্ধমান পাকিপনা! আমরা চিৎকার দেই, লিখে যাও লিখে যাও, থেমোনা। আমরা হুংকার দেই, ‘কলম চলবে’। কিন্তু সেই কলম চালিয়ে আসলে কতটা লিখতে পারছি? যাদের লেখা পড়ে প্রচন্ড মুগ্ধতায় ব্লগযুগে জন্মানোর জন্য নিজেকে ভাগ্যবান মনে হতো। যাদের কথায় গভীর কোনো চিন্তায় মগ্ধ হয়ে যেতাম অহর্নিষ। এখন হয় তাদের কলম স্তব্ধ, অথবা বিক্ষিপ্ত। যেসব অগোছালো টুকরো লেখা বেরোয় তাতে পুনর্জন্মের বীজ বপন হয় না। এতদিন ধরে নিজেকে গড়ে আজ এই হাল? 
একটা জিনিস বুঝতে শিখেছি। সবচেয়ে খারাপ ধরনের সেন্সরশিপ হচ্ছে স্বপ্রণোদিত সেন্সরশিপ (self censorship)। কোনো শক্তিশালী গোষ্ঠি বা রাষ্ট্র যখন কোনো জনগোষ্ঠির কন্ঠরোধ করতে চায় তখন সে সরাসরি আইন করে সেনসরশিপ আরোপ করতে পারে। অথবা করতে পারে তারচেয়েও স্মার্ট কিছু। তা হলো সবার অলক্ষ্যে এমন একটা ভীতির পরিবেশ সৃষ্টি করা যেন টার্গেট ইন্টেলেকচুয়ালরা নিজেরাই নিজেদের সংযত করে ফেলে। এতে সংঘাতটা প্রকাশ্য হয় না। মানুষও একটা ছদ্ম স্বাধীনতার ভ্রান্তিতে থাকে। 
জ্ঞানের ইতিহাসে প্রতিবারই প্রগতির শুরু হয় স্ফুলিঙ্গের মত। তারপর কিছুকাল ঝড়ের বেগে এগিয়ে চলা। তারপর আবারো হাজার বছরের অন্ধকার শীতনিদ্রা। আলো নেভানো যত সহজ, জ্বালানো অত সহজ নয়। হাজার বছরের অবনত মস্তক তুলে আকাশ দেখাটা আরো কঠিন। তাই সবকিছু আঁধারে মিলিয়ে যাবার আগে লিখুন। না, শুধু দেশরাজনীতি নয়। শুধু অধিকার আদায়ের দাবি নিয়ে নয়। শুধু আলো আর অন্ধকারের লড়াই নিয়ে নয়। লিখুন, ফুল-পাখি-লতা-পাতা নিয়েই। লিখুন পাহাড় নদী আর ধানক্ষেত নিয়ে। লিখুন তুষার শুভ্র অচিন নগরের কথা। লিখুন আটপৌরে দিনের হাসি কান্নার গান। লিখুন নতুন প্রেমের অপটু গল্প। অবাক শিশুর আবোলতাবোল ছড়া…কারণ দীপ নেভানো সহজ হলেও দাবানল নেভানো অত সোজা নয়।
ওরা চায় আমরা ভুলে যাই ঘাসের ঘ্রাণ, বিকেলের মৌতাত, কিংবা মায়ের মুখ। ওরা চায় নিশ্চিহ্ন হই স্বারোপিত নৈঃশব্দে। কিন্তু ওরা জানে না, যতবারই বদ্ধভূমিতে পাঠাবে ততবারই ফিরে আসবো…  

"যদিও সন্ধ্যা আসিছে মন্দ মন্থরে,
      সব সংগীত গেছে ইঙ্গিতে থামিয়া,
যদিও সঙ্গী নাহি অনন্ত অম্বরে,
      যদিও ক্লান্তি আসিছে অঙ্গে নামিয়া,
মহা-আশঙ্কা জপিছে মৌন মন্তরে,
      দিক্‌-দিগন্ত অবগুণ্ঠনে ঢাকা---
তবু বিহঙ্গ, ওরে বিহঙ্গ মোর,
      এখনি, অন্ধ, বন্ধ কোরো না পাখা।" 


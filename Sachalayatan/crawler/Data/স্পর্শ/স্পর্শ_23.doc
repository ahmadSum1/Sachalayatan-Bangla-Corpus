“আমনে আমাত্তে বেশি বুজেন?”



সবই তো বুঝলাম, কিন্তু...

জাফর ইকবাল স্যারের গত দশ বছরে কোনো বৈজ্ঞানিক পাবলিকেশন নেই কেন?
জাফর ইকবাল স্যার ভার্সিটি বন্ধ করিয়ে ছেলেমেয়েদের দুর্বিষহ সেশন জটের দিকে ঠেলে দিয়েছিলেন। এ অধিকার কি তিনি রাখেন?
জাফর স্যার কেন অমুক বিষয়ে লিখলেন না, কেন পরিমলকে নিয়ে লিখলেন না? নিশ্চয়ই তিনি ওসব সাপোর্ট করেন।
জাফর ইকবাল স্যার নিজের লেখা গণিতের বইয়ের বিক্রি বাড়ানোর জন্য গণিত অলিম্পিয়াড করে বেড়ান।
জাফর স্যার তো আওয়ামী লীগের পক্ষে কথা বলে!
তিনি কেন নিজের ছেলেমেয়েরে বিদেশে/ইংলিশ মিডিয়ামে পড়ালেন?
জাফর স্যারের সাইন্স ফিকশনে নায়করা নাস্তিক। এসব দিয়ে তিনি নাস্তিকতার প্রচার করছেন।
আমেরিকায় ভাত না পেয়ে দেশে চলে আসছে।
ফিজিক্সে পিএইচডি করে কম্পিউটার শেখাবে কীভাবে?
বুয়েট-মেডিকেলের মতো জায়গার কত ছেলেমেয়ে এবার এই লিঙ্ক শেয়ার করেছে জানেন? তার শঠতার বিরুদ্ধে একটি গণজাগরণ সংগঠিত হয়েছে!
জাফর ইকবাল স্যার বাংলা ভাইয়ের চেয়ে কোনো অংশেই কম নন।  তিনিও অগণিত শিশু-কিশোরের ব্রেইন ওয়াশ করছেন প্রতিনিয়ত। তাদের বুকে ঘৃণার বীজ বপণ করছেন।

নারী-পর্দা-হিজাব-বুরখা-নিকাব:

কলা আল্লাহ প্যাকেট করে দিয়েছেন, চকলেটও ফ্যাক্টরি থেকে প্যাকেট হয়েই বের হয়, কিন্তু তাদের চেয়েও অমূল্য যে নারী, তাকে কীভাবে প্যাকেট না করার কথা ভাবি? 
ইরান ও মালয়েশিয়ায় মেয়েরা হিজাব পরে, ওরা কত উন্নত!
পর্দা প্রথা উন্নয়নের পথে অন্তরায় নহে। পর্দা করেও বহু মেয়ে পিএইচডি করছে, স্পোর্টসে অংশগ্রহণ করছে -কীভাবে হল এইটা?
কতো মেয়ে স্বেচ্ছায় বোরখা পরে জানেন?
যারা হিজাব করে না, তারা তো ইভটিজিং এর শিকার হবেই!
একজন মেয়ে যদি নিজেকে সামলিয়ে চলতে না পারে, পুরুষকে প্রলুব্ধ করে, ঐ দুর্বল-কাতর মুমিন যদি নিজেকে সামলাতে না পারে - তাহলে কি সব দোষ ঐ পুরুষের? টাইট জিন্স আর ফতুয়া পড়া মেয়েটার কোনো দোষ নাই?
বোরখা না পরলে সমাজে অসামাজিক কার্যকলাপ বেড়ে যাবে।
বোরখা একটি প্রতিরক্ষা বর্ম।
আপনি কি চান, আপনার মা-বোনরাও বিদেশিদের মতো খুল্লাম খুল্লা হয়ে ঘুরুক? 
সৌদি আরবে যখন বিদেশিনীরা যাবে, তখন তাদের তো বোরখা পরতেই হবে। ওদের দেশে যাবা আবার ওদের আইন মানবা না?
ফ্রান্স বোরখা/নিকাব নিষিদ্ধ্ব করলো কেন? এ কেমন ধৃষ্ঠতা! ব্যক্তিস্বাধীনতায় হস্তক্ষেপ।
বাংলাদেশ বা পাকিস্থানের তুলনায় আমেরিকায় কত বেশি রেইপ হয় জানেন?

যুদ্ধাপরাধ:

এখন সবাই মিলে সামনে এগিয়ে যাবার সময়, তবুও অতীত নিয়ে কেন পড়ে আছি আমরা?
যুদ্ধাপরাধীদের বিচার করলে ঐ আধপেটা খেয়ে থাকা বরগা চাষী কি পেট ভরে খেতে পারবে?
ওরা তো যা করেছে দেশপ্রেম থেকেই করেছে, ওরা চায়নি ৪৭ তে অনেক সংগ্রাম করে পাওয়া তাদের প্রিয় স্বদেশভুমিটা ভেঙে যাক। এমন চাওয়া কি ভুল? পাহাড়িদের ব্যাপারে আমরাও কি তাই করছি না?
ছাগু ছাগু করে যারা হাউকাউ করে তারা উগ্র জাতীয়তাবাদী। নিশ্চই জানেন উগ্র জাতীয়তাবাদ ঘৃণ্য ব্যাপার?
তুমি একজনকে ঘৃণা করো, তাই বলে আমাকেও কি তাকে ঘৃণা করতে হবে?
আমরা যুদ্ধে জিতেছি বলে ইতিহাস আমাদের মতো করেই রচিত হয়েছে। পাকিস্থানি সেনাদের কাঁধে তাই চাপিয়ে দিচ্ছি যুদ্ধাপরাধের দায়।
ঘৃণার বীজ আর কত বুকে নিয়ে ঘুরবো? একসময় তো মানবতার জয় হতেই হবে। মিলে মিশেই এগিয়ে যেতে হবে তাই।
নিরস্ত্র বিহারিদের কি মারা হয় নি?
তাহলে বঙ্গবন্ধু এদের বিচার না করে মাফ করে দিলেন কেন?
আওয়ামীলীগ নিজেই তো জামাতের সাথে জোট করেছিলো। এখন রাজনৈতিক প্রতিপক্ষকে ঘায়েল করার জন্য যুদ্ধাপরাধের বিচারের নাটক করছে।  আপনি কি মনে করেন আওয়ামীলীগ সত্যিই এ ব্যাপারে আন্তরিক?
যারা জামাত-শিবির করে তারা সবাই কি খারাপ? অনেকের তো জন্মই হয়েছে ‘গন্ডগোলের’ অনেকপরে। তাদের কী অপরাধ?
নিজামী, মুজাহিদ, গোলাম আযম, এদের বিরুদ্ধে যুদ্ধাপরাধের কোনোই প্রমাণ নেই! নাহলে এতদিনে তাদে সাজা হয়েই যেত। সব আওয়ামী ষড়যন্ত্র।
পানি, গ্যাস, বিদ্যুৎ, সড়ক, এসব নিয়েই লাখো সমস্যায় হিমসিম খাচ্ছে সরকার। এর মধ্যে সেই কোন অতীতের ঘটনার বিচারের মতো বাড়তি ঝামেলা করার কোনো মানে আছে? ওতে কি বর্তমানের সমস্যাগুলো কাটবে?
শর্মিলা বসু অক্সফোর্ডের মাস্টার, তিনি কি শুধু শুধু মিথ্যা কথা বলবেন? তাছাড়া তিনি পাকিস্তানের না, তিনি একজন বাঙালি।
আমাকে ছাগু ছাগু করছেন, জানেন আমার বাবা কত বড় মুক্তিযোদ্ধা ছিলেন?

এমন সব তীক্ষ্ণ-লক্ষ্যভেদী আকাশ থেকে আমদানি করা যুক্তি/প্রশ্নের সম্মুখীন হই আমরা প্রতিনিয়ত। কখনো ইনি করেন, কখনও উনি করেন। দুদিন পরে ঘুরিয়ে ফিরিয়ে করেন অন্য কেউ। ধৈর্য ধরে উত্তর দিয়ে যাই আমরা অনেকেই। যেমন নিজের কথা বলতে পারি, এখানে উল্লেখিত প্রতিটা প্রশ্ন নিয়েই বিভিন্ন উপলক্ষ্যে কত শত ঘন্টা, কত শত কী-স্ট্রোক যে অপচয় করেছি তার ইয়ত্তা নেই। ছাগুদের মস্তকে কিছু ঢুকবে না জেনেও তাহলে কেন এই অপচয়ে লিপ্ত হই? হই অন্যদের কথা ভেবে- নতুন কেউ যেন আগপিছু না ভেবেই এসব কুযুক্তির ফাঁদে না পড়েন। আবার কখনও নিজের মতামত ব্যাখ্যা করার দায়িত্ববোধ থেকে। এভাবে কত চিন্তাঘন্টা, কত শ্রমঘন্টা, যে ফেসবুকের আনাচে কানাচে, ব্লগের কোনো গহীন পাতায় পড়ে রইলো! ছাগু নন এমন সবারই নিশ্চই এমনটা হয়েছে।
এবার এসেছে এ নিয়ে কিছু করার। তাই, একটা সম্মিলিত FAQ পাতা তৈরির উদ্দেশ্য নিয়ে এই পোস্টের অবতারণা। ঘুরেফিরে যেসব প্রশ্ন ছাগু, ছাগুবান্ধব, আর তাদের কুটচালে বিভ্রান্তরা আপনাদের করছেন সেগুলো শেয়ার করুন। এখানে উদাহরণ হিসাবে, মুহম্মদ জাফর ইকবাল, নারী-বুরখা, আর যুদ্ধাপরাধ বিষয়ক কিছু স্যাম্পল প্রশ্ন দেওয়া হলো। এই লিস্ট এখানেই সীমিত নয়। এগুলো বা অন্য আরো বিষয়ে (যেমন- আদিবাসী, মেহেরজান, শর্মিলাবসু, ক্ষুদ্রঋণ, মৌলবাদ, আর্মি,... ইত্যাদি ) যেসব প্রশ্নের সম্মুখীন হচ্ছেন সেগুলোও তুলে ধরুন। নিজের মনে যদি কোনো প্রশ্ন থেকে থাকে তাহলেও নির্দ্বিধায় করুন। এসব প্রশ্নের যদি চমৎকার উত্তর আপনার কাছে থাকে, বা কাউকে কোথাও চমৎকার কোনো উত্তর দিতে দেখে থাকেন, তাহলেও কৃতজ্ঞতাস্বীকারসহ শেয়ার করুন। 
FAQ পাতায়, নবীন কিশোর-তরুণদের বোঝার উপযোগী, সহজ আর সংক্ষিপ্ত উত্তর, ও সেই সঙ্গে বিস্তারিত তথ্যের/আলোচনার জন্য সে সম্পর্কিত খবর/বই/ব্লগ/ডকুমেন্টারি/উইকিপেজ ইত্যাদি উৎসের লিঙ্ক দেওয়া থাকবে। উদাহরণ হিসাবে হিমু ভাইয়ের এই পোস্টটা দেখা যেতে পারে। একদিনে, বা একার পক্ষে এমন প্রকল্প বাস্তবায়ন সম্ভব নয়। কিন্তু ধরুন কখনও আপনি একটি, বুঝে বা না বুঝে করা, ছাগুপ্রশ্নের সম্মুখীন হলেন, বা তার উত্তর দিলেন। সাথে সাথে এসে যদি এখানে সেটা শেয়ার করেন, দেখবেন খুব দ্রুতই পুনর্ব্যবহারোপযোগী একটা বিশাল আর্কাইভ দাঁড়িয়ে গেছে। 
এই শ্রম বিচ্ছিন্নভাবে আমরা প্রতিনিয়তই দিচ্ছি। এখন সময় এসেছে সেটাকে একত্র ও অক্ষয় করার। 
কৃতজ্ঞতা- শিরোনাম সহ, অনেকগুলো প্রশ্ন, আর উৎসাহ দিয়ে সহযোগীতা করেছেন কয়েকজন সহসচল/হাচল(হিমু, অকুতোভয় বিপ্লবী, অনার্য সঙ্গীত, ফাহিম হাসান, টিউলিপ,ইশতিয়াক রউফ, শাহেনশাহ সিমন,শুভাশীষ দাশ, সাফি, তানভীর, নজরুল ইসলাম,... প্রমুখ)। তাদের সহ, আরো যারা এখানে প্রশ্ন ও উত্তর দিয়ে অবদান রাখবেন প্রত্যেককে অশেষ কৃতজ্ঞতা জানাচ্ছি। 


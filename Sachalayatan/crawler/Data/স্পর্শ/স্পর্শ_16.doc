ছাত্ররাজনীতি বিষয়ক প্রশ্নমালা 



আমি আমার ছাত্রজীবনে, ধর্মান্ধ, ধূর্ত, লোভী, খুনে, ধর্ষক বা বিভ্রান্ত ছাড়া কাউকে ছাত্ররাজনীতি করতে দেখিনি। আমি জানি ছাত্ররাজনীতি মানে এসব নয়। আমি জানি, আমার ভাষা, আমার স্বাধীনতা, আমার দেশের ইতিহাস কিভাবে রক্তের অক্ষরে লিখেছে ছাত্ররাই, ছাত্ররাজনীতিই। কিন্তু আমার দুর্ভাগ্য সেই সময়ে আমি জন্মিনি। স্বৈরাচার হঠিয়ে দিতে সমর্থ হয়েছিলো যে ছাত্ররা, তারা ব্যর্থ হয়েছে তাদের মূল্যবোধ, ধ্যান ধারণা, দেশপ্রেম পরবর্তী প্রজন্মের মাঝে সঞ্চার করে যেতে। তারা তাদের নেতৃত্ব তুলে দিয়েগেছে একদল অর্থলিপ্সু হায়েনার হাতে। 
আমি এই “ব্যর্থ” মানুষগুলোর কাছে কিছু প্রশ্ন করতে চাই। 
১) স্রেফ দেশকে ভালোবেসে জীবন বাজি রেখে আন্দলন করেছেন আপনারা। স্বৈরাচার হটিয়ে প্রতিষ্ঠিত করেছেন গণতন্ত্র। কিন্তু পরবর্তীতে কোথায় গেলেন? কেন এই দেশের নেতৃত্ব তুলে নিলেন না নিজ হাতে? কীভাবে রাজনীতিব্যবসায়ীরা দখল করে নিলো সব? কীভাবে পারলেন তা হতে দিতে? 
২) যে চিন্তাধারা, যে সব স্বপ্ন আপনাদের উদ্বুদ্ধ করেছিলো রাজনীতিতে নামতে, সেগুলো নতুনদের শিখিয়ে যেতে ব্যর্থ হলেন কিভাবে? একটা সংগঠন, কোনো ব্যক্তির চেয়ে বহুগুণ বেশি শক্তি ধারণ করে। এমন শক্তিধর একটা জিনিশের নেতৃত্ব যে নবীন কর্মীর বা নেতার হাতে তুলে দেবেন, তাকে নিজেদের আদর্শে গড়ে তুলতে ব্যর্থ হওয়া কি চরম ব্যর্থতা নয়? এ তো দেশকে নিশ্চিত বিপদের দিকে ঠেলে দেওয়া! এই দায় কি অনুভব করেন?
৩) মফস্বলে বড় হয়েছি। আমার রাজনীতির পাঠ হয়েছে সেইদিন, যেদিন এক ছাত্রনেতা বর্ণনা করছিলো কীভাবে কলেজের গার্ডরুমে কোনো এক মেয়েকে আটকে ধর্ষণ করেছে ওরা। ভর দুপুরে। আমারই ব্যর্থতা হয়তো, কিন্তু আমি এর পর শুধু এইসব ছাত্রদেরই দেখেছি মিছিলে, মিটিংয়ে যারা মনে মনে প্রকাশ্য দিবালকে ধর্ষণের অধিকার প্রত্যাশী, অথবা যারা চায় চঁদাবাজি টেন্ডারবাজির অধিকার। প্রশ্ন হলো, রাজনীতির মাঠ ছেড়ে দেওয়ার পরে আপনারা নীরব হয়ে গেছিলেন কেন? কেন আপনাদের লেখনীতে, কবিতা, গানে, নাটকে, প্রবন্ধে উঠে আসেনি যে “ছাত্ররাজনীতি” মানে এসব নয়? মফস্বলে, গ্রামে, দেশের আনাচে কানাচে যত কিশোর-কিশোরী ছিলো, আছে, তাদের সামনে উদাহরণ কোথায়? এমনকি এই আজও টিভি বা মিডিয়ায় আপনারা কেন এত অনুপস্থিত? এত এত সমস্যা চারিদিকে, সেগুলোকে উপ্জীব্য করে কেন প্রচুর নাটক বা গান লেখা হয়নি বা হচ্ছে না? মানুষ শিখবে কিভাবে? আমি যখন হলে উঠেছি তখন আমাকে তো কোনো বড় ভাই রাজনৈতিক আলোচনার জন্য ডাকেনি। হলের জি-এস, প্রেসিডেন্ট নির্বাচনের সময়, শুধু ধর্ণা দিতো কেউ কেউ। নিজের দলেরই অপর প্রার্থীর পিঠে ছুরি মারা আলোচনা ছাড়া “রাজনীতি” শব্দটা আর কোনো অর্থ বহন করে কি না তা জানিনি তাদের থেকে। 
৪) আর ছিলো নিঃসীম অন্ধকারের কিছু জীব। এই দেশের জন্মের সাথে বিশ্বাস ঘাতকতা করেছিলো যারা। এখনো ক্ষণ গুণছে চরম আঘাতের। ধর্মান্ধতা আর মৌলবাদের আবরণে যারা মুড়ে ফেলতে চায় মাতৃভূমি। শিবির, হিজবুত-তাহরীর, সহ আরো কত দল। ওরাতো ঠিকই পত্রিকা ম্যাগাজিন বের করে, ওরা জনে জনে গিয়ে ওদের অন্ধকার মতবাদের বই পুস্তক বিতরন করে বেড়ায় ঠিকই। তার বিপরীতে আপনারা কী করেছেন? নতুন প্রজন্মকে আলোকিত করার দায়িত্ব কি আপনাদের কাঁধেই নয়? 
৫) একটা শব্দ গৌরবময় ইতিহাসের পাতায়, বা অভিধানে কী অর্থ বহন করে, তার চেয়ে গুরুত্বপূর্ণ হচ্ছে ঐ শব্দের ব্যবহারকারী জনগোষ্ঠির মনে শব্দটির অর্থ কী। “ছাত্ররাজনীতি” শব্দটার অর্থ কী দাঁড়িয়েছে সেই জরিপ কি করা হয়েছে সাম্প্রতি? আমরা কি জানি, এ সময়ের বেশিরভাগ মানুষ “ছাত্ররাজনীতি” শব্দটা শুনলেই কেন আঁতকে ওঠে? কী কী ছবি ভেসে ওঠে তাদের মনে? এই চিত্র পরিবর্তনের জন্য কোনো পদক্ষেপ কি নেওয়া হচ্ছে? তা না করে, স্কুল কলেজ পাশ করা কোনো কিশোরকে রাজনীতির ময়দানে ছেড়ে দেওয়া কি তাকে স্রেফ শিকার অথবা শিকারীতে পরিণত করা নয়? 
সরকারী পৃষ্ঠপোষকতায় অস্ত্রহাতে সন্ত্রাসীরা ছাত্ররাজনীতির ময়দানে ছিলো সব সময়ই। সেসব অতিক্রম করেই বড় বড় আন্দলোন হয়েছে এই দেশে। সেইসব দিনের কথা লিখুন, বলুন। সেইসব নেতাদের কথা জানিয়ে দিন সবাইকে। আজকাল প্রতিটি চ্যানেলে টক শো হয় ঘন্টার পর ঘন্টা। আর সাধারণ মানুষ প্রচন্ড আগ্রহ নিয়ে শোনেও সেসব। ওগুলো দেখার দুর্ভাগ্য আমার হয়েছে। বেশিরভাগ সময়ই কিছু বাতিল মাল কিছু আবজাব বকে যাচ্ছে বলে মনে হয়। তাদের বদলে আপনারা কি সোচ্চার হতে পারেন না? নতুন ছাত্রদের মধ্যে যারা “অমানুষ” হয়ে ওঠেনি তাদের বেশিরভাগই আজ “অরাজনৈতিক” হয়ে উঠেছে। তাদের আন্দোলনও তাই হয়ে উঠছে সহজেই গোপন এক্সপ্লয়টেশনের শিকার। এসব ব্যাপারে সতর্ক করার ব্যর্থতার দায়ভারও কি আপনাদের উপর বর্তায় না? কারণ আপনাদের পরে তো স্রেফ একটা বড় শূন্যস্থান। 
এখন নিউ মিডিয়ার যুগ, কোন কথাটি প্রচারিত হবে কোনটা হবে না, তা এখন আর কোনো মিডিয়া মোঘলের মেজাজ-মর্জির উপর নির্ভর করে না। সচেতনতার এই শূন্যস্থান পূরণের এই সূবর্ণ সুযোগটা যদি আমরা নিতে না পারি, “আগামী” কখনই ক্ষমা করবে না সেই ব্যর্থতা।


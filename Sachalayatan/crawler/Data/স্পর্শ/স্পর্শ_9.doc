বোর্হেসের ভুল 



আজ থেকে প্রায় অর্ধ শতাব্দী আগে, হোর্হে লুইস বোর্হেস একবার চোখ বুজতেই ক্ষণিকের জন্য কিছু পাখি দেখতে পেলেন। যদিও সেই কল্পদৃশ্যটির স্থায়ীত্ব ছিলো মাত্র এক পলক, কিন্তু সেটা তার চিন্তাকে নিয়ে যায় ঈশ্বরের অস্তিত্ব সংক্রান্ত এক অবশ্যম্ভাবী উপসংহারের দিকে। বাকিটা আমরা তার মুখেই শুনি, [1]
‘... আমি নিশ্চিত নই, ঠিক কতগুলো পাখি আমি দেখেছিলাম। তাহলে সংখ্যাটা কি অনির্দিষ্ট নাকি সুনির্দিষ্ট? সমস্যাটার সঙ্গে ঈশ্বরের অস্তিত্বের প্রশ্ন জড়িত। যদি ঈশ্বর থেকে থাকে, তাহলে সংখ্যাটা সুনির্দিষ্ট, কারণ ঈশ্বর জানে ঠিক কতগুলো পাখি আমি দেখেছি। যদি ঈশ্বর না থাকে, তাহলে সংখ্যাটা অনির্দিষ্ট, কারণ আর কেউ তো গুণে দেখেনি। যেমন এ ক্ষেত্রে, আমার দেখা পাখির সংখ্যা দশ এর কম, এবং (অন্তত) এক এর বেশি। কিন্তু আমি নয়, আট, সাত, ছয়, পাঁচ, চার, তিন, বা দুইটা পাখি দেখিনি। অর্থাৎ আমি দশ এবং এক এর মাঝামাঝি একটা সংখ্যা দেখেছি, যা নয়, আট, সাত, ছয়, পাঁচ ইত্যাদি নয়। কিন্তু এমন একটা পূর্ণ সংখ্যা, যা নয়ও-না, আটও-না, সাতও-না, ছয়ও-না, পাঁচও-না... অচিন্তনীয়। অতয়েব, ঈশ্বর আছে।’ 
এটা ঠিক যে, এক ও দশ এর মাঝে পূর্ণ সংখ্যা আছে ঠিক আট টি। এবং এটাও ঠিক যে, এক ঝাকে অপূর্ণ সংখ্যক পাখি থাকতে পারে না। কিন্তু মজার ব্যাপার হলো একটা পূর্ণ কিন্তু অনির্দিষ্ট সংখ্যক পাখির ঝাকের ধারণাটা অচিন্তনীয় কিছু নয়। লেজার রশ্মিতে এমন ঝাক আমরা অহরহ দেখি। যেখানে, ফোটনরা দল বেধে বেরিয়ে আসে। একেকটা দলে এক থেকে শুরু করে হাজার হাজার ফোটন থাকতে পারে। ওদিকে ফোটনের ভগ্নাংশ হয় না। মজার ব্যাপার হলো এইসব দলের ফোটন সংখ্যা পূর্ণ হলেও বোর্হেসের পাখিদের মত অনির্দিষ্ট [২]। হয়তো কোনো একটা দলে দশের অধিক ফোটন নেই, আবার অন্তত একটা ফোটন আছেই। কিন্তু তারা নয়, আট, সাত, ছয়, পাঁচ... ইত্যাদি কোনো নির্দিষ্ট সংখ্যা না হয়ে, বরং বিভিন্ন মাত্রায় একাধিক পূর্ণ সংখ্যার একটা সুপারপজিশনে (উপরিপাতিত অবস্থায়) আছে। প্রথাগত ধারণায় ব্যাপারটা অচিন্তনীয়। কিন্তু ধারনা এবং বাস্তবতাকে কেন প্রথাগত গণ্ডি মানতে হবে?
হয়তো বর্হেস, কল্পনায় এমন একটা সুপারপজিশনের ধারণা প্রায় ধরেই ফেলেছিলেন। যা শেষ-মেস ঈশ্বর চিন্তায় পতিত হয়। 
টীকা- 
[1] বর্হেসের ১৯৬০ তে প্রকাশিত গল্পগ্রন্থ “সৃষ্টিকর্তা” (The Maker) -র “পক্ষীবিদ্যীয় উপপত্তি” (Argumentum Ornithologicum) নামক অণুগল্পের অনুবাদ।
[২] কোহেরেন্ট স্টেট।
[৩] সুপারপজিশন, এটা-সেটা  নিয়ে আগ্রহী পাঠকরা দেখতে পারেন এই লেখাটি। 


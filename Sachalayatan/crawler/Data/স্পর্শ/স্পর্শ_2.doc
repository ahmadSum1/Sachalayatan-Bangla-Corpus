সচলায়তন ভাবনা 



শুভ জন্মদিন সচলায়তন! সচলায়তন সূত্রে পরিচিত হয়েছি অনেক মানুষের সাথে। তাদের কেউ কেউ হয়ে উঠেছে একেবারে আত্মার আত্মীয়। এই এক জীবনের সঞ্চয় যে বন্ধুত্বগুলো তার বড় অংশটাই সচলায়তন সূত্রে। সচলায়তন সূত্রেই, দেশ, কাল, সীমানা, বয়স সব কিছু পেরিয়ে সমমনা কিছু মানুষের কাছাকাছি হতে পেরেছি। এমন অনেকে আছে অন্য কোনো সূত্রে দেখা হলে হয়তো আঙ্কেল বলে সালাম দিয়ে চলে যেতাম, আবার এমন অনেকে আছে, যারা হয়তো বড় ভাই বলে হাতের বিড়িটা ফেলে দূরে সরে যেত। এমন অনেকে আছে, যারা এই বাক-অপটু আমাকে অন্য কোথাও দেখলে দাম্ভিক অথবা বেকুব ঠাউরাতো।
জীবনের শ্রেষ্ঠ সময়টাতে অসাধারণ কিছু মুহূর্ত উপহার দিয়েছে সচলায়তন। সেই প্রথম দিনগুলোর কথা মনে পড়ে। একটা পোস্ট দিয়ে চাতক পাখির মত চেয়ে থাকতাম নীড়পাতার দিকে। কখন ছাপা হয়! তারপর উত্তরায় প্রথম সচলাড্ডা। লেখা পড়ে কাউকে হয়তো ভাবতাম ভাবগম্ভীর কোনো বুড়ো, দেখি ২০ বছরের সদ্যকৈশোরত্তীর্ণ তরুণ। কাউকে ভাবতাম একটু ফিচলে টাইপের যুবক, দেখি রীতিমত গুরুগম্ভীর ‘লোক'। রাতবিরাতে দল বেধে হাজির হতাম নজরুল ভাই এর বাসায়। তারপর অবারিত আড্ডা। বই মেলার সময় তো কথা-ই নেই। যেখানে যত কাজ ই থাকুক প্রতিদিন মেলায় আসা চাই। মেলা থেকে লাইভ ব্লগিং হতো। লাইভ ব্লগিং হতো সচলাড্ডা থেকে।
তারপর পেরিয়েছে বহুদিন। সেই স্বর্ণালী সময়টা আসলে আর নেই। বই মেলা এখন একটা মৃত্যুপুরী যেন। হাঁটতে হাঁটতে, সতর্ক দৃষ্টি রাখতে হয় চারিদিকে। সে সময় কী অবলীলায় মনের গহীন কথাটা লিখে ফেলতাম অনলাইনে। তেমন কি আর লিখতে পারি এখন? সেই বন্ধুত্বের পরিবেশটাও কেমন যেন বদলে গেছে। আগে যেমন ছিলো সচল মাত্রই প্রাণের কাছের মানুষ। এখন, একটা গ্রেডিং সৃষ্টি হয়েছে। কেউ কেউ এসে গেছে খুব কাছে, কেউ কেউ এখন আর অত নিকটে নয়। মনে আছে, প্রথম দেশত্যাগের পর, সেই দূরদেশে কাকতালীয়ভাবে কোনো সচলের দেখা পেয়ে যেন প্রাণের বন্ধু পেয়েছি বলে মনে হত। সচল সূত্রে প্রাণের বন্ধু পেয়েছিও। কিন্তু এখন কী যেন বদলে গেছে। হয়তো সচলায়তন নিজেই তার হাসিখেলার কৈশোর পেরিয়ে প্রবেশ করেছে তারুণ্যের কঠিন বাস্তবতায়। এভাবে কি একদিন বার্ধক্যও আসবে? 
একটা সময় পর সচলায়তন স্রেফ হাসিখেলার অনুসংগ হয়ে থাকেনি। আমাদের কারো কারো জীবনের গতিপথই পালটে দিয়েছে আমূল। সচল না থাকলে, রায়হান আবীর, অভিজিৎ দা, শাহরিয়ার মামুন, জিহাদ, জামান, সামিয়া, মুহম্মদ, নজরুল ভাই, নূপুর আপু, রণদীপম দা, আনিস ভাই, সহ অনেকের দেখাই পেতাম না কখনো। কী নিরানন্দ, আর বিবর্ণ একটা যৌবন পার করতাম তখন! 
মনে পড়ে, শীতের রাত। বেশ গভীর। শুনশান রাস্তাঘাট। সচলাড্ডা শেষে হেঁটে ফিরছি গাড়ির খোঁজে। সঙ্গে সদ্য দেখা হওয়া চিরপরিচিত কিছু বন্ধু। সুজনদার আঁকা যুদ্ধাপরাধীদের বিচার চাই স্টিকার লাগাচ্ছি রাস্তা ঘাটে ল্যাম্পপোস্টে। তখন মিলিটারির আমল। দলবেধে ঘোরাঘুরি নিষেধ। জামাত-শিবিরের কেউ যদি আমাকে ধরে? রগটগ যদি কেটে দেয়! কেমন যেন থ্রিল কাজ করত সে সময়টাতে। কিন্তু, মানুষকে জানাতে হবে যে আমরা বিচার চাই। এক সময় সেই দাবি ছড়িয়ে গেল লাখো যুবকের কন্ঠে। আর এখনতো বিচারে সাজাও পেয়ে গেছে অনেকে। কম পথ পাড়ি দেইনি আমরা। 
মাঝে মাঝে কুৎসিত ভুলবোঝাবুঝির সৃষ্টি হয়েছে ব্লগে। হারিয়েছি কিছু সহযাত্রীকে। মাঝে মাঝে কিছু মানুষের মুখোশ খুলে পড়ে গেছে। চিনে গেছি বন্ধু বেশেও শত্রু থাকতে পারে। চিরকাল, শুধু যুক্তি আর সত্যের কাছে দায়বদ্ধ থেকেছি। অন্তত সচলে মতামত প্রকাশে, দ্বিমত প্রকাশে কখনো দ্বিধা করিনি। একটা সময় অবাক হয়ে জেনেছি যে কেউ কেউ গোপনে জামায়াতী/বামাতি এপলোজিস্ট। আবার কেউ কেউ কোনো বিশেষ দলের পেইড ব্লগার! কিছুদিন আগেই কী অনাবিল হাসি-খেলায় মেতে ছিলাম যাদের সাথে তাদের কেউ কেউ কিনা ধর্মান্ধ উন্মাদ। কৈশোরের সেই সহজাত বিশ্বাস প্রবণতায়, 'যাকিছু ভাল তার সাথে প্রথম আলো’ টাইপ কথা বিশ্বাস করতাম। অস্বীকার করব না যে সত্যি-ই ডক্টর ইউনূস, মুসা ইব্রাহীমদের নিয়ে গর্ব হত! কত তর্ক বিতর্ক করেছি এইসব নিয়ে, এই সচলেই। হোমোফোবিক ছিলাম। সচল খুঁজলেই আগা-মাথাহীন ক্লিসে অপযুক্তি দিয়ে তুমুল তর্ক করছি তার প্রমাণ পাওয়া যাবে। কিন্তু এইসব আলোচনার মধ্য দিয়েই গড়ে উঠেছি। সে যুগে, হুঠ করে ‘ট্যাগ' হয়ে যবার ভয় কাজ করত না কারো মধ্যে। এখন কিন্তু কিছুটা করেই। 
তবে সচলায়তন নিয়ে আমার একটা হতাশা আছে। এত সব তরুণ সৃষ্টিশীল মানুষের সংস্পর্শে এসে তখন মনে হতো এদের কেউ কেউ আগামী ছয়-সাত বছরের মধ্যে হয়ে উঠবেন দেশের প্রধান লেখক। কেউ হয়ে উঠবেন শহিদুল্লাহ কায়সারদের মত নাট্যকার। কেউ হয়ে উঠবেন জহির রায়হান এর মত চলচ্চিত্রকার। কেউ হয়ে উঠবেন সত্যজিৎ রায়ের মত আঁকিয়ে, লেখক, গীতিকার, গল্পকার, চলচ্চিত্রকার। কেউ হয়ে উঠবেন সুকুমার রায়ের মত ছড়াকার। মনে হত কী সৌভাগ্য আমার এই যে যাদের সাথে বসে আড্ডা দিচ্ছি এখন, এরাই বাঙালী সংস্কৃতির মূল ধারা রচনা করবে কিছুদিনের মাঝেই। তেমন একটা স্বপ্নের আভা দেখা যেত অন্যদের মাঝেও। কিন্তু কী যেন ঠিক ক্লিক করল না। কিছু কিছু লেখক, কবি বেরিয়েছেন। কিন্তু যেমন একটা সংস্কৃতিক রেনেসার সূচনা হবে ভেবেছিলাম তা আর হয়নি। সম্ভবত আমাদের মাঝে কর্মমুখর থাকার মানসিকতা নেই। একজন রবীন্দ্রনাথ, কিংবা একজন সত্যজিৎকে সেই সকাল থেকে সন্ধ্যা পর্যন্ত, বছরের পর বছর, কখনো নিজের সব সঞ্চয় লগ্নি করে, ধার-দেনা করে নিজের সৃষ্টির পিছনে যেভাবে লেগে থাকতে হয় সেভাবে লেগে থাকার শক্তি হয়তো আমরা অর্জন করতে পারিনি। আর এখন তো দেশে টেকাই দায়। বই লিখে মোড়ক উন্মোচন করব, দেখা যাবে কেউ কুপিয়ে দিয়ে যাবে। তার উপর, আমরা যেন ভুলতে বসেছি, স্রেফ সৃষ্টিসুখের উল্লাসে মেতে থাকা। সুকুমারীয় ননসেন্স ছড়া আর লেখা হচ্ছে কটা? কিংবা স্রেফ মজার জন্য লেখা মজার কোনো গল্প? বাংলা ব্লগগুলো যেন হয়ে উঠছে, পত্রিকার চিঠিপত্র বিভাগ। নানান জন তার অভাব অভিযোগ, আর রাজনৈতিক মতামতই শেয়ার করছেন এখানে। সচলায়তনও যেন সেই ধারায় চলেছে। এর প্রয়োজনও আছে। কিন্তু জীবন যদি শুধু এসব নিয়েই আবর্তিত হয় তাহলে কী দুর্ভাগ্য! কারণ, সঙ্গীত, চিত্রকলা, রম্য, কাব্য, রহস্য, এগুলো ছাড়া জীবন বহনযোগ্য থাকলেও যাপনযোগ্য থাকে না।


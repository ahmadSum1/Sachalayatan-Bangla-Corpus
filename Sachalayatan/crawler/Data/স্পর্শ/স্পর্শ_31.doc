আমার লেসবিয়ান দর্শন (আব্‌জাব)



না এই দর্শন মানে ফিলসফি না। দেখা। দুদিন আগের ঘটনা। ল্যাব থেকে বেরুতে একটু দেরী হয়ে গেছে। ৯৬ নাম্বার বাসে করে এসেছি ক্লেমেন্তি স্টেশনে। উপরে উঠলেই এম আর টির (নগর-রেল) প্লাটফর্ম। তবে সম্ভাবনা আছে লাস্ট ট্রেন মিস করার। তাই হেঁটে পাশেই বাস টার্মিনালে চলে গেলাম। ৯৯ নাম্বার বাসটা আমার বাসার ওদিক দিয়ে যায়। চলেও অনেক রাত অবধি। দেখি পাই কিনা। সামুয়েল বাটলারের প্রায়আত্মজীবনীমুলক উপন্যাস 'The Way of All Flesh' পড়ছিলাম। ল্যাব থেকে বেরিয়েই শুরু করেছি। কেবল শুরু অংশ। সেখানে বাটলার সাহেব এক ছেলের বর্ণনা দিচ্ছে। খুবই ভালো ছাত্র, সেকেন্ড টেকেন্ড নাকি মোটেই হয় না। বই আমার মোবাইল ফোনের মধ্যে। হাটতে হাটতে আমি ৯৯ নাম্বার বাসের লাইনে গিয়ে দাঁড়ালাম।
লোহার বেড়া দিয়ে কিউ ফিক্স করা। সেখানে হেলান দিয়ে বসার সুবিধাও আছে। আমার সামনে লাইনে মাত্র দুইজন। দুজনই মেয়ে। ভার্সিটিপড়ুয়া মনে হলো। তো আমি গিয়ে দাঁড়াতেই(আসলে হেলান দিয়ে সেমিবসা) একটা মেয়ে আরেকটা মেয়েকে আলতো চুমু দিয়ে দিলো। আমি খেয়াল করলেও তেমন গুরুত্ব দিলাম না। মেয়েরা এমনিতেই আবেগপ্রবণ হয়। বান্ধবীর সাথে দেখা হলে জড়িয়ে ধরা, বা ধরে চুমু দিয়ে দেওয়াটা স্বাভাবিক। আমাদের দেশেও দেখেছি। আমি পড়ায় মন দিলাম। এখন যেহেতু গ্রীলের উপর হেলান দিয়ে বসে আছি। সামনের মেয়েদুটো এখন আমার বাম পাশে। 
একটু পরেই দেখি পাশে কেমন যেন খচখচানি শব্দ হচ্ছে। আমি ঘুরে তাকালাম। মোবাইল ফোনে যারা বই পড়েছেন তারা জানবেন, যে এতে চোখের ফোকাস খুব কাছে চলে আসে। এবং কিছুক্ষণ পড়ার পর হঠাত চোখ তুললে সব কিছু অস্পষ্ট লাগে। আমার দৃষ্টিও তেমন অস্পষ্ট। ঘোলা। তো দৃষ্টি একটু পরিষ্কার হয়ে আসতেই যা দেখলাম তাতে আমার চক্ষু চড়কগাছ!
এদেশে আসার পরে ক্ষুদ্র পোষাক থেকে শুরু করে লোকারণ্যে চুম্বনদৃশ্য এসবই নরমাল হয়ে গেছে। এখানে বাসের লাইন, বা এটিএম-এর কিউ, বা যে কোনো জয়গাতেই দেখা যায় সময় যখন কাটতে চাচ্ছে না অমনি বয়ফ্রেন্ড-গার্লফ্রেন্ডরা চুম্বন শুরু করে। কেউ অবশ্য ফিরেও তাকায় না। তবে আমি আদেখলা টাইপ হওয়ায় মাঝে মাঝে তাকাই। ছেলেটার উপর ঈর্ষা বর্ষণ করি। কিন্তু এখানে দেখি এক তরুণী আরেক তরুণীকে প্রগাঢ় চুম্বনাবদ্ধ করে ফেলেছে। আমার থেকে দুই বিঘত দূরে। লাকি মি!
আশেপাশের কেউ যথারীতি কিছুই দেখছে না। এই বাসের কিউটাই ততক্ষণে বেশ বড় হয়েগেছে। ছেলে বুড়ো আর বুড়ি কয়েকজন। টার্মিনালে ড্রাইভার, গার্ড, ফোরম্যানরাও আছে। তবে কেউ তো আর আমার মত আদেখলা না। আমার ততক্ষণে ‘মন বসেনা পড়ার মোবাইলে’ অবস্থা। স্যামুয়েল বাটলার এইসব কী লিখেছে! ছাই মাথা, ব্লা ব্লা ব্লা... আমা পাশের মেয়েটা বেশ স্থির আছে। কিন্তু তার ওপাশের মেয়েটাকে বেশ অগ্রাসী মনে হচ্ছে।
অগ্রাসী মেয়েটার হাতে ধরা একটা মিনারেল ওয়াটারের বোতল। ‘আইস মাউন্টেইন’। এই ব্রান্ডটাই এখানে বেশি চলে। একটু পরে মেয়েটা তার বোতল খুলে পানি খেতে শুরু করলো। কিন্তু ঘটনা সেখানেই শেষ না। তারও একটু পরে সে স্থির মেয়েটাকে পানি খাইয়ে দিতে শুরু করলো। কিন্তু সেটাও তেমন কিছু হতো না, যদি না ব্যাপারটা পাখিমাতা যেভাবে পাখি ছানাদের খাইয়ে দেয় সেভাবে না হতো! আমি ভাবলাম আমার মনে হয় এভাবে বার বার ফিরে ফিরে তাকানো ঠিক হচ্ছে না। তাই পড়ায় মন দিলাম বেশি করে। কিন্তু তাতে রক্ষে নেই। একটু পরে পানি ট্রান্সফারের সময় তার কিছু এসে পড়লো আমার পায়ের পাতায়। আমি চমকে তাকালাম বামে। অগ্রাসী মেয়েটা আমাকে দুয়েকবার সরি বললো। স্থির মেয়েটা তখন খাবি খাচ্ছে।
আর তখনই বাস এসে গেলো। দোতালা বাস। স্থির মেয়েটা আর আমি গিয়ে উঠলাম বাসে। নিচ তলায়। অন্য মেয়েটা উঠলো না। ও মনে হয় প্রেমিকাকে বাসে উঠিয়ে দিতে এসেছে। বাস চলতে শুরু করার পরে দেখি বাইরের মেয়েটা জানালার ধারে। বাসের সাথে সাথে চলছে সেও। সিনেমাটিক স্টাইলে। তারা কাঁচের উপর হাত রেখে একে অপরকে শেষ বিদায় জানালো। বাসের গতি তখন বেড়ে গেছে বেশ।
তারও অনেক পরে আমার যখন প্রায় নামার সময় হলো। আমি উপন্যাস থেকে চোখ তুলে দেখি মেয়েটা কাঁদছে। আচ্ছা, একটা মানুষ কাঁদে কখন? মায়া লাগলো খুব।
হৃদয়ের ব্যাপার-স্যাপার। বুঝতে শিখবো যে কবে? 


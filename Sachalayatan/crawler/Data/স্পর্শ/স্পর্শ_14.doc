সন্তুষ্টির সীমা



আমাদের সময়ে পরীক্ষায় এ, বি, সি, ডি না দিয়ে নাম্বার দেবার নিয়ম ছিলো। বোর্ডের পরীক্ষায় প্রাপ্ত বিভিন্ন বিষয়ের এসব নাম্বার যোগ করে একটা মেধাতালিকা করা হতো। সেই তালিকার প্রথম ২০ জনকে বলা হতো, ওরা স্ট্যান্ড করেছে। তো তেমনই এক ফলাফল ঘোষণার দিনে আমার এক বন্ধুর বাড়ীতে থম থমে অবস্থা। চুলায় হাঁড়ি চড়ছে না। বেচারা নাকি কয়েক মার্ক্সের জন্য প্রথম হতে পারেনি। শুধু বাড়ির লোকই না, এলাকাবাসীও হতাশ। ওদিকে আমি ফার্স্ট ডিভিশন পেয়েই বুক চিতিয়ে ঘুরে বেড়াচ্ছি। মিষ্টি বিতরণ চলছে। সালাম করে দুয়া সংগ্রহ চলছে। পথে দেখা, এক বড় ভাইয়ের সাথে। সে তৃতীয় বারের প্রচেষ্টায় পাশ করে গেছে। খুশিতে তার পরিবার হুলুস্থুল বাধিয়ে দিয়েছে। ইয়া বড় এক গরু কিনে এনেছে। সেটা জবাই দেবার উদ্দেশ্যে চেপে ধরতেই গাঝাড়া দিয়ে গেছে ছুটে। গরুর কাছে কেউ ঘেষতে পারছে না। সব মিলিয়ে উৎসব উৎসব পরিবেশ।
এতদিন পরে সেসব পুরানো  কথাটা তুললাম সন্তুষ্টির সীমা নিয়ে কিছু বোঝাপড়া করতে। দেখুনই না, একেক রকম ফলাফল করে একেক জন একেক মাত্রায় সন্তুষ্ট, সুখী বা অসুখী। নাম্বার বেশি না কম, সেটা কোনও ব্যাপারই না। মুখ্য ব্যাপার হলো, ঐ ব্যক্তির সন্তুষ্টির সীমা কতটা? এ প্রসঙ্গে সুখ নিয়ে নানান সময়ে চোখে পড়া আন্তর্জাতিক জরিপের কথা মনে পড়ে। ওসব তালিকায় চোখ রাখলেই এক রকম অদ্ভুত অনুভূতি হয়। তামাশাটা কে করছে ঠিক বুঝে উঠতে পারি না। সুখী দেশের তালিকায় শীর্ষস্থানের আশেপাশেই থাকে বাংলাদেশ। যেমন, এটা [ ১ ]। দেখুন কীভাবে উন্নতির শিখরে থাকা সব দেশকে সুখের পাল্লায় আমরা পিছনে ফেলে দিয়েছি। ২০১২ সালের জরিপ অনুযায়ী বিশ্বের ১১তম সুখী দেশের নাগরিক আমরা। এর আগে ২০০৯ সালে ছিলো ৩১ তম স্থান আর তারও আগে ২০০৬ সালে ৪১ তম। এই হারে সুখ বাড়তে থাকলে ২০১৫ সাল নাগাদ বিশ্বের ১ নাম্বার সুখী দেশ হওয়া আমাদের আর ঠেকায় কে?
তো, ঐ যে বড় ভাই কয়েকবারের প্রচেষ্টায় পাশ করে নিজের পুরো পরিবারকে সুখী করে তুলেছে, সেই সুখও শুদ্ধতম সুখ। আবার যে বন্ধুটি সেকেন্ড স্ট্যান্ড করে ফেলায় পুরো পরিবারের মন ভেঙ্গে গেছে, তাদের অসুখও শুদ্ধতম অসুখ। নিজের সন্তুষ্টির সীমা নির্ধারণ করার অধিকার এবং সেই অনুযায়ী নিজেকে সুখী বা অসুখী হিসাবে চিহ্নিত করার অধিকার প্রতিটা মানুষেরই আছে। পাঠক হয়তো ভাবছেন, এ সবকিছু স্বীকার করে নিলে একজন তৃতীয়পক্ষ হিসাবে অন্যের সুখ-সন্তুষ্টি নিয়ে আলোচনা করার কী আছে? যার যেমন ইচ্ছে সুখে থাক, কারো ক্ষতি না করলেই হলো- এটা মেনে নেবার পরেও আলোচনার কী থাকতে পারে, তা নিয়েই এই লেখা।
সেই সুখী মানুষের জামার গল্পটা মনে আছে? রাজামশাইয়ের দুরারোগ্য ব্যাধি। বৈদ্য নিদান দিলো, শুধু মাত্র কোনও সুখী মানুষের জামা পরলে এই রোগ সারবে। পেয়াদারা সারা রাজ্য খুঁজেও একজন সত্যিকারের সুখী মানুষ পেলো না। পরে বনের মধ্যে একজনের হাসি শুনে বোঝা গেল এই লোকই সুখী। কিন্তু হায়, সুখী মানুষটির কোনও জামা নেই। সে গাছের নীচে থাকে, বনের ফলমূল খায় আর এত সুন্দর পৃথিবীটাকে প্রাণভরে উপভোগ করে। তার চেয়ে আসলেই সুখী আর কেউ নেই। আরও-চাই, আরও-চাই, করার পরিবর্তে স্রেফ যা পাওয়া গেল তাতেই যে মহাসুখ, সেটা বোঝাতে আমাদের এই গল্প শোনানো হয়। বস্তুত, বাঙ্গালী জাতির মধ্যে এমন কাউকে খুঁজে পাওয়া মুশকিল যে কিনা শৈশবেই এই গল্প শোনেনি, বা শুনে অভিভূত হয়নি। আমাদের এই বঙ্গীয় ব-দ্বীপ এলাকার চিরায়ত দর্শনই যেন সুনিপুণ ভাবে গেঁথে ফেলা হয়েছে এই গল্পে। কিন্তু ভালো করে দেখলেই এর ফাকিটা ধরা পড়ে। এই গল্পের অবস্থাটা অনেকটা, বোরখা না পরার মানেই হলো বিকিনি পরে ঘুরে বেড়ানো মত। সুখী হতে হলে সব ছেড়েছুড়ে রীতিমত নাগা সন্ন্যাসী হতে হবে। শিখে নিতে হবে প্রায় কিছু না পেয়েই সন্তুষ্ট হবার উপায়। নেই কোনও মধ্য পন্থা! বোনটা মারা যাক আগুনে পুড়ে বা দালান চাপা পড়ে, ভাইটা গাড়ির চাকায় পিষ্ট হোক, তারপরও সকাল-সন্ধ্যা গাধার খাটুনি খেটে, রাস্তায় দুর্বিষহ অরাজকতা সহ্য করে বাড়ি ফিরে দু-মুঠো নুন-পান্তা জুটলেই আলহামদুলিল্লাহ । আমি বিশ্বের ১১তম সুখী। না, কেউ নিজেকে সুখী মনে করলে, বা অল্পতেই সুখ বোধ করলে, তাকে “তুই আসলে অসুখী” বলা আমার উদ্দেশ্য নয়। স্রেফ নিজেদের সন্তুষ্টির নিম্নসীমাটা আরেকটু বাড়িয়ে দেওয়া যায় কি না সেটাই বলতে চাই। যা কিছু পেলাম তাই নিয়েই সুখে থাকার দর্শন আমাদেরকে যে নিদারুণ শোষণের লক্ষ্যবস্তু করে তুলেছে সেটা নিয়ে কথা বলার সময় এসেছে।
পরীক্ষায় নাম্বার পাবার উদাহরণেই চলে যাই। অল্প নাম্বার পেয়ে কেউ সুখী হতেই পারে। (যেমন আমি হই)। কিন্তু এ ধরনের ধ্যান ধারণা যদি সব ছাত্রের মধ্যে ঢুকে যায়? (একেবারে সবার মধ্যে) তাহলে বড় হয়ে ভালো ডাক্তারটা হবে কে? টেনেটুনে পাশ করা জ্ঞান দিয়ে ডাক্তারি করলে চলবে? যে বড় ভাইয়ের পরিবার সেদিন তাদের ছেলে কোনও রকম পাশ করাতেই সুখী, কাল তাদের কেউ অসুস্থ হয়ে পড়লে পড়াশুনায় গড়িমসি করা টেনেটুনে পাশকরা ডাক্তারের কাছে কি সে যেতে চাইবে? ভুল চিকিৎসার কবলে পড়ে, তার ঐ অল্পতেই তুষ্ট হবার সুখ উড়ে যাবে নিমেষে। অবশ্য বলা যায় না, অসুখে মারা পড়তে পড়তেও সে নিজেকে সবার চেয়ে সেরা সুখী হিসাবে দাবী বা অনুভব করতেই পারে। কিন্তু এই লেখাটা ক্লিনিক্যাল সাইকোলজি নিয়ে নয়। তাই আর সেই আলোচনায় যাবো না। এসব বলার উদ্দেশ্য হলো, সবাই মিলে সন্তুষ্টির সীমা কমিয়ে ফেলাটাও সবাই মিলে সারাক্ষণ “আরও-চাই আরও-চাই” করতে থাকার চেয়ে কোনও অংশেই কম ভয়ঙ্কর নয়। মাঝখান থেকে অল্পতেই সুখী হওয়া মানুষকে খুব সহজে শোষণ করা যায়। আমার তো মনে হয়, এইসব “সুখী মানুষের জামা” মার্কা গল্প এত প্রচারিত হবার পিছনে শোষণ যোগ্য একটা জাতি গড়ে তোলার উদ্দেশ্য ভালোমতোই কাজ করেছে।
এ প্রসঙ্গে মনে পড়ে রসাল ও স্বর্ণ লতিকা নামক কবিতাটা। রসাল হলো আমগাছ। তাতে সুমিষ্ট ফল ধরে। সে মহীরুহ। মাথা উঁচু করে দাড়িয়ে থাকে বনের মধ্যে। তার গর্বের শেষ নেই। স্বর্ণ লতিকা পরগাছা লতা। তাই সে তাকে তাচ্ছিল্য করে। একদিন প্রচণ্ড ঝড় আসে, আর সেই ঝড়ের আঘাতে রসাল ভেঙ্গে পড়ে। কিন্তু স্বর্ণ লতিকা টিকে যায় ঠিকই। মাইকেল শেখাতে চেয়েছিলো বেশি গর্ব করলে পতন। কিন্তু কই, রসালের পতন তো তার গর্বের কারণে হয়নি, হয়েছে এই কারণে যে সে অনেক বড় ছিলো। তাই পাঠকের কাছে মেসেজ পৌছায়, বেশি বড় হতে গেলে পতন, তারচেয়ে আগাছা পরগাছা হয়ে বেঁচে থাকলে টিকে যাবে তুমি। এবং তা-ই হয়ে চলেছে। আমাদের দেশে মহীরূহ হয়ে ওঠার সাধনা কম। পরগাছা জীবন নিয়ে সুখী মানুষের জামা পরে  কাটিয়ে দেবার সাধনাই বেশি। বড় হলে, ফলদায়ী, ছায়াদায়ী, হলে ঝড় ঝাপটাও তোমার গায়ে বেশি লাগবে, এবং কখনো সখনো তুমি ভেঙ্গে পড়তেই পারো। কিন্তু সেই ভেঙ্গেপড়াও যে, স্বর্ণ লতিকার পরজীবী জীবনের চেয়ে হাজার গুনে ভালো সেটা আর কেউ বলছে না।
কিছুমিছু পেলেই সন্তুষ্ট হয়ে না যাওয়ার যে সুফল আছে তার একটা উদাহরণ এখানে প্রাসঙ্গিক। যেমন আমাদের সাকিব-আল হাসান। দেশের সেরা ক্রিকেটার হয়েই সে ক্ষান্ত দেয়নি। পুরো বিশ্বের সেরা ক্রিকেটারের স্থান সে ছিনিয়ে নিয়েছে। আশরাফুল বা আরও অনেকের মত জাতীয় দলে ঠাই পেয়েই, বা খেলায় “সম্মানজনক হার” পেয়েই খুশিতে বগল বাজানো বাদ দিয়ে সে হয়ে উঠেছে বাংলাদেশ দলের দৃঢ়তার প্রতীক। পুরো বাংলাদেশের জন্যই একজন অনুপ্রেরণার উৎস। তার সঙ্গের আরও অনেক খেলোয়াড়ই হয়তো প্রাথমিক সাফল্যের পরে গা-ঢিলা দিয়েছে। কিন্তু সেটা তার বেলায় ঘটেনি। এবং আমি নিশ্চিত, তার এই অর্জন, শুধু ক্রিকেটই না, আরও অনেক ক্ষেত্রেই আমাদের ছেলে-মেয়েদের অনুপ্রেরণা যোগাবে।
শ্রেষ্ঠত্ব শুধু বিদেশীদের অর্জনের বিষয় নয়, আমাদেরও ওতে ন্যায্য দাবি আছে। বঙ্গদেশে জন্ম নেওয়া প্রকৌশলী এফ আর খানকে বলা হয় স্ট্রাকচারাল ইঞ্জিনিয়ারিং এর আইনস্টাইন। সে-ই প্রথম স্কাই স্ক্র্যাপার বানানোর কৌশল বের করে। এর আগে শতশত তলা একটা দালান দাড়া করিয়ে রাখা স্রেফ অসম্ভব বলে মনে করতো সবাই। আজ তার কৌশল প্রয়োগ করে সারা পৃথিবীতে শতশত আকাশ চুম্বী স্কাই স্ক্র্যাপার। আর আমাদের দেশে ছয়তলা ভবনই ভেঙ্গেপড়ে অহরহ। স্কাই স্ক্র্যাপারের কী দরকার? ভাঙ্গা কুটিরেই আমরা সুখী। নিজের ভিতর থেকে উচ্চাকাঙ্ক্ষা দূর করতে গিয়ে, আমরা সবরকম আশা-আকাঙ্ক্ষা-ই দূর করে বসে আছি। নজরুলের ভাষায়,
“বাহিরের দিকে মরিয়াছি যত
ভিতরের দিকে তত,
গুনতিতে মোরা বাড়িয়া চলেছি
গরু-ছাগলের মত।”
আমি বলছি না, যে এখন আদাজল খেয়ে স্কাই স্ক্র্যাপার  বানাতে উঠে পড়ে লাগতে হবে। কিন্তু ভেবে দেখুন, আমাদের ভিতরে (জীবিত) বিভিন্ন ক্ষেত্রের (চলচ্চিত্র, সঙ্গীত, চিত্রকলা, লেখালিখি, প্রকৌশল, চিকিৎসা, বিজ্ঞান, গণিত, অর্থনীতি, ব্যবসা, রাজনীতি ইত্যাদি ইত্যাদি) বিশ্বসেরা মানুষ কম হলেও আমাদের সমস্যাগুলো সবই বিশ্বসেরা। যেমন- কদিন পরে সমুদ্রের উচ্চতা বাড়লে সবার আগে ডুববো আমরা। এত ঘন জনবসতিতে প্লেগ টাইপের কোনও মহামারি ছড়ালে সবার আগে নির্মূল হবো আমরা। পাশের দেশ, আমাদের নদীনালাগুলো বন্ধ করে দিলে শুকিয়ে কাষ্ঠ হয়ে যাবো সবার আগে। এত জনসংখ্যাকে জনশক্তিতে রূপান্তর করার জন্য যে ধরনের রাজনৈতিক, অর্থনৈতিক সমস্যার সম্মুখীন হতে হবে, তেমন সমস্যা পৃথিবীর আর কোনও দেশের আছে কি না সন্দেহ। এইসব সমাধানের জন্য, প্রতিটা ক্ষেত্রের সাকিব আল হাসানের মত বিশ্বসেরাদের দরকার আমাদের। সেই সঙ্গে প্রতিটা মানুষের মধ্যে স্বর্ণ লতিকার জীবন ছেড়ে, একটু ফলদায়ী হবার স্পৃহা থাকা দরকার। বোঝার সময় এসেছে, বড় হবার আকাঙ্ক্ষা মধ্যে লজ্জার কিছু নেই। এবং যে সত্যই বড়, তার মুখে একটু আধটু বড়াইও মানায়।
একটা জাতির মধ্যে ঠিক কতটুকু উচ্চাকাঙ্ক্ষা থাকা উচিত, সেটা নিশ্চিত করে বলা কঠিন। কিন্তু আমাদের মধ্যে যে উচ্চাকাঙ্ক্ষার চাষবাস আরেকটু বাড়ানো দরকার, সেটা নিশ্চিত করেই বলা যায়। কোথায় গিয়ে থামতে হবে, সেটা বলবে সেই পরিবর্তিত সময়ের মানুষেরা। অন্তত এখন, আমাদের আর খুব অল্পতেই তুষ্ট থাকার উপায় নেই।
সূত্র-
[১] http://en.wikipedia.org/wiki/Happy_Planet_Index


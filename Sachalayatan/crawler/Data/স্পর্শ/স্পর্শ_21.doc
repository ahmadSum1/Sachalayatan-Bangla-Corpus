রাব্বানী স্যারের টেড-টক ও কিছু বিক্ষিপ্ত ভাবনা



টিউবওয়েল এর ব্যবহার নিয়ে প্রচার প্রচারণা হয়েছে, কারণ কেউ না কেউ এ থেকে টাকা বানাতে পেরেছে। সেখানে ৬০ ডিগ্রি সেলসিয়াসে ২০ মিনিট রাখলেই পানি ডাইরিয়াটাইপ জীবানু মুক্ত হয়ে যায়, এই কথাটি প্রচারিত হচ্ছে না। কারণ, এ থেকে টাকা বানানোর উপায় নেই[১]। ওদিকে টিউওয়েলের পানি ব্যবহার করতে গিয়ে আর্সেনিক সমস্যায় ভুগছে বিশাল জনপদ। একটা প্রযুক্তি আবিষ্কারের সাথে সাথে 'বাজারজাত' করাও কতটা গুরুত্বপূর্ণ সেটা বোঝা যায় এখান থেকে । 
যদি স্রেফ 'জনস্বার্থে' সরকার বা কোনো চ্যারিটি অরগানাইজেশন কোনো টেকনলজিকে জনগনের কাছে নিয়ে যাবে - এমন ভাবা হয় তাহলে কিন্তু সরকার বা এমন সব প্রতিষ্ঠানের জনকল্যাণ করার'সদিচ্ছা' সেখানে মূল নিয়ামক হয়ে দাঁড়ায়। আর 'তৃতীয় বিশ্বে' সরকারগুলো জনকল্যানে কতটা সদিচ্ছ সেটা তো আমরা জানি-ই। এখানে কিছু ভাবনার বিষয় আছে।
স্যার তার এত চমৎকার সব টেকনলজি 'প্যাটেন্ট' করেননি। এমন সিদ্ধান্ত নিতে কত বড় হৃদয় থাকা দরকার সেটা আমরা সবাই জানি। যেসব প্রযুক্তি মানব জাতির বৃহত্তর কল্যাণে লাগে, সেগুলো পেটেন্ট করা এক ধরণের নীচ ধৃষ্ঠতা ছাড়া কিছুই না। 
এ প্রসঙ্গে একটা চিন্তাও মাথায় আসে। যেমন, বিজ্ঞান-প্রযুক্তি নিয়ে গবেষণার জন্য 'ফান্ডিং' দরকার। তৃতীয় বিশ্বের সরকারগুলো এ ধরনের ফান্ডিংএ যতটা না অপারগ তার চেয়ে অনেক বেশি অনিচ্ছুক। তাই সরকারের উপর ভরসা করা সম্ভব হয় না। এই চিত্র খুব শিঘ্র বদলানোরও কোনো সম্ভাবনা নেই। বাকি থাকে দেশী প্রতিষ্ঠান থেকে ফান্ডিং,বা বৈদেশিক ফান্ডিং। দুটোই হতে পারে নানান রকম। কেউ হয়তো স্রেফ, চ্যারিটির উদ্দেশ্যে ফান্ডিং করবে। আবার কেউ করবে তাদের নিজস্ব্য ইন্ডাস্ট্রিয়াল প্রসেসের কোনো সমস্যা সমাধানের নিমিত্তে, বা স্রেফ বিজ্ঞাপনের জন্য। কিন্তু বাইরের এইসব প্রতিষ্ঠান থেকে যে 'টাকা' আসে, সেটাও কেউ না কেউ 'আয়' করেছে। এবং সিদ্ধান্ত নিয়েছে প্রযুক্তি খাতে বিনিয়োগ অথবা দানের। এই দ্বিতীয় বা তৃতীয় পক্ষের আয় ও ইচ্ছার উপর থেকে নির্ভরতা কমিয়ে, কীভাবে একটা গবেষণা প্রতিষ্টানকে স্বনির্ভর ও সয়ংসম্পূর্ণ করা যেতে পারে? যে কোনো বৈজ্ঞানিক, বা প্রযুক্তিগত ইনোভেশন যেটা শত যুগের শত মানুষের শ্রম ও মেধার সম্মিলিত ফলাফলের উপর দাঁড়িয়ে থাকে, সেটাকে পশ্চিমা স্টাইলে 'শেষ ব্যক্তির প্যাটেন্ট' না করেও কীভাবে তা থেকে একটা 'সাসটেইনেবল' রেভিনিউ আয় করা যেতে পারে, যা পরবর্তি ইনোভেশনকে জ্বালানী (টাকা অর্থে) যোগাবে আবার একই সঙ্গে উদ্ভাবিত প্রযুক্তিকে নিয়ে যাবে তৃণমূল মানুষের কাছে? এই চিন্তাটা ঘুরছে মাথায় বেশ কিছুদিন থেকে।
'লো টেকনলজি বাট মডার্ন কনসেপ্টস' এই গুরুত্বপূর্ণ কথাটা স্যার উল্লেখ করতে ভোলেননি তার টেড টকে। অনেক সময়, বিশেষ করে হাতের কাছে পাওয়া সুলভ যন্ত্রাংশ বা উপকরণ দিয়ে বানানো প্রযুক্তির ক্ষেত্রে এক ধরনের বিভ্রান্তি কাজ করে অনেকের মাঝে। এক ধরনের ভাবনা কাজ করে, যে এগুলো দেখতে বা অ্যাসেম্বেল করতে যেমন সহজ, আবিষ্কার করতেও বুঝি গভীর কোনো ধারণার দরকার নেই। এসব ভাবনা কাটিয়ে, আধুনিক 'কনসেপ্টগুলো'কে শিখে ফেলার ব্যাপারে কীভাবে ছাত্র-ছাত্রীদের উৎসাহিত করা যায়, তা নিয়ে ভাবতে হবে। এবং এই আধুনিক ধারনাগুলো কিভাবে হাতের কাছের সুলভ উপকরণ দিয়েই,একটা কার্যকর প্রযুক্তিতে পরিণত করা সম্ভব, সেসব ব্যাপারেও হাতে-কলমে শিক্ষা দেওয়ার ব্যবস্থা করতে হবে। স্যারের এই উদ্ভাবনগুলোই হতে পারে তার একটা উজ্জ্বল দৃষ্টান্ত। যেমন সিগিন্যাল প্রোসেসিং এর কোনো ক্লাসে, কোনো শিক্ষক, হয়তো স্যারের এই ইসিজি, প্রোজেক্টটা হাতে কলমে একটা ডেমনস্ট্রেশন করে দিলো। কেউ হয়তো, আন্ত অভন্তরীন প্রতিফলন নিয়ে পড়ানোর সময় ব্যাখ্যা করলো, স্যারের পেডোগ্রাফ যন্ত্রের মূল নীতি। সঙ্গে একটা ডেমো। আবার কেউ হয়তো, ইমেজ প্রোসেসিং বা ডাটা ভিজুয়ালাইজেশন এর কোনো ক্লাসে দেখিয়ে দিলো, কিভাবে পেডোগ্রাফ অথবা ফোকাস ইম্পিডেন্স মেথড থেকে সংগ্রহ করা তথ্য চমৎকারভাবে মানুষের বোধগম্য করে উপস্থাপন করা যায় কম্পিউটারে। 
এমন করা গেলে, শিক্ষার্থীরা বিজ্ঞান-প্রযুক্তিকে 'দূরের' (যা শুধু বিদেশে গিয়ে প্রয়োগ করা যায়) কোনো বিষয় ভাবার বদলে একেবারে হাতের কাছে, ধরে-ছুঁয়ে-ব্যবহার-করে-ফেলা-যায় টাইপ কিছু হিসাবে ভাবতে শিখবে। এমনকি  নিজেরাও এধরনের উদ্ভাবনে উৎসাহী হবে। মজার ব্যাপার হলো, অনেকজন নয়, স্রেফ আরও একজন-দুজন শিক্ষকই যদি এমনটা করতে শুরু করেন, তাহলেই হয়তো কয়েকশ প্রযুক্তিবিদ পেতে পারি আমরা প্রতিবছর, যারা নিজেদের জনগোষ্ঠির সমস্যাগুলোর দারুণ সব সমাধান বের করতে শুরু করবে কয়েক বছরের মধ্যেই। 
দেশের বড় ও পুরাতন সব শিক্ষাপ্রতিষ্ঠানে এক ধরনের জড়তা এসে গেছে। ওখানে নতুন কিছু, গতিময় কিছু করতে গেলেই নানান রকম বাধা অনুভূত হয়। হবারই কথা, এত দিনের জমাট আলস্য, অনভ্যাস, আর দলা-দলির মত নীচতাকে ঠেলে দূর করতে বাধা না পাওয়াটাই বরং হবে আশ্চর্যজনক। এত সবের মধ্যেও রাব্বানী স্যারের মত মানুষরা আছেন বলেই আমরা এগিয়ে যাবো ঠিকই। 
স্যার বলেছেন, আমাদের দেশের ছেলে-মেয়েরা পিএইচডি গবেষণা করতে বিদেশে চলে যাচ্ছে, গিয়ে ২০% এর সমস্যা সমাধান করছে। যেখানে মানবজাতির ৮০% চাপা পড়ে আছে দুর্বিসহ সব বৈষম্যের নীচে। এই ব্যাপারটা কী যে দুর্ভাগ্যজনক! 
কিন্তু আমি নিশ্চিত, রাব্বানী স্যারের মত বড়-হৃদয় আর সুযোগ্য গবেষক যারা দেশে আছেন। যারা সকল বাধাবিপত্তি পেরিয়ে কাজ করে চলেছেন, এগিয়ে চলেছেন। খুঁজলে দেখা যাবে, তাদের তত্ত্বাবধায়নে ঠিকই, তেমনই বড় হৃদয়ের তেমনই সুযোগ্য ছাত্র-ছাত্রীও আছে। তারা আছে বাইরের অনেক প্রলোভন আর হাতছানি, ঘরের অনেক গঞ্জনা আর টিটকারি উপেক্ষা করেই। আর যারা বাইরে চলে যেতে বাধ্য হয়েছে, বা চলে গেছে, তারাও সঠিক সময়ে স্যারের বা স্যারের মত কারো সাক্ষাৎ পেলে ঠিকই দেশে থেকে যেতো। এ দেশের তরুণদের উপর এ বিশ্বাসটুকু আমার আছে।
শিক্ষা মন্ত্রনালয় চাইলে দেশে পিএইচডি প্রোগ্রাম বাড়িয়ে দিতে পারে জানি। দেশে প্রকৃত পিএইচডি গবেষণা হলে, নানান ক্ষেত্রে বৈষম্য কাটিয়ে উঠতে আমাদের খুব বেশি সময় লাগবে না সেটাও জানি। ওদিকে দেশে নানান ক্ষেত্রে স্যারের মত সুযোগ্য গবেষণা তত্ত্বাবধায়ক খুব বেশি নেই। এমনকি বিদেশের বড় বড় ভার্সিটিতেও অনেক সময় পিএইচডি শিক্ষার্থীদের দুর্ভোগে পড়তে দেখি, স্রেফ বাজে তত্ত্বাবধায়কের ক্ষপ্পরে পড়ার কারণে। এমতাবস্থায়, কোনো শিক্ষার্থী দেশে থেকে পিএইচডি গবেষণার ইচ্ছা পোষণ করলেও, তাকে সময়মত খুঁজে পেতে হবে রাব্বানী স্যার বা তার মত আর কোনো শিক্ষককে। কারণ ভুল লোকের হাতে পড়ে, সর্বনাশের আশঙ্কা এখানে অনেক। দেশে আমার কয়েক নিকট বন্ধুকেই অবর্ণনীয় দুর্ভোগে পড়তে দেখেছি এসব কারণে। অন্য যে শিক্ষক-গবেষকরা আছেন সরকারের পথে চেয়ে না থেকে তাদেরকেও পারতে হবে,স্যারের মত করে বাইরের উৎস থেকে ফান্ডিং এর ব্যবস্থা করতে। আমি জানি না, এমন কতজন আছেন দেশের বিশ্ববিদ্যালয়গুলোতে। কিন্তু দেশে পিএইচডি করার ব্যাপারে ছাত্রছাত্রীদের উৎসাহীত করতে, সবার আগে 'সুযোগ্য' শিক্ষকদেরই এগিয়ে আসতে হবে।
সব শেষে বলি, আমি প্রচণ্ড ভাগ্যবান বলেই হয়তো স্যারের ল্যাবে কিছুদিন আসা-যাওয়ার সুযোগ হয়েছে। সুযোগ হয়েছে স্যারের মত আরও কয়েকজন শিক্ষকের সংস্পর্শে আসার। যারা এই দেশে থেকে কাজ করে যাচ্ছেন, যাদেরকে বারে বারে থামিয়ে দেওয়ার চেষ্টা করেও ব্যর্থ হয়ে গেছে 'ওরা'। এই শিক্ষকদের কাছ থেকে পড়াশুনা কতটুকু শিখতে পেরেছি জানি না। কিন্তু বাঁচতে শিখেছি জানি। এঁরা একেকজন একেক বিষয়ের গবেষক হওয়া সত্ত্বেও, মুগ্ধ হয়েছি তাদের অন্তমিল দেখে।  তাঁদের মানবীয় উৎকর্ষ দেখে।  এঁরা সবাই, ব্যবহারে অমায়িক, এমনকি সবচেয়ে নবীনতম, সবচেয়ে অপটু ছাত্রটির প্রতিও। এঁরা কখনওই, কোন ছাত্র তাকে দেখে উঠে দাড়ালো না, কোন ছাত্র সালাম দিলো না, কে সিগারেট ছুঁড়ে ফেললো না, এসব বাহ্যিক সামাজিকতা নিয়ে বিন্দুমাত্র চিন্তিত নন। অন্য শিক্ষকরা দলা-দলি করে, বা শত্রুতা করে কোনো কিছুতে বাধা দিলেও, সেটা নিয়ে অভিযোগ করেন না। স্রেফ বিকল্প পন্থা ভেবে বের করে ফেলেন। বয়সে প্রবীণ হওয়া সত্ত্বেও, ঠিকই গ্রুপের যেকোনো ছাত্রের চেয়েও বেশি তরুণ বেশি প্রাণচঞ্চল! কোনো ছাত্র ফাকিবাজি করলে, রেগে ওঠেন না, বা রাগ দেখান না। তবে কষ্ট পান। এঁরা নিজের গবেষণাকে, কাজকে উপভোগ করেন পুরোদমে, সে যতই পরিশ্রমসাধ্য হোক। আর খুব সহজেই নিজের ছাত্রদের উপর আস্থা রাখেন। 'আমি জানি তুমি পারবে', এই মেসেজটা যেকোনো ছাত্রের মধ্যে দিয়ে দিতে পারেন, এমনকি কোনো সচেতন প্রচেষ্টা ছাড়াই। আর অবশ্যই মানুষের শুভত্বে বিশ্বাস করেন। ভালোবাসেন।
আমাদের সবার জীবন এমন দীপান্বিত হোক।
[১]



২৮ বর্গমিটার 



২৮ বর্গমিটারের একটা ঘর। সেটাই আমার অ্যাপার্টমেন্ট। একজন মানুষের বেঁচে থাকতে যা কিছু লাগে সব আয়োজন এর মাঝেই। একটা দেয়াল কাঁচের। সেটাই জানালা। পর্দা সরিয়ে দিলে, কনকনে শীতে কুঁকড়ে যাওয়া গাছগুলোকে ঝড়ো বাতাসের সাথে যুঝতে দেখা যায়। কিছু ছাত্রহোস্টেলের শ্যাওলা ধরা ছাদ চোখে পড়ে। তার মাঝে মাঝে বয়লারের ধোঁয়া বের হবার চিমনি। বৃষ্টির পানি জমে আছে এখানে সেখানে। এরকম একটা অ্যাপার্টমেন্টেই কি মারা গেছিলেন হুমায়ুন আজাদ? সবুজে ঘেরা রাড়িখাল ছেড়ে হাজার মাইল দূরে... 
অভিজিৎ দা মারা গেছেন। খুন করা হয়েছে তাকে। মাত্র সেদিন দেখা হলো মেলায়। ছবি তুললাম। অটোগ্রাফ নিলাম। “শূন্য থেকে মহাবিশ্ব” বইটার জটিল বাক্যগুলোকে কীভাবে বন্যা আপা ভেঙ্গে টুকরো টুকরো করে দিয়েছেন সে সব ঠাট্টা হলো। আর আজ অভি দা স্মৃতি হয়ে গেলেন। তাকে যারা সামনে থেকে দেখেনি তারা বুঝবেও না কী অপরিসীম ভালোবাসা ছিলো তার মানুষের প্রতি। সেই ভালোবাসার টানেই রাতের পর রাত জেগে পড়াশুনা-লেখালিখি, ঘাতকের হুমকি মাথায় নিয়েও ছুটে আসা প্রাণের মেলায়। তিনি কি জানতেন যে এই জনপদ তার প্রাণ হারিয়েছে? নাহলে এতশত মানুষ আর নিরাপত্তাকর্মীর মাঝেও কী অবলীলায় কিছু শ্বাপদ এসে হত্যা করলো তাকে! কেউ এগিয়ে আসেনি। কেউ হুংকার দিয়ে থামতেও বলেনি ঘাতকদের। এই কথাটাই মাথায় ঘুরছে বার বার করে। এর চেয়েও অধঃপতন কি সম্ভব? হ্যাঁ সম্ভব এবং অবশ্যম্ভাবী। যখন এমন প্রতিটি হত্যার পরে নীরবতা ভেঙ্গে এই মানুষগুলো আনন্দ মিছিল করবে। পাকিস্থানে যেমন করে। আর তো মাত্র কদিন…। নিজের জীবন দিয়ে আমাদের কাঙালিত্ব দেখিয়ে গেলেন অভিজিৎ রায়। 
এসব ভাবতে ভাবতেই হঠাৎ ঐ ফুটপাথে নির্বিকারে দাঁড়িয়ে থাকা মানুষগুলোর মাঝেই নিজেকে দেখতে পেলাম যেন। অভি দা রা যখন প্রাণপনে সরাচ্ছে পৃথিবীর জঞ্জাল। তখন তো আমি ঠিক এভাবেই সাইডলাইনে দাঁড়িয়ে ‘লাইক’ দিয়ে গেছি। কখনো বা তাও না। কত বছর ধরে আমার কীবোর্ড থেমে আছে নিরন্তর আলসেমীতে। আঁধার সরানোর সকল বোঝা অন্যের কাঁধে চাপিয়ে আমি তো বেশ আছি। আমার জনপদ ক্রমেই প্রাণহীন হয়ে যাবার জন্য আমিও কি দায়ী নই?


শিউলিতলার গল্প (ছেলেবেলা)



ছোটোবেলায়, আমার বাড়ির সামনে শিউলিগাছ ছিলো একটা। গাছটার মাথা খারাপ। সারাবছর ফুল হতো তাই। আর সেই গাছের নিচ দিয়ে যারা হাঁটতো তাদেরও মাথা খারাপ করে দিতো। তারপর একবার বন্যায় ডুবে গাছটা মারা গেল।
এই গল্প অবশ্য তার মৃত্যুর আগের। শিউলিতলায় তখন সাদা সাদা ফুলগুলো ছড়িয়ে থাকতো। আর থাকতো তাদের জাফরানি ডাঁটি। তবে সেই ফুল আমাদের কোনো কাজে লাগতো না। নীলাদের অবশ্য কাজে লাগতো। খুব সকালে ও আসতো ফুল কুড়াতে। পূজো দিতো ওরা। আর, আমি ভাবতাম মেয়েটা এই গাছের নিচে এত আসে কেন? ঠিক মাথা খারাপ হবে দুদিন পরে।
খুব সকালে আর যে বের হতো, সে হলো ইকরা ভাই। মর্নিং ওয়াক। আমি জানতাম শুধু বুড়োরাই মর্নিং-ওয়াক করে। নিশ্চয়ই ইকরা ভাইয়ের মাথা খারাপ। আর হবেই বা না কেন? সেই গাছটার নিচে সেও তো আসে।
তারপর একদিন নীলা মেয়েটার পাগল হয়ে গেলে খুব শানাই বাজিয়ে তাকে কোথায় যেন পাঠিয়ে দিলো ওরা।
আর ইকরা ভাই তার মর্নিংওয়াক বন্ধ করলেও তার মাথাটা আর ঠিক হলো না। তার হাতে আমরা একটা শিউলির মালা দেখতাম।
কিন্তু শিউলিতো বকুল নয়। ওর মালা কি থাকে?


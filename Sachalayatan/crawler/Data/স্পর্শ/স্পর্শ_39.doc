নীলক্ষেত ও নির্বাণ লাভ! (আব্‌জাব)



নীলক্ষেত এর মোড় দিয়ে হেটে যাচ্ছেন। যেই বলাকা সিনেমা হলের সামনের ওভারব্রীজ এর নিচে পৌছেছেন ওমনি দুই তিন জন আপনাকে বলে উঠবে, “সিডি লাগবে বস? ডিভিডিও আছে”। কেউ হয়তো বলবে, “নিয়া যান বস। সেইরকম ভাল জিনিস!” কেউ কেউ হয়তো আপনার শার্টের হাতাও টেনে ধরবে। আপনি যদি যুবক বয়সী কোনো ছেলে হন তাহলে এই ঘটনা প্রায় নিশ্চিত! পুরা নিশ্চিত না বলে ‘প্রায়’ নিশ্চিত বলছি এই কারণে যে আজকের দুঃখজনক(আসলে লজ্জাজনক) ঘটনা নীলক্ষেতের এই নীলসিডিওলাদের নিয়েই।
মূল ঘটনা শুরু হল হুট করেই! আমার এমনিতে কোনো নূরাণী দাড়ি দুড়ি নাই। তার পরও কিভাবে যেন চেহারার মধ্যে একটা নূর চলে এল!! কিন্তু আমি যে এই ভাবে নূর (আলোক) প্রাপ্ত হয়েছি সেটা বুঝতে বেশ কয়েক মাস লেগে গেল আমার। তখন নতুন নতুন বুয়েটে ভর্তি হয়েছি। হলে থাকি। আঁতেল না হলেও আমি গণিত পাগল মানুষ। সেই স্কুল কলেজ থেকেই সারাদিন এটা সেটা অংক করি। বুয়েটে এসে দেখি আরে! আমি তো হেভেনে! হলের যে রুমেই যাই সবাই দেখি অঙ্ক করছে অথবা গণিত বিষয়ক আলোচনা করছে। আমি ভাবি দারুণ মজা তো!! আমি হাজির হলে ওরা আমাকেও একটা দুইটা গাণিতিক প্রব্লেম দিয়ে দেয়। আমি নাচতে নাচতে নিজ রুমে ফিরে যাই। কিছুক্ষণ পর আবার তারা আমাকে আরেকটা গাণিতিক প্রবলেম দিয়ে পাঠিয়ে দেয়। 
ভালোই কাটছিল দিনকাল। কিন্তু ভাল জিনিসেরও তো একটা সীমা পরিসীমা আছে নাকি? আমি ভাবি, ব্যাপার কি পোলাপাইন গণিত ছাড়া আর কিছু নিয়ে কথাই বলে না নাকি? আলাপের তো আরো কত টপিক আছে। সিনেমা, খেলাধুলা, সুন্দরী মেয়ে এইসব গেলো কই?! এরা তো মুভিটুভিও দেখেনা! সব হালায় খালি অঙ্ক করে!! আজিব! 
তারপর একদিন রাতে গেছি এক ফ্রেন্ডের রুমে। দেখি তিন চার জন বসে কম্পিউটারে কি জানি করছে! আমি যেই রুমে গেছি অমনি একজন তড়িৎ গতিতে কোন একটা বাটন চাপলো। তার পরই বেসেল ফাংশন নিয়ে সবাই আলোচনা শুরু করে দিল! আমি যথারীতি কয়েকটা অঙ্ক করে দিয়ে আসলাম! কিন্তু মনের মধ্যে খটকাটা তো আর কাটেনা। পরে জিজ্ঞেস করি, কিরে তোরা কী করতেছিলি যে আমারে দেখে সেরে ফেললি? কেউ কিছু বলেনা। খালি রিদোয়ান একটু মুচকি মুচকি হাসি দেয়। আমিও নাছোড়বান্দা। মুঞ্জুর বলে, দোস্ত এইসব কথা তো তোরে বলা যাবেনা। তুই ভালো ছেলে। আমি জোরাজুরি করি তাও কোনো কাজ হয়না। মন মেজাজটাই খারাপ হয়ে যায়। হলের সবাই এইরকম করে। এমন কি রুমমেট বড়ভাইও দেখি আমি আসলেই পড়াশুনার আলাপ স্টার্টকরে। ভালো যন্ত্রণা হল দেখি!
মনের দুঃখে একদিন মঞ্জুরকে বললাম, দোস্ত সবাই আমার সাথে এইরকম করে ক্যান? মুঞ্জুরর মনে হয় একটু দয়া হল। সে বলে আসলে তোর চেহারাটাই এমন যে তোর সাথে কেউ ‘অন্য কোনো’ আলাপ করতে চায়না!
-আমার চেহারা কেমন মানে?!! মফস্বল থেকে ঢাকায় এসেছি নতুন। একটু মফস্বলী ভাব আছে চেহারায়। তাই বলে এইরকম করবি তোরা?
-কিন্তু তুই যে চুলে তেল দিশ সব সময়। চুলে কেউ তেল দেয় নাকি?!! আর তোর চশমা...
-আরে তেল না দিলে মাথা খুশ খুশ করে! আর তেল দিলে কি হবে আমি তো চুল আচড়াই না তাউ বছর খানেক হবে। খালি কাটী আর তেল দেই। এর জন্য তোরা এরকম করবি!!
-আমরা কি করবো। তোর চেহারায় মনে হয় নূর আছেরে! এইকারণে তোরে দেখলেই পাপচিন্তা দূর হয়ে যায়!
আমি তুমুল অস্বীকার করি। এর পর ওরা আমাকে পরীক্ষা করার জন্য ‘বিভিন্ন বিষয়’এ বিভিন্ন্য প্রশ্ন করে। আমি উত্তর দেই। মাঝে মাঝে কিছু প্রশ্ন অবশ্য বুঝিনা! অনেকক্ষণ চলে ভাইবা। ভাইবা শেষে মুঞ্জুর বলে,
-অনেক কিছুই জানস দেখি। কিন্তু তার পরও তোরে একটা ফাইনাল পরীক্ষা দিতে হবে। নীলক্ষেতের মোড়ে ওই ওভার ব্রীজের নিচে দিয়ে হেঁটে যাবি। তোরে যদি কোনো সিডি-ওয়ালা ডাকে। তাইলেই বুঝবো যে তুই আসলেই আমাদের আলোচনায় অংশগ্রহণের যোগ্য। নাইলে নাই।
আমিও বেশ ভাব নেই।
-আরে ডাকবে মানে। সবাই এসে একেবারে ছেঁকে ধরবে!!
মুখে বললেও আসলে মনে বল পাইনা। ওইদিক দিয়ে গেছি অনেক বার। একদিনও আমাকে কেউ ডাকেনি!
যথারীতি একদিন ওদের নিয়ে রওনা দেই নীলক্ষেতের দিকে। উদ্দেশ্য ‘নির্বাণ’ লাভ! তিন জন গট গট করে হেটে যাই বলাকার সামনে দিয়ে। যথারীতি ওদের দুই জনকেই দুই পাশ থেকে শার্টের হাতা টেনে সিডি সাধে বিক্রেতারা। কন্তু আমার ভাগ্যের শিকে ছিঁড়েনা। ওরা বলে,
-দেখছস তোরে ডাকেনাই।
-তোরা দুইজন দুই পাশ থেকে ঘিরে রাখছিশ! আমারে তো নাগালই পায়নাই।
ওরা ঠেলে ঠুলে আবার পাঠিয়ে দেয় আমাকে। এইবার আমি একা। তার পরও কেউ ডাকেনা। আমাকে যেন দেখতেই পায়না কেউ!! ওরা বলে,
-এই লুক-এ হবেনা। লুক চেঞ্জ করতে হবে। শার্ট মার্ট বাদ দিয়ে গেঞ্জী পর। আর এইসব কি প্যান্ট পরছশ জিন্স পর।
আমার কাছে ব্যপারটা জ্বিদের মত হয়ে যায়। এরপর থেকে ওরা কেউ নীলক্ষেত গেলেই আমি ওদের সাথে রওনা দেই। এককেক দিন এককে লুক নিয়ে হাজির হই। মাঝে মাঝে যাওয়ার সময় বিক্রেতাদের শুনিয়ে শুনিয়ে ফ্রেন্ডদের বলি, “কি করি বলতো? আমার মাথাভরা খালি কু-চিন্তা!!” আমার মাথা ভরা কুচিন্তা দেখেও আমাকে পটেনশিয়াল বায়ার মনে হয়না শালাদের। মেজাজ টাই খারাপ। এর মধ্যে একদিন মুঞ্জুর বলে,
-শোন তোর চোখে মনে হয় ‘উইজডম’ আছে। উইজডম দেইখা সবাই ভয় পায়! আর তোর এই চশমা আতশ কাঁচের মত সেই ‘উইজডম’ বহুগুণে বর্ধিত করে দিচ্ছে। এই চশমা রাখ।
চশমা ছাড়া যাই। তাও কাজ হয়না!!
রিদোয়ান আমাকে বলে,
-চশমা আম্পলিফায়ার ছাড়াও তোর চোখ দেখলেই তোরে ভালাপোলা মনে হয়। এক কাজ কর। সানগ্লাস পরে যা।
একদিন সানগ্লাস পড়েও যাই। বিক্রেতারা আমাকে ততদিনে সন্দেহজনক ক্যারেকটার বলে ধরে নিয়েছে। সানগ্লাস পরা দেখে মনে করেছে আমি হয়তো পুলিশের লোক!! এখন আমাকে তো সাধেই না। আমি গেলে অন্য কাউকেও কিছু সাধেনা। সব কিছু লুকিয়ে ফেলে। বড়জোর মমতাজ, আকবর এদের সিডি বেরকরে একটা শো-অফ দেয়। লক্ষণ এমন যে আর কয়দিন গেলে দেখা যাবে আমি গেলেই ওরা ননইউক্লিডিয়ান জিওমেট্রি নিয়েও আলোচনা স্টার্ট করে দিবে!!
সে যাত্রা আর নির্বাণ লাভ হয়না। ততদিনে আমি বিশাল আদুভাই হয়ে গেছি। পোলাপাইন আমার দিকে করুণা ভরা দৃষ্টিতে তাকায়।
আমার এত আপ্রাণ প্রচেষ্টা দেখে রিদোয়ানএর দয়া হয়। এই অধ্যবসায় এর পুরষ্কার স্বরুপ ওরাও একদিন আমাকে নিয়ে নেয় দলে! কিন্তু আমি দলে থাকলে নাকি এইসব ‘সাহিত্য আলোচনা’ কিছু জমেনা। অবশ্য তীব্র অধ্যাবসায়ের মাধ্যমে আমি আমার বেসিকের ঘাটতি পূরণ করে দেই। এভাবেই আমার বাকি হল জীবন কাটে ।
কিন্তু সেই দুইটার্ম ব্যাপি প্রচেষ্টার পরও আমার কোনো উন্নতি হয়না। তাই এই এখনও বলাকা সিনেমা হলের সামনে ঐ ওভারব্রীজের নিচ দিয়ে যাওয়ার সময় শার্টের হাতাটা একটু বাড়িয়েই রাখি।
যদি কেউ ডাকে!
 অতিপুরাতন লেখা 


উটকোবিতা -১: বৃষ্টিদুপুর



[এসব তো কবিতা নয়। একেবারেই উটকো কিছু যেন। কবিতা কি সবার হয়? নাকি হতে আছে? তবে কত অনুভুতি যে সবার মনেই আসে। কে তার ঠিকুজি রাখে! অবশ্য ঠিকুজি না রাখলে কী হবে, কিছু বোকা লোক ঠিকই তার ফর্দ করতে বসে। আমারগুলো না হয় সেই বোকার ফর্দই হোক] 
বৃষ্টিদুপুর
তোমায় নিয়ে আজ দুপুরে হঠাৎ করেই স্বপ্ন এলো,
রংধনুরং মেঘের ভেলায়
বৃষ্টি এলো।
সৃষ্টি হলো ঘাস-মাটিতে অচেনা সুখ
নির্জনতায় মনের পাতায় সেই প্রিয়মুখ।
ছায়ায় ঢাকা ছাদপাঁচিলে কফোঁটা জল
কফোঁটা জল জানলাকাচে অশ্রুসজল,
কফোঁটা জল সবুজ পাতায়
বেঞ্চে রাখা লেখার খাতায়,
আর কফোঁটা মনের কোণে
সিক্ত চোখে সঙ্গোপনে।
নোনা স্বাদে ভিজিয়ে গেল হৃদয়খানি
টাপুর-টুপুর বাজলো নূপুর বৃষ্টি পানি।
বানান কৃতজ্ঞতা: অতন্দ্রপ্রহরী ও যাযাবর ব্যাকপ্যাকার


হিউম্যানিটেরিয়ানরা কী খায়? (আব্‌জাব)



আজকাল দেশ থেকে সুন্দরী মেয়ে উঠে গেছে! এই তথ্য অবশ্য দেশের সব মেয়ে পরীক্ষা করে পাওয়া যায়নি। এই তথ্য পেয়েছি র‌্যান্ডম স্যাম্পলিং পদ্ধতিতে। মানে প্রতিদিন রাস্তায় বের হলেই স্যাম্পলিং শুরু হয়। মাঝে মাঝে বই-বানিজ্য-ল্যাপটপ মেলার কল্যানে লার্জ স্কেলেও এই স্যাম্পলিং চলে। ফলাফল নেতিবাচক। এই নিয়ে আমার দারুণ হতাশা। সেসব হতাশা প্রকাশ করি মা আর ছোট বোনদের কাছে। তারা কখনো কখনো মিন মিন করে আমার কাছে ‘বিয়ে’ নামক একটা বস্তুর আবদার করতেই আমি বাক্যবানে স্টার্ট দেই। কিভাবে দেশে জুলুম-অত্যাচার বেড়ে যাওয়ায় সৃষ্টিকর্তা আর কোন সুন্দরী মেয়ে নাজিল করছে না। তার উপর বিশদ লেকচার চলে অনেকক্ষণ। এর মধ্যে ছোট বোনদের কেউ খেপে ওঠে। বলে, নিজে কি হনু হইছো যে বিশ্ব সুন্দরী ছাড়া তোমার চলে না? আয়নার সামনে যাও কখনো? আমি বলি, আরে! আমার চেহারা দিয়ে কি হবে? আমার তো দেখবা ব্রেইন। আমার মত লাখে একটা ব্রেইন কারো আছে? আমিও লাখে একটা সুন্দরী ছাড়া কারো দিকে তাকাবোই না!! সুন্দরী একটু গাধীটাইপ হলেও সমস্যা নাই। তারা বলে বুদ্ধিমতি মেয়েওতো অনেক আছে! আমি বলি বৌয়ের বুদ্ধি দিয়ে আমি কি করব? আমি কি বৌয়ের বুদ্ধিতে চলা লোক!! যাই হোক, এসব নিয়ে তর্কা তর্কি চললেও ওরা আমাকে টলাতে পারেনা। আফটার অল, আমার মত ব্রেইন তো আর ওদের নেই! 
তো, এরকম একদিন কম্পিউটারের সামনে বসে বসে ব্রেইন চর্চা হচ্ছে। এর মধ্যে পানি খেতে উঠেছি। দেখি টিভির সামনে টান টান উত্তেজনা। চ্যানেল আই নামক একটা দেশি চ্যানেলে সুন্দরী প্রতিযোগিতার ফাইনাল পর্ব চলছে। আমার মা আর বোনরা দর্শক। মা ডাক দিলো, এদিকে আয় সুন্দরী দেখে যা! আমি ভাবলাম দেখিতো এই সুন্দরীরা কেমনতর! কিছু ‘সিউডো সুন্দরী’ মেয়ে একটা স্টেজের উপর লাইন ধরে দাঁড়িয়ে আছে। তাদের দেখে আমার হতাশার আগুনে ঘি পড়লো যেন। এই যদি হয় দেশের সেরা সুন্দরীদের স্যাম্পল তাইলে তো খবরই আছে। আমার মা ও মনে হয় হতাশ। তার ব্রেইনি ছেলের কপালে কতটা খারাবি আছে সেসব ভাবছে হয়তো। অনুষ্টানের প্রশ্নোত্তর পর্ব শুরু হয়েছে। প্রসাধন চর্চিত একজন এগিয়ে এলো মেয়েদের সারি থেকে। চেহারা দেখে আমি কোন মতে চলবে কিনা সেই হিসাব কিতাব শুরু করেছি মনে মনে। হিসাব মাইনাসের দিকে যাচ্ছে।এমন সময় বিচারক একটা প্রশ্ন করলেন মেয়েকে। “বলতো ভেজিটেরিয়ানরা কী খায়?” কঠিন প্রশ্ন! ‘সুন্দরী’ বেশ চিন্তা ভাবনা করে বলল, “ভেজিটেবল”। দর্শক সারিতে একরাশ করতালির রোল পড়লো। তখন বিচারক করলেন আসল প্রশ্ন, “এইবার বলতো মা হিউম্যানিটেরিয়ানরা কী খায়?”  মেয়ে পড়ে গেলো প্যাঁচে। তার কপালে চিন্তার ভাঁজ পড়লো। আমার প্রিয় একজন লেখক বলেছেন, চিন্তা করার সময় নাকি মানুষকে সুন্দর দেখায়। তাকে এখন আগের চেয়ে একটু সুন্দর লাগতে শুরু হল। ঠিক তখনই সুন্দরী প্রবল আত্মবিশ্বাসের সাথে উত্তর দিলো, “ব্রেইন খায়!” 
আর সাথে সাথেই আমি আমার লাখে একটা ব্রেইন বগলদাবা করে দৌড়ে পালালাম।


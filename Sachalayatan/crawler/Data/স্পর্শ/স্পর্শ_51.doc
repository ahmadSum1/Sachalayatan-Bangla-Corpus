নারীসঙ্গ পরিত্যাজ্য (আব্‌জাব)



বন্ধুটি আমার বড়োই পড়ুয়া। তার জ্ঞান-গরিমাও কম নয়। সব সময়ই তার বগলে ছোটো-বড়ো, মোটা-পাতলা, কোনো না কোনো সাইজের একটা বই থাকেই। ব্যাগের মধ্যে থাকে আরো গোটা চারেক। তার চোখ দিয়ে ঠিকরে ঠিকরে বের হয় জ্ঞান। আর সে মাঝে মাঝে একটা চশমা ঠেলে সেই জ্ঞান আটকানোর চেষ্টা করে। তো এমন বন্ধু একদিন এসে দুম করে বলে বসলো, “শোন, নারীসঙ্গ পরিত্যাজ্য”। দাবী গুরুতর। নিশ্চই জ্ঞানগর্ভ কোনো কারণও আছে এর পিছনে। আমরা তাই পাশের বাড়ির উর্মির গল্প বাদ দিয়ে তার দিকে মনোনিবেশ করি। কিন্তু আমাদের আশিক ছেলেটা ঘটনার গুরুত্ব বোঝেনা। বোকার মতো বলে বসে, “আরে, তুই নারীসঙ্গের বুঝিসটা কী? নামের শেষে ডট জেপিজি (.JPG) নেই- এমন কোনো নারী দেখেছিস জীবনে?” বন্ধুটি উত্তর দেয়, “শোন, সঙ্গের জন্য তো মেলামেশার দরকার নেই। একটা ইন্টেলেকচুয়াল রিলেশন তো অনলাইনেই হতে পারে, নাকি?” আমরা কয়েকজন মাথা নেড়ে সায় দেই।
সে বলে, “কিন্তু আসলে সেটা সম্ভব না। মেয়েদের সাথে কোনো ইন্টেলেকচুয়াল রিলেশনেই যাওয়া সম্ভব না!”
আমরা বলি, “কেন কেন? ছিঃ এরকম একটা বর্ণবাদী কথা তুই বলতে পারলি!”
“আরে বর্ণবাদী না, বল নারীবিদ্বেষী।”
“ওই হলো আরকি! দুইটাই তো খারাপ।”
“কেন, বলবোনা কেন? জ্ঞান-বিজ্ঞানে তো তাদের কোনো আগ্রহই নেই! কীসে যে তারা মজা পায় সেটাই একটা গবেষণার বিষয়!”
সুমন বলে, “না না, এ তুই ভুল বললি। আমার এক ফ্রেন্ডের দাদীই তো আছে নাসার সাইন্টিস্ট”।
আমরা বলি, “এহহে শুরু করলিতো দাদীর গল্প। ও কি দাদী কোলে করে বসে থাকবে?”
“এহ্‌, কোলে করে বসে থাকতে যাবে কোন দুঃখে! জ্ঞান বিজ্ঞানে যে মেয়েরা পিছিয়ে নেই সেটা তো স্বীকার করতে হবে, নাকি? আজকে আমাদের মতো ইয়াং জেনারেশন যদি...”
আলাপ অন্যদিকে মোড় নিচ্ছে। তাই আমি বলি, “গাইজ, উই আর লুজিং দ্যা ফোকাস! ওকে তো ওর দাবীর কারণ ব্যাখ্যা করার সুযোগ দিবি, নাকি?”
জ্ঞানী বন্ধুটি চশমা ঠেলে ঠুলে শুরু করে,
“আগের দিন কী ইন্টারেস্টিং একটা গল্প বলছি এক মেয়েকে। সে না শুনেই গেল চলে! তোরা হলে এই গল্প পুরোটা না শুনেই পারতিস না”।
এই জ্ঞানবৃক্ষের ইন্টারেস্টিং গল্প শোনার ইচ্ছা আমাদের কারো নেই। নিশ্চই আলাপ জুড়বে ফার্মিওন নাহয় ইলেকট্রোডাইনামিক্স নিয়ে। আমি ভাবছি আবার উর্মির আলাপ রিজিউম করবো কিনা। অমনি আশিক বোকাটা প্রশ্ন করে বসে, “কী গল্প?”
অতএব তার গল্পটা আমাদের শুনতেই হয়। জ্ঞানবৃক্ষ শুরু করে,
“শোন, আগের দিন এক মেয়ের সাথে কেমনে কেমনে জানি অনলাইনে যোগাযোগ হয়ে গেল। মেয়ের নাম উর্মি।”
আমরা একটু নড়ে-চড়ে বসলাম।
 “তখন আমি ইন্টারেস্টিং একটা বই পড়ছি। মেয়েটা বলে,
-কী করছো তুমি এখন।
-বই পড়ি। দ্যা গ্লাস প্যালেস।
-কী নিয়ে বই।
-বার্মার রাজাদের রাজত্ব হারানোর ঐতিহাসিক গল্প।
-ওয়াও। তুমি খুব জ্ঞানী, তাই না? জ্ঞানী ছেলেদের আমার খুব পছন্দ।
আমি ভাবলাম অবশেষে একটা আগ্রহী মেয়ের সন্ধান বুঝি পেলাম! একে না হয় একটা গল্প শুনিয়েই দেই। বলি,
-গল্প শুনবে নাকি?
-বলো বলো, গল্প বলো। গল্প শুনতে আমার খুব ভালো লাগে।
-শোনো তাহলে, সেই বৃটিশ আমলের কথা, বৃটিশরা তখন বার্মার উপকূলোবর্তী সব যায়গা দখল করে নিয়েছে। বার্মার রাজারা রেঙ্গুন ছেড়ে ইরাওয়াদী নদী ধরে চলে গেছে আরো উত্তরে। মানদালায়। ইরাওয়াদী নদী দিয়ে প্রায় পাঁচ দিনের নৌপথ। মানদালায় তারা যে প্রাসাদে উঠেছে সেটার নাম হলো, ‘কাঁচের প্রাসাদ’। মানে আমাদের গ্লাস প্যালেস। যে নামে এই গল্পটা।
-ইইইই এইটা কি ইতিহাসের গল্প নাকি? প্লিজ কোনো সাল-টাল বলবে না। প্লিই...ইজ! ইতিহাসের সাল আমার পঁচা লাগে!
-ঠিকাছে, তাহলে রাজার হাতিটার গল্প বলি। বার্মার সেই রাজা থেবাউ এর ছিলো এক রাজকীয় সাদা হাতি। মানে হাতিটার রঙ সাদা!
-এহ, হাতির রঙ সাদা হয় নাকি! এইটা তো একটা মিথ তাইলে।
-না না, রঙ আসলেই সাদা ছিলো। মানে হাতিটা আলবিনো। ওর মেলানিন নিয়ন্ত্রন কারী জিন গুলো কোনো কারণে নিস্ক্রিয় হয়ে গিয়েছিলো। জেনেটিক ডিজিজের কারণে এরকম হতে পারে। তুমিতো জানই কোনো প্রাণী তার প্যারেন্টসের কাছ থেকে যত জোড়া ক্রোমোজম পায়, তার মধ্যে জিনগুলো...
-না না না, জিনের গল্প বন্ধ করো! আমি হাতির গল্প শুনবো।
-ওকে, ঠিকাছে।... তো এই রাজকীয় সাদা হাতি ছিলো তাদের সৌভাগ্যের প্রতীক। রাজা থেবাউ’ও সেই হাতিকে এত বেশি পছন্দ করতো, যে সেই হাতিকে শুধু বুকের দুধ খাওয়ানো হতো।
-এ মা! বাচ্চা হাতি নাকি? খুব কিউট তো!
-আরে না না। হাতি বাচ্চা হতে যাবে কোন দুঃখে? হাতি বড়োই ছিলো। যাই হোক, গল্পতো শেষ করতে দাও।
-ঠিকাছে গল্প শেষ করো।
-রাজার হুকুমে, রাজ্যের যেসব মহিলারা নিজের বাচ্চাকে দুধ খাওয়াচ্ছে, তাদের বাধ্যতামূলক ভাবে রাজ প্রাসাদে গিয়ে হাতিকে দুধ খাইয়ে আসতে হতো। মানে তারা গিয়ে লাইন ধরে হাতির সামনে দাড়ালে হাতিবেটা নিজেই তার শুঁড় দিয়ে...। তো যাই হোক, একদিন ম্যা চোং নামের এক মহিলার পালা। হাতির পেট ভরানো তো আর সহজ ব্যাপার নয়। বিরাট দক্ষযজ্ঞ। তাই লাইন দিয়ে দাঁড়িয়ে আছে শত শত মহিলা। ম্যা চোং দাঁড়িয়ে আছে লাইনের এক মাথায়। হাতি আরেক পাশ থেকে শুরু করেছে। বিশালাকার প্রাণীটা একেক মহিলার সামনে গিয়ে দাঁড়াচ্ছে তারপর শুঁড় দিয়ে নিপুণ দক্ষতায় তাদের ব্লাউজ খুলে...”
এটুকু বলে জ্ঞানবৃক্ষ থেমে যায়। আমরা বলি, “তারপর কী?”
“তারপর আর কী! উর্মি করলো লগআউট।”
“আরে সাদা হাতির কী হলো সেটা বল”।
জ্ঞানবৃক্ষ তখন তার চশমা ঠেলেঠুলে মুখে একটা বিজয়ের হাসি নিয়ে বললো, “দেখলি তো? তোরা ছেলেরা কতো আগ্রহ নিয়ে আমার গল্পটা শুনতে চাচ্ছিস। কিন্তু কোনো মেয়েকেই পুরোটা শোনাতে পারলাম না। নতুন কিছু জানায় তাদের কোনো আগ্রহই নেই!! তারা কুপমন্ডুক। যার মনের জানালা বন্ধ তাকে...”
“আরে তোর জানালার গল্প কে শুনতে চেয়েছে, সাদা হাতির গল্প বল শালা।”
কিন্তু জ্ঞানবৃক্ষকে আর গল্প বলতে আগ্রহী মনে হয়না। সে তার হাতের বইটা বোগলদাবা করে উঠেপড়ে। তখন তার চোখ জ্বল-জ্বল করে জ্ঞান বীকিরণ করতে থাকে। আর যাবার আগে, চশমাটা একটু ঠেলা দিয়ে, বিড়বিড় করে শুধু একবার বলে, “এজন্যই বলি, নারীসঙ্গ পরিত্যাজ্য।”


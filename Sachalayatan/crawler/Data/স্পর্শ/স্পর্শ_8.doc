কিআ পাঠ



কিশোর আলো, সংক্ষেপে ‘কিআ’র অক্টোবর সংখ্যা হাতে পেলাম বাড়ি এসে। এর আগে সাক্ষী সত্যানন্দের এক মন্তব্যে এটার খবর পাই। তখন থেকেই কৌতূহল ছিলো। হাতে পেয়েই উল্টে পাল্টে অলংকরণগুলো দেখলাম। চমৎকার কাজ। আকান্তিস গ্রুপের পরিচিত অনেকের অবদান চোখে পড়লো। অবশ্য কদিন আগেই এবারের পূজার আনন্দমেলা উল্টে পাল্টে দেখার সুযোগ হয়েছিলো। অলংকরণ দেখলে মাথাখারাপ হয়ে যায়। ঐ লেভেলে যেতে এখনো কিছুটা সময় লাগবে। 
সূচিপত্র স্কিপ করে চলে গেলাম পত্রিকার ভিতরে। শুরুতেই চিঠিপত্র বিভাগ। বাচ্চাদের চিঠিগুলো বেশ মজার ছিলো। বিশেষ করে দিনাজপুরের একজন লিখেছে সে অনেক অনেক পরামর্শ দিতে পারে। পড়েই নিজের কথা মনে হলো। আমিও অনেক অনেক পরামর্শ দিতে পারি। পরামর্শের ঠেলায় আমার আশেপাশে আজকাল কেউ ঘেষে না। ছোটোবোনরা স্রেফ ফেলেদিতে পারে না বলে সহ্য করে। যাইহোক, উত্তরগুলো আরো মজার হতে পারতো। 
এর পরেই রবীন্দ্রনাথ ঠাকুরের কবিতা। “মনে পড়া”।  কবিতাটার পাতায় রবীন্দ্রনাথের একটা আঁকা পোট্রেট আছে। অনবদ্য তুলির কাজ। শিল্পী কে সে কৌতূহল রইলো। 
এরপর ফরহাদ খানের লেখা নিবন্ধ। মজার কিছু বাংলা শব্দের ব্যুৎপত্তি নিয়ে। যেমন ধুরন্ধর শব্দটার অর্থ ষাট সত্তুর বছর আগেও নাকি ছিলো, বহু গুণের অধিকারি, করিৎকর্মা ব্যক্তি। আর আজ কাউকে ধুরন্ধর সম্মোধন করলে কিল একটাও মাটিতে পাড়বে না। এরও আগে শব্দটার মূল ব্যবহার ছিলো “ভারবাহী” অর্থে। ঘোড়া, গাধা হাতি, ইত্যাদি ছিলো ধুরন্ধর। এভাবেই আরো কিছু মজার শব্দের কথা আছে লেখাটায়।
এর পরেই মুহম্মদ জাফর ইকবাল স্যারের ধারাবাহিক উপন্যাস টুনটুনি ও ছোটা চাচ্চু। এটাই প্রথম পর্ব। শুরুটা ভালো লাগলো বেশ। অলংকরণও সুন্দর। কলমের দাগের মধ্যে জলরংএ করা অলংকরণ এর প্রতি আমার দুর্বলতা আছে। তবে আলংকারিক সাদাত সম্ভবত ডিজিটালি রিটাচও করেছেন। ছবিগুলোর ব্যাকগ্রাউন্ড আর ফোর গ্রাউন্ডের মধ্যে আরেকটু কনট্রাস্ট থাকলে আরো ভালো হতো। 
কমিক্স
এর পরে তন্ময়ের করা ব্যাকবেঞ্চার্স ক্লাব সিরিজের কমিক্স। আঁকা ভালো হয়েছে। বিদেশী কমিক বই গুলোর স্পিচ বাবলগুলো সাধারণত হাতে লেখা হয়। বা কমিক ফন্টের হয়। বাংলায় এমন কমিক ফন্ট দরকার। কমিকের মধ্যে যান্ত্রিক রুলটানা লেখা চোখে আঘাত করে। এ বিষয়ে কী করা যায়, তা নিয়ে কমিক্স শিল্পিদের ভাবতে হবে। আচ্ছা “কমিক্স” শব্দটার জুৎসই কোনো বাংলা করা যায় না? পুরো পত্রিকায় কমিক্স আছে আরো বেশ কয়েকটি। শাহরিয়ারের কমিক্স জংলী বাবু। কমিক্সের একটা চরিত্র বেসিক আলীর মতই দেখতে। এরপর আসিফের করা জাদু-কলম কমিক্সটাও বেশ মজার। আদনান মুকিতের লেখা আর জুনায়েদ আজীম চৌধুরীর আঁকায় বাশিওয়ালা কমিক্সটাও ভালো হয়েছে।
ফিচার
ফিচার আছে নানান রকম। অনন্যা রুবাইয়াত বাঘশুমারী নিয়ে চমৎকার একটি লেখা দিয়েছে।  খালের পাড়ে পাগমার্ক দেখে বাঘের ঘনত্ব অনুমান করার উপায় সহ নানান রকম পদ্ধতির বর্ণনা। লেখনিও ঝরঝরে। শরীফ সরওয়ার নামক একজন আন্ডারওয়াটার ফটোগ্রাফারকে নিয়ে একটা ফিচার আছে। সেন্ট-মার্টিন দীপে পানির নীচে তোলা চমৎকার কিছু ছবিও আছে সেই সঙ্গে। সাকিব আল হাসানকে নিয়ে লেখাটাও ভালো। বৈশিক মূদ্রার লেনদেন নিয়ে একটা আর্টিকেল আছে। তুলির অলঙ্ককরণও ভালো হয়েছে। তবে পাল্টাপাল্টি লেনদেন এর ব্যাপারটা আরো বোধগম্য করে লেখা উচিৎ ছিলো। অনেক পাঠক বিভ্রান্ত হবে।
গল্প
আখতার হোসেনের লেখা গল্প “তিতলি আর একা নয়” জাদুবাস্তবতাময় গল্প। আমার ভালো লেগেছে। তবে শেষের দিকে ইচ্ছে করে দেওয়া উপদেশ টাইপ কথাবাত্রা আছে। বাচ্চারা সেটা ধরে ফেলবে। গল্পটির অলংকরণ করেছেন মাসুক হেলাল। জলরং এ আকা ছোট্ট একটা মেয়ের খুব চমৎকার একটা ছবি আছে। তবে তার চারপাশে পাখি বনভূমি আর পাখির কোলাজটা ঠিক মেশেনি। মূলত রং এর টেক্সারের ভিন্নতার কারণে। মেয়েটা যে ধাঁচে এ আঁকা, বাকি অংশটাও সেভাবে আঁকা হলে ভালো লাগতো। 
তানজিনা হোসেনের লেখা সাইন্স ফিকশন ড্রোনাবিল প্রোজেক্ট। অন্যদের কেমন লাগবে জানি না। আমার খুব ভালো লাগলো। ঠিক এই ধরনের সাইন্স ফিকশনই ছেলেমেয়েদের মধ্যে বিজ্ঞান নিয়ে সঠিক প্রণোদনা সৃষ্টি করতে পারে। গল্পটার অলঙ্করণ করেছেন সব্যসাচী মিস্ত্রী। আমার প্রিয় একজন ইলাস্ট্রেটর। এবং যথারীতি তিনি তার নামের মর্যাদা রেখেছেন। 
তলস্তোয় এর হিতোপোদেশমূলক তিনটি গল্প আছে। ইশপের গল্প ধাঁচের। নজর কাড়া ইলাস্ট্রেশন। জল রং এ করা। বিদেশি শিল্পির মনে হয়। দেশী কারো হলে খুব খুশি হবো। 
রকিব হাসানের লেখা তিনগোয়েন্দার বড়গল্প ছিলো একটা। অলংকরণে সব্যসাচী মিস্ত্রী। বেশিরভাগই রাতের দৃশ্য তাই শীতল রং বেশি। তবে প্যালেট সিলেক্ট করার আগে তিনি বোধ হয় কী কাগজে প্রিন্ট করা হবে সেটা ভাবেন নি। কম্পিউটার স্ক্রীনে বা ক্যালেন্ডারের পাতায় ছবিগুলো অসাধারণ লাগবে সেটা বুঝতে পারছিলাম। কিন্তু নিউজ প্রিন্টের ঘোলাটে কাগজে তেমন ফোটেনি।  
আহসান হাবীবের বড়গল্প আছে একটা। 
দেবব্রত মুখোপাধ্যায়ের চমৎকার একটা লেখা আছে, হেশোরাম হুশিয়ার, প্রফেসর শঙ্কু, আর বিজ্ঞানী সফদার আলীকে নিয়ে। জাফর স্যার কেন যে সফদার আলীকে নিয়ে শঙ্কুর মত অনেকগুলো গল্প লিখে ফেলেন না। সেইটা ভাবি মাঝে মাঝে।
মুক্তিযুদ্ধ 
বীর প্রতীক মেজর (অব.) ওয়াকার হাসানের বর্ণনায় তার একটি খণ্ড যুদ্ধের বিবরণ আছে। যেকোনো হলিউড মুভির অ্যাকশন সিকুয়েন্সকেও হার মানায়। আশাকরি প্রতি সংখ্যাতেই এমন একটা দুইটা ঘটনা উপস্থাপন করা হবে। লেখাটা পড়লেই গর্বে বুকটা ভরে যায়। 
ছড়া 
ছড়া পড়তে গিয়ে শুরুতেই মেজাজ খারাপ হয়ে গেল। কারণ ছড়াকার আর কেউ নন, ছাগুকূল শিরোমনি আল মাহমুদ। (একই নামের অন্যকেউ সম্ভবত না)। ছড়াটাও এমন আহামরি কিছু নয়। এইরকম ছাগুশিরোমনি থেকে শিশুকিশোরদের যত দূরে রাখা যায় ততই উত্তম। প্রথম আলো হয়তো সে সব জেনে বুঝেই আল মাহমুদ কে বাছাই করেছে। সুজন বড়ুয়ার লেখা পরীক্ষা নিয়ে ছড়াটা বেশ। অলংকরণ সুন্দর। আনিসুল হকের লেখা একটা ছড়া ছিলো। গুড্ডুবুড়া এখন পড়ে কিশোর আলো। শিশুতোষ ছড়া। খারাপ না একেবারে। তবে, সে নিজেই কিশোর আলোর সম্পাদক। নিজের পত্রিকা নিয়ে নিজেই এভাবে ছড়া না লিখে, কয়েকদিন অপেক্ষা করলে ভালো হতো। পাঠক/ফ্যানদের কেউ লিখে ফেলত নিশ্চয়ই। ব্যাপারটা মানাতো। এছাড়া আছে লুৎফর রহমান রিটন ভাইয়ের ছড়া।
বিবিধ 
রোয়াল্ড ডালের সংক্ষিপ্ত সাক্ষাৎকারটা ভালো লেগেছে। গোল্ড্বাখ কনজেকচার নিয়ে সৌমিত্র চক্রবর্তীর চমৎকার একটা লেখা আছে। আছে স্কেটিং নিয়ে প্রতিবেদন। ছোটোবেলায় আমার নিজেরও স্কেটিং শেখার ইচ্ছে ছিলো খুব। এই আর্টিকেলটা  অনেক আগে পড়লে আমিও হয়তো আবাহনী মাঠে স্কেটিং শিখতে চলে যেতাম। কিশোর চলচ্চিত্র, মুটোফোনের গেম  ইত্যাদি নিয়েও লেখা আছে। 
বাচ্চাদের গল্প/ছড়া/আঁকিবুকির সেকশন আছে একটা। সেখানে প্রকাশিত ছড়াগুলো দারুণ লাগলো। ইন ফ্যাক্ট বুড়োদের লেখা বাকি যেসব ছড়া ছাপা হয়েছে কিআ তে, তার চেয়ে অনেকগুণে সেরা স্কুলপড়ুয়াদের লেখাগুলো। 
সব মিলিয়ে আয়োজনটা ভালোই। শিশুকিশোরদের মধ্যে জনপ্রিয় হবার সব রকম উপাদানই আছে কিশোর আলোতে। কিন্তু ওরা কিভাবে নেয় সেটা বুঝতে আরো কিছুটা সময় লাগবে। দেশে এরকম একটা উদ্যোগের দরকার ছিলো। প্রতিবছর আনন্দমেলা দেখে ভাবতাম আমাদের দেশেও কেউ এমন কিছু করে না কেন। এবার অন্তত সেই আক্ষেপটা কাটলো। শুধুমাত্র কালি-কলম দিয়ে করা ইলাস্ট্রেশন আমার খুব ভালো লাগে। এ সংখ্যায় এই জিনিসটার অনুপস্থিতি ছিলো। পরের সংখ্যা হয়তো সে অভাব পূরণ হবে। এত এত লেখা-ছবি নিয়ে প্রতি মাসে একটা পত্রিকা বের করা চাপ হয়ে যেতে পারে। অবশ্য প্রথম আলোর লোকবল তো আর কম নয়। দেখা যাক কী করে।


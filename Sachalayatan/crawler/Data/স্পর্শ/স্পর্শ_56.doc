ভাঙন (হৃদকলমের টানে ১৪)



তোমার নামে একটা নদী ছিল...
কেমন আছে সে?
মাঝে মাঝে ভাঙনের সময় যখন ধুপ-ধুপ-ধুপ করে ভাঙতো কোনো পাড়, প্রথমে ভূমিহীন হতো কোন কাদামাটির কিষাণ। তারপর কিষাণের চোখের জলে নদীতে আরো জোয়ার এলে সেই ভাঙনটা ওই কিষানের বুকে চেপেই বুঝি রওনা দিতো তার বসতবাড়ির দিকে। একসময় পৌছেও যেতো ঠিকই। ভূমিহীনরা হতো বাস্তুহারা।
তারপর লাঙলের ফলায় মরিচা ধরে গেলে কিষাণকে দেখা যেতো নগরের কোনো বড় রাস্তায় দুরুদুরু বুকে রিক্‌শা নিয়ে। প্রথম “এই খালি!” ডাক শুনে যার অনেক আগেই খালি হয়ে যাওয়া কাদামাটির বুকের জমাট শুন্যতাটাও কেমন চমকে কেঁপে উঠতো। আর সেই কাদামাটির কাঁপন রাস্তার ইট-পাথর-কংক্রিট নাকি অন্য কোন মাধ্যমে চড়ে চলে যেতো পুরনো একটা অবুঝ প্রাণীর কাছে। নগরের কোন কসাই খানায় দুরুদুরু বুকে যে “হেট্‌ হেট্‌ হুররর...” এর বদলে শুনতো ধাতু, কাঠ আর বালির ঘর্ষণ। তার আয়ত চোখেও জল আসতো হয়তো। নদীর জল আরো একটু বাড়তো বুঝি তাতে। বাড়তো ভাঙন।
শহুরে কোনো মেয়ে ভাবতো, “আহারে, নদীটার কি কষ্ট, বার বার যাচ্ছে দেখো ভেঙে।”


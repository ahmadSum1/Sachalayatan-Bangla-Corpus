সচলায়তন এবং আমার দিনকাল (আব্‌জাব সচলবক্তৃতা)



১.
নোবেল প্রাইজ পাবার পর নাকি সবাই (যারা নোবেল পায়) একটা বক্তৃতা দেয়। নোবেল বক্তৃতা। এরকম কিছু বক্তৃতা আমি পড়েছি। আর পড়ার সময় অবাক হয়ে ভাবতাম যে লোক সারা জীবন ফিজিক্স, কেমিস্ট্র বা অর্থনীতি নিয়ে গুতাগুতি করল সে কি করে এমন বক্তৃতা দেয়!! সাহিত্য ওয়ালারা দিলে তাও এক কথা। এখন হুঠ করে যদি আমি নোবেল পেয়ে যাই তাইলে এই বক্তৃতা দিতে গেলেই তো কেঁদে ফেলব। এবং তার পর থেকেই নিজের জন্য একটা নোবেল বক্তৃতা লেখা স্টার্ট করেছি। তাও প্রায় এক বছর হয়ে গেল। এত দিনে এক প্যারা লেখা হয়েছে। তেমন কিছু মাথায় আসলেই সেখানে অ্যাড করে দিই। বলা তো যায় না। কখন কাজে লাগে। কিন্তু তেমন কিছু মাথায় আসেনা। শুধু এই কারণেই মনে হয় আমার  কোনদিন নোবেল পাওয়া হবে না!!
২.
বাংলাদেশের টাকার দাম যে কত কম এটা আমরা সবাই জানি। গত কাল সেটা হাড়ে হাড়ে টের পেলাম। ‘লেইস’ নামক এক চিপ্স খেতে গিয়ে। এক প্যাকেট চিপ্স নিল ৬০ টাকা! একটু আগেই ধানমন্ডি-১১ থেকে মেট্রো শপিংমলে একটা রিক্সায় করে আসলাম। রিক্সাওয়ালা চাইল ১২ টাকা। অনেক ক্যাচাল করে ১০ টাকায় তাকে রাজি করিয়েছি। এসে দেখি খুচরা টাকা নেই। টাকা ভাঙানোর জন্য একটা চিপ্স কিনলাম। ‘লেইস’। চিপ্সটা যেই হাত দিয়ে ধরেছি। অমনি দোকানী আমার হাত থেকে ছো মেরে কেড়ে নিল! বলে, ‘এইটা কিন্তু ৬০ টাকা!’ আসলে আমাকে দেখে ৬০ টাকার চিপ্স খানেওয়ালা মনে হয় নাই তার(আসলেও নই)। দোকানে মেট্রোশপিং মল থেকে বের হয়ে আসা ‘উচুতলার’ সুন্দরী দাঁড়িয়ে আছে দুইজন। হয়তো তাদের সামনে প্রেস্টিজ রাখতেই দুইটা কিনে ফেললাম। রিক্সাওয়ালাটা তখন ফ্যাল ফ্যাল করে তাকিয়ে আছে সেই প্যাকেট জোড়ার দিকে। হয়তো নিজের কষ্টার্জিত ১০ টাকার কথা ভাবছে। তাকিয়ে আছি আমিও।  বললাম, ‘ভাই আপনার নাম কি?’
-‘মকবুল’
-‘মকবুল ভাই, আসেন আমরা খেয়ে দেখি এইটা কি বস্তু!’
অপরিচিত এক জনকে নাম জিজ্ঞেস করে, পরের লাইনেই নাম ধরে কথা বলার এই আর্টটা শিখেছি কোন একটা হলিউডি মুভি দেখে...। বাকি প্যাকেটটা নিয়ে গেলাম ছোট বোন দের জন্য।
৩.
টাকার প্রসংগ তুললাম আসলে নিজের দিনকাল সম্পর্কে বলতে গিয়ে। পাস করেছি কিছুদিন হল। আমি মনে হয় বাংলাদেশের সবচে সৌভাগ্যবান চাকরিজীবিদের একজন। যে টিমে কাজ করি সেই টিম টার জন্য। আমার টিমের সবাই এ,সি,এম আই,সি,পি,সি ওয়ার্ল্ড ফাইনালিস্ট। কেউ কেউ এখন জাজ এবং প্রবলেম সেটার। আমি বাদে। নিঃসন্দেহে বাংলাদেশের সেরা মেধা এরা। মনিরুল আবেদীন পাপ্পানা যখন ছাত্র অবস্থায় মাইক্রোসফটে জব পেয়ে গেছিল তখন বিরাট একটা খবর হয়ে গেছিল। আমার টিমের বেশীর ভাগই মাইক্রো সফট এবং গুগলে জব পেয়ে বসে আছে তৃতীয় বর্ষে থাকতেই। এখন বলি কাজের ধরণ। একটা ‘বুদ্ধিমান’ কিছু বানাচ্ছি আমরা সবাই। ডাটামাইনিং এবং আর্টিফিশিয়াল ইন্টেলিজেন্স টেকনিক গুলো ব্যবহার হচ্ছে দেদারছে। কাজটা এতই ইন্টারেস্টিং যে সকাল বিকাল অফিসে থাকি। প্রায়ই সপ্তাহে দুই তিন রাত ও থাকি এখানে। বাসা থেকে আসার সময় মা এখন আর জিজ্ঞেস করে না, ‘কখন ফিরিবি!’ বরং জিজ্ঞেস করে, ‘কবে ফিরবি?’!!! যে জিনিসটা বানাচ্ছি সেটা নিয়ে অনেক মোরাল প্রশ্ন উঠতে পারে। এইটা একটা বিশাল আড়িপাতা যন্ত্র টাইপ। নেটে কোথায় কে কি বলল। তার থেকে জিস্ট এক্সট্রাক্ট করা। ধরেন দুজন কথা বলছে। আমরা জানতে চাই তারা কি বিষয়ে কথা বলছে। তাদের কার ইন্টারেস্ট কি! এসব জানার জন্য তো আর হিউম্যান লিসেনার নিয়োগ সম্ভব নয়। সেই কাজটাই করাচ্ছি কম্পিউটারকে দিয়ে। চ্যালেঞ্জটা হল মানুষের কথা কম্পিউটার কে বোঝানো। আর তার মধ্যে থেকে গুরুত্ব পুর্ন ইনফর্মেশন ‘মাইনিং’ করা। কোম্পানিটা সাউথাফ্রিকান। আগের দিন মালিক এসে বলল সফটয়ারের যে ১০% ফিচারসমৃদ্ধ ডেমো ভার্সনটা বানানো হয়েছে সেটার দামই নাকি উঠেছে ‘তিন মিলিওন ইউ এস ডলার’!! মূল সফটওয়ার দিয়ে এই কম্পানি গুগলের সাথে পাল্লা দিতে চায়। সেটা বিলিওন ডলার প্রোডাক্ট। আমার দুই হাতে লেখা সিরিজ গল্পের মত এইটাও এই দুই হাতেই লেখা! কয়েকজন মিলে গত পাঁচ মাসে লিখলাম। পিউর সি প্লাস প্লাসে। খুশিতে সেই শ্বেতাংগ মালিক আমাদের টিমকে, “ইউ হ্যাভ ডান এ গ্রেট জব ডুডস! তোমাদের জন্য একোটা ‘থাম্বস আপ’!!” এই বলে একটা ‘কাঁচ কলা’ দেখিয়ে দিল। আর তখনই মাথায় আসলো! তিন মিলিওন ডলার চলে যাচ্ছে সাউথ আফ্রিকা! আরো অনেক যাবে। বিনিময়ে আমরা পাচ্ছি সবাই মিলে এই কয়েক মাসের লাখ ছয়েক টাকা বেতন!! শুধু এরকম চমৎকার একটা টিম আর চমৎকার একটা কাজের লোভেই কাজটা করে যাচ্ছি। আমাদের ‘টাকা’র দাম বাড়বে কি করে? !! ‘লেইস’ তো ৬০ টাকা দাম হবেই!
৪.
এখন আসি মূল কথায়। রাত দিন অফিসে থাকি। শত শত রিসার্স পেপার পড়ছি আইট্রিপলই আর এ সিম এর। এতদিনে যে কাজ হয়েছে তাতে মনে হয় আমাদের কয়েকজনের পি এইচ ডি হয়ে যেত। (সত্যিই)। এবং রিসার্চপেপার ও হয়ে যেত আরো কিছু। তো, দিনরাত একটা ঘুপচি ঘরে এসির ঘড় ঘড়ানির মধ্যে আটকা পড়ে থাকি। আর যে জানালা দিয়ে বাইরে তাকাই সেটা হল ‘সচলায়তন’!! ডেস্কটপে আর সব উইণ্ডোর সাথে সাথে এইটাও সব সময়ই খোলা থাকে। মাঝে মাঝে দুয়েকটা লেখা পড়ি। আর টুক টাক কমেন্ট করি। মাঝে মাঝে লিখিও। ‘বাধ ভাঙার আওয়াজ’এও লগ ইন করি। যখন আমার প্রিয় দুইটা ভাই(রন্টি, রাশেদ) থাকে সেখানে শুধু তখনই। সচলায়তন কে অনেক ধন্যবাদ। আমাদের জন্য এরকম একটা দারুণ জানালা খুলে দেওয়ার জন্য। নাইলে এতদিনে আমিও হয়ত মেশিন হয়ে যেতাম একটা!!  
৫.
সচলায়তনে এসে অনেকের সাথে পরিচয় হল। ব্লগিং এমন একটা ব্যপার। যার মাধ্যমে মনের একাংশ উন্মুক্ত করে দেওয়া সম্ভব। অন্য কোন মিডিয়াতেই সম্ভব না। অনেক মানুষকে তাই আরো কাছে থেকে দেখার সুযোগ হয় এখানে। নতুন পরিচিতদের মধ্যে যার কথা সবার প্রথমে বলতে হবে সে হল রায়হান আবীর। এই ছেলেটাকে স্নেহ করি খুব। সচলায়তনে না আসলে হয়তো ওর সাথে পরিচয়ই হত না। গত দুই-তিন মাস সে আমাকে ক্রমাগত উৎসাহ দিয়ে গেছে এখানে লেখালেখি করতে। ইরতেজা ভাই, নুশেরাপু, ধুসর গোধুলী, দ্রোহী, তীরন্দাজ, স্নিগ্ধাপু, মুমু, শিমুল আপু, সন্যাসী, পুতুল, নজরুলভাই, রেনেট, খেকশিয়াল... লিস্ট টা বড় হতেই থাকবে। সবাই কে অনেক অনেক ধন্যাদ। এই অতিথির প্রতি আতিথেয়তার জন্য মানে আমার আব্‌জাব লেখা গুলো নিয়মিত পড়া, কমেন্ট করা এবং উৎসাহ যোগানোর জন্য।
অবশেষে একটা খবর। আমি এখন সচল!


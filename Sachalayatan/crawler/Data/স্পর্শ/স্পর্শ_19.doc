আহ্বান



অংক শেখ বালক। তোমার যদি ড্রোন না থাকে, তোমার কথার অর্থ নেই। তুমি যদি না জানো গ্লোবাল পজিশনিং সিস্টেম কীভাবে কাজ করে, যদি না জানো কিভাবে স্যাটেলাইট ইমেজের উপর মাউসের দুয়েক ক্লিকে মুছে ফেলা যায় পুরো একটা জনপদ। তাহলেও তোমার কথার অর্থ নেই। 
শুধু তোমার কথার না, অর্থ নেই তোমার গানেরও। অ্যাজটেক বা ইনকারা কী গান গেত কে জানে। তোমার গানও ভুলে যাবে মানুষ। আর যাবেই বা না কেন। যে সব যন্ত্রে তুমি গান গাও, বা গান শোনো, সেগুলো কি তুমি বানাতে পারো? পারে তোমার জাতির কেউ? লজ্জা করে না?
একদিন মানুষ তার জাতপাত সীমানা প্রাচীর ভুলে সত্যিকারেই মানুষ হয়ে উঠবে ঠিক ঠিক। কিন্তু সেই দিন এখনো আসেনি। 
যে বর্বরতা ঘটে চলেছে পৃথিবীর আনাচে কানাচে। একে একে প্রতিটি দুর্বল জাতিকেই সম্মুখীন হতে হবে তার। আজ অথবা কাল। জেনে রেখ, হানাদারেরা যখন অস্ত্র হাতে ঝাপিয়ে পড়ে, তাদেরকে ঠেকাতেও হয় সেই অস্ত্র হাতেই। এই উচ্চ প্রযুক্তির যুগে গণিত না জানা মানুষ আর নিরস্ত্রমানুষের মধ্যে আর কোনো পার্থক্য নেই। তারা সব হায়েনার খাদ্য। 
যে শিশুটির হাসি দেখে তুমি আপ্লুত হও, জেনে রেখ শুধু মাত্র একদল গণিত জানা মানুষই এমন ব্যবস্থা করতে পারে যেন কোনো ড্রোন এসে কেড়ে না নেয় সেই হাসি। একদল গণিত জানা মানুষই বের করতে পারে কীভাবে ভূপাতিত করতে হয় উড়ে আসা শত্রু মিসাইল।
শান্তির সময়ে গণিত তোমাকে দিতে পারে শুদ্ধতম কবিতা। আর আক্রান্ত হলে নিঃছিদ্র প্রতিরক্ষা। 
গণিত তোমার কণ্ঠে যোগ করতে পারে সারবস্তু। নইলে তোমার যাবতীয় হুঙ্কার স্রেফ অর্থহীন আস্ফালান মাত্র। গণিত তোমাকে নিয়ে যেতে পারে মহাকাশে, কিম্বা গহীন সাগর তলের অপূর্ব অজানা জগতে। গণিত তোমাকে করতে পারে শক্তিশালী। দেখিয়ে দিতে পারে অর্থনৈতিক সমৃদ্ধির দুয়ার। 
গণিত তোমাকে অধিকার বঞ্চিত অবমানব থেকে করে তুলতে পারে একজন সবল মানুষে। দুর্ভাগ্যের বিষয় এটা তোমাকে পরিণত করতে পারে শক্তিশালী অমানুষেও। তুমি মানুষ হবে নাকি অমানুষ হবে সেই প্রশ্ন আসে টিকে থাকার মত শক্তিশালী হয়ে ওঠার পরে। কিন্তু শক্তিহীন অবস্থায় তুমি স্রেফ একজন অক্ষম অবমানব। তুমি বিলুপ্তির পথের যাত্রী। 
তবে গণিত শেখা প্রচণ্ড আনন্দময় হলেও, যুদ্ধ জেতার মত শ্রমসাধ্য।


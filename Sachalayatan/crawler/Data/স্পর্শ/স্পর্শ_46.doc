অস্তবেলার দিনলিপি



১. ঘরকন্না
বাড়িতে খুব হইচই। কিছুক্ষণ পরে পরেই হাড়ি-পাতিল-চামচের ঠুনঠান আর আর ছোটো বোনদের চেচামেচি কানে আসছে। আজকে বিশেষ দিন। আজকে ওরা রান্না করবে। সেই সকালে উঠে মাকে রান্নাঘর থেকে বিতাড়িত করেছে। অবশ্য কাজের মেয়েটাকে বিতাড়িত করার মতো সাধ্য হয়ে ওঠেনি এখনো কারো। আজ দুপুরে সব খাবারের দায়িত্ব ওদের। আমার ঘরের বন্ধ দরজা ভেদ করে তাদের রন্ধনযজ্ঞের রব কানে আসছে। সে রবের তন্ত্র-মন্ত্র অবশ্য সব কানে আসছে না। ভাসা ভাসা যা শুনছি তাতে বোঝা যাচ্ছে যে মহোচ্ছবটি রাঁধা হতে যাচ্ছে তা হলো শাহী-ফালুদা। শাহী-জিলাপী, শাহী-হালিম খেয়েছি। শাহী-ফালুদা বস্তুটা কী সেটা বুঝতে পারছিনা। ক্লিয়ার হওয়ার জন্য দেখতে গেলাম ঘটনা কী। দেখি এলাহি কারবার। খাবার টেবিল থেকে রান্নাঘর পর্যন্ত ঘটি-বাটি-হাড়িতে ছয়লাব। এমনকি সেদিন কিনে আনা মাংস কাটার চাপাতিটাও আছে। ফালুদা রাঁধতে চাপাতি কেন লাগবে বুঝতে পারছিনা। একজন রান্নাঘরের এক ভয়ঙ্কর তেলাপোকা তাড়িয়ে দেওয়ার জন্য কাজের মেয়েটাকে কঠোর হুকুম দিচ্ছে। আরেকজন এক ডিস বরফ-পানিতে লেবু কচলে কচলে মেশাচ্ছে। একটু পরে নাকি ফালুদার দুধ এর মধ্যে দেওয়া হবে। সাথে কর্নফ্লাওয়ার নামক আটা। দুধ একটা কলয়ডাল সাসপেন্স, লেবু-পানির খপ্পরে পড়ে এর পিএইচ নেমে গেলে যে এর সব প্রোটিন স্ট্রাকচার জড়িয়ে পেচিয়ে যাবে। মানে দুধ ফেটে যাবে। সেটা ব্যাখ্যা করে বুঝাতে গেছি, অমনি ওরা তাড়িয়ে দিলো। বলে, “ভাইয়া যাও তো! খবরদার এখন জ্ঞান ফলাতে আসবা না। তুমি কি সিদ্দিকা কবীরের চেয়ে বেশি জানো?” আমি অবাক হই! ইলিমেন্টারি কেমিস্ট্রি না জেনে একজন রান্না করে কেমনে, সেইটা বুঝিনা! আফটার অল রান্নাতো আসলে কিছু কেমিক্যাল রিয়্যাকশন নাকি?
কাজের যে অগ্রগতি, তাতে মনে হচ্ছে আজ বিকালে শুধু শাহী-ফালুদা দিয়েই দুপুরের খাওয়াটা সারতে হবে। গজ-গজ করতে করতে আমি কীভাবে ঢাকায় একা একা দুই বছর ছিলাম, কীভাবে সকাল-বিকাল-রাত তিনবেলা রান্না করে খেয়েছি। ফালুদা-মালুদা বাদ দিয়ে কেন তাদের বসা-ভাত আর মাড়গালা-ভাতের রন্ধনশৈলির পার্থক্য ভালো করে শেখা উচিৎ, সেসব বলতে বলতে নিজের ঘরে ফিরে আসি। 
এরপর আরো অনেকটা সময় পার হয়ে গেলে ক্ষিদে যখন পেটের নাড়িভুড়ি পার হয়ে ঘাড় বেয়ে মাথার চাঁদিতে উঠে যায়, তখন ফালুদা রান্না শেষ হয়। আমিও তড়িঘড়ি খাবার টেবিলে গিয়ে বসি। “কই, শাহী-তাজমহল না কী যেন রান্না করলি দেখা শিগ্‌গীরি!” তারা জুলুজুলু চোখে সামনে রাখা এক ডীস আজব বস্তুর দিকে নির্দেশ করে। অবাক কান্ড! লেবু-পানিতে ফালুদার দুধ ফেঁটে যায়নি। এটা ক্যামনে হলো? কর্নফ্লাওয়ারের বাড়তি স্টার্চ অন্য কিছু ঘটালো কিনা ভাবতে ভাবতে যেই বড়ো চামচটার দিকে হাত বাড়াই। অমনি ওরা ছো-মেরে কেড়ে নেয়। শাহী-ফালুদা নাকি এখনই খাওয়া যাবে না। প্রথমে এটা ফ্যানের বাতাসে রুম টেম্পারেচারে আসবে। তারপর তাকে শাহী-মর্যাদায় ফ্রীজে রেখে তার মাথা আরো ঠান্ডা করা হবে। তবেই নাকি প্রকৃত স্বাদ! 
মা ততক্ষণে এসে পাংশু মুখে তার গুনধর কন্যাদ্বয়ের শিল্পকর্ম দেখছে। তখন আমি বলে উঠি, “শোন তোদের দুটোকে বিয়ে দেব গ্রামের স্কুলমাস্টারের সাথে। সকালে মাস্টারমশাই দু-চারটে খেয়ে ইস্কুলে পড়াতে যাবে। আর তোরা শাড়ির আঁচল মাজায় গুজে গোবর-জল দিয়ে ঘর লেপবি। উঠান লেপবি। তখন খুব শিক্ষা হবে।…” 
২. ম্যাজিক
টিভিতে ‘মাইন্ড ফ্রীক’ নামের একটা ম্যাজিক শো হচ্ছে। এক রকস্টার মার্কা ডাকাতে লোক রাস্তায় রাস্তায় ঘুরে ম্যাজিক দেখাচ্ছে। আমার দুই ছোটোবোন এই শো-এর মনযোগী দর্শক। রোমানা নামের আমাদের কাজের মেয়েটা বারবার উসখুশ করছে। কোনো একোটা দেশি চ্যানেলে সোপ-অপেরা হওয়ার কথা তখন। ওই যে, যেখানে সাজুগুজু করা মহিলারা একেকজন একেক দিকে তাকিয়ে পরষ্পরের সাথে কথা বলে, আর মাঝে মাঝে বর্জ্রপাতের শব্দ হয়, তখন ক্যামেরা বারবার দুলে দুলে ওঠে। একেবারে সেই জিনিশ। ভারতের মতো বাংলাদেশেও নাকি এইসব তৈরি হচ্ছে আজকাল। রোমানা হয়েছে সেই অপেরার বড় সমঝদার, মানে যাকে বলে কনুইশ্যওর।  
আমি গিয়ে ওদের সাথে যোগ দেই। টিভিতে ম্যাজিশিয়ান তার একটা আঙ্গুলে আগুন ধরিয়ে দেওয়ার পরে সেটা যখন গোলাপফুল হয়ে যায়, আর তার পাশে দাঁড়ানো সুন্দরী মেয়েটার সাথে সাথে আমার বোনরাও অবাক হয়ে যায়, তখন আমি বলি, “শোন জাদু-ফাদু বলে আসলে কিছু নেই। এই লোক তার হাতের কাছের জিনিশপত্র দিয়েই খেলাটা দেখিয়েছে। আমাদের অগোচরে ছোটো ছোটো সম্ভব ধাপে আপাত অসম্ভব একটা...”। ওরা বলে, “ধুরো ভাইয়া, থামো তো, ঈশপের গল্প শুরু কোরো না”। আমি অবশ্য থামিনা, তবে বক্তব্য সংক্ষেপ করি। বলি, “তোরাও পারবি অসম্ভব যেকোনো লক্ষ্য ছুতে, হাতের কাছে যা কিছু আছে সেসব দিয়েই। শুধু অল্প কিছু সম্ভব লক্ষ্যে বড়ো লক্ষ্যটাকে ভাগ করে নিতে হবে...”। এবার আর ওরা টিকতে না পেরে রিমোট রোমানার হাতে দিয়ে দেয়। ওমনি টিভিতে ঠাটা পড়ার শব্দ হয়। আর ক্যামেরাটা বো বো করে ঘুরতে থাকে। আমিও দৌড়ে পালাই!
৩. চোর
মানুষ একটি সামাজিক প্রাণী হলে কি হবে? আমি বোধ হয় সামাজিক না। হয়তো ঠিক মতো মানুষই না! বাড়িতে কেউ এলে নিজের ঘরে দরজা দিয়ে বসে থাকি। নতুন লোক ভালো লাগে না মোটেই। 
একদিন বাড়িতে কিছু নতুন লোক আসে। এরা নাকি বাবার বন্ধু, আর তার পরিবার। আমি ঘরে দরজা দিয়ে বসে আছি। ল্যাপটপের দাবা প্রোগ্রামটার সাথে তুমুল যুদ্ধ চলছে তখন। আমার কিং-পন ওপেনিংএ সে সিসিলিয়ান ডিফেন্স দিয়েছে। এর মধ্যে কোন ফাকে বোনটা এসে বসে খাটের উপর। তারপর কোনো কথা না বলে শক্ত হয়ে বসেই থাকে। সেসব আমার খেয়াল হয় না। একটু পরে মা আসে হাতে একটা চিরুনি নিয়ে। “ইশ্‌, মাথাটার কী অবস্থা করেছিস। এরকম থাকলে পাগলী বলবে লোকে”। ল্যাপটপ তখন হেড়ে গলায় নিজের মুভ ডিক্লিয়ার করে, “বিশপ সি ফাইভ”। মায়ের চিরুনি পট পট করে চুল ছিড়তে থাকে। কিন্তু অন্যদিনের মতো বোনটা তেড়ে ওঠেনা। শুধু শক্ত হয়ে বসেই থাকে। একসময় ড্রইং রুম থেকে বাবার ডাক শোনা যায়। “আম্মু একটু এদিকে আসো তো, আঙ্কেল-আন্টিদের সাথে দেখা করে যাও।” মা-মেয়ে কখন বেরিয়ে যায় কে জানে। ল্যাপটপে তখন এন্ডগেম ফেজ চলছে। 
এক সময় খেলা শেষ হয়। আমি দরজা দিয়ে উঁকি দেই। আর তখন একদল নিষ্ঠুর ঈশ্বরের সামনে একদল অসহায় মানুষকে দেখি। ছোট্টো বেলার রঙিন ছবিওয়ালা বর্ণমালার বইতে পড়া লাইনটার কথা মনে পড়ে- “ব-তে বোকা চোর মার খায়”। ছোটোকাকুর কন্ঠও মাথায় আসে বুঝি, “এই যে পিছমোড়া করে বাঁধা চোরটা, এটা হলি তুই”। আমি চোরের মতো দরজা আটকাই।
তারও অনেক পরে বোনটা আবার যখন আমার ঘরে এসে বসে, কেন যেন ওর হাতটা চেপে ধরি। আমার সেইসব ঈশপের মতো জ্ঞানী জ্ঞানী কথা, সেইসব অসম্ভবের স্বপ্ন, লক্ষ্য, সবকিছু জল হয়ে আমাদের চোখের মাঝে টলটল করতে থাকে। আমরা আপ্রাণ চেষ্টা করি ওরা যেন গড়িয়ে না পড়ে যায়। বলি, “আসলে বাবা বুড়ো হচ্ছে তো, তাই এইসব পোকা ঢুকেছে তার মাথায়। আজই তার সব পোকা তাড়াবো। আরে, আমি আছি না! আর কক্‌খনো এরকম হতে দেবো না। আগেতো তুই পড়াশুনা শেষ করবি। নিজের মতো বড়ো হবি। আর এর মাঝে একসময় নিজেই একটা গ্রামের স্কুলের মাস্টার খুঁজে নিবি। পারবি না?”
৪. ছুটির ঘন্টা
একসময় আমার এবেলার সূর্যটা অস্ত যেতে থাকে। আরো অনেকের মতো আমারও ছুটির ঘন্টা বাজে। “আমি আছি না!” বলার পরেও কথা রাখতে পারিনা আমি। খবরের কাগজে একটা বোকা-শোকা গোবেচারা টাইপের দানবের পাশে টুকটুকে একটা মেয়ের ছবি ছাপা হয়। এদের নাকি বিয়ে হয়েছিলো। তারপর একদিন দানবটা নাকি খুব চেনা মনে হওয়া এই মেয়েটাকে মেরে ফেলেছে। আমি আমার ছোটো বোনদের এইসব দানবের দেশে রেখে, যত্ন করে সাজানো একটা ভিনদেশে যাবার প্রস্তুতি নেই। সে দেশে উচুদালানে দাঁড়িয়ে নাকি আকাশ ছোঁয়া যায়! তারপরও আমার কেমন জানি লাগে। ভয় করে...


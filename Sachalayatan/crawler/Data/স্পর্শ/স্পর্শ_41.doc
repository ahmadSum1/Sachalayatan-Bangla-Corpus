আটকে পড়া দুপুর



১.
মাঝে মাঝে আমার দুপুরগুলো আটকে যেত। শুধু আমার না, আমাদের সবারই। হয়তো টেনিস বলটা হারিয়ে গেছে, টেপির বাড়ির পেয়ারাগুলোও শেষ। কিছুই করার পাচ্ছি না। রোদ-বৃষ্টি তো গায়ে মাখিনি কখনো। লাগতো না। তারপরও এইসব দামাল ছেলেরাই দুপুর জালে আটকা পড়তাম। আটকা পড়লে বুঝি কথা বলাও মানা। পাঁচিল ঘেঁষা সুপারি গাছে হেলান দিয়ে, নিয়ামুল ভাইদের ছাদ থেকে উঁকি দেওয়া, ডালিয়ার সারি দেখতাম। মাঝে মাঝে এক পশলা বাতাসে সেই সুপারি গাছটা কেমন দুলে উঠত। দুলুনিটা মনে আছে খুব। এইতো সেদিন। ভর দুপুর। সুপারি গাছে হেলান দিয়ে বসে আছি পাঁচিলের উপর। সামনে দিয়ে নিঃশব্দে ফেরীওয়ালা চলে গেল দুজন। ঠাঠা রোদ বোধহয় তাদেরও কন্ঠরোধ করেছে। আস্তে আস্তে চিরুনি কলের বাঁক ঘুরে হারিয়ে যাচ্ছে তারা। আমাদের কেউ তাকিয়ে আছে সেদিকে। কেউ পাঁচিলের গায়ে পিঁপড়ার সারির দিকে। আমার চোখ আটকা পড়েছে ছাদের ডালিয়ায়। এত কিছুর দিকে তাকিয়ে থাকলে কী হবে? দেখছি আমরা একটা জিনিশই। স্বপ্ন। বাজারে সাইকেলের নতুন হর্ন এসেছে, দারুণ মিউজিক, কিছু টাকা হলেই বেলটা খুলে হর্ন লাগাতে হবে।... আগামীকাল পাশের পাড়ার সাথে ক্রিকেট ম্যাচ, সেঞ্চুরি করেই ফেলব এবার!... একটা মাছের হ্যাচারি থাকলে কেমন ভালো হতো!...  এমন সময় দমকা একটা হাওয়া হয়। আচ্ছা, এটা কি লু হাওয়া? কি জানি! পিঠ ঘেষা সুপারি গাছটা দুলে ওঠে খুব। দুলে উঠি আমিও। আর কোথেকে একটা বিদেশি কন্ঠ ঘোষণা করে, ‘চাইনিজ গার্ডেন’। কিচ কিচ করে ধাতব শব্দ হয়। ব্রেক। একসময় শব্দটা থেমে গেলে ঘটাস করে দরজা খুলে। আমি আমার মাছের হ্যাচারি, থেকে বেরিয়ে পড়ি চাইনিজ গার্ডেন স্টেশনে। পিছনে বিদেশি কন্ঠটা এক ঘেয়ে সুরে বলতেই থাকে, ‘ফর ইওর সেফটি, প্লিজ স্ট্যান্ড বিহাইন্ড দ্য ইয়েলো লাইন...’
২.
সেদিন ল্যাবে বসে গুন গুন করছি, ‘এ পারে মুখর হল কেকা ওই, ও পারে নীরব কেন কুহু হায়...’। ল্যাবের চাইনিজ ছেলেটা বলে, “ডুড, কী হইসে? কান্দো ক্যান? ” আমি বললাম, "কান্দিনারে ব্যাটা, গান গাই"। আমাদের সুর করা গান নাকি ওর কাছে কান্না মনে হয়! পরে ভেবে দেখলাম, আসলেই কি তাই? কান্নাগুলোই কি সুর হয়ে আটকা পড়ে? ছোটো বেলায় আবদুল্লাহ ভাইয়ের বাবা মারা গেলে তার মাকে দেখেছিলাম গলা ছেড়ে কাঁদতে। সেই কান্নায় সুর ছিলো, কথা ছিলো, সুরের ওঠা-নামাও ছিলো! আর ছিলো একটা সর্বগ্রাসী হাহাকার। কথা-সুর মনে নেই, হাহাকারটা বুকে বাসা বেঁধেছে ঠিকই। আজকাল ওভাবে কাঁদে না বোধহয় কেউ। তারপরও কিছু অনুভূতিই বোধ হয় আছে এমন। সুর ছাড়া প্রকাশ করা যায় না। কোনো গল্প, কোনো কবিতা- ছবি কিছুতেই না। তাই সুর বাঁধতে জানিনা বলে মাঝে মাঝে নিজেকে বোবা মনে হয়। এই অক্ষমতার যে দুঃখ সেটা লিখে কিছুটা বোঝানো গেলেও, এজন্য যে হাহাকার বুকে বাজে তা প্রকাশ করতেও সেই সুরই লাগবে। কী অদ্ভুত দ্বৈত!
৩.
ছেলেবেলাটাই বা কেমন প্রতারক। কত খেললাম-ধুললাম। গল্প-আড্ডা হইচই করলাম। সেসব না, সব চেয়ে একঘেয়ে যে দুপুর, যখন এমন কি কারো বলারও কিছু থাকতো না। সেই ভ্যাপসা গরম দুপুরের কথা মনে পড়েই কিনা বুকটা কেমন করে উঠলো! এখানেও তখন সূর্যটা ঠিক মাথার উপরে। বিষূবীয় দেশ। পিচ ঢালা পথ তেতে উঠেছে। চাইনিজ গার্ডেনের মাঠ পেরিয়ে দূরের বহুতল ভবনগুলোও সেই রোদের হল্কায় কাঁপছে যেন। শৈশবের লাশটা কাঁধে চেপে কতদূর চলে এসেছি! আবদুল্লাহ ভাইয়ের মায়ের মতো করে কাঁদতে পারলে ভালো হতো। চেষ্টা করা যাক না...








     Get this widget 
|
     Track details  
|
 		eSnips Social DNA    





কতকাল, ঠাঠা রোদ্দুরে পাঁচিলের পরে বসে
কেটে যেত সারা দুপুর
কতকাল, এই মন আঙিনায় মৌমাছিরা এসে
গেয়ে যেত ভালো লাগা সুর
কতকাল, ঝুম বৃষ্টিতে সাইকেলে চেপে ছুটে
চলে যেতাম অচিন পুর
কতকাল, বুক পকেটে স্বপ্নগুলো নিয়ে
স্কুল পালিয়ে যেতে চেতাম দূর
সেই রাস্তা পাঁচিল ঘর, সেই আটকে পড়া দুপুর,
সেই মন আঙিনা, সেই দূরের অচিনপুর
সেই কৃষ্ণচূড়া রোদ, সেই খেলার সমুদ্দুর
সেই মৌমাছিদের গান, সেই ছেলে বেলার সুর।।
(সেই ছেলে বেলার সুর)


পুবাল হাওয়া... (আরেকটি গান, সাথে কিছু আব্‌জাব)



আইপড বা এমপিথ্রী প্লেয়ারে গান শুনতে পারিনা। কানের মধ্যে ইয়ার পিস গুজে দিলেই কেমন সুরসুরি লাগে! একধরণের অস্বস্তিও হয়। মনে হয় কানের মধ্যে মুখলাগিয়ে কেউ গান গাচ্ছে! পুরো ব্যপার টাই মানসিক। তারপরও, মনের মধ্যে খচখচানি নিয়ে তো আর গান শোনা চলে না। বন্ধুদের দেখি মোবাইলের ইয়ার পিস কানের মধ্যে গুজে রাখে সারাদিন!! কখনো গান কখনো কথা। চলতেই থাকে। আমার যা গান শোনা সব আমার পিসির স্পিকারে। এই যুগের ছেলে হয়েও ধুম ধারাক্কা কিছু কেন যেন সহ্য হয়না! শুনি রবীন্দ্রসঙ্গীত, অথবা মেলোডিয়াস সব গান। এক সময় এ, আর রহমানের করা হিন্দি গানও শুনতাম। আর শুনি ইংলিশ কিছু কান্ট্রি সং। বন্ধুরা বলে পানশে রুচি। সে অভিযোগ মেনে মাথা পেতে নিই।
তবে আমার একটু বিলাসিতা করার সুযোগ আছে! সবাই গান শোনে যন্ত্রের কাছ থেকে। আমি চাইলেই সরাসরি শিল্পির কাছ থেকেই শুনতে পারি। এর জন্য অবশ্য হাতে পায়ে ধরা, তেল পাম মারা এবং অনুনয় বিনয় এমন অনেক কিছুই করা লাগে। আমার ছোট দুই বোন গান গায়। তাদের গানই আমার বেশি ভাল লাগে। হয়তো ভ্রাতৃস্নেহের কারনেই।
বাসায় কারেন্ট চলে গেলে গানের আসর বসিয়ে দিই। আমি থাকি খাটে শুয়ে আর দুইবোন খাটের দুই কোনায় বসে গান শুরু করে। নিজেকে তখন পৃথিবীর সবচেয়ে ভাগ্যবান মানুষ মনে হয়। অবশ্য, গানের আসর সবচেয়ে বেশী জমে গ্রামের বাড়ি গেলে। মধুমতিতে নৌকা নিয়ে বের হই। বেশীর ভাগ সময়ই মাঝির ভুমিকায় থাকি আমিই।(এই ফাকে একটু গর্ব করে নিই। আমি কিন্তু ভাল নৌকা চলাই) সন্ধ্যার দিকে নদীর পানিতে চাঁদের আলোর ঝিকিমিকি দেখতে দেখতে ‘পুবাল হাওয়া...’ নাকম এক গান শুরু করে আমার ছোট বোন। (এই ছোট বোন কে নিয়ে আমার একটা লেখার লিঙ্ক) আর পিচ্চিটাও বসে থাকে পাশে। বৈঠার ছলাৎ ছলাৎ শব্দের সাথে বয়ে যায় নদীর স্রোত। আর সেই সাথে সময়...
আপনাদের সাথে শেয়ার করছি আমার প্রিয় শিল্পি (আমার ছোট বোন) এর কন্ঠে ‘পুবাল হাওয়া...’ গানটির একাংশ। শেষের দিকে একটা শব্দ কেটে গেছে। আমার আব্‌জাব প্রোডাকশন হাঊসের কল্যানে!
গানের কথাঃ
পুবাল হাওয়া,
পাও যদি বন্ধুর দেখা বইলো তুমি তারে
আমার মনের কথা হয়নি বলা, হয়নি বলা তারে।
পুবাল হাওয়া।
বলে দিও তারে তুমি দেখা যদি পাও
তারে নিয়ে স্বপ্ন দেখে আমার এ হৃদয়
ওও... বইলো তারে খবর নিতে একটু যদি পারে
আমার মনের কথা হয়নি বলা হয়নি বলা তারে
পুবাল হাওয়া...
গত দিনের গান পোস্টে নজরুল ভাই এবং আরো অনেকের মন্তব্যের মাধ্যমে প্রাপ্ত উৎসাহেই এই নতুন গান পোস্টানোর সাহস করলাম। অতএব, আপনারা গান শুনতে থাকেন। আমি ফুটি অথবা ফেটে যাই!
বিদায়।


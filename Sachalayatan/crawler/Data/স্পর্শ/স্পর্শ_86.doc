তড়িঘড়ি মা দিবস (আব্‌জাব)



সকালে ঘুম থেকে উঠে অফিসে আসলাম। তার পর কাজ, কাজ, কাজ, কাজ... ঘড়িতে দেখি রাত শোয়া আটটা বাজে! সেদিন আবার মা দিবস। মা কে নিয়ে কিছু ব্লগে লিখবো ঠিক করেছিলাম। ব্যস্ততায় সে সুযোগ হয়নি। ব্যস্ততার কারণে আসলে মার জন্য তেমন কিছুই করা হয়না। তাই ভাবলাম আজ মার জন্য কিছু একটা নিয়ে যাই। কিন্তু কি নিব?
অফিস থেকে বের হয়ে গেলাম গিফট শপে। ততক্ষনে রাত হয়ে গেছে। ধানমন্ডির বেশির ভাগ দোকান-পাট বন্ধ করে দিচ্ছে। এর মধ্যে আবার কিছুই পছন্দ হচ্ছেনা। কার্ড টার্ড দিতে ইচ্ছা হয়না। বেশি মেকি মেকি লাগে। বড় কোন গিফট যেমন শাড়ি কেনা যায়। কিন্তু এত রাতে পাওয়া মুশকিল হবে। আর আসলে আমার কেন যেন মনে হয়। কোন গিফট কত বড় অথবা কত দামী সেটা কোন ব্যপার না। গিফটটা কতটা আলোড়ন সৃষ্টি করতে পারে কারো মনে, সেটাই বড়। হুঠ করে মাথায় আসলো ফুল কিনে নেই।
শাহবাগের মোড় দিয়ে যখন যাই তখন সসময়ই ফুলের দোকান গুলোর দিকে চোখ যায়। এত এত ফুল! কারা কেনে এসব? নিজের কখনও কেনার সুযোগ হয়নি। সেদিন ফুল কিনতে চলে গেলাম। গিয়ে দেখি সব দোকানে লাইট বন্ধ। আটটার পর দোকান পাটে কারেন্ট বন্ধ করে দেবার নাকি নিয়ম। কুপি বাতির আলোয় দোকান গুলো কে অসাধারণ লাগছে! কিন্তু ফুল গুলো ঠিক মত দেখা যাচ্ছেনা। 
আমি আর আমার ফ্রেণ্ড সানি গেছি এক সাথে। দোকানীরা তখন দোকান বন্ধ করে দিবে। আমাদের শেষ বেলার খদ্দের পেয়ে এক রকম টানা টানি করছে সবাই। অনেক গুলো বড় বড় তোড়া পড়ে আছে। কাল আর সেগুলো বিক্রি করা যাবেনা। তাই রীতিমত জলের দামে সাধছে সবাই। কিন্তু কেন যেন ফুলের তোড়া ভাল লাগেনা আমার কখনই। সেই কেমন যেন কৃত্রিম লাগে। আর ফুলের তোড়া পেলে সবাই যেটা করে সেটা হল সেটাকে একটা ভাল যায়গায় রেখে একটু পরেই ভুলে যায়। এর চেয়ে মাত্র একটা গোলাপ এর আবেদন অনেক বেশী!
কিন্তু বড় গোলাপ পাওয়া যাচ্ছেনা। কিছু দেশী জংলী টাইপ গোলাপ আছে। ছোট ছোট। এই গোলাপ তো শুনে ছিলাম এক্সটিঙ্কট হয়ে গেছে। এখানে এল কি করে! সে দিকে আগ্রহ বুঝতে পেরেই দোকানি আমার হাতে দিল একটা গোলাপের ডাটি গুজে! অমনি ক্যাক করে উঠলাম দুই তিন টা কাটা ফুটে গেছে!! শুনেছিলাম গোলাপে নাকি আজকালে আর কাটানাই। কিন্তু এই গোলাপে দেখি পাতার চেয়ে কাটা বেশী। তার পরও চার পাঁচ টা গোলাপ কিনলাম। বেশি কেনা যাবেনা। বেশি নিলেই ব্যপারটা তীব্রতা হারাবে। কিন্তু অন্ধকারে গোলাপ গুলো ঠিক মত দেখা যাচ্ছেনা। আর গোলাপে জমছেনা মনে হচ্ছে।
এখন আবার বেলীফুলের সিজন। কিছু বেলিফুলের মালাও দেখি আছে। দারুন সেন্ট! নিয়ে নিলাম কিছু। এর পর এইসব ‘ফুল আওর কাঁটে’ হাতে ভলভো লাইনে দাঁড়িয়ে গেলাম। যেতে হবে মিরপুর। মজার ব্যপার হল। আপনি যদি ফুল হাতে কোন পাবলিক প্লেসে দাঁড়ান তাহলে অবশ্যই আশে পাশের সবাই আপনার দিকে সন্দেহ প্রবন দৃষ্টীতে তাকাবেই। সেটাই ঘটছে। সবাই আমার ফুলের দিকে আর আমার মুখের দিকে তাকাচ্ছে। ‘রোমান্স’ জিনিসটা পাবলিক মোটেই সহ্য করতে পারেনা। তারা আমাকে কোন ধরনের রোমান্টীক চিড়িয়া ভেবে বসেছে মনে হয়। আমি নিজেও অবশ্য এইরকমই করি অন্য কারো হাতে ফুল দেখলে! ওদের আর কি দোষ!
ভলভো বাসে উঠেছি। বিশাল ভিড়। কিন্তু সিট একটা পেয়ে গেছি। সামনে মাঝারি চেহারার এক মেয়ে এসে দাঁড়িয়ে রয়েছে। কি বিপদ। নিজের মনের মধ্যে এখন বিভিন্ন রকম দোনো মনো টানাপোড়ন শুরু হয়ে গেছে। এইরকম কষ্ট করে সামনে একটা মেয়ে দাঁড়িয়ে থাকলে ব্যপারটা পৌরুষত্বে আঘাত হানে। নিজের একটা সম্মান আছেনা? 
সিট ছেড়ে তাকে বসতে দেই। কিন্তু নিজে দাঁড়িয়ে পড়ে যাই বিপদে। এক হাতে ব্যাগ আরেক হাতে ফুল নিয়ে ব্যালান্স করে বাসে দাঁড়িয়ে থাকা মুশকিল। মেয়েটাকে বলি, “এক্সকিউজ মি, আপনি কি ফুল গুলো একটু ধরবেন?” মেয়ে সন্দেহ জনক দৃষ্টিতে তাকায়। কিন্তু তার জন্য সিট ছেড়েছি একটা কৃতজ্ঞতা বোধ আছেনা? তাই ফুল হাতে নিতে রাজি হয়। সেই গোলাপ এর গোছাটা  দিয়েছি। অমনি একটা কাঁটা ফুটে গেছে তার হাতে। সরি টরি বললাম। সে জিজ্ঞেস করলো ফুল কেন? বললাম মায়ের জন্য। শুনে সে বলল, “হাউ সুইট!” আমি ভাবলাম এইতো বড়শি ফুটাইয়া দিসি। দেখি এই সুযোগে কিছু ফিশিং করা যায় কিনা। টুকি টাকি আলাপ চলতে থাকে এর পর। বাস থেকে নামার সময় তার হাতে একটা ফুল দিয়ে আসি। বলি কাটা ফোটানোর জন্য জরিমানা। আর সাথে একটা ভিজিটিং কার্ড। তবে কার্ড আমার নিজের না। বন্ধুর। সেই ব্যাটা আবার গ্রামীনফোনের ইঞ্জিনিয়ার। আমি আছি একটা মামুলি সফটওয়ার ফার্মে এইখানে কোন কার্ড মার্ডের বালাই নাই। কিন্তু ভাব তো নিতে হবে নাকি?
যাই হোক। বাসায় ফিরে মাকে ফুল গুলো দিলাম। মা দারুণ খুশি! আসলেই গিফট এর রানী হল ফুল। আর সেটা যদি হয় বিখ্যাত বেলী ফুলের মালা। তাহলে তো কথাই নাই। মা হোক, বোন হোক, কিংবা প্রেয়সী। একটা মালাই হাজার টাকার হ্যালভেসিয়ার ডিনার এর চেয়ে সেরা।
বাসাটা বেলী ফুলের গন্ধে মৌ মৌ করছে। মা দেখি মালা পেয়ে বাচ্চা মেয়েদের মত হয়ে গেছে। এত রাতে আলমারি থেকে একটা ভাল শাড়ি বের করে পরে ফেলেছে। বেলী ফুলের মালাগুলো খোঁপায় গুজে কিশোরিদের মত এক ধরনের হাসি দিচ্ছে। ছোট বোনরা মা কে নিয়ে ব্যস্ত হয়ে গেছে। অনেক ছবি তুলছে। কিছুক্ষন পর পর ক্লিচ ক্লিচ শব্দ পাচ্ছি। শাটারের। মাঝে মাঝে নিজেরাও ফুলের মালা চুলে দিয়ে দেখছে আয়নায়।
এদিকে আমি বসে বসে ব্লগাচ্ছি! দারুণ ব্যস্ত একটা দিন গেল।
আহ্! জীবন...
===
স্পর্শ


খ (আব্‌জাব)



না শিরোনাম দেখে যেটা ভাবছেন এই লেখাটা আসলে সেরকম কিছু না। মানে আমি তসলিমা নাসরিনের মত করে আমার কীর্তিকলাপের দ্বিতীয় খন্ড ছাপাতে বসিনি এখানে। তাহলে এই নাম কেন? উমম, ভেবে দেখলাম। ‘খ’ই হলো আমাদের জীবনের সব চেয়ে গুরুত্বপূর্ণ জিনিশ। ঐ যে মিশরীয়দের আত্মার ভালো অংশটা যেমন ‘কা’ তেমনি আমাদেরও আছে ‘খ’ তাইতো আমরা যখন ভালো থাকি তখন বলি ‘সু-খ’ আর যখন খারাপ থাকি তখন বলি ‘দু-খ’। অবশ্য ‘কু-খ’ও হতে পারত। আমার মনে হয় ‘কু-খ’ নামেরও কিছু থাকা উচিত। আমরা যখন ‘ইভল’ হয়ে যাবো। কুকর্ম করে বেড়াব তখন আমাদের মনের স্টেট হবে ‘কু-খ’। তো এই ‘কু-খি’ মানুষরা কিন্তু অনেক সময় নিজেদের ‘সু-খি’ ভাবে। তবে বেশিরভাগ সময়েই তাদের ‘খ’ এর অবস্থা ‘দু-খি’ দের চেও খারাপ। তারা আশপাশের মানুষের ‘খ’ কে ‘সু’ থেকে ‘দু’ তে পরিবর্তন করে বিমলানন্দ লাভ করে। আপনি চাইলেই আপনার আশেপাশে এমন কু-খি মানুষ খুঁজে পাবেন।
তো এই ‘খ’ দিয়ে আর ভালো যে জিনিশটা হয় তার নাম ‘খাদ্য’। আমরা যদি বুঝে নিই যে ‘খ’ হচ্ছে একটি গুরুত্বপূর্ণ জিনিশ। তাহলে বুঝবো ‘খ’ এর সাথে খাদ্যের একটা ওতপ্রোত সম্পর্ক আছে। আপনার ‘খ’ সু স্টেটে থাকার জন্য সু-খাদ্য অপরিহার্য । আপনি যদি খান ‘কু-খাদ্য’ তাহলে কিন্তু আপনি ‘দু-খি’ হবেন না। বরং ‘কু-খি’ হয়ে যাবেন। আর দু-খি হবেন যখন খাদ্য আপনার জন্য হয়ে যাবে দুর্লভ। 
কিসে ‘খ’ এর ভালো তা বুঝেছিলেন কবিগুরু। তিনি বলেছিলেন, “ওরা সু-খএর লাগি চাহে প্রেম, প্রেম মেলে না”। মিলবে কী করে? প্রেমে বড় জোর ‘প’ মিলতে পারে। তাতে 'পা'য়ের কিছু উপকার হলেও হতে পারে। কিন্তু সু-খ এর জন্য চাই সু-খাদ্য। এমন যে সবচেয়ে সু-খাদ্যটির নাম মনে আসছে সেটা হলো খ-ই। নাম শুনলেই বোঝা যায় যে এর আত্মিক যোগাযোগ একমাত্র ‘খ’ এর সাথে। এ জিনিশ আমাদের গ্রাম-গঞ্জ থেকে অধুনা পপ্পনওয়ালাদের হাতে করে শহরেও সহজলভ্য। কিন্তু এত খই খেয়েও আমাদের খ এর উন্নতি হচ্ছে না। এর জন্য দায়ী আরেক উজবুক কবি। সেই ব্যাটা বাল্যশিক্ষার বইয়ে লিখে রেখেছে, “খই দিয়ে দই খাই”। তাই আমরা খই এর সাথে সাথে দই ও সেটে চলেছি সপাসপ। কিন্তু ‘দ-ই’ খেলে যে দু-খ লাভ হতে পারে সে দিকে খেয়াল নেই। কী আর করা। সবাইতো কবিগুরু নয়। তাও ভাগ্যিস খই এর সাথে দই মিলে ব্যাপারটা নিউট্রাল আছে। তাই সুখ লাভ না হলেও দুখ লাভও হচ্ছে না। কিন্তু এই মিশ্রনটি হয়ে পড়েছে একটি উপকারহীন খাদ্য। মানে কু-খাদ্য। তাইতো আমাদের দেশে কু-খি মানুষ ভরা।
এই ‘খ’ অমর এবং সার্বজনীন। দেশ জাতি ভেদে মানুষের ‘খাই’ কমে অথবা বাড়ে। খ কে সু স্টেটে রাখা হচ্ছে জীবনের একটা পরম উদ্দেশ্য। কিন্তু দুর্ভাগ্য যে এই ‘খ’ নিয়ে আমাদের চর্চা হয়নি। মিশরীয়রা তাদের ‘কা’ এর জন্য কত বড় বড় সব পিরামিড বানালো। আমরা তার কিছুই বানাতে পারলাম না। পাহাড়পুর না কোথায় যেন একটা মাটির স্তুপ বানিয়েছি। কিন্তু সেখানে ‘খ’ চর্চা হতো কিনা তা কে জানে। 
সরকার বাহাদুরের উচিত এ দিকে নজর দেয়া। এবং জনগনের খ কে সু তে পরিণত করার প্রতি পুরোদমে প্রচেষ্টা চালানো। কারণ একটি ‘সু-খ’ই হতে পারে আমাদের জীবনের পরম প্রাপ্তি। 


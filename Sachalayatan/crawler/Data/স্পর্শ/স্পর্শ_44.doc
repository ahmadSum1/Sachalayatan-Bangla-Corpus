কামিনী চা



আমাকে একবার কেউ একজন প্রশ্ন করেছিলো, ‘খুব সুন্দর কিছু দেখলে কী ইচ্ছা হয়?’ সেদিন লোকলজ্জায় উত্তরটা দিতে পারিনি। কিন্তু কিছু একটা তো হয়ই। যেমন আমার আসলে মনে হয় ‘খেয়ে ফেলি’! সুন্দর একটা কবিতা পড়লাম, মনে হল ‘খেয়ে ফেলি’! যে কারনে আমার প্রিয় ফুল শাপলা! কারণ এইটা খেয়ে ফেলা যায়। ফুলকপিও প্রিয় হতে পারত। কিন্তু ফুলকপির চেয়ে শাপলা খেতে বেশি মজা। তো হয়েছে কি, সব সুন্দর জিনিশ তো আর খেয়ে ফেলা যায় না। তখন এক ধরণের অস্বস্তি হয়। ‘হায় রে, এত সুন্দর!...এত্ত সুন্দর! কী করি... কী করি!’ এরকম হাহাকার কাজ করে বুকের মধ্যে। এমন একটা হাহাকার বুকে নিয়ে ঘুরছি সেই ছোট্টো বেলা থেকে। আমার ঘরের সামনে ছিলো কামিনী আর দোলনচাঁপা গাছ। বর্ষা কালে এরা যুদ্ধ শুরু করত। ফুল ফোটানোর। সন্ধ্যা হতেই সে যুদ্ধের বার্তা নিয়ে চারিদিকে গন্ধ ছুটত। জানালা গলে সেই বার্তা আমার কাছে পৌছানর পরে, পড়ার টেবিলে বসে আকাশের ঝলসানো রুটিটার দিকে তাকিয়ে পেনসিল কামড়ানো ছাড়া আর কিছুই করার থাকত না। বুকের মধ্যে খালি বাজত ‘কী করি... কী করি...’। তো আজকে সেই হাহাকার কিছুটা হলেও প্রশমিত হল। সেই গল্পই করি-
অ্যাভাটার(Avatar) নামক কার্টুন সিরিজটা যারা দেখেছেন তাদের সবারই নিশ্চই ‘জেসমিন টি’ খেতে ইচ্ছা হয়েছে একবার হলেও। আমার নিজের অন্তত হয়েছে বেশ কয়েকবারই। আমার আবার পরীক্ষা-নিরীক্ষার স্বভাব। কদিন আগেই একবার প্রবল তৃষ্ণা নিয়ে প্রায় আধালিটার আইসড ‘ওলং টি’ কিনে ফেলেছিলাম। ইয়াক থুহ্‌! চুমুক দিয়ে বুঝলাম এইটা আমাদের বাংলাদেশের ‘চিরতা’। ভয়ঙ্কর তিতা। চিরতা বাবাজি চীনদেশে গিয়ে নাম নিয়েছে ওলং টি! অবশ্য হবেই বা না কেন। চীনেদের সবকিছুরই একটা নিজস্ব নাম দেওয়া চাইই চাই। এই তো সেদিন এক রিসার্স ফেলোকে যখন বললাম আমি বাংলাদেশের। ব্যাটা চিনে না। তারপর উইকিপিডিয়ার পেজ দেখানোর পরে সে চাইনিজ লিঙ্কে গিয়ে হাসি মুখে বলে, ‘ওও... মুনজ্বালা।’ আরে জ্বালা!! বাংলাদেশের নাম নাকি ‘মুনজ্বালা’! আরেকটু হলেই ব্যাটার গলা টিপে ধরতাম। তখন সে বলে, তোমাদের দেশে অনেক বাঘ তাই না?’। আমি বলি, ‘ক্যান? আমারে দেখে বুঝো না? আমিই তো একটা বাঘ’। উল্লেখ্য ‘মুনজ্বালা’ অর্থ ‘বাঘের দেশ’। যাই হোক সে দিন চিরতা খাবার পর থেকে চাইনিজদের চা-চু হতে বেশ ভয়ে ভয়ে আছি ক’দিন ধরেই। 
তরপরও একটা কথা আছে না? “স্বভাব যায়না ম’লে।” একদিন চিরতা খেয়েছি বলে কি আর পরীক্ষা নিরীক্ষা থেমে থাকবে নাকি? তাই আজ বুকে সাহস নিয়ে এক ক্যান জেসমিন টি কিনেই ফেললাম। খেতে কেমন লাগলো সেটা ভাষায় প্রকাশ করার মত শব্দ খুঁজে পাচ্ছিনা। তবে হ্যাঁ। আমার শৈশবের স্মৃতির সাথে প্রতারণা করেনি এই অভিজ্ঞতা। হঠাৎ করে মনে হল গলা দিয়ে নেমে গেল একরাশ শৈশব। সেই দোলন চাপা, আর সেই কামিনী! চায়ের সুবাস যে এমন হৃদয়গ্রাহী হতে পারে, কে জানত? স্বাদটাও মন কাড়া।
তাই যাদের সুযোগ আছে জেসমিন টি খাবার তারা আর দেরী নয়। শিগ্‌গিরি সংগ্রহ করুণ আপনার পাশের দোকান থেকে। আর যাদের রেডিমেড জেসমিনটী পাবার সুযোগ নেই তাদের জন্য লেখার বাকি অংশটুকু। মানে বৈজ্ঞানিক পদ্ধতিতে জেসমিনটী বানানোর একটা এক্সপেরিমেন্টাল সেট-আপ উল্লেখ করব এখন। আমার কয়েকজন বন্ধু অন্তত এটা চেষ্টা করবে সেটা আমি জানি। তো শুরু করলাম-
উপকরণ-
সবুজ চা, (নরমাল চা দিয়ে চেষ্টা করা যেতে পারে অবশ্য)
ফুলবতী কামিনী গাছ,
চিনি,
পানি
যন্ত্রপাতি-
থার্মোমিটার, (অন্তত ১০০ ডিগ্রি সেলসিয়াস সাপোর্ট করে। বা ২০০ ডিগ্রি ফারেণহাইট সাপোর্ট করে এমন)
চা বানানোর পাত্র।
ছাঁকনি,
চা চামচ,
বুনসেন বার্ণার। (অথবা চুলা, হিটার, ওভেন, গরম করার যা কিছু আছে)
প্রক্রিয়া-
১. সবুজ চা কে জেসমিন টী তে পরিণত করণ- 
কামিনী ফুল সন্ধ্যায় ফোটে আর সকালেই ঝরে যায়। ফুলের সুবাস সবচেয়ে বেশি থাকে ফোটার পরপরই। এ সময়ই গাছ থেকে ফুল সংগ্রহ করতে হবে। তারপর শুকনা সবুজ চায়ের পাতার সাথে, ফুলগুলো আলগা ভাবে মিশিয়ে দিতে হবে। যাতে ফুলের সুবাস চায়ের মধ্যে চলে যায়। এভাবে রাখতে হবে চার ঘন্টা। মানে ফুল ফোটার পরে চায়ের সাথে মিশিয়ে সকালে আবার ফুল গুলো বেছে আলাদা করে ফেললেই হবে। এভাবে দুএক দিন করলেই চায়ের মধ্যে কামিনীর সুবাস চলে আসবে। তবে সব চেয়ে ভালো রেসাল্ট পাওয়া যাবে যদি পরপর ৭ দিন এ প্রকৃয়া চালানো হয়। ফ্লেভার ট্রান্সফারের পরে ফুল/ফুলের পাপড়ি গুলো সরিয়ে নিতে ভুলবেন না যেন! 
২. পানীয় প্রস্তুত করণ-
এই অংশটা বেশ সুক্ষ। মানে যাকে বলে ‘ডেলিকেট’। সবুজ চা খাওয়ার অভিজ্ঞতা যাদের হয়েছে তাদের প্রায় আশি শতাংশেরই অভিজ্ঞতা তেমন ভালো না। কারণ সবুজ চা বানানো শুধু আর্টই না, রীতিমত সুক্ষ বিজ্ঞান! পানির তাপমাত্রা হতে হবে ঠিক আশি থেকে বিরাশি ডিগ্রি সেন্টিগ্রেড। বা প্রায় ১৮০ ডিগ্রি ফারেনহাইট। থার্মো মিটার দিয়ে এই তাপমাত্রা দেখে নিতে হবে। তাপমাত্রা এর চেয়ে বেশি হলে চায়ের ‘ট্যানিন’ পানির মধ্যে চলে যাবে। চা হয়ে যাবে তিক্ত। শুনেছি এই ট্যানিনই মহাশয়ই সেই বস্তু যার কারণে রেডওয়াইন তিতা লাগে। এমনি চা আমরা পানিতে দিয়ে ইচ্ছা মত ফুটাই। কারন সেগুলো কারখানায় প্রিপ্রোসেস করা হয়। সে সময়ই ট্যানিন এর ব্যাপারটা ট্যাকেল দিয়ে দেয় ওরা। কিন্তু সবুজ চা হচ্ছে চায়ের ডাইরেক্ট শুকনা পাতা। তাই একটু এদিক ওদিক হলেই চা হয়ে যেতে পারে চিরতা! তো সবুজ চায়ের বদলে আমরা আমাদের প্রস্তুতকৃত জেসমিন টি ছেড়ে দিবো সেই অপটিমাল তাপমাত্রার পানিতে। এক কাপ চায়ের জন্য এক চা চামচ পাতা। ভিজিয়ে রাখতে হবে চার মিনিট। এর পর পাতা ছাঁকনি দিয়ে ছেকে ফেলতে হবে। নইলে তিতা হয়ে যেতে পারে।
৩. পরিবেশন-
এরপর ইচ্ছা মতো চিনি দিয়ে পরিবেশন করুণ। সবুজ চা টগবগিয়ে ফুটিয়ে ফুটিয়ে জিহবা পুড়িয়ে খাওয়ার নিয়ম নেই। কামিনী চায়েরও সেই একই নিয়ম। চাইতো ফ্রীজে রেখে ঠান্ডা করে খেতে পারেন। আইসড টী জিনিশটা দারুণ।
৪. (অতি আগ্রহীদের জন্য) থার্মমিটার ছাড়াই তাপমাত্রা নিয়ন্ত্রনের টিপ্স্‌-
আপনার যদি পদার্থবিজ্ঞান পড়া থাকে তাহলে নিজেই তাপমাত্রা ৮২ ডিগ্রি সেলসিয়াসে আনার অনেক উপায় বের করতে পারবেন, থার্মো মিটার ছাড়াই। যেমন, বাসার ফ্রীজের একটি আইস কিউবের আয়তন বের করুন। এরপর আপনি যতটুকু কামিনী চা বানাতে চান, ততটুকু ফুটন্ত পানি নিন পাত্রে। পাত্রটি চুলা বা হীটার থেকে নামিয়ে সাধারণ স্থানে রাখুন। আগে থেকেই হিসাব করে রাখুন জিরো ডিগ্রি সেলসিয়াসের কয়টি আইস কিউব আপনার প্রয়োজনিয় পানির মধ্যে সম্পূর্ণ রুপে গলতে দিলে তাপমাতারা ৮২ ডিগ্রি সেলসিয়াস হয়। আইস কিউব পূর্ণ গুনিতক রাখার জন্য ফুটন্ত পানির পরিমান ক্যালিব্রেট করুন। হিসাব টা না পারলে আপনার ছোটো ভাই-বোন বা সন্তান সন্ততি যারা নাইন-টেনে পড়ছে তাদের দিয়ে হিসাব করিয়ে নিন। তবে সবচেয়ে ভালো হয় এই সুবাদে বেসিক থার্মোডাইনামিক্সে যদি আবার চোখ বুলিয়ে নেন। সত্যি বলছি। কামিনী চায়ের জন্য এটুকু করলে ঠকবেন না। 
পরিশিষ্ট-
মূল লক্ষ্য হলো, আদা চা, লেবু চা এর মত করে, চায়ে কামিনীর গন্ধ নিয়ে আসা। স্বাদ গুবলেট করে না ফেলে সেটা যদি করতে পারেন তাহলেই চলবে। তাই চা আর কামিনী ফুল নিয়ে পরীক্ষা নিরীক্ষায় নেমে যেতে পারেন। হয়তো এর চেয়ে সহজ এবং শর্টকাট কোনো বুদ্ধি বের করে ফেলবেন আপিনিই। তবে বলে রাখি শুকনা ফুল দিয়ে হবে না। বকুল, গোলাপ, এদের দিয়েও চেষ্টা করতে পারেন। 
তথ্য সূত্র- উইকিহাউ এবং গুগল করলে আরো যা যা পেজ আসে সেসব 


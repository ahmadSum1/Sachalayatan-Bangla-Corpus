যৌন শিক্ষা



আমি ভাবতাম মেয়েরা বড় হলে এমনিতেই তাদের বাচ্চা হয়। কিন্তু আমাদের এলাকায় দুই অপু ছিল। তাদের বড় বোনের বিয়ে হয়নি। ছোট বোনের হয়েছে। যদিও বড় বোন বেশি বড় তার পরেও তার বাচ্চা হয়নি। ছোট বোনের হয়েছে। বাচ্চা বড় করতে তো বাবার সাহায্যও লাগবে। তাই বোধ হয় বিয়ে না হলে বাচ্চা হয় না। টিভিতে হিন্দু আর মুসলিম বিয়ে দেখেছি তত দিনে। হিন্দু বিয়ের সবচেয়ে ইম্পর্টেন্ট অংশ হলো মালাবদল, আর মুসলিম বিয়ের 'কবুল কবুল কবুল' বলা। এইটাই জানতাম। এই ঘটনা ঘটলেই মেয়েটার শরীরে এমন পরিবর্তন এসে যাবে ভেবে দারুণ ভয় হতো। কারণ ততদিনে 'জামাই-বউ' খেলতে গিয়ে কয়েকবার এধরনের ঘটনা ঘটিয়েছি। আমার দোষ না। অন্যদের দোষ। এই খেলায় জামাই হলে চুপ করে বসে থাকা ছাড়া আর কিছু করার থাকে না। শশুর-শাশুড়ি শালা-শালী হওয়া বেশি মজা। মাঝখান থেকে আমার পাওনা হলো বাবা হয়ে যাবার বাড়তি টেনশন! যদিও বাবা হইনি শেষ-মেশ। কিন্তু তাতে টেনশনে নতুন মাত্র যোগ হয়েছে। কারণ আটকুরে রাজার গল্পও শুনে ফেলেছি ততো দিনে।
যাক গিয়ে, এরপর টেনশন মুক্ত হই সত্যিকার বিয়ে কাছে থেকে দেখে। ওসব মালাবদল আর কবুল কবুল কিছু নয়। আসল কথা হলো কিছু কলমা পড়া আর হিন্দু বিয়েতে কিছু মন্ত্র। ঐটা তো খেলার বিয়েতে হয় না। তাই শেষ রক্ষা। কিন্তু নতুন চিন্তা আসে মাথায়। কলমা আর মন্ত্রের ক্ষমতায় শ্রদ্ধা জাগে। এইগুলো ধর্মীয় বাপার। বিয়ের কলমা পড়লে আল্লাহ সেইটা শুনে নিশ্চই মেয়টার মধ্যে কোনো সিস্টেম করে দেয়। ফলে সে গর্ভধারণ করে পরে। (ততো দিনে জানি যে বাচ্চা হয় মায়ের পেটের ভিতর! আগে জানতাম মূলত হাসপাতাল থেকে কিনে আনে। আর আমাকে পেয়েছিল একটা ফুলের মধ্যে)। কিন্তু হিন্দু বিয়েতে তাহলে কাজ হয় কেন? আল্লাহ কি মন্ত্র ও শোনে? খাওয়ার টেবিলে আব্বু-আম্মুকে প্রশ্ন করেছিলাম এটা। আব্বু বলল, আল্লাহ সবার কথাই শোনেন। এই যে মন্ত্র/কলেমা পড়ার ফলে আল্লাহ নতুন একটা প্রাণ-কে তার রিজার্র্ভ থেকে একটা মেয়ের পেটে পাঠিয়ে দেন- এই অলৌকিক কিন্তু বাস্তব ব্যাপারটা আমাকে ধর্ম-কর্মের প্রতি আস্থাশীল করে তোলে। কিন্তু পরে ‘হিন্দুরা সব দোজখে যাবে’ আরবি শিক্ষকের কাছ থেকে এটা জেনে মর্মাহত হয়ে পড়ি। দোজখেই যদি দেবে তাহলে রিজার্ভে থাকা আত্মা-কে হিন্দু মেয়ের গর্ভে পাঠানোর কী দরকার? মানব, স্বপন, দীনবন্ধু ওরাও সব দোজখে যাবে!... যৌন শিক্ষার কথা বলতে গিয়ে ধর্মকর্মের লাইনে চলে যাইতেসি দেখি! বুড়ো হয়ে যাচ্ছি বোধ হয়। 
    যাই হোক, মেয়েরা কিভাবে গর্ভেধারণ করে সেটা ভালমত জেনেছি অনেক পরে! বায়োলজি বই পড়ে। সঠিকটা জানার আগে নানান রকম মধ্যবর্তী ভার্সন জেনেছি। একটা ছিল 'এদিক দিয়ে করলে হয় মেয়ে, ওদিক দিয়ে করলে ছেলে'! বাকিগুলোও এই টাইপের। শিশুমনে সে সবের প্রতিক্রিয়া কেমন ছিল ভাবুন? যারা প্রজনন বিষয়ে কিছুই পড়ে না(সেল্ফ স্টাডি বা ক্লাসে) তারা মনে হয় এমন কোনো  মধ্যবর্তী তত্ত্বেই আটকে থাকে সারা জীবন। 
এবার অন্য গল্প। কনডম সংক্রান্ত-
    আশেপাশের পুলাপাইন এইগুলা ফুলায়। খুবই উৎকৃষ্ট মানের বেলুন। একবার ভালো মত বায়না ধরলাম, আমাকেও ওই বেলুন কিনে দিতে হবে। নানান রকম বেলুন কিনে দেওয়া হলো কিন্তু উৎকৃষ্ট মানেরটা দেওয়া হলো না। আমিও গো ধরে বসেছি। পরে আম্মু বলল ওই বেলুন ভালো না। ওতে হাসপাতালের রোগীরা পেশাব করে। আমি বললাম ওতে কেন করবে, চিলুমচির মধ্যে করলেই পারে! বেলুনে তো একটু এদিক ওদিক হলেই চারিদিকে ছুটে যাবে সব! বললো, ওর মধ্যে ওষুধ দেওয়া থাকে। বললাম ওষুধ আমি ধুয়ে নেব! বললো যা তোর বাপকে বল। গেলাম আব্বুর দরবারে। এমন পেদানি খেলাম। জীবনে আর ওইবিষয় নিয়ে কোনো কৌতুহল দেখাইনি। ফলে বেশ বড় হয়েও অনেক হেনস্তা হতে হয়েছে। একটা ঘটনা বলি। 
    পড়ি ক্লাস এইটে। বাড়ির সামনে মুদি দোকান। দোকানির নাম শামিম। দুপুরে গেছি দুটাকার নীল কিনতে। গিয়ে দেখি দোকানে নতুন পণ্য উঠেছে। কনডম। দেখে রাগত স্বরে জিজ্ঞেস করলাম এগুলো কি? বলে, ওষুধ। ততক্ষণে দোকানে বসে আলাপরত রিক্সাচালকরা আলোচনা থামিয়ে দিয়েছে। বললাম, ওষুধ সে তো জানি। কিন্তু আপনি মুদির দোকানে ওষুধ বেচা শুরু করেছেন! এটা কি ফার্মেসি? তারপর অন্যদের দিকে ফিরে বললাম, এই জন্যই দেশটার কিছু হচ্ছে না! সবাই হাসিমুখে সমর্থন জানালো...
    তবে  এখনকার অনেক বাবা-মা-ই আমাদের সময়ের মত নন। সন্তানের সাথে অনেক বেশি বন্ধুর মত। তেমন আরেকটা ঘটনা দিয়ে শেষ করি। আমার এখানে পিএইচডি করছেন এক বড় ভাই। তার স্ত্রী-কন্যারা এখানে ছিল কয়েক বছর। এখন দেশে থাকে। সেবার বেড়াতে গেছেন দেশে। মেয়েকে নিয়ে ঘুরতে বেরিয়েছেন। মেয়ে নির্দিষ্ট ব্রান্ডের একটা বিজ্ঞাপন দেখিয়ে বললো- বাবা, নেক্সট টাইম আসার সময় তুমি মার জন্য ওটা নিয়ে আসবে। আমি টিভিতে দেখেছি এতে লাভ খুব স্ট্রং হয়। বাবা একটু ভ্যাবাচেকা খেয়ে গেলেও সামলে নিলেন। মেয়ের কাছে প্রমিস করলেন যে মার জন্য ঐটা নিয়ে আসবেন। আমাকে এই ঘটনা বলার সময় তাদের মেয়ে এসব নিয়ে প্রশ্ন করলে তারা বাবা-মা মিলে কিভাবে সেগুলোর উত্তর দেন তাই নিয়ে কথা হলো। কী আধুনিক তাদের আপ্রোচ! মিথ্যা, ভুল বা আজগুবি কিছুই তারা বলেন না। যেটুকু শিশুমনের উপযোগী নয় বলে মনে করেন, সে অংশে এসে স্পষ্ট করে বলেন, যে তুমি আরেকটু বড় হলে তোমাকে বুঝিয়ে বলব। অবশ্যই আমাদের জিজ্ঞেস করে নিও..
    এই অতিগুরুতপূর্ণ মানবীয় ব্যাপারটা নিয়ে স্কুলে বয়স উপযোগী ভাবে কিছু শেখানো উচিত সেটা আমরা সবাই বুঝি। কেন সেটা শীঘ্রই চালু করা সম্ভব নয়, সেটাও বুঝি আমরা সবাই। তবে একটা জিনিস কিন্তু সম্ভব। বাবা-মাদের যৌন শিক্ষা। যেখানে আরো অনেক কিছুর সাথে, তাদের কোন বয়সী সন্তান এসব নিয়ে কি ধরনের প্রশ্ন করলে উত্তর দেওয়ার সময় কি কি মাথায় রাখতে হবে। বা কীভাবে উত্তর দিতে হবে তা শেখানো হবে। চাইল্ড মলেস্টেশন সম্পর্কে কীভাবে সতর্ক করবে সেটাও বলা হবে। এসব নিয়ে কথা বলায় লজ্জার কিছু নেই সেটাও বোঝানো হবে। কারণ সদিচ্ছা থাকা সত্তেও অনেকেই এ বাপারগুলো নিজে থেকে গুছিয়ে বলতে পারেন না বোধ করি। আবার অনেকে এই শিক্ষার ভার অযোগ্য কোনো স্কুল শিক্ষকের(এই সংখ্যা কম নয় দেশে) হাতেও ছেড়ে দিতে রাজি হবেন না। তাই, কোনো প্রতিষ্টান বা অনলাইন ফোরাম, ব্লগ, পত্রিকার বিশেষ পাতা, বই ... ইত্যাদি ইত্যাদির মাধ্যমে এই প্রচেষ্টা চালানো যায়। একটা ক্লাসের একটা ছেলে/মেয়ে সঠিক বাপারটা জানলে বাকিরাও তাদের থেকেই জেনে যাবে। তাই তুলনামূলকভাবে অল্প সংখ্যক সচেতন বাবা-মা এ ব্যাপারে সচেষ্ট হলেই একটা গুরুত্বপূর্ণ সামাজিক সমস্যার সমাধান সম্ভব।


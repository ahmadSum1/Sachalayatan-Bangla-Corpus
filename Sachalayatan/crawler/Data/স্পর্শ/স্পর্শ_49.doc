কিটিকে চিঠি



আদরের কিটি,
আজকাল চশমা ছাড়া ভালো দেখছি। চশমা পরলেই কেমন যেন ঝাপসা লাগে সব! চোখ ভালো হয়ে গেলো, নাকি চশমা ঘোলা হয়ে গেল কে জানে। এই চশমাটা বদলানো লাগলে ঝামেলা হবে। কেমন যেন মায়া পড়ে গেছে। অবশ্য বদলাতে হলে শুধু লেন্স বদলানো যায়। কিন্তু চশমাটার যে গঠন তাতে লেন্সদুটোই তার সব। তাদের বাদ দিলে তো বাকি থাকে শুধু নাকের উপর চেপে বসার ক্লিপ আর কান টেনে ধরার ডাটি। তাহলে লেন্স পালটিয়ে ফেলার পরে কি সেই চশমাকে আমি আগের মতো ভালোবাসতে পারবো? মানে তখন কি শুধু ডাটির জন্য ভালোবাসা থাকবে আর নতুন লেন্স দুটোকে মনে হবে অপরিচিত কেউ? আর যদি পুরোনো লেন্স দুটিকেও নতুন ক্লিপ আর ডাটি দিয়ে দিই। তাহলে? ব্যাপারটা একটা চমৎকার দার্শনিক সমস্যা মনে হচ্ছে। সক্রেটিসকে জিজ্ঞেস করেছি। দেখাযাক সে কী বলে।
ওহ্‌! সক্রেটিসের কথা তো তোমাকে বলাই হয়নি। যেবার আব্বু, আম্মু আর ছোটো বোনদের নিয়ে সোনারগাঁয়ে গেলাম, সেবারই সক্রেটিস কে নিয়ে এসেছিলাম ওখান থেকে। তারপর থেকে আমার টেবিলের বই রাখার তাকের উপর বসে ড্যাব ড্যাব করে তাকিয়ে আছে তো তাকিয়েই আছে। বুঝতে নিশ্চই পেরেছো, ড্যাব ড্যাব করে যখন তাকায় নিশ্চই তার বড়ো বড়ো দুইটা চোখ আছে। সেই সাথে আছে নারিকেলের গায়ে খোদাই করা একটা নাক, একটা মুখ, একটা অদ্ভুত টুপি আর চমৎকার কিছু দাড়ি। কিন্তু কোনো কান নেই! তাই তাকে প্রশ্ন করাটাও একটা বিরাট ঝামেলা। প্রথমে প্রশ্নটা একটুকরো কাগজে লেখো রে- ভাজ করো রে- টুপি উঠাও রে-সেই প্রশ্ন টুপির নিচে মাথার খোলে রাখো রে, তারপর ঘরের বাতি নিভিয়ে ঘুম যাও। সক্রেটিসের চোখে তো পাতা নেই। তাই চোখ বুজতে পারে না। আবার চোখে আলো আসলে সে ভাবতেও পারেনা গভীর ভাবে। তাই বাতি নেভাতেই হবে। এতো করেও মাঝে মাঝে প্রশ্নের উত্তর পাওয়া যায়না। তখন দেখতে হবে প্রশ্ন লেখা কাগজে বানান ভুল করেছি কিনা। ভুল বানান সক্রেটিসের মোটেও পছন্দ না। 
আজকের প্রশ্নটা তাকে করেছি সেই বিকালে। এখনো ঘরের বাতি নেভানো হয়নি। বেচারা চিন্তা করার সুযোগই পাচ্ছেনা। আমি অবশ্য চশমা-ভালোবাসা সমস্যার একটা গাণিতিক সমাধান করতে চাচ্ছিলাম। মানে, যদি ধরে নিই চশমাটার প্রতি মায়া পড়ে যাওয়ার অর্থ হলো চশমার সব অণু-পরমাণুকে ভালোবাসা। তাহলে লেন্স আর ডাটির অণু-পরমাণু হিসেব করে ভালোবাসা সেই অনুপাতে ভাগযোগ করে দেওয়া যায়। কিন্তু সমস্যা হয়েছে অন্য খানে। শুরুতে চশমার জন্য মোট ভালোবসা কতোটা সেটাই তো মাপা যাচ্ছেনা। আচ্ছা ভালোবাসা মাপার একটা একক বানানো যায় না? সক্রেটিসকে জিজ্ঞেস করতে হবে। বেচারা অবশ্য এমনিতেই বেশ বিরক্ত, এখনো বাতি নেভাইনি দেখে। তার উপর মাথায় ঢুকিয়ে দিয়েছি চমৎকার একটা দার্শনিক প্রশ্ন। দেখি, কাল জিজ্ঞেস করবো।
শুনেছি ব্যাথার নাকি একক আছে! ডল। একটা পিন ফুটলে ব্যাথা হবে এক ডল। আচ্ছা ব্যাথার একক দিয়ে কি কষ্টও মাপা যাবে? তাহলে একটা জিনিস মেপে দেখতাম। আমার একটা ধুকপুকানি যন্ত্র আছে। তার মধ্যে কিছু কষ্টও আছে বোধহয়। 
যাহ্‌ অনেক কথা বলে ফেলেছি দেখি। কিন্তু তুমি কেমন আছো, সেটাই জানতে চাওয়া হয়নি। কেমন আছো তুমি? আমি নিজে কিছু কিছু ব্যাপারে ভালো আছি খুব। আবার কিছু কিছু ব্যাপারে খুব খারাপ আছি। সব মিলিয়ে যে মোটামুটি আছি সেটাও বলা যাচ্ছে না। গাণিতিক গড় আবার ব্যর্থ হতে চলেছে। সক্রেটিস ফ্রী হোক। ওকে জিজ্ঞেস করতে হবে।

ইতি,
আমি



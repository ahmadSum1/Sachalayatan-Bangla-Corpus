মাটি ও মানুষ এবং মধু



কী যেন বলে অনুভূতিটাকে? নস্টালজিয়া। যতবারই বাঁশির সুরে শুনি ‘আমার দেশের মাটির গন্ধে...’ ততবারই অব্যর্থ ভাবে আক্রান্ত হই নস্টালজিয়ায়। এইতো গতকালই চ্যানেল পাল্টাতে পাল্টাতে হঠাৎ চলে গেলাম বিটিভি তে। সেখানে হচ্ছে ‘মাটি ও মানুষ’। আমার ছোটো বোন, এই সেইদিন যার জন্ম হলো, সেও নাকি নস্টালজিয়ায় আক্রান্ত, এর সূচনা সংগীত শুনে! বিটিভিতেই থিতু হলাম তাই। এবারের পর্ব মধু চাষীদের নিয়ে।
জানা গেল দেশে এখন প্রচুর মধু উৎপাদন হচ্ছে। পরিমাণটাও বলেছিলো। মনে নেই। দেশের বাজার সেই মধুর মাত্র ৩৫% এর মত কনজিউম করতে সক্ষম। বাকিটা নিয়ে মধুচাষীরা পড়েছে বিপদে। ওদিকে এই উৎপাদন আগামীতে আরো বাড়ার সমূহ সম্ভাবনা। তো তারা কী ভাবছে? এ বিষয়ে মধুচাষীদের সংগঠনের একজন সংগঠককে জিজ্ঞেস করা হলে তিনি বললেন, এই মধু বাইরে রপ্তানি করার কথা ভাবা হচ্ছে। কিন্তু মধুকে রপ্তানী প্রক্রিয়াজাত করতে যে মেশিন দরকার তার দাম প্রায় দুই কোটি টাকা।
এই দুই কোটি টাকার কথা শুনেই কেমন যেন খারাপ লাগলো। মধু এমনিতেই প্রিজার্ভ করতে তেমন কিছু লাগে না। তারপরো ধরলাম না হয় ‘কিছু-মিছু’ করতে হয়। সেই ‘কিছু-মিছু’টা নিশ্চই অলৌকিক কিছু না। বৈজ্ঞানিক ব্যাপার। তাহলে এরকম একটা যন্ত্র তো দেশেই বানিয়ে ফেলা সম্ভব। পুষ্টিবিজ্ঞানী থেকে খাদ্য প্রক্রিয়াজাতকরণের উপর বড়বড় পাশ দিয়ে ফেলা লোকজনের তো দেশে অভাব নেই। অভাব নেই মেশিনারিজ ডিজাইন থেকে একেবারে লোহা কুঁদে নির্মাণ করে ফেলতে পারার মতো এক্সপার্ট ইঞ্জিনিয়ার-টেকনিশিয়ানেরও। তাহলে সমস্যাটা কোথায়? আমরা কী মেধা সংকটে ভুগছি?
একবার ‘অ্যালগরিদম ডিজাইন ম্যানুয়াল’ নামক একটা বই পড়েছিলাম। বইটিতে একজন কম্পিউটার বিজ্ঞানী তার আবিষ্কৃত বিভিন্ন অ্যালগরিদম আর কোন সমস্যার সমাধান করতে গিয়ে সেই অ্যালগরিদম আবিষ্কার হলো সেইটা নিয়ে লিখেছিলো। অবাক হয়ে দেখেছিলাম একজন লোটো (লটারি) ব্যবসায়ী তার কাছে সম্ভাব্যতার একটা সমস্যা নিয়ে এসেছিলো, এমন একটা অ্যালগরিদম ডিজাইন করতে হবে যেন লোটোতে তাদের লাভের মার্জিন তারা কন্ট্রোল করতে পারে। অর্থাৎ ওদের দেশে ইন্ডাস্ট্রির লোকদের ‘অ্যাকাডেমিক’দের কাছে বাস্তব জগতের সমস্যা নিয়ে হাজির হওয়ার একটা প্রচলন আছে। আমাদের নেই। 
আবার কোনো সমস্যা নিয়ে কোনো ভার্সিটির কোনো ফ্যাকাল্টির কাছে হাজির হলে সত্যই কোনো সাহায্য সে করতে পারবে কি না, বা চাইবে কি না তারও ঠিক নেই। শুধু মধু প্রক্রিয়াজাতকরণই না। এমন হাজারটা ক্ষেত্র আছে যেখানে বিশেষজ্ঞ অ্যাকাডেমিক এবং ইন্ডাস্ট্রির মিথোস্ক্রিয়ার অবকাশ রয়েছে। প্রতিবছর হাজারটা কাজ আটকে যায়, “কোটি টাকার বিদেশি মেশিনারিজ”এর অভাবে। শুনেছি বড়বড় সরকারি প্রজেক্টে দেশের এক্সপার্টদের দাম না দিয়েই বাইরে থেকে সবকিছু আনা হয় দুর্নীতির সুযোগ বাড়াতে। কিন্তু এই মধুচাষীরা তো সত্যিই আটকে আছে। আজ দেশের মধ্যেই মেধাবী কেউ যদি তাদের সমস্যাটা সমাধান করে দিতে পারতো তাহলে তারা নিশ্চই দুকোটি টাকা বা অলৌকিক কোনো বিদেশি মেশিনের জন্য হা-হুতাশ করতো না।
এমন কোনো প্রতিষ্ঠান/ব্যক্তি/দল/ওয়েবসাইট/ফ্রেমওয়ার্ক যদি থাকতো, অনেকটা ডাক্তারের মতো, যাদের কাছে আমার উৎপাদন এবং প্রকৃয়াজাতকরণ বিষয়ক কোনো সমস্যা নিয়ে গেলে তারা ‘রেফার’ করে দিতে পারতো বিভিন্ন এক্সপার্টদের কাছে। বা কোনো একটা মেশিন আমাকে উচ্চমূল্যে কিনতে হচ্ছে বিদেশ থেকে তেমন দেখলেই আমি যে প্রতিষ্ঠানে গিয়ে বলতে পারতাম। আর তারা দেশের মধ্যেই বিভিন্ন বিশেষজ্ঞর সাথে আমাকে মিথোস্ক্রিয়ার সুযোগ করিয়ে দিতো। যারা আমাকে সাহায্য করতে পারতো দেশি প্রযুক্তিতেই সমস্যাগুলো সমাধানে।
কোনো কিছুরই অভাব নেই। অভাব শুধু মিথোস্ক্রিয়ার। আমি জানি, আমরা যদি চিন্তা করি কীভাবে সেটা শুরু করা যায়। তাহলে একটা সমাধান বের করতে পারবোই।
বানান কৃতজ্ঞতা: বুনোহাঁস


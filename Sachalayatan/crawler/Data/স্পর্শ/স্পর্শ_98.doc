দুই হাতে লেখা-৭



এপিঠ আর ওপিঠ
[ নিজেকে নিয়ে একটা এক্সপেরিমেন্ট করতে গিয়ে এই সিরিজের সূচনা। দুই হাতে লেখার এক্সপেরিমেন্ট! যথারীতি আব্‌জাব গল্প। বিশেষত্ব হচ্ছে আমি ঘন্টায় কয়টা গল্প লিখতে পারি এটা তার একটা স্ব-পরীক্ষা। গল্পের মান সম্পর্কে তাই কোন নিশ্চয়তা দিতে পারছিনা। হিসেবের জন্য মোবাইলে টাইমার অন করেছি। টিক্‌ টিক্‌ টিক্‌ ... গল্প শুরু হল!]

এপিঠে ছেলেটা এগিয়ে যেতে থাকে একটা কম্পমান উতকন্ঠা নিয়ে। ওপিঠে মেয়েটা এগিয়ে যেতে থাকে  স্থির শান্ত পদক্ষেপে। তবুও তাদের গন্তব্য কিন্তু একই! একটা দারুণ উত্তেজনাকর কিছু!
এপিঠের ছেলেটার যাবার পথে চোখ আটকে যায় সবুজ কিছু একটা তে। একটা গাছই হবে হয়তো। ছেলেটা সবুজ দেশের মানুষ। সে দেশের আর সব মানুষের মত সবুজ তারও প্রিয় রঙ। হয়তো একটু খুশি হয়ে ওঠে সে। একটু ইতস্ততও করে যেন। 
ওপিঠের মেয়েটা কোন ইতস্তত করে না। সে ধুসর দেশের মানুষ। তার চারপাশে সবই ধুসর। আজ তাই তার চোখ আটকায় না কোথাও। শুধু চকিতে এক টুকরো লাল এর কথা মনে পড়ে তার। যেই লাল তার নজর কেড়ে নিয়েছিল ক্ষনিকের জন্য। এইতো কিছুদিন আগেই! এই স্মৃতিচারনে অবশ্য তার পদক্ষেপে কোন হের ফের হয়না। বরং মনে মনে সেগুলো দৃড় হয় আরো বেশি।
আচ্ছা এপিঠের ছেলেটার কি তার নিজের গ্রামের কথা মনে পড়ে? হয়তো, আবার হয়তো না। তবে সবুজ রঙ তাকে বিচলিত করে ঠিকই। আর তখনই অদৃশ্য কেউ যেন তার কানে বলে যায়, ‘তোমাদের জন্য আছে সবুজ তাবুতে বাস কারী, আয়ত নয়না...’
ওপিঠের মেয়েটারও তার নিজের বাড়ির কথা মনে পড়ে হয়তো। একঘেয়ে একরাশ ধুসরের মধ্যে একটা ছোট্ট ধুসর বাড়ি। সেই ছোট্ট তিন কোনা একটা লাল স্কার্ফ। আর তার চেয়ে লাল টুক টুকে একটা মেয়ে। যারা দুজন মিলে গভীর ষড়যন্ত্রে লিপ্ত ছিল সেই ধুসর দেশটাকেই হাজার রঙে রাঙাতে! 
এপিঠের ছেলেটা ততক্ষনে বেশ উত্তেজিত হয়ে পড়েছে। আয়ত নয়নাদের বক্ষ আর ঠোটের বর্ণনা মনে পড়ে গেছে তার। আর মনে পড়ে গেছে সুগন্ধীর কথা। সেই তাবু বাসিণীদের এক ফোটা থুতুতেও সুগন্ধে ভরে উঠবে সাত আসমান জমিন!! কিছুটা সুগন্ধী সে পায়ও যেন। মাথার মধ্যে সেই মুরুব্বি কন্ঠটা ততক্ষনে সেই তাবুর বর্ণনা ছেড়ে দিচ্ছে কিছু নহরের ধারা বিবরণী। এসব শুনতে শুনতেই নিজের পদক্ষেপ গুলো কে একটু যেন সামলিয়ে নেয় সে।
ওপিঠের মেয়েটার অবশ্য সেই স্কার্ফের কথাটাই মনে থাকে শুধু। ঐ যে সেদিন বাবা এসেছে বলে এক দৌড়ে তার ছোট্ট মেয়েটা চলে যায় বাবার গাড়িটার দিকে। স্কার্ফটাকে পতাকার মত ধরে চারিদিকে রঙ ছিটাতে ছিটাতে। অবশ্য স্কার্ফধারী হাত টা ফিরে আসে পরক্ষনেই। আর ফিরে আসে সেই স্কার্ফটাও। যেটা তখন তার রঙ ছিটানোর ক্ষমতা হারিয়ে ফেলেছে পুরোপুরি। যদিও তখন সেটা আরো বেশী লাল! স্বশব্দে তারা আছড়ে পড়ে সামনে। তখন মেয়েটার কানে কানেও কেউ একজন হয়তো বলে, ‘তোমার জন্য তো কোন আয়ত নয়না নেই!’ তবে এসব শোনার টাইম নেই মেয়েটার।
তারপর একসময় এপিঠ আর ওপিঠের দুজনই পৌছে যায় যার যার গন্তব্যে। সবুজ আর ধুসর দেশের কোন দুই যায়গায়। প্রচন্ড শব্দে জানান দেয় তাদের উপস্থিতি। তাদের পৌছানোর খবরটা কিছুদুর চলে যায় সেই শব্দের সাথে সাথেই। তারপর আরো কিছু দূর চলে যায় লোক মুখে। একসময় সেটা ভর করে ইথারে। তারপর বিপরীত বর্গীয় সুত্রানূযায়ী সেটা স্তিমিত হতে হতে ছড়িয়ে পড়ে আরো অনেক দূর। বেশির ভাগ লোকই অবশ্য খেয়াল করে না সেটা । যারা খেয়াল করে তারাও ভুলে যায় একটু পরেই। অবশ্য তাদের কেউ কেউ ভুলে যাবার ঠিক আগ মুহুর্তে বিতৃষ্ণায় খিস্তি করে ওঠে, 
‘ব্লাডি টেররিস্টস!!’



[ভাবছি এখন থকে এইসিরিজের লেখা গুলোর নিচে লেখন কাল অ্যাড করে দিব। এই আব্‌জাবের লেখন কাল ৭ মিনিট] 


ইন্সট্যান্ট নুডলস অথবা আব্‌জাব



ছোটোবেলায় আমরা নুডলসকে বলতাম নুডুস। প্রথম নুডুস খাওয়ার কথা মনে আছে। একবার বাসায় এই বস্তু কিনে এনেছে। কিন্তু কেউ জানে না এটা কেমনে রান্না করে। থাকতাম তখন মনিরামপুর অথবা ঝিকরগাছা ঠিক মনে নেই। উপজেলা কোয়ার্টার। যশোরে। উপোজেলা কোয়ার্টারে সরকারী অফিসাররা থাকতো। কেউ হয়তো ফিসারিজ অফিসার। কেউ হয়তো টিএন্ডটি কেউ ফুড ডিপার্টমেন্ট। ওখানে একটা মজার রীতি চালু ছিলো। মাকে দেখতাম অন্য আন্টিদের তাদের হাসবেণ্ডের পেশা অনুসারে ডাকতো। অন্যরাও তাই। যেমন কৃষি ভাবি, ম্যাজিস্ট্রেট ভাবি, ফিসারিজ ভাবি। মজা লাগতো টেলিফোন ভাবি নামটা। তবে সব চেয়ে মজার নাম ছিলো পশু ভাবি।
 
তো সেবার নুডলস কিনে আনার পরে এটা কীভাবে রান্না করবে সেটা ঠিক বুঝে উঠতে পারা যাচ্ছে না। পারবেই বা কী করে? আমাদের বাবারা সবাই সরকারি অফিসার হলেও মা’রা তো সেই কদিন আগেই ছিলো গ্রাম্য বালিকা। তো এবাড়ি ওবাড়ি খোঁজ খবর করার পরে জানা গেল ম্যাজিস্ট্রেট ভাবি (আন্টি) নুডলস রান্না করতে পারে। তো ম্যাজিস্ট্রেট ভাবিকে বলে-কয়ে নিয়ে আসা হলো বাসায়। বড়সড় একটা দক্ষ-যজ্ঞ শুরু হবে বলে মনে হতে লাগলো আমাদের। কারণ পশুভাবি, কৃষিভাবি, টেলিফোন ভাবি এবং অন্যান্য আরো কয়েক ভাবিও চলে এসেছে। সবাইই নুডলস রান্না করা শিখবে।
 
নুডলসগুলো থাকতো একদেড়ফুট লম্বা বাক্সে। এখনকার মতো প্যাচানো ম্যাগিনুডলস এর যুগ সেটা না। সবাই মনোযোগ দিয়ে দেখছে কী দিয়ে কী করে। জানা গেল ডিম লাগবে। নেভিন নামের টেলিফোন ভাবির ছেলেটাকে পাঠিয়ে দেওয়া হলো ডিম আনতে। তারপর নুডল ভাঙ্গো রে... সিদ্ধকরো রে... চালুনি দিয়ে পানি ছেঁকে ফেল রে... আলুকুচি-পিঁয়াজকুচি-মরিচ-লবন-তেল আর ডিম দিয়ে ভাঁজোরে। বাড়ির কাজের মহিলাটা দেখে বলেছিলো কেঁচোর মতো। তখনো আমি কেঁচো দেখিনি।
 
আমার বাবা ব্যাডমিন্টন খেলতো। লম্বা হওয়ার কারণে এবং সবচেয়ে তরুণ অফিসার হওয়ার কারণে তার পার্ফর্মেন্স ছিলো ঈর্ষনীয়। প্রায়ই মাকে বলতে শুনতাম। ‘আজ আমরা তরুণরা বুড়োদের সবাইকে হারিয়ে দিয়েছি’! বাবা এখন ব্যাডমিন্টন খেলে না। কোনো একদিন অন্য একদল তরুণ তাদেরকেও হারিয়ে দিয়েছে। অথবা কে জানে? হারিয়ে দিয়েছে হয়তো বয়স।
 
উপজেলা কোয়ার্টারে যারা থাকতো তাদের মধ্যে একরকম সিমবায়োসিস ছিলো। হয়তো ফ্রীজ আছে একজনের মাত্র। রমজান মাসে সবাই তার বাসায় পানি রাখবে। তখন প্লাস্টিকের বোতলের যুগ ছিলো না। পানি রাখা হতো কাঁচের বোতলে। কী অদ্ভুত সুন্দর সব বোতল। মা ফিসফিস করে বলেছিলো, ‘এইগুলা মদের বোতল, বিদেশিরা খায়’। মদ কি জিনিশ জানতাম না। তবে কখনো কোনো দোকানে দেখিনি এমন বোতল। বিদেশিও দেখিনি। শুধু মনে আছে রমজান মাসে ইফতারের একটু আগে দৌড়ে চলে যেতাম ফ্রীজ ওয়ালা বাসায়। তারপর সেই ঠান্ডা মদের বোতলটা নিয়ে দৌড়ে ফিরে আসতে হতো। মসজিদ থেকে সাইরেন দিতো এর পরেই। আমি ভাবতাম মুয়াজ্জিন বুঝি মাইকের সামনে এসে ‘পুউউউ’ করে শব্দ করছে মুখে। এতবড় দম রাখতো কেমনে বুঝতে পারতাম না।
 
এখন অবশ্য প্রচুর বিদেশি দেখি। মদের বোতলওতো দেখেছি। সত্যি কথা বলতে প্রথম বিমান বন্দরের ডিউটিফ্রী শপে মদের বোতল দেখে অভিভুত হয়েছিলাম। সেই ছেলেবেলার কথা মনে পড়ে গেছিলো। ছোটো বোনকে ফোন করে সাথে সাথে বললাম। ‘কী সুন্দর দোকান, আর সারি সারি কী সুন্দর সব বোতল!’ দুয়েকটা নামও পড়ে শুনালাম, কগন্যাক... ভোদকা...। ওরা তখন আমাকে সি-অফ করে ফিরছে। রাস্তায়। আমাকে বললো, ‘ভাইয়া, খাবানা কিন্তু সবধান! তাইলে তোমারে ত্যাজ্যভাইয়া করব’। এদেশে আসার পরে মিনিস্কার্ট পরা শত শত বিদেশিনি দেখেও দারুণ অস্বস্তি লেগেছিলো শুরুতে। ছোটো বোনকে ফোন করে বলার পরে আবারো ও ‘ত্যাজ্যভাইয়া’ করার হুমকি দিয়ে দিলো। যদি আবার ওদের সাথে প্রেমট্রেম করি!
 
কদিন পরেই দেশে ফিরবো। তার আগে ‘ত্যাজ্যভাইয়া’ হয়ে নেব কিনা ভাবছি। তবে কাজের চাপ যাচ্ছে প্রচুর। আজ রাতের মধ্যেই একটা পেপারের ড্রাফট লিখে জমা দেওয়ার কথা। এক হরফও লেখা হয়নি। সারাটাদিন ল্যাপটপের সামনে বসে কেটে গেল। খাওয়াদাওয়াও হয়নি কিছু। হঠাৎ ইন্সটান্ট নুডলস এর উদ্ভাবক এর মারা যাওয়ার খবর পড়ে মনে পড়লো আমিও কিনে রেখেছিলাম কিছু। এ জিনিশ রান্নায় সেই ছোটোবেলার মতো ঝামেলা নেই। তার মধ্যে গরম পানি ঢেলে দিয়ে তাই এই ইন্সটান্ট ব্লগরব্লগর। হয়ে এলো বোধ হয়। যাই।
 
 
 


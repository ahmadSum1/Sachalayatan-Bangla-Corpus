নালমতিবিস্তরেণ



১. নায়ক
এখানে আমার গবেষণাগার থেকে সমুদ্র দেখা যায়। সমুদ্রে জাহাজ, জেলে নৌকা, আরো কত কী! সেদিন তার সাথে যোগ হলো একটা রংধনু। সমুদ্রের একটা জাহাজ ঘেষে উঠে, আকাশ ছুঁয়ে হারিয়ে গেছে পাশের একটা পাহাড়সারির পিছে। এখানে সাগর পাড়ে টিলার উপর জাহাজের ডেক আকৃতির একটা ক্যান্টিন আছে। নাম ‘দ্য ডেক’। আমি দ্য ডেকের ব্যালকনিতে গিয়ে দাঁড়ালাম। সমূদ্রের ওদিক দিয়ে রংধনু ছুঁয়ে বাতাস আসছিলো। হঠাৎ ছোটোবেলায় রংধনু দেখে যেমন ভালো লাগতো, তেমন ভালো লাগতে শুরু হলো। বে-নী-আ-স-হ-ক-লা, -র মধ্যে ‘আ’ আর ‘ক’ দেখা যাচ্ছে না। তাতে কী? রংধনুর তাতে কিচ্ছু কমেনি।
হঠাৎ খেয়াল করলাম, আর কেউ দেখছে না রংধনুটাকে। আসলেই কি? তাহলে আর কেউ কেন বিহ্বল হয়ে দাঁড়িয়ে নেই? ঐ যে জাহাজটা, ওর নাবিকরাও নিশ্চই দেখছে না। অত কাছ থেকে রংধনুর দেখা মেলে না, জানি। কিন্তু এখানে, এই হাজারো তরুণ-তরুণী, এরাও কি দেখবে না? আমি নায়কোচিত কেউ হলে ঐ ওখানে দাঁড়িয়েই চিৎকার করে সবাইকে রংধনু দেখতে ডাকতাম। কিন্তু আমি তেমন কেউ নই। নায়কোচিত নই বলে জীবনে এমন অনেক কিছুই আমার করা হয়ে ওঠে না।
২. টাকারথলি
মানিব্যাগটা ছিঁড়ে গেছে। এতে আমার সবগুলো কার্ড থাকে। এই দেশে সব দরজা পেরুতেই কার্ড পাঞ্চ করা লাগে। লাইব্রেরী, ল্যাব, বাস, ট্রেন, মুদিরদোকান। সব। একেক যায়গায় একেক কার্ড। তবে ঝামেলা কম। পুরো মানিব্যাগটা সেনসরে চেপে ধরলেই হয়। যে দরজার যেটা দরকার, সেটা সে মনে মনে নিয়ে নেয়। বেশিরভাগ সময়ই পিছনে অনুগামীদের লাইন থাকে। তাদের সামনে আমার জীর্ণ-শীর্ণ মানিব্যাগটা বের করতে কেমন যেন লাগে। এমনিতে কে কী ভাবলো তাতে আমার কিছু আসে-যায় না। তবে বালিকারা কী ভাবলো তাতে কিছু কিছু আসতে যেতে শুরু করেছে আজকাল(অবক্ষয়?)। তার উপর শুনেছি মানিব্যাগ দিয়েই নাকি এযুগে পৌরুষত্ব যাচাই হয়। এত সব হীনমন্যতার ভার নিয়েও কেন যে এই ছাতার ব্যাগটা বয়ে চলেছি। হয়তো পুরোনো জিনিস আকড়ে ধরে থাকার বদ অভ্যাস হয়ে যাচ্ছে। অথবা হয়তো ব্যাগটা মা দিয়েছে, তাই।
৩. নালমতিবিস্তরেণ
ভর দুপুর। একটা ফাঁকা মাঠের মধ্য দিয়ে হেঁটে যাচ্ছি। আকাশে তুলা তুলা মেঘ আছে কিনা জানিনা। শুধু মনে আছে, পায়ের পাতায় ঘাসেরা বিলি কেটে দিতে চাচ্ছে। ওরা কি দুর্বাঘাস? নাকি অন্য কিছু। খেয়াল নেই। হঠাৎ করে কোথেকে এক ফোঁটা বৃষ্টি এসে পড়ল গায়ে। শুধু সেই এক ফোঁটাই। মেঘ হয়তো সব কিছু ভিজিয়ে দিতে চায়নি। শুধু আমাকে ছুঁয়ে দিতে চেয়েছিলো, এক ফোঁটা জলে। আমার রোমান্টিক হয়ে যেতে সেই একটা ফোঁটাই যথেষ্ট।...


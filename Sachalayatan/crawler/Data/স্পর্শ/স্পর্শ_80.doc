এ ফারসাইটেড ডিসিশন (সাইফাই গবেষণা)



এ ফারসাইটেড ডিসিশন (সাইফাইঃ আব্‌জাব স্টাইল)
প্রথম যখন বাঘা বাঘা সাইন্টিস্টদের নিয়ে বিজ্ঞান পরিষদ গঠিত হল। তখন কিছু রাজনীতিবিদ গাই গুই প্রতিবাদ মিছিল করলেও সাধারণ জনগন বেশ সাদরেই গ্রহন করেছিল ব্যপারটা। এই বিজ্ঞানের যুগে যেখানে পান থেকে চুন সবই বিজ্ঞান দ্বারা নিয়ন্ত্রিত যেখানে বিজ্ঞানীরাই তো ভালো বুঝবে কখন কি করতে হবে। কিন্তু যে সব বিজ্ঞানীকে ধরে বসিয়ে দেওয়া হল এই দায়িত্বে তাদের বিরক্তির সীমা রৈলনা। প্রথম পরিষদের সভাপতি ছিল এলান স্ট্রং। বেচারা তাত্বিক পদার্থ বিজ্ঞানী তার ল্যাবে বসে কাগজ পত্রের জঙ্গলে কিছু ইকুয়েশন খূজছে। অমনি সাংবাদিকদের হামলা! সাংবাদিকরাও অবাক! এত কাগজ দেখে! কাগজে আর হাতে লিখে যে কেউ কখনো এত বড় সাইন্টিস্ট হতে পারে সেইটা তাদের ধারনাই ছিলনা। কিন্তু ওরা কি জানে? বাঘা সাইন্টিস্টরা একটু এলোমেলো না হলে তো ঠিক ‘বাঘা’ হতে পারেনা!
প্রথম দিকে তাই পুরা ব্যপারটা ছিল একটা ডিজাস্টার। পরিষদের কেউ, সে তাকে যত গুলো লাল তারকাই দেওয়া হোক না কেন মোটেও আগ্রহী ছিলনা এইসব অ্যাডমিন্সট্রেটিভ কাজে। তার উপর পরিষদে আসতে হলে এক এলাহী আলখাল্লা পরা লাগে! কিন্তু সময় সব কিছুকেই একটা সাম্যাবস্থায় নিয়ে যায়। ‘ল্যা-শতেলিয়ার নীতির মত’ তাই এক সময় দেখা গেল পরিষদের মিটীং হচ্ছে ভার্চুয়ালী। যে যার ল্যাবে বসেই কিছু মিছু বলছে। কেউ হয়তো তার সেগ্রেটারীদের দিয়ে মিটিং করিয় নিচ্ছে। এক সময় হল কি। অপেক্ষাকৃত অমেধাবী লোকজনেই ভরে গেল বিজ্ঞান পরিষদ। তবে তারাও নিজেদের ‘বাঘা’ প্রমান করার জন্য আগের সেই সত্যিকারের ‘বাঘা’দের মত এলো মেলো স্টাইল ফলো করতে থাকলো।
কিন্তু আজকের ঘটনা ভিন্ন…

===============

এ ফারসাইটেড ডিসিশন (সাইফাইঃ আজিমভ স্টাইল)
কাউন্সিল রুমের বাতাসটা কেমন যেন ভারি হয়ে গেছে। হয়তো কাউন্সিল মেম্বারদের সম্মিলিত অস্বস্তিই এর কারণ। বিগত একশ বছরে কখনো একসাথে সব কাউন্সিল মেম্বার এরকম মুখোমুখি মিটিং করেনি। মিটিং সব সময়ই হয় ভার্চুয়ালি। আর সাইবার স্পেসের মিটিংটা আসলে কার্যকরও বেশি। প্রচুর তথ্যের অ্যাকসেস থাকে। কমিউনিকেশন ও অনেক কার্যকর হয়। একই সাথে সবার সাথে কমিউনিকেট করতে পারে সবাই। সরাসরি মিটিং এ প্রবলেম হল বক্তব্য কোয়ান্টাম নেটওয়ার্কের মধ্য দিয়ে না গিয়ে যায় বায়বীয় মাধ্যমের মধ্য দিয়ে!! সেকারণে একজন যখন মাধ্যমটা দখল করে রাখে। তখন আর অন্য কেউ কিছু বলতে পারেনা! এভাবে ‘ঝগড়া’ অথবা ‘প্রেমালাপ’ হয়তো চলে যায় বেশ ভালই। তাই বলে কাউন্সিল মিটিং!! অবিশ্বাস্য। এইসব কথাই ঘুরছে মেম্বারদের সবার মাথায়।
রুমের এই ভারি বাতাসে যার কন্ঠ প্রথম অনুরণন স্মৃষ্টি করে সে হল আলেকজান্ডার লেভিনৎজ। বিজ্ঞান কাউন্সিল এর সভাপতি। পদাধিকার বলে তারই প্রথম কথা বলার নিয়ম। সে বলে,
-আমরা আজ একত্রিত হয়েছি একটা বিশেষ উপলক্ষ্যে। আজ আমাদের কাউন্সিল এর দুইশত বৎসর পুর্তি হল। আজ থেকে ঠিক দুইশ বছর আগে মানব জাতি যে দূরদর্শী সিদ্ধান্ত নেয়। তার ফলে অকেজো হয়ে পড়া গনতন্ত্র আর শাসক তন্ত্র ছেড়ে সবাই দ্বারস্থ হয় বিজ্ঞানের।
মেম্বাররা সবাই একটু নড়েচড়ে বসে। তাদের সম্মিলত নড়াচড়া আর গুঞ্জন ইন্টারফেয়ারেন্স তৈরি করে লেভিনৎজ এর কণ্ঠস্বরের সাথে। বিরক্তিতে একটু ভ্রু কুচকে যায় তার। সে বলতে থাকে,
-এটা যে মানব জাতির জন্য একটা পজিটিভ মুভমেণ্ট ছিল সেটার প্রমান সবাই পেয়ে গেছে। মানব ইতিহাসে এরকম সমৃদ্ধি আর কখনোই দেখা যায়নি।
সবাই মাথা নেড়ে সম্মতি জানায়। বক্তব্য চলতে থাকে,
-আসলে আমরা আজ একটা গুরুত্বপূ...
[এইটা গবেষনা ব্লগ!! গল্পের 'ওপেনিং' নিয়ে একটু গবেষনা করলাম। পাঠককেও একটু বিরক্ত করলাম বোধ হয়। তবে কেউ যদি কিছুদিনের মধ্যেই 'সাইফাই' কিছু লিখতে চান তাহলে এই ক্ষুদ্র গবেষণা পত্র কাজে লাগবে আশাকরি]
[মূল গল্প জমেনাই তাই আর পুরাটা পোস্টাইলাম না]
===
স্পর্শঃ১৯
dbabble@ইয়াহু.com


নক্সী কাঁথার গল্প ১



গাঁও খানি মোর সোনায় গড়া সোনা ফালা মাটি,
পাটের ক্ষেতে ধানের ক্ষেতে সোনার বরণ খাটি!
তিলের ক্ষেতে নীলচে বরণ মধুমতির কুল,
সরষে ক্ষেতে মৌতে ভরা হলদে রঙের ফুল।
লালচে বরণ শিমুল গাছের পাশেই তালের সারি,
তার ওপারে একটু গেলেই ওইযে মোদের বাড়ি।
লাউয়ের মাচায় শিমের মাচায় ঘেরা ডালিম গাছ
তার পরেতেই কাছারী ঘর অজু খানার কাছ।
ওইযে নাঙল হেলান দেয়া গোয়াল  ঘরের গায়,
কাল বরণ কাঁজল সেথা রয় দাঁড়িয়ে ঠায়।
মালসা ভরা জল রাখা ওই খড়ের গাদার কাছে,
লালচে বরণ লালী দেখ খুটোয় বাঁধা আছে।
ঢেকী ঘরের দখিন পাশে আছে পুকুর ঘাট,
অন্য পাশে বেড়ায় ঘেরা রসুই ঘরের পাট।
গবর লেপা উঠোন মাঝে কঁচা গাছের খুটি,
এই বাড়িতেই খুব নিবিড়ে মানুষ থাকে কটি!
একই রকম বাড়ি আছে আরো কয়েক কুড়ি,
ঝিবুত-পালা থাকে সেথা থাকে বুড়ো বুড়ি।
নদী পাড়ের গায়ে মোদের ঘরের পরে ঘর
সবাই মোরা আপন জেনো, নেইকো কোন পর।
এ গাঁ মাতায় সাঝের বেলায় ঝি ঝি পোকার শোর,
পাখির ডানায় সন্ধ্যা নামে পাখির ডাকে ভোর।
(চলবে)
[...কবিতা লিখতে পারিনা। যেটা লিখতে যাচ্ছি সেটা একটা গল্প। আমার গ্রাম, আর তার কিছু মানুষ নিয়ে। জানিনা পল্লী গাঁয়ের গল্প কেমন লাগবে পাঠকের। আসলে জানিনা লিখতেই পারব কিনা ঠিক মত! আমার ছন্দ জ্ঞান নেই। আর আমি কবিও নই...]
===
স্পর্শ


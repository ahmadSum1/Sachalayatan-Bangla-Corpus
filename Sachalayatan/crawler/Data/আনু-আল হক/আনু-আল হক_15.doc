“জয় বাংলা”: আসল নকল চিনে নিন



আমাদের স্বাধীনতার কাব্যময় ইতিহাসের মহাকবির নাম শেখ মুজিব; ধ্রুপদী সেই মহাকাব্যের শিরোনাম “জয় বাংলা”।
“জয় বাংলা”— মধুরতম সেই স্লোগানের নাম। ছোট্ট এই স্লোগানের অপরিসীম শক্তিতে এক হয়েছিলো বাংলার সকল মুক্তিপ্রাণ মানুষ। 
“জয় বাংলা”— বাংলাদেশের ইতিহাসে প্রথম কোনো অসাম্প্রদায়িক স্লোগানের নাম। নাম-ধাম-রং-সাকিন-জাত-ধর্ম-লিঙ্গ-বয়ষ সব কিছু ছাপিয়ে শৈল্পিক দ্যোতনায় বাঙ্ময় হয়ে উঠেছিলো জয় বাংলা। এমন সহজিয়া, এমন মাটি-সংলগ্ন, এমন মায়া-জাগানিয়া, এমনই ঘোরলাগা সেই শব্দযুগল।
শুধু কি তাই? এই শব্দযুগল কি কেবলই স্লোগান? না তো! এ তো আমাদের মহত্তম সংগীতের নাম— মৃতপ্রায় বাঙ্গালীও জেগে ওঠে জয় বাংলায়।
শুধু কি সংগীত? তাও নয়। সবকিছু ছাপিয়ে জয় বাংলা আমাদের জাতীয় পরিচয়পত্র।
কিন্তু এবারে কিছুটা সংবিধিবদ্ধ সতর্কীকরণ। কারণটা বলবার আগে খানিকটা মুখবন্ধ দুস্তর। জয় বাংলাই যে মুক্তিযোদ্ধাদের একমাত্র স্লোগান তথা পরিচয়পত্র হয়ে উঠেছিলো সে তো আমরা সবাই জানি। রাজাকাররাও যে জয় বাংলা স্লোগান দিয়ে উঠতো, সেটা আমাদের সবার জানা নাও থাকতে পারে। তবে কি তারা্ও জয় বাংলার লোক?
এর চেয়ে কদাকার কোনো প্রশ্ন হতে পারে না— প্রশ্নটাও কুৎসিত, আর উত্তরও তো জানা। জয় বাংলার লোকেদের সন্ধানেই সেই রাজাকারের দল জয় বাংলা স্লোগান দিয়ে উঠতো। অনেকটা ডাহুক ধরার জন্য শিকারী যেমন ডাহুকের ডাক নকল করে, তেমন। আশেপাশে লুকিয়ে থাকা জয় বাংলার লোক কতবার সেই স্লোগান শুনে নিজেদের লোক ভেবে বুক মেলাতে যেতো; অচিরেই ঝাঁঝরা হতো বিশ্বাসের বুক।
যুদ্ধাপরাধীদের বিচার নিয়ে আমরা যখন সোচ্চার হলাম, শাহবাগ যখন জেগে উঠলো, আমাদের অবধারিত স্লোগান হয়ে উঠলো— জয় বাংলা। এই স্লোগান কত অজানা মানুষকে মুহূর্তেই নিকটতম বন্ধু বানিয়েছে, কত মুখোশধারী বন্ধুর সঙ্গে বিচ্ছেদ ঘটিয়েছে। কষ্ট যে হয়নি এই বিচ্ছেদে তা নয়, কিন্তু সেটা বিচ্ছেদের জন্য নয়, বরং একটা মুখোশধারী শয়তানকে এতোকাল বন্ধু ভেবে এসেছি বলে।
আঁতাত-তত্ত্বের মুখপাত্ররা, যারা প্রথমে বলেছিলেন বিচারই হবে না, পরে বলেছিলেন বিচার হলেও গোপন আঁতাত করে তাদেরকে ফাঁসির রায় দেয়া হবে না, আরো পরে বলেছিলেন ফাঁসির আদেশ দেয়া হলেও ফাঁসি কার্যকর হবে না, আরো আরো পরে হঠাৎই বলে উঠেছিলেন, জয় বাংলা। আমরা হতবাক হবার মতো মানবাধিকার থেকেও বঞ্চিত হলাম।
ভাবলাম, বুঝিবা এদের বোধোদয় হলো। ভুল সবই ভুল। অচিরেই তারা নিজেরাই প্রকাশ্য মাধ্যমে স্বীকার গেলেন, জয় বাংলা তারা বলেছিলেন পরিস্থিতির শিকার হয়ে। একজন এ্ও বললেন, তিনি জয় বাংলা বলার ‘চর্চা’ করছেন, কারণ তাঁর ধারণা আরো প্রায় পঞ্চাশ বছর আ’লীগ সরকার ক্ষমতায় থাকবে; পিঠ তো বাঁচাইতে হবে। হুজুগে জয় বাংলা বলে চিৎকার করে ওঠা একজন বঙ্গবন্ধুকে নিয়ে কুৎসিত একটা পোস্ট দিলেন এই তো ক’দিন হলো। তিনি আবার বিজ্ঞাপনও দিলেন এই বলে যে, তিনি মুজিববিদ্বেষী নন! আরেকজন জয় বাংলা’র একমাত্র পরিবেশক হিসেবে ঘোষণা দিয়ে বাংলার ইতিহাসকে তেঁতুলময় করে চলেছেন। এককালে জয় বাংলার স্লোগান দেয়া গামছা তো কাদের যেন হয়ে গেলো! আরো আছে আরো আরো কত!
একারণেই লেখা:
জয় বাংলা বলার মানেই স্বাধীনতার পক্ষ নয়
জয় বাংলা বলছো বলেই তোমার আমার সখ্য নয়।
এ-কিন্তু ভয়ের নয়, শংকারও নয়; কেবল সতর্ক থাকার প্রস্তুতি। জয় বাংলা আমাদের জাতীয় পরিচয়পত্র বলেই তো এমনটা হওয়া স্বাভাবিক। বাংলাদেশের পাসপোর্টধারী কতজনাই তো মনেপ্রাণে পাকি। আর, নকল তো ভালো জিনিসেরই হয়। জয় বাংলা।


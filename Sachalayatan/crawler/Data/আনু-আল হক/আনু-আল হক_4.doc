সমতা, ন্যায্যতা এবং নারীবাদ: গোড়ার কথা



গোড়াতেই স্বীকার করে নেয়া ভালো যে, আমি সমতা এবং ন্যায্যতা নিয়ে খানিকটা কাজ করলেও, নারীবাদ বিশেষজ্ঞ নই। ফলে, জ্ঞানের ঘাটতি আছে, কিন্তু নিষ্ঠায়, যাপনে এবং আচারে প্রাতিষ্ঠানিক কোনো নারীবাদীর চেয়ে কম নারীবাদী নই। নারীবাদ পাঠ করা সুবিধাজনক, কিন্তু শুধু পাঠ করে নারীবাদী হওয়া সম্ভবত কঠিন। বিশেষত একজন পুরুষের পক্ষে।
গোড়ার গোড়ায় বলা উচিত ছিলো যে, ইংরেজি Equality এবং Equity-র বাংলা হিসাবে যথাক্রমে সমতা এবং ন্যায্যতা ব্যবহৃত হয়েছে (এ দুটোর মধ্যে বিস্তর ফাঁরাক আছে, সেটা নিয়ে বকবক না করার চাইতে এই ছবিটা দেখা উত্তম)। এখানে, যথারীতি, Feminism-এর বঙ্গানুবাদ হিসাবে নারীবাদ ব্যবহৃত হয়েছে যদিও এটি Feminism-এর সঠিক বঙ্গানুবাদ নয় বলে আমি মনে করি। নারীবাদ বা নারী অধিকার Women Rights-এর সঠিক অনুবাদ হিসাবে ব্যবহৃত হতে পারে, কিন্তু Feminism এর নয়। কারণ, Feminism এর প্রধানতম আলেখ্য হচ্ছে অসাম্যের বিরুদ্ধে সাংগঠনিক প্রতিবাদ জারি রাখা। সে-কারণে অজস্র গবেষণায় ফেমিনিস্ট থিওরি বা ফেমিনিস্ট অ্যাপ্রোচের কথা বলা হয়, যেখানে মূল আলোচ্য হচ্ছে সমতা এবং/অথবা ন্যায্যতা। ফলে, Feminism-এর বাংলা নারীবাদ করলে এর অর্থ এবং ব্যাপ্তি সংকীর্ণ হয়।
এটা তো ঠিক যে Feminist আন্দোলনের কেন্দ্রবিন্দুতে নারীদের অধিকার প্রধান ছিলো। কিন্তু সেটা অসাম্যের কারণে। সেই অসাম্য পুরুষের বিরুদ্ধে হলে একই আন্দোলন পুরুষবাদ হিসাবে পরিচিত হতে পারতো। নারীবাদ নাম দিয়ে পুরুষকে (সম্ভবত বেশীরভাগ পুরুষকে) এর বিরুদ্ধে ক্ষেপিয়ে তোলা সম্ভব, বা নিদেনপক্ষে অনিচ্ছুক করে রাখা সম্ভব। অসাম্যের, অন্যায্যতার বিরুদ্ধে বললে আরো বেশী মানুষ এ-আন্দোলনে যুক্ত হবেন, সেটা বলাই বাহুল্য। আমার ধারণা, এর বঙ্গানুবাদও করেছিলেন কোনো এক পুরুষ।
নারীরা কি পুরুষের চেয়ে শ্রেষ্ঠ?
এই প্রশ্নটাই আপত্তিকর। কেননা, ফেমিনিজমের মূলে শ্রেষ্ঠতা নয়, বরং শ্রেষ্ঠদাবীত্বের কিংবা শ্রেষ্ঠবাদীত্বের অবসান। পুরুষরা দাবী করেছিলো তারা নারীদের চেয়ে শ্রেষ্ঠ। ফেমিনিজম সেটা সজোরে অস্বীকার করে। বলছে, লিঙ্গভিত্তিক এই অসাম্যের প্রতিবাদ করি আমরা। কেবলমাত্র নারী কিংবা পুরুষ বলে মানুষে মানুষে ভেদাভেদ চলবে না। অতএব, উপরে বঙ্গানুবাদ নিয়ে যে-সমস্যার কথা বলা হয়েছে, তার আলোকে Feminism-এর বাংলা করা যায় ‘লিঙ্গনিরপেক্ষতা’ কিংবা ‘লিঙ্গসমতা’।
এখানে আরো একটা বিষয় যুক্ত হতে পারে, জেন্ডার এবং সেক্স। বাংলায় আমি এ-দুটোর ব্যবহারে খুব একটা ফাঁরাক দেখি না। কিন্তু ফাঁরাক তো আছে। যাঁরা জানেন, তাঁরা তো জানেনই। যাঁরা আমার মতো, তাঁরা জেনে নিন। সেক্স হচ্ছে শারীরবৃত্তিক (অর্থাৎ একজন মানুষের অঙ্গপ্রত্যঙ্গ কোন লিঙ্গ নির্দেশ করে, সেটা), আর জেন্ডার হচ্ছে যাপিত জীবনের মানসগঠন (অর্থাৎ, একজন মানুষ নিজেকে কীভাবে [পুরুষ না নারী হিসাবে] বিবেচনা করেন, এবং পরিচয় করিয়ে দিতে চান)। সে-অর্থে সেক্স-এর বঙ্গানুবাদ হিসাবে পোলা (আক্ষরিক অর্থে ‘হোলা’) এবং মাইয়া বেশি যুক্তিযুক্ত। মাইয়া অর্থাৎ যার মাই (স্তন অর্থে) আছে, হোলা অর্থাৎ যার হোল (অণ্ডকোষ) আছে। আর জেন্ডার হিসাবে নারী/পুরুষ ব্যবহৃত হোক।
এখানে আরো একটি বিষয় আলোচ্য হতে পারে। এবং সেটা অত্যন্ত গুরুত্বপূর্ণ। সেটি হচ্ছে, সেক্সুয়ালিটি বাইনারি (অর্থাৎ নারী অথবা পুরুষ) নয়; এটি একটি কন্টিনিউয়াম। পোলা/মাইয়ার বাইরে আরো পরিচয় আছে। আগ্রহীরা এই লিংকে গিয়ে দেখতে পারেন। সেখানে আরো সাইটের লিংক আছে।
মূল কথা
গোড়ার কথা বলা হলো। এবার মূলে আসা যাক। মূল এবং গোড়ার মধ্যে তফাৎ কোথায় সেটা জানার জন্য দেখুন এই লিংক (ভিডিওটা ২৭ সেকেন্ডের আগে যদি ধরতে পারেন এটি কোন গানের মিউজিক, তাইলে উপহার হিসেবে থাকবে কফি  ) ।
নারীসপ্তাহ নিয়ে আপত্তি তোলা যেতো। যেমন তোলা যায় বাংলাদেশে বাসে নারীদের জন্য সংরক্ষিত আসন নিয়ে। কিন্তু, এটি সচলায়তন। আমরা জানি, সচলের বন্ধুরা অন্ততঃ নারীদের জন্য একটি বিশেষ সপ্তাহই বরাদ্দ দেননি। তাঁরা গোটা বছর জুড়েই অসাম্য-বিষয়ক লেখা ছাপবেন, ছাপছেন, ছেপে যাবেন। এটি লেখা ছাপাবার জন্য তেল নয়, বরং সঙ্গদোষ। আমি শারীরিক দিক থেকে ‘হোলা’, চিন্তায় মানুষ। সেটা একদিনে তৈরি হয়নি। বাংলাদেশে হোলা হিসাবে জন্ম নিয়ে পুরুষ হিসাবে বড় হওয়াই দস্তুর। সেই জায়গা থেকে মানুষ হিসাবে উত্তরণ অনেকটাই নিজের বিরুদ্ধে নিজের সংগ্রাম।
সেক্ষেত্রে একটা বড় ভূমিকা হিসাবে কাজ করেছে আমার পরিবার। আমার সৌভাগ্য আমার অভিভাবক অত্যন্ত সচেতন। তাঁরা আমাদেরকে নারী/পুরুষ হিসাবে বড় করেননি। চেয়েছেন মানুষ হিসাবে বড় হতে। এ-কাজের জন্য তাঁদেরকে ডক্টরেট করতে হয়নি; প্রয়োজন ছিলো সচেতনতা। আমরা আমাদের আশেপাশের মানুষকে সচেতন করে তুললে একদিন আমরাও অসাম্যের বাংলাদেশ পাবো। সেটা কঠিন, কিন্তু অসম্ভব নয়। সঙ্গদোষে (নাকি গুণে) লোহা ভাসে!
আমাদের নারী বন্ধুদের কাছ থেকেও সহযোগিতা প্রয়োজন। আমি দেখেছি, সহনশীলতা এবং যুক্তিবোধের সংস্পর্শ একজন পুরুষকে মানুষ হিসাবে উত্তরণে সাহায্য করে। আমাদের ভয়ানক পুরুষতান্ত্রিক সমাজব্যবস্থায় একজন পুরুষের প্রয়োজন উপযুক্ত সঙ্গ এবং শিক্ষা। রাতারাতি এ-পরিবর্তন কঠিন। মাইয়া/নারীদের নিজেদেরকে মানুষ হিসাবে ভাববার অনুপ্রেরণা এবং কারিগরী সহযোগিতার পাশাপাশি হোলা/পুরুষেদেরও সহযোগিতা প্রয়োজন। একজন পুরুষতান্ত্রিক চিন্তায় আচ্ছন্ন মানুষের মনোগঠনের দিক বিবেচনায় রাখা দরকার। তার চিন্তার পেছনে হাজার বছরের পুরুষতান্ত্রিকাতা কাজ করে, খুব গভীরে, খুব সংগোপনে। অগ্রসর চিন্তার মানুষদের আরো সহনশীল এবং কার্যকরী উপায় বের করা দরকার। সে-উদ্দেশে পরিবার থেকে শুরু করে পাঠ্যপুস্তকে, যাপনে, চিন্তায় মনুষ্যত্ব রোপিত হোক। যাতে আমাদেরকে আর বিশেষভাবে নারীসপ্তাহ বা নারীদের জন্য বিশেষ আসন বরাদ্দ রাখতে না হয়। কিন্তু ততদিন এসব সচল থাকুক।
শেষ কথার আগের কথা
সঙ্গদোষ বা সঙ্গগুণ যা-ই বলা হোক না কেন, আমাদের দেশে লিঙ্গবৈষম্যের আরো একটি প্রধান কারণ সম্ভবত বিষমলিঙ্গে অপ্রতুল যোগাযোগ। পারিবারিক। সামাজিক সকল ক্ষেত্রেই এ-যোগাযোগ প্রায়নিষিদ্ধ। যোগাযোগ না থাকলে কী করে জানবো অপরলিঙ্গের অনুভব, সংবেদনশীলতা, গোপন অসুখ, কিংবা গোপনতর প্রকাশসংকোচ। “আয় আরো হাত হাতে রেখে, আয় আরো বেঁধে বেঁধে থাকি..."
“মোরা আর জনমের হংসমিথুন ছিলাম।”


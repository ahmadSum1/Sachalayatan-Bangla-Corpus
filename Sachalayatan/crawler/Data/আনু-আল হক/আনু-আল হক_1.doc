বিজয় দিবসের পিকনিক, স্বাধীনতা দিবসের ওয়াজ মাহফিল 



মুক্তিসংগ্রামের মাধ্যমে যেসব দেশের পথচলা শুরু, সেসব দেশের মানুষের কাছে স্বাধীনতা এবং বিজয় দিবস ভিন্ন অনুরণন নিয়ে আসে, প্রতিবছর। এটাও হয়ত সত্য যে সবাই সেসব উদযাপন করেন না, বা করলেও ভিন্নভাবে করেন, বা উদযাপন না করার পেছনে ব্যক্তিগত (ইমার্জেন্সি) কারণ থাকে। কিন্তু নিজে(রা) উদযাপন না করলেও বাকিদের উদযাপনে বাধা হয়ে দাঁড়ান বলে মনে হয় না। আমাদের দেশে জেনে না-জেনে আমরা সেটাই করি, খুব সুক্ষ্মভাবে।
ঘটনার সূত্রপাত অনেক আগে, কিন্তু তার আগে ব্যক্তিগত অভিজ্ঞতা দিয়ে শুরু করি। তখন আন্ডারগ্র্যাড পড়াশোনা করি। পরেরদিন স্বাধীনতা দিবস, মানে ২৫ তারিখের কথা বলছি। সারাদিন জেলা কেন্দ্রীয় শহীদ মিনারে কাজ, সন্ধ্যার দিকে খানিকটা সময় পেয়ে ভাবলাম একটু ক্যাম্পাস থেকে ঘুরে আসি, অল্প বিশ্রাম নেয়া ভালো কারণ রাতে ফিরতে দেরী হবে। যাবার পথে রাস্তার মোড়ে মোড়ে স্বাধীনতা দিবসের গান বাঝছে। ক্যাম্পাসে গিয়ে শুনি ক্যাম্পাসের মসজিদ থেকে স্বাধীনতা দিবসের ওয়াজ মাহফিল। যথারীতি তারস্বরে। আশেপাশের কোনো গানই আর কানে আসছে না। যতক্ষণ ক্যাম্পাসে ছিলাম সেটা চলতে থাকলো। অগত্যা শহরের দিকে ছুটলাম।
মধ্যরাতে রুমে ফেরার পর গান ও নাই, মাহফিলও নাই। পরেরদিন ২৬ মার্চ। যথারীতি মাহফিল শুরু হয়ে গেল স্বাধীনতা দিবসের গানের সঙ্গে পাল্লা দিয়ে। মাহফিলে একটা শব্দও শুনি নাই মুক্তিযুদ্ধ নিয়ে। তবে মাহফিলের শব্দে হারিয়ে গিয়েছিল বঙ্গবন্ধুর ভাষণ। এই যা প্রাপ্তি। 
২.
ওই বছর বা পরের বছর গ্রামের বাড়িতে যাই স্বাধীনতা কিংবা বিজয় দিবসের সময়। হুবহু একই কাণ্ড। মসজিদ থেকে উচ্চস্বরে ওয়াজ মাহফিলের আয়োজন। স্বাধীনতা বা বিজয় দিবসের নামগন্ধও নাই। 
বাবাকে জিজ্ঞেস করে জানলাম এটা নতুন কৌশল। বিষয়টা এতই স্পর্শকাতর যে এটার বিরুদ্ধে বলা সম্ভব না। কিন্তু আমি তখনও পর্যন্ত এটাকে খুব পরিকল্পিত কোন উদ্যোগ হিসাবে বিবেচনা করি নাই। 
পরে অনেক বন্ধুদের জিজ্ঞেস করে জানলাম তাদের এলাকাতেও ওয়াজ মাহফিল হয় কিন্তু তারা বিষয়টাকে ভালোভাবে নিয়েছেন, কারণ তাদের মনে হয়েছে যে এর মাধ্যমে আরো বেশি মানুষকে স্বাধীনতা/বিজয়/মুক্তিযুদ্ধ ইত্যাদির সঙ্গে একাত্ম করা গেছে। 
যখন জিজ্ঞেস করলাম, ওয়াজ মাহফিলে মুক্তিযুদ্ধ বা রাজাকার, জামাত, আল-বদর ইত্যাদি নিয়ে কথা হয় কি না, তখন তারাও বিস্মিত হয়ে মনে করার চেষ্টা করলেন, এবং জানালেন তেমন কিছু তাদের মনে পড়ছে না। অতএব এই ওয়াজ মাহফিল যে মুক্তিযুদ্ধের আদর্শ বাস্তবায়নে করা হচ্ছে না, সেটা প্রায় নিশ্চিত। আমার আপত্তি, অন্তত এই ক্ষেত্রে, ওয়াজ নিয়ে না, বরং ওয়াজের সঙ্গে মুক্তিযুদ্ধের নাম মিশায়া মুক্তিযুদ্ধ ভুলানোর প্রয়াসে। 
৩.
মুসলিম মাত্রই ওয়াজ পছন্দ করবেন, এটা যে সত্য না- সেটা মূল পরিকল্পনাকারীরা ঠিক-ই জানেন। তাই তাদের জন্য বিকল্প ভেবে রেখেছেন তারা। সেটার নাম বিজয় দিবস পিকনিক বা ভাষা দিবস হাউজি জাতীয় কিছু। ২০১৩ সালের দিকে দুম করে 'গেট টুগেদার' জাতীয় ফেইসবুক পেইজের প্রাদুর্ভাব দেখা যায়, যেমন: "জামানত আলী আধুনিক ইংলিশ মিডিয়াম প্রি-ক্যাডেট প্রাথমিক মাদ্রাসা ১৯৭৬ ব্যাচ"। দলে দলে সবাইকে 'ইনভাইট' করা হয়। শুরুতে দেশের দুস্থ মানুষের জন্য শীতবস্ত্র বা পাঠ্যপুস্তক সংগ্রহের আয়োজন করা হয়। প্রবাসী ছাত্র/জনতা/কমলারা বেশি করে আগায়া আসেন। মূল টাকা যায় জামাতের রগ-কাটা কর্মসূচীর পঞ্চ-বার্ষিক পরিকল্পনা বাস্তবায়নে। কিন্তু আমাদের আলোচ্য বিষয় অন্যখানে। 
এইসব গ্রুপ থেকে প্রায়শই পিকনিক জাতীয় কর্মসূচিও হাতে নেয়া হয়। এবং এসব পিকনিকের তারিখ ঠিক কোনো না কোনো জাতীয় দিবসে (কারণ ওই দিনগুলো সরকারী ছুটি)। ঢাকার অদূরে তারা বউ-স্বামী-বাচ্চাসহ পিকনিক করেন। স্বাধীনতা/বিজয়/ভাষা দিবস গুলে খান বিরিয়ানি আর বোরহানি দিয়ে। 
অনেকদিন ধরে পর্যবেক্ষণ করে যেটা দেখলাম, কোনো ধর্মীয় ছুটির (ধরেন শব-এ-বরাত) দিনে ইনারা পিকনিক করতে যান না। প্রায়শই এসবের আয়োজনে থাকে ল্যাঞ্জাঅলা বা গুপ্তল্যাঞ্জাযুক্ত রাজনীত-বিমুখ গোলগাল বন্ধুটি। এরকমই বিম্পি-দশমিক-পাঁচ (মানে প্রায়-জামাত) এক সহপাঠীকে জিজ্ঞেস করসিলাম ভাষা দিবসের পিকনিকে ভাষা দিবসের কোনো আকার-ইঙ্গিত থাকবে কি না, সে আমারে ধুইয়া দিসিলো এই বৈলা যে আমি নাকি বেশি বেশি।
কথা সত্য। হয়তো আমি/আমরা বেশি বেশি। স্বাধীনতা বা বিজয় দিবস আসলে মুক্তিযুদ্ধের আদর্শকে বিরিয়ানি আর বোরহানি দিয়ে না গিলে জয় বাংলা দিয়ে অনুভব করা যদি বেশি বেশি হয়, তাইলে জয় বাংলা। আর বেশি বেশি যদি না-হয়, তাইলেও জয় বাংলা।


শিক্ষা যখন শুধুই অলংকার



শিক্ষিত হতে হবে নাক উঁচু করার জন্য, মুখ রক্ষার জন্য, চাকুরি পাবার জন্য, আর ডিগ্রির বোঝার আড়ালে মিথ্যার বেসাতির সুবিধার জন্য।
ঘটনার সূত্রপাত, আম্রিকায় সমকামীদের বিয়ে করার অধিকার বৈধ হবার অাইন পাস হবার পর। যাঁরা এ-ঘটনায় সমকামীদের মানবাধিকার রক্ষিত হয়েছে বলে মনে করেছেন, এবং সমকামীদের আন্দোলনের সঙ্গে একাত্ম হয়েছেন, তাঁরাও রংধনুরঙের প্রতীকী ছবি ব্যবহার করে তাঁদের প্রতি সমর্থন জানিয়েছেন। ব্যস, শুরু হয়ে গেলো এর নিন্দা করা। যদিও এর সঙ্গে নিজে সমকামী হওয়ার কোনো সম্পর্ক নেই (হলেও দোষের কিছু নয়), তবু নিন্দুকদের কথা সমকামী না হলে সেটার সঙ্গে একাত্মতা ঘোষণা করা কেন! আচ্ছা, পশু অধিকার রক্ষার কথা বলার জন্য কি নিজেকে পশু হতে হবে, সংখালঘুদের অধিকার নিয়ে কথা বলার জন্য কি নিজেকেও সংখ্যালঘু হতে হবে, নারীবাদ নিয়ে কথা বলার জন্য নিজেকে নারী হতে হবে? এসব প্রশ্নের সদুত্তর পাওয়া যায়নি।
ধর্ম বিষয়ে ভালো ভালো গোলগাল কথা বলেন, আপনার ধর্মজ্ঞান নিয়ে কেউ প্রশ্ন করবে না, কিন্তু যখনই সামান্য সমালোচনা করবেন, তখনই ধর্ম-ভাষা-প্রত্যয়-বিভক্তি ইত্যাদি নিয়ে কথা উঠবে। যতক্ষণ পর্যন্ত আপনার জ্ঞান তাদের অন্ধবিশ্বাসকে সমর্থন করবে, ততক্ষণ জ্ঞান আশীর্বাদ, আর যখনই আপনার জ্ঞান সেটাকে আঘাত করবে, তখনই জ্ঞান অভিশাপ, নাইলে জ্ঞানে ঘাটতি আছে, নাইলে ভাষাজ্ঞানে কমতি আছে, নাইলে আপনি বোলগার! মোদ্দাকথা হচ্ছে, এমন জ্ঞানের দরকার নাই।
মেয়ে কেমন চাই? সুন্দরী, স্বাস্থ্যবতী, উঁচা-লম্বা ইত্যাদি। আর শিক্ষা? ও হ্যাঁ, শিক্ষিত হইতে হবে। কতটা শিক্ষিত? এইবার শুরু হবে ত্যানা প্যাঁচানো। কিছু ব্যতিক্রম ছাড়া বাকিরা সবাই (উচ্চ)শিক্ষিত রমণী চান, তবে এতোটা শিক্ষিত না যে নারী অধিকার নিয়ে কথা বলবে, বিশ্বরাজনীতি নিয়ে সরব থাকবে, চাকুরী করবে। মূলত সবাই একটি উচ্চশিক্ষিত কাজের বুয়া চান, যাতে সমাজের কাছে মুখ রক্ষা হয়, আর ঘরের ভেতরে নিজের পশ্চাদ্দেশ রক্ষা হয়। অনেকটা পিএইচডি শিক্ষার্থী হিসাবে রিসার্চ অ্যাসিস্টেন্ট-এর মতো: চার-আনা পয়সা দিয়ে ষোলো-আনা কাজ উদ্ধার হয়। 
একই কথা ছেলেদের ক্ষেত্রেও প্রযোজ্য। ছেলে উচ্চশিক্ষিত হোক, সেটা সবাই চায়, কিন্তু এতোটা উচ্চশিক্ষিত না যে ধর্মের জংধরা কলটা নাড়ায়া দিবে, আজাইরা প্যাঁচাল শুনলে মুরব্বীদের মুখে মুখেও তর্ক করবে। অর্থাৎ উচ্চশিক্ষিত কেরানী চান, কিংবা উচ্চশিক্ষিত রাজাকার, কিংবা উচ্চশিক্ষিত মিথ্যুক, উচ্চশিক্ষিত অগাধমূর্খ কাঠমোল্লা।
আমি এমন একজনকে জানি, যিনি অসম্ভব চৌকস, বুদ্ধিদীপ্ত, প্রখর। খুবই দরিদ্র পরিবার থেকে উঠে এসে বিশ্বের শ্রেষ্ঠতম বিদ্যাপিঠে পড়েছেন, এবং সর্বার্থেই তিনি বিদ্বান। তাঁর বাবা-মা আক্ষরিক অর্থেই আর-দশটা সাধারণ বাবা-মা’র মতো, রক্ষণশীল, ধার্মিক। উনার বাবা-মা ঠিক করে জানেনও না তিনি কতোটা উচ্চমাপের বিদ্যাপিঠে পড়েছেন, এবং তাঁর জ্ঞানের বিচ্ছুরণ ঠিক কতোটা। তো তাঁর মা তাঁকে ধর্ম মেনে চলার অনুরোধ করলে তিনি মৃদু হেসে অপারগতা প্রকাশ করলেন, এবং ধর্মের প্রতি তাঁর অবিশ্বাসের আভাস দিলেন। এভাবে দীর্ঘদিন পর তাঁর মা অনেকটা কান্নামুখেই বললেন, আমরা চেয়েছিলাম আমাদের ছেলে অনেক বড় হবে, শিক্ষিত হবে… তখন তিনি বললেন, তোমার কথা শুনে মনে হচ্ছে তোমার আফসোস রয়ে গেছে! কেন তোমার ছেলে কি শিক্ষিত হয়নি? উত্তরে মা বললেন, হ্যাঁ শিক্ষিত তো হয়েছে, কিন্তু এতোটা শিক্ষিত চাইনি যে স্রষ্টাকে অস্বীকার করবে! আমার পোড়া কপাল!
শুনেছি ব্রিটিশ আমলে তাদের কলোনি থেকে শিক্ষিত কেরানি বানানো হতো, ঠিক ততোটা শিক্ষিত যাতে তারা ব্রিটিশ প্রভুদের কথা (আদেশ) বুঝতে পারে, এবং সেই মোতাবেক কাজ করতে পারে। তাতে দোভাষীর কাজও চলে; রাজস্ব আদায়ের জন্য হতদরিদ্র কৃষকদের সঙ্গে কথা বলার মতো লোকবলও তো থাকা চাই। আবার অতোটা শিক্ষিতও নয় যে, আপনি মৌলিক কোনো অাবিষ্কার করে আপনার প্রভুদের উপর শ্রেষ্ঠত্ব দেখাবেন (অন্ততঃ তাদের উদ্দেশ সেটা ছিলো না, তবু কিছু ব্যতিক্রমী মানুষ তো সব বাধা ডিঙিয়ে ঠিকেই বেরিয়ে আসেন!)। একালেও অবস্থা ঠিক আগের মতোই। আমাদের শিক্ষিত লোক চাই, যাতে বলতে পারি দেখো ডাক্তার হয়েও কেমন ধর্মের গুণের কথা বলছেন (উদা. ডাক্তর জোকার নায়েক), জেনেটিক্সে পিএইচডি করেও কেমন সমকামিতাকে ‘চয়েস’ এবং ধর্মমতে হারাম বলে সাফাই গাইছেন, দেশসেরা বিতার্কিক হয়েও রাজাকারদের অনুষ্ঠান উপস্থাপনা করছেন, কিংবা অধ্যাপক হয়েও তিনি রাজাকার ছিলেন (অর্থাৎ বোঝাতে চাওয়া, আম্নে কি অধ্যাপকের চাইতেও বেশি বুজেন?)!
তেমনি, আপনি শিক্ষিত হবেন যাতে ইংরাজিতে অনর্গল কথা বলতে পারেন, দু’চারটা রেফারেন্স দিতে পারেন, তিন/চারটা বাঁশেরকেল্লা কি রেডিওমুন্নার যুক্তি দেখাতে পারেন। এই পর্যন্ত হলে সবাই বলবে, দেখেছো শিক্ষার কী স্ফূরণ! কি সুন্দর তার কথা, যুক্তি! কিন্তু যখনই আপনি রাজাকারদের উলংগ করে দেবেন, ধর্মীয় গোঁড়ামি বা কুসংস্কারের যৌক্তিক সমালোচনা করবেন, তখনই আপনার শিক্ষা অভিশাপ হিসাবে বিবেচনা করা হবে: ইহুদীদের শিক্ষায় শিক্ষিত হলে তো এরকম হবেই।
অর্থাৎ, আপনি ততদূর শিক্ষিত হবেন যেটা দিয়ে #SaveGaza হ্যাশট্যাগ দেয়া যায়, কিন্তু #GenocideBangladesh হ্যাশট্যাগ দেয়া যায় না; ততোটাই শিক্ষিত যা দিয়ে আপনি দ্বিতীয় বিশ্বযুদ্ধ থেকে শুরু করে ভিয়েতনাম যুদ্ধের যুদ্ধাপরাধীদের বিচার নিয়ে ওয়াকিবহাল থাকতে পারবেন, কিন্তু বাংলাদেশে যুদ্ধাপরাধীদের বিচারের বিষয়ে আপনি চূড়ান্ত নীরবতা পালন করতে পারবেন; ততোটাই শিক্ষিত যেটা দিয়ে বলতে পারবেন আপনি অসাম্প্রদায়িক (যদি দরকার হয়), কিন্তু ব্লগার হত্যার সময় আপনি বলতে পারবেন, মৌলবাদী আর ব্লগার উভয়েই সমান গোঁড়া; ততোটাই শিক্ষিত যা দিয়ে আপনি মিয়ানমারে রোহিঙ্গাদের নির্যাতন নিয়ে কথা বলতে পারবেন, কিন্তু আইসিস যখন এমনকি মুসলিমদেরও হত্যা করে তখন আপনি ফুল-পাখি-লতা-পাতার খবর দিতে পারবেন; ততোটাই শিক্ষিত যা দিয়ে আপনি বলতে পারবেন, অমুসলিমপ্রধান দেশেও মুসলিম নারীদের জন্য হিজাব পরার অধিকার সমুন্নত রাখতে হবে, কিন্তু মুসলিমপ্রধান দেশে অমুসলিমদের নিজেদের মতো করে থাকার স্বাধীনতা নিয়ে আপনি টুঁ-শব্দটিও করবেন না; আপনি ঠিক ততোটাই শিক্ষিত হবেন, যা দিয়ে আপনি পুরুষদের বহুগামিতার পক্ষে যুক্তি (!) দেখাবেন, কিন্তু অনেকটাই জিন-নিয়ন্ত্রিত সমকামিতার (তাও অমুসলিমপ্রধান দেশে) তীব্র সমালোচনা করতে পারবেন।
জ্ঞানের সূতিকাগার হচ্ছে প্রশ্ন করা: ভৃত্যের মতো প্রশ্নহীন আনুগত্য নয়। অথচ, আমরা এমন এক শিক্ষায় শিক্ষিত হচ্ছি, যা চিন্তার কোনো নতুন দ্বার উন্মোচনের জন্য নয়, জ্ঞানের অপার সম্ভাবনাময় অজস্র জানলাগুলো খুলে দেয়ার জন্যও নয়, নিদেনপক্ষে নিজের জানার সীমাবদ্ধতাগুলো উতরে দৃষ্টিভঙ্গী নবায়নের জন্যও নয়, এ-শিক্ষা চোখ-কান বন্ধ রেখে পুরানো কুৎসিত বর্জ্যপদার্থগুলোর পক্ষে সীমাহীন নির্লজ্জতা নিয়ে মিথ্যাসাফাই গাওয়ার মতো দক্ষ হয়ে ওঠার শিক্ষা। শিক্ষিত সেই ভৃত্যদের জন্য করুণাই থাক বরাদ্দ।


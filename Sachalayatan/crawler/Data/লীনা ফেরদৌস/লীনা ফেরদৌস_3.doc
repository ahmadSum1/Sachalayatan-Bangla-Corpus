আমার খোমাবই (বাকি অংশ)



খোমাবহি, খোমাখাতা বা  খোমাবই , ফেসবুক-এর লেটার বাই অক্ষর বাংলা করলে এরকম অনেক জিনিষই পাওয়া যায়।  ইহা লইয়া আমার আগের লেখায় কিছুটা তর্কাতর্কি চলিয়াছিল বটে, তা সে যে নামেই ডাকি না কেন এই লেখার আসল উদ্দেশ্য হইল আপনাদিগকে  ফেসবুকের  ব্যাপক ব্যাবহার বিধি সম্পর্কে কিছুটা অবহিত করা।  
ফেইসবুকের এপ্লিকেশনের কোন শেষ নাই, ইহা যে কত রকম তাহা গুণিয়া শেষ করা যাইবেনা।   সকলেরই এই এপ্লিকেশনের অনুরোধ একদম ভীতিকর পর্যায়ে পৌছিয়াছে।  আমি এমনই  ভয় পাইয়াছি যে ভয়ের চোটে আমি ঊহা আর জ়ীবনেও খুলিয়া দেখি না।  অমুক ফুল,  তমুক গিফট, সেমুক ফান, শুভেচ্ছা বার্তা , ফান পোষ্টে ভরা।  আমার মনে হয় সকলেই এই জ্বালায় জ্বলিতেছে।  সেদিন দেখিলাম আমাদের ব্লগার বন্ধু আরিফ জেবতিক, তাহার স্টাটাসে লিখিয়াছেন “ভাবিয়া আকূল হই , হাত দিয়া গালে / নেট ভরিয়া গেল হরিদাস পালে ।"  মনে হয় উনি এরকম জ্বালায় অতিষ্ট হইয়া  ইহা লিখিয়াছেন।  ইহাতে বোঝা যায় যে মহিলা না হইয়াও তাহার ডিমান্ড নিতান্তই কম নহে। শুধুই তাহাই নহে, উনি আরও কিছুদিন আগে ওনার প্রফাইল পিকচারের বদলে একটি  অনুরোধ পত্র সংযোজন করিয়াছিলেন যাহার মর্মার্থ হইল এসব অনুরোধ হইতে উনি মুক্তি পাইতে চাহেন। আপনাদের সকলের অবগতির জন্য ওই অনুরোধ পত্রটি বন্ধু আরিফ জেবতিকের অনুমতিক্রমে এখানে ছবি স্বরুপ সংযোজিত হইল।
লক্ষ্য করিয়া দেখিয়াছি যে এখানে কিছু বাংলাদেশী ইউজার আছেন যাহারা বিভিন্ন কারণে দেশের বাহিরে থাকিলেও মনটা বাংলাদেশে পড়িয়া থাকে। তাহারা ফেইসবুকে বাংলাদেশকে আঁকড়াইয়া ধরিয়া থাকেন।  বিদেশের মাটিতে তাহারা কি ভাবে বাংলাদেশের বিভিন্ন উৎসব পালন করেন তাহার ছবি থাকে।  ইহা ছাড়াও সে দেশের বিভিন্ন দর্শনীয় স্হানের ছবি থাকে।  ইহাতে আমরা যারা স্বদেশী ইউজার তাহারা বিনা পয়সায় বিদেশ দেখিতে পারি এবং বিদেশে কত দেশপ্রমিক  বন্ধু আছেন তাহার বিশেষ নমুনা দেখিতে পারি।  এই সব ইউজারদের আরও সুবিধা হইল তাহারা বিনা পয়সায় দেশের সকলের সহিত রোজ মোলাকাত করিতে পারেন,  মানে বিদেশ থাকিয়াও টাটকা দেশী সাধ মাগনা পাইতেছেন ফেইসবুকের মাধ্যমে।
আরো কিছু বিদেশী বাঙ্গালী ইউজ়ার আছেন যাহারা  বিদেশে থাকিয়া বাংলাদেশের জন্য কষ্ট পাইতেছে তাহার নমুনা দেখানোর জন্য দেশেকে লইয়া নানান উপদেশ মুলক বাণী স্ট্যাটাসে দিয়া থাকেন যেমন  “দেশকে আগাইয়া লইতে হইলে আমাদের অধিক পরিশ্রম করিতে হইবে” ইত্যদী, ইত্যদী ।  যেহেতু উনারা ট্রাফিক জ্যাম আর কলুশিত বাতাস সেবন করেন না তাই তাহাদের সতেজ মস্তিস্ক হইতে ভাল উপদেশ দিয়া আমাদের সঠিক পথে পরিচালিত করেন ।   বিদেশে থাকা ভাই বোন যাহারা সংস্কৃতি চর্চা করেন, তাহারা বিদেশে থাকিলেও দেশে সুপরিচিত হইয়া উঠেন  এই ফেইসবুকে।   উনারা যখন দেশে আসেন তাহাদের স্ট্যাটাসে লেখা থাকে ঊনারা কতদিন দেশে  থাকিবেন, কি করিবেন, কোন টিভিতে ইন্টারভিও আছে ইত্যদী ইত্যাদী।  কিন্ত দেখা যায় যে দেশে বেশী দিন বিষাক্ত বায়ুতে সুস্হ ভাবে থাকিতে পারেন না তাই কোন রকমে পালাই পালাই করিয়া  চলিয়া যাইবার সময় “ উইল মিস মাই দেশ” বা “খুব কষ্ট হচ্ছে” এরুপ বাণী স্ট্যাটাসে দিয়া থাকেন ।  নাহ,  বিদেশী ভাইগণ লইয়া বেশী মিছু লিখিব না, লিখিলে এই লেখায় মাইনাস পাইবার সম্ভবনা বেশী, কারণ এই ব্লগে বিদেশী ভাইগণের যথেষ্ট আনাগোনা আছে।
ফেইসবুকে প্রাইভেসী বেশ কম।  আপনি কাহাকে কি দিলেন, কি বলিলেন, কি ছবি আপলোড করিলেন মূহুর্তে সকলের কাছে চলিয়া আসে। তাই এখানে কেহ কাহার  সহিত আরাম করিয়া প্রেম করিতে পারে না। যেমন আমাদের আরেক ব্লগার বন্ধু -বেচারা প্রহরী,  এখন তাহার যুদ্ধে যাওয়ার মতই প্রেমের বয়স।  কিন্ত উপায় কি,  নিবিড়  প্রহরীর ফেইসবুকে একটা ছবি আর স্ট্যাটাসে কিছু লেখা দেখিয়া ব্লগে পোষ্ট দিল। বেচারা লজ্জায় সেই ছবি এলবাম সাথে সাথে সরাইয়া ফেলিল, আহা কত না শখের সেই এলবাম,  সারাদিন ঘুরাইয়া ফিরাইয়া কতনা বার দেখিত প্রহরী । সেই পোষ্ট পড়িয়া সকলে আবার প্রহরীর ফেইসবুকে কড়া পাহারা দেওয়া শুরু করিল, বেচারা প্রহরী সেই হইতে বোধ করি ফেইসবুকে আর যায় না। 
যাহা বোঝা যাইতেছে যে  ফেইসবুকে সব রকমের সুবিধাই আপনি পাইতে পারেন।  ধরেন আপনার চেনা কেহ বিবাহ করিয়াছে কিন্ত আপনি দাওয়াত পান নাই। আপনার খুব শখ হইতেছে বঊ দেখিবার কিন্ত যেহেতু দাওয়াত পান নাই তাই ঊপায়ও নাই।  কিন্ত মন খারাপ করিবার কোন কারন নাই,  পরের দিনই আপনি বঊয়ের ছবি ফেইসবুকে পাইবেন। যেমন আমাদের ব্লগার টুটুল, তাহার বিবাহে আমরা অনেকে দাওয়াত পাই নাই, কিন্ত ফেইসবুকে তাহার বিবাহের ছবি, বউ, এমনকি হানিমুনও দেখিলাম। ছবি দেখিয়া বিবাহে না যাইতে পারার মনকষ্ট কিঞ্চিত দূরও হইয়াছে । 
এবার ধরুণ কাহারও বাচ্চা হইয়াছে সেই লোক বাচ্চার ছবি আপলোড করিল আর স্ট্যাটাসে লিখিল “পোলার বাপ হইয়াছি”,  হাঊ সুইট ভাবুন তো ব্যাপারটা !!!  এখানে আবার রীতিমত প্রেমও হয়, সে প্রেম আবার পরিণতিও পায়।   আমার দূজন বন্ধু ফেইসবুক হইতে এই বুড়া বয়সে বউ খুঁজিয়া পাইয়াছে।  আবার কেউ কেউ হাফসোলও খায়।  মেয়ে ভাবিয়া মন দিয়া পরে দেখে পুরুষ। এ ব্যাপারে আমাদের পান্থর নাজনীনের গল্প নিশ্চই সকলেই জানেন। ্বেচারা পান্থ ।  তবে ইহা খারাপ নহে এরকম হাফসোল থেকে সৃষ্টি হইতেছে অসাধারণ ড়িজিটাল প্রেমের গল্প,  যাহা আমাদের সাহিত্যে  বিশেষ অবদান রখিতে পারে । 
মাঝে মাঝে আপনি ফেইসবুকে আপনার বন্ধুর মনের কথাও জানিতে পারিবেন, দেখিবেন রিলেশনশিপ স্ট্যাটাস কদিন লেখা আছে সিঙ্গেল, এর পর ইন আ রিলেশনশিপ, কয়দিন পর ইট’স কমপ্লিকেটেড ইহার পর আবারো সিঙ্গেল -এমন খেলা চক্রাকারে চলিতে থাকে।  সিঙ্গেল হইলে লেখা থাকে অনেকটা এমন ধরণের স্ট্যাটাস “ আজকে আমি একলা পাখি” ইত্যাদী।  ভালবাসা ভালবাসা ভাবসাব  মানে প্রেমে  পড়িলে লেখা থাকে “ মনের মাঝে তুমি” এই টাইপের আর যখন ভ্যাজাল লাগে মানে কমপ্লিকেটেড হইতে থাকে তখন লেখা থাকে  “আমি ভালবাসি যাকে সে বিষাক্ত মানুষ” বা  “আগে যদি জানতাম বন্ধু তুমি হইবা পর” ইত্যাদী,  ইহার কদিন পর আবার সে একলা পাখি হইয়া যায়।
এইবার বলি আমার গত লেখা পড়িয়া কিছু ব্লগার বন্ধুর উল্লেখযোগ্য  কমেন্ট ঃ-
আরিফ জেবতিক সাহেব আমাকে বলিয়াছিলেন  যে “ ১০০০ হাজার বন্ধুকে নিয়া একটা গেটটুগেদার করেন চীন মৈত্রী সম্মেল কেন্দ্রে এটা করা যেতে ।“ (আপনাদের অবগতির জন্য জানাই যিনি ইহা বলিয়াছেন তাহার নিজেরই ফেসবুক  বন্ধু ১০০০ এর উপর।   কদিন পুর্বে দেখিলাম উনি উনার স্টাটাসে লিখিয়াছেন “ ফেসবুকে আমার প্রায় ১০০০ বন্ধু । প্রত্যেক বন্ধু যদি ১০০ টাকা করেও দেয় , তাহলে আজ আমি লাখপতি হতে পারি । বন্ধুরা কী বলেন ? “ সম্ভবত উনি চীন মৈত্রীতে এই টাকা দিয়া গেটটুগেদার করিবার বাসনা রাখিয়াছেন।)
আনিস মাহমুদ বলিয়াছেন ,”হারিয়ে যাওয়া একজনকে খুঁজেছি অনেক ( আজকাল ফেইসবুক পুলিশের চেয়েও ভাল কাজ করিতেছে মনে হয়, হারানো মানুষকে খুঁজিয়া দিতেছে )
“আর আমি যেহেতু প্রেম তাড়াই না... সাদরে গ্রহণ করি... ,”  ইহা আমাদের নজ়রুল ভাযের কথা, (উনি বোধ করি ভার্চুয়াল জগতের কৃষ্ণ সাজিয়াছেন এবং গোপীদের এখানেই খুঁজিয়া লইতেছেন )
লিলেন ভাই বলিয়াছেন আপনার খোমাখাতাটা কিন্ত বিভিন্ন তদন্তে গোয়েন্দা সংস্থাগুলোর বেশ কাজে লাগবে ( উনি কি ভাবে বুঝিলেন যে ইহা বিভিন্ন তদন্তে গোয়েন্দা সংস্থাগুলোর বেশ কাজে লাগিবে? নিশ্চয় উনার এই অভিজ্ঞতা হইয়াছে।  শুনিয়াছি উনি নাকি বিয়ের পাত্রী খোঁজার  কাজে আপাতত ফেইসবুক ইউজ করিতেছেন।)
অমিত বলিয়াছেন, “দুঃখের কথা আর কি কমু, আমার ইস্কুলের বন্ধু (!!), আমারে ফ্রেন্ড রিকোয়েস্ট পাঠায় না, কিন্তু আমার বউরে পাঠায় কয়েকদিন পরপর । “(আহা !! কি যে কষ্ট লাগিল বেচারার জন্য) 
ইদানিং দেখিতেছি অনেকে চাকুরী চাহিয়া  ফেইসবুকে মেসেজ দেয় সাথে বায়োডাটা।  আমি ব্যাক্তিগতভাবে বেশ  কয়েকটি পাইয়াছি।   সেদিন দেখিলাম একটি ছেলে চাকুরি চাহি্যা কমেন্ট দিয়াছে একটি ফোন কম্পানীর একজন মার্কেটিং এর হেডের কাছে ।  সেই ফোন কম্পানীর মার্কেটিং এর হেডের নামে অপবাদ দিয়া কিছু লোক একটি পেইজ বানাইয়াছে,  ওই পেইজে  একজন চাকুরী চাহিয়া লিখিয়াছে, “আমি এবার এম বি এ শেষ করিয়াছি, চাকুরীর চেষ্টা চালাইতেছি।, আপনার সাথে যেহেতু সামনা সামনি দেখা করা সম্ভব নহে তাই এইখানে আমার সি ভি পাঠাইলাম ।“ বুদ্ধি আক্কেলটা  একটু ভাবিয়া দেখুন।  
কাঊকে  হেনেস্থা করিতে চাইলে ফেইসবুকের জুড়ি মেলা ভার । ধরেন আমার কাহাকে পছন্দ নহে , তাহার নামে একটি পেইজ বানাইলাম।  সেখানে তাহার নামে বিভিন্ন অপবাদ দিলাম এবং সবাইকে ফরওয়ার্ড করিলাম।
পরিশেষে আপনাদের সামনে ফেইস বুক ইউজারদের কিছু  নগ্ন চিত্র দেখাই।  অনেক সময় দেখিয়াছি মেয়েদের ছবি আপলোড করিয়া সেখানে অশালীন কমেন্ট দিতে ।  একটি ছবিকে ট্যাগ করিয়া  অশ্লীল ভাষা লিখিয়া বিভিন্ন জায়গায় পাঠাইয়া তাহাকে মানসিক ভাবে নিপীড়ণ করেন।  উপরে বর্ণিত ফোন কম্পানীর মার্কেটিং এর হেড একজন মহিলা, একজন মহিলা সাফল্যে হিংসা পরায়ণ হইয়া এহেন নীচু কাজ করা হইয়াছে ।  যেহেতু উনি একজন মহিলা তাই ইহা  সহজে করা যায় এবং সকলের কাছে ইহা অনেক আনন্দের বিষয় হইয়া দাঁড়ায়।  আমরা কিছু ফিমেল ইউজার নিজেদের ভিতর আলাপ প্রসঙ্গে দেখি যে এরকম একটি মেইল আমরা অনেকেই পাইয়াছি,
hi there, am frm sri lanka on cricket tour to your lovely country
I am staying @ sheraton hotel Dhaka,
my hand phone no: +000000000000
looking to make as much freinds.
please accept me if u feel its ok to be friends 
tc.
শুধু ইহাই নহে, কাহারও বন্ধুত্বের অনুরোধ প্রত্যাক্ষাণ করিলে অনেক অশ্লীল ভাষায় মেসেজ পাইয়া থাকি।  সে সব এমন ধরণের ভীতিকর  যাহা আপনাদের বলিয়া আর বিব্রত করিতে চাহি না।  তবে আমার আপনাদের সকলের কাছে একটি অনুরোধ আছে, আপনারা যাহারা ইন্টারনেট ব্যাবহার করেন তাহারা সকলেই শিক্ষিত এবং পারিবারিক  মর্যাদা সম্পন্ন  ঘরের ছেলে বলিয়া ধারণা করি।  আপনারা আমাদের মানে- নারী জাতীকে মানুষ মনে করুন । আমাদেরও শখ হয় আপনাদের মত ভার্চুয়াল দুনিয়ার মজা উপভোগ করি।    আমরা  অনেকটা গৃহবন্দী।  রাস্তাঘাটে নিরাপত্তা নাই, ধর্মীয় এবং পারিবারিক কঠোর অনুশাসন আমাদের অনেক চাওয়া পুরণ করিতে দেয় না । আমাদের অন্তত এই ভার্চুয়াল জগতে নিজেদের মত চলিতে দিন।  আপনাদের বিকৃত মনবৃত্তি থেকে আমাদিগকে মুক্তি দিন।  এটুকু খুব সামান্য চাওয়া, তাহা পূরন করিতে আশাকরি আপনাদের তেমন কোন ক্লেশ পাইতে হইবে না।  আপনাদের কাছে যাহা মজ়া আমাদের কাছে  ইহা মানসিক পীড়ার কারণ ।  আপনাদের চোখে আংগুলি দিয়া এসব দেখানোর স্পর্ধা দেখানোর জন্য আমি ক্ষমাপ্রার্থী।  যাহাদের কাছে লেখাটি কিছুক্ষণ পুর্বেও  মিষ্ট ছিল আশাকরি  লেখার শেষে আসিয়া  তাহাদের সেই সাধ তিক্ত হয় নাই। 


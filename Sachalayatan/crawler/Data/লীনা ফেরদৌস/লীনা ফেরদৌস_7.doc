মাসকাবারি জোছনা 



ও চাঁদ তুমি মাসকাবারি জোছনা দিয়ে যাও
আটপৌরে এই সংসারেতে
ধুলায় ধুসর ধরণীতে
প্রাণহীন এই জীবনধারায় প্রাণের পরশ দাও ।
ও চাঁদ তুমি মাসকাবারি লিস্টি নিয়ে যাও
জলজের চাই জলজোছনা
আকাশের নীলজোছনা
রুপালী ওই জোছনাটি দাও না আমায় দাও।
ও চাঁদ তুমি মাসকাবারি জোছনা ছড়িয়ে দাও।
শ্রান্ত পথিক নেবে কুড়িয়ে
শ্যামামেয়ে মাখবে গায়ে
ঘুমপাড়ানি মাসি নেবে ভাসাতে ঘুমের নাও। 
ও চাঁদ তুমি মাসকাবারি জোছনা বিকিয়ে যাও
কিনবে প্রেমিক ভালবাসায়
কবি কেনে কাব্যকথায়
বিষন্ন এ প্রাণ কিনবে হাসি যদি তুমি চাও ।
ও চাঁদ তুমি মাসকাবারি হিসেব ভুলে যাও
চাই যে তোমার আরো আলো
জোছনাধারায় ভিজিয়ে ফেল
জোছনার ওই ফলগুধারা দাও ঝরিয়ে দাও।


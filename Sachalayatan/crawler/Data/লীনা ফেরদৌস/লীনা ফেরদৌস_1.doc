বইমেলায় নয়ত শুধু বুকস্, সাথে ফ্রি জ়ুকস্ !!!



কদিন অফিস ছুটির পর বই মেলায় শুদ্ধস্বর স্টলে বসেছি, আমার একটা ছোটখাট বই বের হয়েছে এই সুবাদে। বসার আরো একটা কারণ অবশ্য আছে, মেলায় আসা সচল বন্ধুরা মিলে আড্ডা দেই সামনের বারান্দায় দাঁড়িয়ে আর যখন কেউ থাকেনা তখন ভাললাগা সচলদের বইগুলি পড়া যায় একদম ফ্রীতে( পুরাটাই ফ্রি !!! হি হি হি )।  
স্টলে ক্রেতাদের বেশ ভীড়,  সমানে বিক্রি হচ্ছে। আমি বই পড়ার ফাঁকে মাঝে মাঝে  মাথা ঊচিয়ে দেখি, কে কি কিনছে। বিভিন্ন রকম মানুষের বিভিন্ন রকম বইয়ের ফরমায়েশ।  মাঝে মাঝেই বেশ মজার কথা যখন কানে আসে তখন বই পড়া থামিয়ে একটু তাকিয়ে দেখি ক্রেতার দিকে। কিছু কিছু ঘটনায় একা একা খুবই হাসি, শুনবেন নাকি কিছু সে সব ঘটনা ????????
--------------------------------------------------------------------------------
একজন ভদ্রমহিলা আর তার মেয়ে এসেছে স্টলে, মে আর মায়ের সাজগোজ যথেস্ট আধুনিক, বেশভুষা দেখে অবশ্য আজকাল  আর শিক্ষার দৌড় বোঝা যায় না। আমাদের স্টলের সামনে এসে মেয়েটি বলল
-	মা , ফারুক মামার বইডা  কিনলানা?
-	ও হা! ভুইলাইতো গেছিলাম, কি যেন কইছিল বইডার নাম
-	লেইখা দিসেতো মামা,
-	ওহ হা ! মনে পড়ছে, আচ্ছা ভাই,  রবীন্দ্রনাথে জলাঞ্জলি আছে আর নক্সি কাঁথার মাঠ ?
বিক্রেতা চেয়ে আছে বোকার মত, এর আগে রবীন্দ্রনাথে জলাঞ্জলি বইটার কথা সে কখনোই শোনেনি।
ভদ্রমহিলা ব্যাগ থেকে বইয়ের নাম লেখা কাগজ বের করে বললেন
-	সরি,  রবীন্দ্রনাথে গীতাঞ্জলী আর জ়সিম ঊদ্দিনের.........
--------------------------------------------------------------------------
একজন মওলানা গোছের ভদ্রলোক ও তার স্ত্রী এসেছেন
ভদ্রলোক স্টলে এসে খুব উদভ্রান্তের মত বিভিন্ন বইয়ে চোখ বোলাচ্ছেন, তেমন কিছু খুঁজে না পাওয়ায় কঠিন চোখে জিজ্ঞেস করলেন
- আপনাদের কি হাদিসের উপর কোন বই নাই?
- না ভাই, নাই
- মকসুদুল মোমেনীন ?
- জি না , নাই
ভদ্রলোক বিক্রেতার দিকে একটি কঠিন চাহনী দিলেন, সেই সাথে আমার দিকেও।  বিক্রেতার দিকের কটাক্ষের অর্থ অনেকটা এমন যে এসব বেশরীয়তি বই রাখছেন আর আসল বই নাই, কেয়ামতের আর বাকি নাই...... ইত্যাদী . ইত্যাদী..।
আমার দিকে চাহনীটার অর্থ হয়ত ছিল “লা হাওলা...............” “ মহিলা মানুষ স্টলে বসে কি করেন” কেয়ামতের আর সত্যই বেশী বাকি নাই । 
যাইহোক, ভদ্রলোকের বোরখা পড়া বাচ্চা বয়েসী বউ হাতে একটা বই নিয়ে নাড়াচাড়া করছিল, এতক্ষনে ভদ্রলকের চোখ পড়ল  বউর হাতের বইটার ঊপর , তার চোখ থেকে আগুন ছড়িয়ে পড়ল যেন চারিদিকে,  কোন রকমে ছুঁড়ে ফেলে দিলেন বইটা, হ্যাঁচকা টানে বঊকে নিয়ে  চলে গেলেন, দেখলাম এক হাতে বউকে টানতে টানতে ভদ্রলোক হন হন করে হেটে যাচ্ছেন, গন্তব্যটা মনে হল বাইরের দিকে।  ছুঁড়ে ফেলা দেয়া বইটির দিকে তাকিয়ে দেখলাম বইটির নাম “ সমকামিতা”
--------------------------------------------------------------------------আবারো একজন স্বামী স্ত্রী। স্বামীর বয়স হবে আঠাস/ঊনত্রিশ আর স্ত্রীর বয়স তেইশ/চব্বিশ। স্বামীটি এসেই অনেকগুলি সচলের বই চাইলেন, আমি বুঝলাম ইনি সচলের একজন রেগুলার মুগ্ধ পাঠক। বিক্রেতা সাত আটটা বই বের করে বললো
= স্যার এগুলি কি পাকেট করে ফেলব ?
- হ্যা হ্যা করেন ।
পাশে দাঁড়িয়ে থাকা ভদ্রলোকের স্ত্রী ভিষণ রেগে গিয়ে বললেন
- কি তুমি ঐ ব্লগের সবার বই কিনতেছ?
- হা মানে মাত্র সাতটা বই,
- কি সাতটা বই কি মুখের কথা , পাইছো কি তুমি হ্যাঁ?আমারে জামা কিনা দেওয়ার সময় টাকা থাকেনা আর বই কেনার সময় কি টাকা পয়দা হয়, বলেই মহিলা ভদ্রলোকের পকেট থেকে ম্যানি ব্যাগটি বের করে নিয়ে নিজের ব্যাগে ঢুকিয়ে নিলেন।
- আহা ! তুমি করছ কি ( আঁতকে উঠলেন ভদ্রলোক,  নেহায়েত গোবেচারা! খুব অসহায়ের মত লাগছিল তাকে, লজ্জা পাচ্ছিলেন খুব আমাদের সামনে)
ঊনার স্ত্রী এবার আরো ঝাঝিয়ে ঊঠলেন
- নাহ ! আর পারিনা,  সারা রাত ব্লগে বসে থাক,  ব্লগারদেরকে ফেসবুক বন্ধু বানাও আর তাদের হাবিজাবি লেখা এক গাদা করে কেন।  কেন এরা তোমার এমন কি? তেমন  কাছের কেউত না,  এদের লেখাতো ইন্টারনেটেই পড়া যায় আবার কেনার কি আছে? বই কেনার যখন এতই শখ  তখন হুমায়ুন আহমেদের একটা বই কিনে বাড়ি চল,  হাবিজাবি কিনে পয়সা নষ্ট করতে দেব না, আমার হয়েছে যত জ়্বালা। সারা রাত এই ব্লগ নিয়ে থাক, ২১শে ফেব্রুয়ারীতে একটু ঘুরতে বেড়িয়েছি সেখানেও  ব্লগ...................ইত্যদী ইত্যাদী বলতে বলতে ঊনার স্ত্রী সামনের দিকে পা চালাল আর ভদ্রলোক বিরস বদনে পেছনে পেছনে......।
বুঝলাম,  ব্লগ আসলে অনেকের সংসারেই অনেকটা সতিনের মতই সহবাস করছে, কবে যে সব মিলে ব্লগে আগুন দেবে কে জানে।
- ------------------------------------------------------------------------
দুজন ভদ্র মহিলা এসেছেন স্টলে। বইগুলি  নেড়েচেড়ে দেখলেন প্রায় সবই নতুন লেখকদের লেখা বই।
১ম মহিলাঃ- আচ্ছা এসব বই কি বিক্রি হয়?
২য় মহিলাঃ- কি জানি, মনে হয় না !!!
১ম মহিলাঃ- আচ্ছা যেগুলি বিক্রি হয় না সেটা দিয়ে এরা কি করে?
২য় মহিলাঃ- পেপারওয়ালার কাছে বিক্রি করে।
১ম মহিলাঃ- ওরাই বা এসব দিয়ে কি করে?
২য় মহিলাঃ- ঠোঙ্গা বানায়, মুদির দোকানে ঠোঙ্গা লাগে অনেক। 
আমিও একজন নতুন লেখক, চোখের সামনে পরিষ্কার একটা ছবি ভেসে ঊঠল, আমি দেখলাম আমার বই “ভালবাসার ছড়াছড়ি” মুদির দোকানে ঠোঙ্গা হয়ে গড়াগড়ি করছে। 


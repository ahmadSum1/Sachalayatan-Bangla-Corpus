গৃহস্হলীর নারী দিবস



সকাল সকাল কর্তাবাবু পত্রিকাটি খুলে
চশমাখানা নাকের উপর একটুখানি তুলে
নারী দিবস আজকে দেখি গিয়েছিলাম ভুলে।
গিন্নী তুমি কোথায় গেলে দিলেন জোরে ডাক
ব্যাস্ত পায়ে গিন্নী এলেন কুঞ্চিত তার নাক
এমন কি গো হলো শুনি কিসের এত হাক ।
নষ্ট করনা জ়ীবন,ফেল রান্নাঘরের কাজ
তাল মিলিয়ে এগিয়ে চল ফেলে সকল লাজ
সাজিয়ে তোল ধরনীকে সবার সাথে আজ ।
ওমা ! এ কি হল শরীর খারাপ নাকি
পাগল হলে?আবল তাবল বলছ তুমি একি
লক্ষ্ণণ যে নয়ত ভাল, ডাক্তারকে ডাকি। 
তুমি নারী -অনন্যা,চিরভাস্ব্‌র,মহিয়সী
রুপে গুনে নাই তুলনা তুমি যে উর্বশী
সকল কাজে নিপুণা তুমি কর্ম পটিওসী ।
হায় হায়!এ কি হলো গিন্নি ওঠেন কেঁদে
শুনিনি কভু এসব কথা হাজার বারও সেধে
ওরে তোরা কে আছিস রাখনা ওকে বেঁধে। 
শরীর, মন সবই ভাল, মাথাও খারাপ নয়
শুভেচ্ছা দিলাম তোমায় কেনো পেলে ভয়?
নারী দিবস এলেই এসব কথাই বলতে হয় ।
এসব কথা বলতে যে আজ টকশোতে যাব
নারীর তরে মহান বাণী মুখটি ভরে গাব
রিহার্সালের সুযোগ এমন কোথায় খুঁজে পাব ।


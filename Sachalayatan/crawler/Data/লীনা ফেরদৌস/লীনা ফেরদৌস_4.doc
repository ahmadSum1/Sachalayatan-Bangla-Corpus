আমার খোমা বই



ফেইসবুক,  বাংলায় যাহাকে বলা যাইতে পারে -খোমা বই। সত্যি এতগুলি খোমা এক সাথে দেখার আনন্দ আর কোথাও পাওয়া যাইবে না। সুন্দর সুন্দর খোমা গুলির সাথে যখন তখন জমজমাট আড্ডার জন্য ইহা একটি অনন্য মনহরি জগত। আমার মনে হয় এখানে এমন কোন ব্লগার বন্ধু নাই যাহার একটা ফেইসবুক আকাউন্ট নাই। ফেইসবুক কাহারো কাছে নতুন কিছু নহে। ভাইসব আজ শুনুন আমার ফেইসবুকের গল্প। 
আমার কাজিনদের ছেলে মেয়েরা সব এখন কলেজ ইউনিভার্সিটিতে পড়ে। উহারা সবাই এই ডিজুস যুগ জামানার ছেলে পেলে-  খালা ফুফুকে ভাবে তাদের বন্ধু।  যেহেতু আমার মনের বয়সও আবার ১৮,  তাই উহারা আমার বাসায় আড্ডা মারিতে পছন্দ করে। এরকমই একদিন ওরা আমার বাসায় আড্ডা মারিতেছে,  কথায় কথায় একজন আরেকজনকে বলিল, “তুই আমার ওয়ালে আজাইরা কি লিখিস,” আরেকজন বলিল “তোর স্ট্যাটাসে মাইয়ারা জোশ কমেন্টস দেয়” ইত্যাদী ইত্যাদী।  আমি জিগেস করিলাম,  “কিরে বাবা তোরা এগুলি কি বলিস’।  উহারা চিৎকার করিয়া বলিল “ওহ ! নো , ফুপি তোমার ফেইসবুক নাই, তুমি ফেইসবুকে আস, তাহলে  বুঝবা আমরা কি নিয়ে কথা বলি আর তুমিও রোজ সবার সাথে যোগাযোগ রাখতে পারবা।“
বেশ কদিন পর আমিও আমার একাউন্ট খুলিলাম। আমার ভাল ভাল কিছু খোমার ছবি এড করিলাম। ঝড়ে বক মরিয়া কিছু ভাল ভাল ছবি আমার ছিল। ভাগ্না-ভাগ্নি,  ভাতিজারা দেখি রোজই ওয়ালে লেখা শুরু করিল , “হাই ফুপস, হোয়াট’স আপ?” দিনের পর দিন এসব ডিজুস ভাষা শুনিয়া আমার বয়স ডাউন হইয়া গেল ।  আমিও ডিজুস ফুফু হইয়া বলিলাম “ গ্রেট গাইজ “ । যাই হোক শুরুটা এভাবেই হইল।  আমিতো  নতুন খেলনা পাওয়া শিশুদের মত দিন রাত প্রবল উৎসাহে  ফেইসবুক লইয়া কায়দা কানুন রপ্ত করিতেছি। আস্তে আস্তে সবরকম আপ্লিকেশান ব্যাবহার করা শুরু করলাম।  ভাল করে খেয়াল করে দেখি,  আরে এখানে দেখি সমস্ত সাংবাদিক ভায়েরা আছেন!!!!!!! তাহাদেরকেতো পত্রিকা অফিসে গেলে কোন সময়ই খুঁজিয়া পাওয়া যায় না।  আমি যেহেতু পাবলিক রিলেশন কাজ করি তাই খুঁজে খুঁজে  তাহাদেরকে এক পাতায় জড় করলাম। মনে মনে খুব খুশি – যাক বিরাট একটা কাজ হইল। নিজেকে বাহবা দিয়া বলিলাম, বাহ! আমার অফিসিয়াল নেটওয়ার্ক এখন চেয়ারে বসিয়াই  সহজ়ে করা যাইবে।  প্রথম প্রথম আমার চেনা জানা সবাইকে search দিয়া  খুঁজিয়া খুজিয়া  বাহির করিয়া এড করিতাম। কিন্ত আস্তে আস্তে দেখি আমার কাজ কমিয়া গিয়াছে,  লোকজন আমাকে এড করা শুরু করিয়াছে ( মহিলা বলিয়া কাজটা আমার জন্য সহজতর হইল)। আমি খুব দ্রুত আমার নেটওয়ার্কিং বাড়াইতে থাকিলাম।  অফিসে বসিয়া  আরামে  ফেসবুকে থাকা যায়।  আমার বসও জানে যে ফেসবুকে আমি নেটওয়ার্কিং করিতেছি। অফিস জানে কি করিয়া কাজ আদায় করিতে হয় তাই, এসব আধুনিক প্রযুক্তি ব্যাবহার করিয়া যোগাযোগ স্হাপনে অফিসের কোন বিধি নিষেধ নাই।
ক্রমেই আমি ফেসবুক বেশ রপ্ত  করিয়া ফেলিলাম।  প্রতিদিনই দেখি অনেক বন্ধুত্বের আবেদন আসে,  আমি যাচাই বাছাই করি। তারপর বন্ধু বানাই।   মহিলা বলিয়া  কিঞ্চিত ডিফেন্সে খেলা শুরু করিলাম- মানে বেশ সতর্কতার সাথে যাচাই বাছাইয়ের কাজটা চালাই।  প্রোফাইল পড়িয়া কমন বন্ধুদের চেহারা মিলাইয়া তবেই তাহাকে আমার বন্ধু বানাই।  এরই মাঝে মাথায় আবার ব্লগিং এর পোকা ঢুকিল,  এতএব আমার ফেসবুক বন্ধুর সংখা বাড়িতে বাড়িতে পরিবার, চেনাশোনা, স্কুল কলেজের বন্ধু, অফিস রিলেশন ছাড়াও আরও ব্যাপ্তি লাভ করিল - যোগ হইল লেখালিখিতে জড়িত এমন অনেক অচেনা বন্ধু।  
আমার বন্ধুর সংখা ১০০০ ছাড়ায়ে গেল। এর মাঝে খেয়াল করিলাম কত ধরণের মানুষইনা এর ইউজার এবং কত ভাবে যে তাহারা ফেসবুক ব্যাবহার করিতেছে। এখানে দেখিলাম কিছু তারকা ব্যাক্তিত্ব আছেন- যাহারা মিডিয়ার বিভিন্ন জগতের নামী দামি লোক। অভিনেতা-অভিনেত্রী, ডিরেক্টর, প্রডিঊসার, টিভি সাংবাদিক , গায়ক-গায়িকা, সুরকার, গিতিকার, কবি, গল্পকার, নাট্যকার, মডেল, এড ফিল্ম মেকার, ইত্যাদী ইত্যাদী । এনাদের স্টাটাসে দেখি লেখা থাকে- অমুক সময়ে, অমুক তারিখে, অমুক টিভিতে, আমার অমুক প্রোগ্রাম। 
একজন নাম করা লেখক দেখি প্রায়ই তার স্ট্যাটাসে লেখে “নতুন নাটক লেখায় ব্যাস্ত “- মানে হইল একটি নাটক লেখা অবস্হায় তার প্রমোশনাল এক্টিভিটিজ শুরু হইয়া গেল। ফ্রি অফ কস্টে এই রকম প্রমোশনাল কাজ খারাপ কি? আবার দেখি কেহ তাহার সুটিং এর ছবি আপলোড করে। আমাদের মত যাহারা সাধারণ পাবলিক তাহারা সেই সব ছবি দেখিয়া যারপর নাই আনন্দিত হ্ইয়া যায়। টেলিভিশনে নাটকটি প্রচারের সময় সগর্বে বলে “ নাটকটির অমুক- আমার ফেইসবুক বন্ধু।  এসব সুটিং এর ছবি আমি অনেক আগেই দেখিয়াছি। বাড়ির সবাই তাহাকে একটা বিশেষ দৃষ্টিতে দেখা শুরু করে।  
আমারা যারা ব্লগার, তাহারাও কম যাই না , আমাদের লেখা ব্লগে আসিলে আমরা আবার সকলকে সেই লেখা ট্যাগ করি যেন কেউ ইহা পড়িতে না ভুলেন। আবার ধরুন কাহারও নতুন বই বাহির হইবে,  কাভার পেইজ ডিজাইনের সাথে সাথে তাহা  ফেইসবুকের প্রফাইল পিকচার হইয়া যায়,  ফেইসবুক নোটে উঠিয়া যায় বইয়ে লেখা কিছু অংশের উদ্ধৃতি।  প্রকাশনা  উৎসবে সকলকে দাওয়াত করা হয় ফেইসবুকে। পরে আবার সেই অনুষ্ঠানের ছবি আপলোড করা হয়। দেখা যাইতেছে যে ঘরের লোক দেখিবার পুর্বে  ফেসবুক বন্ধুরা তাহা দেখিয়া ফেলে।
এইতো সেদিন দেখিলাম সুমেরুদার বঊ-শ্যাজাদি,   সুমেরুদার বইয়ের প্রকাশনা ঊৎসবের ছবি দেখিয়া বড় আফসোস করিয়া এক জায়গায় মন্তব্য করিয়াছে “ কোন ছবি আমার কাছে নেই, ছবি দেখিতে ফেসবুক খুলিতে হয়, সুমেরু বলিল এটাচ করিবে,  কোন পাত্তা নাই।“  ভাবুন একবার ব্যাপারটা । স্ত্রী দেখার আগে সেগুলি ফেইসবুকে আসে আবার স্ত্রীকেও ছবি গুলি দেখিতে হয় ফেইসবুকে- কি  জিনিস এই ফেসবুক বুঝিয়া দেখুন!!
শুধু ইহাই শেষ নহে। ইদানিং কিছু ব্লগার বন্ধু আছেন আমাকে তাহাদের বিবাহ ব্যাপারে আমার সাহায্যের হাত বাড়াইয়া দিতে বলেন। আমি ভাই শুনিয়া দূরে দূরে থাকি। কিন্ত দূরে যাইবার কোন উপায় নাই। তাহারা রীতিমত ফেইসবুকে ইহার ফলোআপ করেন। যাহাই হউক ইহা এমন কোন বলার বিষয় নয় । আমার গল্পটা আগে শেষ করিয়া লই।  
এবার শুনুন আরেক ধরণের ইউজারের কথা, এই শ্রেণীর মাঝে ছাত্র আর বেকারের সংখাই বেশি । তাহারা শুধু সেলিব্রিটি আর মহিলাদের এড করেন। তাহারা সারাদিনই প্রায় অনলাইনে থাকেন। এদের মুলত কাজ হইল সুন্দর সুন্দর ভার্চুয়াল গিফট পাঠানো আর মেয়ে ইউজারদের ওয়ালে ভালবাসার সুন্দর সুন্দর কথা লেখা। যেমন ঃ- Friends r angels that come from above. sent by god 4 me 2 luv. so wen u r lonely sad n
blue remember ill be there.hi i;m  omuk. b my friend? 
কিমবা 
Tumar Misti Muker Hashi
Maya Vora Chok
Omon Chad Bodon Muk Deke
Pore Na Je Amar Choker Plok.
Do you know your photo always burning my heart continuously . I can't stop my brain from thinking about you.
এরকম ক্যাটাগরীর একজন আমাকে একদিন একটি মেইল পাঠাইল,  তাহার ভাষাটা ছিল এই রকম “  I don’t want to know whoever you are, I don’t want to know  abt your past. I’ll finish my exam after 5 years.  Let’s have  5 years affair and  after that we will marry.  “  মেইলটা পড়ে আমি হাসিব না কাঁদিব কিছুই বুঝিতে পারিলাম না। এই মিয়া ভাই আমারে দেখিলেনও না, জানিলেনও না,  ঊনি উনার পঞ্চ বার্ষিক পরিকল্পনা  আমাকে পাঠাইলেন । একবারো বুঝেলেন না যে আমি আমার জীবনাবার্ষিক পরিকল্পনা বার বছর আগেই সমাপ্ত করিয়াছি । জামাইরে রাত্রে মেইল দেখাইয়া বলিলাম “ দেখ এখনো ঠিকঠাক মত সেবা যত্ন করিও তাহা না হইলে হাতে এখনো ভাল কিছু অফার আছে। (চলিবে) 


বাচ্চা ভয়ংকর কাচ্চা ভয়ংকর ১



শিশুদের সম্পর্কে আমার একটা পর্যবেক্ষণ আছে। সেটা হলো প্রতি প্রজন্মে শিশুদের বিটলামি জ্যামিতিক হারে বাড়ে। আমাদের বাবা-মার কাছে আমরা নিয়মিতই শুনেছি আমাদের তুলনায় তারা কত শান্ত ছিল (যদিও পরে আমার মায়ের কিছু কীর্তিকলাপ শুনে সেগুলো মেনে নিতে আমার যথেষ্ট আপত্তি আছে), কিন্তু আমার বড় বোনের শিশুপ্রীতির সুবাদে বেশ কয়েক প্রজন্মের বাচ্চাকাচ্চা দেখে আমার এই বিশ্বাস বেশ পোক্ত হয়ে গেছে।
তবে আজকে সেই প্রজন্মের ধারাবাহিক বিশ্লেষণে না গিয়ে আমার দেখা শিশুকুলের সর্বকনিষ্ঠজনকে দিয়ে শুরু করছি। ইনি হলেন আমার সেই বড় বোনেরই মেয়ে। পরিবারে একমাত্র পিচ্চি হিসাবে তার আগমন নিয়ে আমাদের জল্পনা-কল্পনার শেষ ছিল না। অবশেষে আমাদের দীর্ঘ প্রতীক্ষার অবসান ঘটিয়ে একদিন তিনি এলেন। ডাক্তার লেবার রুম থেকে বের হয়ে তাকে আমার আব্বুর কোলে তুলে দিলো। সাথে সাথে তিনি মুখে বুদবুদ তোলা শুরু করে নিজের ভবিষ্যত বিটলামির উজ্জ্বল পূর্বাভাষ দিলেন।
আমাদের সবার আদরে আদরে সেই ছোট্ট শ্রেয়ামণি বড় হতে লাগল। সে যা করে, তাতেই আমরা তার বুদ্ধি আর দুষ্টুমিতে মুগ্ধ হই। তার বয়স যখন মাস দুই-তিন, তখন সে মোটামুটি আমাদের চলাফেরা লক্ষ করতে এবং মাথা ঝাকিয়ে তা অনুকরণ করতে শিখে গিয়েছে। এটাকে কাজে লাগিয়ে আমরা বেশ মজা করতাম। হ্যাঁসূচক মাথা নাড়িয়ে জিজ্ঞেস করতাম, "শ্রেয়া তুমি দুষ্টু?", সেও হ্যাঁসূচক মাথা নাড়াত, আর আমাদের আনন্দ দেখে কে?
এই সময় তার আরেকটা প্রিয় কাজ ছিল, সেটা হলো পা নিচে মাথা উপরে দিয়ে থাকা। কোলে নিলেই সে দ্রুত চেষ্টা করত এই অবস্থানে চলে যাওয়ার, যে কারণে ওকে আমি ডাকতাম উলটপুরাণ বা উলটচন্ডাল।
ধীরে ধীরে তার মুখে আধো আধো বোল-ও ফুটতে লাগল। শুরুর দিকে তার প্রিয় বুলি ছিল "গইয়া"। তাকে গরু, ঘোড়া, খালা যাই বলতে বলি না কেন, সে ভদ্রলোক বা ভদ্রপিচ্চির মতো একটাই শব্দ বলে, "গইয়া"। মাঝে মাঝে নিজের মত গানও গায়, "গইয়া গইয়া গইয়া, গইয়া গইয়া গইয়া"। 
ঠ্যাংনোটঃ
১। শিরোনাম আমার প্রিয় একটা বইয়ের নামে দেওয়া, জানি না কপিরাইটের ঝামেলা হবে কি না 
২। চলবে?


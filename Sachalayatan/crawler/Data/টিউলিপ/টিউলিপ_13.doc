পঙ্খিরাজ



 দম ফেলার সময় নেই। আজকে বিকাল পাঁচটার মাঝে একটা প্রপোজাল জমা দিতে হবে। অ্যাডভাইজরের সাথে গতকাল গভীর রাত পর্যন্ত মেইল চালাচালি হয়েছে। এখনো খুঁটিনাটি অনেক কিছু গোছানো বাকি। এই সময় ফোনটা বেজে উঠলো। ভ্রু কুঁচকে ফোনটা হাতে নিলাম। ডিসপ্লেতে নাম্বারটা আমার বড় বোনের। একটা হার্টবিট স্কিপ করলো, 'সে' কি কথা বলতে চায়? বলবে কি একটু কথা?
 
 
ফোন কানে ধরে হ্যালো বলামাত্র আমার মুখে আসলেই একশ ওয়াটের বাল্ব জ্বলে উঠলো। ওপাশে 'তার' গলা...
 
-'খালামনি তুমি কেমন আছো?
 
-'ভালো আছি, খালামনি। তুমি কেমন আছো?'
 
-'ভালো, তুমি কি করছো?'
 
-'আমার সোনামনিটার সাথে কথা বলছি।'
 
 
এই সময় আমার বড় বোনের গলা শোনা গেলো পাশ থেকে। মেয়েকে কি যেন নির্দেশ দিচ্ছে।
 
-'খালামনি, তোমার আমার জন্য কিছু আনা লাগবে না। খালি তুমি চলে এসো।'
 
 
এবার বোঝা গেলো ব্যাপারটা। আমার আদরের ভাগ্নি আমেরিকা থাকা খালার কাছে একটা পঙ্খিরাজ চেয়েছিলো, আস্ত, জ্যান্ত, উড়তে পারে এমন। কিন্তু সেটার কাছাকাছি কোন দামি খেলনা কিনতে গিয়ে আমি যেন ঝামেলায় না পড়ি, তাই আমার বড় বোন চিন্তিত হয়ে মেয়েকে বুঝিয়ে ফোন দিইয়েছে। কিন্তু মেয়েকে না হয় বোঝানো গেল, তার খালাকে বোঝাবে কে?
 
-'সেটা তো তোমার মা বলে দিয়েছে, তোমার কি মনে হয়?'
 
-'তাহলে খালি দুইটা জিনিস এনো। একটা চকলেট, আর একটা খেলনা ঘোড়া।'
 
 
যাক বাবা। তাও বাঁচা গেলো। এর আগে আস্ত ঘোড়ার বদলে খেলনা ঘোড়ার প্রস্তাব সে তুড়ি মেরে উড়িয়ে দিয়েছিলো। পঙ্খিরাজের দুষ্প্রাপ্যতা তার চিন্তার বিষয় তো নয়। এখন দেখা যাচ্ছে নিজেই খেলনায় রাজি। কিন্তু আমাদের ছোট্ট রাজকন্যাটার জন্য মানানসই একটা খেলনা পঙ্খিরাজ কোথায় পাই?


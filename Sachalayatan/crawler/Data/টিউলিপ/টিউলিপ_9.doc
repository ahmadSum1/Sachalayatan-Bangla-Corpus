একটি রেসিপি প্রস্তুতপ্রণালীঃ স্পাইসি এন্ড সাওয়ার গার্লিক শ্রিম্প




আমার বাইরে পড়তে আসার সময় বাবা মার সবচেয়ে বড় চিন্তা ছিলো তাদের মেয়ে খাবে কী? কারণ মেয়ে রান্নাঘরে ঢোকে নি জীবনেও। ছোটবেলায় মা ঢুকতে দিতো না, সেটাই অভ্যেস হয়ে গিয়েছিলো। ভিসা হয়ে যাওয়ার পরে একটু আধটু শেখানোর চেষ্টা চললেও ব্যস্ততার কারণে তাই রান্না বিষয়ে প্রায় শুন্য জ্ঞান নিয়েই চলে আসলাম। ঝুলিতে আছে খালি ভাইয়ার কাছে দেখা একটু বেসিক, আর তাঁর উপদেশ “রান্না হলো কেমিস্ট্রি, যা করছো সেটা কেন করছো চিন্তা করে দেখবে।”

সেই জ্ঞান নিয়েই শুরু করলাম রান্না। মড়ার উপরে খাঁড়ার ঘা, সাথে আছে ভোজনরসিক এক ভদ্রছেলে, রান্না বিষয়ে যার জ্ঞান আমার চে একধাপ উপরে। মানে আমি যদি জানি যে পানি ১০০ডিগ্রি সেন্টিগ্রেডে ফোটে, তিনি জানেন পানির বৈজ্ঞানিক ফর্মুলা এইচ টু ও। পরিস্থিতি যাচাই করে বুঝলাম এই জ্ঞান আর তার সাথে পিএইচডি পড়ার ব্যস্ততা, দুয়ে মিলিয়ে রান্নাঘরে বেশি সময় না দেওয়াই আমাদের জন্য মঙ্গলময় হবে। তাই যতরকম চিটকোড পাওয়া যায় রান্নার, সব জোগাড় করতে থাকলাম। আসলে চিটকোড বেশি কিছু না, মুজতবা আলীর কথামতই রান্নার ধরণগুলো বুঝে নেওয়া, তারপর নিজের বুদ্ধি খাটিয়ে সেটা সহজ করে ফেলা।
রান্না করতে গিয়ে টের পেলাম, রেসিপি ফলো করা আমার ধাতে নেই। এক, সময় কম; দুই, সব উপকরণ হাতের কাছে থাকেও না। তো যা আছে তাই দিয়ে কাজ চালানো শিখে গেলাম। আর সেটা করতে করতেই আমার নিজস্ব কিছু রেসিপি তৈরি হয়ে গেলো। সেগুলোর দু-একটা ব্লগে দিয়ে সেই ভদ্রছেলে বেশ বাহবাও কুড়িয়ে ফেললো, লোকেও খেয়ে কেউ খারাপ বললো না। আজকে আর পরের মুখে ঝাল না খেয়ে নিজের ঢোল নিজের হাতে তুলে নিলাম। সাথে কিভাবে রেসিপিটা মাথায় আসলো সেটাও বলি, যাতে রান্নাভীরু লোকেরা বোঝে রান্না আসলেই সহজ।
আইডিয়াটা মাথায় এসেছিল চিংড়ি মালাইকারি করতে গিয়ে। ঘরে তেল, ঘি কিছুই ছিলো না। এদিকে গেস্ট আসবে। তাই বিকল্প হিসাবে মার্জারিনে পেঁয়াজ রসুন ভুনে মালাইকারি করে ফেললাম। যখন রসুন ভুনছিলাম, তখন একটা সুন্দর গন্ধ ছিলো,পরে দেশি মসলার অত্যাচারে সেই গন্ধটা ঢাকা পড়ে গেল। কিন্তু সেই গন্ধটা আমার মাথায় কামড়াচ্ছিল। 
যে কোন রান্নায় আমার মনে হয় গুরুত্ব বিচারে জিনিস তিনটা- স্বাদ, গন্ধ আর চেহারা। আমি গন্ধটা পেয়ে গেছি, এবার বাকি দুইটার পালা। গন্ধটার সাথে আমার মাথায় স্বাদ যেটা ঘুরতে লাগলো, সেটা টক-ঝাল-নোনতা। সাথে এটাও বুঝতে পারছি মশলা এখানে একদম কম দিতে হবে, নইলে মশলার গন্ধে এই গন্ধ ধরা যাবে না। এই একই কারণে ঠিক করলাম জিনিসটা চিংড়ি দিয়েই করতে হবে, অন্য কিছু চলবে না।
তাই আমার উপকরণের লিস্ট
১। মাখন/মার্জারিন 
২। রসুন কুঁচি 
৩। পেঁয়াজ কুঁচি
৪। লবণ
৫। গোলমরিচ গুড়া
৬। ক্রাশড রেড পেপার
৭। ভিনেগার/লেবুর রস
৮। চিংড়ি
৯। কাঁচামরিচ
প্রথমেই ফ্রাইপ্যানে মাখন দিন, যাতে মোটামুটি মাখন গলে গেলে এক থেকে দুই মিলিমিটার পুরু মাখন হয় পুরো ফ্রাইপ্যানে। এবার বড় বড় করে কাটা পেঁয়াজ কুঁচি ছেড়ে দিন, ধরুন ছড়িয়ে ছিটিয়ে ফ্রাইপ্যানের চার ভাগের এক ভাগ দখল করে থাকবে। অল্প লবণ দিয়ে বিসমিল্লাহ করুন। পেঁয়াজ একটু স্বচ্ছ হওয়া শুরু করলে প্রচুর পরিমাণে কুঁচি কুঁচি করে কাটা রসুন ছেড়ে দিন, পেঁয়াজের  চেয়ে রসুন কুঁচির পরিমাণ বেশি হবে। বাইরে থাকলে ওয়ালমার্টের কাটা পেঁয়াজ রসুন কিনে নিতে পারেন। একটু নেড়েচেড়ে দিন। মাখনে ভাজা রসুনের গন্ধ বের হলে চিংড়িগুলো ছেড়ে দিন। এবার স্বাদ ঠিক করার পালা। যেহেতু গন্ধ আমরা এটাই রাখতে চাই, তাই যে কোন গন্ধযুক্ত মশলা এখানে নিষিদ্ধ। ক্রাশড রেড পেপার, গোল মরিচ গুড়া, (হাবানেরো সস, থাকলে) লবণ আর লেবুর রস বা ভিনেগার দিয়ে একটা টক ঝাল নোনতা স্বাদ এনে ফেলুন, অল্প অল্প করে দিবেন যাতে আপনার যেখানে ভালো লাগে সেখানেই থামতে পারেন। ধরে যাওয়ার ভয় থাকলে অল্প পানি দিয়ে ফ্রাইপ্যানের তলা ভিজিয়ে নিন। একগাদা দিয়ে দেবেন না, এটা একটু মাখো মাখো হলে ভালো লাগবে। স্বাদ গন্ধ দুইটাই ঠিক করে ফেললে একটু সৌন্দর্যের দিকে তাকান। সাদা পেঁয়াজ রসুনের মাঝে লাল মরিচগুড়া আর লাল সাদা চিংড়ি দেখতে ভালোই লাগে। তাও চিংড়ি সিদ্ধ হয়ে এলে একটু কাঁচামরিচ কুঁচি কেটে উপরে ছড়িয়ে দিয়ে নেড়েচেড়ে নামিয়ে নিন।

ফুটনোট (এর পরেও যারা ভয় পান তাদের জন্য)
আমি দশ-বারোটা চিংড়ির জন্য দেড় টেবিল চামুচ মার্জারিন, আধ চা চামুচ লবণ, মাঝারি পেঁয়াজের চার ভাগের এক ভাগ, চার-পাঁচটা রসুন কোয়া, এক চিমটি গোল মরিচগুড়া, আধ চা চামুচ লেবুর রস, চার-পাঁচ ফোঁটা হাবানেরো সস, এক চা চামুচ ক্রাশড রেড পেপার, এক টেবিল চামুচ পানি আর একটা কাচামরিচ কুঁচি ব্যবহার করেছিলাম। মোটামুটি ট্রায়াল এন্ড এরর পদ্ধতিতে করা, তাই একটু এদিক সেদিক হতে পারে।

ছবি: 


 




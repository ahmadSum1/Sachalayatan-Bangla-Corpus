আবজাবঃ সুয়ারেজ, নিজামী এবং ...




শুরুতেই বলে নেই এই পোস্টের সারাংশ হচ্ছে যাকে বলে হাওয়া, ফক্কা, ফক্কিকার ইত্যাদি। পড়াশোনা করা উচিৎ, সেইজন্য সেইটা না করে দুনিয়ার আর সব কাজ করছি আর কি।
দুই নাম্বার কথা হলো এই পোস্টের সাইজ অতিশয় পিচ্চি হবে, অনেকদিন জমজমাট সচল দেখি না। তাই এমনি একটু গুঁতা দেওয়া পোস্ট এইটা।

যাই হোক, সাম্প্রতিক ঘটনা হইল সুয়ারেজ নামেতে এক ব্যাদড়া বালক ক্যারিয়ারে তৃতীয়বারের মত প্রতিপক্ষকে কামড় দিয়ে তাবত ইন্টারনেটবাসী জনগণকে মিম বানানোর মহোৎসবের সুযোগ করে দিয়েছে। বেচারা, হিমু ভাই সুন্দরী বালিকাদের যত্ন করে কামড়াতে চাইলে কেউ কিছু বলে না, আর ও বেচারা খেলার মাঠে বৈষম্য না করে ছেলেদের কামড়ালেই যত দোষ। আর কে না জানে ইটালিয়ান খেতে সুস্বাদু।
আমি সিজনাল ফুটবল দর্শক, চার বছর পরপর খেলা দেখি আর কি। সুতরাং সুয়ারেজের আগের দুই কীর্তি দেখি নাই। আজকে একবারে তিন কীর্তি একসাথে দেখলাম আর কি। দেখার পরে বুঝলাম সাত ম্যাচ, দশ ম্যাচ কি দুই বছর ব্যান দিয়ে একে কাজ হবে না। মুখে হ্যানিবালের মাস্ক পরিয়েও কাজ হবে না, দেখা যাবে ঐ স্টিলের মাস্ক উল্টা ঢুঁশাঢুঁশির সময় অস্ত্র হিসাবে ব্যবহার করছে। বরং ওকে ডেন্টিস্টের কাছে পাঠিয়ে দেওয়া হোক। সব দাঁত তুলে ফেললে সুয়ারেজও শান্তিতে কামড়াতে পারে মাড়ি দিয়ে, অন্য খেলোয়াড়রাও স্বস্তির নিঃশ্বাস ফেলতে পারে।
এদিকে বাংলাদেশে এক ধাড়ি শুয়োরের রায় নিয়ে যা হচ্ছে, তাতে ভালো লাগছে না কিছুই। আমি আইনের ব্যাপার জানি না, আইনগত বাঁধা থাকতেই পারে। বাচ্চু রাজাকারের সাথে তুলনাতেও যাবো না, কারণ বাচ্চু পুরো মামলাতেই পলাতক ছিল, নিজামীর ব্যাপারটা আলাদা হতেই পারে। অসুস্থ আসামীর মৃত্যুদন্ড কার্যকর করা যায় না জানি, তেমনি কাস্টডিতে থাকা আসামীর অনুপস্থিতিতে রায় না পড়ার আইন থাকলেও থাকতে পারে। কিন্তু বাংলাদেশে একটা স্ট্রেচারও কি নেই যেটাতে করে নিজামীকে আদালতে হাজির করানো যেত?
ফুটবল নিয়ে, নিজামীর রায় নিয়ে, ভারতের তথাকথিত ডি টিমের কাছে বাংলাদেশের প্রায় হোয়াইটওয়াশ নিয়ে, ছবির হাট কি টিপু কিবরিয়া নিয়ে ফেসবুক জমজমাট। সবারই কিছু না কিছু বলার আছে, কোন না কোন মতামত আছে। কেবল আমাকেই কোন কিছু টানছে না আর। নিজামীর রায় নিয়েই যা একটু গা চিড়বিড় করে, তাও গোলাম আজমের আরামদন্ডের পরে অনেকটাই নির্লিপ্তি এসেছে।
ইদানিং খুব অস্থির হয়ে আছি। একগাদা কাজ বাকি, করতে ইচ্ছে করে না। অথচ অন্য কিছুও করছি না। গেম অফ থ্রোনস শেষ হওয়ার পরে কোন সিরিজ দেখছি না, নতুন মুভি দেখি না, ডক্টর হুতে মাঝখানে ডুবে ছিলাম, এখন তিনদিনে এক পর্ব শেষ করতে পারছি না। ভালো একটা নতুন বই কতদিন পড়ি না ভুলেও গেছি। শেষ ডুবেছিলাম অরসন স্কট ওয়াইল্ডের এন্ডার সিরিজে। চারটা বই টানা শেষ করেছি, যদিও প্রথমটার ধারে কাছেও পরের তিনটা আসতে পারে নি। লেখক নিজেই অবশ্য স্বীকার করেছেন উনি এন্ডারের জনপ্রিয়তাকে কাজে লাগাতে চেয়েছিলেন পরের তিনটা কাহিনী বলার জন্য।
নিয়ম করে খালি একটা কাজই করছি, গত দেড় সপ্তাহ ধরে যাকে বলে "Got Stung!" একটা গান লুপে ছেড়ে রেখেছি, এখানেও দিয়ে গেলাম।




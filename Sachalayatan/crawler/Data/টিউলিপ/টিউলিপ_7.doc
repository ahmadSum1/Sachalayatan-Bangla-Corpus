প্রশ্নগুলো সহজ... আর উত্তরটাও জানা



সময়টা মনে হয় ছিয়ানব্বইয়ের দিকে হবে। চ্যানেল ফোরের একটা ডকুমেন্টারি দেখছিলাম বাসায় সবাই মিলে। তাতে ব্রিটেনে পালিয়ে থাকা একাত্তরের ঘাতক দালালদের কুকীর্তির বর্ণনা, আর তাদেরকে শাস্তির আওতায় আনার প্রাথমিক কাজ শুরু করা হয়েছিল। পুরো ডকুমেন্টারিটা দেখে ক্ষেপে গিয়ে আব্বুকে জিজ্ঞেস করেছিলাম, এই লোকগুলো বাংলাদেশি, তারা বিশ্বাসঘাতকতা করেছে বাংলাদেশের সাথে, তাদের বিরুদ্ধে তদন্ত করবে ব্রিটিশ মিডিয়া, আর তাদের বিচার হবে ব্রিটেনে? আমরা কি এতটাই অক্ষম? আমরা নিজেরা এদের বিরুদ্ধে কিছু করবো না?
আব্বু পানিভরা চোখে খালি আমার দিকে তাকিয়ে বলেছিল, এটা যে কত বড় লজ্জা সেটা তুমি বোঝ মা, আর যাদের বোঝার দরকার ছিল, তারা যে বোঝে না।
আব্বুর সেই অক্ষম চোখের গ্লানির কথা আমি কখনো ভুলতে পারি নি। আমার আব্বু আমাকে মুক্তিযুদ্ধ নিয়ে বড় বড় জ্ঞান দেয় নি, কখনো শিখিয়ে দেয় নি জামাতকে ঘৃণা করতে হবে, খালি বিভিন্ন বই এনে দিয়েছে মুক্তিযুদ্ধের ইতিহাসের উপরে, আর রাতের বেলায় লোডশেডিং-এ ছাদে খোলা আকাশের নিচে গল্প শুনিয়েছে সেই সময়ের।
আব্বুকে জিজ্ঞাসা করেছিলাম পাকিস্তানি আর্মিকে বিশ্বের সেরা আর্মি বলা হত, তারা মাত্র নয় মাসে এরকম ল্যাজ গুটিয়ে পালাল কেন নিরস্ত্র বাঙালিদের প্রতিরোধের মুখে। আব্বু বুঝিয়েছিল দেশের সব মানুষ যদি এরকম এক হয়, কোন আর্মির সাধ্য নেই তাদের সামনে দাঁড়ায়। আমার কখনো মনে হয় নি আমি সেই সময়ে জন্মাই নি বলে একাত্তরের কথা আমি সত্য  জানতে পারবো না, বরং মনে হত এরকম একটা গৌরবময় ইতিহাস যে জাতির, সে জাতির ইতিহাস বিস্মৃত হওয়াটাই তো অসম্ভব বরং।
সেজন্যই আমি কখনো আশা ছাড়ি নি, আমি বিশ্বাস করতাম বাঙালি জাতি দেয়ালে পিঠ ঠেকে গেলে ঘুরে দাঁড়াবেই। একদিন না একদিন রাজাকারদের বিচার বাংলার মাটিতে হবেই। তাই বেয়াল্লিশ বছর পরে যখন রায়ের আশায় দিন গুনছিলাম, তখন মনে হত এবার হয় তো আব্বুর চোখের দিকে তাকিয়ে বলতে পারবো, আমরা আমাদের দেশে বিশ্বাসঘাতকদের বিচার করেছি। আব্বুর চোখের সেই গ্লানির স্মৃতি হয় ত মুছতে পারব।
কিন্তু আজ  কসাই কাদেরের বিরুদ্ধে তিন শতাধিক হত্যার অভিযোগ প্রমাণিত হয়েছে, প্রমাণিত হয়েছে সে কবি মেহেরুননিসাকে জবাই করে ধড় থেকে মাথা আলাদা করে রশি দিয়ে ফ্যানের সাথে ঝুলিয়ে দিয়েছিল সে। জবাই করেছিল আলী আর তার অন্তঃসত্তা স্ত্রীকে, তাদের দুবছরের ছোট মেয়েটিকে আছাড় দিয়ে মেরে ফেলেছিল। সেই দৃশ্য দেখে তাদের এগারো বছরের মেয়ে আমিনা লুকিয়ে থাকা অবস্থায় শব্দ করলে তাকে গণধর্ষণের পর খুন করেছিল, সবচেয়ে বড় মোমেনা লুকিয়ে এই দৃশ্য দেখেছিল। এত কিছুর পরেও তার শাস্তি মাত্র পনের বছরের কারাদন্ড, এতকিছুর পরেও তাই কসাই কাদের নির্লজ্জ হাসিতে ভি চিহ্ন দেখিয়ে যায় আমাদের, আর আমরা মাথা নিচু করি লজ্জায়।
ফেসবুকে পাওয়া একজনের স্ট্যাটাস থেকে ব্লোয়িং ইন দ্য উইন্ডের একটু পরিবর্তিত রূপটাই তাই খালি মনে ঘুরছেঃ
কতটা মানুষ মারলে পরে ফাঁসি দেওয়া যায়?
কতটা রক্ত লাগলে হাতে খুনি বলা যায়??


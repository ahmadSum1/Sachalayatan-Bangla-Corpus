হিসাব মেলে না



বেয়োনেটের খোঁচায় রক্তাক্ত শরীর- পড়ে আছে উঠানে, বনে জঙ্গলে।
চোখ বাঁধা লোকেদের লাইন, নদীর ধারে - গুলির পরে সহজে ভেসে যায়।
ক্যাম্পে আটক নারী - স্বামীর সামনে, সন্তানের সামনে ধর্ষিতা নারী। 
ধর্ষণের পরেও বেয়োনেট দিয়ে ক্ষতবিক্ষত করে মেরে ফেলা নারী।
দুপা ধরে টান দিয়ে দুই ভাগে চিরে ফেলা শিশু।
সবুজ ভূখন্ড জুড়ে রক্তের ছোপ, টকটকে তাজা লাল রক্ত, শুকিয়ে যাওয়া কালো রক্ত।
আর আগুন, ঘরে বাইরে।
আর প্রাণের আশায় পলায়নরত মানুষ। শিশু, বৃদ্ধ।
শরনার্থী শিবিরে না খেয়ে, কলেরায় মরে যাওয়া মানুষ।
না, হিসাব করা হয় নি কার বয়স কত। 
শুধু এসবের পেছনে যে মাস্টারমাইন্ড, তার বেলাতেই বয়সের বিবেচনা।
আমার তাই হিসাব মেলে না, কথা এলোমেলো হয়ে যায়। 
মুখে খালি একটাই শব্দ উঠে আসে-

থুঃ


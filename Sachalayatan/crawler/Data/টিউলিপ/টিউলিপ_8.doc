পক্ষীপুরাণ



সকাল থেকেই কিচিরমিচির কিচিরমিচিরে কান ঝালাপালা। পা টিপে টিপে লিভিং রুমে গিয়েই দেখলাম পুরোদস্তুর সার্কাস চলছে। একটা পাখি আসে, এসে প্রথমে রেলিংএ বসে, ইতিউতি চায়, ঝুপ করে ঝোলানো বার্ড ফিডারে গিয়ে ঠোঁটে বিচি তুলে নেয় একটা। তারপর উড়ে গিয়ে মাচায় বসে খুব দ্রুত ঠুকঠুক করে বিচিটা ভেঙে খেয়েই উড়ে পালায়। আবার একটু পরে এসে একই কান্ড করে। মাঝে মাঝে বার্ড ফিডারের মাঝে রাখা বাটির পানিতে একটু ঠোঁট ভিজিয়ে নেয়।

বার্ড ফিডারের শখ ছিলো আসলে পল্লবের। কিন্তু ওর মনের মতো বার্ড ফিডার পাওয়া বেশ ঝামেলা হচ্ছিলো। আমাদের বাসার আশেপাশে খুব বেশি গাছ নেই যেগুলোতে পাখি বসে। গতবার একটা বার্ড ফিডার কিনে ঝুলিয়ে দিয়েছিলাম, কেউ আসতো না। এবার তাই ওটায় আর বিচি দেইনি। বরং বারান্দার এক সাইডে মেঝেতে ছড়িয়ে দিয়েছিলাম। এবার দেখা গেলো পাখি খোঁজ পেয়েছে ফ্রি হোটেলের। কিন্তু সমস্যা হলো যখন একগাদা গাছের চারা পুরো বারান্দা দখল করে নিতে থাকলো। পাখির খাবার দেওয়ার জায়গা আর হয় তো থাকে না। তাই ডলার স্টোর থেকে একটা বাঁশের ঝুড়ি কিনে তাতে একটা প্লাস্টিকের স্বচ্ছ গ্লাস বসিয়ে খাবার পানি দুটোরই ব্যবস্থা করে ঝুলিয়ে দিলাম। দেখতে এখন ভালোই লাগে। গাছগুলো একটু গুছিয়ে নিচের জায়গাটাও এখনো ধরে রেখেছি। সুতরাং দুই শাখায় হোটেল সালাদিয়ার ব্যবসা এখন রমরমে। আর কত রকম যে পাখি আসে, চিকাডি, চড়ুই, টিটমাউস, কার্ডিনাল। আর বাড়িতে থাকলেই পল্লব থাকে লিভিং রুমের সোফার পিছনে ঘাপটি মেরে বসে। পাখি আসলেই ক্লিক ক্লিক ক্লিক। খুব দুঃখ ওর, টকটকে লাল ছেলে কার্ডিনালের এখনো কোন ভালো ছবি ওঠে নি, বেশিরভাগ সময়েই এরা টবের আড়ালে লুকিয়ে থাকে। আর ক্যামেরার ক্লিক শুনলেই উড়ে পালায়। সেদিন আবার হঠাৎ এসেছিলো দুটো ঘুঘু। কিন্তু আলো তখন এত কমে এসেছে যে আর ভালো ছবি উঠলোই না।
আরও কত যে আফসোস পল্লবের, হামিংবার্ড ফিডারে এখনো হামিংবার্ড বসে না (আমাদের এইদিকে কমই আসে, তবু তার জন্য আয়োজন কম নেই), বারান্দাটা ওর মনের মতো সব গাছ লাগানোর জন্য বড় না, লাউয়ের চারা বের হয় নি। তবে যখন গ্র্যাড লাইফের বিরল কিছু সময়ে যখন বাসায় থাকি, আর হঠাৎ বারান্দায় তুমুল হট্টগোলে আমাদের অতিথিদের তৃপ্তি নিয়ে খাওয়ার সাড়াশব্দ পাই, ভাবি, জীবনটা মন্দ কি?

ছবি: 


 




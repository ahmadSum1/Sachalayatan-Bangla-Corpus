স্রোতের বিপরীতে



নারী দিবসের লেখাগুলো পড়তে পড়তে রাগে ফুঁসছিলাম। আমাদের দেশে মেয়ে হওয়া কতটা যন্ত্রণা সেটা বাংলাদেশের মেয়ে হলে না জন্মালে মনে হয় বোঝা সম্ভব না।
কিন্তু পড়তে গিয়ে মনে হলো স্রোতের বিপরীতেও চলার গল্প কিছু থাকুক, আশার কথা কিছু থাকুক।
সত্যি বলতে কি, সেটার জন্য খুব বেশি কিছু প্রয়োজন নেই, মানসিকতার সামান্য একটু বদল হলেই চলে।
ঘটনা একঃ
আমরা তিন বোন বলার পরে অবধারিতভাবেই যে কথাটা শুনতে হয়েছে সব সময়, সেটা হলো, "ভাই নেই?" সেটা আলাদা করে কেন জিজ্ঞেস করতে হবে সেটা বুঝতাম না ছোটবেলায়। এরকম একবার গ্রামের বাড়িতে আম্মু পুত্রগর্বে গরবিনী এক মায়ের প্রশ্নের উত্তরে তিন মেয়ে বলার পরে মহিলা কপট সান্ত্বনা দিলেন, আহা ছেলে হয় নি! আম্মু কিছু বলার আগেই আমার দাদী আগ বাড়িয়ে বলে দিলেন, "ছেলের দরকার নেই। আল্লায় দিলে আমার নাতিনরা যা হবে অনেক ছেলে তেমন হতে পারে না।"
ঘটনা দুইঃ
আমার বড় বোনের শ্বশুর-শাশুড়ি আমাদের বাসায় বেড়াতে এসেছেন, সেখান থেকে ঢাকায় আমার বড় বোনের বাসায় যাবে। আম্মু তাদের জন্য যা-ই রান্না করেন, মাঐমা দেখি অল্প একটু একটা ছোট বাটিতে তুলে ফ্রিজে রাখেন। জিজ্ঞেস করায় বললেন, "ঢাকায় নিয়ে যাই, বৌমা নিজের মায়ের হাতের রান্না অনেকদিন খায় না।"
ঘটনা তিনঃ
সবাই রান্না শেখে মায়ের কাছে, বোনের কাছে। আমি রান্না শিখেছি আমার বড় দুলাভাইয়ের (আমি ভাইয়া ডাকি) কাছে। আম্মু আমাদের তিন বোনকেই কখনো রান্নাঘরে ঢুকতে দিত না। বড় দুই বোন তাও নিজের ইচ্ছায় একটু আধটু শিখলেও আমার আগ্রহ ছিল না কখনো। আম্মুর মাথায় বাজ পড়ল যখন দেশের বাইরে আসার সুযোগ হয়েছে তখন। কিন্তু চাকরির প্রয়োজনে দুইজন থাকি দুই জায়গায়। এই সময় এগিয়ে আসলো ভাইয়া। ভাইয়া রান্না করার সময় পাশে গিয়ে একটু দাঁড়াতাম, ভাইয়া পুরো সায়েন্টিফিক্যালি ব্যাখ্যা করত কখন কোনটা দিচ্ছে, আর কেন। পুরো জিনিসটা একটা কেমিস্ট্রি এক্সপেরিমেন্ট ধরে নেওয়ার পরে রান্না করতেও যেমন মজা পাই, পাতিল ধরে ফেলে দেওয়ার মত কিছুও কখনো রান্না করা হয় নি। এক করতে গিয়ে আরেক হয়েছে, কিন্তু খাওয়া যায় না এমন কিছু হয় নি কখনো।
এগুলো আসলে বিচ্ছিন্ন কিছু ছোট ঘটনা। কিন্তু এই ঘটনাগুলো ঘটেছে আমাদের পরিবারের আবহের কারণেই। আমাদের পরিবারে আমি যা দেখেছি, সেটা হলো সবাই সব কাজ করে। ছেলেরা সবাই রান্না করে, মেয়েরা সবাই চাকরি করে। অনেকদিন পর্যন্ত এটা না হওয়াটাই আমার কাছে অস্বাভাবিক লাগত। সেক্সুয়াল হ্যারাসমেন্ট নিয়ে বোনেরা সতর্ক করে দিত, কিভাবে প্রতিরোধ করা যাবে সেটাও শিখিয়ে দিত। আব্বু-আম্মু বন্ধুর মত সব কথা শুনত, নিজেদের মত দিতে দিত। পরিচিত কারও হাতে ছোটবেলায় মলেস্টেড হতে হয় নি কখনো কারণ সবাই জানত আমি মুখ বন্ধ রাখবো না। এই বোধগুলো যদি একটা বাচ্চাকে ছোটবেলায় দিয়ে দেওয়া যায়, তার শৈশবটা অনেক সুন্দর হয়ে উঠবে কিন্তু।
চাকরি ক্ষেত্রে বৈষম্য, সামাজিক বৈষম্য - এগুলো পালটানো একটু দীর্ঘ সময়ের ব্যাপার। কিন্তু একটা মেয়েকে মানুষ হিসাবে নিজেকে বিবেচনা করার শিক্ষাটা আসে ছোটবেলায়, তার পরিপার্শ্ব দেখে। সুতরাং চলুন না অন্তত নিজের পরিবারে সেই পরিবেশটা সৃষ্টি করি। কাউকে ছেলে, কাউকে মেয়ে হিসেবে না দেখে সবাইকে মানুষ হিসাবে দেখি।


যুক্তি - পর্ব ১



মূল - আইজাক আজিমভ

এক্সপেরিমেন্টাল রোবট টেস্টার - নামটা গালভারি আর শুনতে কাজটা অনেক আকর্ষণীয় হলেও আদতে ব্যাপারটা তা নয়। দিনের পর দিন তোমাকে কাজ করতে হবে একটা পজিট্রনিক ব্রেন নিয়ে, ‘মহাজ্ঞানী’ তাত্ত্বিক আর মেকানিকাল ইঞ্জিনিয়ারদের ভাষ্যমতে যারা এই এই কাজ করতে পারে, কিন্তু সমস্যাটা হলো রোবটগুলো কখনোই সেই বাঁধাধরা কাজগুলো করে না। এই স্পেস স্টেশনে আসার দুই সপ্তাহের মাথায় পাওয়েল আর ডনোভান সেটা বুঝে ফেললো। 
গ্রেগরি পাওয়েল ভ্রু কুঁচকে নিজের গোঁফে চাড়া দিতে দিতে গম্ভীরভাবে বললো, “এক সপ্তাহ আগে আমি আর ডনোভান তোমাকে জোড়া দিয়ে তৈরি করেছি।” 
মাটির অনেক নিচে শক্তিশালী বীম নিয়ন্ত্রকের মৃদু গর্জন ছাড়া পাঁচ নম্বর সোলার স্টেশনের অফিসারদের ঘরটা পুরোপুরি চুপচাপ।
পাওয়েলের কথা রোবট কিউ টি এক-এর উপর কোন প্রভাব ফেললো বলে মনে হলো না। সে আগের মতই স্থির বসে। লাক্সাইটের উজ্জ্বল আলোয় তার মসৃণ ধাতব শরীর চকচক করছে। লাল ফটোইলেক্ট্রিক সেলের চোখ স্থিরনিবদ্ধ টেবিলের উল্টোদিকে বসা মানুষটার উপরে।
পাওয়েল অনেক কষ্টে মাথায় উঠে যাওয়া রাগটা নিয়ন্ত্রণ করলো। এই রোবটগুলো একেকটা চিজ বটে। সত্যি কথা, সব রোবটই রোবটিক্সের মূল তিনটা সূত্র মেনে চলে। সুতরাং কিউ টি এক পুরোপুরিই নিরাপদ। কিন্তু এটাও সত্যি যে এই জাতের প্রথম রোবট এটা। সুতরাং গাণিতিক সমীকরণগুলো কাগজে যাই বলুক, বাস্তবে শতভাগ নিরাপত্তবোধ এনে দিতে পারে না।
অবশেষে কিউ টি এক মুখ খুললো। ধাতব কণ্ঠে বললো, “আশা করি আপনি আপনার কথার গুরুত্ব অনুধাবন করতে পারছেন, পাওয়েল?”
পাওয়েল নাছোড়বান্দার মত বললো, “কেউ তো তোমাকে তৈরি করেছে, তাই না? তুমি নিজেই বলছো এক সপ্তাহ আগের কোন স্মৃতিই তোমার নেই, অথচ তার পর থেকে তোমার সব মনে আছে। আমরা তোমাকে ব্যাখ্যাটা দিচ্ছি। এক সপ্তাহ আগে স্পেসশিপে আসা পার্টগুলো জোড়া লাগিয়ে আমি আর ডনোভান তোমাকে তৈরি করেছি।”
কিউ টি নিজের ধাতব আঙ্গুলগুলোর দিকে তাকিয়ে অদ্ভুত রহস্যময় গলায় বললো, “এর চেয়ে ভালো কোন ব্যাখ্যা থাকা উচিত। আপনার এই ব্যাখ্যা আমার কাছে গ্রহণযোগ্য মনে হচ্ছে না।”
পাওয়েল নিজেকে সামলাতে না পেরে হেসে ফেললো, “জানতে পারি কি, কেন?”
“এখনো ঠিক বুঝতে পারছি না। তবে যাই হোক, যুক্তি দিয়ে আমি ঠিকই বের করে ফেলবো।যুক্তির শৃংখলই কেবল আমাদের সত্যের কাছে নিয়ে যেতে পারে।”
পাওয়েলের হঠাৎ এই অদ্ভুত রোবটটার জন্য সমবেদনা হলো। এটা অন্য রোবটগুলোর মত একটা বিশেষ কাজে তো পারদর্শী না। উঠে দাঁড়িয়ে সে রোবটটার ঠান্ডা ধাতব কাঁধে হাত রেখে বললো, “কিউ টি, তুমিই প্রথম রোবট যে নিজের অস্তিত্ব সম্পর্কে প্রশ্ন করতে সক্ষম। তোমাকে তাই আমি বুঝিয়ে বলছি। আমার সাথে এস।”
পাওয়েল রোবটটাকে নিয়ে গেলো দেয়ালের কাছে। একটা বোতাম টিপতেই দেয়ালের একটা অংশের গায়ে ফুটে উঠলো বাইরের তারাখচিত মহাকাশের ছবি।
কিউ টি বললো, “ইঞ্জিনরুমের অবজার্ভেশন পোর্ট দিয়ে আমি এসব দেখেছি।”
“তোমার কাছে কি মনে হয়, এটা কি?”
“দেখে যা মনে হয়। কাচের বাইরে একটা কালো পর্দা, যাতে ঝলমলে কিছু বিন্দু বসানো আছে। আমি জানি আমাদের বীম নিয়ন্ত্রক এগুলোর মাঝে কতগুলো বিন্দুর দিকে বীম তাক করে রাখে, সবসময় একই বিন্দুর দিকে, আর বিন্দুগুলো সরে গেলে বীমও সরে যায়। আর কি?”
“খুব ভালো। এবার শোনো, এই কালো পর্দা আসলে মহাশূন্য, অসীম পর্যন্ত বিস্তৃত। ছোট বিন্দুগুলো আসলে বিশাল বিশাল তারা, বিশাল শক্তিসমৃদ্ধ গোলক। একেকটার ব্যাস কয়েক মিলিয়ন মেইল পর্যন্ত হতে পারে। তুলনায় আমাদের এই স্টেশনের ব্যাস মাত্র এক মাইল। তারাগুলো অনেক দূরে বলে এত ছোট দেখায়।
যে বিন্দুগুলোর দিকে আমাদের এনার্জি বীম তাক করা, সেগুলো তুলনায় অনেক ছোট। সেগুলোর পৃষ্ঠদেশ ঠান্ডা আর শক্ত, যেখানে আমাদের মত আরো মানুষ বাস করে। এগুলোর মধ্যে একটা বিন্দু থেকে আমি আর ডনোভান এসেছি। আমাদের বীমগুলো বড় জ্বলন্ত বিন্দুগুলো থেকে শক্তি সংগ্রহ করে ছোট বিন্দুগুলোয় সরবরাহ করে। এই স্টেশনটা বড় বিন্দুগুলোর একটার কাছে অবস্থিত, যেটাকে আমরা সূর্য বলি। সূর্য এই স্টেশনের উল্টোদিকে বলে তুমি সেটা দেখতে পাচ্ছো না।”
“এগুলোর মাঝে কোন বিন্দু থেকে আপনারা এসেছেন আপনি বলতে চান?”
“এই তো, নিচের কোনায় এই উজ্জ্বল বিন্দুটা। এটাকে আমরা বলি পৃথিবী।” পাওয়েল দাঁত বের করে হাসলো। “আরো তিন বিলিয়ন মানুষ আছে সেখানে, আর দুই সপ্তাহ পরে আমরা সেখানে ফিরে যাবো।”
কিউ টি গুনগুন করার মত অদ্ভুত একটা শব্দ করে আবার থেমে গেল, “কিন্তু এটা তো আমার অস্তিত্বের  ব্যাখ্যা হলো না।”


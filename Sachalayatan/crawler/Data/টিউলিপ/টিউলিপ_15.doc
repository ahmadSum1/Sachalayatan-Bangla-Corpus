আমার প্রতিভা



আমি যে এক বিশাল প্রতিভাবান ব্যক্তি তাতে আমার বিন্দুমাত্র সন্দেহ নেই। এমন কি আমার প্রতিভা আছে এই কথাটাই যে কেউ বিশ্বাস করে না, সেটাই তো আমার প্রতিভার এক মস্ত পরিচয়। যুগে যুগে প্রতিভাবানদের কথা তাদের সমসাময়িক কে বিশ্বাস করেছে? গ্যালিলিও, ব্রুনো, ভ্যান গঁগ - কেউই তাদের জীবদ্দশায় সাধারন লোকের কাছে পাত্তা পান নি।
যাই হোক, অন্য লোকের কথা না তুলে নিজের যুগান্তকারী প্রতিভার কিছু উদাহরণ দেই। এতেই যাদের চোখ আছে তারা আমার প্রতিভা সম্পর্কে নিশ্চিত হতে পারবেন। আর যারা পারবেন না, তাদের জন্য আমার থাকলো একরাশ দীইইইইর্ঘশ্বাস। "খোদা তুমি এদের আলো দেখাও, আমিন"।
ছোটবেলা থেকেই আমি গান, নাচ, লেখালেখি, ছবি আঁকা সবকিছুতেই পারদর্শী। আমার গান শুনলে পাড়ার কুকুরগুলো মুগ্ধ হয়ে ছুটে আসত, আমার সাথে সুর মিলিয়ে গান গাইত। পাড়াপ্রতিবেশীরা জানিয়ে দিত এমন মধুর সঙ্গীতচর্চা চালিয়ে গেলে তাদের পক্ষে অন্য কাজ করা অসম্ভব হয়ে পড়ে, তাই জনকল্যাণে সেই রাস্তা ছেড়ে দিলাম। কত বড় আমার ত্যগ বুঝে দেখুন।
সেই একই কারণে নাচ নিয়েও এগোনো গেল না। থাকতাম তিন তলায়, নাচের চোটে বাড়ি ভেঙ্গে গেলে বাবা আমার মেরুদণ্ডটাও যে ভেঙ্গে দিবেন তাতে এই দূরদর্শী আমার সন্দেহ ছিল না।
আঁকাআঁকিতেও আমি সমান দক্ষ। সেই ছোটবেলাতেই আমি বুঝে গিয়েছিলাম বিমূর্ত চিত্রকলাই ভবিষ্যতের চিত্রকলা। কিন্তু আমার চিত্রকলা এমনই বিমূর্ত হত, নিজেও ঠিক বুঝতাম না কি আঁকলাম। লোককে আর কি দোষ দিব। তবে আমার ছবির কিছু আশ্চর্য গুণ আছে, সেগুলো দেখলেই আপনি আবেগে আপ্লুত হয়ে যাবেন। তার পরে ভয়ও পেতে পারেন, হেসেও দিতে পারেন, আবার আমাকে মারতে ছুটেও আসতে পারেন। তবে ঠিক কোনটা করবেন আমি নিজেও বলতে পারবো না। একেবারে পাকিস্তান ক্রিকেট দলের মতই আনপ্রেডিক্টেবল ছবি।
আর লেখালেখি, কি করব ভাই বলুন, আমি যত বড় লেখক, তার চে'ও বড় সমালোচক। এই কারণেই তো আমার একটা লেখাও মনের গরাদ ছেড়ে বাইরে বের হতে পারলো না। আজকে অনেক কষ্টে সমালোচক বেটাকে আফিম খাইয়ে এটা লিখতে বসলাম। 
কিন্তু " U speak of the devil and the devil appears"। সমালোচক বেটার ঘুম ভাঙ্গি ভাঙ্গি করছে যে! তাড়াতাড়ি ভাগি...


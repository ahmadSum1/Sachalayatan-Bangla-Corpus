ভুলে যাওয়া গল্প



মাঝে মাঝে কেন যেন কিছুতেই কাজে মন বসে না। এখন ল্যাবে বসে আছি, আজকের দিনের মাঝে দুইটা write up শেষ করতে হবে, অথচ মন চলে যাচ্ছে সেই ছোটবেলায়।
পড়তে শেখার পর থেকে সেটাকে কাজে লাগাতে কার্পণ্য করি নি। এক নিজের পাঠ্যবই ছাড়া যে কোন লিখিত জিনিস পেলেই সেটা পড়া নিজের পবিত্র কর্তব্য মনে করে এসেছি। কিন্তু ছোটবেলায় বড় হওয়ার খুব ইচ্ছে থেকেই মনে হয় রূপকথা পড়তে ভাল লাগত না তত, যতটা এখন লাগে।
আজকে মাথার মধ্যে তাও ছোটবেলায় পড়া একটা রূপকথা ঘুরছে। গল্পটা যখন পড়ি তখন আমার বয়স মনে হয় পাঁচ কি ছয়। কাহিনী ছিল অনেকটা এরকম, এক মায়ের ছেলে খুব অসুস্থ, মা দিন রাত তার পাশে বসে অক্লান্ত সেবা করে যাচ্ছে, একটুও বিশ্রাম নেই। যম ছেলেটার আশেপাশে ঘুরছে, মায়ের সতর্কতার কারনে কোন সুযোগ পাচ্ছে না ছেলেটার জীবন নেওয়ার। 
এরকম অনেক দিন যাওয়ার পরে মা ক্লান্তিতে একটু চোখ বুঁজেছেন, এই ফাঁকে যম তার কাজ সেরে ফেলল। তার পরের কাহিনী মা কতদিন কত কষ্ট করে যমের পিছনে ছুটছে সেটা নিয়ে। যাই হোক, অনেক পরিশ্রমের পরে মা শেষ পর্যন্ত যমের মৃত্যুর বাগানে গিয়ে উপস্থিত হলেন। যমকে জানিয়ে দিলেন ছেলেকে না নিয়ে যাবেন না সেখান থেকে। যম তখন মাকে নিয়ে গেল জীবন -মৃত্যুর  কুয়ার কাছে। সেখানে ফেলে দিল একটা ফুল, বলল "এই হল তোমার ছেলের জীবন।" 
ফুলটা পানিতে পড়ে ফুটে উঠল, তার মাঝে ভেসে উঠতে থাকল ছবির পর ছবি। দেখা গেল ছেলেটা বড় হয়ে হত খুবই অত্যাচারী অপরাধপ্রবণ এক মানুষ। যম এর পরে কুয়াতে ফেলে দিল আরেকটা  ফুল, মাকে বলল "এই হল তোমার পাশের বাড়ির ছেলের জীবন।" সেই ছেলেটিও ছিল অসুস্থ। ফুলের গায়ে এবার ফুটে উঠল ভিন্ন ছবি, ছেলেটি বড় হয়ে কত মানুষের উপকার করছে সেই ছবি।
যম মাকে বলল এই দুজনের মাঝে একজনের জীবন আমি দিতে পারি। তুমি তোমার নিজের ছেলেকে ফেরত চাইলে অন্য ছেলেটিকে মরতে হবে।
মা নিজের ছেলেকে ফেরত না নিয়ে চলে আসলেন।
গল্পটা অনেক আগে পড়া, অনেক কিছুই ভুলে গেছি। কার লেখা, কোন বইয়ে পড়েছি তাও মনে নেই। কারো জানা থাকলে মনে করিয়ে দিলে খুশি হব।


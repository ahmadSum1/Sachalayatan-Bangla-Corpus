ফিলিস্তিন, হিটলার - এবং অপরবাস্তবতা




গাজাতে এই মূহুর্তে যে নারকীয় যজ্ঞ চলছে সেটা নিয়ে কোন সন্দেহ নেই। কোন মানুষের পক্ষেই ইজরায়েল গাজাতে যা করছে সেটা সমর্থন করা সম্ভব না। এটা নিয়ে কিন্তু বলে ত্যানা প্যাঁচানোতেও আগ্রহ নেই। তবে এই লেখার বিষয় সেটা না। বরং ফিলিস্তিন সাপোর্ট দিতে গিয়ে কেউ কেউ হিটলারকে নায়ক বানাচ্ছেন কেন সেটা নিয়ে একটু জানার ইচ্ছা থেকেই এই পোস্ট।

আগেই বলে নিচ্ছি এটা একেবারে অগোছালো একটা পোস্ট। লেখার আগে কোন পড়াশোনা করে বসি নি। মন্তব্যে পোস্টটা সমৃদ্ধ হয়ে উঠবে সেই আশাতেই লেখা।
বেশ ভালো পরিমাণে ছাগু তাড়ানোতে ফেসবুকের নিউজফিডে এখন তেমন উলটাপালটা কিছু চোখে পড়ে না। হিটলারকে যারা সমর্থন দিচ্ছে, তারা ঠিক কোন যুক্তিতে দিচ্ছে সেটা তাই আমার এখনো সেভাবে বড় নমুনা থেকে যাচাই করা হয় নি। একজনের কাছে শুনলাম হিটলার না কি ইহুদিদের শায়েস্তা করে দিত, তাতে ফিলিস্তিন সুবিধা পেত। কিন্তু আসলেই তাই কী?
হিটলার শেষপর্যন্ত ক্ষমতালোভী, রেসিস্ট এক নরপশু। হিটলারের রেসিজমের প্রকাশ ইহুদিবিদ্বেষে প্রকাশ পেলেও তার মূল এন্টিসেমিটিজম। হিটলারের উদ্দেশ্য ছিল আর্যদের প্রাধান্য প্রতিষ্ঠা। ফিলিস্তিনি মুসলমানরা কী সেই আর্যজাতির কোটাতে পড়ত? তাদের সাহায্য করার জন্য হিটলার কী মধ্য এশিয়াতে গিয়ে ইহুদি মেরে আসত? না কি দুই পক্ষকেই নিজেদের মাঝে মারামারি করে শেষ হয়ে যেতে দেখত?
আমার নিজের ধারণা হিটলার দ্বিতীয় পছন্দটাই বেছে নিত। অথবা পরিস্থিতির সুযোগ নিতে শুরুতে ফিলিস্তিনের সাথে জোট বাঁধলেও পরে তাদের পিঠেই ছুরি বসাতে দ্বিধা করত না।
ছয় মিলিয়ন মানুষকে গ্যাস চেম্বারে মারার মহাপরিকল্পনা যে দানব করতে পারে, তাকে মিত্র ভেবে এগিয়ে যাওয়া বোকামি ছাড়া আর কিছুই না। আর তাকে নায়ক বানিয়ে পূজা করা চূড়ান্ত মূর্খতা। 



 বিলবোর্ড বিপর্যয়: দীর্ঘায়িত দু:স্বপ্ন 



'প্রচারেই প্রসার': বাণিজ্যের এই মূলনীতিটি রাজনীতির ক্ষেত্রেও পরিপূর্ণভাবে প্রযোজ্য। আওয়ামী নেতৃত্তাধীন মহাজোট সরকার সমর্থকদের দীর্ঘদিনের অভিযোগ হচ্ছে সরকারে থাকা অবস্থায় আওয়ামী লীগের প্রচারের হাল অত্যন্ত নাজুক থাকে। নিজেদের  দুর্বলতাকে আড়াল করে সাফল্যকে তুলে ধরা তো দুরের কথা, অপরপক্ষের ছুড়ে দেয়া মিথ্যা অভিযোগ খন্ডনেও দলটির ব্যর্থতা চোখে পড়ার মত। সাম্প্রতিক সময়ে ব্যাপক উন্নয়ন কর্মকান্ড সত্বেও ৫ টি সিটি কর্পোরেশন নির্বাচনে পরাজিত হবার পেছনে প্রচারে অদক্ষতা গুরুত্বপূর্ণ ভূমিকা রেখেছে বলে প্রায় সব মহলই একমত। বিশেষ করে যুদ্ধাপরাধীদের বিচারের রায়পরবর্তী  ধর্মীয় অপপ্রচার  মোকাবেলায় সরকারের দোদুল্যমানতা ভোটারদের একটি উল্লেখযোগ্য অংশকে বিভ্রান্ত করেছে বলে মনে হচ্ছে।
এই পটভূমিতে আওয়ামী লীগের উচ্চ পর্যায় থেকে প্রচারের উপর সর্বোচ্চ গুরুত্ব দেয়া হচ্ছে বলে পত্রিকান্তরে জানা যাচ্ছিল। সহসাই  সজীব ওয়াজেদ জয়ের প্রত্যক্ষ রাজনৈতিক বক্তব্য প্রদান এবং ফেসবুকের মাধ্যমে রন্ধনরত শেখ হাসিনার ছবি প্রকাশ মূলত অলিখিত নির্বাচনী প্রচারেরই  অংশ। তাই সম্প্রতি ঢাকা শহরের গুরুত্বপূর্ণ স্থানসমূহে প্রায় কয়েক শত বিলবোর্ডের মাধ্যমে বিভিন্ন সেক্টরে সরকারের উন্নয়নের ফিরিস্তি প্রচারের যে উদ্যোগ নেয়া হয়েছে, তাতে বিস্মিত হবার কিছু ছিলনা, বিতর্কেরও কিছু ছিলনা। বরং  সরকারী দলকে স্বাগত জানান যেত দেরিতে হলেও জনগনের কাছে পৌছানোর প্রয়াস নেয়ার জন্য।
কিন্তু তারপরও এই বিলবোর্ডগুলো চরম বিতর্কের জন্ম দিয়েছে। কারণ মূলত দুইটি। প্রথমত, বিলবোর্ডগুলো কি সরকারের তরফ থেকে লাগানো হয়েছে, নাকি আওয়ামী লীগের তরফ থেকে, সে বিষয় নিয়ে অনাবশ্যক লুকোচুরির আশ্রয় নেয়া হয়েছে।  সাধারনত বিলবোর্ডেই উল্লেখ থাকে স্থাপনকারী সংস্থার নাম, যা এ ক্ষেত্রে অনুপস্থিত। দ্বিতীয়ত, বিলবোর্ডগুলো অধিগ্রহনে কোনো নিয়ম নীতির তোয়াক্কা করা হয়নি। অনেক ক্ষেত্রেই বিভিন্ন প্রতিষ্ঠানের বিজ্ঞাপন প্রচারে চুক্তিরত অবস্থায় রাতের অন্ধকারে বিলবোর্ড থেকে অপসারণ করা হয়েছে, অথচ সে সকল প্রতিষ্ঠানকে জানানোও হয়নি বিজ্ঞাপনগুলো কে, কেন, কখন অপসারণ করলো। ভুক্তভোগী কোম্পানির তালিকায় দেশের প্রথম সারির অনেক প্রতিষ্ঠান রয়েছে। যদিও সরকার বাহাদুরের রুদ্ররোষের ভয়ে প্রতিষ্ঠানগুলো বিষয়টা নিয়ে উচ্চবাচ্য করছে না, ব্যাপারটি সংগত কারণেই ব্যাপক অসন্তুষ্টির জন্ম দিয়েছে।   
আওয়ামী লীগের এই আমলে বিদ্যুত, শিক্ষা, কৃষি, স্বাস্থ্য সহ গুরুত্বপূর্ণ বেশ কিছু সেক্টরে অর্জিত সাফল্য সত্বেও অযথা বিতর্ক তৈরির  অনাকাঙ্খিত প্রবণতা তাদের অর্জনকে শুণ্যে নামিয়ে এনেছে। শেয়ার বাজার কেলেঙ্কারির পর সরকার গঠিত তদন্ত কমিশনের রিপোর্ট বাস্তবায়নের জায়গায় কমিটির প্রধানকেই হেনস্তা করা, ড: ইউনুসকে গ্রামীন ব্যাংক থেকে বিতরণ এবং স্বয়ং প্রধানমন্ত্রীর এ বিষয়ে লাগামছাড়া বক্তব্য,  সাগর রুনি হত্যা নিয়ে স্বরাষ্ট্রমন্ত্রীদের ব্যর্থ আল্টিমেটাম প্রদান এবং কুত্সা রটনা,  বিশ্বজিত হত্যাকান্ডে জড়িত ছাত্রলীগ নেতাদের এবং রানা প্লাজার মালিক যুবলীগ নেতাকে গ্রেফতারের পূর্বে ও পরে সরকারের বিভিন্ন মহলের পরস্পরবিরোধী বক্তব্য, দুর্নীতির অভিযোগে পদ্মা সেতু প্রকল্পের কাজ শুরু করতে না পারা সত্বেও অভিযুক্ত মন্ত্রীর বিরুদ্ধে মামলা না করা, আগপাশ বিবেচনা না করে নিজস্ব অর্থায়নে সেতু করার চিন্তা থেকে বিশ্বব্যাঙ্কের বিরুদ্ধে বিষেদাগার, ছাত্র-যুব লীগের অব্যাহত সন্ত্রাস, হলমার্ক কেলেঙ্কারির পর অর্থমন্ত্রীর অর্বাচীন মন্তব্য: ভুরি ভুরি উদাহরণ দেয়া যায় যে সকল ক্ষেত্রে কিঞ্চিত বুদ্ধিমত্তা এবং বিনয়ের সাথে বিষয়গুলো মোকাবেলা করলে মানুষের মাঝে বিরূপ প্রতিক্রিয়ার সৃষ্টি হত না।   এ ধরনের বিতর্কিত বিষয়গুলো যাতে নির্বাচনে বেশি প্রভাব না ফেলতে পারে বস্তুত সে বিষয় নিশ্চিত করাই যে কোনো প্রচারের লক্ষ্য। সেখানে প্রচার নিজেই যদি নতুন বিতর্কের সৃষ্টি করে, তাহলে সেটাকে বিপর্যয় না বলে আর উপায় কি।
বিতর্ক সৃষ্টির বিষয়টি ভুলে গিয়েও যদি এই বিলবোর্ডের বিজ্ঞাপনগুলোর যদি তাকাই, তাহলেও এ সরকারের অদক্ষতাই দেখতে পাই। বেশির ভাগ বিলবোর্ডই ন্যুনতম-নান্দনিকতা-বিবর্জিত। দুর্বল ডিজাইন এবং হাস্যকর রং-সমাহারের বিলবোর্ডগুলো যেন রুচিহীন রাজনৈতিক পোস্টারের দানবীয় সংস্করণ যা মানুষকে আকৃষ্ট করতে ব্যর্থ। তার পরও যদি চোখে পড়েই যায়, ভাষার ব্যবহারে দুর্বলতার কারণে এই প্রচার জনমানসে কোনো প্রভাব ফেলতে পারবে বলে মনে হয় না। মানুষের বোধগম্য ভাষায় সাধারণ মানুষের কাছে গুরুত্বপূর্ণ বিষয়গুলোকে তুলে না ধরে বরং অফিসিয়াল ঢঙে খাত ওয়ারী আমলনামা টাঙিয়ে দেয়া হয়েছে। মিলিয়ন বিলিয়ন ডলারের হিসেব না দিয়ে, শতক হাজারের হালখাতা বাদ দিয়ে যদি মানুষকে সহজ ভাষায় বোঝানো যেত, তাহলে বিলবোর্ডগুলো প্রচারে কিছুটা হলেও পজিটিভ ভূমিকা রাখত।
যে  দলে দেশের শীর্ষস্থানীয় বিজ্ঞাপন সংস্থার কর্ণধার রয়েছেন, সেখানে তদবিরবাজির  কারণে চট্টগ্রাম যুবলীগের নেতার মাধ্যমে ব্যানারগুলো তৈরী করা হয়েছে। প্রতিটি ক্ষেত্রে দেশ ও দলের স্বার্থ উপেক্ষা করে ব্যক্তিগত স্বার্থ চরিতার্থ করার যে উদাহরণ লীগের নেতারা দেখিয়ে চলেছেন, সে বিচারে হয়ত এ রকমই হবার কথা।  শেষ বিচারে এ বিলবোর্ডগুলো আওয়ামী লীগের অনিয়ম-প্রবনতা, অদক্ষতা ও জনবিচ্চিন্নতারই  প্রচার করবে। আওয়ামী লীগের প্রচার দু:স্বপ্নের সহসা পরিসমাপ্তিও তাই পরিলক্ষিত হচ্ছে  না।


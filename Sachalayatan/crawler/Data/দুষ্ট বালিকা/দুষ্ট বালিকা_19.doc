অনেকদিন পরে...



লেখালেখির অভ্যাস নেই বললেই চলে। আমিও লেখক আর তেলাপোকাও পাখি। তাও অনেক দিন পরে যখন লিখতে ইচ্ছা হলো তখন বাদ সাধলাম না। কিবোর্ডের খটখটাখট পেরিয়ে বেরোলো আরও একখানা আব্জাব। 
এটা পড়তে হবে একটা দীর্ঘশ্বাসের সাথে। প্রতি বাক্যটাকে ভাঙ্গুন ছোট্ট ছোট্ট শ্বাসে, শ্বাসবায়ুতে শব্দগুলো মিশিয়ে দেখুন, হজমে সুবিধা হবে। রেসিপিটা আমার, এর কোনও কপিরাইট নেই! 


রঙ মেশাই
সাদার সাথে গোলাপি
আর
একটুখানি হলুদ,
সাদা লিলির ছবি আঁকছি,
তাতে দেবো।
রঙের ঘূর্ণি দেখতে বেশ লাগে
কিভাবে একটুখানি সাদা
ভাব জমায় গোলাপির সাথে
গল্পচ্ছলে কাছে টেনে নেয় হলুদকেও,
কেউ বাদ পড়ে যায় না।
বদলটা আসেই
শেষমেশ
সবকিছুই
বদলে যায়
বদলে দেয়
মানুষ, পাখি আর গানগুলোকে...
আজ
রংগুলো আর মিশতে পারে না সহজভাবে
একে অপরকে দেখে নিষ্ঠুর এক অর্বুদরূপে
পাশাপাশি গড়িয়ে যায়
একে অপরকে
না ছুঁয়ে।
এখন
জীবনের বিক্ষিপ্ত সমীকরণগুলোর দিকে তাকিয়ে ভাবি
এও কি এরকমই
এক অনভিপ্রেত কাকতালমাত্র?
সখা গেয়ে চলে,
"বঁধুয়া, আমার চোখে জল এনেছে হায়,
বিনা কারণে..."
সখী ফিরে তাকায় না।


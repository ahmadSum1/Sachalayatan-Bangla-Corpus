আমার ভেতরে বৃষ্টির শব্দ শুনি! প্রিয় জাহাঙ্গীরনগরে শেষদিন!



জাহাঙ্গীরনগর বিশ্ববিদ্যালয়ে পরীক্ষা দেবারই কোনও ইচ্ছা কখনও আমার ছিল না। সারাজীবন ডাক্তার হবার স্বপ্ন দেখেছি, উচ্চ মাধ্যমিকে খারাপ রেজাল্টের কারণে সে স্বপ্ন যখন চুরমার হয়ে গেল তখন বাবার জোরাজুরিতে পরীক্ষা দিতে গেলাম জাবিতে। ঢাবির পরীক্ষার আরও পরে ছিল। আমার ইচ্ছা ছিল বিজ্ঞানের কোনও বিষয়ে পড়ার, ফার্মাসী/বায়োকেমিস্ট্রি ছিল প্রথম পছন্দ। বিবিএর কথা মাথাতেও আনিনাই কখনও। ফর্ম পূরণ করে ভেবেছিলাম পরীক্ষাটা বাং করব। কিন্তু বিধিবাম। ঐদিন বাবা-মা-ভাই-বোন এর ইচ্ছা হল জাবিতে বনভোজনে যাবার! তাই দিবনা দিবনা করেও বিবিএ এর ভর্তি পরীক্ষাটা দিতে হল। পছন্দের দুটো বিষয়ে চান্স পাবার পরও মেধাতালিকায় থাকার কারণে ভর্তি হলাম বিবিএ তে। শুরু থেকেই এতগুলো অনিচ্ছাজনিত কারণ থাকায় আমার যে জাবিতে বিবিএ পড়া পছন্দ হবে না তাতো জানা কথা। পরে জেদ করে ঢাবির পরীক্ষাটাও দিলাম না। শেষমেষ একদিন ক্লাস শুরু হয়েই গেল। 

জাবিতে আমাদের প্রথম দিন।

ডিপার্টমেন্টের ছাদ থেকে...

ডিপার্টমেন্টের ছাদ থেকে...ক্যাফের দিকে...
তখনও নিজেকে বড় বড় মনে হওয়াটা শুরু হয়নাই। ক্লাস করে মেহের চত্বর এ বসা হত বন্ধুরা কয়েকজন মিলে মাঝে মধ্যে, চা খেয়েই যে যার পথে চলে যেতাম, আড্ডাবাজী রপ্ত করতে সময় লেগেছিল বেশ কিছুদিন! 

মেহের চত্বরের আরেক নাম অসলা- ওয়ান সাইডেড লাভার'স এসোসিয়েশনের সংক্ষিপ্ত রূপ! রাস্তার ডিভাইডারে বসেই চায়ের কাপে তুমুল তর্ক করতে বেশ লাগত, এখনও লাগে।

অসলাতে চটপটির গাড়ি -'খাইলেই চাটভেন, না খাইলে পচতাইভেন!' এই চটপটি মামারা তাদের চটপটিতে কিযে মিশায় আল্লাহ মালুম! এই পর্যন্ত দুই প্লেটের নিচে খেয়ে উঠতে পারিনি, আর সবচেয়ে বেশি কতপ্লেট খেয়েছি সেই হিসেব নাহয় না-ই দেই!
আড্ডাবাজ বলে আমার নাম থাকলেও জাবিতে যতটা আড্ডা দিয়েছি আমি আমার সমগ্র বিশ্ববিদ্যালয় জীবনে, তার চেয়ে বেশি বোধহয় বুয়েট/নর্থসাউথ/ঢাকা বিশ্ববিদ্যালয়ে ঘোরাঘুরিটা করেছি বেশি।
রাস্তায় বসে চা খেলেও ভাত জাতীয় কোনও খাবার বাসার বাইরে খাওয়ার অভিজ্ঞতা আমার আগে হয়নি কখনও। ক্যাফেটেরিয়ায় প্রথম যেদিন দুপুরের খাবার খেলাম, সেদিন শুধু খাবারটাই বিস্বাদ লাগেনি, অভক্তিতে নাড়ীও প্রায় উলটে এসেছিল! ধীরে ধীরে অবশ্য সবই সহ্য হয়ে গেছে!

এই ক্যাফে আমার স্মৃতির অনেকাংশ জুড়ে আছে নানা কারণে। প্রথমবর্ষে থাকতে ঝুম বৃষ্টিতে পুরো ব্যাচ একসাথে ভিজেছিলাম এই ক্যাফের সামনেই। সেই আনন্দময় হই-হুল্লোড়ের স্মৃতি ভোলা অসম্ভব!
ক্যাফের পরে আমার অভিজ্ঞতায় যোগ হল বটতলা। এবারে সত্যিই রাস্তার পাশের টঙ্গে খেলাম বলা চলে। মাছির বিরক্তিকর ভ্যানভ্যানানী আর একটু(!) অপরিচ্ছন্নতা মেনে নিতে পারলে এখানকার রান্না ক্যাফের চাইতে হাজার গুনে ভাল। এখানে পাওয়া ভর্তাগুলো অনায়াসে নীরব হোটেলের ভর্তার সাথে পাল্লা দিতে পারে। 
 
যাচ্ছি যখন বটতলা...

বটতলা...
 by দুষ্ট বালিকা!, on Flickr">
লেকভিউ টং! 

বটের তলার দোকানগুলো...

বটতলার উলটা পাশের লেক।
খাওয়ার কাহিনী বাদ দিয়ে এবারে চলেন ঘোরাঘুরি ইশটার্ট মারি, বিভাগ থেকে বিশমাইল পর্যন্ত ছোট্ট একটু সফরে যাই! প্রান্তিকে পরে আরেকদিন যাব। 
 by দুষ্ট বালিকা!, on Flickr">
বিভাগ থেকে বের হয়ে ডিপার্টমেন্টের রাস্তার মোড়ে এই গাছটা আমার ভালো লাগে খুব! 
 
আরেকটু হাটতেই, শহিদ মিনারের সামনের তেমাথা।

এবারে, শহিদ মিনার। গত ২০০৭ সালে এর উদ্বোধনী ২১শে ফেব্রুয়ারীর রাতে শহিদ মিনারে ফুল দেবার জন্য জাবিতে ছিলাম।

আরেক পাশ থেকে শহিদ মিনার।

মনে হয় মে ফ্লাওয়ার ফুল। পিপিদা সঠিক বলতে পারবেন।

মোড় ঘুরে, সেন্ট্রাল লাইব্রেরীর সামনের পুকুর।

তারপরে সেন্ট্রাল লাইব্রেরীর সামনের 'সংসপ্তক' ভাস্কর্য।

আবার সোজাপথে ফিরি, এটা ট্রান্সপোর্টে যাবার রাস্তা।
 
ট্রান্সপোর্টে যাবার পথে লেক। এখানেই অতিথি পাখি আসে শীতের সময়।

আরেক দিক দিয়ে সেই একই লেক। 

ট্রান্সপোর্টের মামুন মামার সিঙ্গারা। পার পিস দুই টাকা! জাবির বাসে ঢাকা ফিরলে অবশ্যম্ভাবী ঘটনা ছিল এক ঠোঙ্গা সিঙ্গারা নিয়ে বাসে উঠা!
এবারে বিশমাইল, জাবির শেষমাথা...

বিশমাইলের পথে...

বিশমাইল যাচ্ছিতো যাচ্ছিইই...

বিশমাইল পৌছালাম। লেকের পাশেই একটু বসি।
 by দুষ্ট বালিকা!, on Flickr">
আমাদের রিক্সাওয়ালা মামু।

জাবির একমাত্র মহিষের গাড়ি! এটাকে বিভিন্ন গান বা অ্যাডে ব্যবহার করা হয়।

শেষে একটা প্রিয় স্মৃতিময় ছবি। এই ছবি সেদিনের, যেদিন প্রথম জাবিতে রাত কাটাই আমি। এই রাতটা অনেক কারণে আমার মনে থাকবে চিরজীবন। ঐদিন মোটামোটি দুই একজন বাদে বাকি সবাইই রাত কাটিয়েছিলাম জাবিতে। আমরা মেয়েরা সবাই ছিলাম আমাদের এক বান্ধবী, যার বাবা বিশ্ববিদ্যালয়ের শিক্ষক, তার বাসায়। রাতে বটতলায় খেয়ে সবাই মিলে রাস্তায় হেটেছিলাম রাত সাড়ে বারোটা পর্যন্ত। অবশ্য আঙ্কেল ছিলেন সাথে। কয়েকজনের হাতে গিটার ছিল। সেরাতে রাস্তাজুড়ে হেটেছি, গান গেয়েছি, নেচেছি। এটা মোবাইলে তোলা জাবির রাতের রাস্তা। এরকম একটা রাত আমার জীবনে হয়ত আর কখনও আসবেনা! 
কখনও ভাবিনি ক্লাস শেষ হয়ে গেলে দুঃখ হবে, জাহাঙ্গীরনগরে ফেরার জন্য মন কেম করবে কখনও ভাবিনি। বিভাগের নানা সমস্যায় বিশ্ববিদ্যালয় জীবনটা মধুময় নাহলেও গত পরশু যখন বোর্ড ভাইভা দিলাম তখন কেন যেন একটা গভীর কষ্ট হল, এক নিমিষে ভালমন্দে মেশানো অনেকগুলো স্মৃতি মনে পড়ে গেল। বুক চিড়ে একটা দীর্ঘশ্বাসের সাথে বের হয়ে এল, 'আগে কি সুন্দর দিন কাটাইতাম!'
ফ্লিকারে জাবির আরও কিছু ছবি!
ঘুমঘুম ভাব নিয়ে লেখা এই পোস্টে বানানে বা বাক্যগঠনে বেশকিছু ভুল থাকতে পারে। আশা করি পাঠক ক্ষমাসুন্দর দৃষ্টিতে দেখবেন।  ছবির অনেকগুলোই মোবাইলে তোলা, সেগুলোর কোয়ালিটি তেমন ভাল নয় বলে দুঃখিত, বেশিরভাগ ছবিই আমার তোলা, আর যেগুলো বন্ধুদের তোলা সেগুলো ব্যবহারের অনুমতি আছে আমার।  
[জাবির আরও কিছু ছবি নিয়ে আরেকটা সামনে কখনও আরেকটা পোস্ট দিব আশা করি।]


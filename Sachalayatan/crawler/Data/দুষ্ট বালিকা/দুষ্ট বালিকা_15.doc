নিশিকাব্য এবং...



মাঝে মাঝেই উদ্ভট উদ্ভট সময়ে নানারকম অদ্ভুত কথা লিখি। কখনও খাতার পাতায়, কখনও নোটপ্যাডে, কখনও বা খোমাখাতার পাতায়! সচলায়তনে লগিন করা হয়ে উঠেনা আলসেমীর কারণে, তাই বাঁচোয়া, নাহলে সেইসব উদ্ভুট্টি আব্জাবে আমার ব্লগবাড়ি ভেসে যেত কবেই! তবে শেষরক্ষা হলোনা। আজকে লগিন করা হয়েই গেলো! কে জানে, পরীক্ষার পূর্বরাত্রি বলেই হয়তো! 

রাত জাগার বিশ্রী অভ্যাস আমার আছে।
পুরো রাত হাঁটুর মধ্যে মাথা গুজে
অথবা
বারান্দায় লোহার শিকের ফাঁকে গলে
মেঝেতে নেমে আসা চাঁদের আলো দেখে
পার করে দেই প্রায়ই।
মাঝে মাঝে হেঁটে বেড়াই,
আমার ঘর, পুরো বাসা,
পরিক্রমা করি তীর্থযাত্রীর মতো!
রকিং চেয়ারে বসে দোল খাই,
গুনগুন করি রবিবুড়োর গান।
নিজের মাঝে ডুব দেইনা কখনই
সেখানে যে এক বাও মেলে,
দো বাও মেলেনা!
খুব কম আওয়াজে গান শুনি
ফ্লয়েডের গোলাপি আলোয় ঘর ভেসে যায়,
শুধু দুঃস্বপ্নেরা যদি ফ্লয়েড শুনতো!
কোনও একদিন আমি ঠিক ঘুমাবো
দরজার ওপাশে যখন থাকবেনা
কোনও অদৃশ্য আততায়ী,
দুরাচার স্বপ্নেরা যেদিন হার মানবে।
খুব ঘুমাবো আমি সেদিন
সানন্দে!


লেখা লেখা খেলাঃ ক্লাইম্যাক্স!





রুমার মনটা আজ বেশ ভালো। গুনগুনিয়ে যখন গান গাচ্ছিলো তখন পেটের বাবুটাও খানিক নেচেছে ওর সাথে। নাচবেই না বা কেন? ও ভালো গায় না নাকি? বিশ্ববিদ্যালয়ে যখন তখন হুট করে গেয়ে ফেলতো দু চার লাইন, তারপরে সবার মাঝে হুড়োহুড়ি পরে গেলেও আর একটুও গাওয়ানো যেতো না ওকে দিয়ে! জামশেদও ওর প্রেমে পরে টিএসসিতে এক অনুষ্ঠানে ওর গান শুনেই। ওর এক বন্ধুর সাথে এসেছিলো অনুষ্ঠানে, পরে খুঁজেপেতে বের করে রুমার বাসায় একেবারে বিয়ের প্রস্তাব। ভালো পাত্র পেয়ে ওর বাবা মাও না করেনি। 
সেই বিয়ের আজ দুবছর হলো, আর রুমার পেটে এখন ওদের সন্তান। আর মাত্র কয়েকটা মাস, তারপরে তুলতুলে একটা জ্যান্ত পুতুল ওর সমস্ত একাকীত্ব ভুলিয়ে দেবেই দেবে, রুমা সেটা খুব করে জানে!
জামশেদের বাড়ি ফেরার সময় প্রায় হয়েই গেলো। আর মাত্র একটা ঘণ্টা। ও তৈরী হতে শুরু করবে এখন। উলের কাঁটা দুটো সরিয়ে রেখে আস্তে আস্তে ডুপ্লেক্স বাড়িটার দোতালায় উঠলো রুমা। ময়নাকে নিয়ে জয়নালও আজ বেরিয়েছে, এই খানিক আগেই, ওরা আজ বাইরে খাবে বলে রুমা আর বারণ করেনি, ওদেরও তো এটা প্রেম করারই বয়স। 
শোবার ঘরে গিয়ে পর্দাগুলো নামিয়ে দেয় ও, ধবধবে সাদা পর্দা, একবার হাত বুলায় ও, জামশেদের প্রিয় রঙ। ঘড়িতে মৃদু আওয়াজে সময় ঘোষণা হয়, সাড়ে সাতটা। একটা করে মুহূর্ত কাটে আর ওর উত্তেজনা বাড়তে থাকে, এই দুবছরেও ভালোবাসায় চিড় ধরেনি বিন্দুমাত্রও। সাদা মসলিনের সাথে মুক্তার ছোট্ট গয়নাটা বের করে রুমা, জামশেদের প্রথম উপহার। আয়নাতে নিজেকে দেখে একবার, নিরাভরণ নিজেকে কেমন যেন দেবী দেবী লাগে ওর। গর্ভাবস্থার মাঝামাঝি ও এখন, চেহারায় একটা নতুন আভা, চামড়া কেমন যেন স্বচ্ছ হয়ে গেছে ওর, চোখগুলোকে আগের চেয়ে বড় মনে হয়, দ্যুতিময়ও। গুনগুন করতে করতে প্রসাধন শেষ করে রুমা, আস্তে ধীরে নিচতলায় এসে বরফের ট্রেতে বরফ আছে কিনা একবার দেখে নেয়, জয়নালের কখনও ভুল হয়না, তাও প্রতিদিনই ওর একবার নিশ্চিত করা চাইই।
উলের কাটা দুটো নিয়ে বসতে না বসতেই দরজায় চাবি ঘোরানোর আওয়াজ, নিজের অজান্তেই একটু ভুরু কুচকে গেলো রুমার, ও আজ পুরো পনেরো মিনিট আগে ফিরেছে, সবসময় ঘড়ি ধরে চলা জামশেদের সামান্য সময় বিচ্যুতিও অস্বাভাবিক। 
জুতোমোজা খুলে হাতমুখ ধুতে ধুতেই রুমা ওয়াইন, কাজু আর বরফ সাজিয়ে ফেলে সাইড টেবিলটায়। কিচেন কাউন্টারে ঠাণ্ডা পানির বোতলটাও রেখে দিতে ভুল করে না। গম্ভীর মুখে জামশেদ রুমার হাত থেকে গ্লাসটা নেয়, কোনও কথা না বলে বসে লম্বা এক চুমুক দেয় পানীয়তে। ও অবাক হয়। নিশ্চয়ই কোনও সমস্যা হয়েছে কোথাও, সাধারণত মিনিট দশেক সময় নিয়ে জামশেদ গ্লাস খালি করে তারপরে গোসল করতে যায় বা পোশাক বদলায়। আজ এক চুমুকেই গ্লাস খালি করে আরেক গ্লাস ঢেলে নিলো, তাও বরফ ছাড়াই! অস্বস্তি হতে লাগলো রুমার। 
সামান্য গলা খাকরে জিজ্ঞেস করতে যাবে রুমা, জামশেদ হঠাৎ বলে বসলো, “আমার তোমাকে আর ভালো লাগছেনা, আমি তোমার সাথে আর থাকতে পারবোনা রুমা, অনেকদিন ধরেই ভাবছি কিভাবে বলবো, আজ আর পারলাম না। জানি এটা খুব ভালো সময় না তোমাকে বলার জন্য, কিন্তু কিছু ভেবোনা, আমি সব ভেবে রেখেছি, বাচ্চার নামে ব্যাংকে টাকা আলাদা করে রাখা আছে, আমি এখনও কাউকে বলিনি, কিন্তু আমি সব ব্যবস্থা করে ফেলবো, তুমি কিছু ভেবোনা, তোমার কোনও অসুবিধা হবে না, আমি কোনও সমস্যায় পড়তে চাইনা, আমার চাকরির বারোটা বাজবে তাহলে।“ এক নিঃশ্বাসে এতোগুলো কথা বলে ফেললো জামশেদ, মাথা নিচু করে। রুমা অবাক হয়ে নিষ্পলক তাকিয়ে থাকলো ওর দিকে। মানে কী এসবের? জামশেদ অনেক দিন ধরেই এসব ভাবছে? তাহলে কাল রাতের ঐ আদর? রুমার হঠাৎ মাথা ঘুরে উঠলো। 
চোখ বন্ধ করে নিজেকেই বুঝাতে থাকলো ও, যে এখনই চোখ খুলে দেখবে জামশেদ ওর দিকে তাকিয়ে হাসছে, বলে বসবে যে এটা ওর সেইসব বিচ্ছিরি প্র্যাকটিক্যাল জোক গুলোর একটা। সেরকম কিছুই হলোনা যদিও। চোখ খুলে রুমা বুঝলো ওর বেহেস্তের খুঁটিগুলো নড়বড়ে হয়ে গেছে।  আস্তে আস্তে উঠে দাঁড়িয়ে বললো, “তাহলে তো আজ বাইরে খাওয়া হচ্ছেনা, আমি বরং ঝটপট কিছু রান্না করে ফেলি, জয়নাল আর ময়না গেছে সিনেমা দেখতে, তুমি হাত মুখ ধুয়ে বসো।“
ফ্রাইংপ্যানটা রান্নাঘর থেকে এনে কিচেন কাউন্টারে রাখলো রুমা। বড় একটা বাটিতে সামান্য মশলা দিয়ে ফ্রিজ থেকে খাসীর মাংসের টুকরাগুলো বের করে ম্যারিনেট করে, আস্তে আস্তে উপরে গেলো ও, মুক্তার গয়নাগুলো খুলে নিচে নেমে আসলো খুব ধীরে। খাবার ঘরের জানালার পর্দাগুলোর দিকে ফিরে কী দেখছিলো জামশেদ কে জানে, রুমা নেমে আসতেই, খুব আস্তে বলে উঠলো, “আমি দুঃখিত রুমা, খুব দুঃখিত!” রুমা থামলোনা, সিড়ির সামনে থেকে এগিয়ে এসে কাউন্টারের উপর থেকে ফ্রাইংপ্যানটা নিয়ে ওর সমস্ত শক্তি দিয়ে জামশেদের মাথার পেছনে বাড়ি দিলো ও, ঠাস করে কুৎসিত একটা আওয়াজের পরে এক পা পিছিয়ে আসলো ও। পাঁচ ছয় সেকেন্ড হেলদোলের পরে জামশেদের পাঁচ ফুট এগারোর শরীরটা মাটিতে পড়লো, সাথে সাইড টেবিল আর তার উপরের জিনিসগুলো নিয়ে। 
যদি ধরা পরে তবে জেল হবে নিশ্চয়ই, কিন্তু ওর বাচ্চাটার কী হবে? অনাগত সন্তানকে পেটে রেখে মাকে কি মৃত্যুদণ্ড দেয়া হয়? আর ভাবতে পারলোনা রুমা, ওর কিছুতেই ধরা পরা চলবেনা! কাউন্টারের উপর থেকে টিস্যু নিয়ে প্যানের পিছনের রক্তটুকু মুছলো ও, গোয়েন্দার বউ হবার সমস্ত সুবিধাটুকু নিয়ে নিজের অবস্থা পর্যবেক্ষণ করতে করতে টিস্যুর টুকরো গুলোকে কমোডে ফ্ল্যাশ করলো সাবধানে।
রান্নাঘরে গিয়ে ফ্রাই প্যানটা চুলায় বসিয়ে খাসীর মাখিয়ে রাখা মাংসগুলো চুলায় চাপিয়ে আস্তে এসে ওর রকিং চেয়ারটায় বসলো রুমা। বসে বিড়বিড় করে একবার আওড়ালো, “একহালি ডিম, আর কয়েকটা গোল বেগুন দাওতো সোবহান, আর একটা ছোট্ট কেক, সাথে মোমবাতি।“ কথাগুলোকে নিজের কাছেই মেকি আর নিষ্প্রাণ মনে হলো ওর। আবার একবার আওড়ালো ও, এবার একটু জোরে। হুম, এবার ঠিকই মনে হলো, তারপর আস্তে করে দরজা খুলে বেরোলো রুমা, রাস্তার ওপারের সিএসডি শপের ভিতরে ঢুকে কাউন্টারের সোবহানকে বললো একহালি ডিম, বেগুন আর কেক দিতে। দুবছরের পরিচিত সোবহান হেসে কেক কেনার কারণ জিজ্ঞেস করতে রুমাও হেসে বললো যে আজ ওদের দ্বিতীয় বিবাহবার্ষিকী, বাইরে খেতে যাবার কথা ছিলো, কিন্তু জামশেদের ওর রান্না খিচুড়ি খেতে ইচ্ছা করলো তাই সেই পরিকল্পনা বাদ দিয়ে ওই রান্না করছে, আর জামশেদকে সারপ্রাইজ দিতে নিজেই সিএসডি এলো যেন অন্তত একটা কেক কেনা যায়। সোবহানের সাহায্য নিয়েই সুন্দর দেখে একটা কেক বাছলো ও। এরপরে সব কিছু গুছিয়ে দিয়ে সোবহান হেসে বললো, “শুভ বিবাহবার্ষিকী, ম্যাডাম”, মাথা নেড়ে সামান্য হেসে দোকান থেকে বেরিয়ে আসলো রুমা। 
রাস্তা পার হয়ে ধীরে সুস্থে হেটে ফিরলো বাড়িতে, দরজা খুলে একজন সুখী স্ত্রীর আচমকা স্বামীর মৃতদেহ দেখলে যেরকম প্রতিক্রিয়া হওয়া উচিৎ ঠিক সেরকমই করলো ও, বসার ঘর পেরিয়ে খাবার ঘরের কাছে আসতেই হাত থেকে ব্যাগ আর বাক্স ফেলে দিয়ে চিৎকার করে উঠলো রুমা, তারপরে খানিক কান্নাকাটি, তাও গলার স্বরকে উচ্চগ্রামে তুলে। তারপরে হেটে গেলো বসার ঘরে, ফোনটা নিয়ে ডায়াল করলো অতি পরিচিত আর্মি হেডকোয়ার্টারের নাম্বারে। হিস্টিরিয়া গ্রস্থের মতো কাঁদতে কাঁদতে কর্তব্যরত অফিসারকে জানালো করলো খবরটা। গোয়েন্দা জামশেদ হাসানের মৃত্যুর খবর পেয়ে ওর সহকর্মীরা দেরী করলোনা একটুও। 
পনেরো মিনিটের মাঝেই জামশেদের পুরো টিম হাজির হয়ে গেলো বাসায়। কাঁদতে কাঁদতে পুরো ঘটনা বর্ণনা করলো রুমা, কিভাবে ও জামশেদকে সুস্থ দেখে সিএসডিতে গিয়েছিলো কিছু নিত্য প্রয়োজনীয় জিনিস আনতে আর এসে কিভাবে ওকে পায়, মিনিট পনেরোর মাঝে কতো কিছু হয়ে গেলো! এক সহকারী তক্ষনি ছুটে গেলো সোবহানের সাথে কথা বলতে আরেকজন রুমার রকিং চেয়ারটা লাশের কাছ থেকে সরিয়ে এনে ওকে ধরে বসালো। খানিকক্ষণের মাঝেই লাশ উলটে জামশেদের সহকর্মীরা আবিষ্কার করে ফেললো যে ওকে মাথার পেছনে আঘাত করে মারা হয়েছে, আর এটা দুর্ঘটনা নয়, খুন! অস্ত্রটা কী হতে পারে, আততায়ী কিভাবে এসেছে, দরজায় আঙ্গুলের ছাপ আছে কিনা এ নিয়ে সাথে সাথেই ব্যস্ত হয়ে গেলো উপস্থিত সবাই, একজনকে রুমার কাছে রেখে। বাসার হাতুড়ি কোথায় আছে, স্প্যানার ছিলো কিনা ওদের কোনও, কিংবা ধাতব বড় ফুলদানী এসব প্রশ্নের জবাবও দিতে হলো রুমাকে। সবাই খুবই সাবধানে, খুব আন্তরিকতার সাথে কথা বলছিলো ওর সাথে, খানিক বাদে রুমাও স্বাভাবিক হয়ে গেলো পুরোপুরিই। তারপরে যখন একজন এসে ওকে জিজ্ঞেস করলো যে চুলায় একটা মাংসের পাত্র আছে, তখনই ওর মনে পড়লো যেন হঠাৎ এভাবে বললো, “ওহ, জামশেদের জন্য রান্না করছিলাম, আজ আমাদের বিবাহবার্ষিকী ছিলো!” উপস্থিত সবাইই স্তব্ধ হয়ে গেলো। নিজেকে একটু সামলে নিয়ে রুমা আবার বললো, “আপনাদের কারও নিশ্চই রাতের খাওয়া হয়নি, কষ্ট করে ফ্রিজ থেকে রুটি বের করে গরম করে খাবেন? মাংসটা এই এতক্ষণে হয়ে এসেছে, আমি মনে হয় কিছুই খেতে পারবোনা, অন্তত আপনারা কিছু খান!” সবাই শোরগোল করে না না করে উঠলো, রুমা কারও কথাই শুনলোনা, শেষমেশ লাশ ভ্যানে উঠিয়ে রেখে সবাই টেবিলে এসে বসলো ফ্রাই প্যান আর রুটির থালা নিয়েই। খেতে খেতে সবাই বলাবলি করছিলো যে ওদের মনে হচ্ছে যেন ওরা কিছু মিস করে যাচ্ছে, ফ্রাই প্যান থেকে মাংস নিতে নিতে একজন বললো হয়তো ওদের নাকের সামনেই রয়ে গেছে মস্ত বড় কোনও ক্লু, যেটা ওরা দেখেও দেখতে পাচ্ছেনা! 
আর রকিং চেয়ারে দোল খেতে খেতে রুমা পেটে হাত দিয়ে আস্তে করে বললো, “হ্যাপি অ্যানিভার্সারি জামশেদ!”       
------------------------------------------------------------------------------------------------------------------------------
এম্বিএ, অফিস, পারিবারিক নানা চাপের মাঝে আজকাল আমার ছোট্ট মাথাটা খুব অস্থির থাকে। চারপাশের অনেক কিছুই স্বাভাবিক ভাবে নিতে পারি না। সব কিছুরই একটা উদ্ভট প্রতিক্রিয়া দেখাই যেটা আগে করতাম না। গতকাল জাবি গিয়ে বেশ অনেকটা ব্যর্থ সময় কাটিয়ে বাড়ি ফেরার পরে কিচ্ছু ভালোলাগছিলো না। তখন খেয়াদিকে বিরক্ত করলাম খানিকক্ষণ। পছন্দের মানুষকে বিরক্ত করতে সবসময়েই আমার বেশ  লাগে। টুকটাক কথা বলতে বলতে হঠাৎই কিছু লিখতে ইচ্ছা হলো, আর যেহেতু নিজের বেশী মুরোদ নেই সেহেতু ভাবলাম অনুবাদ করি, প্রথম যেটা করতে ইচ্ছে হলো সেটা খুঁজে পেলাম না কোথাও, তারপরে হাতের কাছে পেলাম অতিপ্রিয় রোল্ড ডালের ছোটগল্পের সংকলন, র‍্যানডমলি একটা গল্প বেঁচে নিয়ে বার দুয়েক পড়লাম, তারপরে আধা ঘন্টার কিবোর্ড ঝড়ের ফলাফলা এখন আপনাদের সামনে। বাংলাদেশের প্রেক্ষিতে আনতে চেয়েছি বলেই গল্পের মূলে কিছু রদবদল করতে হয়েছে, তাই এটাকে ভাবানুবাদ বলাই শ্রেয়। গল্পের নাম, "Lamb To The Slaughter" আর বইটার নাম, "Someone Like You"। কাজ করতে করতে নানা শব্দের মানে জিজ্ঞেস করে আরও নানারকম ভাবে বিরক্ত করেছি যাদের তাদের জন্য ভালোবাসা। টুপু, দ্রিগ, খেয়াদি, আর ছায়ামানব - তোমরা রক্করো! 



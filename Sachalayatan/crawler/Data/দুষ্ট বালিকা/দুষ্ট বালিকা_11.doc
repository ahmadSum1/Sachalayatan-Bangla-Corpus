জন্মদিনের শুভেচ্ছা!



আম্মুর স্টিলের আলমারির এক কোনে দুনিয়ার জিনিস পত্রের সেরকম বিশাল এক গাঁট্টি ছিলো। তাতে উলের নকশার প্যাটার্ন থেকে শুরু করে পোকায় খাওয়া আশুতোষের বই, হাফ প্যান্ট-ল্যাঙট পরা মামাদের পিচ্চিবেলার ছবি, সৌমি ভাইয়ার উলের হাতমোজা, নানা ভাইয়ের হোমিও প্যাথেটিক ওষুধের ফাইল, কিচ্ছু বাদ ছিলোনা। সেসবের ভিড়ে আম্মুর একটা সার্টিফিকেট খুঁজে পেয়েছিলাম।
তখন আমার বয়েসও কম, ইস্কুলবেলার কথা। অবাক হয়েছিলাম এই দেখে যে আম্মুর জন্মদিন লেখা পয়লা জানুয়ারি, আমার জানা জন্মদিনের সাথে বিস্তর গড়মিল।  আম্মুর সাথে সবসময়েই একটু খিটমিট লেগে থাকে আমার, আর মহিলা মোটেও হাসিমুখে থাকতেন না তখন, তাই তাকে জিজ্ঞেস করার সাহস না পেয়ে বুয়েট পড়ুয়া মেজো-মামাকে জিজ্ঞেস করলাম। মামা বিজ্ঞের হাসি হেসে বললও, "বোকলু, জানিস না, বাংলাদেশের ৩৫ ভাগ মানুষের জন্মদিন পয়লা জানুয়ারি। এটা সরকারি জন্মদিন। এখন যা, আমি কাজ করি!" সোজা আদ্ধেকখানা চাঁদ দিয়ে বিদায় করে দিলো মামা। আকাশপাতাল ভেবেও এই নিয়মটার আগা-মাথা কিছু বুঝলাম না। পরের দিন স্কুলে জিজ্ঞেস করলাম টিচারকে যে সরকারি জন্মদিন পয়লা জানুয়ারি এর মানে কী! টিচার হেসে বললেন যে আমাদের দেশের অনেক মানুষেরই আসল জন্মদিন জানা থাকে না, তাই তারা যখন কোনও কাজে কোনও কাগজ পূরণ করে তখন সুবিধার জন্য জন্মদিন লিখে পয়লা জানুয়ারি, তাতে হিসেবের সুবিধা হয়!
আমার তখন একগাল মাছি! এইসব কী কথা বলে মানুষ! জন্মদিনের মতো গুরুত্বপূর্ণ ব্যাপারখানা মানুষের মনে না থাকে ক্যামনে? প্রতিবার দেখি খালেদা জিয়ার জন্মদিন আর শেখ মুজিবের মৃত্যু দিন নিয়ে সাপে নেউলে লড়াই হয়, আর কিছু মানুষ নাকি জন্মদিন জানেই না! ইশ! তাদের মনে নিশ্চয়ই অনেক দুঃখ! সেই অচেনা মানুষগুলোর দুঃখে অনেক কষ্ট পেয়েছিলাম, মনে আছে। আর আজকাল নিজের জন্মদিনও মনে থাকে না, কেউ উপহারও দেয়না-জন্মদিন মনে রেখে আর লাভ কী?
কিভাবে কিভাবে বছরগুলো পার হয়ে যায়, ক্যালেন্ডারের পাতা উলটাতে উল্টাতে হঠাৎ দেখা দেয় নতুন বছর। সেই একই দেশ, একই মানুষ, একই সংসারে রোজকার নিয়মেই সকালে চা হয়, দুপুরে হয়তো পোস্তবাটা দিয়ে খুব করে কষানো মুরগির মাংস, বিকেলে হিং এর খাস্তা কচুরি, রাত্তিরে মাছ ভাত, সেই একই নিয়ম। শুধু ফি বছর হাতে কড়া পড়ে আরও, চোখের ছানিটা আরেকটু ঘন হয়, বলিরেখাগুলো গায়ে গায়ে লাগিয়ে আড়মোড়া ভাঙ্গে। সেই আগেকার নিয়মেই পরিবারগুলোর মাঝে আদানপ্রদান হয় মানুষের, খান পরিবারের মেয়ে নিজেকে পরিচিতি দেয় চৌধুরী পরিবারের বউ হিসেবে আর তালুকদারদের বড় ছেলেকে হয়তো পরিবারের সদয়রা পরম মমতায় নামিয়ে আসে কবরে। তারপরে একদিন হুট করেই ঘুম থেকে উঠে সবাই দেখে নতুন বছর এসে গেছে, পুরানো ক্যালেন্ডার বদল করতে হয় নিয়ম করে পাঠাতে হয় পরিচিতদের ক্ষুদে-বার্তা। একরাতের মাঝেই বয়স বেড়ে যায় পাক্কা এক বছর।
গেলবছরে বদলে গেলো অনেক কিছুই। প্রথম আলোর বদলে যাউ বদলে দাউ-শীর্ষক বদলানো না। সাধারণ অসাধারণ মিলিয়ে আরও অনেক কিছুই। বোনের বিয়ে, ভাবীর বাচ্চা, পিচ্চি বোনের প্রেম, প্রিয় বান্ধবীর বিয়ে, আরেকজনের ডিভোর্স, ছোট বোনের ক্যান্সার, প্রথম চাকরি, ভাইএর মেডিক্যালে সুযোগ পাওয়া, সব মিলিয়ে অনেক অনেক অনেক খবর। ঘটনাবহুল বছরটাতে কী হারিয়েছি আর কী পেয়েছি তার সাধারন হিসেব মিলানো সম্ভব না। জীবনের ব্যালেন্স শিটে আর যাইই চলুক, ট্রায়াল অ্যান্ড এরর পদ্ধতি খাটেনা কোনওভাবেই। 
গতকাল রাতে এই আমাদের ঢাকাতেও বেশ ধুমধাম করেই নতুন বছরের বরণ হলো দেখলাম। রাত দুইটা পর্যন্ত চিৎকার চেঁচামেচি-হইহুল্লোড়-বাজী-পটকা ফুটানো। একটা পর্যায়ে গিয়ে আমার উফারেরও সাধ্য হচ্ছিলোনা সেই শব্দকে বিন্দুমাত্র ম্লান করে দেবার। মনে হলো, বাবারা বছরের প্রথম প্রহরে যদি এই হয় তাহলে তোমাদের নিয়ে বছর পার করার চিন্তাতেও ভয় লাগছে এখন, অনেক হইসে, এখন ঘুম যাও! ভবি ভুলে না, নতুন রক্ত, গরম রক্ত-এরা বোধহয় সামান্য পরিবর্তনেই টগবগ করে ফুটে। বুড়োদের দলে নাম লেখানো- দশটা ছ’টার নিয়মের মাঝে পরে যাওয়া এই আমাদের মনে হয় আজকাল আর কিছুতেই উত্তেজনা হয় না। নিউ ইয়ারে বাজী ফুটানো-লং ড্রাইভে যাওয়া- ছেলেবন্ধু নিয়ে ক্যাফে/রেস্টুর‍্যান্টে ঘাড় বাকা করে সেলফোনে ছবি তোলা- ভর দুপুরে দুদ্দাড় দৌড়ে এসে বিএফসিতে ঢুকে “এসিইইই” বলে চেঁচানোর সময়গুলোকে এখন কেমন যেন গত জন্মের কথা মনে হয়। এই জন্মের আমার সকালে উঠেই প্রথম চিন্তা হয় আজ বাস পাবো কিনা, মনে করে দুপুরের খাবার গুছিয়ে নিয়ে বের হতে হয় সাত সকালেই, আর বিকেল হতেই চিন্তা থাকে আজ বাসায় কখন যাবো, আর বাসায় গেলেই চার দেয়ালের রুমটাকে ছেড়ে আর বের হতে ইচ্ছা করে না-আলসেমি না, এটা রক্ত শীতল হবার লক্ষণ। ছুটির দিনগুলোতে মনে হয় আজ আরেকটা বেশী ঘুমাই-ঘর থেকে বের হতে ইচ্ছা করে না। এই নিয়মের মাঝে নিজেকে ফেলার ইচ্ছা ছিলো না কখনই। গত বছরেও ইচ্ছা ছিলো বিয়ে করার, যেটা এ বছরে উবে গেছে বেমালুম। এখন শুধু বের হতে ইচ্ছা করে, এই রুটিন থেকে, জীবন থেকে, দেশ থেকে, পারলে গ্যালাক্সি থেকেই! দুই চারটা ছবি আঁকা/ গ্লাস পেইন্ট করা/ সিনেমা দেখার মাঝে জীবন আটকে রাখতে আর ইচ্ছা করে না। ধর্মের শিকল, চাকরীর শিকল, পরিবারের শিকল, আত্মীয়তার শিকল আর ভালোলাগে না। কৌপিন ধারী সন্ন্যাসী না হতে পারি, সংসারে এক সন্ন্যাসীনি হয়েই নাহয় তাক লাগিয়ে দিবো একদিন সবার! আই প্রমিস! 
ওহ, আর সরকারী জন্মদিন ধারীরা, শুভ জন্মদিন। ভালো লাগুক আর না লাগুক জন্মদিন একটা যখন পেয়েই গেছেন তখন নাহয় কিংস এর একখানা ব্লুবেরি চিজকেক এর ট্রিট দিয়েই ফেলেন, আমরাও একটু আনন্দ করি, কী বলেন?


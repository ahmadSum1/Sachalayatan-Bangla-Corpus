মেরা লাল দোপাট্টা মলমল...



[ট্যাগ দেখে নিন, বেশি আশা করবেন না, এই ব্লগ তেমন পদের কিছু না!  ]
আজকাল প্রায় রাতেই জ্বর আসছে, আবহাওয়া বদলের ফলাফল দেখছি নিজের উপরেই! গত দুইদিন জ্বরের জন্য আসতে পারিনি, তাই আজ এসেই সবার কুশল জিজ্ঞাসার উত্তরে বলতে হলো যে জ্বর নেই তবে কাশি আছে। কিছুদিন আগেই টাইফয়েড আর হেমোরেজিক ডেঙ্গু থেকে সেরে উঠা আমার জন্য সবাই খানিক রুটিন উদ্বেগ প্রকাশ করলো। কাজ নিয়ে বসলাম এরপরে, বস এসে একথা সেকথার ফাঁকে শুনালেন গত কিছুদিনে ঘটে যাওয়া ঘটনাগুলো, অফিসের সাথে সাথে নিজের কথাও। তাকে তার মতো বকবক করতে দিয়ে আমি কাজে মন দিচ্ছিলাম, হঠাৎ শুনি আপু বলছে যে তাকে যে ছেলেটা বিয়ের জন্য প্রপোজ করেছিলো সে গতরাতে এসএমএস করে জানিয়েছে যে সে অপারগ, তখন সব ফেলে খানিকক্ষণ হা করে তাকিয়ে থাকলাম আপুর দিকে। সারাক্ষণ দুনিয়ার সব মানুষের নামে নানাবিধ বিষয়ে নালিশ করে বেড়ানো আপুকে ঠিক পছন্দ করে উঠতে পারিনা সবসময়, কিন্তু আজ যখন ছলোছলো চোখে বলে গেলেন তার কথাগুলো তখন বুকে একটা খিঁচ ধরা ব্যথা হলো! করুণা কি? মনে হয়না, অসম্ভব রাগ হলো সেই মানুষটার উপরে, বিধবা একটা মেয়েকে এভাবে আশা না দেখালে কী ক্ষতি হতো তার? বলবেন যে কিছু না জেনে কেন একজনকে দোষ দিচ্ছি, কিন্তু না জেনে আসলে কিছু বলছিনা, জানি বলেই রাগ হচ্ছে! ধুর! যার কাঁধে শক্তি নেই সে কেনই বা ওজন নেবার জন্যে ফাল পারে?
খুব বড় মুখ করে প্রবাসিনী কে বলেছিলাম যে আমাকে কেউ কখনও বাজে ইঙ্গিত করতে পারেনি যদিও কাজ করেছি অনেক প্রতিষ্ঠানে! ভেবেছিলাম ভদ্র ভাষায় সব ঝামেলা এড়াতে পারবো। ভদ্রতার উপরে করা আমার সেই বিশ্বাস আজ ভাঙ্গলো! জাবির ছোটবোন বিন্দু যখন বাংলা অভিধানের ভিতরের আর বাইরের সব গালি দিয়ে দোষী কাউকে তুলোধুনো করতো তখন মাঝে মাঝে মনে হতো এভাবে গালি দেয়া উচিৎ না, আজ সেই ভুলটাও ভাঙ্গলো! মাঝে মাঝে শুধু 'প'-বর্গীয় 'ব' সম্পর্কিত গালি না দিয়ে আমার এখন অনুশীলন করা উচিত 'চ'-বর্গীয় গালিগুলোকেও, কিছু মানুষ তৈরী হয়েছে এই গালিগুলোর জন্যেই! কিংবা উলটো করে বলা যায়, এই মানুষগুলোর জন্যেই তৈরী হয়েছে এইসব!   
ধুর ভালোলাগছেনা! রাগের কথাগুলো কাউকে বলতেও পারছিনা, মন অসম্ভব রকম বিক্ষিপ্ত আজ! অফিসে কাজের ফাঁকে চ্যাট করতে গিয়ে ভালো দুই বন্ধুর উপর রাগ হয়েছিলো চরম, তা কাটিয়ে উঠতে পারিনি সারাদিন চেষ্টা করেও! বাসায় ফেরার পরেও রাগটা কমার বদলে বেড়ে গেলো কয়েকগুনে, ফোন দুইটাও বন্ধ করে দিলাম, যেটা করিনা কখনও, পাগল করা রাগ হচ্ছিলো। এরকম রাগ কমাতে সবসময় চেষ্টা করি কিছু বানাতে/আঁকতে/সেলাই করতে/বই পড়তে, কিন্তু আজ কিছুই করতে পারলাম না। মানুষজন আমাকে ভাবেটা কী? একটু হেসে কথা বললে আর মিনমিনে নারীসুলভ না হলেই কি মেয়েরা খুব সস্তা হয়ে যায়? ইচ্ছামতো তাদের নিয়ে খেলা করা যায়? গতরাতে যখন অফিসের এক সিনিয়র ফোন করে প্রেম-পিরিতি-ভালুবাসার কথা বললো, আর উত্তরে আমি তাকে পেদিঁয়ে বৃন্দাবনের রাস্তা দেখিয়ে দিলাম তখন বুঝতে পারলাম যে আসলেই সময় এসেছে আমার 'চ'-বর্গীয় গালি ও তার ব্যাবহার শেখার!
খানিক আগে রাতের খাবার খেতে খেতে হিমুদার লেখাটা পড়লাম। এটা পড়েও রাগ হলো অনেক! দুনিয়া সম্প্রসারিত হচ্ছে আমরা আমাদের প্রিয়জনের থেকে দূরে সরে যাচ্ছি এইসব ফাঁপানো বুলি মনে হলো আমার নিজের দিকে তাকিয়ে। আমার একটা মামাতো বোন আছে, বছর পাঁচেকের। আদর করে ওকে তিতিম পাখি ডাকি। নিজের চাইতে ওকে ভালোবাসি এই দাবী আমার, কিন্তু কতদিন ওকে দেখিনা এই হিসেব করতে গিয়ে দেখি দেড় বছর পার হলো বলে! এই বাচ্চাটা তার প্রথম তিনবছরে দেড় বছর বলতে গেলে আমার সাথে কাটিয়েছে, আমি সারাদিন সাথে থাকতাম, ওকে খাওয়াতাম, গোসল করাতাম, বই পড়ে শুনাতাম, খেলতাম, ওকে ঘাড়ে নিয়ে ঘুরতাম! এমনকি পড়াশোনার সময়টাতেও তিতিমকে চোখের আড়াল হতে দিতাম না, আমার সামনে বসে জানটুশটা ছবি আঁকতো। দু'বছর আগে মামীর সাথে আম্মুদের কি যেন এক ঝগড়া হলো, তারপর থেকেই যোগাযোগ নাই তেমন করে! অথচ আমি চাইলেই কিন্তু যেতে পারি, বোনটা থাকে কোথায় জানেন? সুদূর কোনও দেশে না, আমি থাকি ধানমন্ডি আর ও থাকে মোহাম্মাদপুর, অথচ আমি মনে মনে হাজারো প্যানপ্যান করলেও ওরে দেখতে যাইনাই একদিনও। এখন যদি আমি কান্দি আমার বোনের শোকে, যে আসলেও আর দুইবছর পরে আমাকে চিনবেনা তাহলে আমাকে কষে একটা চড় লাগানো দরকার কিনা বলেন?  
সত্যি কথা বলতে আজ রাগ নিজের উপরে, নিজের মেয়ে জন্মের উপরে, আশেপাশের সব শিক্ষিত-অশিক্ষিত-অর্ধশিক্ষিত-কুশিক্ষিত মানুষগুলোর উপরে! আর আজকেই যেন দুনিয়া তার সমস্ত কুরুচিরপূর্ণ দৃশ্যাবলীর সম্ভার উজার করে দিচ্ছে আমার সামনে! সাতসকালে অফিস যাবার পথে বাসে উঠেই দেখলাম সংরক্ষিত মহিলা আসনে দাঁত কেলিয়ে বসে থাকা তিন গাব্দা পুরুষকে। মেয়ে হিসেবে বসতে চাইনি সেই আসনে, এইসব বুদ্ধি প্রতিবন্ধিদের উঠিয়ে বসার বিন্দুমাত্র ইচ্ছাও হয়নি আমার! বলে উঠতে পারেন যে আমরা এত নারী স্বাধীনতা নিয়ে চেচাঁই, বাসে মহিলা-শিশু-প্রতিবন্ধীদের জন্যে সংরক্ষিত ৯টি আসন আমাকে লজ্জিত করে কিনা! সাথে সাথে উত্তর পাবেন যে 'না করেনা!' কেন করেনা জানেন? কারন আপনারা আমাদের পাশে দাঁড়িয়ে ভ্রমন করুন, আমি স্ট্যাম্প কাগজে সই করে দিতে পারবো যে আমার শরীরে ঐরকম চুলকানী উঠবেনা যে আপনাকে উদ্দেশ্যপ্রণোদিতভাবে ঢাক্কা দিবো, কিন্তু আপনি বুকে হাত দিয়ে বলুনতো স্ট্যাম্প কাগজে আপনি সইটা করবেন কিনা? আচ্ছা মানলাম আপনি লুক ভালু, লুল্পুরুষ নন, কিন্তু আপনার পাশের জন? সে যদি এই কাজ করে আপনি কী করবেন? আমার অভিজ্ঞতা বলে আপনি কিচ্ছু করবেন না! বাসে বসে থাকা আমার গায়ে যখন পাশের দাঁড়িয়ে থাকা ভদ্রলোক হাত দেন তখন দুতিনবার নড়েচড়ে বসে কাজ না হলে যখন আমাকেই বলে উঠতে হয় যে 'হাত সামলান, না হলে কেটে অন্য হাতে ধরায় দিবো!' তখন আশে পাশের আপনারা দেখেও না দেখার ভাণ করেন, আর ফিরে ফিরে আমাকেই দেখেন, সেই মহা'পুরুষ'টিকে নয়!
আমি খোলামেলা মনের মানুষ, মনের আনন্দে হাহাহিহি করে বেরাই চারদিকে, এখন অবস্থাদৃশ্যে মনে হচ্ছে নিজের মনটাকে সিন্দুকে ভরে মাঝপুকুরে ফেলে দিয়ে রামগড়ুড়ের ছানা হয়ে থাকাটাই হওয়া উচিৎ ছিলো আমার জীবনের লক্ষ্য! 
হাওয়ামে উড়তা হুয়া মেরা লাল দুপাট্টা এখন সেইফটিপিন দিয়ে আটকে রাখা দরকার, নাহলে কে কোনদিক থেকে টান দিবে বলা যায়না! 
[ বানান ও আনুষঙ্গিক সব ভুলের জন্যে ক্ষমাপ্রার্থী, কথা বলার কাউকে না পেলে আজকাল সচলাশ্রয়ী হই, দুনিয়াজুড়া এতো গিয়াঞ্জাম আর ভালু লাগেনা! ]


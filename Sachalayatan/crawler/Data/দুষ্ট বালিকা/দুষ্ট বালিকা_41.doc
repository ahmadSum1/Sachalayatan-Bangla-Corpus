ইচ্ছা হইলে হ্যাঁ, ইচ্ছা না হলে না! [কাঁচুমাঁচু ভাঁব নিঁয়ে মাঁথা চুঁল্কাই...]



স্নাতক জীবনের শেষ পরীক্ষা চলছে। এতদিন এইসব আবজাবের থেকে আপনারা এই কারনেই বেঁচে ছিলেন।  
আমার স্বভাবসুলভ আজাইরা প্যাঁচালের আগে একটা গল্প মনে পড়ল, সেটা বলে নেই... পুরানো গল্প, কিন্তু আমি শুনিনাই আগে। আমার মত দু'একজনকে পাওয়া যেতেই পারে ভেবে বলছি! গল্পটা বাবা দিবসে বলতে পারলে খুব ভাল হত, কিন্তু কি করা, আমি যে মাত্র গত পরশু রাতে আমার বেস্ট বান্ধবীর নানীর থেকে শুনলাম... :|...
বাবা তার প্রতিষ্ঠিত ব্যবসায়ী ছেলেকে নিজের বাড়িতে ডেকে এনে তার সামনে বসতে বললেন। ছেলে বসে বলল, 'বাবা কিছু বলবে?' বাবা বললেন, 'তোমাকে একটা জিনিস জিজ্ঞেস করার ছিল।' তারপর বারান্দার রেলিং এ বসা একটি কাক দেখিয়ে জিজ্ঞেস করলেন, 'বাবা, এটা কি?'। ছেলে অবাক হয়ে বলল, 'কাক!'। 
বাবা হাসলেন, তারপরে আবারও খুব রিরিয়াস ভঙ্গীতে কাকটাকে দেখিয়ে জিজ্ঞেস করলেন, 'বাবা, এটা কি?'। খানিকটা বিরক্ত হয়ে তার অতিব্যস্ত ছেলে জবাব দিল, 'কাক, আবার কি?!'। বাবা তখনও কিছু না বলে একটু হাসলেন। এদিকে তার ছেলের বিরক্তি বাড়ছে। উসখুশ করে উঠে সে বলল, 'বাবা, আমাকে কেন ডেকেছেন?'। বাবা বললেন, 'একটা জিনিস জিজ্ঞেস করতে।' ছেলে তার দিকে তাকাতে আবারও তিনি সেই কাকটার দিকে দেখিয়ে জিজ্ঞেস করলেন, 'বাবা, এটা কি?'। ছেলে এবারে রেগেই গেল। উঠে দাঁড়িয়ে সে বলল, 'বাবা, আমার অনেক কাজ আছে, কাক নিয়ে গবেষণা করার সময় আমার নাই, আপনি কি আরও কিছু বলবেন? নাহলে আমি আজ আসি।' 
বাবাও দাড়ালেন, বললেন, 'বাবা এবার তোমাকে একটা জিনিস দেখাই, আর একটু বস।' ছেলে তবুও দাঁড়িয়েই থাকল। বাবা পাশের রুম থেকে এবার একটা বহু পুরানো ডায়রী নিয়ে আসলেন। ছেলের কাছে এসে তাকে পাশে বসিয়ে একটা বিশেষ চিহ্ন দেয়া পাতা খুলে তাকে দেখালেন। ছেলে দেখল তাতে ৩০ বছর আগের তারিখ দিয়ে লেখা আছে যে, ঠিক ৩০ বছর আগে এই দিনে এই খানে বসে ছোট্ট ছেলে তার বাবাকে খানিক পর পর করে মোট ২৩ বার বারান্দার রেলিং এ বসা কাক দেখিয়ে জিজ্ঞেস করেছিল,'বাবা, এটা কি?'। বাবা প্রতিবার তার প্রশ্নের উত্তর দিয়ে তাকে একটা করে আদর দিয়েছিল! 
অপ্রস্তুত ও দুঃখিত ছেলে বাবার দিকে তাকিয়ে দেখে বাবার চোখে পানি। বাবা স্খলিতস্বরে জিজ্ঞেস করলেন, 'বাবা, আমার আদর কই?'
বাবা দিবসের লেখাটা বের করে পড়লাম আবারও। দুঃখ পেলাম। করা উচিত অনেক কিছুই করতে পারিনা। চিন্তা করি, কিন্তু চিন্তা গুলো হারিয়েও যায় কোথায় কোন খানে, আল্লাহ মালুম! বিষন্নতা নামক ব্যধীটার এক বেকুব বলি হিসেবে আজ সারাদিনটাও কাটল ছাই ছাই ধূসরতার মাঝে... দিনের শেষে এসে খোমাখাতার 'আপনি কি ভাবছেন ঘরে' লিখলাম, 
' দুটা ফুল। একটা শুকনো, আরেকটা কুড়ি। ভাবছি শুকনোটাকেই বরং বইয়ের ভাঁজে রেখে দেই। কুঁড়িটা ফুটবে, ধীরে ধীরে শুকিয়ে যাবে... কেন হায় নতুন করে দুঃখ কেনা? এর চেয়ে বইয়ের ভাজে শুকনোটাকে রেখে দিয়ে কুঁড়িটা বরং ঐ শিশুটাকে দেই। শিশুরা যে সব ভুলে যেতে পারে বড় সহজে...' 
কিছু প্যাঁচালঃ 
> এতদিন ব্লগবঞ্চিত ছিলাম... তাই দেখা হয়নি যে ছোটবেলার হারানো খাবার আর শখ বিষয়ে পোস্টের পরে কেউ 'ছোটবেলার খেলা' নিয়ে কিছু লিখেছে নাকি... খেলা নিয়ে নস্টালজিক হয়ে একটা লেখা শুরু করেছিলাম, শেষ করিনি এখনও... 
> একটা পাগলামী করেছি কিছুদিন আগে... ছেলেবেলায় আমার বার্বি ছিলনা। মা আমাকে পুতুল কিনে দেয়নি কখনও। বদলে দিত বই, তা নিয়েই সন্তুষ্ট ছিলাম। গতদিন আর্চিসের সামনে দিয়ে আসার পথে হঠাৎই ইচ্ছা হল, কিনেও ফেললাম। মন খারাপ হলেই এখন পুতুল নিয়ে খেলি। আমার বৃদ্ধবয়েসের বালখিল্য!
> এখনও সিনেমা দেখার অব্যাহতি নেই একটুও। গতমাসে অন্তর্জাল থেকে টেনে নামিয়েছি ৩৯টা সিনেমা। সেগুলোও দেখে শেষ করিনি এখনও, কিন্তু ৫টা পুরানো ও ১টা নতুন সিনেমাকে টানছি এমনকি এই মূহুর্তেও। আজ দেখলাম 'নিউ ইয়র্ক'। কাল সকালে 3 10 to Yuma দেখে পরশুর পরীক্ষার পড়াশোনা ইশটার্ট মারব। দোয়া রাইখেন!
[দুঃখিত! আবারও অহেতুক প্যাঁচালই পাড়লাম খানিকখন। কিকরি বলেন! আমি যে আর কিছুই পারিনা।  ... হা বিতং করে দুপুর বেলায় করল্লার তরকারী দিয়ে ভাত খাবার মত ঘটনাই যে আমার ব্লগের প্রধান উপজীব্য। আর আমার বিষন্নতার সাথে একাকীত্বের জগাখিচুড়ি। ] 
[এতক্ষণ প্যানপ্যান শুনার জন্য উপহার... 
গানঃ চন্দ্রবিন্দু :: থাক বরং :: http://www.mediafire.com/?3eirjut0tc1 ]
-- দুষ্ট বালিকা


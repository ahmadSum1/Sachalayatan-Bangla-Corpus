দুঃস্বপ্নেরা...




 আজকাল ঘুমাতে পারিনা একেবারেই। ঠিক সময়ে ঘুম না আসার এই রোগটা অবশ্য পরিবারের সবারই কম বেশী আছে। প্রচণ্ড ক্লান্ত থাকা স্বত্বেও ঘুমাতে পারি না এতটুকুও। মনের কোন এক সঙ্কীর্ণ এলাকা থেকে দাঁত আর নখ নিয়ে আলতো পায়ে হানা দেয় একটা আজব ভয় তখন। ঘুম হীন রাত গুলো চোখের নিচে কাকের পা বসিয়ে গেলেও করার কিছুই থাকে না। এভাবে রাতের পর রাত না ঘুমানোর ভোতা একটা যন্ত্রণা নিয়ে কাটাতে হয় দিনের সবটুকুই। রাত আসলেই শুরু হয় আবার সেই ছটফটানি।
*
মাথার মাঝে কেমন যেন সব অস্পষ্ট ভয়েরা খেলা করে। নানারকম রঙ, অদ্ভুত সব আকার আকৃতি তাদের। খুব সতর্ক পায়ে, কোনোরকম শব্দ না করে নিয়ে তাড়িয়ে বেড়ায় আমাকে। ঘুমাতে পারি না একটুও। চোখ বন্ধ করতে পারি না এক বারের জন্যেও। হারেরেরে করে তেড়ে আসা অস্পষ্ট রঙের কোলাহল আমার সুনসান রাত গুলোকে ভীতিকর করে তোলে। ঘুম পালায় চোখের আঙ্গিনা ছেড়ে! 
**
না, আমার দুঃস্বপ্ন গুলো চাঁদ হীন রাতে বজ্রপাতের জোরালো আওয়াজ ছাপিয়ে আসা পলাতক বিড়ালে চাপা কান্নার প্রতিনিধিত্ব করে না, এগুলো আসা যাওয়া করে পরিচিত, স্বল্প পরিচিত বা প্রিয় বন্ধুগুলোকে নিয়ে। কোটর ছেড়ে বেড়িয়ে আসা চোখ নিয়ে আমি তাদের কষ্ট পেতে দেখি, হিংস্র মানুষের ধারালো থাবায় ছিন্ন বিচ্ছিন্ন হয়ে যেতে দেখি, প্রবল বিক্রমে ছুটে আসতে থাকা গাড়ির তলায় চাপা পড়তে দেখি। আমার স্বপ্নে সেই মানুষগুলো কষ্টে ছটফট করতে থাকে। নিরাপদ দূরত্বে থাকা অসহায় আমি মরে যেতে থাকি তাদের বীভৎস পরিণতি দেখে, কিছুই করতে পারি না। একটা আঙ্গুল নাড়িয়েও সাহায্য করতে পারি না কাউকেও!
***
এখন সবচেয়ে বেশী দেখি একটা সোনালী হলুদ মাঠ, শর্ষে ফুলের ঝাঁঝালো গন্ধে ভরা। মাঠের দূরের এক পাশে বহুদিনের রোদ জলে জীর্ণ কালো শার্টে আবৃত, একটা কাকতাড়ুয়া দাঁড়িয়ে থাকে তার বাঁশের পায়ে ভর দিয়ে। কালো মাটির সানকি দিয়ে বানানো মাথাটা প্রবল বাতাসে ঝুলে পড়েছে এক দিকে। খুব খেয়াল করে দেখলে কাঁচা হাতে বৃষ্টিতে ধুয়ে যাওয়া খড়ির রঙ্গে আঁকা তার বড় বড় চোখের নিচে বাঁকা হাসি দেখা যায়। 
পেঁজা তুলোর মতো হাল্কা মেঘে ভরা আকাশ থাকে মাথার উপরে। তার নিচে দাড়িয়ে ক্ষেতের সৌন্দর্য দেখি। খুব সন্তর্পণে একটাও গাছ না মারিয়ে ক্ষেতের মাঝে যাই। তারপরে হঠাৎ ঝাঁপিয়ে পড়ে অসুন্দর। ঝাঁঝালো গন্ধটা নাকে অভ্যস্ত হয়ে আসার আগেই ফুটফুটে শিশুর মুখের মতো পবিত্র আকাশ কালো হয়ে যায়। উড়ে আসে শত শত কাক। মিগ বিমানের বেগে আমাকে আক্রমণ করার আগ মুহূর্তে কাকতাড়ুয়াটার দিকে তাকাই।
আবছা খড়ির দাগে আঁকা ঠোটে চওড়া হাসি নিয়ে তখন সে তাকায় আমার দিকে। এগিয়ে আসে না আমার বাড়িয়ে দেয়া হাতটা ধরতে।
স্বপ্নের আমি কখনই পেড়ে উঠিনা অগণ্য সেই সব আততায়ীর সাথে। কাকগুলো খুবলে খুবলে খেতে থাকে আমার চিবুক, কণ্ঠনালী, বুকের নরম মাংস, আমার হৃদয়। তখন দেখতে পাই সে হাসছে। শব্দহীন সে হাসি আমার কানে তালা লাগিয়ে দেয়। 
চোখ দুটোকে ঠুকরে খাবার আগ মুহূর্তে দেখি পরম অবহেলায় তার মুখটা ঘুরে গেছে আকাশের দিকে। আর তার কাঁধে বসে আছে কাক দলনেতা, বিজয়ের বিপ্লব নিয়ে!
****
মাঝে মাঝে দেখি শত শত মুখোশ। মুখটাকে মুখোশে আবৃত করতে চাই না বলে আমার সে কী অসহায়তা! কিন্তু ঠেকানো যায় না! নানারকমের মুখোশ চেপে বসে আঁটোসাঁটো হয়ে। লাল মুখোশ, কালো মুখোশ, ভালোর মুখোশ, খারাপেরও। হাজারো মুখোশের ভারে মুখ কেটে যায়, হারিয়ে ফেলি ব্যক্তিসত্তা! 
*****
বর্ষার রাতে বৃষ্টি নামবে এটাই স্বাভাবিক। কিন্তু সামান্য বৃষ্টিও এখন আমার রাত গুলোকে করে তোলে আরও বিভীষিকাময়, আরও জান্তব। বাইরের সোডিয়াম বাতির আলোয় আমার জানলার কাঁচে ঝরে পরা বৃষ্টির ফোঁটা দেখি। বোকেহর সৌন্দর্য ছাপিয়ে দেখতে পাই অচেনা সব মুখ, তারা ব্যাঙ্গ করে আমাকে, দাঁতহীন মাড়ি বের করে অশ্লীল হাসি দেয়। বৃষ্টিময় রাতগুলোর প্রতিটা মিনিট কাটে আমার জানালার দিকে চেয়ে, একটা ফোটাও বাদ পড়া চলবেনা। না দেখলেই সেগুলো খুনির পরে ঝাঁপিয়ে পড়ার ফিকির খুঁজবে! আমি ঠিক জানি!
******
রাতে বাতি নেভানোর কথা আর ভাবতেও পারি না আজকাল। দোতলা বাড়িটার নিচতলার খাবার রুমে গিয়ে তৃষ্ণা মেটানোর সাহসও হয়ে থাকে না এখন। ঘরে সব জানালা দরজা বন্ধ করে বসে থাকি। ঘুলঘুলি দিয়ে ঠাণ্ডা বাতাস ঢুকলে ভয় পাই। দরজা খুলে রাখলে ভয় পাই, যদি কেউ ঢুকে পড়ে? দরজা বন্ধ রাখতেও ভয়, পাছে নিজে আটকে যাই ঘরে! বাইরের বাগানে ফলের ভারে নুয়ে পড়া করমচা গাছ থেকে ফল পড়ার সামান্য শব্দে দোতলায় ঘরে বসে আৎকে উঠি আমি। 
ভয়ের ভারে ছোট হতে থাকে হৃদপিণ্ডটা। তারপর খুব আস্তে আস্তে একদিন টুক করে মরে যাই। কেউ বুঝতেই পারে না যে অন্ধকারে আমার ভয় ছিলো না, আমার ভয় ছিলো মানুষে! 


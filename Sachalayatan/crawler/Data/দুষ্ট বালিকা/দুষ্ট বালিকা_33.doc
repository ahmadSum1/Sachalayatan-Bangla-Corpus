অতীত-বর্তমান...  বালিকা কথন!



[ডিস্ক্লেইমারঃ {আজকাল নাকি আবার এইটাও দেয়া লাগে...  }
১। 'দুনিয়া = আমার অবচেতন মনের অলীক কল্পনা', এই শীর্ষক আবজাব পোস্ট বিশেষ। সিরিকাস কিছু খুঁজলে এইটা আপ্নের জায়গা না!
২। এটার একটা অংশ আমার গত ব্লগের (http://www.sachalayatan.com/ishshire/27505) পরের অংশ বলা যেতে পারে।
৩। আমার যেকোনও ব্লগ পড়ার আগে 'কী আছে জীবনে!' এই জাতীয় মনোভাব রাখুন, নাহলে পস্তাতেই পারেন।
৪। চোখে দুনিয়ার ঘুম নিয়ে লেখা, বানান ভুলের জন্য ক্ষমাপ্রার্থী, ভুলগুলো ধরে দিবেন কি?]
***
অনেক কিছুর মতোই ব্লগানোও বাদ আছে বেশ কিছুদিন... অফিস থেকে এসে আজকাল আর কিছু করতেই ইচ্ছা করেনা... ব্লগে তো ঢোকার সময়ই পাইনা, যেটুকু তেল তা খোমাখাতাতেই খরচ হয়ে যায়, আর তলানীটুকু ব্যবহার করি বইপত্র পড়তে। দিনের অনেকটা সময় বাসে কাটে বলে ব্যাগে আজকাল একটা বই রাখি, যেতে যেতে পড়াও হয়, ঘুমটাও আসেনা। আর অফিসের মাঝের ফাঁকা সময়গুলোতে খোমাখাতা, মাঝেসাঝে সচলায়তন থেকে শুরু করে ইউটিউবও বাদ যায়না। তবে যত যাই হোক, দিনগুলো ভালো কাটছে তা বলা যাবেনা কোনওমতেই, বরং বলতে হবে, দিন চলে যাচ্ছে, কারণ যাওয়াটাই এর ধর্ম, আমি এখনও যুঝে যাচ্ছি, কারণ অভ্যস্ত হয়ে উঠতে ইচ্ছা করছেনা ক্লান্তিকর এইসব দিনরাত্রিগুলোর সাথে। 
 দিনের শুরুতে বের হবার সময় দেখা হয় সূর্যমামার সাথে, তারপরে সেই যে গর্তে ঢোকা, বিকেল পার না হলে সেখান থেকে মাথাটুকুও বের করা হয়ে উঠেনা আর! বাপ্পার সাথে গলা মিলিয়ে সূর্যস্নানে যাবার গানটুকুই এখন যা আমার সম্বল। শীতাতপ নিয়ন্ত্রিত কংক্রীটের বাক্সে বসে অন্যের টাকার হিসেব করতে করতে নিজেকে এটিএম মেশিনের বেশি কিছু মনে হয়না আজকাল! করতে ইচ্ছা করে অনেক কিছুই কিন্তু হয়ে উঠেনা তার বেশিরভাগই, বলে উঠি থাক বরং, সবই রয়ে যায়, শুধু আমার সয়ে যাওয়াটুকু কষ্টকর করে দিতেই বোধহয় মাঝেসাঝে ইচ্ছার গঙ্গাফড়িংগুলো ফাল পেড়ে উঠে। 
***
আগে রাতের বেলা খালাতো বোনকে নিয়ে মাঝেমাঝে কলোনীর ভেতরে হেটে বেড়ানো হতো খুব। আমাদের জন্য হাটাটা কোনও শারীরিক কসরৎ ছিলোনা, আড্ডাটাই ছিলো মুখ্য। কলোনী বলে গাড়ি চলাচল ছিলোনা বলতে গেলে, কিছু মানুষ আমাদের মতই বা বোধহয় সচেতনতার খাতিরেই সাথে হাটতো রাস্তায়, দোকানপাট বিহীন রাস্তাটা আলোকিত থাকতো ল্যাম্পপোস্টের মলিন হলুদাভায় আর চাঁদের আবছায়া ভালোবাসায়, বাতাসে থাকতো পুকুর থেকে ভেসে আসা সোঁদা গন্ধ। নাম না জানা ফুলের সুবাসে বাতাসটাও ছিলো অনেক বেশি স্বাদু, অন্ধকারটাও তখন কিছুটা বেশিই গভীরই হতো। 
সারি করে লাগানো গাছের পাশ দিয়ে হাঁটতে হাঁটতে বিশ্রামের জন্য বসতাম মাঠে, অথবা ঠেস দিয়ে দাঁড়াতাম পছন্দসই গাছের গায়ে। হঠাৎ চমকে দেবার জন্য কাকগুলো যেন প্রস্তুত হয়েই থাকতো, সবসময়। সামনে পিছনে দু'দুটো খেলার মাঠের মাঝে আমাদের বাংলোটা, রাতের অন্ধকারে একটু গা ছমছমে, দাঁড়িয়ে থাকতো ঠায়! 
যখন ছোট ছিলাম আরেকটু তখন কলোনীর আনাচে কানাচেতে কিছু লুকিয়ে খেলা হতো গুপ্তধন গুপ্তধন, বাসার পিছনের আমবাগানটা তখন সামনে এসে দাড়াতো আমাজনের ঘন জঙ্গলের রহস্যময়তা নিয়ে, পুকুরটাকে বানিয়ে নিতাম কখনও অতলান্তিক, কখনও বা মানস সরোবর! গ্যারেজের পিছনে একটা পাথরে খোদাই করা দূর্বোধ্য ক'টা শব্দের জন্য পাথরটাকে সবাই একবাক্যে মেনে নিত রোজেটা স্টোন বলে। 
সেসময়টাই অদ্ভুত ছিলো, পুকুর পাড়ের গাছে কাঠঠোকরার কুটকুট শব্দে দুপুর বেলা তৃষাদের বাসার ছাদে বসে স্বপ্ন দেখতাম আন্দামানে গিয়ে জারোয়াদের সাথে বন্ধুত্ব পাতানোর, সুমন ভাইয়ের গিটারের সুরে তাকে মনে হতো খুব রাজা উজীর ধরনের মানুষ, ভিক্টোরিয়াপুর সাজে কেঊ ক্লিওপেট্রার নিচে মন্তব্যই করতোনা, অপু আপু বারান্দায় বসে পড়ে সশুনাত হাজারো গল্প! পুকুরের ঐ পাড়ের বাড়ির টিমটিমে আলোটাকে সন্ধ্যার রহস্যময়তায় অন্য অনেক উজ্জলতার মাঝেও ভালো লাগতো কেন জানিনা, আমাদের দেখার চোখটাই ছিলো তখন আরেকরকম। ক্ষীণ, ম্লান, ঘোলাটে, অস্পষ্ট আলোর বিন্দুটা আমাকে টানতো অনেক বেশি, মনে হতো যেন সেখানে কেউ আছে যে আমন্ত্রণ জানাচ্ছে অবিরত তার আলোকিত অভ্যর্থনায়। 
***
ঠা ঠা দুপুরগুলোতে জানালার আলসেতে বসে চাঁদের পাহাড় পড়তে পড়তে হারিয়ে যেতাম কল্পনার মহাসমুদ্রে। জানালার বাইরের আকাশটা আর সুদূর আফ্রিকার আকাশটা যে একই, হারিয়ে যাবার জন্য এর চেয়ে বড় উছিলা কি আর লাগে? নানাভাইদের লঞ্চে বরিশাল যাবার সময় রাতের বেলা ডেকে বসে দূরবীক্ষণে নদীর সীমানা খুঁজতাম, একটা গাছ, ছোট্ট একটা বাড়ি, কিংবা কিছু একটা। একবার দূরের আরেক লঞ্চ দেখছিলাম অনেকখন ধরে। অন্ধকার কালো নদীর মাঝে হঠাৎ লঞ্চের সার্চলাইট, বহুদূরে তার ইঞ্জিনের ধ্বকধ্বক শব্দ, রাতের অন্ধকার চিরে উপরের ডেকে সারি সারি খরোজ্জল জানালা, জানতে ইচ্ছা করতো ভেতরের মানুষগুলোর কথা। একই জিনিস ভাবতাম দূরের বাসযাত্রায়। ইচ্ছা করতো বাস থামিয়ে দূরের ছন-খড়ের ঘরগুলোতে উঁকি দিয়ে বাসিন্দা মানুষগুলোকে ডাকি, উঠানে পা ছড়িয়ে বসে নাক থেকে সর্দি ঝরা আধান্যাংটা বাচ্চা একটাকে তুলে নিয়ে তার নাম জিজ্ঞেস করি, আদতে কিছুই করা হয়ে উঠেনা। আমার আর এই লঞ্চের বা খড়ের ঘরের মানুষগুলোর জীবনটা এক আকাশের নিচে থেকেও অসম্ভব রকম আলাদাই রয়ে যায়। আমার রোমান্টিক ভাবনাগুলো এই মানুষ-মানুষীর দৈনন্দিন জগৎটাকে আমার অবচেতনের অলীক কল্পনাতেই সীমাবদ্ধ রাখে। বাস বা লঞ্চ যেটাতেই-যেখানেই যাই না কেন মনের সব আশা পূরণ না করে শেষমেষ তিন নম্বর বাংলোটাতেই ফেরত আসি, প্রতিবারই!            
***
আমার মাথার উপরে মস্ত বিশাল মিশকালো আকাশটা হাজারো তারায় ফেঁটে পড়ে, ঠিক উপরে কালপুরুষ, রুপালী একটা স্রোতের মতো ছড়িয়ে থাকা ছায়াপথ আবিষ্ট করে ফেলতো আমাকে, ঘাসের উপরে চিৎপাত হয়ে শুয়ে বোন আর আমি তারা গুনি, খেলি 'আমি যা দেখছি, তুমি তা-ই দেখছো কিনা!' আকাশে চোখ রেখে হাঁটতে গিয়ে মাটির ঢেলার ঠোক্কর খাই, পায়ে চুলকানী তৈরী করে চোরকাঁটা, তবুও আমি দেখতে থাকি, আকাশের ঐ দিকটাতে গাছপালার ফাঁকে ফাঁকে একটা তামাটে রঙের ঝিলিমিলি চাঁদের উত্থান। রোজই একই সময়ে এই চাঁদটাই উঠে, একই আকাশটাতে, কিন্তু আমি প্রতিদিন একই ভাবে বোকা বোকা আমার সেই মুখটা হা করেই আকাশ দেখি, সে যে কখনও পুরানো হয়না আমার কাছে!   


বারোয়ারি গল্প : ভূটান-৫



প্রথম পর্ব - মূলত পাঠক
দ্বিতীয় পর্ব - আনন্দী কল্যাণ
তৃতীয় পর্ব - বুনোহাঁস
চতুর্থ পর্ব - নজরুল ইসলাম

এই যে, আমার বান্দিপোতার গামছা! 
|| পঞ্চম পর্ব ||
মীরা! বুঝতে চেষ্টা করলাম এতদিনের অনুচ্চারিত এই নামখানা উচ্চারণে ঠিক কতোটুকু বিস্ময় আর কতোটুকু প্রাপ্তি-অপ্রাপ্তির হিসেব করা হয়ে গেলো মনে মনে! মীরা, আবার উচ্চারণ করলাম! নাহ! ঠিক জমলোনা! বছর পনেরো আগেই যে নামের ব্যবহার একরকম জোর করেই বাদ দিয়েছি তার উচ্চারণটাও প্রেমকুমারের ইনস্ট্যান্ট কফির মতোই বিতিকিচ্ছিরিই স্বাদেরই হয়ে গেলো!
অবাক হয়ে ভাবলাম, ইএসপি বলে আসলেই কি কিছু আছে? না হলে সকালে উঠেই আমার মীরার নামটাই বা মনে হবে কেন আর এখন এখানে এতো অদ্ভুত ভাবে মীরাকেই বা সপরিবারে দেখবো কেন! এই অনভিপ্রেত কাকতাল ঠিক কার ইচ্ছায় হলো জানতে ইচ্ছা করছে! শালা! এবার বাজবে কাজের বারোটা! 
বিশ্ববিদ্যালয়ে মীরা পড়তো ইংরেজি সাহিত্য আর আমি সোশিয়লজি। টি এস সিতে আবৃত্তি করতে এসে দলের মাঝেই প্রথম পরিচয়, কী অদ্ভুত সাবলীলতা ছিলো মীরার মাঝে! আবৃত্তি করতে করতে চশমাটা নাকের ডগা থেকে ঠেলে উপরের দিকে তুলতো আর কপাল থেকে চুল সরাতো খানিক পর পর। মুদ্রাদোষটুকুর মাঝেও কী মায়া ছিলো! ফুলার রোডের সরকারী বাড়ির বৈঠকখানায় কবিতা নিয়ে বিষম তর্কের মাঝে লাইব্রেরি ঘেঁটে বই বের করায় ক্লান্তি ছিলো না কোনও! বিশ্ববিদ্যালয়ের কোষাধ্যক্ষ মীরার বাবা আরামকেদারায় বসে আমাদের কর্মকাণ্ডে মিটি মিটি হাসতেন। ছিন্নপত্রাবলী থেকে কোমর ব্যথা নিয়ে রবিঠাকুরের কবিতা বলতাম আর মীরা অনুচ্চ স্বরে আমার সাথে ঘোর তর্ক করতো যে আমি নাকি সেগুলো বানিয়েছি। পরের দিন বাসা থেকে বই এনে দেখানোর পরে ফর্সা মুখে কী সেই লালের ছোপ আর মীরার বাবার দিলখোলা হাসির জবাবে, "এসব কী হচ্ছে বাপি!" বলে গজগজ করতে করতে মীরার রাগ মাখা মুখ!    
ধুত্তোরি ছাই! তিরিশের উপর বয়েস হলো আর এখনও সেই নব্য কুড়ি-র স্মৃতিতে বিভোর আমাকে কষে একটা চড় মারতে ইচ্ছা হলো! এগিয়ে গেলাম সামনে, হাসিমুখে। মীরার মুখোমুখি তো হতেই হতো কোনও না কোনও দিন।
মীরা বলে ছোট্ট একটা ডাক দিলাম। কিছুটা অবাক হয়েই মেয়ের হাতে ধরা রংবেরঙের ফুল গুলোর থেকে চোখ তুললো মীরা, তুলেই অকপট বিস্ময়ে প্রায় চেঁচিয়ে উঠলো, " আরে অয়ন, তুমি এখানে!" অতঃপর যা হয়, পরিচয় পর্ব শেষে মীরা ও তার পরিবার সামনে এগিয়ে গেলো ঘুরে ফিরে দেখতে আর রুমের চাবি নিয়ে আমিও সোজা দোতলার সেই ছিমছাম রুমে! এবার কিছুটা কাজ হোক!
দরজায় মৃদু ধাক্কা দিয়ে প্রেমকুমারের কাঁচুমাচু মুখ, "শাব, রাতমে ক্যায়া খায়েগা?" ভাবলাম কী খাবো। সবজী কম পাওয়া যায়, তাহলে আতপ চালের সুগন্ধি ভাতের সাথে মুরগীই সই! বললাম, "মুর্গা বানানা, লেকিন মিরচি থোড়া কাম দেনা প্লিজ।" এরা যে ঝাল খায়, দুদিনেই আমার নাড়িভুঁড়ি ফুটো হতে বাধ্য।
থাক, আর মীরার ভজনে না যাই। বরং দুপুর পার করে যে ফিরলাম তা নিয়ে একটু ভাবা যাক। এখনে নাকি অপরাধ প্রবণতা খুব কম, একেবারে জিরো ক্রাইম বলা যায়। এদের রাজাও নাকি রক্ষী ছাড়াই গাড়ীতে ঘুরে বেড়ায়। অবশ্য সাহেবসুবো নিয়ে ব্যবসা শুরু করলে মনে হয়না এই ভার্জিনিটি টুকু রক্ষা পাবে! বাড়িগুলো বড় সুন্দর, রং-বেরং এর অর্কিডের মাঝে রাস্তা ভরা বাচ্চা দেখতেও ভালো লাগে। মীরার মেয়েটাও কী সুন্দর ফুটফুটে হয়েছে। ফুলের মতো, নামকরণ সার্থক! 
ধুর! আবারও মীরার লুপে পড়ে যাচ্ছি মনে হয়! মাথাটা খালি করা লাগবে। বারান্দায় গিয়ে সিগারেট ধরালাম! 
--------------------------------------------------------------------------
দোহাই মূলোদা, আমার এই গামছা বোনার সামান্য প্রয়াসটা দেখে রেগে গিয়ে আমাকে মারবেন না! আমি ছোট মানুষ, লেখালেখিতে আমার দৌড় সামান্যই। আপনি সূতা দিলেন, আর আমি আমার সাধ্যমতো বাঁদিপোতার গামছা বোনার চেষ্টা করলাম! এই আর কি! 



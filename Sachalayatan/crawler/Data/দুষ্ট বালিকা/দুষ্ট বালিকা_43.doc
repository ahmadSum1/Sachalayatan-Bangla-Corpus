আপনারে আমি পেয়েও হারাই...!!!



এতদিনেতো মনে হয় সক্কলে জেনেই ফেলেছেন যে আমি মানুষটা শুধু বেকুব কিসিমের তাইইনা, বরং প্রচন্ড রকম দুঃখ বিলাসী। আমার এই নেই, সেই নেই, রুপ নাই, গুন নাই, বুদ্ধি নাই, টাকা নাই, পয়সা নাই - এই হাজারো রকম 'নাই' কে ইনিয়ে বিনিয়ে ফ্যানফ্যানিয়ে বলতে আমি ভয়াবহ আনন্দ পাই। এদিকে আবার মনে কোনও এক চিপায় এই আকাংখাও থাকে যে কেউ না কেউ এসব 'আমার সকল দুখের প্রদীপ জ্বেলে' ধরনের দিনপঞ্জী পড়ে বলবে, আহা তুমি তো সুন্দরীই, কে বলেছে তোমার গুন নাই, এই দেখ তোমার হাবি-জাবি এই এত্তগুলা গুন! তখন আমি আহ্লাদে আট আটে চোষট্টি খানা হয়ে বলব, আহা ভাইয়া/আপু, এভাবে বলবেন না... আমিতো কিছুই পারিনা! 
এই সিলসিলা চলতেই থাকবে! :| 
আমার এই হাস্যকর রকম দুঃখ বিলাসের কারন অবশ্য এই মহান আমি অনেক ভেবে ভেবে বের করেছি [আমার হাতে আজাইরা সময়ের অভাবই নেই!] কারনটা হতে পারে এই রকম যে, 
> ছোটবেলায় আম্মু অনেক বেশি ব্যস্ত থাকার কারনে আমার দিকে বেশি মনোযোগ দিতে পারেন নাই, যার কারনে আমি বেচারা বাচাল বাচ্চা ইশকুল থেকে ফিরে সারাদিনে কতগুলা বদমায়েশি করেছি তার কেস হিস্ট্রি শুনানোর জন্য কাউকে পেতাম না!  ...সেদিন লুলু টিচার কিকরে আমাকে বকা দিয়েছে তা আমি অভিনয় করে দেখাতাম আমার ছোট্ট খাট্টো পুতুল বাহিনীকে, আর নিজেই হেসে কুটিপাটি হয়ে পড়ে যেতাম!
[মেঘলাকে এইজন্যে আমার অনেক হিংসা[!] হয় তাতা'পু...  ]
> আমি সাধারনত কিছু চাইলে তা পেতাম না। আমি ঘ্যান ঘ্যান করতে শিখেছি অনেক বড় হয়ে [তাও তা করি একমাত্র একজনের সাথেই! ;)] তাই পিচ্চি কালীন ঘ্যান ঘ্যান শুন্যতায় আমি আমার পছন্দের কিছুই আম্মু আব্বুর থেকে আদায় করতে পারিনাই  [ আমার কখনও বার্বি ছিলনা, এই বুড়ো বয়েসে এসে কিছুদিন আগে আমি একট বার্বি কিনেছি, শুধু এ জন্যে যেন কখনও আমি বার্বি দিয়ে খেলিনি এটা আমার বাচ্চাকাচ্চার কাছে স্বীকার করতে না হয়... :| ] কিছু চেয়ে না পাবার মাঝে একটা অপমান [হোকনা তা আম্মু আব্বুই], একটুশ খানিক হীনমন্যতা [নিজে না করতে পারার আফসোস!] আর অনেক খানি অবহেলিত হবার দুঃখ ঘাপটি মেরে লুকিয়ে থাকে...
> আমি অতিরিক্ত চঞ্চল বলে আমার কিছু আত্মীয় আমাকে রীতিমত ভয় দেখিয়েছিল যে 'আমাকে নাকি কেউই পছন্দ করেনা কারন আমি কোথাও ঠান্ডা হয়ে ৫টা মিনিট বসে থাকিনা' বিশ্বাস করুন আর নাই করুন, আমার মাঝে এই কথাটা এমন ভাবে গেঁথে গিয়েছে যে, এখন কেউ যদি আমাকে কোনও কারনে যেটুকু দরকার তার চেয়ে এক আউন্সও সম্মান কম দেয়, তখনই আমার মাথা নানা ধরনের গানিতিক সমস্যার মতন হীনমন্যতা এসে ভর করে! 
[১০৩ জ্বর নিয়ে এটুকু লেখছিলাম। বাকিটা পরে লিখব!]


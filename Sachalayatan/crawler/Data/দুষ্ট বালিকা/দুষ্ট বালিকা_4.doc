সিমন, ঝাউবনে লুকানো যায়না!



আমার গোল্ডফিশ মেমরি। মানুষের নাম চেহারা মনে থাকে না। দেখা যায় চেহারা দেখে চিনেছি কিন্তু কিছুতেই নাম মনে আসছেনা। কার সাথে কোথায় পরিচয় সেটাও মনে করতে পারিনা। দেখে যেন মনে হয় চিনি উহারে টাইপ কিছু হলে লজ্জায় পড়ে যাই, ডাকবো কিভাবে, নামই তো মনে নাই! আর যেখানে যার সাথে পরিচয় তার বাইরে অন্য কোনও পরিস্থিতিতে দেখা হলে আপনি নিশ্চিত থাকেন আপনাকে আমি চিনতে পারবো না। কখনও পারিনাই, দুই একজন স্পেশাল কেইস ছাড়া মনে হয় কখনই পারবো না।

সিমন একটা স্পেশাল কেইস, ওকে একবার দেখলে ভোলার সম্ভাবনা নাই বললেই চলে! তবে আমি যেহেতু মহান সেহেতু প্রথম কোথায় দেখা হয়েছিলো একথাটা যে বেমালুম গিলে ফেলেছি সেটা বলাই বাহুল্য! তবে সচলের আড্ডায় সেটা যে এটা মনে আছে, হয়তো পাণ্ডবদাদার জন্মদিনের আড্ডায়, হয়তো নজুর বাসায়! এরকমই কিছু একটা হবে হয়তো। ওর নাম শুনেও মজা পেয়েছিলাম, শাহেনশাহ! পাঠানজাদা আর শাহজাদী, আমার দুই জুনিয়রের নাম, ওদের নাম যেমন জীবনে ভুলবোনা, শাহেনশাহরটাও সেই লিস্টিতে টুকে নিলাম তখনই। তারপরে এন্তার সচলের সাথে পরিচয়, ফেসবুকে মেসেজ আদান প্রদান, একে তাকে বন্ধু তালিকায় যোগ করা, কিন্তু সিমনকে করা হয়নাই। এখনও পর্যন্ত না। কেন জানিনা, আমিও গা করিনি, সিমনও না, আমাদের মিউচুয়াল আন্ডারস্ট্যান্ডিং!
এদিক সেদিক দেখা হতে থাকে, বিভিন্ন আড্ডায়, কারো বাসার দাওয়াতে। ওর লেইম জোকে কখনও হাসি, কখনও বিরক্ত হই, বিরক্তি প্রকাশ করে ফেলি, ঝগড়া হয়, ওর সাথে হাতাহাতি করার সাহস হয়না দেখে শুধু মনে হয় সেটা বাকি থাকে। আবার পরের আড্ডায় হাসি হাসি মুখ নিয়ে আবারও তর্ক করি! সচলে ওর ট্যাগ-লাইন, ‘ঝাউবনে লুকানো যায় না!’ দেখে একবার ওকে মেসেজ দিয়েছিলাম, ‘ঝাউবনতো দূরে থাক, তোমার যে সাইজ, সুন্দরবনের তুমি লুকাতে পারবানা! সেই নিয়ে কতো ঝগড়া, রাগারাগি! 
যে টেলিকমে চাকরি করে আমি সেই সার্ভিসেরই বিরক্ত ভোক্তা দেখে ওর ফোন নাম্বার জোগাড় করি একবার, এক নাছোড়বান্দা বদলোকের হাত থেকে রেহাই পেতে। সিমনকে জানাই ফোনে, এক ঘণ্টার মাঝে ও ফোন করে বলে যে সেই বদকে সে শায়েস্তা করে দিয়েছে, আর ঠিকই সেই বদের ফোন আর আসেনা। এরকম একবার না, বহুবার হয়েছে, শুধু আমার না, আমার এক বান্ধবীর জন্যেও কম করেনাই সিমন। কিন্তু ফেসবুকে মেসেজে সবসময় কথা হলেও ওকে তালিকায় যোগ করিনাই তখনও, ঐযে, লাভ হেট রিলেশনশিপ! 
এরপরে একদিন তৃষিয়াপুর বাসায় যাবার কথা আমাদের। আমরা ক’জনে একটা আড্ডা থেকে উঠবো উঠবো করছি, তখন হঠাৎ সবাইই দেখি হুড়মুড়িয়ে জুড়ে গেলো আমাদের দলে, রাতের খাবারে টান পড়েনি যদিও সেদিন, কিন্তু সেদিন সে ব্যাটা একটা বড় দুষ্টুমি করেছিলো আমার সাথে, সেলফোন টেবিলে রেখে কেন যেন উঠেছিলাম, আমার কলার টিউন সেট করে দিলো মমতাজের বিকট এক গানে, তখনতো আর বুঝিনি, বুঝলাম পরদিন, যখন অফিসের এক ক্লায়েন্ট ফোন করে হেসে গড়াগড়ি খেয়ে আমাকে বললো যে কি কলার টিউন লাগাইসেন! সেদিন চরম চেতসিলাম, অনেক অনেক বেশী। মাত্রাছাড়া বকেছিলাম সিমনকে। আবার পরের আড্ডাতেই, অ্যাজ ইউজুয়াল, সব ঠিক!
এরকম দিন যাচ্ছিলো। ফোনের সার্ভিসে কোনও ঝামেলা হলে ওকে ফোন করি, সিমন ঠিক করে দেয়। কোনও দাওয়াতে বা আড্ডায় আজাইরা কারণে ওর সাথে তর্ক লাগে, ওকে দুনিয়া তুলে অপমান করি, ও আমাকে আছাড় মারবে এই ইচ্ছা পোষণ করে, আবার পরের আড্ডাতেই দুইজনে ফালতু কোনও ঠাট্টায় দাঁত কেলিয়ে হাসি। 
এরপরে পুরানো ঢাকায় এক হন্টন আড্ডায় ওর বান্ধবীকে প্রথম দেখা, সিমনের সাথে যেমন প্রতি আড্ডায় একটা মারামারি অবস্থা তৈরি হতো ঠিক তার উলটা অবস্থা হলো ওর বান্ধবীকে দেখে, কি অসম্ভব সুন্দর একটা মেয়ে, দেখলেই মন ভালো হয়ে যায় ধরণের, যাকে দেখেই মনে হয় এর মনের মধ্যে যা কিছু আছে সব ভালো, সব পজিটিভ! আমরা দুই বান্ধবী সেদিন ফিসফাস করেছিলাম, মাশাল্লাহ, এতো ভালো মেয়েটাকে পেলো কোথায় সিমন! সেই সন্ধ্যায় আবার পুরানো ঢাকায় সিমনের চাচার বাসায় চা নাস্তা খেলাম আমরা, মনে মনে বুঝলাম কিপটা ছেলেটার হাত খুলছে! সেদিন রাতেই ওকে এসেমেস করলাম, কনগ্র্যাচুলেশন জানিয়ে, আর জানালাম কতো ভালো লেগেছে আমাদের ওর বান্ধবীকে, সে ব্যাটা প্রত্যুত্তরে এমন একটা লেইম জোক মারলো যে মুহূর্তেই আমি রেগে টং! 
ওর বিয়ের সময়ে সিমন খুব চেয়েছিলো যেন ওর বউকে বিয়ের মেহেদি দিয়ে দেই, দিতে পারিনাই, সময়াভাবে। এমনকি বিয়েতেও যেতে পারিনাই, অফিসের ঝামেলাতে। বিয়ের দিন সন্ধ্যায় ফোন করেছিলো আমাকে সিমন, হলুদে আসিনাই, বিয়ে যেন মিস না হয় এই কথা বলতে, যেতে পারবোনা দেখে খুব খারাপ লেগেছিলো তখন। তাই যখন শুনলাম ওর মেয়ে হয়েছে, তখন আর দেরী করিনাই, সাথে সাথেই বাচ্চাটাকে দেখতে চলে গেছি অফিস-টফিস ফেলে। তান্তা বুড়িটাকে কোল থেকেই নামাতে ইচ্ছা করছিলোনা সেদিন, সিমনকে বললাম যে ওর বউকে দেখে বিশ্বাস হয়, কিন্তু ওকে দেখে কে বলবে এইটা ওর পিচ্চি? কিছু আইডিয়া দিলাম পিচ্চিকে নিয়ে, ছবি তোলার, কিছু জিনিস বানানোর, সিমন বললো আমাকে করে দিতে, ইজি কাজে বিজি আমার সেগুলোর সময় হয়নাই আর! এরপরে যখনই দেখা হতো তখনই মনে করিয়ে দিতো সিমন, সেইগুলোর কথা, কিন্তু সেইযে, বাঙ্গালীর তিন নম্বর হাত, অজুহাত তৈরিই থাকতো আমার! সবসময়! 
ফেসবুকের এক খাদ্য-প্রিয় গ্রুপের পুরানো ঢাকার এক দোকানে আড্ডা ছিলো একটা, সেখানে খাওয়াদাওয়া সেরে আমরা ফিরলাম এক খোলা ট্রাকে করে, সেদিন সিমনকে বলেছিলাম, ‘ভাই আমার সামনে দাড়া, বাতাস আটকায় যাবে, ট্রাক থেকে পড়বোনা তাহলে!’ এইভাবে বাতাস, ঝড়ো হাওয়া, মানুষের ভিড় ঠেলে বের হওয়া এইসব কাজে সিমনকে সামনে নিয়ে এসেছি বহুবার, সিমন আমাদের চীনের প্রাচীর হয়ে থাকে যেকোনো দরকারে! 
ওদের বিয়ের একবছর পূর্তিতে গিয়েছিলাম কিছুদিন আগে, তখনও একবার খোঁচা দিলো যে আমি ওর বউকে মেহেদি দিয়ে দেইনি বলে, আমিও পালটা খোঁচা দিয়ে উত্তর দিয়েছিলাম, সবসময়ের মতোই! শাহবাগে একদিন আমি সিমন আর মিতু ফিরেছিলাম একসাথে, রাস্তায় খেয়েদেয়ে দুইজনে মিলে আমাকে বাসায় নামিয়েও দিয়ে গেছে। সেদিন ওকে এসেমেস দিয়েছিলাম যে বউ তো তোমাকে শুধরে দিয়েছে দেখি, আজকাল তুমি খাবারেরও বিল দাও! এরকম প্রতি আড্ডায় ঝগড়া মারামারি, কথা কাটাকাটি কম হয়নাই সবার সাথে, এখনও ফেসবুকে ফ্রেন্ড-লিস্টে সিমন নাই আমার, সত্যি কথা বলতে যেভাবে ফোনে আর ফেসবুকের মেসেজেই যোগাযোগ হয় সেখানে এই কথাটা মাথাতেও থাকে না। 
২৫ তারিখ সন্ধ্যাতে বসুন্ধরা সিটির কোরিয়ান রেস্টুরেন্টে খেতে গিয়েছিলাম আমরা কয়জন, সেদিন সিমনকে ডাকার কথা মনে হলেও ডাকা হয়নাই। সাড়ে আটটার দিকে বাসায় ফিরে দেখি নেটের কানেকশন নাই, মেজাজ খারাপ করে ফেলুদার একটা সিনেমা দেখছিলাম, তখন ছোটবোন বর্ষার ফোন, বললো যে নূপুর আপু নাকি স্ট্যাটাস দিয়েছে ফেসবুকে, সিমনের অ্যাকসিডেন্ট নিয়ে, বুকের মধ্যে কেমন করে উঠলো, ফোন দিয়ে জানলাম সিমনের দুর্ঘটনাটা খুব খারাপ ধরনের, কিছুই পজিটিভ বলা যাচ্ছেনা। সত্যি কথা বলতে তখন প্রথমেই মনে আসলো তান্তার কথা, নিচে নেমে আম্মুকে বললাম আমার বন্ধু সিমন হসপিটালে, আমাকে যেতে হবে। আমি হসপিটাল ভয় পাই, ছোটবোন জয়ী যখন হলি ফ্যামিলিতে ছিলো অনেকদিন তখনও ওকে দেখতে যাইনি, ফয়সাল ভাইকেও না, কিন্তু তখন আসলে এসব কিছুই চিন্তা মনে আসেনাই, শুধু মনে হচ্ছিলো যে আমার যেতে হবে, গিয়ে ঘোড়ার ডিম কি করবো তা জানিনা, আমি তো আর ডাক্তার না, কিন্তু আমাকে যেতেই হবে! গত দুইদিনে আমি যতক্ষণ হাসপাতালে ছিলাম, এই জীবনে এতো সময় হাসপাতালে কখনই থাকিনি আমি, সত্যি! 
পর পর দুইরাত ভয়ে আমার ঘুম হয়নাই, কি রকম ভয় বোঝানো যাবেনা, একটা দমবন্ধ করা অনুভূতি। চারদিকে কতো সড়ক দুর্ঘটনা হয়, সামান্য হাহুতাশ করে ভুলে যাই, আসলে নিজের উপরে না আসলে কখনই উপলব্ধি করা যায়না ভয়াবহতাটুকু। আমি কোনও ধর্মে বিশ্বাসী না, তাও কতবার বলেছিযে খোদা, আর যাইহোক সিমনকে নিয়ে যেওনা, ওকে বাঁচাও খোদা, তার ইয়ত্তা নেই। আজকে নিজের জ্বর বলে হাসপাতালে যেতে পারিনাই, সকাল ছয়টা থেকে লোকজনকে জাগিয়ে খোঁজ নিয়েছি সিমনের। আজকে ওর অবস্থা গত দুইদিনের চেয়ে ভালো। একটু আগে ডাক্তার ব্রিফিং দিয়েছেন। ২৪ ঘণ্টায় উল্লেখযোগ্য উন্নতি হয়েছে সিমনের। শরীরের তাপমাত্রা একটু বেশি আছে। সেটা এ অবস্থায় স্বাভাবিক। ভেন্টিলেটরের সাপোর্ট ২০%-এর মতো লাগছে। বাকিটা নিজেই সামলে নিচ্ছে। আপাতত চিন্তা আছে পাঁজড়ের ইনজুরি নিয়ে। এর বাইরে কালকের তুলনায় অবস্থা যথেষ্টই ভালো বলতে হবে। আপাতত রক্ত লাগছে না আর। 
এখন একটু শান্ত লাগছে। আগামী ২৪ ঘণ্টা এভাবে কাটলে বিপদ ছাড়বে আশা করি। আমাদের সিমন আমাদেরই থাকছে। আমাদের ভাই, বন্ধু, সহযোদ্ধা বিশালদেহী সিমন, পরের কোনও আড্ডায় আবারও ও সব খাবার খেয়ে ফেলার হুমকি দিবে, কিন্তু এবারে আমরা রাগ করবোনা, মেয়েদের গ্রুপ ছবির মাঝখানে দুই হাত ছড়িয়ে গাঁক গাঁক করে পোজ দিয়ে ছবির বারোটা বাজাবে, ভুল সময়ে চরম ফালতু সব জোক করবে, কিন্তু রাগ দেখিয়ে ঝগড়া না, এবারে আমরা গলা ফাটিয়ে হাসবো, সেই হাসির ফাঁকে আমাদের চোখে দুই ফোঁটা পানি আসবে, সে কান্না দুঃখের না, আনন্দের, আমরা সবাই সেই চোখের পানিটুকু একে অপরের থেকে লুকিয়ে মুছে ফেলবো, এটা আমরা সবাইই জানি!


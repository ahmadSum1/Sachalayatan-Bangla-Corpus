যা যা বেহায়া পাখি যা না...



বেহায়া সখ গুলো এখনও মাথাকুটে মরে... যতই বলি, 'এত্তদিন গেলো, জানিসই তো তোকে কেউ মেনে নিবেনা... ' কিন্তু না...তারপরেও ঘিড়িঙ্গিবাজী করবেই! জায়গায় বেজায়গায় ফাল না পাড়লে তার পেটের ভাত হজম হয়না!
কী যন্ত্রণা! 
সমস্যা হলো এক সখ আমার টানা বেশিদিন থাকে না। অনেকদিন পরে হয়তোবা মাথাচাড়া দিবে কিন্তু লাফাঙ্গা স্বভাবের কারনেই বোধহয় কোনও কিছু নিয়ে বেশী গুতাইনা! প্রথম সখ হিসেবে নাম নেয়া যেতে পারে আঁকাআঁকির। ইকবাল রোডে থাকার সময় আম্মু একদিন নিয়ে গেলো পোস্ট অফিসের উল্টাপাশের এক বাড়িতে যার সামনে সাইনবোর্ড 'এসো আঁকি' সেই থেকে শুরু। টানা তিন বছর পেন্সিল, ইরেজার, লুনা কালারের বাক্স, প্যাস্টেলের বাক্স, জলরঙ্গের তুলি রঙ আর গাব্দুস একটা বোর্ডের সাথে একতাড়া কাগজ নিয়ে লক্ষী বাচ্চার মতো সপ্তাহে দুদিন হাদুমপাদুম! এক রঙ-এর সাথে অন্য রঙ মিলিয়ে দেখতে ভালো লাগতো, বেশ একটা আবিস্কার আবিস্কার গন্ধ পেতাম কী রঙ দাঁড়াবে তা ভেবে!
সুখের সময় যথারীতি বেশিদিন থাকেনা, বাসা বদলে কলোনীতে উঠে আসলাম। ছবি আঁকা আর নাচ একই সাথে বন্ধ হইয়ে গেলো, নতুন যন্ত্রণা হিসেবে যোগ হলো গান শেখা বুলবুল ললিতকলায়! আঁকাআঁকি অবশ্য থেমে থাকেনি। মা-বাবা দুদিক থেকেই এই গুনটা পাওয়া বলা যায়। আমার নানা ফিগার ড্রয়িং করতেন চমৎকার, আর আমার সবচেয়ে প্রিয় মানুষ- আমার মেজ চাচা অসাধারণ আঁকিয়ে! দুইটানে রবীন্দ্রনাথ না পারলেও তিনটানে হাতি আঁকাটা উনি আমাকে আয়ত্ব করাতে পেরেছিলেন!
দিন গেলো। এরপর স্কুলের ড্রয়িং ক্লাস এর বাইরে আর কিছুই আঁকা হয়না। কোনও ফাংশনে স্টেজ বানানো, আলপনা আঁকা এর মাঝেই সীমাবদ্ধ হয়ে গেলাম আস্তে ধীরে। আর হলিক্রসে আর যাই হোক, বারো মাসে তেরো পার্বনের অভাব ছিলোনা! টুকটাক ছবি এঁকে সময়গুলা কাটতো ভালই। 
সখ আবার চাগিয়ে উঠলো জাবিতে ভর্তি হবার পর। দেড় ঘন্টার বিশাল ক্লাস আর যারপরনাই বিরক্তিকর শিক্ষক! ক্লাসের ফাঁকে ফাঁকে খাতার পাতায় ক্যারিকেচার শুরু করলাম। শেষমেশ এমন হলো যে স্কেচের মাঝেসাঝে ক্লাস নোট তুলতাম, ইচ্ছে হলে! স্যারদের হাতে ধরাও পড়েছি বেশ ক'বার! নির্লজ্জ আমার কিস্যু যায় আসেনাই! চারুকলায় ভর্তি না হতে দেবার শোধটা বোধহয় এভাবেই নিয়েছি, যদিও কাজটা যে বিশেষ ভালো হয়নাই, তা বলাই বাহুল্য! 
কয়েকটা ছবি নাহয় দিয়েই দেই! কী আছে জেবনে! প্রতিটা ছবিই কিছু না কিছু দেখে আঁকা, কোনও কিছু প্যাকেট দেখে আঁকা ছবিও আছে!
কোথায় মনে নেই এই ছবিটা দেখে আমার ফেলুদা মনে হয়েছিলো...

অন্তর্জাল থেকে পাওয়া ছবি...সূত্র জানিনা...

কোনও একটা ভারতীয় ম্যাগাজিনের ছবি থেকে...

কোনটা কোত্থেকে নেয়া মনে নাই!

নিচের পিচ্চিটার ছবি কোন এক সংবাদপত্রের স্বাস্থ্য পাতা থেকে কপি করা...

দুইটার প্রাপ্তিসূত্র দুই জায়গা... হীরক রাজার দেশের একটা সংলাপ মাথায় রেখে পরপর আঁকা!

আমার প্রিয় বান্ধবীর পিচ্চি খালাতো বোন...ওর সাথে দেখা হলেই ওকে কিছু না কিছু এঁকে দিতে হয়! ওর বাসায় যেদিন গিয়েছিলাম সেদিন কী আঁকবো ভেবে না পেয়ে ওর চাদর থেকে দেখে আঁকা ডোরা দ্যা এক্সপ্লোরার!

নিজের মন থেকে এখন আর কিছু আঁকতে পারিনা... বুড়া হয়ে গিয়ে সৃজনশীলতা নষ্ট হয়ে গেছে... 



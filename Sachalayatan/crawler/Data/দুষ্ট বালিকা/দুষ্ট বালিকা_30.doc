একটি সূর্যের দিন আর সোয়া সাতজন মানুষ!




জন্মাবার সময়েই আমরা মোটামুটি কাজ চালাবার মতো সব সম্পর্ক বাই ডিফল্ট নিজের সাথে এম্বেড করে আনি। বাবা-মা-ভাই-বোন-খালা-খালু-ফুপা-ফুপু-চাচা-চাচী-মামা-মামী-নানা-নানী-দাদা-দাদী সম্পর্কের কত রকমফের! আস্তে ধীরে বয়েস বাড়ে আর বাবার কলিগ, মায়ের বান্ধবী এরকম দুয়েকটা ফাউ সম্পর্কের মালিক হই। কথা বলতে-চলতে-ফিরতে পারা বড় হবার পরেই শুরু হয় আমাদের নিজেদের, প্রথমবারের মতো একান্তই নিজের জন্য সম্পর্ক তৈরী, আমরা খুঁজে নেই বন্ধু! এই বন্ধুদের সাথে রক্তের নাহলেও সম্পর্কটা হয় আত্মার! আরও গভীর আরও সাবলীল! ভাগ করে নেই অচেনা আকাশ, তীব্র ঘূর্ণিঝড়েও হাত ছাড়িনা একে অপরের, সাড়া দেই সাত সাগর তের নদীর দূরতম পার থেকেও!
মানুষটা আদতে বিশেষ সুবিধার না হলেও আমার বন্ধুভাগ্য ভালো! বলার মতো কথা আর দেবার মতো ভালোবাসার অভাব না থাকায় কখনই 'আজকে নাহয় ভালোবাসো' ধরণটা থেকে শুরু করে 'সখি শকুন্তলে, সখি প্রিয়ংবদে, এসো মোরা আলেবালে জলসেচন' করার ধরণের বন্ধুর অভাব হয়নি কখনই! বলা যায়, আমার সারা জীবনের সঞ্চয় এই সঙ্গী-সাথী-পশু-পাখিরাই! ফলশ্রুতিতে বিয়ে করলে আমাকে এখন কোর্টম্যারেজ করতে হবে কারণ বাবা আমার সাধারণ সরকারী চাকুরে, বিভিন্ন সময়ের হাজারো দলের হাজার কয়েক বন্ধুবান্ধবকে একপ্লেট বিরানী খাওয়ানোর টাকাপয়সা মনে হয় তার এজনমে হবেনা! 
এইসব ভুংচুং ছেড়ে এখন যা বলতে এসেছি তাইই বলি! লম্ফঝম্প দিয়ে বেশিদিন হয়নি সচলে আমার আগমনের! কিন্তু এর মাঝেই নিজেকে এই পরিবারের অংশ ভাবতে ভালো লাগে খুব! কথা নেই বার্তা নেই ঝুপ করে মানুষজনকে তুমি-আপুনি-ভাইজান-জানের টুকরা এইসব ন্যাকামী করেও ফেলেছি অল্পদিনের মাঝেই! আর সচলের মানুষজনের সিরিকাস হজমী শক্তি দেখে আমি বিমোহিত! নাহলে আমার এইসব ঘিড়িঙ্গিবাজী হজম করে ফেলা যে মোটেও চাট্টিখানি ব্যাপার নয় তা কী আর আমি জানিনা! এখানে ক্ষান্ত দিলেও একটা কথা ছিলো! এরপরেও রবাহুত হয়ে একদিন সখিসমেত ল্যান্ড করলাম সচলিফতারীতে, আর সেই থেকে শুরু! সিন্দাবাদের ভুতের মতো চেপে বসলাম কিছু অসাধারণ ভালোমানুষের ঘাড়ে, আর বিশাল হৃদয়ের অধিকারী সেই মানুষগুলোও হাসিমুখে সয়ে গেলেন আমার যত অত্যাচার! এই এক সচলের কল্যাণে বোন-দুলাভাই, ভাই-ভাবী, ভাগ্নে-ভাগ্নী, ভাস্তে-ভাস্তী সর্বোপরি যেসব বন্ধুদের পেলাম তাদের কল্যাণে আমার আজন্ম সাধটাও মিটলো, একটা আনন্দময় সূর্যের দিনকে আমি আমার জন্মদিনরূপে পেলাম!
ভালোবাসা রইলো আমার সেইসব দস্যি বন্ধুদের জন্যে যারা দুই তারিখ রাত বারোটা থেকে রাতের প্রতি ঘন্টায় একজন, এই হিসেবে ফোন করে রিলাক্সেন খাওয়া ইনসমনিয়াক বালিকার ঘুমের দফারফা করেছে; সুরঞ্জনার জন্য যে আমাকে চমকে দেবার চেষ্টা করে গেছে শেষ পর্যন্ত; নিধি মামনির জন্য, যাকে দেখলে মনে হয় এমন একটা দেবশিশু পাবার জন্যে বিয়েও করা যায় [!]; নূপুর আপুর জন্য, আমার বড়বোন, আর প্রিয় বন্ধু; নজু ভাইয়ার জন্য, শালী হবার সুবাদে যার অর্ধেকটা ঘর এখন আমার [:P]; আনিস ভাইয়ের জন্য, অনবদ্য একটা দুপুর পেলাম যার কল্যাণে; অপ্র-এর জন্য, একজন অসাধারণ মানুষ ও প্রিয় বন্ধু; আদিবা-প্রিয়াঙ্কার জন্য, আমার সারাজীবনের সই!     
অন্তরের অন্তঃস্থল থেকে ধন্যবাদ জানাই সেই মানুষগুলোকে যারা জানিয়েছেন যা আমি অকিঞ্চিৎকর নই, হাজার-লাখ-কোটি আমজনতা বা ম্যাঙ্গো পিপলের ভীড়েও আমি অনন্য একজন!  


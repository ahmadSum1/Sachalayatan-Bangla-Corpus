ঝুম বৃষ্টি দরকার...




ঝুম বৃষ্টি দরকার!
মিনমিনে-ফ্যাতফ্যাতে-ইলশে গুড়ি না,
কোনও কিছুকে তোয়াক্কা করেনা যে বৃষ্টি,
সেরকমটাই চাই! 
এর কম কিছু না,
বরং পারলে আরও বেশি,
একটা ব্যক্তিগত কালবোশেখী চাই,
তছনছ চাই একটা,
তুমুল ধ্বংসযজ্ঞ! 
একটু নাহয় বেহিসেবী হই,
গাছের সবক'টা আম নাহয় নাই বা পাকলো।
হাতের পাঁচটা আঙ্গুল সমান কি হয় কখনও?
নাহয় একটু উশৃংখল আমি,
একটু খেপাটে,
কান্ডজ্ঞানেরও নাহয় একটু বেশিই অভাব রইলো আমার,
তাতে কি মানুষ হওয়া আটকায়?  
আসুক,
তীব্রতর বেগে,
ঘাতে প্রতিঘাতে নিশ্চিহ্ন হোক জমে থাকা জঞ্জাল,
আসুক,
ক্ষীণকায় তরঙ্গিনী কাঁপুক মাতাল উচ্ছ্বাসে...
এমন একটা বৃষ্টি আসেনা কেন?  


জানি সত্য নয়, তাও কল্পনায়, ইচ্ছের ঘুড়িই নাহয় উড়াই!



তপুর একটা গানের প্রথম লাইনটাকে বদলে দিলাম নিজের ইচ্ছেমত। আবজাব পোস্ট দেয়া হয়না অনেক দিন। খানিকটা বলতে পারেন ভয়েই দেইনা। কারণ বিষয়বস্তুর সামান্যতা আর ভুলে ভরা পোস্ট নিয়ে বিব্রতকর পরিস্থিতিতে পড়তে ভাল লাগেই বা কার? তবে মাঝে মাঝে ইচ্ছে যে করেনা তা নয়। সেসময় নীড়পাতায় গিয়ে অন্যদের লেখা পড়ি, সময় কোথা দিয়ে যায় টের পাইনা। আর তারপরে মাথায় ঘুরতে থাকা শব্দগুলোকে হাতড়েও খুঁজে পাইনা! ব্যস! এভাবেই ইতি হয় আমার আরেকটা আবজাবের!
শিরোনাম দেখেই বোঝা যাচ্ছে যে এই আবজাব ভর্তি থাকবে আমার নানা উদ্ভট চাওয়া আর না পাওয়ার ঘ্যানঘ্যানানীতে! এবার তাহলে নাহয় শুরু করেই দেই...
প্রথম স্বপ্নঃ আমার বইঘর
সেই ছোট্টবেলায় দেখেছিলাম ডিজনীর 'বিউটি অ্যান্ড দ্য বীস্ট'। সিনেমাটা আমার বড়ই পছন্দ। এখনও মাঝে মাঝে দেখি। আমার সবচেয়ে প্রিয় অংশটা হলো যখন ক্রিসমাসে বীস্ট বেলকে একটা লাইব্রেরী উপহার দেয়। আমি পুরো সিনেমায় যতটা 'উহ!' 'আহ!' করেছি তার বেশির ভাগই এই অংশে এসে! সেই ১০ না ১২ বছর বয়েস থেকে আমার দিবারাত্রির স্বপ্ন বীস্টের লাইব্রেরীটার মত একটা লাইব্রেরী বানানোর। দিগন্ত বিস্তৃত বিশাল কিছু একটা বানানোর ইচ্ছা থাকলেও তা পূরণ হবেনা জানি। কিন্তু কোনও না কোনও দিন আমি বানাবোই এরকম দেয়ালজোড়া, সিড়ি আর ল্যান্ডিং সহ একটা লাইব্রেরী, যেখানে আরামকেদারায় বসে আমি আমার বাচ্চাকাচ্চাকে গল্প শোনাবো প্রতিদিন। 

দ্বিতীয় স্বপ্নঃ এক ডজন খুদে ফেরেশ্তা
আমার ১২টা বাচ্চা থাকবে। [বাচ্চার বাবা ঠিক করিনি যদিও এখনও। :P] অবশ্যই ভালবাসার পৃথিবীটাকে জনবহুল করা আমার লক্ষ্য না, তাই এই ১২টা বাচ্চার মাঝে ১০ জনকে আমি দত্তক নিতে চাই। আমার সারাজীবনের ইচ্ছা, আমার ঘরভরা বাচ্চাকাচ্চা থাকবে, তাদের নিয়ে আমার জেগে থাকা প্রতিটা মুহুর্ত কাটবে, ঘুমের মাঝে আমি তাদেরকেই স্বপ্ন দেখব, রাতের বেলা গান গেয়ে ঘুম পাড়াবো, মাঝরাত্তিরে উঠে সবার গায়ে কাঁথা গুজে দিব, কেউ দুঃস্বপ্ন দেখে ভয় পেলে তার ভয় তাড়াবো। স্কুল থেকে ফিরলে ক্লাসে সেদিন কী হয়েছে মনোযোগ দিয়ে শুনব, আমার বাচ্চার মন খারাপ হলে তার সাথে ভেউ ভেউ করে কাঁদবো, তাদের কাছে দুনিয়ার সবচেয়ে ভাল মা হব আমি। কারও পিছনে খাওয়া নিয়ে দৌড়াবোনা, কেউ দুষ্টুমী করলে বকা দিবনা, তাদের বন্ধু হবার জন্য জোর করবোনা, চেষ্টা করব যেন আমাকে অন্তত তারা বিশ্বাস করে, আমার দেয়া স্বাধীনতার অপব্যবহার না করে, একটা খুন করলেও যেন আমাকে এসে বলতে পারে। আমার এক ডজন বাচ্চা কাচ্চাকে এমনভাবে বড় করব যেন কোনওদিন কেউ তাদের দিকে আঙ্গুল দেখিয়ে বলতে না পারে যে এরা অনাথ, আমি এদের মা নই, এদের পরিবার নাই। আমার বাচ্চারা আমার সবচেয়ে বড় শক্তি হবে, আমার নিজের ক্রিকেট/ফুটবল/বাস্কেটবল টীম!

তৃতীয় স্বপ্নঃ বিশ্বভ্রমন
অন্য অনেকের মতো পৃথিবীটাকে ঘুরে দেখার স্বপ্ন এই বান্দারও আছে। তবে আমার ইচ্ছাটা শুধু ঘোরাঘুরি নয়, সম্ভব হলে বিখ্যাত জায়গা গুলোর সাথে সেখানকার রাস্তা, আশেপাশের বিদ্যালয়, মানুষগুলোকেও দেখার আমার বড় ইচ্ছা। ইচ্ছা আছে বারমুডা ট্রায়াঙ্গেল, আমাজনের জঙ্গল, মাসাইমারা, ওলডুভাই গর্জ, নীল নদ, রাজরাজরাদের উপত্যকা, মাচু পিচু, সুইটজারল্যান্ডের সেই রিভলভিং রেস্তোরাঁ, সেই বিখ্যাত ঝরণা [jungfrau falls বোধহয়  ] যেখানে শার্লক হোমসের সাথে মরিয়ার্টির সেই মারামারিটা হয়, এরকম আরও কিছু জায়গা দেখার। জানিনা পূরণ হবে কিনা, তবু স্বপ্নের পোলাউয়ে ঘি বেশি ঢালতে তো আর দোষ নেই!
আজ এই তিনটাতেই সীমাবদ্ধ রাখি আমার স্বপ্নের রেলগাড়িটা, আমার ছেলেমানুষী গালগল্প নিয়ে আপনাদের মূল্যবান সময়টা নষ্ট করার জন্য আমি যারপরনাই দুঃখিত! কিন্তু আমার নিজের জন্যেই আমার এই পোস্ট! জীবন বদলে যাচ্ছে খুব দ্রুত, এই বদলের সাথে তাল মেলাতে পারছিনা কিছুতেই! কিছুদিন পরে হয়তোবা আরও অনেক কিছুর মতই স্বপ্নগুলোও হারিয়ে যাবে, যেভাবে অনেককিছুই হারিয়ে যায়। অন্তর্জালের কোনও এক ফাঁকে তবু থেকেই নাহয় যাক আমার না পূরণ হওয়া স্বপ্নগাথা! কোনও একদিন আপনাদের মন্তব্যগুলো আমাকে অনেকরকম দুঃখবোধ থেকে বাঁচাবে, হয়তোবা!
[link/http://www.mp3raid.com/search/download-mp3/503625/i_could_not_ask_for_mo...]নতুন শোনা একটা গানের ডাউনলোড লিঙ্ক- I couldn't ask for more[link]
[ছবিসূত্রঃ অন্তর্জাল, দ্বিতীয় ছবিটা স্টীভ হ্যাঙ্কসের জলরং]
[চলবে]


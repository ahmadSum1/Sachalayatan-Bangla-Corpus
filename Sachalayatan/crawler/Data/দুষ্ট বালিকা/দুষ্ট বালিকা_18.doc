এসো কাঁচে আঁকি!



বছর দুয়েক আগেও আঁকাআঁকির এই মাধ্যমটা অজানা ছিলো আমার কাছে। প্রিয় বান্ধবীর বিয়েতে ঘর সাজানোর অনুষঙ্গ হিসেবে ওর কাঁচের দরজায় আঁকতে আমার হাতে তুলে দেয়া হলো আউটলাইনার। সেইই প্রথমবার। তবে মেহেদি দিয়ে হাত পাকানো আছে বলেই হয়তোবা খুব একটা সমস্যা হয়নি। সেদিন থেকে আগ্রহের সূচনা। এরপর অন্তর্জাল ভিত্তিক পড়াশোনা চললো কিছুদিন এ নিয়ে। কিছুদিন পর সাহস করে কিনে ফেললাম দশ রঙের ভারতীয় হবি আইডিয়াজ এর কাঁচে ব্যবহারোপযোগী জলরং!
এবারে বিতরণ করি কিছু জ্ঞান: গ্লাস পেইন্ট বা কাঁচরং সাধারণত স্বচ্ছ ও ঘন দুজাতের হয়ে থাকে, সাদা বা কালো রঙ দুটো ছাড়া; এ দুটো সবসময়েই ঘন। শিশুদের ব্যাবহারোপযোগী হলো জলরং, যেখানে পেশাদারেরা ব্যাবহার করে তেলরং। [আমি জলরং কিনেছিলাম কারণ সেটা সহজলভ্য ছিলো আর আমি যে আসলে থোতো সেটাতো সর্বজনবিদিত!  ] তেলরংটা বেশী টেকসই জলরং এর চেয়ে, তবে এর গন্ধ মারাত্মক! তাই সাধারণত তেলরং নিয়ে কাজ করার সময় বাতাস চলাচলের সুব্যবস্থা রাখাটা প্রয়োজন। সাদা স্পিরিট তেলরং এর থিনার হিসেবে কাজ করে, তাই আবার সেই বাতাসের চলাচলের জন্যে অবারিত দ্বার রাখার সদুপদেশটার দরকার পরে। তবে সবচেয়ে ভালো হয় আবহাওয়া ভালো হলে বাইরে কাজ করা।
কাচরং গুলো সাধারণ রঙের মতো না। এরা স্বভাবে আমার মতোই দুষ্ট এবং দু'দন্ডও শান্ত হয়ে একজায়গায় থাকতে চায় না। তাই এদের শাসন করার জন্যে ব্যাবহার করা হয় আউটলাইনার। কালো, লাল, সোনালী, রুপালী আর সীসা রঙের আউটলাইনার পাওয়া যায় বাজারে। সুন্দর চিকন-চাকন ফিগারের, ফয়েল টিউবে, সূক্ষ্ণ নিবের আউটলাইনার অনেকটা মেহেদির টিউবের মতোই সহজে ব্যাবহারযোগ্য। 
আউটলাইনার দিয়ে ইচ্ছেমতো উড়াধুড়া কিছু আঁক কষেই কিছু রঙ নিয়ে ঝাঁপিয়ে পড়া যায়না। এর জন্যে অপেক্ষা করতে হবে অন্তত পক্ষে কয়েকঘন্টা। আউটলাইনার শুকিয়ে খটখটা না হওয়া পর্যন্ত কাঁচরং ব্যবহার -উহু, নট অ্যালাউড! 
এখন চলেন খানিকখন ভাবি ক্যাম্নে এই সব আঁকিবুঁকি এই নশ্বর জীবনে অবিনশ্বর করে রাখা যায়! 
পদ্ধতি ১: লিড স্ট্রিপ: তবে সমিস্যা এখানেও আছে, সীসা যে বিষাক্ত তা আমরা সকলেই জানি তাই ডিজাইনের পরতে পরতে সীসা বসানোর সময় ভুলেও যদি কিছুটা মুখে যায় তবে আপনাকে পটল ক্ষেতে গিয়ে ব্যাবহারিক করতে হলেও হতে পারে! 
পদ্ধতি ২: বেকিং: কাঁচের জিনিসখান ঠান্ডা ওভেনে ঢুকান, ১৫০ ডিগ্রিতে তাপমাত্রা সেট করে বেক করুন ৪০ মিনিট, তৈরী হয়ে গেলো চরম স্বাদের থুড়ি গরমাগরম কাঁচ চিত্র! ডু ট্রাই ইট অ্যাট হোম! ইট ওয়ার্কস! 
পদ্ধতি ৩: সবচেয়ে সহজ। কাজ শেষে সাতদিনের জন্যে নিজে রেস্টান, কাঁচটারেও রেস্টাতে দিন। সাতদিন শেষে আপনি ফিট, আপনার কাঁচচিত্রও হিট!  
এইবার কিছু সতর্কতা:
১) রঙ গুলা ঝাঁকাবেন না, এইগুলা হরলিক্স কিংবা বোর্নভিটা না, একবার বুদবুদ উঠলে সেগুলা সরাতে জীবন বের হয়ে যাবে। মেশানোর জন্যে ঝাঁকাতে পারেন, তবে সাবধানে।
২) এইগুলা খাবার জিনিস না, তাই বাচ্চাকাচ্চাদের হাত থেকে দূরে রাখবেন।
৩) রঙ মেশামেশি জায়েজ, তবে তেলরং-এর সাথে জলরং না।
৪) বোতলের মুখ আটকে রাখবেন সাবধানে নাহলে রঙ শুকিয়ে বা উড়ে যেতে পারে, তখন বলবেন না যে আমি আগে সাবধান করিনাই!
৫) কাঁচ নিয়ে কাজ করার সময় সাবধান- হাতটা আপনার, কাটলে ব্যথাটাও আপনিই পাবেন!
এইবার ফেরত আসি আমার পুরান প্যাচালে। বান্ধবীর বিয়ের কিছুদিন বাদেই ছিলো সুরঞ্জনার জন্মদিন, তাই সর্বপ্রথম গিনিপিগ বানালাম ওকেই। বংশাল থেকে আয়না কিনে, বাঁধিয়ে আনলাম ওর জন্যে! তাতে বসালাম রঙ, প্রথম গ্লাস পেইন্ট প্রচেষ্টা! 

প্রথম প্রচেষ্টা: সুরঞ্জনার জন্যে!
এরপরে আর থামাথামি নেই। প্রথমে ৫ মিলিমিটারের কিছু কাঁচ কিনলাম ত্রিভুজাকৃতির। তাতে রঙের ঘষাঘষি চললো কিছুদিন।
 by দুষ্ট বালিকা!, on Flickr">
শুরু হলো রঙ নিয়ে খেলা!

শুক্তি আপুর জন্যে!
তারপরে বুঝলাম ৫ মিলিমিটারের চেয়ে ২/৩ মিলিমিটার কাজ করাটা সহজ আর তাতে খরচও হয় কম!  এরপরে বন্ধু রাব্বি এনে দিলো কিছু চিমনি, সেগুলো নিয়েও মাতামাতি কম হলোনা!

নজু ভাইয়ের বাত্তির ঢাকনা! 

আনিস ভাইয়ের বাড্ডে গিফট! 

সাতরঙ্গা আলো!

কাছ থেকে দেখি!

রঙের খেলা!
 by দুষ্ট বালিকা!, on Flickr">
ত্যাড়া ছবি!
 by দুষ্ট বালিকা!, on Flickr">
দুষ্টুমী! 

টার্গেট প্র্যাকটিস! 
মুস্তাফিজ ভাই আর রীতা ভাবীর পুত্র আমার প্রিয় ভাগ্নে মাতিসের জন্যে আঁকলাম একদিন...

পোট্রেট প্রচেষ্টা!

সাদা লিলি

বাঁধিয়ে রাখা লিলি!

চেরি ফুল!

ইচ্ছে হলো আঁকলাম!

শেষ হয়নি এখনও!
* যেহেতু সবকিছুতেই আমার মাতব্বরি করার স্বভাব তাই কাঁচরঙ্গেই বা তার থেকে পিছপা হই কেন? এজন্যে শুধু রঙ না রঙের সাথে আমি মেশাই ঝলমলে গ্লিটারস আর এর উপরে জুড়ে দেই চুমকি! 
আপাতত এখানেই শেষ করি, পরে আবার নাহয় এই নিয়ে আরও হাদুমপাদুম করা যাবে। পাঠকদের চা-নাস্তা খাওয়াতে পারলাম না বলে দুঃখ প্রকাশ করছি!  ধন্যবাদ, আবার আসবেন! 


লাল দুল আর নীল হাতি!



স্কুলে থাকতে শিখিয়েছিলো জড় পদার্থকে ডাকাডাকি করার দরকার হলে নাকি স্ত্রীবাচক শব্দ দিয়ে ডাকতে হয়। জড় পদার্থ যেহেতু, সেহেতু ‘জ্বী স্যার’ বলে সালাম ঠুকে দাঁড়াতে পারবেনা বলেই জানতাম, তাই জিজ্ঞেস করেছিলাম এদের ডাকাডাকি করার দরকারটা কী! বেশী প্রশ্ন করা বাচ্চাদের কেউ দেখতে পারে না, এখানেও তার ব্যতিক্রম ঘটে নাই, তাই মিনি দাবড়ানির সাথে ‘এটাই নিয়ম’ এই উত্তরেই সন্তুষ্ট থাকতে হয়েছিলো তখন! নিয়ম মানবো বলেই হয়তো তখন থেকেই আমি আমার সব স্থাবর অস্থাবর সম্পত্তিকে স্ত্রীবাচক সম্বোধনের সাথে সাথে ওদের সাথে গল্পগুজব করাও শিখে গেলাম! স্কুল থেকে এসে অবশ্য এর বেশী কিছু করারও থাকতো না। সবাই ব্যস্ত থাকতো আর আমার সারাদিনের স্কুলের কতশত গল্প শোনার সময় কারো হতোইনা! তাই আমার বড় পুতুলটাকে একপাশে বসিয়ে পেন্সিল বক্স থেকে শুরু করে চাইনিজ গল্পের বইগুলোকে পর্যন্ত লাইন ধরে সাজিয়ে গল্প করতাম,  গোলমরিচ গুড়ো দিয়ে ডিম সেদ্ধ আর গ্লাস ভর্তি দুধ ভাগাভাগি করে খেতাম সবার সাথেই। আঁকার খাতায় ছবি এঁকে পেনসিলটাকেই বলতাম, ‘দেখেছো, আমি আর তুমি মিলে কতো সুন্দর ছবি আঁকি?’ সেই অভ্যাস আজও আছে।

আমাদের বাসাটা দ্বীপের মতো। একটা বড়সড় সরকারী বাসায় আমরা থাকি, একটা বড় দ্বীপে আব্বু আর আম্মু তাদের টিভি আর কম্পিউটার আর চুলা সমেত ইত্যাকার কাজের জিনিস নিয়ে, তাদের চেয়ে ছোট একটা দ্বীপে আমি আর আমার অকাজের যতো জিনিস, আর আমারটার চেয়ে আরেকটু ছোট দ্বীপে থাকতো ভাই। এখন অবশ্য বাসাটা আরেকটু খালি করে দিয়ে ভাই তার দ্বীপটুকু নিয়ে সিলেট মেডিকালে ৬ বছরের নির্বাসনে গেছে! তাই বাসায় এখন আরেকটু কম শব্দ, আর আরও অনেকখানি একাকীত্ব!
আমি অবশ্য খুব একটা একাকীত্বে ভুগিনা, এমনিতেই অফিস সেরে বাসায় ফিরে আমি আমার ডেরাটাতেই থানা গেড়ে বসে থাকি, রাতে ঘুমানোর আগ পর্যন্ত, ভাই না থাকাতে এখন তার সাথে দু চারটা কথা বলার সময়টাও বেঁচে গেছে বলা যায়। তাও আমি একা না। আমার লোশনের বোতল, প্রতিদিন গোসল সেরে এসে যাকে দুটো বকা না দিলে সে মুখ খোলেই না – থেকে শুরু করে রঙের ডিব্বাটা পর্যন্ত আমার সাথে কথা বলে! সারাদিন কী কী করলাম আমি ওদেরকে বলি আর ওরাও বুঝদারের মতো মাথা নাড়ে, নিশ্চয়ই! আমি বুঝতে পারছিনা বলে কি ওরা কথা বলছে না নাকি? নিশ্চয়ই বলছে! নিশ্চয়ই! আমি কাকে কতোটা ভালোবাসি সেটাও ওরা জানে, আমি ঠিক জানি!
এমাসের বারো তারিখে সানীর জন্মদিন ছিলো, ছোটবোন বর্ষার বিশেষ বন্ধু সানী! ওর জন্য একটা রংদার কলমদানি বানিয়েছিলাম, ছেলেদের পক্ষে একটু বেশীই রংদার! বানানোর সময় মাথায় আসেনি, কিন্তু ওকেই দিবো বলে বানিয়েছি যেহেতু তাই দিয়েই দিলাম! নতুন জামা আর আমার সবচেয়ে পছন্দের লাল দুলজোড়া পরেছিলাম সেদিন, আর ওদেরকে পরলেই কেউ না কেউ জিজ্ঞেস করেই কোত্থেকে কেনা! আমি ওদের খুব ভালোবাসি! ধানমন্ডি আট নম্বরের লেকের পাশ দিয়ে রিক্সা করে আমি আর ফারিহা যখন ফিরছিলাম তখনই ঘটনাটা ঘটলো। ঘটনা না, আসলে দুর্ঘটনা, ডান দিকে দুলটা খুলে আমি ধরবার আগেই হাত ফসকে রিকশার বাইরে, রিকশা ফুল স্পিডে চলছে আর আশেপাশে এতো গাড়ী যে নামতেই পারলাম না! মন খুব খারাপ হলো, খুব! বাম কানেরটাকে হাতে নিয়ে বললাম ‘সরি’। ফারিহা বললো, ‘আপু, মন খারাপ করে না!’ তুচ্ছ কাঁচের দুল নিয়ে মন খারাপ করতে করতে বাসায় ফিরলাম, কখনও যেটা করি না সেটাই করলাম- আম্মুর কাছেও দুঃখে খানিক ঘ্যান ঘ্যান করলাম। খানিক পর পর মনে পড়তে লাগতো আমার হারিয়ে যাওয়া কাঁচের কানের দুলটার কথা! কী তুচ্ছ বিষয়েই না আমি অসীম রকমের মন খারাপ করে থাকতে পারি! কতো তুচ্ছ একটা বিষয়ে!
মন খারাপ টু বি কন্টিনিউড পর্যায়ে রেখে রাতে ঘুমালাম, পজড মন খারাপটাকে আনপজ করে অফিসেও গেলাম! যারা শুনবে তাদের সবাইকেই আমার লসের কথা জানালাম! পুরো দিন মন খারাপ ভাব নিয়ে কাজ শেষ করে বাসে উঠে বাসায় ফেরার সময় ভাড়া দিতে গিয়ে আমার ঝোলা ব্যাগে হাত দিয়ে দেখি আমার লাল দুল! অথচ গতরাতে বাসায় ফিরে ব্যাগের প্রতিটা জিনিস নামিয়ে দেখেছিলাম এই আশায় যে হয়তো কান থেকে রিকশার বাইরে না, ব্যাগে পড়েছে! তখন ছিলোনা, সত্যি বলছি, তখন ছিলোনা! আমি ওকে কতোটা ভালোবাসি জেনেই ও ফিরে এসেছে! নীল হাতির কথা মনে পড়লো তখন, নীতুর নীল হাতি। 
নীতুর নীল হাতিটার মতো আমার লাল দুলটাও ফিরে এসেছে আমার কাছে, একা একা, এ আমি ঠিক জানি!


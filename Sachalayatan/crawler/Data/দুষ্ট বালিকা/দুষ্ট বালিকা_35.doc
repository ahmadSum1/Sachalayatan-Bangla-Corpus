রুটিনের ঘূর্ণাবর্তে...



১.
মনে হচ্ছে কেমন যেন একটা রুটিনের মাঝে পড়ে যাচ্ছি। সেই যা হয় আরকি! নয়টা পাঁচটার সেই এক রুটের বাসটার ভীড়ের মাঝে মানুষ না, একটা শরীর হয়ে সেঁটে থাকা। অতঃপর রিক্সা নিলে টয়েনবি সার্কেলে ঘুরপাক খেতে খেতে যখন যাই, তখন সর্বান্তকরনে একটা কথাই ভাবি, এইখানে আমি নাই, যা দেখছি তার কিছুই সত্যি নয়; কিন্তু যা ভাবি, তা ভাবতে ভালো লাগলেও বেশিরভাগ ক্ষেত্রেই সত্যি হয়না। কানের গান যন্ত্রে পোয়েটস অফ দ্য ফল চেঁচিয়ে যতই বলুক না কেন 'ডোন্ট ওয়াক এ্যাওয়ে' ততই তাকে বিন্দুমাত্র তোয়াক্কা না করে এগিয়ে চলি আমি আর রিক্সা মামু হাজার অফিসগামী মানুষজনের সাথে, সকালের ভীড়ে, মতিঝিলে। পিছনে পড়ে থাকে আমার সকল স্বপ্নগুলো রাস্তার কাদায়, নর্দমার নোংড়া পানিতে, লেপ্টে যায় দৌড়ে চলা মানুষের দামী বা কমদামী জুতার তলায়। আমার বিভিন্ন বয়েসের কতরকম স্বপ্ন, ট্রাফিক পুলিশ থেকে আইসক্রীমওয়ালা, হাওয়াই মিঠাইওয়ালা, ডাক্তার, স্থপতি ইত্যাদি হবার স্বপ্নগুলোকে চিরতার পানি দিয়ে গুলে খেয়ে আমি হাজির হই আমার ব্যাংকে। 
২.
আমার অফিসটা বেশ মজার! মাত্র তিনদিন হলো আমার জয়েনিং এর, এর মাঝেই আমি সবার নাকমে দম করে ফেলেছি! সকালে কাজের বেশ চাপ থাকলেও দুপুরটা হাতে কোন কাজ থাকেনা, এই ফাঁকে গতকাল পড়ে ফেললাম 'মিসির আলি আনসলভড', আজ পড়লাম 'লিপিকা'র অনেক খানি! পড়ে সত্যি মনে হলো বোধহয় রবিদাদুর ব্লগ পড়ছি, উনি ব্লগ লিখলে মনে হয় এমনই হতো! তারপর আবার খানিকটা কাজ, এরপরে বের হয়ে বাসে দেড় ঘন্টা যানজটে থেকে বাড়ি ফেরা। যারপরনাই বিরক্তিকর! অফিসের সময়টা কাটে খুব ভালো, আমাদের অফিসটা জমজমাট জায়গা, সবার সাথে সবার সম্পর্কটা বন্ধু না, ভাই বোনের মতো, সারাক্ষণ হাসি ঠাট্টা আর খুনসুটির মাঝে আমরা কাজ করি আনন্দে। এর মাঝে যখন এক সিনিয়র 'দেশের বাড়ি কই?' জিজ্ঞেস করেন তখন ফিক করে হাসিটাও আপনা থেকেই চলে আসে! ভাবছি ইন্টার্ণ শেষ হলে এখানেই চাকরীর চেষ্টা করবো। দেখি কী হয়!
৩.
তাহলে কেমন দাড়ালো আমার দৈনন্দিন জীবন? ভোরে সেহরি খেয়ে নামাজ পড়ে অন্তর্জালে নানান খুটখাটের পর, সাড়ে আটটার মাঝে তৈরী হয়ে বাসের জন্য দৌড়ে নিজের ছায়াকেও হারিয়ে দিতে হয়! আমার বহুকালের ব্যবহারে জীর্ন ছায়া, যা বাত্তির আলোয় ছোট-বড় হয়ে সামনে পিছনে গিয়ে কিম্ভুতকিম্ভাকার মূর্তি করে আমাকে হাসিয়েছে অনেক, তাকে গুডবাই বলে বাসভরা যাত্রীর সাথে আমি পাড়ি জমাই গন্তব্যে। আধঘন্টা পর আমার চোখ এম্নিই খুঁজে বেড়ায় জনতা ব্যাঙ্কের গোলাপী বিল্ডিং, কন্ডাকটার মামাকে এখানে নামিয়ে দেবার অনুরোধ করতে পা বাড়াই দরজার কাছে। মাড়িয়ে চলি কাদামাখা পিচের রাস্তা, নানা মানুষের ফেলে যাওয়া নানা জঞ্জাল, ধাক্কা খাই ফ্লুর ভয়ে মুখোশ পরা মানুষের সাথে, লোকাল বাসের সাথে ধাক্কা খেতে খেতে বেঁচে যাই, এক চুলের জন্য! আমার মাথার উপরে নিঃসীম নীল আকাশটা তখন রোদ উঠিয়ে দেয় কাদা শুকিয়ে আমাকে সাহায্য করতে। একটা-দুটো-তিনটা রাস্তা পার হয়ে গাড়ি-বাস-রিক্সা-সিএনজির সাথে কলিশন বাঁচিয়ে আমি আমার ব্যাঙ্কের লিফটে এসে সেধোঁই, এরপর সারাদিন কামলা খাটি! যতই ভালো লাগুকনা কেন, এই রুটিন আমার গত তিনদিনের, এই রুটিন চলবে আগামী তিনমাস, এই রুটিনের ঘূর্ণাবর্তে আমি এখন বন্দী!
***
গানের যন্ত্রে হিপ হপ আর কবিতার পাশাপাশি অবস্থান। আজ 'অমল কান্তি'র আবৃত্তি শুনে মনে হলো, তাইতো! আমিওতো রোদ্দুরই হতে চেয়েছিলাম, চান্স না পেয়ে আর শেষমেশ ঝরে যাব জেনেও হতে হলো মেঘ! 
তুলে দিচ্ছি কবিতাটা...
অমলকান্তি
নীরেন্দ্রনাথ চক্রবর্তী
_________________________
অমলকান্তি আমার বন্ধু,
ইস্কুলে আমরা একসঙ্গে পড়তাম।
রোজ দেরি করে ক্লাসে আসত, পড়া পারত না,
শব্দরূপ জিজ্ঞেস করলে
এমন অবাক হয়ে জানলার দিকে তাকিয়ে থাকতো যে,
দেখে ভারী কষ্ট হত আমাদের।
আমরা কেউ মাষ্টার হতে চেয়েছিলাম, কেউ ডাক্তার, কেউ উকিল।
অমলকান্তি সে সব কিছু হতে চায়নি।
সে রোদ্দুর হতে চেয়েছিল !
ক্ষান্তবর্ষণ কাক-ডাকা বিকেলের সেই লাজুক রোদ্দুর,
জাম আর জামরূলের পাতায়
যা নাকি অল্প-একটু হাসির মতন লেগে থাকে।
আমরা কেউ মাষ্টার হয়েছি, কেউ ডাক্তার, কেউ উকিল।
অমলকান্তি রোদ্দুর হতে পারেনি।
সে এখন অন্ধকার একটা ছাপাখানায় কাজ করে।
মাঝে মধ্যে আমার সঙ্গে দেখা করতে আসে,
চা খায়, এটা ওটা গল্প করে, তারপর বলে, উঠি তা হলে'।
আমি ওকে দরজা পর্যন্ত এগিয়ে দিয়ে আসি।
আমাদের মধ্যে যে এখন মাষ্টারি করে,
অনায়াসে সে ডাক্তার হতে পারত,
যে ডাক্তার হতে চেয়েছিল,
উকিল হলে তার এমন কিছু ক্ষতি হত না।
অথচ, সকলেরই ইচ্ছাপূরণ হল, এক অমলকান্তি ছাড়া।
অমলকান্তি রোদ্দুর হতে পারেনি।
সেই অমলকান্তি - রোদ্দুরের কথা ভাবতে-ভাবতে
ভাবতে-ভাবতে
যে একদিন রোদ্দুর হতে চেয়েছিল।


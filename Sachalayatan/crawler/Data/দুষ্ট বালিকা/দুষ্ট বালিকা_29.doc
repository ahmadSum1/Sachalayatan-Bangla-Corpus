ফুলের নাম কপি!




গত চার পাঁচদিন ধরে স্বভাববিরুদ্ধ মিনমিনানী চলছিলো অনবরত! ভাই বেরাদার গোত্রের এক মহামানব নজ্রুলিস্লামের জর্মদিন আর এদিকে আমি ভেবেই পাচ্ছি না কী করা যায়! উনারে নিয়ে পোস্টানো আমার শ্রদ্ধেয় পিতার পক্ষেও সম্ভব না, আর আমি তো একজন মাইক্রোমিনি হাচল! অথচ এরকম বিশেষ দিনগুলো খুব আনন্দদায়ক আমার জন্যে, এসব দিনে খেটেখুঁটে কিছু একটা দাঁড় করিয়ে প্রিয় মানুষগুলোকে ভালোবাসা [সাথে চমকানী ফ্রি!] জানানোটা আমার অসম্ভব প্রিয় একটা কাজ, কিন্তু আশেপাশের বিশ্বব্রহ্মাণ্ড আঁতিপাতি করে খুঁজেও নজু ভাইকে দেবার মতো কিছুই যোগাড় করতে পারলাম না! হতাশ হয়ে শেষে ভাবলাম পরিচিত সক্কল প্রিয় এবং ঝাকানাকা ব্লগারদের মেইল দিয়ে প্যানপ্যানাবো যেন তারা সবাইই কিছু একটা লিখে ভাইজানকে নিয়ে, অন্তত সচলে একটা ঘণ্টা সব লেখা হোক আমার এই পাগলা ভাইটাকে নিয়ে! জানি স্বার্থপর চিন্তা, তাও কেন জানি না চিন্তাটা করতেও ভালো লাগছিলো!  দু'দিন আগে রাতে ফোন দিলাম নূপুরাপুকে, কী করা যায় গবেষণা করতে, দুজনের মাথা থেকে বুদ্ধি বের হলো দুইটা! মারদাঙ্গা বলবো না, কিন্তু চেষ্টা করলে আর সবকিছু যদি ঠিকভাবে যায় তবে ব্লকবাস্টার হিট হবার সম্ভাবনা প্রবল! 
পরিকল্পনা একঃ নূপুরাপু বললেন নজু ভাইয়ের খুব প্রিয় কিছু বন্ধু আছে যাদের সাথে নানা কারণে ভাইয়ার দেখা হয় না অনেকদিন, আপু বললেন উনি তাদের খবর দিয়ে আনতে চান আগের রাতে, উনারাই নাহয় ভাইয়ার কেক্কুকের সদ্ব্যবহার করবেন প্রথম ব্যাচে! আমি চমকানী যোগাইতে বললাম, 'আপু, একটা কাজ করো; রাত গভীর হওয়া পর্যন্ত অপেক্ষা করো। ভাইয়াকে শুকনো শুভ জন্মদিন ছাড়া কিছুই আওয়াজ দিও না! ভাইয়া শুয়ে পড়লে তারপরে বন্ধুদের বের করো থলে থেকে, তাদের হাতে একটা করে জ্বাজ্জ্বল্যমান মোমবাতি দাও, সাদা কাপড় পরিয়ে কেক হাতে অন্ধকার সিঁড়িঘরে দাঁড়া করিয়ে রাখো, অভিনব কিছু না হলেও ভাইয়া একটু হলেও কি আৎকে উঠবেন না?' 
পরিকল্পনা দুইঃ এটা বাস্তবায়নের কথা ছিলো আমার। ভেবেছিলাম নজু ভাইয়ের বাসায় বাদ আসর একটা মিলাদ মাহফিল বসাবো! দাওয়াত দেয়া মানুষজন এসে দেখবে মেঝেতে সাদা চাদর বিছিয়ে, সারা বাড়ি আগরবাতি জ্বালিয়ে, উচ্চস্বরে মিলাদ পড়ানো হচ্ছে! এই ইচ্ছা প্রকাশ করা মাত্র বোন বললো, এতে নজু ভাই না খেপলেও পড়ে হুজু ভাই ঠিকই খেপবে! আপুকে বলতেই আপু বললেন, 'আসলেই হুজুর আনতে চাও? জানো, নজুও মিলাদ পড়াতে পারে খুব ভালো!' আমি আর কতো তব্দা খাবো বলেন, আমার ভার্সেটাইল ভাইয়ের বিবিধ গুণের কথা শুনে? 
যাই হোক, আপু ঠিক নিশ্চিত করে বলতে পারলো না যে এই কাহিনী করলে শান্তশিষ্ট নজু ভাইয়ের খেপে যাবার সম্ভাবনা আছে কিনা! ধমক দিলে দিক, আমারে তো আর মারবে না! এই আশায় আশ্বস্ত হয়ে পরিকল্পনা বহাল রাখলাম!
পরিশেষে বলতে পারি এই যে, যখন জানলাম ভাইয়া ঠিক কাউকে জানাতে চাচ্ছেন না তার এই বিশেষ দিনটার কথা, তখন এই পরিকল্পনা শুধু মাঠে-ঘাটে-পথেই না, একই সাথে খালে-বিলে-হাওরে-বাওরেও মারা গেলো! আর নূপুরাপুর কাহিনীটারও হ্যাপি এন্ডিং হলো না ভাইয়া-ভাবী-মৌমিতার আগমনে! তখন মজাটা অবশ্য অন্যরকম হলো, তবে চমকানীটা বাদে! তাই আর কী করা! ভাবতে বসলাম উনারে কী গিফট দেয়া যায়! তখন হইলো আরেক মুশকিল! ভাইয়ার কী নাই যেটা আমি দিতে পারি? উনি বই পড়েছেন আমার চেয়েও বেশি, তাই কী দিবো তা ভাবতে গেলে জ্বর আসার সম্ভাবনা প্রবল, আর অন্য কিছুর মাঝে কীইবা আছে? ভাবতে ভাবতে রাত কাবার, কিছুই পেলাম না! এদিকে আপুকে বলেছি যে অফিস থেকে আগেভাগে বের হয়ে উনাদের বাসায় যাব, খালি হাতে যেতে কি ভালো লাগে? সারাদিনেও কিছু বের করতে পারলাম না,  অফিসের কাজ শেষ করলাম দুইগুণ স্পিডে, ৪টার দিকে বের হয়ে চারদিক দেখতে দেখতে রওনা দিলাম নজু ভাই-নূপুরাপুর বাসার দিকে। লম্বা রিক্সা সফরটাতেও মাথা 'খেলবো না' বলে ছুটি নিলো, আমিও দুঃখ ভারাক্রান্ত মনে ক্ষান্ত দিলাম! মীনা বাজারের সামনে নেমে রিক্সা ভাড়া দেবার সময় মাথার বাত্তি জ্বলে উঠলো হঠাৎ করেই! ঢুকতেই পেলাম যা খুঁজছিলাম, সাথে আইসক্রিম নিয়ে প্রথমে ভুল লিফটে উঠে শেষে বাসার সামনে পৌঁছালাম ঠিকঠাক মতো! নাম্বারটা ঠিক মনে ছিলো না, নিধি মা'র কান্না শুনে বাসা চিনলাম, বেল টিপার সাথে সাথে যিনি দরজা খুললেন তাকে চিনতাম না চট করে, যদি না জানা থাকতো তার চুল বিসর্জনের খবর! তিনটার মাঝে সবচেয়ে বড় ফুলকপিটা বাড়িয়ে ধরে বললাম, 'হ্যাপ্পি ওয়ালা বাড্ডে, নজু ভাই!' 



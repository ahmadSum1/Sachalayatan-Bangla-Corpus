যাহ! উড়ে যাহ!



ইশ্বর বলে কেউ আছেন কিনা জানিনা। থাকলেও তিনি অন্তত আমার ব্যাপারে বেশ কঞ্জুষই মনে হয়। কিংবা বেশি বেশিই রসিক! সুখ নামক সুপার দুপার বাম্পার হিট সিনেমার এপর্যন্ত বেশ ক'খানা জম্পেষ ট্রেইলার দেখিয়েছেন তিনি, কিন্তু সিনেমা দেখতে চাইলেই বেজার মুখে বলেন ডিভিডিতে স্ক্র্যাচ! ফাঁকতালে দুঃখের সিরিয়ালটা মেগা ছারিয়ে গিগা পার হয়ে গেলো বলে!
***
বেশ ছিলাম। খাওয়া-দাওয়া-কলকলানো নিয়ে, কখনও হেসে, কখনও কেশে, কখনও বা একটুশখানিক ভালোবেসে! খুব ভেবে কাজগুলো করা হয়নি, বরং স্বভাবগুনে করার পরেই ভাবা হয়েছে বেশি! মনের মধ্যে জেগে উঠা দ্বিধা-দ্বন্দ্বগুলোকে তাই ঝেটিঁয়েও বিদায় করা যায়নি, আনাচে-কানাচে অলি-গলিতে তাই তারা বিদ্রোহের আগুন জ্বালিয়ে চলেছে নিরন্তর। দুষ্ট ভুলগুলো মনের খালি কলসীটাকে বড় বেশি জোরেই বাজায়! অনেক কিছুই বদলায়না! আগেও মুঠো বন্ধ করেও বালি ধরে রাখতে পারতামনা, এখনও পারিনা। পার্থক্য শুধু এই যে, আগে মুঠো ছোট্ট ছিলো, এখন ধরে রাখতে পারার ব্যর্থতায় বেশি বালিই ঝরে পরে!
***
এখনও অনুভূতি হিসেবে প্রকাশরূপ পায়না সব শব্দ, ক'বছর আগের মতোই! কোনওকিছুই কি বদলায়না আমার জন্য? বিষাদগ্রস্ততা, অনিদ্রা, একাকীত্ব- ইত্যাকার হাহাকার এখনও সেভাবেই জীবনটাকে আষ্টেপৃষ্টে বেঁধে রেখেছে যেমনটা বারোটা বছর আগে রাখতো! মাঝখানে কত কী হলো, মোটা হলাম, ডায়েট করলাম, কোমর সমান চুল লম্বা করলাম তারপর এক ধাক্কায় ববকাট, এতসব বদলেও মন বদলায়না কেন? চারপাশের সব স্থিরতা নিয়ে সে কেন বসে আছে এই ২৪ বছর ধরে এক বিষাদগ্রস্থতায়? কি হাস্যকর! স্থির হয়ে বসে আছি এক বিষম অস্থিরতায়!   
***
শেষ কিছুদিন খুব ভালো কেটেছিলো। ইউফোরিক বললেই আসলে ঠিক হয়। কিন্তু ঐযে... ট্রেইলার থিওরি! দেড় ঘন্টার সিনেমার দেড় মিনিটের বেশি তো ট্রেইলার হয়না। তাই আনন্দের আকাশ থেকে ঝপ করে বাস্তবের মাটিতে পড়তে নাহয় সময় নিলাম আরও দুই মিনিট! মাজা ভাঙ্গার আগেই সামলে নিয়েছি এই রক্ষে, তাইই খুব ভাব ধরেই পাখিটা উড়িয়ে দিলাম। আশা রাখিনি কোনই, হয়তো অন্যান্য অনেক পাখির মতোই এও আর ফিরবেনা!


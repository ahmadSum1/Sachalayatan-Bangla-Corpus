সাতরঙ্গা আলো...



Orient sky smile up on us
As we pledge our love anew
Holy Cross, we shall be loyal
Holy Cross, we shall be true...
প্রতি বৃহস্পতিবার সকাল সাড়ে এগারোটায় গনগনে রোদের মাঝে দাঁড়িয়ে সিস্টার পলিন, সিস্টার জোসেফ মারি আর সিস্টার মেরিয়ান টেরিজার সোপরানোদের মতো গায়কীকে কানের বারোটা বাজাতে দিয়ে আড়াইশ ছাত্রীর সামনে যখন মাইকে এই গান গাইতে হতো তখন কায়মনোবাক্যে কলেজ থেকে আস্ত অবস্থায় বেরোতে চাইতাম! হলিক্রস সঙ্গীত ছাপিয়ে তখন 'তুলি দুই হাত, করি মোনাজাত, হে রহিম রহমান...' ধরনের গান মাথায় ঘুরত! 
এরপরে সেকেন্ড, মিনিট, ঘন্টার হিসেবে দিন পেরিয়েছে বহু... ২০০৪ এর সেই তরুণ দিনগুলো এখন ছয় বছর আগের অতীত। ভাবতে বসলে নিজেকে এখন বুড়ো লাগে... আজ যখন হঠাৎ কলেজের জন্য মন কেমন করতে শুরু করলো তখন ভাবলাম...আচ্ছা, আমি যদি বুড়ো হই তবে আমার প্রিয় শিক্ষক শিক্ষিকারা যাদেরকে কলেজে পড়ার সময়েই মনে হতো থুত্থুরে, তাঁদের কী বলবো? শুনেছি মিত্র স্যার অবসর নিয়েছেন, ক্যান্সারে মারা গেছেন প্রীতি মিস, সিস্টার পলিনের শরীরও ভালো নেই, আইডি স্যার বিয়ে করেছেন, কলেজে কমার্স ফ্যাকাল্টি খোলা হয়েছে, এরকম কতশত কথাই কানে আসে, কিন্তু অলস আমার ২০০৪ এ ফেলে আসা প্রাঙ্গনে পা বাড়ানো হয় না আর...
হুড়মুড় করে বেড়িয়ে আসা স্মৃতিদের শেষমেশ বলতে হয়, 'রোসো!' কান-মাথা গরম হয়ে যাচ্ছে, চোখের কোণে কি দু'ফোঁটা নোনা পানি? 'আমার?' 'কলেজের জন্য?' এও কী সম্ভব? প্রতিদিন ওভারব্রিজ পার হতে হতে যে আমি ভাবতাম কী করলে আজকের দিনটা ঝামেলা বিহীন কাটাবো, তার জন্যে কলেজের জন্য 'পেটপুড়া!' বলতে গেলে একটা অসম্ভব ব্যাপার! কিন্তু খোদা আমাকে এমন দিনও দেখালো! দেরাজ ঘেঁটে কলেজের পরিচয়পত্র বের করলাম, স্যুভেনিরটা ঝোলানো ছিলো আয়নার পাশেই। পেন্সিল দিয়ে চশমা আঁকা ছবিটা দেখে হাসি সামলাতে পারলামনা... আয়নায় দেখতে পেলাম ফ্রক পরা সেই আমাকে যে কিনা প্রতিদিন দাঁতমুখ খিঁচাতো কলেজের পোশাক [ফ্রক] পরার সময়! ক্ষোভে-দুঃখে-বঞ্চনায় যাকে শাস্তির ভয় দেখিয়েও নটরড্যাম কলেজে বিভিন্ন প্রতিযোগিতায় কলেজের পোশাকে পাঠানো যেতনা!
পরিচয়পত্রে সেই ভয়াবহ ছবি!

স্যুভেনির, কলেজের শেষ দিনে পাওয়া...

আহ! সেই দিনগুলো! মিত্র স্যারের 'ওরা এগারোজন', ক্লাসে আসার সাথে সাথে যাদের উনি আলাদা করে ফেলতেন প্রতিষ্ঠিত ক্রিমিনাল বলে! বেশিরভগ ক্লাসে আমার স্থান হতো উনার টেবিলের সামনের চেয়ারে কারণ আমার শরীর থেকে নাকি 'রেডিয়েশন' বের হয়! তাই আমার চারপাশের মেয়েরা সব হাসে! প্রীতি মিসের "রক্তাক্ত প্রান্তর" নাটক পরানোর মাঝে রোল প্লেয়িং এর সময় জিনিয়ার 'আতা খাঁ! আতা খাঁ!! আতা খাঁ!!!' সংলাপের পর আমার চাপা গলায়, 'ওরে! এতো আতা খাসনে, পাতলা ছাড়া শুরু হবে যে!' শুনে 'আতা খাঁ' রুপী কাশফির হাসতে হাসতে পড়ে যাওয়া! মিস এমির প্রিয় পাত্রী হওয়ায় রীনা মিসের অবধারিত কম নাম্বার, আমাদের সেই উদ্ভট গানের দল 'ফাঁটা বাঁশ!' এর নানা প্যারোডি, বারো মাসের তেরো পার্বনে উৎসবমুখর কলেজ প্রাঙ্গনে আল্পনার কাজ, আইডি স্যারের ব্যাবহারিকের চাপে আমাদের নাভিঃশ্বাস উঠা, বুড়ো ধাড়ি কলেজের মেয়েদের জন্যেও সিস্টার জোসেফ মারির সাপ্তাহিক হাতের লেখা ক্লাস... এসব ছাঁপিয়ে মনে পড়ে সিস্টার পলিনকে... আমাদের স্টুডেন্ট অ্যাডভাইজার, যাকে দেখলে মেয়েদের মুখ শুকিয়ে আমশি হতো, গমগমে ক্লাসরুমে তৈরী হতো পিনপতন নীরবতা, কী করে যেন ২০০২-০৪ শিক্ষাবর্ষের সবচেয়ে দুষ্ট বালিকাটি স্থান করে নেয় এই ভীতিকর সিস্টারের হৃদয়ে! পড়ালেখায় ভীষণ অমনোযোগীর ছাত্রীটিকে মনোযোগী করার দায়িত্ব যেন শুধুই তাঁর! প্রতিদিন টিফিন ব্রেকে জাতীয় সঙ্গীত গাইবার পরে দুষ্ট বালিকাটিও তার টিফিন বাক্স হাতে হাজির হতো উনার দরজায়, হাত নেড়ে ছুটিয়ে দিতো কথার ফোয়ারা! কৃতজ্ঞতার অন্ত নাই এই সিস্টারের কাছে, গভীর ভালোবাসায় অভিমানী বালিকাটিকে যিনি সময় দিয়েছেন প্রতিদিন, মন খারাপের আবোলতাবোলের শ্রোতা হতে গিয়ে অসুহিষ্ণু হয়ে উঠেননি একবারও! উনার গাছের আম চুরি করে, গাছ থেকে লাফ দিয়ে উনার সামনে পরে যখন আমার গলা শুকিয়ে কাঠ, তখনও রেগে যাবার বদলে উনার হাসি চাপার প্রচেষ্টা দেখে দুষ্ট আমার উল্লাস, এসব স্মৃতি ভুলি কী করে?
বাম দিক থেকেঃ পদার্থ বিজ্ঞানের মিত্র স্যার, রসায়নের সরকার স্যার, গণিতের সাত্তার মিস!

বাম দিক থেকেঃ সিস্টার জোসেফ মারি, স্টুডেন্ট অ্যাডভাইজার সিস্টার পলিন, রসায়নের মান্নান মিস, আর মানবিকের দুইজন শিক্ষিকা...

সিস্টার শিখার সাথে দেখা হয়েছিলো বছর দুয়েক আগে আড়ং এ, পেছন থেকে ডাক দেবার পরে নিজে থেকে পরিচয় দিতে হয়নি! আমার নাম, রোল নাম্বার, দুষ্টুমীর কিছু ঘটনা সব মনে রেখেছেন উনি! তারপর যখন জড়িয়ে ধরলেন তখন জাবির উপস্থিত বন্ধুদের ফ্যালফ্যাল দৃষ্টি উপেক্ষা করেও চোখের পানি আটকানো অসম্ভব হয়ে পড়েছিলো!
স্কুলের কথা নাহয় আরেকদিন হবে... দশ বছর কাটিয়েছি যে স্কুলে সংখ্যা বিচারে উল্লেখযোগ্য ঘটনা অবশ্যই সেখানেই বেশী! তবে ২৪ বছরের আমার- মন ও মানসিকতার গঠনে হলিক্রস, আমার প্রিয় কলেজের অবদান কোনও অংশে কম নয়! আমার প্রিয় বিদ্যায়তন, প্রিজমের ভিতর দিয়ে আনন্দের সাতরঙ্গা আলোর প্রদর্শক, তোমারে সেলাম!        
আমাদের গানের দল, ০৩ ব্যাচের বিদায়ী অনুষ্ঠানে 'আই হ্যাভ আ ড্রিম' গাইবার দিনঃ আমি ক্যামেরার পিছে বলে এইখানে অনুপস্থিত!

আমাদের স্কুলের যে ক'জন হলিক্রসে এসেছিলাম...

এবার একটা গান...



কেক খাইতে মঞ্চায়! :( 



আমাকে এক কথায় একজন ব্যাদ্দপ হাচল বলা যায়! আব্জাব/ব্লগরব্লগর ছাড়া লেখার কোনও ক্যাটেগরি নাই, মিথস্ক্রিয়ার নামগন্ধও নাই, লেখালেখির নাই ঠিক- অথচ ফালাফালির বেলায় আমার চেয়ে বড়ো লাফাঙ্গা হাচল ভূ -বাংলাদেশে দুর্লভ! সচলের ছোট্ট থেকে ছোট্টতম সমাবেশেও নিজের চ্যাপ্টা মঙ্গোলিয়ান নাকটা ঢুকানো অভ্যাস হয়ে গেছে বলা যায়। সচলসঙ্গে খাওয়া-ঘোরা-আড্ডানো সবই চলে, প্রবল আলস্যে একমাত্র লেখাটাই হয়ে উঠেনা! গুপী-বাঘার সাথে মনের আনন্দে গাই- 'মোরা খাই-দাই ঘুরি-ফিরি/ আহা কী মোদের ছিরি! মোরা দিনে করি বাবুগিরি/ রাতে আয়েশে ঘুমাই!' এদিকে দিন যায়, সমাবেশে নয়া মুখের আগমন বাড়ে, খোমাখাতায় যোগ হয় আরও নতুন সচল-হাচল-অচল বন্ধু! সবাই লিখে, আমার আর হয়ে ওঠে না! বরং গুঁতাগুঁতির টেন্ডার নেই, এরে-তারে হাতের কাছে যারে পাই তারেই গুঁতাই
, 'কী ভাই! লিখেন্না ক্যান! আপ্নে না লিখলে পড়ুম কী?' এখনতো আবার নতুন হিড়িক পড়ছে! করুণ মুখ করে মিন মিন করে বলি, 'আমার পাত্তি নাই, এই দো-জাহানে কেউ কি নাই যে আমারে  একটা বই কিনে দিবে?' লজ্জা শরমের মাথা তো বটেই পুরা শরীরটাই খেয়ে ফেলসি বলা যায়!  
আমার সচলাগমনের সময়কাল আটমাস! এই আটমাসে দেশবিদেশের কত সচলরে বন্ধু-ভাই-বইন বানাইসি তার ইয়ত্তা নাই। ব্যাপক হারে পরিচিতিকরণ শুরু হয় সেই সচলিফতারী থেকে, আর ক্রমান্বয়ে বাড়তে থাকা সচলবন্ধুর সংখ্যা ৫০ ছাড়িয়েছে বেশ কিছুদিন আগেই! সেই সচলিফতারীতেই পরিচিত হই মামুন ভাই-এর সাথে। প্রথম দেখাতে বেশ ভালো ধরনের তব্দা খেয়েছিলাম বলাই বাহুল্য! আমার ৫'২" মাথাটা বেশ অনেকখানি উঁচু করে যখন ভাইয়ার জঙ্গুলে দাড়ি গোঁফের মাঝে একটু সাদার ঝিলিক দেখলাম তখন বুঝলাম ভাইয়া আমার তব্দিত অবস্থা বেশ ভালই উপভোগ করছেন! প্রথম পরিচয়ে বেশি আলাপ সম্ভব ছিলো না, পাব্লিক ডিমান্ডে ইচ্ছা থাকা সত্ত্বেও ছেড়ে দিতে হয় ভাইয়াকে। আড্ডা জমে তুমুল ঈদের পরের দিন! গপ্পোবাজ আমরা কাউরে ছাড়ি না, ভাইজানের পেটের খবর চিমটা দিয়ে টান দেয়া খালি বাকি ছিলো ঐদিন। উপস্থিত আবিয়াত্যা দুই সচল অবশ্য মেয়ে পটানো এবং পরবর্তী কার্যক্রম নিয়ে প্রশ্নোত্তর চালানোতে বেশি আগ্রহী ছিলো আর নারীকুল ব্যস্ত ছিলো মেহেদী পরানো আর মামুন ভাই-জোয়ানা ভাবী [নামে ঘিরিঙ্গি বাধাইনাই এইবার!  ] এর প্রেম-প্রীতি-ভালুবাসার খবরাখবরে! তাইওয়ান প্রত্যাবর্তনের পরে যোগাযোগের মাধ্যম হলো গুটক, খোমাখাতা আর স্কাইপ। হৃদ্যতা বাড়লো, সাধারণ দুষ্ট বালিকা থেকে হয়ে উঠলাম ভাইয়ার পাগলী বোন যে সামান্য মন খারাপেও তার ভাইকে তুমুল জ্বালাতন করে। সচল আমাকে সচলত্ব না দিলেও কিছু অদ্ভুত ভালো সম্পর্ক দিয়েছে, অপরিসীম কৃতজ্ঞতা সচলায়তনকে! সম্পর্কের মাধুর্য্ তো আর ভাষায় প্রকাশযোগ্য না তবে ছোট্ট এই জীবনে অনেক শ্রদ্ধা ও ভালোবাসার স্থান নিয়ে আছে আমার মামুন ভাই! যদি কখনও বিয়ে করি তবে ভাইয়াকে আসতেই হবে এর সমর্থনসূচক মুচলেকাও আদায় করে রখেছি তাইই!
জন্মদিনে তোমাকে দেবার মতো কিছু তোমার ময়না পাখি বোনের নাইগো, এছাড়া দুইটা দেবশিশুর সদ্য বাবা তোমার আনন্দ আজ এমনিতেও গাছের মগডালে, তাই ভালোবাসাটুকুই কেবল জানাতে পারি আর নাহয় থাকলো কেক্কুকের ছোট্ট একটু আবদার! শুভ জন্মদিন ভাইজান!  




সমসাময়িক! 




একদিন সকালে উঠে সবকিছু এলোমেলো হয়ে গেলো।
অবাক হতেও ভুলে গেলাম যখন দেখলাম এক যুবকের সামান্য একটা ফেসবুক পোস্টে ট্যাগড হওয়া নিয়ে রামুতে তুলকালাম হতে দেখলাম। আগুন লাগানো ঘরগুলোর ছবি দেখেও ঠিক বিশ্বাস হতে চাচ্ছিলো না। খুব মনে হচ্ছিলো কোথাও একটা ভুল হচ্ছে। এরকমতো হতেই পারে না। মানুষ এরকম বেকুবের মতো কাজ করে কিকরে? নিশ্চয়ই এটা ঝামেলা লাগানোর জন্য ছড়ানো খবর। পরে বুঝলাম বেকুব আসলে আমিই। দুপুর হতে হতে ফেসবুক, বিডিনিউজ২৪ এ ছেয়ে গেলো ছবিতে। পোড়ানো ঘরবাড়ির টিনের চালের ছবি, জ্বলজ্বলে গনগনে আগুনের ছবি, আয়েশে শুয়ে থাকা গৌতম বুদ্ধের শান্তি ভঙ্গের ছবি! আমার দাগী চোখ মানুষ খুঁজে বেড়াচ্ছিলো, পোড়া ঝলসানো লাশ হয়ে থাকা মানুষ, নির্জীব, অসহায়, দুই হাত তুলে আকাশের দিকে চেয়ে থাকা মানুষ! পেলাম না। কোনও মানুষের ছবি চোখে পড়লাম না। খুব আস্তে করে শব্দ নাকরে চেপে রাখা শ্বাস ছাড়লাম তখন। এখনও আশা আছে, ধর্মের নামে আমরা নরমাংস খেতে শুরু করিনি তাহলে এখনও, হালাল ভাবে জবাই করে ঘর পোড়ার আগুনে গ্রিল্ড নরমাংস এখনও তাহলে পাতে উঠেনি আমাদের!
আর একটু সময় যেতেই সেই ঘোরও কেটে গেলো, আমাদের নিরামিষ পাতে বৃদ্ধা বুচি শর্মা তার গাট্টি বোঁচকা নিয়ে উঠে পড়লেন। অনাহার কাটলো। রাগ হচ্ছিলো, অসম্ভব ভীষণ উন্মাতাল ক্রোধ! পিপলস রিপাবলিক অফ বাংলাদেশের একজন ম্যাঙ্গো পিপল হবার রাগ! যার কথার কোনও দাম নাই, সে যদি চিৎকার করে সেইসব ঈশ্বরের কুকুরগুলোকে থামতে বলে তারা যে বিন্দুমাত্র তোয়াক্কা করবেনা এটা জানতে পারার রাগ! অফিসে এসির বাতাসে হিম হিম ঠাণ্ডায় অটবির স্যুইভেল চেয়ারে দোল খেতে খেতে ফেসবুকে শুরু স্ট্যাটাসে হুংকার দিতে পারা একজন মিয়ানো, পোঁতানো ধর্মনিরপেক্ষ বাঙ্গালী হবার রাগ। এর বেশী আমার কীইবা করা আছে? পারবো আমি চাঁটগার সেই অজঃপাড়াগাঁয়ের ঘরহারা মায়ের দুটো বাচ্চাকে কোলে তুলে এক বেলা খাবার দিতে? নাকি পারবো আমি কক্সবাজারের সেই নরপশুগুলোকে আরও দু’চারটা ঘর পোড়ানো থেকে থামাতে? বড় বড় কথা বলা ছাড়া আমি কিছুই পারবোনা আসলে। নিজের এই হিপোক্রিসির বালতি ভরা পানিতে মুখ ডুবিয়ে আমার শুধু মরে যেতে ইচ্ছা করে। শুধুই মরে যেতে ইচ্ছা করে। 
তবে আমার একটা ভুল হচ্ছে এইখানে মনে হয়। এই দেশে, এইখানে আমি কিন্তু ম্যাঙ্গো পিপল না। আমাকে শুধুমুধু ম্যাঙ্গো পিপল মনে করে ছোট করার চেষ্টা করবেন না যেন। আমার অনুভূতি এতে আঘাত প্রাপ্ত হয়। খুব ভালো করে মনে রাখুন, আমি এইখানে সংখ্যাগুরু। আঠেরো কোটির দেশে আমার ঝোলাতেই বেশী মানুষ আঁটে। ধর্মনিরপেক্ষ ইসলামিক দেশ বাংলাদেশে খবরদার আপনি যেন আমাকে আমার সাধারণত্ব বোঝাতে যাবেন না যেন! খবরদার!
আমার জন্মের সময়েই আমার বুদ্ধিমান বাবামা আমার এই উপকারটুকু করে দিয়েছেন। উনারা যদি দুনিয়ার হাজার হাজার ধর্মের মাঝখান থেকে একমাত্র সঠিক ধর্মে ভাগ্যক্রমে না জন্মাতেন তাহলে আমার কী হতো? জয়তু আব্বু আম্মু, তোমাদের ধন্যবাদ! 
তখন থেকে এইসব ভাবছি। সংখ্যাগুরু আর সংখ্যালঘু। মুদ্রার এপিঠ আর ওপিঠ। এক পিঠের সাথে আরেক পিঠের তফাৎ স্বর্গ আর নরকের মতো। একই রাস্তায় পাশাপাশি ধাক্কাধাক্কি করে চলা মানুষও সংখ্যালঘুর গা বাঁচিয়ে চলে। প্রমাণ পেয়েছি, বেশ অনেকবার। একবার বাসে পারলে গায়ে হাত দিয়ে কথা বলে এরকম একজন মাদ্রাসার চাঁদা কালেক্টরের ঘ্যান ঘ্যান থেকে বাঁচতে মিষ্টি হেসে বলেছিলাম, “আমি হিন্দু”, যে দ্রুততার সাথে নাউজুবিল্লাহ বলে উনি আমার পাশ থেকে সরে গিয়েছিলেন তাতে আর যাই হোক সাম্প্রদায়িক সম্প্রীতির ছিটেফোঁটাও ছিলোনা এটা জোর দিয়ে বলাই যায়।
তারপর খানিক আগে ভাবতে বসলাম আচ্ছা, যদি এইদেশে শুধু আমরাই আমরাই মানে ঐযে গুরুপাক সংখ্যাগুরুরাই থাকতাম, তাহলে কী কী মিস হতো। মানে এককথায় আমার জীবনের নানা প্রেক্ষিতে সংখ্যালঘুরা কিভাবে আছেন এই বিষয়ক রচনা ভাবছিলাম আরকী। ভাবতে গিয়ে আঁতকে উঠলাম, আরে আম্মুর পেট থেকে টেনে হিঁচড়ে আমাকে বের করেছেন যিনি তিনিতো কোনও এক শ্রীমতী, মোসাম্মাৎ তো না। ছিঃ ছিঃ ছিঃ! আমার প্রথম বন্ধু, সাড়ে তিনবছর বয়েসে, ইউই – সে মেয়েতো বৌদ্ধ, ধুৎ! আমার নাক-কান-গলার চিকিৎসক – ডঃ প্রাণগোপাল, হায় হায় এইখানেও মেরে দিলো! স্কুলের আয়া, যিনি রোজ আমাকে বাসায় পৌঁছে দিতেন, তিনিও শ্রীমতী গোত্রের! হায়াল্লা! নাচ শিখতাম বাদলদার কাছে, আবৃত্তির হাতেখড়ি –রবীশংকর মৈত্র! ছিঃ! অঙ্ক শিখালেন যেন কে? চিত্তরঞ্জন বাবু, আর বিজ্ঞান? অঞ্জন কুমার সরকার, ধুররর! পদার্থবিজ্ঞান - দীনেশ স্যার, রসায়ন - বিমান স্যার! আরে, একটা বিষয়কেও দেখি বাঁচানো যাচ্ছেনা! 
তার মানে শুধু যদি এই দেশটা আমরা আমরাই থাকতাম তাহলে বোধহয় আমার আর আমি হয়ে উঠা হতো না! ধর্মের নামে জীবনটাকেও টুকরো টুকরো ভাগ করে বাদ দিয়ে দিতে হতো! তাহলে তখন পা ভেঙ্গে যখন পড়ে ছিলাম তখন অঞ্জন স্যারের কোলে চড়ে হাসপাতালে যাওয়া হতো না, হয়তো পঙ্গু হয়ে থাকতাম। তবে, সে একই কথা, শারীরিক আর মানসিক পঙ্গুত্ব, সেতো একরকমই, তাই না? 
প্রবচন গুচ্ছে হুমায়ুন আজাদ বলেছিলেন, 
“মসজিদ ভাঙলে আল্লার কিছু যায় আসে না, মন্দির ভাঙলে ভগবানের কিছু যায়-আসে না; যায়-আসে শুধু ধর্মান্ধদের। ওরাই মসজিদ ভাঙে, মন্দির ভাঙে।
মসজিদ তোলা আর ভাঙার নাম রাজনীতি, মন্দির ভাঙা আর তোলার নাম রাজনীতি। কিন্তু ওরা তাকে চালায় ধর্মের নামে।“ 
আসলেই, আমরা আগে মানুষ ছিলাম। সাধারণ, খেটে খাওয়া, সরল-সোজা মানুষ! পশুর মতো খুবলে, খামচে কড়মড়িয়ে ছিঁড়তাম না আমাদেরই স্বজাতিকে! আমাদের এখন পদোন্নতি হয়েছে, ধার্মিক আমরা এখন, হালাল করে নরমাংস খাই! 
--------------------------------------------------------------------------------------------------------------------------------------------
খুব এলোমেলো লাগছে! খুব এলোমেলো! ক’দিন বাদে পূজা, নাড়ু খেতে বন্ধুর বাড়ি যেতে আমার লজ্জা হবে না?  


ছবি: 


 




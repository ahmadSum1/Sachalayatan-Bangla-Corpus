টুপুর...



এ-ঘর থেকে সে-ঘর, 
কোণার ঐ বারান্দাটা! 
নাহ, এবারও না! 
মার ঘর, বাবারটাও, রান্নাঘর, বারান্দা, বসার ঘর - 
এমনকি খাবার টেবিলের তলাটাও দেখে ফেলে টুপুর।
ধুসস!
আজকাল খেলাটা একটুও জমেনা, 
টুপুর বার বার হেরে যায়, 
আগে পর্দার আড়ালে হোক বা বারান্দার কোণায়, 
টুপুরের চোখ ফাঁকি দেয়া মোটেও সহজ ছিলো না।
টুক টুক করে হেটে গিয়ে, 
ঠিক ঠিক প্রত্যেক বার আম্মুকে খুঁজে বের করে ফেলতো ও! 
আর এখন বার বার হেরে যায় মেয়েটা, 
হতাশায় ঝুকে পড়ে ছোট্ট কাঁধদুটো।
হতাশ টুপুর দিদুনের রুমে যায়, 
হামানদিস্তায় দিদুনের পান ছেঁচা দেখে, 
ঘাড় কাত করে গম্ভীর মুখে বলে "দিদুন, খাবো!" 
দিদুনের মুখের পান কী মিষ্টি! 
মা অবশ্য পছন্দ করে না, বকা দেয়। 
এখন মা নেই, 
তাই টুপুর রোজ খায়, 
অনেকখানি করে। 
চড়ুই পাখির আকারের এইটুকুনি হৃদপিন্ডটা, 
ধুক ধুক করতে থাকে খাবার সময়! 
মা যদি দেখে ফেলে, 
যদি বকে টুপুরকে!
কিন্তু মা আসে না! 
মা লুকিয়ে থাকে, 
এঘর ওঘর খুঁজতে খুঁজতে ও ক্লান্ত হয়ে যায়, 
ছোট্ট শরীরটা একটা গুটুলী পাকিয়ে শুয়ে পড়ে মেঝেতেই...
খানিক বাদে কাজের মেয়েটা আলতো করে তুলে বিছানায় শুইয়ে দেয়, 
গজ গজ করে বলে, 
"যত্তোসব ন্যাকামি, 
মায়ে যে অফিসে যায় এইটা কইয়া দিলে কী এমন দুনিয়া উল্টায়?"



ব্লগরব্লগরঃ আজ আর সেইসব দিনরাত্রি!



কিছুদিন হলো কিছু লিখতে পারছিনা। হুড়মুড় করে অনেক গুলো কথা আসে মনে আবার সাথে সাথে না লিখলে মিনিট কয়েক বাদেই সব হাপিশ! কী মুশকিলরে বাবা! ভাব দেখে মনে হয় কী যেন এক লেখক হয়েছি যে আমার মহাসমারোহে রাইটার্স ব্লক হচ্ছে! আজ ভাবলাম কী আছে জীবনে একখান আব্জাব আজ লিখেই ছাড়বো! মিনিট বিশেক কিবোর্ড ধরে ধস্তাধস্তির পর আর পারছিনা বাবা! নিজেকে আজকের মতো ক্ষান্তই দিলাম!
***
নামকরণের সার্থকতার উদাহরণ দিতে গেলে আপনি নির্দ্বিধায় আমার নাম নিতে পারেন। আমি বিন্দুমাত্র রাগ করবো না, নিশ্চিত থাকেন। তবে ভাই, এরকম পারফেকশনের জন্য নিরলস প্রচেষ্টা আর সেরকম ডেডিকেশন লাগে! কঠোর নিষ্ঠার সাথে দুই যুগেরও বেশী সাধনার পরে আমি আজকের এই আমি! নামেও দুষ্ট বালিকা আর কাজেও ঠিক তাই!
ছোটবেলাটা আমার অন্য দশটা মেয়ের মতো কাটেনি বললে ভুল হবে না। কেউ আমাকে কখনও শেখায়নি তেলাপোকা দেখলে ভয় পেতে হবে, দুঃখ পেলে ভেউ ভেউ করে কাঁদতে হবে, দুনিয়ার সকলে বিরুদ্ধে আর অন্য সকলে কাছে দিনরাত্রি নালিশ করে বেড়াতে হবে, কাউকে মারা যাবে না, সর্দারি করা যাবে না, ইত্যাদি ইত্যাদি! তাই আমার বেড়ে উঠাটা ছিলো বেশ একটা যাকে বলে উদ্ভুট্টি কাণ্ড! তেলাপোকা দেখলে সবাই হুটোপুটি করে পালাতো আর ওটাকে থেঁতলে চ্যাপ্টা না বানালে আমার শান্তি হতো না। সে এক ঘেন্নাকর আউট কাম! তবে ভয় পেতাম বোলতাকে! সেইরকম! বোলতাদের সাথে আমার আমার এক বিশেষ হিস্টরি ছিলো কিনা!  
পিচ্চিকালে আমি বেশ একটা রাজাগজা ভাব নিয়ে চলতাম! প্রথম দেখাতেই যাকে তাকে তুমি বলে ভাব জমিয়ে নানারকম আবদার থেকে শুরু করে পছন্দসই কাজ না হলে হুমকি ধামকি দেয়াতেও পিছপা হতাম না কখনই। এই অভ্যাস এখনও বহালতবিয়তে বর্তমান। নানাভাই এর সাথে ভয়ে কেউ কথা বলতো না আর আমি তাকে তুমি তুমি করে দিব্যি তার থেকে ছবি আঁকিয়ে নিতাম পছন্দ মতো! বড় চাচাকে সবাই যমের মতো ভয় পেতো আর আমি তার বাড়িতে গিয়ে হুকুম করতাম ‘চাচা আমাকে ঘাড়ে তোল!’ বইমেলাতে রিটন ভাইকে পিছন থেকে অ্যামবুশ করে কাতুকুতু দেবার কথা কেউ ভাববে? আমি তাও ছাড়িনাই!  
আর পাড়ায় দাপটের কথা আর না বলি। পাঁচ বছর বয়স হতেই দিকপাল মাস্তান বনে গেলাম বলা চলে। পাড়ার ছেলেদের সাথে পাল্লা দিয়ে খেলা আর কারও কথা পছন্দ না হলে তাকে কিল-চড়-খামচি মারা বেশ একটা অভ্যাসে দাড়িয়ে গিয়েছিলো তখন। আর সেই ছেলেগুলোই বা কেন আমাকে এতো পাত্তা দিতো কে জানে! স্কুলেও একই অবস্থা। যখন আমি ক্লাস ওয়ানে পড়ি তখন মোটামুটি নিয়মে দাঁড়িয়ে গেছে যে সপ্তাহে অন্তত দুইদিন প্রিন্সিপালের অফিসে আমার ডাক পড়বে পাতি দুষ্টামির জন্য আর একদিন বড় দুষ্টামির জন্য। কিন্তু শাস্তি সামান্য ডিটেনশন ছাড়া কখনই পেতে হয়নাই বলা চলে। সেই ছোট্টবেলা থেকে স্কুলে ছিলাম, একই পাড়ায় বাসা, সব শিক্ষক-শিক্ষিকার বাসা আশেপাশেই, সে জন্যে কী না জানিনা, কিন্তু প্রত্যেকেই ভীষণ আদর করতো! আদর করতো স্কুলের পিওন-বুয়ারাও। মনে আছে ক্লাস টুতে থাকতে যখন দোতলা থেকে লাফ দিয়ে নিচে নামতে গিয়ে পায়ে পেরেক গাঁথলাম সেদিন তীরের বেগে ছুটে এসে বিহারী বুয়া আমাকে কোলে নিয়ে বাসায় ডাক্তার মামার কাছে নিয়ে গিয়েছিলো। মামা যখন অ্যানেস্থেশিয়া ছাড়াই সাঁড়াশী দিয়ে টেনে আমার পা থেকে পেরেক বের করছে তখন আমার চাইতে বেশী কেঁদেছিল বুয়া। স্কুল শেষে কলেজেও তাই, বারান্দা থেকে কার্নিশে নেমে আম পাড়ছি একদিন আর নিচে তাকিয়ে দেখি সিস্টার পলিন ড্যাবড্যাব করে আমার দিকে তাকিয়ে আছে! পড়বিতো পড় শুধু মালি না, মালীর মালিকের ঘাড়ে বললেই বেশী মানানশয়ী হয়!
*** 
আমার বেড়ে উঠায় সমাজের কোনও হাত ছিলোনা! কেউ কখনও বলেনাই আমাকে এটা করোনা ওটা করোনা- তুমি না মেয়ে- তোমার এসব করা মানায় না- হ্যানত্যান ইত্যাকার বাজে প্যাঁচাল কেউ কখনই পাড়েনাই আমার সাথে! কিংবা কেউ বললেও আমি পাত্তা দেইনাই কখনই! তাতে দুরকম ফল হয়েছে একসাথে। বুঝতে শিখেছি কার কথায় কান দিতে হয় আর কারটা এড়িয়ে গেলেও চলে, আর ঠিক-ভুল সম্পর্কের ধারণাটায় ছেলে-মেয়ে লেবেল পড়েনাই কোনওসময়েই! 
আমাদের ছেলেবেলাটা অন্যরকম ছিলো। আমার জীবনে ‘কারও মতো না, চেষ্টা করতে হয় নিজের মতো নিজেকে গড়ে তোলার!’ শেখার আগে আমি অনেকের মতোই হতে চেয়েছি। ছবিতে ভ্যালেন্টিনা তেরেসকোভাকে দেখে ইচ্ছা হয়েছিলো নভোচারী হবার, বেগম রোকেয়াকে নারীশিক্ষা নিয়ে তার যুদ্ধের জন্য মনে মনে প্রায়ই গালমন্দ করলেও সবসময় মুগ্ধ হয়েছি তার ধৈর্য দেখে আর নিজের মতকে প্রতিষ্ঠা করার প্রেরণা যুগিয়েছেন তিনিই। প্রীতিলতার কাহিনী যখন পড়েছিলাম বইয়ে, তখন অত ছোট লেখায় মন ভরেনি, বিশ্বকোষে খুঁজে উনার ইতিহাস যখন পেলাম তার পর থেকে আড়াল থেকেই যেন আমাকে সাহস দিয়ে এসেছেন তিনি, সবসময়, সর্বক্ষেত্রে! মারি কুরি যা পেরেছেন তা পারবোনা কখনও জানি তবে খুব ইচ্ছা হতো গবেষক হবার। স্কুলে থাকতে উদ্ভুট্টি সব এক্সপেরিমেন্টের জোড়ে নাম বাগিয়ে নিয়েছিলাম দিশাদিশচন্দ্র, ইচ্ছা ছিলো বিজ্ঞান নিয়েই পড়ার। না পেরেছি উচ্চ মাধ্যমিকে ভালো ফলাফল করতে না পারলাম জোর করে বিজ্ঞানের ছাউনীতলে থাকতে। হেরে যাওয়ার শুরু এখান থেকেই। 
জোয়ান অফ আর্কের জন্য আমার সবসময়েই দুঃখ হতো, এখন নিজের জন্যেও হয়। দেশরক্ষার পর ডাইনী নাম দিয়ে পুড়িয়ে মারলে কেমন লাগে কখনই জানা হবে না হয়তো, কিন্তু নিজের সমস্ত স্বপ্নকে সমস্ত আকাঙ্ক্ষাকে একে একে তিল তিল করে হারিয়ে যেতে দেখলে বোধকরি যে হতাশার জন্ম হয় তার তোড়ও কম কিছু না!
আমরা যাদের গল্প শুনে বড় হয়েছি তাদেরকে হয়তো আজকে শিশুরা চিনতেও পারবেনা। এরা এদের নাম শুনেনি, এরা আমাদের ইতিহাসও জানে না, প্রীতিলতা ওয়াদ্দেদার শুধুই এখন সামাজিক বিজ্ঞান বইয়ের ইতিহাস অংশের একটা প্যারাগ্রাফ! জোয়ান অফ আর্ককে এরা তখনই চিনবে যখন কোনও কম্পিউটার গেইম তৈরী হবে তার বীরত্ব গাঁথা নিয়ে। আজকালকার দুনিয়া বড্ড বেশী লেনদেন চিনে গেছে, এখনকার মাদার তেরেসার বা ফ্লোরেন্স নাইটিংগেলেরা যদি টিপটপ সুন্দরী ফ্যাশন সচেতন না হয় তবে জনপ্রিয়তার মাপকাঠিতে একজন কমবয়েসির মনোযোগ আকর্ষণে সহজেই হেরে যাবে কোনও উঠতি পপ সিঙ্গারের কাছে! 
আমরা চামড়ার দাম জেনে বড় হইনি, আমাদের শিখানো হয়েছিলো মানুষের চেহারা শুধুই চামড়ার উপরের ব্যাপার, দাম দিতে হয় মাথার, হৃদয়ের। এখন প্রতিটা মুহূর্তই আমাকে উপলব্ধি করায় –  কতোটা ভুল শিখেছিলাম!



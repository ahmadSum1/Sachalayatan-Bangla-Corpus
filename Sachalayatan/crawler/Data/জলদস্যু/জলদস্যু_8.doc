এইম ছাড়া আমার এই লাইফ



কোন একটা স্যাটেলাইট টেলিভিশনে একটা ধারাবাহিক নাটক দেখায় "এইম ইন লাইফ"। ইন্টারনেটের সুবাদে আমিও ওয়েবে নাটকটির প্রচারিত পর্ব আপলোড হলেই ডাউনলোড করে দেখে ফেলি ফটাফট। নাটকের একটা ক্যারেক্টার চ্যালেঞ্জার অভিনীত একজন রিটায়ার্ড সরকারি আমলা, যিনি ব্যক্তিগত উদ্যোগে একটা প্রোজেক্ট চালিয়ে যাচ্ছেন তা হলো মানুষের "এইম ইন লাইফ" সম্পর্কিত জ্ঞানার্জন করা। যাই হোক নাটকটা দেখতে দেখতে সেদিন হঠাৎ মনে হলো আসলেই তো কি হতে চেয়েছিলাম জীবনে। 
আর দশজন মানুষের কি হয় তা জানা নেই। তবে ছোটবেলায় যখন পরিচিতজন কর্তৃক জিজ্ঞাসা করা শুরু হলো, ব্যাপারটা আমাকে একটু ভাবিয়ে তুলেছিল বৈকি। অনেক ভেবে বের করলাম আমাকে অবশ্যই কিছু একটা "KOOL"  হতে হবে। ভেবে-চিন্তে  একসময় বলা শুরু করলাম পাইলট হব, ফাইটার প্লেনের পাইলট। বলার স্টাইলটা ছিল অনেকটা "My name is Bond, James Bond" মার্কা। এটা বললেই অনেকে ভ্যাবা-চ্যাকা খেয়ে যেত। হয়ত মনে করত, "এই ছেলে বড় হলে কনফার্ম সন্ত্রাসী হবে"। অনেকের এই অস্বাভাবিক রেসপন্স দেখে আমিও মজা পেয়ে ক্লাস ফাইভ/সিক্স পর্যন্ত পাইলট হওয়াটাকেই  জীবনের লক্ষ্য হিসাবে গণ্য করতাম।
ক্লাস সিক্স/সেভেনে উঠে বিভিন্ন "আজাইরা" বাংলা রচনা যেমন শ্রমের মর্যাদা/অধ্যবসায়/আমার জীবনের লক্ষ্য টাইপ পড়ে মনে হতে লাগল জনস্বার্থে নিজেকে উৎসর্গ করাই জীবনের উদ্দেশ্য।তাই ঠিক করলাম ডাক্তার হতে হবে। কি আছে জীবনে। মানুষ হয়ে মানুষের সেবা না করতে পারলে জীবনই বৃথা।যাবে। এই টাইপ একটা চিন্তা-ভাবনা থেকেই সম্ভবত ডাক্তার হওয়ার প্রেরণাটা আসে। এই মহৎ উদ্দেশ্যের সাথে বাব-মার প্রেরণা যোগ হওয়ায় মোটামুটি ইন্টারমেডিয়েট পরীক্ষা পর্যন্ত। এরপর হঠাৎ করেই সবকিছু কেন যেন ওলট-পালট হয়ে যায় ও জীবনটা লক্ষ্যচ্যুত হয়ে যায়। সে অন্য এক কাহিনী। আরেকদিন বলা যাবে।
এক জীবনে কত কি না হতে চেয়েছি কারনে বা অকারনে। ম্যাকগাইভার, ম্যারাডোনা থেকে শুরু করে ইটালিয়ান মাফিয়া, ম্যাক্সিকান ড্রাগ ডিলার, ব্রুস লী, জ্যাকি চ্যান, নায়ক রাজ্জাক, শাহরুখ খান, বিগ গেম হান্টার, পুলিশ, আর্মি অফিসার,মাছের দোকানদার, ফেরিঘাটের টোকাই, স্কুলের সামনের চটপটিওয়ালা (আনলিমিটেড চটপটি খাওয়ার জন্য), ফুটবলার কায়সার হামিদ, সাইন্টিস্ট (নিউটন-আইনস্টাইনের মত), ব্যাঙ্ক ডাকাত, জুয়েলারি দোকানের ডাকাত (একেবারে কোটিপতি হওয়ার জন্য।।। হা হা হা) কিছুই বাদ দেই নি। প্রায় সবই হতে চেয়েছি। তবে কখনও কোন মেয়ের চরিত্রে নিজেকে কল্পনা করতে পারি নি। যদিও হলিউডের প্রযোজক হতেও একবার ইচ্ছা হয়েছিল শ্যারন স্টোন ও ক্যাটরিনা জেটা জোনসকে কাছে পাওয়ার জন্য।  
তবে যা কোনোদিন দুঃস্বপনেও ভাবি নি, সেই যন্ত্রগণক মিস্তিরী (শব্দটা রাগিব ভাইয়ের শব্দভান্ডার থেকে চুরি করা) হয়ে নিজের পেট গণনা করতে হবে এটা ঠিক করেই মনে হয় উপরওয়ালা উপর থেকে আমার চিন্তা-চেতনা দেখে আমার জীবনের শুরু থেকেই মুচকি হেসে গেছেন। 


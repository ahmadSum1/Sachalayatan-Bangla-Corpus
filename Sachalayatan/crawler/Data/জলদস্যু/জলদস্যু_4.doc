ভূতের কাছে জ্বীনের চিঠি



প্রিয় ভূত,
এত ঘুমালে তোমার খবরই আছে। আমি কিন্তু খুব ভোরে প্রতিদিন ঘুম থেকে উঠি। সারাটা দিন অপেক্ষা করি জানো কখন তোমার একটা এসএমএস পাব। অপেক্ষার প্রহর শেষই হতে চায় না। তোমারও কি এরকম হয়? 
আজকে আমার টিম মিটিং ছিল। আমার কথা বলা থামছিলই না। আমি কিন্তু খুব ইনট্রোভার্ট  টাইপের ছিলাম। কেন জানি না ইউনিভার্সিটিতে উঠার পর এমন হয়ে গিয়েছিলাম। যাই হোক, আমি আজ এক বছর ধরে এই কোম্পানিতে কাজ করছি এবং কখনই কারও সাথে দরকার ছাড়া কথা বলি নি। আজকাল সবাই আমার দিকে কেমন করে তাকায়। আমি বুঝতে পারি যে আমার এই হঠাৎ পরিবর্তনটাই এর কারণ। যাইহোক, বস কিন্তু আজকে আমাকে সবার সামনে জিজ্ঞাসা করেই বসল আমার হঠাত কি হয়েছে? 
কি বলব? নিজেও তো জানি না কি হয়েছে। উত্তরটা ভালোমত দিতে পারি নি। বলেছি চির পরিবর্তনশীল জীবনই মানুষের জীবনে পরিবর্তন আনে। আমার ক্ষেত্রেও তাই হয়েছে। তবে জানো সবাই আমার এই পরিবর্তনে খুশি। আমাকে নাকি ওরা এমনই দেখতে চায়। তুমিও কি তাই চাও? বুঝতে কি পার আমার এই পরিবর্তন?
আমি জানি না তোমার কি অবস্হা। এক সপ্তাহ কি মানুষকে পরিবর্তনের জন্য যথেষ্ঠ? তুমি কি নিজের মাঝে কোন পরিবর্তন পাও? হয়ত পাও না। আমরা প্রবাসে যারা থাকি তাদের একাকীত্ব মনে হয় তাদের এমন করে তুলে।সামান্য অনুরাগ বা সামান্য ইমোশোনাল টাচ আমাদের হয়ত পাগল করে দেয়। যেটা হয়তবা তোমাদের মাঝে এত প্রবলভাবে হয় না।
প্রতিদিন তোমার কাছ থেকে একটা এসএমএস পাওয়ার আগে আমার যে মানসিক তাড়না তা কি স্বাভাবিক? নাকি আমি উন্মাদ হয়ে যাচ্ছি। প্রতিদিন ঘুম থেকে উঠে কেন বার বার তোমার আগের পাঠানো এসএমএস গুলো পড়ি? আর কেনই বা অস্হির হয়ে বার বার মোবাইলের দিকে তাকাই। এগুলো তো স্বাভাবিকতার লক্ষণ নয়।
হয়ত মানসিক ভারসাম্য হারানোর আগে শেষবারের মত নিজেকে বিলিয়ে দিতে যাচ্ছি তোমারই কাছে। তুমি কি গ্রহন করবে আমার এই বোঝা?
ইতি
তোমারই জ্বীন 
"কেউ প্রেম করে, কেউ প্রেমে পড়ে,
আমার হয়েছে কোনটা?
জানে না এই মনটা"


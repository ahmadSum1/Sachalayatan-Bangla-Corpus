বাংলাদেশ ক্রিকেট



বাংলাদেশের ক্রিকেটের দুরবস্হা ধীরে ধীরে সহ্যের সীমা পার হয়ে যাচ্ছে। ধারাবাহিকতার এত অভাব একটা দলের সবগুলো সদস্যের উপর কিভাবে থাকে? খুব কম পারফর্মারই আমাদের ফর্মে থাকে। আমি সারা দল খুঁজে মাত্র ২/৩ জন ধারাবাহিক পারফর্মার দেখতে পাই। এরা হলো মাশরাফি, রফিক ও পাইলট। এর মাঝে রফিক ও পাইলট আবার দলে অবাঞ্ছিত। পাইলট যে খুব ধারাবাহিক ও সেরা একজন পারফর্মার তা আমি দাবি করছি না। তবে অনেক সময়ই সে ২০-৩৫ রানের ইনিংস খেলে দলকে  চূড়ান্ত বেইজ্জতির হাত থেকে রক্ষা করেছে। একজন উইকেটকিপার কাম লোয়ার মিডল অর্ডার ব্যাটসম্যানের কাছ থেকে এরবেশী আশা করা উচিত নয়। মাশরাফি ও রফিকের মত ক্রিকেটিং ফিগারের আলোচনা/সমালোচনা করার মত যোগ্যতা আমার নেই। একসময় হাবিবুল বাশার ও শাহরিয়ার নাফিসকেও আমার মনে হয়েছিল পরীক্ষিত পারফর্মার, ধারাবাহিকতার অভাব নেই। কিন্তু ২/৩ বছর যাওয়ার পরই ওনারাও যাহাই লাউ, তাহাই কদু হিসাবে নিজেদের প্রমাণ করলেন। অনেকদিন বাংলাদেশের খেলা দেখা হয় না। তবে পত্র-পত্রিকায় যা পড়ি, তাতে মনে হয় আমাদের ব্যাটসম্যানদের টেকনিকে তো বটেই, তাছাড়া পরিপক্কতায় যথেষ্ঠ অভাব আছে। আর আছে হিরো হওয়ার একটা সূক্ষ্ন প্রবণতা। ভাবখানা এমন যে ৩০ বলে সেঞ্চুরি না হলেও ১৩/১৪ বলে একটা ফিফটি না মারতে পারলে তাদের নামের সুবিচার হয় না। অনেকের মত আমিও বিশ্বাস করতাম বয়সের দোষ, কয়েকবছর পর ঠিক হয়ে যাবে। কিন্তু কিসের কি? ৩‍‍-৫ বছর আন্তর্জাতিক ক্রিকেট খেলেও যদি অরিজিন্যাল ২৫ আর সার্টিফিকেটের ২২ বছর বয়সেও যদি পরিপক্কতা না আসে, তবে আর কবে আসবে? প্রায় এক দশক হতে চলছে আমাদের টেস্ট স্ট্যাটাস পাওয়ার।  স্বীকার করতে কোন লজ্জা বা দ্বিধা থাকা ঠিক নয় যে অন্যান্য টেস্ট খেলুড়ে দেশগুলোর তুলনায় সুবিধা-সুযোগ আমরা অনেক বেশি পেয়েছি, অনেক কম ঝামেলা পোহাতে হয়েছে আমাদের ক্রিকেটকে। তারপরও উন্নতি কিন্তু তেমন একটা হয় নি। 
তবে হ্যাঁ মাঝে মাঝে  ওয়ানডেতে চমক দেখাই আমরা। জিতে যাই বড় বড় দলের সাথে। কিন্তু ধারাবাহিকতার চূড়ান্ত অভাবটাই চোখে পড়ে পরের ম্যাচে। ন্যূনতম প্রতিদ্বন্দীতাও গড়ে তুলতে পারি না আমরা।এসব তো গেল ওয়ানডের কথা। টেস্টের বেহাল অবস্হার কথা তো আর নাই বললাম। 
এরপর আছে নির্বাচকদের চটকদার বুলি আর চরম অভিজ্ঞতার অভাব। প্রতি সিরিজেই দেখা যায় ন্যূনতম একজনের অভিষেক। অভিষেকে টিন এজাররা একটু নার্ভাস হতেই পারে। কিন্তু নির্বাচকদের প্রক্রিয়া অনুসারে  খরাপ করলেই বাতিল। অস্ট্রেলিয়া ১৮৬৮ সাল থেকে আজ পর্যন্ত টেস্ট ক্যাপ দিয়েছে ৩৯৭ জনকে। আর আমরা মাশাল্লাহ ৮ বছরে দিয়েছি ৫০ জনকে।  যেমন বেহাল অবস্হা আমাদের ক্রিকেটের তারচেয়েও বেহাল অবস্হা নির্বাচকদের আর ক্রিকেটাররা তো সুখেই আছেন। বোর্ড, এডভারটাইজমেন্টের বদৌলতে অর্থ-বিত্তের তো কোন অভাব নেই, নেই কোন বাড়তি টেনশন, নেই ভালো করার প্রবণতা। দরকার কি? তারকা খ্যাতি থেকে শুরু করে অন্ন-সংস্হানের চিন্তা তো তাদের করতে হয় না। বেঁচে থাকার জন্য আর কি লাগে একজন মানুষের?
অন্ধকার  এক সুড়ংগে ঢুকেছে বাংলাদেশ ক্রিকেট। আমি দেখতে পাই না কোন আলো সে সুড়ংগে। সুড়ংগের শেষ মাথাও আমি দেখতে পাই না। আপনারা পান কি?   


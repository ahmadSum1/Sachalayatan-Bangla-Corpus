প্রকৃতির উপহার



কাল রাত থেকেই মেজাজ-টা খিঁচড়ে হয়ে ছিল; বহু প্ল্যান-প্রোগ্রাম করার পর সব যদি ভেস্তে যাবার উপক্রম হয় - তাহলে মেজাজ না চড়ে আর যায় কোথায় ? অবশ্য এ ধরনের পরিস্হিতিতে আমি দু'টো সহজ-সরল, সেল্ফ-মেড নিয়ম মেনে চলি - এগুলো বলা যেতে পারে দুরন্ত'স ল'স অফ ইটারনাল হ্যাপিনেস:

 1. be responsible for whatever you do
 2. never blame others
                                            (এখনো অনুবাদ করা হয় নাই ) 
যাই হোক - প্রথম ল' অনুযায়ী প্ল্যান-প্রোগ্রাম যেহেতু আমার, তাই এর দায়-দায়িত্বও আমাকে বহন করতে হবে; আর দ্বিতীয় ল'তো কোনো বুধোর ঘাড়ে দায় চাপানোর সুযোগ থেকেও বঞ্চিত করছে । কী আর করা ! রাতে ফেসবুকে স্ট্যাটাস আপডেট দিয়েছিলম : 
" কতদিন স্বপ্ন দেখিনা - ক্লান্ত রিকশাওয়ালার মত ঘুমে ঢলে পড়ি নিমেষেই ;
আজ হতে রঙ্গীন চশমা পরে ঘুমাতে যাবো - আমার স্বপ্নেরা যে সাদাকালো "
মাগার ঘুম তো আর আসে না - স্বপ্নতো পরের কথা। জেগে-জেগে বানোয়াট স্বপ্ন দেখারও ইচ্ছে নেই। অবশেষে ঘন্টা দেড়েক হাত-পা ছোড়াছুড়ির পর ঘুমটা বোধহয় আসলো। ভেবেছিলাম সকালটাও বোধহয় এমন-ই যাবে। কিন্তু কোথায় কী ? 
মাত্র চার ঘন্টা ঘুমের পরও এলার্ম ঠিকঠাক মতই কাকভোরে জাগিয়ে দিল। ভেবেছিলাম আজ আর হাঁটতে যাব না - গেলেও ১০ মিনিটে দু-চক্কর মেরে আবার দেব ঘুম। কিন্তু বাইরে বেরুতেই মাথা পুরো সাফ - ফাটাফাটি আবহাওয়া! কাল রাতে হালকা-পাতলা বৃষ্টি হয়েছিল। সব পঙ্কিলতা সেই বুঝি সাফ করে দিয়ে গেছে সতেজ অনুভব- এই মাল্টিন্যাশনাল সৌন্দর্য সাবানগুলো যা করার দাবী করে আর কি ! একটু একটু ঠান্ডা বাতাস - টুকটাক কিচিড়-মিচিড় : সব মিলিয়ে নিমেষেই মনটা ভাল হয়ে গেল। ঠিক করলাম - আজ আর বদ্ধ ঘেড়াটোপে নয়, বেরিয়ে পড়ব বাইরে। যেদিকে দুচোখ যায় ভঙ্গিতে কাটিয়ে দিলাম প্রায় ঘন্টাখানেক। ম্যানহোল খোলা গলির ঢাল থেকে শুরু করে মানব পুরীষময় ওভারব্রীজ কিছুই বাদ দেই নি। সব কিছুই আজ যেন মধুময়। এমনকি রাজপথ কাপিয়ে কালো ধোঁয়া ছাড়তে ছাড়তে দাপিয়ে চলা দানব ট্রাকগুলোকেও মনে হচ্ছিল বড় আপন (আহ্ গলে লাগ্ যা)। 
ফেরার পথে ভাবছিলাম জীবনের ৯১৩২ তম দিনটিকে অন্য দিনগুলোর চাইতে কিভাবে আলাদা করা যায়? এই যে দিনের শুরুতেই প্রকৃতির স্বতঃপ্রবৃত্ত হয়ে মন ভাল করার একটা চেষ্টা - এটাই বা কম কিসে? সারাটা-দিন তো আজ খালি গুণগুণ করেই কাটিয়ে দিতে পারবো। প্রতিটি দিন-ই তো আসলে নতুন একটা দিন - প্রতিদিন-ই প্রকৃতি তার নতুন উপহার নিয়ে কড়া নাড়ে শ্রেষ্ঠ সৃষ্টির দুয়ারে। খালি বরণ করে নেবার অপেক্ষা।     


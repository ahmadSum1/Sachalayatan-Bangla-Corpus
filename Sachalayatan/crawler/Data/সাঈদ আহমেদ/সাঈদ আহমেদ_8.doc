কী ছিল বিএনপি-র মনে?



বিএনপি সম্পর্কে যার যে মতই থাকুক না কেন, জনসমর্থনের ভিত্তিতে এটি যে দেশের বৃহত্তর দুইটি দলের একটি, তা অনস্বীকার্য। এমন একটি দলের লিখিত "ভাবাদর্শ" কি সামরিকতন্ত্র বা কর্পোরেটতন্ত্র হওয়া উচিত? 
যে দলটি নিজেদের জনগনের দল বলে প্রচার করে, সে আমজনতার কথা না বলে "সামরিক বাহিনী এবং ব্যবসায়ী শ্রেণীর বেশি প্রিয়" এমন কথা তার নিজের ভাবাদর্শে কী করে উল্লেখ করে? জামায়াতে ইসলামী তার আদর্শিক-মিত্র-- এমন কথাই বা কিভাবে বিএনপি তার দলীয় ভাবাদর্শে লিখে প্রচার করে?
এমন পীড়াদায়ক রাজনৈতিক ভাবাদর্শ যে কোন রাজনৈতিক দল সোৎসাহে প্রচার করতে পারে, তা অবিশ্বাস্য!
 
গতবছর বিএনপির কাউন্সিল উপলক্ষ্যে যে ওয়েবসাইট তৈরি করা হয়েছিল, তাতে দলটির ভাবাদর্শ হিসেবে এই কথাগুলো লেখা আছে—
 
Party Ideology
The BNP promotes a very center-right policy combining elements of conservatism, corporatism, nationalism, militarism, anti-anarchism and anti-communism. The party believes that Islam is an integral part of the socio-cultural life of Bangladesh, and favors Islamic principles, as well as cultural views together.



 
গণতন্ত্র নেই, কিন্তু সামরিকতন্ত্র আর কর্পোরেটতন্ত্রের কথা বলা আছে! প্রথমে ভেবেছিলাম নিশ্চই কোথাও ভুল হচ্ছে। হতেই পারে। তাই বিএনপির নিজস্ব ওয়েবসাইটে গেলাম। দেখে আবারো অবাক হবার পালা। 


এখানে সামরিকতন্ত্রের বদলে শক্তিশালী সামরিক বাহিনীর কথা বলা হয়েছে ঠিকই, কিন্তু সেই সাথে এটাও যোগ করা হয়েছে যে—দলটি ব্যবসায়ী শ্রেণী, সামরিক বাহিনী আর রক্ষণশীলদের কাছে সবচে’ বেশি প্রিয়! 
 
শুধু কি তাই? জামাতে ইসলামিকে অনেকেই বিএনপির শুধু রাজনৈতিক বা কৌশলগত মিত্র বলেই ভেবে এসেছেন। অথচ বিএনপি তার দলীয় ওয়েবসাইটে এই দলটিকে দলীয় ভাবাদর্শের অংশ হিসেবেই প্রচার করছে। দেখুন—
 
It is more popular among the country's business class, military, and conservatives, and is credited with bringing socio-economic stability in the country.The party believes that Islam is an integral part of the socio-cultural life of Bangladesh, and favors Islamic principles, as well as cultural views together. This is particularly seen through its alliance with the Islamic party of Jamaat.
 
এরপর যতই দেখি, ততই অবাক হই। তারেক রহমানের ব্যক্তিগত ওয়েবসাইট থেকে শুরু করে ফেসবুক, উইকি সবখানেই  সামরিকতন্ত্র, কর্পোরেটতন্ত্র আর জামাত হলো দলীয় ভাবাদর্শের অংশ!
 
গণতন্ত্রে বিরোধীদলের ভুমিকা কত গুরুত্বপূর্ণ অথবা কেন সরকারী দলের একটি বিকল্প থাকা উচিত—তা আমরা সবাই জানি। কিন্তু গত তিন যুগ ধরে যারা এই দলটিকে ভালোবেসে সমর্থন দিয়ে এসেছেন, তারা কি সত্যিই সামরিকতন্ত্র, কর্পোরেটতন্ত্র আর জামাত-কেন্দ্রিক ভাবাদর্শের জন্যই এই সমর্থন দিয়েছেন? 
 
কী ভাবে এবং কী ভেবে দলটির এই ভাবাদর্শ লিখলো? কী ছিল তাদের মনে?
 
সরকারী দলের ব্যর্থতা বা দলীয় নেতাদের আচরনে সাধারনত সরকার বিরোধী একটা অস্থায়ী ভোট ব্যাংক তৈরি হয়, যারা প্রতি নির্বাচনে বিকল্প কাউকে ভোট দেবার জন্য খুঁজে থাকেন। এভাবেই গত দুই দশকে ক্ষমতার পালাবদল হয়েছে। কিন্তু, এই ভাবাদর্শ কি বিএনপি-র জন্য সহায় হবে? 


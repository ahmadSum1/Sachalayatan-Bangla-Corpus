সচল হাওয়া, সচল হওয়া



ফেসবুক সম্ভবত সচল হতে যাচ্ছে। 
বাংলাদেশ টেলিযোগাযোগ নিয়ন্ত্রন কমিশন (বিটিআরসি)-র নিরলস ও ঐকান্তিক প্রচেষ্টায় এবং বাংলাদেশের দুই ডজনেরও বেশি তথ্যপ্রযুক্তি বিশেষজ্ঞের মতামতের পরিপ্রক্ষিতে ফেসবুকের কুরুচিপূর্ণ অথবা বিতর্কিত পেজসমুহের বিষয়ে আপত্তি জানানোর পদ্ধতি আবিষ্কারের ফলে এই সম্ভাবনার দ্বার উন্মুক্ত হয়েছে। বিটিআরসি এই পদ্ধতি অবলম্বন করে গতকাল বিতর্কিত পেজসমুহের বিষয়ে প্রাথমিক ব্যবস্থা গ্রহন করেছে। 
দৈনিক ডেইলি স্টারের খবরে প্রকাশ, বিটিআরসি প্রথমে ফেসবুকের নিকট একটি পত্র প্রেরণ করে কোন সাড়া না পাওয়ায় দেশের ২৬ জন তথ্যপ্রযুক্তি বিশেষজ্ঞের সাথে বিষয়টি নিয়ে আলোচনা করে। এই ২৬ জন তথ্যপ্রযুক্তি বিশেষজ্ঞের সাথে পরামর্শের সময়েই বিটিআরসি এই বিষয়টি আবিষ্কারে সক্ষম হয়। 
পত্রিকাসূত্রে জানা যায়, এই ২৬ জন তথ্যপ্রযুক্তি বিশেষজ্ঞের সাথে আলোচনা করে বিটিআরসি আবিষ্কার করে যে ফেসবুকে "রিপোর্ট এ্যাবিউজ" নামে একটি লিংক আছে। এই আবিষ্কারের পরপরই বিটিআরসি ফেসবুকে লগইন করে আপত্তিকর পেজে গিয়ে "রিপোর্ট এ্যাবিউজ" লিংকটি ক্লিক করেছেন। আশা করা যাচ্ছে এই আবিষ্কারের ফলশ্রুতিতে শিঘ্রই ফেসবুক সচল হতে পারে।
ফেসবুক সচলের এই সম্ভাবনার খবর পাবার পর থেকেই ভাবছিলাম আজ দিনটা অন্যরকম। কেমন যেন সচল হাওয়া বইছে। এটা যে নেহায়েত আমার কুসংস্কারাচ্ছন্ন মনের অহেতুক ভাবনা না, তা প্রমান করার জন্যই যেন সচল প্রকাশ থেকে আজ পূর্ণাঙ্গ সদস্যপ্রাপ্তির খবর পেলাম 
আজ সচল হাওয়ার দিন।


ভাষা বিভ্রাট



১. আপনার মা আমার … 
২০০৩ এর জানুয়ারী মাসের ঘটনা। প্রথমবার অস্ট্রেলিয়ায় পড়তে আসবার সময় মালয়শিয়ার কুয়ালালামপুরে সারাদিনের ট্র্যানজিট ছিল। সাথের মুরুব্বি ভাইয়েরা বললো, চলো ট্যাক্সি ভাড়া করে শহরটা দেখি। আমি বললুম, তথাস্তু। ট্যাক্সি নেয়া হলো, আমি সামনে বসলাম। ট্যাক্সির ড্রাইভারের সাথে কুশল বিনিময়ের পর জানতে চাইলাম, তোমরা ধন্যবাদ দিতে হলে কী বলো? আমার ইচ্ছে ছিল, শহর দেখা শেষ হলে, ড্রাইভার ভাইকে তার নিজের ভাষায় ধন্যবাদ দিয়ে চমকে দিব (তখন ভাবিনি, নিজেই চমকে যাব)। 
: আমরা বলি “তেরি মাকাছে”
তেরি মাকাছে? আচ্ছা, লাইনটা মনে রাখতে হবে, কোন ভাবেই যেন ভুলে না যাই। পরিচিত কোন লাইনের সাথে মিলিয়ে নিলে যে কোন জিনিসই আমার মনে রাখতে সহজ হয়। তাই “তেরি মাকাছে”-র শব্দ বিশ্লেষন করতে বসলাম।
হিন্দিতে “তেরি” মানে তো তোর, “মা” মানে মা বা মাতা, আর কাছে মানে তো কাছেই। ব্যাস, হয়ে গেল। “তেরি মাকাছে” হলো “তোর মা কাছে”, এটা মনে রাখলেই হলো। 
যাই হোক, সারাদিন ঘুরে যখন ট্যাক্সির ড্রাইভার আমাদের নামিয়ে দিচ্ছিল, তখন হঠাৎ করেই তাকে ধন্যবাদ দেবার লাইনটা ভুলে গেলাম! ইশ্… কী যেন ছিল হিন্দির মতন লাইনটা? মনে পড়েছে… “তোর  মা কাছে” এটার হিন্দিই হলো মালয়শিয়ার ধন্যবাদ। 
আমি তখন মুখে একটা ধন্যবাদসূচক হাসি ঝুলিয়ে ড্রাইভারের দিকে হাতটা বাড়িয়ে দিয়ে বললাম-
“তেরি মা মেরি পাস”!
বলা মাত্রই সাথের বড় ভাই আমাকে একটানে আড়ালে নিয়ে গেল। “ওই মিয়া, এইটা কী কইলা? ওর মা তোমার কাছে, মানে কী? বিদেশে আইসা মাইর খাওয়াবা না-কি?” 
ততক্ষনে বুঝে গিয়েছি কী বলেছি আমি! ভাগ্য ভালো, ড্রাইভার আমার কথাটা ঠিক মত বুঝতে পারে নাই 
২. রাতের বেলা সময় চেয়েছিল যে মেয়েটি
অস্ট্রেলীয়দের কথা শুনলে বোঝা যায় ইংরেজী ভাষার আঞ্চলিক বিবর্তন কত ভয়াবহ হতে পারে। সাধারন ইংরেজী শব্দ-বাক্য-উচ্চারনের এমন সব আঞ্চলিক পরিবর্তন এরা করেছে যে খোদ ইংরেজদেরও ইংরেজী অভিধান লাগে অস্ট্রেলীয়দের ভাষা বুঝতে।
“গিডে মাইট” যে “Good Day Mate” এটা বুঝতেও আমার সময় লেগেছে।
যাই হোক, আসল গল্পে আসি। একরাতে ইউনির হলে এক পুরোন বড়ভাইর রুমে বসে বাঙালী ৫/৬ জন আড্ডা দিচ্ছি। তখন অনেক রাত, কিন্তু বাঙালী অভ্যেস, আড্ডা না দিলে বদহজম হয়! তাই নিয়ম করে চলে ‘আজাইরা প্যাচাল’।
এমন সময় হঠাৎ হন্তদন্ত হয়ে রুমে ঢুকলো এই সেমিস্টারে নতুন আসা রফিক (নামটা বদলে দিলাম মানহানি মামলার ভয়ে)
হাপাচ্ছে আর ঘামছে দরদর করে। বোঝা গেল সাংঘাতিক কিছু একটা ঘটেছে। আমাদের ঔৎসুক যখন চরমে, তখন রফিক একটু দম নিয়ে যা বললো, তা ওর নিজের ভাষায় মোটামুটি এরকম-
“আমি লাস্ট বাসের জন্য বসেছিলাম সিটির বাসস্ট্যান্ডে। ভাবলাম এত রাতে হেটে না এসে বাসেই আসি। এই রাতে আর কেউ ছিল না ওইখানে। এমন সময় কোত্থেকে যেন একটা ফিরিঙ্গী মেয়ে হাজির। আমি ভাবলাম, সেও বোধহয় বাসের জন্যই এসেছে। কিন্তু হঠাৎ দেখি সে আমার দিকে আসছে। আপনারা তো জানেন আমি এই গরমকালে স্বল্পবসনা মেয়েদের দিকে বেশি তাকাই না। তাই আমি নিচের দিকে তাকিয়ে রইলাম। এমন সময় ঘটলো ঘটনা। মেয়েটা আমার একদম কাছে এসে আস্তে করে বললো “তোমার কাছে কী একটু সময় আছে?” এই এত রাতে ফিরিঙ্গী একটা মেয়ে কোনো বদ উদ্দেশ্য ছাড়া পরপুরুষের সাথে সময় কাটাতে চায় বলেন? এই কুপ্রস্তাব শুনেই আমি ওয়াস্তাগফিরুল্লাহ বলে দিয়েছি এক দৌড়। আচ্ছা, আমার চেহারা দেখলে কী মনে হয় আমি ওইসব করি? আমার দেশে বউ-বাচ্চা আছে… ওয়াস্তাগফিরুল্লাহ… ওয়াস্তাগফিরুল্লাহ”
রফিকের কাহীনি শুনে রুমের অনেকের চেহারা দেখেই মনে হলো, তারা ভাবছে, ইশ, কেন যে আমি ছিলাম না বাসস্ট্যান্ডে এই গাধাটার বদলে… এমন একটা চান্স!
রুমের এক কোনে বসে এতক্ষন চুপচাপ শুনে যাচ্ছিলেন আজকের আড্ডার হোস্ট সেলিম ভাই। তিনি এখানে আছেন বেশ কিছুদিন। একটু কাশি দিয়ে তিনি বললেন-
: তোমারে ঠিক কী বলছে মেয়েটা, আবার বলো।
: বললাম না? আমার সাথে সময় কাটাতে চাইছে!
: ইংরেজীতে বলে নাই?
: হ! বলছে do you have time?
একথা শুনে সবাই হো হো করে হেসে উঠলাম। ওই মেয়ে আসলে সময় কাটাতে চায়নি, সময় জানতে চেয়েছে। Do you have time বলে অসিরা আসলে জানতে চায়- আপনার কাছে কী ঘড়ি আছে?! বুঝেন অবস্থা!
০৩. নামে কী-বা আসে যায়
ক্যানবেরাতে আসার পর প্রথম কয়েক মাস ইউনির একটা হলে থাকার সুবাদে আমার কিছু বিদেশি বন্ধু জুটলো। এরপর যখন আমার ‘পরিবার’ চলে এলো, তখন হল ছেড়ে দিয়ে একটা বাসা নিলাম। নতুন বাসা নেয়া আর স্ত্রী আসা উপলক্ষ্য একদিন সব বন্ধুদের দাওয়াত করলাম বাসায়। একে একে যখন সবাই চলে এলো, আমি সব বন্ধুদের পরিচিত করিয়ে দিতে লাগলাম আমার স্ত্রীর সাথে-  
:	এ হচ্ছে শীগে (ইংরেজী উচ্চারন She Gay!), ও জাপান থেকে এসেছে। ডান দিকে এর নাম  বাথওয়েল (bath well) এসেছে আফ্রিকা থেকে। মাঝে বসে আছে রিচার্ড…
ব্যাটা আমাকে থামিয়ে দিয়ে বললো “আমাকে ডিক নামে ডেকো”।
কী মুশকীল! কেন যে এরা ছেলেদের “ইয়ে” আর রিচার্ড নামের লোক উভয়কেই ডিক বলে!
যাই হোক, পরিচয় পর্ব চলতে থাকলো। 
: আর একদম ডান দিকে যে মেয়েটা স্কার্ফ মাথায় দিয়ে বসে আছে, ও এসেছে ইন্দোনেশিয়া থেকে। আমি সুকৌশলে ওর নামটা এড়িয়ে গেলাম।
কিন্তু সে তখন এসে আমার স্ত্রীকে আলিঙ্গন করে বললো, “আমাকে সবাই নুনু বলে ডাকে, তুমিও তাই ডেকো”। 
মনে মনে বললাম “হায়রে কপাল! এক দেশের বুলি, আরেক দেশের গালি!”


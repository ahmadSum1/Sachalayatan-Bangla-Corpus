কেইর্নস কান্ড ১: ট্যান্ডেম স্কাই-ডাইভিং



‘মরার আগে করতে হবে’ ধরনের যে তালিকাটা আছে আমার, তার বেশ উপরের দিকেই ছিল— স্কাই ডাইভিং, বাঞ্জি জাম্পিং আর স্কুবা ডাইভিং। অস্ট্রেলিয়ার কেইর্নস বেড়াতে গিয়ে এক অভিযানেই এ তিনটি করার সুযোগ হয়েছিল আর সে অভিজ্ঞতা নিয়েই এই লেখা। আজকের পর্ব ট্যান্ডেম স্কাই ডাইভিং।
একটা বাজেট এয়ারলাইন্স থেকে যখন মেলবোর্ণ-টু-কেইর্নসের টিকেট করেছিলাম, তখন সবচে’ সস্তার টিকেটটির শর্তই ছিল যে আমাকে সপ্তাহান্তের রাতে পৌছুতে হবে এবং সোমবার রাতে ফিরতে হবে। মাঝে মাত্র তিন দিন। তাও ভালো, কারন এর আগে জেট এয়ারের পাঁচ বছর পূর্তির পাঁচ সেন্টের টিকেট কাটতে গিয়ে মাত্র ৩৭ ঘন্টায় তাসমানিয়া দেখে ফিরতে হয়েছিল। সে অভিজ্ঞতা নিয়ে অন্যদিন লিখবো, আজ কেইর্নসেই থাকি।
পর্বতারোহন বা আকাশ ভ্রমণের সময় শরীরে বাতাসের চাপ অনেক কম থাকে, আবার স্কুবা ডাইভিং-এর সময় শরীরে পানির চাপ থাকে অনেক বেশি। একারনে এ দু’য়ের মধ্যে অন্তত: চব্বিশ ঘন্টার বিরতি রাখতে হয়। এটা 
অন্তর্জাল ঘেটে জেনে নিয়েছিলাম। তাই প্রথম দিন সকালে স্কাই ডাইভিং, বাঞ্জি জাম্পি, আর দ্বিতীয় দিন দুপুরে স্কুবা ডাইভিং করবো বলে বুকিং দিয়ে রাখলাম।  
প্যারাস্যুট দিয়ে স্কাই ডাইভিং এর একধরনের প্রাথমিক প্রশিক্ষণ হলো ট্যানডেম ডাইভিং, যেখানে একজন দক্ষ স্কাইডাইভার তার সামনে কোন সহ-ডাইভারকে বেল্ট দিয়ে বেধে নিয়ে ডাইভ দেন। প্যারাস্যুটের নিয়ন্ত্রন এখানে মূল ডাইভারের হাতে থাকে এবং নিজের জীবনটা অন্যের হাতে তুলে দিয়ে মোটামুটি ‘নিশ্চিন্তেই’ ডাইভটা উপভোগ করা যায়। 
সকাল আটটায় ডাইভিং এজেন্সির গাড়ি এসে হোটেল থেকে তুলে নিল। ওদের অফিসে পৌছে দেখলাম চোখে-মুখে উত্তেজনা নিয়ে আমার মতন আরো কয়েকজন হবু-জাম্পার হাজির। কাউন্টারে গিয়ে মূল্য তালিকাটা হাতে নিলাম—বিমান কতো উচ্চতায় নিয়ে তারপর ঝাপ দিতে চাই, তার উপর দাম নির্ভর করে। ঝাপ দেবার পর থেকে প্যারাসুট খোলার আগ পর্যন্ত তীব্রগতিতে (ঘন্টায় প্রায় ২০০ কিমি বেগে) নীচে পড়তে থাকাকে বলে "মুক্ত-পতন"। যত উপর থেকে ঝাপ দেয়া হবে, মুক্তপতনের সময় তত বেশি হবে। তালিকায় তাই উচ্চতা আর মুক্তপতনের সময়সহ দাম দেয়া আছে— ৯ হাজার ফুট, ২৮ সেকেন্ড মুক্তপতন = ২৫০ ডলার; ১১ হাজার ফুট, ৪০ সেকেন্ড মুক্তপতন = ৩১০ ডলার; আর ১৪ হাজার ফুট, ৬০ সেকেন্ড মুক্তপতন = ৩৩৪ ডলার। 
ভানুর কথা ভাবলাম, ‘দ্রিমুই য্রখন ত্রখন স্রবট্রাতেই দ্রিমু’, ঝাপ যখন দিবই তখন ১৪ হাজার ফুট থেকেই দেই— এমনতো নয় যে কোন দুর্ঘটনা ঘটলে ৯ হাজার ফুট থেকে নিচে পড়লে একটু কম ‘ব্যাথা’ পাবো। সাথে একটা ছবি তোলার প্যাকেজও নিয়ে নিলাম—আরো শ’দুয়েক ডলার বের হয়ে গেল পকেট থেকে। 
কাউন্টারের মেয়েটা ‘আমার মৃত্যুর জন্য কেউ দায়ী নয়’ ধরনের একটা ছাপানো পত্র ধরিয়ে দিয়ে বললো, ‘এটাতে তোমার আর অন্য একজন স্বাক্ষীর স্বাক্ষর লাগবে’। কী মুশকিল, এখানে স্বাক্ষী পাবো কোথায়? আমিতো আর কাজি অফিসে বিয়ে করতে আসিনি যে সাথে করে স্বাক্ষী নিয়ে আসবো। কাগজটা হাতে নিয়ে যখন ভাবছি, তখন পাশ থেকে এক হবু-জাম্পার এগিয়ে এলো—
‘হাই… আমি তোমার স্বাক্ষী হতে পারি, যদি তুমি আমার স্বাক্ষী হতে রাজী হও’।
ব্যস হয়ে গেল। 
এরপর একজন প্রশিক্ষক এসে সবাইকে ট্যানডেম জাম্পিংয়ের মূল বিষয়গুলো বুঝিয়ে দিল—টাইট করে কেডস পরতে হবে যেন আকাশ-পতনের সময় তা খুলে না পরে; চশমা-চেন-মানিব্যাগ যে কোন কিছুই বাতাসের তীব্রতায় খুলে যেতে পারে অথবা জাম্পারকেই আহত করতে পারে; এমনকি শার্টের শক্ত কলারও বাতাসের কম্পনে গলায় ক্ষতের সৃষ্টি করতে পারে, ইত্যাদি ইত্যাদি। ব্রিফিং শেষে মানিব্যাগ-সানগ্লাস সবকিছু কাউন্টারে জমা রেখে আমরা এয়ারপোর্টের উদ্দেশ্যে রওনা হলাম।
একটা ছোট্ট সেসনা ক্যারাভ্যান অপেক্ষা করছিল আমাদের জন্য—স্কাই ডাইভিংয় আর প্রশিক্ষণের জন্য বেশ জনপ্রিয় এই বিমানটি। সেখানে ট্যানডেম মাস্টার (যার সাথে আমি ডাইভ দিব) জেরমি আর ফটোগ্রাফার জেকোর সাথে পরিচিত হলাম। কিছুক্ষণ পরই সবাইকে নিয়ে উড়াল দিল ছোট্ট বিমানটি। 
কেইর্নসের চিরহরিৎ বন, আবাদিজমি, প্রশান্ত মহাসাগরের সৈকত আর গ্রেট ব্যারিয়ার রিফকে নিচে ফেলে ছোট্ট সেসনাটি উড়তে থাকলো আমাদের নিয়ে। নার্ভাসনেসকে কাছে ভীড়তে না দেবার সবচে’ ভালো উপায় হচ্ছে ভালো কিছু নিয়ে ভাবা। কোথায় যেন পড়েছি, মুক্ত-পতনের সময় নাকি নিজেকে পাখি পাখি মনে হয়, নীচে নামার সময় নাকি হাত দিয়ে মেঘ ছুয়ে ছুয়ে নামা যায়—এইসব ভাবতে থাকলাম। এরমধ্যেই জেরমি তার নিজের বেল্টের সাথে আমার বেল্টটি আটকে নিল। আমি জেরমির থেকে একটু সরে যাবার চেষ্টা করে দেখে নিলাম ঠিক মতন বাধা হয়েছে কিনা। দেখে জেরমি হেসে ফেললো, বললো-ভয় নেই, ঠিক মতই বাধা আছে। আমি হেসে বললাম—শিওর হয়ে নিলাম আরকি।
দেখতে দেখতে বিমানটি ১৪ হাজার ফুট উচ্চতায় পৌছে গেল। এবার ঝাপ দেবার পালা। 
বিমানের স্বচ্ছ স্লাইডিং দরজাটি উপরে তুলে দিয়ে প্রথমেই দু’জন জাম্পার পা ঝুলিয়ে বসলো—তারপর মূহুর্তেই নাই হয়ে গেল। জেরমি আমাকে ইশারা করলো দরজার দিকে এগিয়ে যেতে। দুজনে একইসাথে গিয়ে বসলাম দরজার কাছে, আমি সামনে, জেরমি পেছনে। দুই পা ঝুলিয়ে দিয়ে বসলাম বিমানের দরজায়। জেরমি আগেই বলেছিল—তুমি চাইলে শেষ মূহূর্তেও সীদ্ধান্ত বদল করতে পারো, পুরোটাই তোমার ইচ্ছে। 
কিন্তু পা ঝুলিয়ে বসে যখন নিচের দিকে তাকালাম, তখন হার্টবিট একটু বেড়ে গেলও, বাদ দেবার কথা মনে আসলো না। আমাদের পাশ দিয়ে জ্যাকো বের হয়েই বিমানের দরজা ধরে বাইরে ঝুলে রইলো কিছুক্ষন—ছবি তুলছে। জেরমিকে ইশারা করলাম সব ঠিক আছে। ব্যাস— সামনের দিকে ঝুকে নেমে গেলাম বিমান থাকে। 
বাংলায় খাবিখাওয়া বলতে ঠিক কী বোঝায় কে জানে, কিন্তু প্রথম পাঁচ-সাত সেকেন্ড মনে হলো প্রচন্ড বাতাসে নি:শ্বাস বন্ধ হয়ে আসছে। কিন্তু ঐ পর্যন্তই। ভারসাম্য ফিরে আসতেই সব ঠিক হয়ে এলো। অদ্ভুত এক অনুভুতি ভর করলো দেহে। 

আগে যখন টিভিতে প্যারাস্যুট জাম্পের ভিডিও দেখতাম, যখন দেখতাম একাধিক লোক হাতে হাত ধরে শুন্যেই বিভিন্ন রকম আকৃতি তৈরি করছে, তখন মনে হতো মানুষগুলো যেন আসলেই শুন্যে ভাসছে—নীচে পড়ছে না। আমি জানতাম না যে তারা ঘন্টায় প্রায় ২০০ কিমি বেগে নিচের দিকে পড়ছে, কিন্তু সেই পতনের সময় টুকুই মনে হয় যেন তারা শুন্যে ভাসছে। আশে পাশে কোন স্থির বস্তু না থাকায়, পতনের বিষয়টা ঠিক ধরা পরে না।
নিজের বেলাতেও ঠিক একই ঘটনা ঘটলো—মনে হতে লাগলো আমি যেন শুণ্যে ভেসে আছি—সে এক অদ্ভুত অনুভুতি। বাতাসের তীব্র চাপ টের পাওয়া গেলেও, চোখে রাবার ব্যান্ড দিয়ে লাগানো হালকা প্লাস্টিকের একটা স্বচ্ছ চশমা থাকায় দেখতে অসুবিধা হচ্ছে না। জ্যাকোকে দেখলাম আমাদের আশ-পাশ দিয়েই উড়ছে আর ছবি তুলছে। দেখতে দেখতে অনেক নীচের মেঘ কাছে চলে আসতে লাগলো। মনে হচ্ছিল আমি গুগলআর্থের মধ্যে ঢুকে পড়ে জুম করে করে পৃথিবীর কাছে চলে আসছি। প্রায় একমিনিটের স্বর্গানুভূতির পর জেরমি প্যারাস্যুট খুলে দিল। মনে হলো হঠাৎ কেউ যেন হ্যাচকা টান দিয়ে টেনে তুললো এই পতন থেকে।
প্যারাস্যুট খোলার পর নীচে নামতে প্রায় ৫ থাকে ৭ মিনিট সময় লাগে। এই সময়টুকু আরেক আনন্দের—চারদিক দেখার অনেক সময় পাওয়া যায়, পৃথিবীটা ক্রমেই নিকটে আসতে থাকে, আর নিচের দিকে তাকালে মনে হয়, শুন্যে ঝুলে আছি (ভেসে নয়)। জেরমি বললো—তোমার যখন ভয় লাগছে না, তখন একটা রোলার-কোস্টার রাইড দেই, দেখবে? আমি বললাম-ঠিক আছে।
অমনি সে প্যারাস্যুটটাকে ডান-বায়ে দোলাতে শুরু করলো—নিশ্চিত ভাবেই যে কোন রোলার-কোস্টার রাইডকে হার মানাবে সেটা।
দেখতে দেখতেই পা ছুলো মাটিতে। মনে হলো একটা ঘোর থেকে জেগে উঠলাম। একে একে সবাই নেমে এলো মাটিতে। 
“কেমন লাগলো?”
তাকিয়ে দেখলাম, ড্যানিশ যে মেয়েটা আমার স্বাক্ষী হয়েছিল। আমি বললাম, “ঠিক বুঝতে পারছি না কী হলো! আমার সম্ভবত ঘোর কাটতে একটু দেরি হচ্ছে। তোমার?”
“আমার এমন ফিলিংস আগেও হয়েছে।”
“তুমি আগে করোছো স্কাই ডাইভিং?”, আমি জানতে চাইলাম।
“নাহ!”
“তাহলে”?
সে একটা অর্থপূর্ণ হাসি দিয়ে বললো— “এই যে এতো পরিকল্পনা ছিল আজকের দিনকে ঘিরে, এতো প্রত্যাশা, কেমন হবে, কীভাবে হবে, কেমন লাগবে— আর তারপর যখন হলো, মাত্র কয়েক মিনিটেই শেষ! আর এখন বসে বসে ভাবো— কী হলো, কীভাবে হলো, কেমন লাগলো! স্কাই ডাইভিং ছাড়াও তো এমন ফিলিংস হয়, তাই না?”
আমি মাথা চুলকে বাসের দিকে রওনা হলাম, এখন অন্য কিছু মাথায় ঢুকছে না। শুধু ভাবছি গত কয়েক মিনিট কী হলো, কীভাবে হলো, কেমন লাগলো!
[আগামী পর্ব: বাঞ্জি জাম্পিং আর স্কুবা ডাইভিং]


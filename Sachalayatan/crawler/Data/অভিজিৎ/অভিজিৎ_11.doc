মুক্তান্বেষার নতুন সংখ্যা বেরুলো।




যারা আমার মতন বেকুব প্রজাতির প্রানী - হিমু প্রদত্ত মাগজিক vs. শারীরিক হাইপারবলিক কার্ভ যাদের ফিট করে না একেবারেই - না চেহারায় - না আক্কেলে - তাদের অনেকেই হয়ত বিগত শতকের বিশের দশকে 'শিখা গোষ্ঠি'র কথা মনে করে এখনো তৃপ্ত হয়ে ওঠেন অকারণেই। ১৯২৬ সালে ঢাকা বিশ্ববিদ্যালয়ের কিছু খ্যাপাটে তরুন - আবুল হুসেন, কাজী আবদুল ওদুদ, কাজী আনোয়ারুল কাদির, কাজী মোতাহার হোসেন, মোতাহার হোসেন চৌধুরী, আবদুল কাদির, আবুল ফজল আরো  কয়ডা তার ছেড়া  ফাজিল পোলাপাইন মিল্লা- ঢাকা শহরে 'বুদ্ধির মুক্তি আন্দোলন' গড়ে তুলেছিলেন। তাদের বার্ষিক মুখপত্র 'শিখা' প্রকাশিত হয় ১৯২৭ সালে। 'শিখা'র মাত্র পাঁচটি সংখ্যা প্রকাশিত হতে পেরেছিলো। কিন্তু স্বল্পকালীন আত্মপ্রকাশের মধ্যে দিয়েই 'শিখা' নামটি অত্যন্ত উজ্জ্বল হয়ে উঠেছিল সাহিত্য সমাজে। এই পত্রিকাটি সে সময় হয়ে উঠেছিল পূর্ববাংলার শাস্ত্র, প্রথা, আনুগত্য আর অন্ধকার ভেদ করা এক উজ্জ্বল আলোক বর্তিকা, যাকে কেন্দ্র করে গড়ে উঠেছিল চিন্তার নবজাগরণ। যাদের শ্লোগান ছিল - 
জ্ঞান যেখানে সীমাবদ্ধ
যুক্তি যেখানে আরষ্ট
মুক্তি সেখানে অসম্ভব।
এই 'ক্ষণজন্মা' শিখাগোষ্ঠির কথা স্মরণ করে, কিংবা বলা যায় একই ধরনের প্রেরণায় উদ্দীপ্ত হয়ে আমরাও গতবছর ঢাকা থেকে বের করি 'মুক্তান্বেষা' নামের একটি পত্রিকা -অনেকটা শখের বশেই।  ভেবেছিলাম - এই ঘোর আকালের দিনে জনা দুই বিরল প্রজাতীর প্রানীও যদি আমাদের ম্যাগাজিনটা হাতায় দ্যাখে ধন্য হয়ে যাই। কিন্তু আমাদের অবাক করে দিয়ে ২০০৭ সালের  জুলাই মাসে  মুক্তান্বেষার প্রথম বর্ষ, প্রথম সংখ্যা প্রকাশিত হওয়ার কয়েক দিনের মধ্যেই এর প্রথম সংস্করণ নিঃশেষিত হয়ে যায় ।  তার পর এ বছরের জানুয়ারী মাসে বেরোয় ২য় সংখ্যা।  সেটিও বেশ ভালই পাঠকপ্রিয়তা পায়।  এমাসে পত্রিকাটির তৃতীয় সংখ্যা বেরিয়েছে।  সচলায়তনে ব্লগ করেন - এমন বেশ ক'জন ব্লগার বিভিন্ন সংখ্যায় তাদের লেখা দিয়েছেন।  এ সংখ্যাটিতেও আমি বিপ্লব রহমানের (তার নামের বানানটি দুর্ভাগ্যজনকভাবে ভুল ছাপা হয়েছে - এজন্য ক্ষমাপ্রার্থী) একটি লেখা দেখছি কল্পণা চাকমাকে নিয়ে।  আনোয়ার সাদাত শিমুলেরও একটি ছোটগল্প ছিলো বোধ হয় প্রথম সংখ্যায়। দীক্ষক দ্রাবিড়ের আগের সংখ্যার একটি লেখা নিয়ে বিতর্কের রেশ যে এখনো চলছে  এবারকারের সম্পাদকীয় পড়লেই বোঝা যায়।





'মুক্তান্বেষার তৃতীয় সংখ্যা (২য় বর্ষ ১ম সংখ্যা)' 



না 'শিখা গোষ্ঠি' আমরা হতে পারি নি, সে যোগ্যতা আমাদের নেই। কিন্তু আবদুল ওদুদ, কাজী আনোয়ারুল কাদির, কাজী মোতাহার হোসেনদের দেদীপ্যমান শিখা যে আলোর নির্যাস ছড়িয়েছিল একসময়  চারপাশে - সেই আলোর মশালটুকু বহন করার দায়িত্ব তো নিতে হবে কাউকে না কাউকে, তাই না? 
আমি নিজে পত্রিকাটির সাথে সেভাবে সরাসরি জড়িত নই, বিদেশ বিভুইয়ে পড়ে থেকে তা সম্ভবও নয় বোধ হয়। তারপরও ঢাকার সাহসী সহযোদ্ধারা আমাদের যে এই প্রায় অসম্ভব প্রজেক্টকে সফল করে তুলেছেন, সেটাই আমার পরম পাওয়া। বাংলাদেশের যা দিনকাল - এধরণের পত্রিকা ধারাবাহিকভাবে বের করে যাওয়া কতটা ঝঞ্ঝাময় - তা শুভানুধ্যায়ীরা কল্পণা করতে পারেন নিশ্চয়।  তারপরও পত্রিকাটি যদি কারো ভালোলাগে, কিংবা মনোযোগ আকর্ষন করে সেইটাই হবে এ মুহূর্তে আমাদের সার্থকতা।   এক্ষেত্রে পাঠকদের মতামত কামনা করছি, তা সে ফুল চন্দন কিংবা ইস্টক নিক্ষেপ - যাই হোক না কেন!
কার তাতে কী, কার তাতে কী
আমরা যদি এই আকালেও স্বপ্ন দেখি ...।
ম্যাগাজিনিটি অনলাইনে পড়তে ক্লিক করুন এখানে -





'মুক্তান্বেষার তৃতীয় সংখ্যা (২য় বর্ষ ১ম সংখ্যা)' 



(এই লিঙ্কটি দেখবার জন্য এক্রোব্যাট রীডার প্রয়োজন হবে; যদি ফন্ট ঠিকমত দেখা না যায়, তবে  সুতনী  ফন্ট ডাউনলোড(১ |২  | ৩ | ৪ )
করে ইন্সটল নিন)। 
আর যারা হার্ডকপি চান - আজিজ সুপার মার্কেটে খোঁজ লাগাতে পারেন। 


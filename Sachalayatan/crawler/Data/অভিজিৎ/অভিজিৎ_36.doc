অসম্ভবের বিজ্ঞান (৩য় পর্ব) - আপনিও হতে পারেন একজন জুলভার্ণ



২য় পর্বের পর...
টেলিপোর্টেশন বা সময়পরিভ্রমণের মত 'অসম্ভবের বিজ্ঞানের' আলোচনা এ পর্বে না হয় বাদ থাকুক - আপনাদের যদি বলা হয় আগামি ২৫ বা ৩০ বছরের মধ্যে যে সমস্ত প্রযুক্তিকে চোখের সামনে ঘটতে দেখবেন বলে মনে করছেন তার একটা তালিকা বানাতে, আপনি কি বানাতে পারবেন?  তৈরি করতে পারবেন  -'অসম্ভভবের প্রযুক্তির' সম্ভাব্যতার একটা 'ঝাকাস তালিকা'? অনেক সংগঠন কিন্তু আছে যারা এ নিয়েই নিরন্তর কাজ করেন। আজকের জ্ঞান বিজ্ঞান এবং প্রযুক্তির অগ্রগতি এবং অবস্থানের সাপেক্ষে তারা মানুষকে একটা ধারনা দিতে চেষ্টা করেন যে, আগামী কয়েক দশকে মানব সভ্যতা কোথায় পৌছুঁতে পারে।  এমনি একটি সংগঠন হল  'ওয়ার্ল্ড ফিউচার সোসাইটি'। তাদের দেওয়া ভবিষ্যদ্বানীগুলো অনেকটা এরকম-

আসুননা, আমরাও আমাদের চিন্তা থেকে এরকম একটা 'টপ টেন' তালিকা করার চেষ্টা করি।  তালিকাটা কি অনেকটা আমার করা নীচের লিস্টির মত দেখাবে?
১।  ইন্টারনেট হয়ে উঠবে যোগাযোগের অনেকটাই মূল এবং জনপ্রিয় মাধ্যম।  ওয়েবসাইট গুলো হয়ে উঠবে  সচলায়তনের মত অনেক বেশী ইন্টার-এক্টিভ।  নিউজপেপারের ‘স্ট্যাটিক পেজ’ গুলো ব্লগের মত ডায়নামিক হয়ে উঠবে, যার ছোঁয়া এখনই বেশ টের পাওয়া যাচ্ছে।   হয়ত ভবিষ্যতে এর সাথে যুক্ত হবে ভিডিও কনফেরেন্সিংও।  থাকবে নিউজপেপারের কলামিস্টের সাথে সরাসরি ভার্চুয়াল যোগাযোগের ব্যবস্থা।  অনেকের জীবন হয়ে উঠবে অনেকটাই 'ভার্চুয়াল'। তাদের 'সাইবার বন্ধু'র সংখ্যা  সত্যিকার চেনা জানা বন্ধুদের  সংখ্যাকে অতিক্রম করে যাবে। 
তবে ইন্টারনেট জনপ্রিয় হবার সাথে সাথে আইডেন্টিটি চুরি সহ অন্যান্য আন্তর্জালিক অপরাধও পাল্লা দিয়ে আরো বাড়বে। 
২।  টিভি এবং সিনেমা হলগুলো হয়ে উঠবে থ্রিডি (জার্ণি টু দ্য সেন্টার অব দি আর্থের ত্রিডি ভার্শন দেখেছেন নাকি মুভি হলে?)। 
৩। ২০৩০ সালের মধ্যে পৃথিবীর ৮০ ভাগ এলাকায় বিদ্যুৎ পৌঁছে যাবে।  
তেলের উপর অব্যাহত চাপ কমানোর চেষ্টা থেকে নবায়নযোগ্য শক্তির উপর গবেষণা বাড়বে। খনিজ তেলের  বিকল্প হিসেবে  অন্য কোন শক্তি যানবাহনের ক্ষেত্রে ব্যবহার করার চিন্তা অব্যাহত থাকবে। হাইব্রিড গাড়ির ব্যবহার বাড়বে, যতদিন পর্যন্ত না চূড়ান্ত বিকল্প কিছু খুঁজে পাওয়া যায়।
৪। 'চেতনা সম্পন্ন যন্ত্র' (self-aware machine) ছোট স্কেলে হলেও হয়ত বাজারে চলে আসবে, আগামী শতকের মাঝামাঝি সময়ের মধ্যে। রবোটিক্স, কৃত্রিম বুদ্ধিমত্তা এবং কম্পিউটার নিয়ে অব্যাহত গবেষণা অদূর ভবিষ্যতে উন্মোচন করবে আর্থার সি ক্লার্কের সেই Hal 9000 তৈরির দুয়ার।  
৪।  গুগলের মত সার্চ ইঞ্জিনগুলো আগামী ২৫ বছরের মধ্যে হয়ে উঠবে অনেক বেশী মানব সদৃশ (Human like)। এ সমস্ত কৃত্রিম বুদ্ধিমত্তা নির্ভর (AI-based) সার্চ ইঞ্জিনগুলো অনেকটা মানুষের মতই প্রশ্ন শুনে এবং এর উত্তর দিয়ে  সাহায্য করবে। 
৫।  'জেনেটিক থেরাপী' চিকিৎসাক্ষেত্রে বিপ্লব নিয়ে আসবে।  যে বংশগত বিভিন্ন রোগ ঔযধ প্রয়োগে এতদিন নিয়ন্ত্রণ করা যাচ্ছিল না, (মানুষের জিনোমের উপর চিকিৎসকদের জ্ঞান বৃদ্ধির প্রেক্ষিতে)  সেগুলো জেনেটিক কোড বদলে দিয়ে নিরাময় করা সম্ভব হবে। হৃদরোগ, ডায়াবেটিস কিংবা ক্যান্সার চিকিৎসায় নতুন দিগন্ত সূচিত হবে, এবং এগুলোর চিকিৎসা হয়ে উঠবে অনেক নিরাপদ। 
কিন্তু এ ধরনের জিনগত চিকিৎসা চালুর  কারণে মানুষের ভয় এবং উৎকন্ঠাও পাল্লা দিয়ে বাড়বে। কারণ অনেকেই নিজের ডিএনএর বিন্যাস পালটে দিয়ে চেহারা এবং দেহের গঠণ অনেক আকর্ষনীয় করে তুলতে চাইবে, কেউ বা অর্জন করে চাইবে  লাইটনিং বোল্টের মত ক্ষিপ্রতা, অথবা উত্তোরণ ঘটাতে চাইবে নিজের বুদ্ধিমত্তার।  কোন্ টি করা নৈতিক আর কোনটি অনৈতিক – এ নিয়ে আদর্শিক দ্বন্দ্ব বাড়বে। রাষ্ট্র হয়ত চেষ্টা করবে একটা নিয়মে গবেষক এবং চিকিৎসকদের বেধে রাখতে।
৬। সিন্থেটিক রক্ত এবং  গবেষণাগারে কৃত্রিমভাবে তৈরী বিভিন্ন অংগ-প্রত্যংগ ক্রমশঃ জনপ্রিয় হয়ে উঠবে চিকিৎসাক্ষেত্রে এবং প্রযুক্ত হবে মুমূর্ষু রোগীদের বাঁচানোর ক্ষেত্রে। 
৭। ভবিষ্যতের বইগুলো সেলফোনে শোনা যাবে, কিংবা এর টেক্সট সেলফোনে ডাউনলোড করা যাবে। 
৮।  যানজট সমাধানের জন্য ‘ফ্লাইং কার’গুলো শেষ পর্যন্ত বাজারে আসবে। জামে পড়লেই সেগুলো আকাশ পথে উড়াল দিয়ে গন্তব্যে পৌঁছুবে। এতে সময় এবং শক্তি দুই-ই বাঁচবে।   তবে তাদের চলাচলের জন্য রাষ্ট্র এবং সরকারকে দিতে হবে নতুন নীতিমালা। 
৯। সনাতন স্কুল-কলেজের শিক্ষাগুলোর জনপ্রিয়তায় ঘাটতি শুরু হবে।  অনলাইন শিক্ষা পদ্ধতিগুলো আরো আকর্ষনীয় হয়ে উঠবে। স্কুল লাইব্রেরি গুলোও হয়ত হবে ভার্চুয়াল।  Avatar জাতীয় কোন ভার্চুয়াল শিক্ষক ছাত্রদের গাইড করবে নিপুন দক্ষতায়!
১০।  মানববিধ্বংসী অস্ত্র নিউক বোমা, জৈবঅস্ত্র ইত্যাদি টেরোরিস্টদের হাতে সহজলভ্য হয়ে উঠতে পারে। খুব বেশি কষ্ট করে সংগ্রহ না করে হয়ত নিজেরাই তা বানিয়ে নিয়ে পারবে, সে সমস্ত টেকনোলজি চলে যেতে পারে টেরোরিস্টদের হাতে।   জিনোমিক্স, ন্যানোটেকনোলজি এবং মাইক্রোসায়েন্সের উন্নতির পাশাপাশি এদের অপব্যাবহারও বাড়বে, বাড়বে বায়ো-ভায়োলেন্সের আশংকাও। অবশ্য  রাষ্ট্রের প্রতিরক্ষাও হয়ে উঠবে পাল্লা দিয়ে আধুনিক। 

তালিকাটা তো আরো বাড়ানো যায় নিঃসন্দেহে ...।
আপনারাও এতে অংশ নিন না! আপনি যে যে প্রযুক্তিগুলোকে অদূরভবিষ্যতে চোখের সামনে কিংবা কল্পণায় ঘটতে দেখতে চান - তার একটা তালিকা করে ফেলুন চটপট।  হয়ত আপনিও হতে পারেন ভবিষ্যতের জুলভার্ণ কিংবা আর্থার সি ক্লার্ক!  কে জানে!
চলবে...


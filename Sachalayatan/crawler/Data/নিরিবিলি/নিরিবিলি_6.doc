ছোট্ট বেলার শত রংকরা মুখ



আজকাল ছোট বেলায় ফিরে যেতে খুব ইচ্ছা করে। খুব মনে পড়ে নানুবাড়িতে কাটানো ছুটির দিনগুলো। ক্লাস শেষ করে বাসায় পা রাখার সাথে সাথে মন খারাপ হয়েযায়। এরকম একা হয়ে যেতে হবে কোনদিন ভাবি নি। মানুষের ছোট বেলার বন্ধু হয় পাশের বাড়ির সখিনা...আমার বন্ধু ছিল ডজন খানেক মামা আর খালা। সবার চেহারা একবার করে ভেসে উঠছে... 
আমাদের বাসার সবাই আব্বুকে যমের মতো ভয় পেতো। ছোটরা ভয়ে জড়সড় থাকতো,বড়রাও সহজে আব্বুর মুখের উপর কথা বলতো না। দাদাভাই সবসময় আব্বুর কাছ থেকে দূরে থাকতেন ধমক খাওয়ার ভয়ে। আমাদের বাসায় চৈতালের যতো জিনিস সব নিষিদ্ধ ছিলো। একমাত্র টেলিভিশনটাও শুধু আব্বু খবর দেখার জন্য ব্যবহার করতো। কারন আব্বু টিভিটার বিশেষ বোরখা ব্যবস্থা রেখেছিলেন। দুইদিক থেকে টানা দরজার মাঝে একখানা তালা ঝুলানো থাকতো। ততদিন পর্যন্ত ওই টিভিটা রহস্য
ছিল যতদিন মামা এর বিকল্প ব্যবস্থা আবিষ্কার করতে পারে নি। টিভির বাক্সের সামনে তালা তাতে কি পেছন দিয়ে তো খোলা যায়। টিভিটা বাক্সের পেছন দিয়ে ঢুকিয়ে সামনে তালা মেরে রাখতো। তাই আমার আব্বাজানের প্ল্যানটা ফেল খেলো আব্বু জানতেও পারলো না। 
এখন শত চ্যানেল প্ল্যান ছাড়াই ফেল খায়...দেখতে ইচ্ছা করে না।
আমি তখন ক্লাস টু তে পড়ি আব্বু একটা ভি সি পি কিনে আলমারিতে তালা দিয়েছেন। তখন বাংলা সিনেমা দেখার একটা হিড়িক ছিল বাসায়। সালমান শাহ,মৌসুমীর সব কয়টা সুপার হিট সিনেমা দেখে শেষ করেছিলাম। আমাদের সেই ঐতিহাসিক ভিসিপিতে ইতিহাস করে সিনেমা দেখতে হতো। আধা ঘন্টা পর পর টিভি ঝির ঝির করা শুরু করতো আর আমরা সাদা কাগজ দিয়ে হেড পরিস্কার করতে করতে দুই ঘন্টার সিনামা চার ঘন্টায় দেখে শেষ করতাম। আব্বু আসার আওয়াজ পেলে যে যেখানে পারতো ছুটে পালাতো। আমার আর বাবলু মামার দায়িত্ব থাকতো ভিসিপি টাকে উতকৃষ্ট জায়গায় লুকানো। 
আমরা কোন জায়গা খুঁজে না পেলে রান্না ঘরের সেলফে লুকাতাম। আর ইয়া নাফ্‌সি ইয়া নাফ্‌সি করতাম...আল্লা আব্বু যেন আজকে রান্নাঘরে না যায়।
বাবলু মামার হাত ধরে প্রথম আমি হাঁটতে শিখেছি,মামার গল্প শুনতে শুনতে খেতে শিখেছি। মামা গানের তালে তালে গল্প শোনাতো।-এক দেশে ছিল এক বাদশা...বাদশার ছিল এক বেগম...এক
ফুটফুটে শাহাজাদা ছিল তাদের...। মোহিত আমি মামার গল্পের তালে তালে ঝর্ণা মনির মাখা ভাত খেয়ে শেষ করতাম। ক্লাস টুতে যখন পড়ি তখনই ঝর্ণা মনির বিয়ে হয়ে যায়। বিয়ের গাড়িটা যখন বাড়ির সীমানা পার হচ্ছিল তখন বুঝলাম মনি অনেক দূরে চলে যাচ্ছে। গাড়ির পেছন পেছন কত দূর গিয়েছিলাম মনে নেই। 
এখন সময় পেলেই মনির বাসায় যাই অনেক গল্প করি মহুয়া আর মাহিন অবাক
হয়ে আমাদের গল্প শুনে। ওদের জীবন চার দেয়ালে বন্দি আমাদের গল্প ওদের কাছে গল্পই মনে হবে। 
এখনও আম্মু বিকালে শুটকির ভর্তা আর চাপটি বানায়...এখনও নানুবাড়ি থেকে ভুড়ি ভুড়ি আম পাঠায়...এখনও বৃষ্টি পড়ে আগের মতো।কিন্তু একা একা আমের ভর্তা খেতে ভাল লাগে না।একা বৃষ্টিতেও ভিজতে ইচ্ছে করে না। 
দাদুর কোলে বসে টুনটুনির গল্প শুনতে ইচ্ছা করে। আর ইচ্ছা করে মুগ্ধ হয়ে নানুর মুখের দিকে তাকিয়ে থেকে নানাভাইয়ের শিকার করার গল্প শুনতে। কিভাবে হরিণ শিকার করে চামড়া নিয়ে আসতেন...কিভাবে কাটা না ছাড়িয়ে আস্ত ইলিশ মাছ খেয়ে ফেলতেন...। 
আমি নানাভাইয়ের খুব ভক্ত হয়ে
গিয়েছিলাম। একটা মানুষ কিভাবে সবার কাছে সমান প্রিয় হতে পারে? মনে প্রশ্নটা আজও জাগে। নানা ভাইয়ের সাথে ছবিতেই পরিচয়,ছবিতেই কথা। আম্মু নিজেও বেশী কিছু মনে করতে পারে না নানাভাইকে।
একঘন্টার জন্য ইলেক্ট্রিসিটি চলে গেলে সেই এক ঘন্টাও কাটতে চায় না এখন। বারান্দার গ্রিল ঘেঁষে একা একা বাতাস খাই আর ভাবতে থাকি মেলা করে গান গাওয়ার দিন মনে হয় আর আসবে না। 
অপেক্ষায় থাকতাম কখন ইলেক্ট্রিসিটি যাবে আর মেলা করে গান হবে...আমি ছন্দ ভুল করবো আর খালামনি চটাস করে একটা আচম্‌কা থাবড়া দিয়ে বলবে- না পারলে চুপ করে থাকবি উল্টাপাল্টা করবি না। আজকে অনেক দিন পর দুই বোন ঝগড়া করলাম। ঝগড়া করারও সময় নেই কারো।
কি করবো বুঝে পাই না...             


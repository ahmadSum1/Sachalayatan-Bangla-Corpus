ব্লগার মানেই নাস্তিক নয়



ব্লগ কী জিনিষ চিনিস ব্যাটা? ব্লগে কী হয় জানিস?
গাধার মত বললে কথা সবাই হাসে মানিস?
ব্লগার কারা? কাজ কী তাদের? বিন্দুমাত্র তোদের
নেই ধারণা; অজ্ঞ থেকেই পথ আগলাস ওদের!
ব্লগে সবাই লিখতে পারে নেই কোন তার বাধা
হোক সে মানুষ কিম্বা ছাগু কিম্বা গরু-গাধা।
মত প্রকাশের স্বাধীনতার এক মাধ্যম এটা
ব্লগার মানেই নাস্তিক নয় শোন মুর্খের ব্যাটা।
যার যার মত প্রকাশ করে ব্লগে যে যার মত
মন্দ-ভাল হাজার লেখা আসছে অবিরত।
কেউবা লিখছে গল্প-ছড়া কেউ আবার প্রবন্ধ
লাগছে কারো ভাল যা তা লাগছে কারো মন্দ।
মন্দ যেটা লাগছে তোদের যুক্তি দিয়ে বোঝা
জবরদস্তি চাপিয়ে দেওয়া নয়তো এখন সোজা!
ব্লগার শুধু ঢাকাতে নয় আছে পুরো দেশে
না যদি চাস বুঝতে সেটা পস্তাবি ঠিক শেষে।
কারো চালের হোসনে গুটি, কপটতা থামা
নয় জাগরণ-মঞ্চ তোদের ঘষবে মুখে ঝামা।
জাগরণের মঞ্চে ব্লগার আম জনতার সাথে
ধর্ষক আর খুনীর ফাঁসি চাইছে দিনে রাতে।


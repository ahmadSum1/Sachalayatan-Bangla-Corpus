চাইছি ক্ষমা



শহীদ রুমী স্কোয়াডের সব সাহসী ওরে!
চাইছি ক্ষমা, করবে বলো কাপুরুষ এই মোরে?
হয়তো হবো স্বার্থপর আর ভীষণ ভীরু আমি
কোথায় সাহস সঙ্গী হয়ে আজ রাস্তায় নামি?
প্রতিবাদের তুফান তুলে ব্লগ কাঁপানো সোজা
সহজ এ পথ থাকতে কেন অন্য কিছু খোঁজা!
চেয়ারে বসে গা এলিয়ে চা'টা সাথে নিয়ে
বাঘ-ভাল্লুক মারছি কেবল কী-বোর্ডে চাপ দিয়ে!
কেউবা কৃপণ সেটুকুতেও যাচ্ছি দেখো চেপে
কোনদিকে পা ফেলব ভেবে চলছি মেপে মেপে!
পণ করেছ জীবন তাতেও নিচ্ছি "কিন্তু" খুঁজে
যার রয়েছে দেখার কথা থাকছে নয়ন বুজে!
জেনে নিও তোমরা তবু নওতো সঙ্গীহারা
তোমাদের এই দাবীর সাথে একাত্ম আজ যারা
কী-বোর্ডে চাপ দিয়ে দিয়েই জানিয়ে দিতে এলাম-
তোমাদের এই ত্যাগের প্রতি সশ্রদ্ধ সেলাম।


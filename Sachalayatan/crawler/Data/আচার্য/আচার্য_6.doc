আর কত চাস?



আর কত চাস
মানুষের লাশ
লাল রক্তের ঢেউ?
আর কত চাস
করে হাঁসফাঁস
মৃতবৎ থাক কেউ?
আর কত চাস
করে যেতে চাষ
জঙ্গিবাদের চারা?
আর কত চাস
আলো ও বাতাস
পেয়ে বড় হোক তারা?
আর কত চাস
চটাস চটাস
মারতে দেশের গালে?
আর কত চাস
করে সন্ত্রাস
থাকতে রাজার হালে?
আর কত চাস
ধর্ম লেবাস
জড়িয়ে বেসাতি করতে ?
আর কত চাস
করে উল্লাস
মা’র সম্ভ্রম হরতে?
আর কত চাস
শিমুল পলাশ
লাল সবুজের ছাই?
শেষেতে কি চাস
করে নিতে গ্রাস
সমস্ত দেশটাই?
না না আর নয়
দিয়ে দিতে হয়
তোদের চাওয়াতে তালা,
জালিমের ফাঁসি
দিয়ে মোরা হাসি
মিটাই মনের জ্বালা!


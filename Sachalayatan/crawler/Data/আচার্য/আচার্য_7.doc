মৃত্যু নিয়ে রাজনীতি শেষ হোক



জ্বলছে স্বদেশ, ভূক্তভোগীর
কান্না ভেজা চোখ
উৎকণ্ঠায় দিন কাটছে
চতুর্দিকে শোক।
অবোধ শিশুর প্রাণ যাচ্ছে
রাম দায়েরই ঘায়
আর্তনাদে যাচ্ছে ভেসে 
চোখের জলে মা'য়।
জবাই হয়ে যে মরেছে
কী বলো তার দোষ?
মরছে যেন মানুষ না সব
কুকুর-বিড়াল-মোষ!
দায়িত্ব আজ করতে পালন
মরবে পুলিশ কেন?
জীবিকাটাই তার জন্যে 
কাল হয়েছে যেন।
সংঘর্ষে জড়িয়ে যারা
যাচ্ছে দিয়ে প্রাণ
তাদের বাবা-মা'রও কি বুক
হচ্ছে না খান খান?
খুনী-ধর্ষক শাস্তি পাবেই
কেউ বা বিপরীত
চাই যদি তার আনবে না তা
তিল পরিমাণ হিত।
বাইরে গেলে ঘরে ফেরার
নিশ্চয়তা নাই
বন্ধ কবে হবে এসব
চাই উত্তর চাই।
এই জঘন্য অস্থিরতায়
হিসেব অনুযায়ী
একাত্তরের পরাজিত 
শক্তি কেবল দায়ী।
মৃত্যু কভু উল্লসিত 
হবার কিছু নয়
মরণ নিয়ে এবার যেন 
রাজনীতি শেষ হয়।


আর কতকাল?



সংঘর্ষের রাজনীতিতে ফায়দাটা কি বেশি?
হয়তো হবে, নইলে কেন অস্ত্র এবং পেশি
যখন ইচ্ছা ব্যবহারে সংঘর্ষ বাঁধে
নেতারা সব হাসে কেবল আম জনতা কাঁদে!
সংঘর্ষের রাজনীতিতে লাভ কি বেশি তবে?
হয়তো হবে, নইলে কেন নেতা-কর্মী সবে
গ্রেনেড বোমার বিস্ফোরণে সৃষ্টি করে ত্রাস
নেতারা সব হাসে, পড়ে সাধারণের লাশ!
সংঘর্ষের রাজনীতিতে বেশিই তবে পাওয়া?
হয়তো হবে, নইলে নেতার হয় রক্তে নাওয়া?
সুযোগ পেলেই কেন দেশের ঘাড় মটকে খেয়ে
থাকবে ভালো কৃষক-শ্রমিক-দিন মজুরের চেয়ে?
সংঘর্ষের রাজনীতিতে সব সুবিধা আছে?  
হয়তো হবে, নইলে কেন এই পথটা বাছে
শীর্ষ আসন করতে দখল, সব ক্ষমতা পেতে
জনগণের মাথার ওপর কাঁঠাল ভেঙ্গে খেতে?
সংঘর্ষের রাজনীতি আর চলবে কতকাল
চলবে কত কথায় কথায় ভাংচুর, হরতাল?
যদি এমন চলতে থাকে আমাদের এই দেশে
দেশটা কি আর সোনার বাংলা থাকবে অবশেষে?


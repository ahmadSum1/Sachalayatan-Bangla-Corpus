হাইতি – ১ মিনিট



সাধনা দশন দিয়ে নির্বিকার দিন চূর্ণ হলে
ওই প্রান্তে পরাক্রান্ত ভোরের ছোবল,
অপরাধী তীর এসে মুছে দেয় মানুষের ভীড়
আমার চায়ের কাপ ক্ষেপে গিয়ে না ছলকে খালি হয়
অতল মাটির কাছে অকারণ জেদ করে
এক কামড় ক্রিমের ক্র্যাকার!
কবে হলো এ পৃথিবী মানুষের গ্রাম!
ক্ষ্যাপাটে মাটির রাগে রাজবাড়ি কাঁপে, দমবন্ধ স্কুল,
আবদ্ধ মায়ের হাতে শিশু ছিটকে গেলে
নিষিদ্ধ ত্বক ফেটে রক্ত আসে বাস্তুহারা সাপ।
এত দ্রুত হাতহীন হয়ে যায় শহরের পথ!
বিশুদ্ধ হাসির কাছে উদভ্রান্ত ঠোঁটের কপাট
ইন্দ্রিয়গ্রাহী পথে অন্ধকার ঠিকরায়,
এশহরে ফিরবো না আর,
এই মর্মে বয়ে যায় শাখারী বাজার ।  


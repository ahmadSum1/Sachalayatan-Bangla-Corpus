বাতাস



কেবল বাতাসে গল্পটি লেখা হল
বাতাসে বিনাশ তোমার কখনো ছিল?
বাতাসে বা বিষে কিছু কি এসেছে,যায়!
একার গল্পে উড্ডীয়মান
পতনের সেই পুরাতন কথা লেখে বিকল্প রাত।
চারপাশে ছায়া, আলোজ্বলা চোখ
দেহের পাঁচিলে স্বগত গল্প
অগ্নি স্ফুরণ, বলা বাহুল্য
উজানে ডাকলো বিন্দু-বাস্প নিয়ে।
বাতাস কি মোহে ওড়ে প্রকাশ্যে
ঠিক ভুল মাপ, অপরিমেয়ের সাধ
জ্বালাবে আগুন ক্ষ্যাপাটে মোমের দেহে।
বাতাস অবধি বাতাস-ই তো হেতু
নিমিত্তে থাকে রোজকার পদচ্ছাপ
অসঙ্গতির সঙ্গে হেসেছে বিন্যাসী সদ্ভাব!  
বাতাসে কখন গল্পটি লেখা হলো?
কোন বাজিকর তাস খেলা যাদু দিনে
ছায়ামাখা মুখ, মুখোশ পালটে
ছটফটে ভান, নিঃশ্বাসে যাদুটোনা!
বাতাসে কোন কি দুঃখ থাকতো জেগে
সুখও ঘুমাতো না সুযোগের উদ্বেগে! 


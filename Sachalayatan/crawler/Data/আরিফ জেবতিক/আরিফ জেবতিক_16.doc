মুসা ইব্রাহিমের বক্তব্য-০



প্রথম বাংলাদেশী হিসেবে মুসা ইব্রাহিমের এভারেস্ট জয়ের দাবি নিয়ে কালের নতুন মিডিয়া, নেট জগতে দীর্ঘদিন ধরেই নানা আলোচনা হচ্ছে। বিশেষ করে সচলায়তনে প্রকাশিত হিমুর নেভারেস্ট সিরিজটি ইতিমধ্যেই অনেকগুলো প্রশ্নের জন্ম দিয়েছে। এ ব্যাপারে মুসার শুভানুধ্যায়ীরা বিভিন্ন সময় বিভিন্ন ব্লগে বিচ্ছিন্ন ভাবে কিছু জবাব দেয়ার চেষ্টা করেছেন বটে, কিন্তু নেভারেস্ট সিরিজের মতো সেগুলো একসঙ্গে সমন্বয় না হওয়ায় এবং তাঁদের সেই বক্তব্যে প্রাসঙ্গিকতার বাইরে নানা ধরনের অপ্রাসঙ্গিক বিষয় থাকায়, নেট পাঠকরা সেই বক্তব্যগুলো থেকে উপকৃত হননি। এ ব্যাপারে আগ্রহী পাঠকরা মুসা ইব্রাহিমের নিজ বক্তব্য অথবা তার পক্ষ থেকে কোনো বক্তব্য আশা করছিলেন।
আশার কথা এই যে, পুরো বিষয়টি নিয়ে মুসা ইব্রাহিম কথা বলবেন বলে তাঁর একজন বন্ধুর পক্ষ থেকে আমাকে জানানো হয়েছে। তবে তিনি জানিয়েছেন, এ বিষয়ে নেভারেস্ট সিরিজের অংশ নয়, বক্তব্যটি আলাদা ভাবে উপস্থাপিত হবে, যাতে করে অন্যান্য ব্লগের বিভিন্ন আলোচনায় উঠে আসা প্রসঙ্গগুলোও ঠাঁই পেতে পারে। মুসা ইব্রাহিমের পারিবারিক ব্যস্ততার কারনে এই বক্তব্য প্রকাশে আগে দেরি হয়েছে বলেও তিনি জানিয়েছেন।
তিনি জানিয়েছেন যে, পুরো নেভারেস্ট সিরিজ শেষ হওয়ার পর উথাপিত সবগুলো বিষয়ে মুসা বক্তব্য জানানোর ব্যবস্থা তিনি করবেন, সিরিজের মাঝপথে কথা বললে তাকে শেষ পর্বে প্রকাশিত বিষয়গুলোর জন্য আবারও নতুন করে কথা বলতে হবে, যার ফলে সিরিজ শেষ হওয়ার পরে কথা বলাটাই এই বিতর্কের অবসানের পক্ষে বেশি সহায়ক হবে বলে তাঁর বিশ্বাস।
বিষয়টি এখনও প্রাথমিক আলাপের পর্যায়ে আছে। যদি মুসা ইব্রাহিম কোনো লিখিত বক্তব্য দেন, তাহলে তা সচলায়তনে প্রকাশ করা হবে ।
অথবা তিনি যদি সাক্ষাতকার দেন, তাহলেও তা হুবহু সচলায়তনে প্রকাশ করা হবে। সাক্ষাতকারটি পুরো সাংবাদিকতার পেশাদারিত্বে সঙ্গে ধারণ করা হবে এবং আশা করা যায় নেট জগতে আলোচিত সব প্রসঙ্গই সেখানে বিস্তারিত আলোচনা হবে।


রান্না করলাম দ্য এ্যাডামস আপেল



এক.
যাদের বউ নেই , তারা নিশ্চয়ই দূর্ভাগা । কিন্তু যাদের বউ থেকেও কাছে নেই , তারা মহাদূর্ভাগা । অন্য সময় ঠিকাছে , কিন্তু উৎসবে আনন্দে কাছে থাকুন ; গ্রামীন ফোনের এই স্লোগানের মতোই উৎসবে আনন্দে বউ কাছে থাকাই ভালো ।
বিশেষ করে যখন দুনিয়ার মৌলিক সব হাবিজাবি রেসিপি একের পরে এক পরীক্ষা করা যায় , তখন ।
যাক , বউ নেই তো নেই , তাই বলে রেসিপি পরীক্ষা করার ক্ষেত্রে একটাও ট্রাই নেব না এমনটা ভাবা ঠিক না । 
পারিবারিক ভাবে বাসার পুরুষের জন্য নিষিদ্ধ এলাকা হচ্ছে রান্নাঘর । মায়ের কথা হচ্ছে , দাদী কখনো কোন পুরুষকে রান্নাঘরে ঢুকতে দেননি , উনার জীবদ্দশায়ও এটা সম্ভব না । উনি মারা গেলে আমাদের যার যা ইচ্ছা করতে পারি , উনি বাধা দিতে আসবেন না ।
ইদানিং আম্মার হার্টের সমস্যা হওয়ার পর থেকে উনার মৃত্যু চিন্তাটা খুব বেড়েছে । নিজেও রান্নাঘরে বেশিক্ষন থাকতে পারেন না । এদিকে আবার ঈদ ।
কিছু আত্মীয় স্বজনতো চলে আসতেই পারে যেকোন সময় ।  তাই টুকটাক কিছু আইটেম করে আম্মা যখন তার সদ্যপ্রাপ্ত মৃত্যুচিন্তা নিয়ে লম্বা নামাজ আর কোরআন তেলাওয়াতের জন্য নিজের ঘরে ঢুকে দরজা বন্ধ করলেন , তখন আমি গুটিগুটি পায়ে এগিয়ে গেলাম ।
দুই.
ঐ যে আপেল কিনেছিলে বোকার মতো একগাদা ,ইফতারীর ঝামেলা তো শেষ , এই কেজিখানেক আপেল কী পঁচবে নাকি ?
তাহলে আপেলকে দিয়েই আক্রমন হোক ।
নিতে হবে আপেল ৪টি । এককাপ ময়দা , একটা ডিম , আধাকাপ চিনি আর প্রয়োজনমতো তেল ।
আপেলকে প্রথমেই ন্যাংটা করুন । মানে তাকে খোলসমুক্ত করুন । তারপর একটু করে ময়দা মেখে রেখেদিন ট্রের মাঝে ।
ওদিকে ডিমের মাথা ভেঙ্গে বের করে , পানির সাথে ফেটে তার মাঝে দিন বাকী ময়দাটুকু । বেশ একটা পেস্ট পেস্ট হয়েছে না ?
হু, রান্নার এক তৃতীয়াংশ শেষ ।
এবার কড়াইতে বেশ করে তেল দিয়ে সেই তেলে বেশ ডুবোডুবো করে সোনালী রং করে ভেজে তুলুন ।
গরমাগরমই এক টুকরো মুখে দিয়ে দেখুন । মরি মরি , এ যে অমৃত । ভেতরের আপেলাংশ তো একেবারে মাখনের মতো গলে গলে গেছে । খেতে মজা , কিন্তু বুঝাই যাচ্ছে না যে এটা আপেল ।
খেল খতম , রান্না এখানেই হজম । আড্ডায় গরমাগরম পরিবেশন করা যেতে পারে এখন ।
তিন.
তবে ক্রিয়েটিভ মানুষের চুলকুনিটা এতো তাড়াতাড়ি নিশ্চয়ই থামবে না । তাই আপনি আপনার সৃজনশীলতাকে আরো বিস্তৃত করতে যাবেন । তখন আরেকটা কড়াইতে দুই টেবিল চামচ তেল ছেড়ে আধাকাপ চিনিকে আপনি বেশ করে নাড়তে থাকবেন । আপনি বেকুব তো আর জানেন না যে চিনির সিরা আসলে করতে হয় পানি দিয়ে , তেল দিয়ে নয় ।
যখন কালো কালো ক্যারামেল হয়ে যাবে , তখন আপনি সেখানে আপেলাংশগুলোকে ফেলে দিয়ে নাড়তেই থাকবেন , নাড়তেই থাকবেন ।
এই ফাকে আপনার বন্ধু ফোন করবে, সুতরাং আপনি কানের মাঝে ফোনটা ধরে তাকে সোৎসাহে জানাবেন যে একটা রান্না করছেন আপনি ।
বাহ , এখন এগুলো বেশ শক্ত শক্ত হয়েছে ।
নামিয়ে ঠান্ডা করুন ।
এখন এই নতুন পর্যায়ে আবার একপিস তুলে মুখে দিন ।
সর্বনাশ ! আপনি তো রান্না করলেন চিনি দিয়ে, কিন্তু এটা তেতো লাগছে কেন ?
বুঝলেন না , ঐযে বেশি সৃজনশীলতা করতে গিয়েই আপনি চিনি পুড়িয়েছেন , চিনি পুড়লে কিন্তু খালি কালো হয় না , দিব্যি মিষ্টি চিনিও তেতো হয়ে যায় ।
তাহলে কী করা ? এবার রান্নার শেষ অংশটুকু ।
আপনি এগুলোকে চুপচাপ ডাস্টবিনে ফেলে  , পা টিপে টিপে নিজের ঘরে ফিরে এসে ব্লগ লিখতে বসে যান ।
ঈশপের গল্পের মতো , এই রান্নার গল্প থেকেও আপনি জ্ঞান পাবেন ।
শিক্ষা -১ : অতিরিক্ত সৃজনশীলতা দেখানো উচিত নয় । কোথায় থামতে হবে , এটা বুঝতে হবে । এটা না বুঝার কারনেই অনেক মিষ্টি সাফল্যও পরবর্তীতে তেতো হয়ে ধরা দেয় ।
শিক্ষা -২ : আপেল আসলেই পুরুষ সমাজের শত্রু । সেই আদমের কাল থেকেই এটা আমাদেরকে ভোগাচ্ছে । এর থেকে দূরে থাকাই উচিত ।


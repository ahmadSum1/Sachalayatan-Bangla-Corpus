ডিজিটাল বাংলাদেশের প্রথম পদক্ষেপের অপেক্ষায় এক কম্পুকানা



আওয়ামীলীগের এবারের নির্বাচনী ইশতেহারটি সত্যি সত্যি বেশ আকর্ষনীয় ছিল । অনেকগুলো বিষয়ের মাঝে যে জিনিষটি আলাদা করে মনে করা যেতে পারে , সেটি হচ্ছে " ডিজিটাল বাংলাদেশ" নামের টার্মটি ।  তরুণ সমাজকে নি:সন্দেহে এই টার্মটি বেশ আকর্ষন করেছে । এই শতাব্দীতে দাড়িয়ে" ডিজিটাল বাংলাদেশ " নিয়ে কেউ ভাবছে , বিষয়টি সত্যিই আশাবাদী করে আমাদেরকে ।অবেশেষে নতুন মন্ত্রীসভা শপথ নিয়েছে এবং একই সাথে আওয়ামীলীগের  ইশতেহার বাস্তবায়নের নৈতিক বাধ্যবাধকতা শুরু হয়ে গেছে ।
ইশতেহার বাস্তবায়নের  ধারাবাহিকতায় ডিজিটাল বাংলাদেশ বিষয়ক অনেক উদ্যোগ নেয়া হোক ,এটাই আশা করি । নিশ্চয়ই তথ্যপ্রযুক্তির সাথে জড়িত বিশেষজ্ঞ পর্যায়ের একটি বিরাট জনশক্তি আমাদের দেশে বিদেশে কাজ করছেন এবং তাদেরকে সম্পৃক্ত করতে পারলে একটি সুন্দর ফল পাওয়া যাবে ।
একজন সাধারন নাগরিক হিসেবে ডিজিটাল বাংলাদেশ এর প্রাথমিক পর্যায়ে যে কাজগুলো করার মাধ্যমে সরকার জনসাধারনের জীবনযাত্রাকে অনেক সহজ করে দিতে পারেন বলে মনে করি , সেগুলো নিয়ে আলাপ করার জন্যই এই লেখার অবতারনা ।
১. প্রথমেই চাই প্লাস্টিক মানি :
আওয়ামীলীগের গত সরকারের সময় প্লাস্টিকে যে দশটাকার নোট ছাপা হয়েছিল তার কথা বলছি না , প্লাস্টিক মানি বলতে বুঝাতে চাচ্ছি সত্যিকারের প্লাস্টিক মানি । অর্থাৎ ডেভিট ও ক্রেডিট কার্ড ।
বাংলাদেশে ডেভিট ও ক্রেডিট কার্ডের ব্যবহার খুবই সীমিত , কিছু এটিএম বুথ আর বড় বড় কয়েকটি শপিং মল ছাড়া আর কোথাও এর ব্যবহার নেই । 
ডিজিটাল বাংলাদেশ এর যাত্রার শুরুতেই এই প্লাস্টিক মানির ব্যাপক প্রচলন আশা করি । সরকারী সবগুলো ব্যাংকে এই কার্ডের প্রচলন করতে হবে । সাম্প্রতিক বিশ্বব্যাপী অর্থনৈতিক মন্দার কথা স্মরণ করে অনেক ব্যাংকই হয়তো ক্রেডিট কার্ডের ব্যবহারকে সীমিত করে রাখতে চাইবে , কিন্তু ডেভিট কার্ডের বেলা এই ঝামেলা নেই । ডেভিট কার্ড মানে হচ্ছে আমার একাউন্টের টাকা আমি নিজে তুলব , ঋণ নেয়ার কোন প্রশ্ন নেই । 
এই কার্ডের বহুল ব্যবহার কাম্য ।
আমি চাই সরকারী সেবাপ্রদানকারী সংস্থাগুলোর বিল যাতে এই কার্ডের মাধ্যমে ঘরে বসেই ইন্টারনেটে পরিশোধ করা যায় সেই ব্যবস্থা চালু করা  । মোবাইল ফোন কোম্পানির বিল প্রদানকে বর্তমানে খুবই সহজ করে দেয়া হয়েছে , যে কোন পাড়া মহল্লাতেই দোকান পাওয়া যায় যেখানে অল্পায়াসেই মোবাইল ফোন বিল প্রদান করা যায় । এই সহজ ব্যবস্থাটি সরকারী সেবা প্রদানকারী সংস্থাগুলোতে চালু করা যাবে অনায়াসেই । সেটি করলে জনগনের ভোগান্তি কমবে । প্রতি মাসে বিদ্যুত , গ্যাস , টেলিফোন বিল জমা দেয়ার জন্য ব্যাংকের সামনে লাইন ধরতে ধরতে প্রতিটি পরিবারেরই অনেক কর্মঘন্টা নষ্ট হয় । তার বদলে মোবাইল কোম্পানির মতোই পাড়া মহল্লার দোকান থেকে বিল পরিশোধের ব্যবস্থা করলে একদিকে যেমন জনগনের ভোগান্তি কমবে , অন্যদিকে অনেক বেকারেরও কর্মসংস্থান হতে পারে ।
২. চাই গুগল ম্যাপ , অনলাইন টিকিট :
বিদেশে যে কোন স্থান খুঁজে বের করতে হলে ইন্টারনেটে সার্চ দিলেই চলে । বিভিন্ন ওয়েবসাইটে একেবারে হিসেব কষে দেখিয়ে দেয়া হয় কিভাবে কতোদূর বাসে যেতে হবে , কতোদূর হাটতে হবে , কতোক্ষন সময় লাগতে পারে ...এর সব কিছুই । 
বাংলাদেশেও এমন ব্যবস্থা চাই । হয়তো খুব তাড়াতাড়ি এটা করা সম্ভব নয় পুরো দেশ জুড়ে , কিন্তু অন্তত ঢাকা , চট্টগ্রাম এসব বড় শহরে শুরু করা যেতে পারে । 
একই সাথে চাই অনলাইন টিকিট কাটার ব্যবস্থা । ঘন্টার পর ঘন্টা ট্রাফিক জ্যাম ঠেলে রেলওয়ে স্টেশনে লাইনে দাড়িয়ে তারপর টিকিট নেই , এরকম হরহামেশার দৃশ্যকে দূরে সরিয়ে দিতে পারে অনলাইন টিকিট ব্যবস্থা । এতে করে অনেক ভোগান্তির অবসান হবে , স্বচ্ছতাও নিশ্চিত হবে । 
৩. সরকারী অফিসে যেতে চাই না :
আমাদের সংস্কৃতি থেকে ঘুষকে একেবারে সরিয়ে ফেলার সময় বোধহয় এখনও আসেনি ।
তবে অনেক কিছুই অনলাইনে নিয়ে আসা গেলে , সরকারী অফিসে সরাসরি যাওয়ার দরকার পড়বে না জনগনের । সেক্ষেত্রে দূর্ণীতির প্রকোপ কিছুটা হলেও কমবে । 
টিএন্ডটির ফোন নেয়ার আবেদন অনলাইনে নেয়ার ব্যবস্থা করা যায় , সেক্ষেত্রে সরকারী ফিসের টাকাটা হয় কার্ডের মাধ্যমে দেয়া যায় অথবা সরকারী টাকা জমা দেয়ার রসিদ নম্বরটি ফরমে উল্লেখ করে দিলেই অনলাইনে সংশ্লিষ্ঠ প্রতিষ্ঠান ব্যাংকে চেক করে নিতে পারেন এমন ব্যবস্থা করা যায় ।
প্রতিটি আবেদনের স্ট্যাটাস নিয়মিত ওয়েবে আপডেট করা বাধ্যতামূলক করা যায় । তখন ফোন নিতে গেলে কেবল নেই ..এমন মৌখিক তথ্য দিয়ে টাকার বিনিময়ে ক্যাবল খুঁজে বের করার সংস্কৃতি দূর হবে ।
ক্যাবল যদি সত্যি সত্যিই না থাকে তাহলেই শুধু ওয়েবে সেটা বলা যাবে । ক্যাবল থাকা সত্ত্বেও তখন ক্যাবল নেই এমন অজুহাত দেখানো যাবে না । কোন অফিসে কতোটুকু ক্যাবল দেয়া হয়েছে এবং তার কতোটুকু ব্যবহার করা হয়েছে , সেটি কম্পিউটারে সংরক্ষিত থাকবে বলেই ওয়েবে ভুল তথ্য দেয়া যাবে না । 
একই কথা বলা যায় থানায় জিডি করার ব্যাপারেও । সার্টিফিকেট হারানো বা এ ধরনের দৈনন্দিন অনেক কাজেই থানায় জিডি করতে গিয়ে মানুষ হয়রানির মুখে পড়ে । স্বয়ংক্রিয় করে ফেলা যায় এই পদ্ধতিটি । অনলাইনে সাবমিট করলে স্বয়ংক্রিয় ভাবেই একটি জিডি নম্বর সেখানে বসে যাবে , যিনি জিডি করেছেন , তিনি তখন সেটা প্রিন্ট করে নিয়ে নিজের কাজ করবেন ।

৪. চাই নাগরিক তথ্যের উন্মুক্ত ব্যবহার :
আমাদের দেশের একটা বিরক্তিকর প্রথা হচ্ছে যে কোন কাজের জন্য গেজেটেড অফিসারের স্বাক্ষর দিয়ে সত্যায়িত করতে হয় । অধিকাংশ মানুষই সরকারী অফিসারের দোড়গোড়া পর্যন্ত পৌছাতে পারেন না ।
তাদের জন্য বিভিন্ন সরকারী বিভাগে জাতীয় ভোটার ডাটাবেজে এক্সেস দেয়ার সুযোগ করতে হবে ।
যাতে করে একজন মানুষ যদি তার জাতীয় পরিচয়পত্র নম্বরটি জানিয়ে দেন , তাহলে আর আলাদা করে তার সত্যায়ন প্রয়োজন পড়বে না । এতে অনেক হয়রানি থেকে জনগন মুক্তি পাবে ।
উপরে বর্ণিত পদক্ষেপগুলো নিতে খুব বড় আর্থিক চাপ তৈরী হবে না । বিভিন্ন সরকারী প্রতিষ্ঠানের ওয়েব সাইটগুলোকে কার্যকর করার মাধ্যমে অল্প সময়ে এবং অল্প আয়াসেই অনেক কিছু করে ফেলা সম্ভব ।
তবে সদিচ্ছাটা প্রয়োজন । গতানুগতিকতায় পা না বাড়িয়ে নতুন কিছু করার তীব্র ইচ্ছাই শুধু আমাদের দিন বদলের স্বপ্নকে অনেক দূরে এগিয়ে নিতে পারে । 


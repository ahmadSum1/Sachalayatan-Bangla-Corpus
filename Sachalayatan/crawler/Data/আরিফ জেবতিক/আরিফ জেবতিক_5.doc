দুই টুকরো ঢাকা নিয়ে এক টুকরো লেখা



ঢাকা সিটি কর্পোরেশনকে দুই টুকরো করে ফেলা হবে শিগগীরই। ঢাকাকে দুইভাগ করে দুইটি সিটি কর্পোরেশনে রূপান্তরিত করা হবে বলে সম্প্রতি মন্ত্রীসভার বৈঠকে সিদ্ধান্ত নেয়া হয়েছে। 
গত বছর ঈদ উল আযহার আগে আগে প্রধানমন্ত্রী শেখ হাসিনা ঢাকা সিটি করপোরেশন এলাকার ১৫ জন সংসদ সদস্যকে নিয়ে অনুষ্ঠিত এক বৈঠকে ঢাকা সিটি করপোরেশনকে ভেঙে দুটি করপোরেশন করার নির্দেশনা দেন। প্রধানমন্ত্রী সংসদের পরবর্তী অধিবেশনেই এ সংক্রান্ত বিলটি উপস্থাপনের নির্দেশনাও দিয়েছিলেন। সেই নির্দেশনার ধারাবাহিকতায় গত ১৭ অক্টোবর ঢাকা মহানগরকে দুই ভাগে ভাগ করার প্রস্তাবে নীতিগত অনুমোদন দিয়েছে মন্ত্রিসভা। এতে ৫৬টি ওয়ার্ড নিয়ে দক্ষিণে একটি এবং ৩৬টি ওয়ার্ড নিয়ে উত্তরে আলাদা সিটি করপোরেশন হবে।
প্রধানমন্ত্রীর প্রেসসচিব আবুল কালাম আজাদ এদিন সাংবাদিকদের জানান, ঢাকা সিটি করপোরেশনকে দুই ভাগে ভাগ করতে স্থানীয় সরকার (সিটি করপোরেশন) আইন-২০০৯ সংশোধনের প্রস্তাবে মন্ত্রিসভায় নীতিগত সিদ্ধান্ত হয়েছে। এই সিদ্ধান্তের যৌক্তিকতা তুলে ধরতে গিয়ে তিনি বলেন, 'একটি সিটি করপোরেশনের মাধ্যমে নগরবাসীর কাঙ্ক্ষিত সুবিধা নিশ্চিত করা যাচ্ছে না বলেই এই আইনটি সংশোধন করা হচ্ছে।'
প্রাথমিক তথ্য মোতাবেক, উত্তর ঢাকা সিটি করপোরেশনটি বর্তমানের ১ থেকে ২৩ নম্বর ওয়ার্ড, ৩৭ থেকে ৪৫ নম্বর ওয়ার্ড এবং ৫৪ ও ৫৫ নম্বর ওয়ার্ড নিয়ে গঠিত হবে। দক্ষিণের সিটি করপোরেশনের মধ্যে থাকবে ২৪ থেকে ৩৬, ৪৮ থেকে ৫৩, ৫৬ থেকে ৬৬ এবং ৬, ৭, ৬৮ ও ৯২ নম্বর ওয়ার্ড।
সরকারের কিছু কাজকর্মে আমার মনে হয় এদের আসলে কোনো কাজ নেই, তাই খই ভাজার কাজটাই মনোযোগ দিয়ে করে যাওয়াকে এরা পরম ধর্ম মনে করেন। সিটি কর্পোরেশনকে দুইভাগ করার বিষয়টি আমার কাছে এমনই মনে হয়েছে।
দুই টুকরো করার অসুবিধা:
বিশ্বের কোনো বড় নগরে দুই মেয়র, দুই সিটি কর্পোরেশন আছে বলে আমি শুনিনি। সুতরাং সরকারের এই সিদ্ধান্ত অভূতপূর্ন বলেই মনে হলো। এতে কী কী অসুবিধা হতে পারে সেটা দেখা যাক।
১. পুরো ঢাকা শহরে সমন্বিত কোনো পরিকল্পনা বাস্তবায়িত হবে না। উত্তরের মেয়র তার অংশে এক পরিকল্পনা করবেন, দক্ষিন অংশের মেয়র অন্য পরিকল্পনা। আর যদি দুই মেয়র দুই দলের হন, তাহলে তো কথা-ই নেই, মুখ দেখাদেখি বন্ধের সংস্কৃতিতে একজন আরেকজনকে বিপদে ফেলতে যতটুকু সম্ভব কাজ চালিয়ে যাবেন।
২. অনাবশ্যক প্রশাসনিক জটিলতা তৈরি হবে। বর্তমান সিটি কর্পোরেশনের দায়-দেনা, জনবল, সম্পত্তি ভাগাভাগি করাটা জটিল আকার ধারণ করবে। পুরোনো কাগজপত্র কার মালিকানায় থাকবে সেটা নিয়ে জনদুর্ভোগ তৈরি হবে। আমার বাড়ির কাগজপত্র উত্তরের সিটি কর্পোরেশনে রাখা নাকি দক্ষিনের অংশে রয়ে গেল, সেটা খুজে বের করা সহজ হবে না। 
৩. বৈষম্যপূর্ণ উন্নয়ন হবে। গুলশান বনানী বারিধারা উত্তরার লোকজন যে অংশে আছেন তারা হয়তো সিটি কর্পোরেশনে বেশি ট্যাক্স দিতে পারবেন, তাদের অংশের সিটি কর্পোরেশন তাই এ অংশে ভালো উন্নয়ন করতে পারবে। 
একই ভাবে অন্য অংশে কর আদায় হবে কম, উন্নয়ন হবে কম। এতে করে ঢাকায় উন্নয়নের ভারসাম্য নষ্ট হবে।
সুবিধা:
সরকার বলেছে যে ঢাকা মহানগরে লোকসংখ্যা বেড়ে যাওয়ায় এক মেয়রের পক্ষে এই মহানগরের ব্যবস্থাপনা সম্ভব হচ্ছে না। এ জন্য দুইভাগ করে দুই মেয়রের হাতে ন্যস্ত করতে হবে। আমার কাছে এই যুক্তিটা হাস্যকর ঠেকল। মেয়রের পক্ষে যদি ব্যবস্থাপনা কঠিনই হয়ে পড়ে, তাহলে একাধিক ডেপুটি মেয়রের ব্যবস্থা রাখা যেতে পারে। তাই বলে সিটি কর্পোরেশনকেই কেন দুইভাগ করে ফেলতে হবে? 
সরকার পরিস্কার করে বলছে না ঠিক কীভাবে দুইজন মেয়র হলে নগর ব্যবস্থাপনার লাভ হবে।
সবকিছু নিয়ে ছলচাতুরি ভালো লাগে না:
ঢাকা সিটি কর্পোরেশনকে নিয়ে যে সিদ্ধান্ত নেয়া হয়েছে, আমার মনে হচ্ছে এটি পুরোটাই রাজনৈতিক। অনেকেই মনে করছেন, একক সিটি কর্পোরেশন নির্বাচন হলে আওয়ামী লীগ পাশ না-ও করতে পারে, এই ভয়ে তারা এখন সিটি কর্পোরেশন নির্বাচনে উৎসাহী নয়। এজন্য তারা এই সিটি কর্পোরেশন নির্বাচন করতে দিতে চায় না। উল্লেখ্য শুধুমাত্র নবগঠিত সিটি কর্পোরেশনের ক্ষেত্রে নির্বাচন কমিশন নির্বাচন আয়োজন করতে পারে, কিন্তু ইতিমধ্যে গঠিত হয়ে গেছে এরকম স্থানীয় সরকার ইউনিটের নির্বাচনের তারিখ নির্ধারণের ক্ষমতা সরকারের হাতে ন্যস্ত। 
কিন্তু ঢাকা সিটি কর্পোরেশনকে দুইভাগ করার ব্যাপারে সরকারের উৎসাহ অন্যখানে। বিএনপির মেয়র সাদেক হোসেন খোকা একমেয়াদে নির্বাচিত হয়ে দুইমেয়াদ প্রায় শেষ করে আনলেন। ঢাকার মেয়র পদে বিরোধী দলের এই মেয়রকে সরকার সহ্য করতে পারছে না, আবার নতুন নির্বাচনও দিতে পারছে না, সব মিলিয়ে সরকার এখন অস্বস্থিতে আছে।
মেয়র সাদেক হোসেন খোকাকে অপসারণের বুদ্ধি বের করতে ইতিমধ্যে সরকার আইন মন্ত্রনালয়ের কাছে পরামর্শও চেয়েছিল। কিন্তু আইন মন্ত্রনালয়ের পক্ষে এর কোনো পথ বাতলে দেয়া সম্ভব হয়নি। এই পথটুকু আটকে দিয়ে গেছে বিগত তত্ত্বাবধায়ক সরকার।  তারা ২০০৮ সালের ১৪ মে একটি অধ্যাদেশ জারি করে। স্থানীয় সরকার-সিটি করপোরেশন অধ্যাদেশ-২০০৮ নামের এই অধ্যাদেশটির মধ্য দিয়ে দেশের যেকোনো পুরনো সিটি করপোরেশনে প্রশাসক নিয়োগের পথ রুদ্ধ করে দেওয়া হয়। অধ্যাদেশের দ্বিতীয় ভাগের প্রথম অধ্যায়ে দেশের সব সিটি করপোরেশনের মেয়াদ প্রসঙ্গে ৬ নম্বর ধারায় বলা হয়,

 'করপোরেশনের মেয়াদ উহা গঠিত হইবার পর উহার প্রথম সভা অনুষ্ঠিত হইবার তারিখ হইতে পাঁচ বৎসর হইবে, তবে শর্ত থাকে যে, সিটি করপোরেশনের মেয়াদ শেষ হওয়া সত্ত্বেও, উহা পুনর্গঠিত সিটি করপোরেশনের প্রথম সভা অনুষ্ঠিত না হওয়া পর্যন্ত দায়িত্ব পালন করিয়া যাইবে।'


অর্থাৎ মেয়াদান্তে নির্বাচনের মাধ্যমে নতুন সিটি করপোরেশন গঠিত না হলে অন্তর্বর্তীকালের জন্য প্রশাসক নিয়োগ করার কোনো পথ আর এই অধ্যাদেশে রাখা হয়নি এবং সেখানে মেয়রকে সরিয়ে দেয়ার আর কোনো সহজ পন্থা নেই। চলতি সংসদ কার্যকর হওয়ার পর সেখানে আগের সরকারের জারি করা বিভিন্ন অধ্যাদেশকে বিবেচনা করে কিছু কিছু অধ্যাদেশ বাদ দেওয়া হয় এবং কিছু অধ্যাদেশকে আইনে পরিণত করা হয়। এরই ধারাবাহিকতায় ২০০৮ সালের অধ্যাদেশটির ওপর ভিত্তি করে তৈরি হয় নতুন আইন, স্থানীয় সরকার সিটি করপোরেশন আইন-২০০৯। কিন্তু সরকার এসময় খেয়াল করেনি যে প্রশাসক নিয়োগের অপশনটি বন্ধ রয়ে গেছে। এভাবেই আইনটি পাশ হয়ে যাওয়ায় এখন সরকার বিপদে পড়ে গেছে। এখন যদি সিটি কর্পোরেশনকে দুইভাগ করে ফেলা যায়, তাহলে নতুন সিটি কর্পোরেশন তৈরি হবে এবং স্বয়ংক্রিয়ভাবেই খোকা মেয়র পদ থেকে বাদ পড়ে যাবেন। আর নতুন সিটি কর্পোরেশনে প্রশাসক নিয়োগে আইনের কোনো বাধা না থাকায় সরকার নিজেদের পছন্দমতো প্রশাসক নিয়োগ করে বসে থাকতে পারবে।
আমার কাছে মনে হয়েছে সরকার আসলে ঢাকা সিটি কর্পোরেশনের সমস্যা সমাধানে আন্তরিক নয়। এরকম বড় নগর ব্যবস্থাপনায় আসলে প্রয়োজন নগর সরকার। কিন্তু আমাদের দেশে ডেসা-ওয়াশার মতো জরুরি বিষয়গুলো সিটি কর্পোরেশেনের হাতে না দিয়ে তাদেরকে রাখা হয়েছে মশা ডিপার্টমেন্টে। এ কারণে এই নগরের উন্নয়ন পরিকল্পনায় কোনো সমন্বয়ের বালাই নেই। পৃথিবীর বসবাস অযোগ্য নগর হিসেবে প্রায়ই এই নগর তাই বিভিন্ন তালিকার শীর্ষে থাকছে অনেকদিন থেকেই। 
এই সমস্যা বহুল নগরে উন্নয়ন পরিকল্পনা ও সমন্বয়ের দোহাই দিয়ে সরকার নতুন সমস্যারই সৃষ্টি করছে মাত্র। 
ঢাকার লোকসংখ্যা বৃদ্ধি হওয়ার কারণে যদি এই নগরকে দুইভাগ করে দুইজন মেয়র দিতে হয়, তাহলে আমার একটা বিনীত প্রশ্ন আছে।
বাংলাদেশ স্বাধীন হওয়ার সময় এর লোকসংখ্যা ছিল ৭ কোটি। আমাদের একজন প্রধানমন্ত্রী ছিলেন তখন। এখন আমাদের লোকসংখ্যা সরকারি হিসেবেই ১৬ কোটি। 
আমি সরকারের কাছে জানতে আগ্রহী, তারা কি এখন দেশকে দুইভাগ করে দুই প্রধানমন্ত্রীর হাতে দেবার কথা চিন্তা করছেন?


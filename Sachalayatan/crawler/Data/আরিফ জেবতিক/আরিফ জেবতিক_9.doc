এটর্নি জেনারেলের দুই বালতি তেল, পিচ্ছিল রাস্তায় শেখ হাসিনা সাবধান



আওয়ামীলীগকে কখনোই জনতা ডুবায় না, আওয়ামী লীগকে ডুবায় তাঁর অন্ধ সমর্থকদের মাত্রাতিরিক্ত ভক্তির আত্মঘাত। গতকাল এটর্নি জেনারেল বলেছেন, নোবেল পুরস্কার আসলে শেখ হাসিনা এবং সন্তু লারমার পাওয়া উচিত ছিল। এ কথার ভালো মানে করা যায়। দীর্ঘদিনের পার্বত্য চট্টগ্রামের সহিংসতা বন্ধ করে বিচ্ছিন্নতাবাদীদেরকে শান্তিচুক্তির মধ্যে নিয়ে আসার জন্য শেখ হাসিনা এবং সন্তু লারমাও নোবেল পেতেই পারেন। বারাক ওবামা 'শান্তি আনতে পারে' এরকম আশা থেকে যদি নোবেল পেতে পারে, তাহলে নোবেল পাওয়ার দাবিদার যে কেউই হতে পারে দুনিয়ায়, আশ্চর্যের কিছু নেই। অহিংস নীতির গান্ধী নোবেল পুরস্কার পাননি, কিন্তু ব্যাংকার ইউনূস পেয়েছেন, উপমহাদেশে শান্তিবাদী নোবেলে এটাও একটা বড় প্রশ্ন হতে পারে। শেখ হাসিনা নোবেল পেলে আমারও ভালো লাগবে, এমনকি স্বয়ং এটর্নি জেনারেল মহাশয়ও যদি একটা নোবেল নিয়ে আসেন, তাতেও আমার আনন্দ লাগবে। নোবেল বেশি পাওয়ায় ক্ষতি তো কিছু নেই। 
কিন্তু এটর্নি জেনারেলের এই কথাটি হয়েছে আত্মঘাতি। তিনি এমন এক সময়ে কথাটি বলেছেন, যখন রাজনৈতিক বিতর্কে উঠে এসেছে যে ইউনূসকে হয়রানি করার জন্যই সরকার গ্রামীন ব্যাংকের এমডি পদ থেকে অপসারণ করেছে। রাজনৈতিক পদক্ষেপ হিসেবে এটি আওয়ামী লীগের একটি সাহসী পদক্ষেপ। ভবিষ্যতে ওয়ান ইলেভেন জাতীয় বিপর্যয়ের যদি পুনরাবৃত্তি ঘটে, তাহলে এই ইউনূস হয়ে উঠবেন রেসের ঘোড়া। সেই ঘোড়ার ঠ্যাং যদি আগেই ভেঙ্গে রাখা যায়, তাহলে সেটা আওয়ামী লীগের দূরদর্শিতা। 
ইউনূসের এই বিপর্যয়ে ক্ষুদ্রঋণ বিরোধীদের আনন্দিত হওয়ার কিছু নেই। ক্ষুদ্রঋণের ধারণাটি ইউনূসের মাথা থেকে বের হলেও এটি বাস্তবায়ন করে গ্রামীন ব্যাংক। ইউনূস না থাকলেও গ্রামীন ব্যাংক, আশা, ব্র্যাক এর মতো ক্ষুদ্রঋণের বড় ব্যবসায়ীরা বিরাজিতই থাকবেন, সুতরাং দারিদ্রসীমার ঊর্ধে উঠার চেষ্টায় প্রাণান্ত পরিশ্রম করা নারীদের জন্য নতুন কোনো সুখবর নেই।
লড়াইটা স্পষ্টই রাজনৈতিক, নীতিগত কোনো লড়াই নয়। 
লড়াইটা যখনই রাজনৈতিক, তখন সরকার বনাম গ্রামীন ব্যাংকের লড়াইটা এখন ধীরে ধীরে শেখ হাসিনা বনাম ইউনূসের দিকে ঝুকছে। সেই কাজটি বেখেয়ালে তারাই করে দিচ্ছেন যারা নিজেদেরকে আওয়ামী লীগের শুভানুধ্যায়ী হিসেবে ভাবেন। এতে করে ইউনূসের ভাবমূর্তির জন্য ভালোই হচ্ছে।
একথা খেয়াল রাখতে হবে যে মধ্যবিত্তের মাঝে ইউনূসের একটা গ্রহনযোগ্যতা আছে, বিদেশী শক্তি বিশেষ করে মার্কিনীদের কাছে ইউনূসের গ্রহনযোগ্যতা প্রশ্নাতীত। মার্কিন পররাষ্ট্রমন্ত্রী হিলারী ক্লিনটন ইউনূসের ব্যক্তিগত বন্ধু। এসময় এসে ইউনূসের 'সুদখোর' ইমেজকে পেছনে ফেলে তার 'নির্যাতিত' ইমেজটি তৈরি হলে ইউনূস ভাবমূর্তির দিক দিয়ে শক্তিশালী হয়ে উঠবেন।
বিএনপির ইমেজটা তৈরি হয়েছিল জিয়ার ভাঙা সুটকেস আর খালেদা জিয়ার আপোষহীনতার জন্য। এ দুটোই এখন বিপদে আছে। জিয়াপুত্র একাই তছনছ করে দিয়েছেন বিএনপির ভাবমূর্তির দুই শক্তিশালী খুটি। তিনি চিহ্নিত হয়েছেন দুর্নীতিবাজ হিসেবে এবং একই সঙ্গে তাঁর প্রতি খালেদা জিয়ার মাতৃস্নেহ, খালেদাকে আপোষহীনতার ইমেজ থেকে দূরে সরিয়ে দিয়েছে।
অথচ দেশে আওয়ামীলীগ বিরোধী ভোটের একটি বড় শক্তি আছে। এর সঙ্গে যদি পশ্চিমা সমর্থন আর মধ্যবিত্তের মাঝের জনপ্রিয়তাকে কাজে লাগানো যায়, তাহলে আওয়ামী বিরোধী শক্তির কাছে ইউনূস হয়ে উঠতে পারেন প্রথম পছন্দ।
ইউনূসকে শেখ হাসিনার সমান্তরালে প্রতিপক্ষ বানানো তাই আওয়ামী লীগের জন্য বুদ্ধিমানের কাজ হবে না। ইউনূস প্রসঙ্গে বঙ্গবন্ধু পরিবারের মাত্রাতিরিক্ত প্রতিক্রিয়া দেখানো নিষ্প্রোয়জন। 
আর সবচাইতে বড় প্রয়োজন আওয়ামী লীগের সুবিধাভোগী সমর্থকদের তেল বোয়ামটার মুখে ছিপি এটে দেওয়া।
এটর্নি জেনারেলের মন্তব্যের পর ফেসবুকে এর যে তীব্র প্রতিক্রিয়া দেখছি স্ট্যাটাস আর ওয়ালে ওয়ালে, এতে করেই বুঝা যাচ্ছে মানুষ এই মন্তব্যকে ভালো চোখে নিচ্ছে না। গতকালের সুদখোর ইউনূস আজকেই শেখ হাসিনার জিঘাংসার শিকার ইউনূসে পরিণত হয়েছেন অনেকের চোখে।
এটর্নি জেনারেল সাহেবের মতো লোকেরা যদি এখন এই তেল দেওয়া বন্ধ না করে বালতি আর বোয়ামের পরিবর্তে তেলের ড্রাম নিয়ে রাস্তায় ঢালেন, তাহলে সেই পথ শেখ হাসিনার জন্য ভবিষ্যতে পিচ্ছিল ঠেকতেই পারে।


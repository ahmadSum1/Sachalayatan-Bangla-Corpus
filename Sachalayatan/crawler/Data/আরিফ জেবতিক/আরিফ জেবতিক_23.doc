..বরং জেল খেটে আসো আরিফ , এদেশে জন্মানোর প্রায়শ্চিত্ত করো তুমি...



কার্টুনিস্ট আরিফের কথা আমি প্রায় ভুলেই গিয়েছিলাম। দেশের বড় বড় কার্টুনিস্টদের তুলনায় আরিফ খুবই নস্যি একজন মানুষ। খুব সাধারন ছোটখাটো গড়নের এই ছেলেটিকে আমার খুব আহামরি কিছু মনে হয়নি তার আকাঁআকিঁতে। এরকম শত শত আরিফ শরিফ দেশের বিভিন্ন পত্রিকায় কন্ট্রিবিউটর হিসেবে আছে, তারা লেখে , আঁকে এবং সে তুলনায় বিলও পায় একটা ছোটখাটো ধরনের। আমি নিজেও পূর্ণ সাংবাদিক হওয়ার আগে এরকম কন্ট্রিবিউটর হিসেবে ছিলাম।
সেই আরিফের বিরুদ্ধে অভিযোগ আনা হলো , সে বেড়ালের ছবি দিয়ে কার্টুন একে মুহম্মদের অবমাননা করেছে। মুহম্মদ, যিনি ১৪শ বছর ধরে কোটী কোটী মুসলমানদের পথপ্রদর্শক , সামান্য কার্টুনে তার ইজ্জত হানি হয়ে যায় সেরকম আমি বিশ্বাস করি না। তবে রাজনীতির নানা ঘোরপ্যাচ থাকে , মতিউর রহমানের প্রথম আলোকে বেকায়দায় ফেলানোর একদল লোক আছে, আবার কিছু আছে সত্যিকার অর্থেই মূর্খ ও ইতর , যারা ধর্মান্ধ ; এইসব লোক মিলে হা হা করে উঠলেন।
অবশেষে ধর্ম বাঁচানোর যুদ্ধে শরিক হলেন প্রথম আলোর সম্পাদক এককালের কমিউনিস্ট মতিউর রহমান, ঝানু ব্যারিস্টার মইনুল হোসেন আর বায়তুল মোকাররমের খতিব। সুমন্ত আসলামের চাকুরি গেল , আর ৬ মাসের জন্য জেলে গেল আরিফ।
এভাবে মুহম্মদের ইজ্জত যদি সুমন্তের চাকুরি  আর আরিফের জেলের বিনিময়ে রক্ষা হলো একবার।
সব থিতিয়ে আসার পরে দেখা যাচ্ছে মুহম্মদের ইজ্জত রক্ষার যুদ্ধ এখনও শেষ হয়নি। আজকে যশোরের কোর্ট রায় প্রকাশ করেছেন আরিফকে দুইমাস জেল আর পাঁচশ টাকা জরিমানা।
আসুন তালিয়া বাজাই।
একই মামলায় আসামি ছিলেন প্রথম আলো সম্পাদক মতিউর রহমান এবং প্রথমআলোর তখনকার প্রকাশক মাহফুজ আনামও। প্রকাশিত সকল কনটেন্টের দায় আসলে প্রকাশক আর সম্পাদকেরই বেশি, এটা দুনিয়ার সবাই জানে।
জানেন না শুধু যশোহর কোর্টের ম্যাজিস্ট্রেট মহাশয়। সুতরাং মতিউর রহমান আর মাহফুজ আনামের নামে কোন গ্রেফতারি পরওয়ানা হয়নি। হয়েছিল নাকি আরিফের নামে।
আরিফ জানিয়েছে এই ধরনের কোন মামলার খবর সে জানতো না , কোন সমন কিংবা গ্রেফতারি পরওয়ানা সে পায়নি। 
সে না পেলে তো হবে না, মুহম্মদের ইজ্জত রক্ষার জন্য কাউকে না কাউকে তো দায় নিতেই হবে।
মতিউর রহমান আর মাহফুজ আনামের ঘাড়ে সে দায় ফেলবার হ্যাডম নাই আমাদের, তাই তরুণ আরিফকেই আবার বলির পাঠা বানাতে হবে।
আরিফ আমার এক বন্ধু ছোটভাইর কাছে খুব করুণ একটা মেইল করেছে আজকে। ‌" ভাই আমাকে বাঁচান, আমি আর জেলে যেতে চাই না।'
সেই মেইল আমার কাছে ফরোয়ার্ড করেছেন আমার বন্ধু। 
আমি ঝিম মেরে কম্পিউটারের সামনে বসে থাকি।
আমার ইচ্ছা করে লাথি মেরে সবকিছু এলেমেলো করে দিতে।


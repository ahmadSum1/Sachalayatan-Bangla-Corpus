বউ নির্ভর টিভি চ্যানেল আর দর্শক হিসেবে আমার হতাশা



বাংলাদেশে কয়টি টিভি চ্যানেল আছে আমি জানি না। আসিয়াছে-আসিতে পারে-আসার পথে এরকম হিসাব করলে সংখ্যাটা কমসে কম একডজন। একসময় আমাদের টেলিভিশন চ্যানেল ছিল মাত্র একটা। বাংলাদেশ টেলিভিশন। সেই টেলিভিশনের অনুষ্ঠান দেখার জন্য বাংলাদেশের মানুষ তো বটেই সীমান্তবর্তী ভারতীয় শহর-গ্রামের মানুষও ছাদে হাড়িপাতিল ঝুলাতো। 
কিন্তু দিন বদল হয়েছে, আমরা একডজন টিভি চ্যানেলের মালিক হলেও আমাদের নিজেদের লোকজনই এসব টিভি দেখে না।
একসময় ধারাবাহিক নাটকের দিন কিংবা ইত্যাদির কোনো পর্ব দেখার জন্য ঢাকা শহর ফাঁকা হয়ে যেত, এখন এমন কোনো অনুষ্ঠান কিংবা নাটকের নাম কেউ চট করে বলতে পারবে না। 
হিন্দি চ্যানেলগুলোর কথা বাদই দিলাম, পাশের দেশের বাংলা চ্যানেলগুলোর দর্শকই এখন আমাদের বেশি। আমরা ঠিকই মীরাক্কেল কবে দেখায়, দাদাগিরি-দিদিগিরি-জারিজুরি-রোজগেরে গিন্নী এগুলো কবে কখন  দেখায় এ খবর জানি। শুধু জানি এমন নয়, আমরা এসব অনুষ্ঠান নিয়মিত দেখে এমন দর্শক ভুরি ভুরি।
আমি ইদানীং অভিযোগ শুনি যে বাংলাদেশের টিভি চ্যানেল কেন পশ্চিমবঙ্গে দেখায় না। যৌক্তিক প্রশ্ন বটে।  পশ্চিমবঙ্গের লোক বাঙালি, তারা কেন আমাদের টিভি চ্যানেল দেখার সুযোগ পাবে না? আমরা কেন এক তরফা তাদেরটা দেখব। এসব দেখাদেখিতে আবার আমাদের কোটি কোটি টাকার বৈদেশিক মুদ্রাও চলে যাচ্ছে। এ ব্যাপারে দুঃখ করার ক্ষেত্রে আমাদের টেলিভিশন কর্তারা বড় সোচ্চার। সবচাইতে বেশি সোচ্চার হচ্ছেন ইভাস্বামী মাহফুজ সাহেব। বাকিরাও প্রায়শই এ নিয়ে দুঃখ করেন।
কিন্তু আমাদের টেলিভিশন চ্যানেলগুলোকে কখনোই এ কথা বলতে শুনিনি, কেন আমাদের নিজেদের দর্শক আমাদের টেলিভিশন চ্যানেল দেখে না? হিন্দি চ্যানেলগুলোর কথা এই আলোচনায় সরিয়ে রাখলাম, কিন্তু  পশ্চিমবঙ্গের বেসরকারি টিভি চ্যানেলগুলোর জন্ম এই সেদিন মাত্র, এখন জি-বাংলার দর্শকসংখ্যা এদেশে কেন আমাদের সবগুলো টিভি চ্যানেলের দর্শক সংখ্যা থেকে বেশি?
গলদটা এখানেই। আমাদের মধ্যে টেলিভিশন চ্যানেলের মালিক হওয়ার যে আগ্রহ উদগ্র আগ্রহ এবং অশ্লীল প্রতিযোগিতা আছে, তার সঙ্গে টিভি চ্যানেলের বিপনন, ব্যবস্থাপনা এসবের কোনো সম্পর্ক নেই। এদেশে গার্মেন্ট মালিকের টিভি চ্যানেল আছে, অষুধ কোম্পানির টিভি চ্যানেল আছে, লিল্লাহ সদকা খাওয়া হুজুরদের টিভি চ্যানেল আছে, রাজাকারদের টিভি চ্যানেল আছে, আলু-খালু-লালু-ভুলু, কার নেই? কিন্তু রাজনীতিকরণের মাধ্যমে এসব টিভি চ্যানেল বরাদ্দ করার কারণে এই সম্ভাবনাময় খাতটি শুধু যে উঠে দাড়াতে পারেনি এমন নয়, বরং নেতিয়ে পড়েছে।
অথচ এক বিশাল সম্ভাবনা নিয়ে এদেশে বেসরকারি টিভি চ্যানেলের যাত্রা শুরু হয়েছিল। ইটিভির প্রতিষ্ঠাতা এ, এস মাহমুদ শুধু সায়মন ড্রিংকে এদেশে নিয়ে এসেছিলেন এমন নয়, বরং সব ক্ষেত্রেই পেশাদারিত্বের পরিচয় দিয়েছিলেন। আমার মনে আছে, দিনের পর দিন ক্যাম্প করে সাংবাদিকরা সে সময় টিভি সাংবাদিকতার প্রশিক্ষন নিয়েছিলেন গাজীপুরে, সেই প্রশিক্ষণ পরিচালনা করেছিল বিবিসির প্রশিক্ষণ টিম। আদালতের দোহাই টোহাই যা-ই দেয়া হোক, আমার বিশ্বাস, শুধুমাত্র ব্যক্তিগত প্রতিহিংসা নিরসনের জন্য খালেদা জিয়া এই টিভি চ্যানেলটি বন্ধ করে দেন।
এর পরেই টিভি চ্যানেলগুলোর দায়িত্ব গিয়ে পড়ে লালু-ভুলুদের হাতে। যেহেতু ইটিভিতে সংবাদ জনপ্রিয় হয়েছিল, তাই এসব মূর্খরা বুঝে না বুঝে সংবাদ দেখানোয় ব্যস্ত হয়ে পড়ল। সবাই সংবাদ প্রচারে চলে আসায় এখানে লোকবল সংকট দেখা দিল। এর ফলে বাজারের সব অচল মাল-টাল বিভিন্ন চ্যানেলে খালু-মামুদের ধরে ঢুকে পড়ল। আমরা পেলাম একদল বুদ্ধিপ্রতিবন্ধী রোবটকে, এরা হাতে বুম নিয়ে ছোট ছোট মাইক্রোবাস চেপে ঢাকা শহরে ট্রাফিক জ্যাম বাড়ানো ছাড়া আর কী কাজে লাগছে, সেটা ভেবে দেখা যেতে পারে। এদের একদলের কাজ হচ্ছে সকালে উঠে নির্বাচন কমিশনের সিড়ির সামনে দাড়িয়ে থাকা, একদলের কাজ হচ্ছে মাঝরাতে খালেদা জিয়ার অফিসের সামনে দাড়িয়ে থাকা। কোনো ধরনের বুদ্ধিদীপ্ত খবর এরা কালেভদ্রে প্রচার করতে দেখি না। এর বাইরে টিভি খুললেই নির্বাচন কমিশনারের ভুরু কুচকে থাকা মুখ। একই খবর সব চ্যানেলে, একই ভাষায়, একই উপস্থাপনে। তাহলে আমাদের এত টিভি চ্যানেলের দরকারটা কী? 
খবর প্রকাশের পরে যে সময়টুকু থাকে, সেটি বরাদ্দ হচ্ছে টক-শো এর জন্য। হার্ডবোর্ডের একটা টেবিল রঙ করে, নিউমার্কেট থেকে দেড়শ টাকায় দুইটা মগ কিনে সেটার মধ্যে লিকার চা ভরে দিলেই দুইজন লোক আধাঘন্টা একঘন্টার জন্য বকবক করতে থাকে। 
সেই থোড় বড়ি খাড়া-মতিউর রহমান চৌধুরী-আসিফ নজরুল। এর চেয়ে ময়ূরী-মুনমুন দেখালেও না হয় পাবলিক কিছুক্ষণ এদের মেকাপ আর কাপড়চোপড় নিয়ে কিছু মন্তব্য করতে পারব। রোজ রাতে ঘুমাতে যাওয়ার আগে আসিফ নজরুলের চেহারা মুবারক দেখে ঘুমাতে যেতে কয়জন বাঙালি আগ্রহী?
সবচাইতে পুরোনো স্যাটেলাইট টিভি চ্যানেল বোধহয় এখন এটিএন বাংলা।
আমি গতকাল ২৫ জানুয়ারি বুধবারের এটিএন বাংলার প্রোগ্রাম শিডিউলটাতে চোখ বুলাই।

বুধবার ২৫ জানুয়ারী’ ২০১২
০৭টা        এটিএন বাংলা সংবাদ 
০৭টা ৩০মিঃ    প্রভাতী অনুষ্ঠান ‘পজিটিভ বাংলাদেশ’
০৮টা        এটিএন বাংলার প্রতি ঘন্টার সংবাদ
০৮টা১৫মিঃ    ইউএস পরিক্রমা
০৮টা ৩০মিঃ    ধারাবাহিক নাটক ‘পৌষ ফাগুণের পালা’
০৯টা        এটিএন বাংলা নিউজ   
০৯টা ১৫মিঃ      ধারাবাহিক নাটক ‘ছায়ানারী কায়ানারী’
১০টা        এটিএন বাংলা সংবাদ
১০টা ৩০মিঃ    সংবাদ পর্যালোচনামূলক অনুষ্ঠান ‘গ্রামীণফোন লিড নিউজ’
১১টা        এটিএন বাংলার প্রতি ঘন্টার সংবাদ
১১টা ২৫মিঃ     শেয়ার বাজার নিয়ে বিশেষ অনুষ্ঠান। সরাসরি।
১২টা        এটিএন বাংলার প্রতি ঘন্টার সংবাদ
১২টা ১০মিঃ    কম্পিউটার বিষয়ক অনুষ্ঠান ‘আইটি জোন’
১২টা ৪৫মিঃ    খেলাধুলা নিয়ে অনুষ্ঠান ‘ভিশন ২০২০’
০১টা        এটিএন বাংলার প্রতি ঘন্টার সংবাদ
০১টা ২৫মিঃ    ব্যান্ড সঙ্গীতের অনুষ্ঠান ‘ব্যান্ড ভিউ’
০২টা         এটিএন বাংলা সংবাদ
০২টা ২৫মিঃ    বিটিভি’র সংবাদ
০২টা ৪৫মিঃ    ধারাবাহিক নাটক ‘আলোক নগর’
০৩টা        এটিএন বাংলার প্রতি ঘন্টার সংবাদ
০৩টা ১০মিঃ    মেগা সিরিয়াল ‘ও আমার চক্ষু নাই’ 
০৩টা ৪৫মিঃ    ছোটদের অনুষ্ঠান ‘শাপলা শালুক’
০৪টা        এটিএন বাংলার প্রতি ঘন্টার সংবাদ
০৪টা ২৫মিঃ    ঢাকা আন্তর্জাতিক বাণিজ্যমেলা নিয়ে সরাসরি অনুষ্ঠান ‘বাণিজ্যমেলা প্রতিদিন’
০৫টা        গ্রাম-গঞ্জের খবর
০৫টা ২০মিঃ    সরাসরি ইসলামী অনুষ্ঠান ‘ইসলামী সওয়াল ও জবাব’
০৬টা         এটিএন বাংলা নিউজ
০৬টা ১৫মিঃ    টকশো ‘কথামালা’
০৭টা        এটিএন বাংলা সংবাদ
০৮টা        ট্রাভেল শো ‘ডেসটিনেশন আনলিমিটেড’
০৮টা ৪০মিঃ    ধারাবাহিক নাটক ‘চাঁদ ফুল...অমাবস্যা’
০৯টা ২০মিঃ    ধারাবাহিক নাটক ‘পৌষ ফাগুণের পালা’
১০টা        এটিএন বাংলা সংবাদ
১০টা ৫৫মিঃ    মানবাধিকার বিষয়ক অনুষ্ঠান ‘তালুকদার গ্র“প বিবেকের কাছে প্রশ্ন?’
১১টা ৩০মিঃ    ধারাবাহিক নাটক ‘আশ্রয়’
১২টা        এটিএন বাংলা সংবাদ
১২টা ৩০মিঃ    সংবাদ পর্যালোচনামূলক অনুষ্ঠান ‘গ্রামীণফোন লিড নিউজ’

খেয়াল করে দেখেন, সকাল ৭টায় এরা শুরু করেছে খবর দিয়ে, রাত সাড়ে বারোটায় শেষও করছে 'লিড নিউজ' দিয়ে। খবরগুলোর মাঝে মাঝে পাঞ্চ করে একটা দুইটা প্রোগ্রাম ঢুকানোর চেষ্টা করা হয়েছে। এই প্রোগ্রামগুলোর নাম -নাটক। অধিকাংশ নাটক দেখলেই মনে হয় নাট্য নির্মাতার ফাঁসি চাই বলাও ঠিক হবে না, ফাঁসির দড়িটাও একটা অপচয়। চ্যানেলগুলো কম পয়সায় নাটক কেনার এক প্রতিযোগিতা শুরু করেছে, এর সঙ্গে পাল্লা দিয়ে নির্মাতা অনির্মাতারা সবাই যা ইচ্ছা উগলে দিচ্ছে। যে সব সস্তা ভাড়ামি আগে মেইলট্রেনের ফকিররা দেখাতো, এগুলো এখন হাসির নাটক নাম দিয়ে চালিয়ে দেয়া হচ্ছে।
এই স্থবির বুদ্ধি প্রতিবন্ধী টিভি চ্যানেলগুলোর কিছুটা দায় সরকারের। কোন ক্রাইটেরিয়ায় এসব টিভি চ্যানেল বরাদ্দ দেয়া হয়, সেটা আসলে কেউ জানে না। মোজাম্মেল বাবুর টিভি চ্যানেল পাওয়ার একমাত্র যোগ্যতা দলীয় চামচামি, কিন্তু এর সঙ্গে তার যে কিছু আর্থিক সামর্থ্যও থাকা দরকার, এ কথাটি সরকার ভুলে যায়। তবে সৃজনশীল বলে দাবিদার ব্যক্তিরাও যে একেবারে সুযোগ পাননি, এমন নয়। আলী যাকের-আসাদুজ্জামান নূর সাহেবের দেশ টিভির অনুষ্ঠান সূচি দেখা যাক। (এটি গত বছর ৩ এপ্রিলের অনুষ্ঠান সূচি, কারণ বিশ্ব এগিয়ে গেলেও দেশ টিভি গত ১০ মাসে তাদের ওয়েবসাইটে এই অনুষ্ঠান সূচিই পূর্ণাঙ্গ অবস্থায় পাওয়া গেছে, আর আপগ্রেড করা হয়নি।)


৩ এপ্রিল, শনিবার 
সকাল ৭:৩০	দেশ সংবাদ
সকাল ১০:০০  দেশ সংবাদ
সকাল ১০:৩০	খেলার সকাল (সরাররি)
দুপুর ২:০০	দেশ সংবাদ
দুপুর ৩:০০	বাংলা ছায়াছবি : 
বিকাল ৪:০০	দেশ জনপদ
সন্ধ্যা ৭:০০	দেশ সংবাদ
সন্ধ্যা ৭:৪৫	দেশ টপচার্ট
রাত ৮:১৫ 	ধারাবাহিক নাটক : অনুভূমি
রাত ৯:০০ 	সংবাদ
রাত ৯:৪৫  	ধারাবাহিক নাটক : যাও পাখি
রাত ১০:৩০ 	গাজী গ্র“প টোটাল স্পোর্টস (সরাসরি)
রাত ১১:০০ 	দেশ সংবাদ
রাত ১১:৪৫   	টকশো : সোজা কথা (সরাসরি)
রাত ১:০০ 	দেশ সংবাদ



খবর ছাড়া আর কিছু দেখতে পেলে আপনি ভাগ্যবান বটে। আশাবাদী ছিলাম মাছরাঙা টিভি নিয়ে, কিন্তু তারাও গতানুগতিকতার বাইরে কিছু করতে পারেনি।
আমাদের দর্শকরা বিনোদন চায়। সংবাদ নির্ভর টিভি চ্যানেল করতে চাইলে ভালো কথা, কিন্তু বিনোদন নির্ভর টিভি চ্যানেল না থাকলে কীভাবে চলবে? একজন সাধারণ মানুষ বাংলাতেই টিভি দেখতে চায়। এই ভাষা, এই সমাজ তার পরিচিত। কিন্তু সে বিনোদন চায়। বিগত দিনে যে অল্ক কয়টি বিনোদনধর্মী অনুষ্ঠান হয়েছে, সেগুলো সফল হয়েছে। ক্লোজআপ তোমাকেই খুঁজছে বাংলাদেশ ব্যাপক হিট হয়েছিল। কিন্তু তারপর প্রত্যেক চ্যানেল আবার শুরু করল সেই একই মাল ফটোকপি করা। তারকাদের তারকা, নির্মান তারকা, টয়লেট তারকা, রুনা লায়লার তারকা, সাবিনা ইয়াসমিনের তারকা, মায় হুমায়ূন আহমেদর আর উনার নবপরীনীতা স্ত্রীর তারকা...একই ফরমেট, একই গান, একই বকর বকর। কাহাতক সহ্য করা যায়?
কিন্তু তবু মানুষ বিনোদনের অপেক্ষা করে। তাঁরা সারাদিন হাড়ভাঙ্গা খাটুনির পরে ঘরে ফিরে এসে প্রধান নির্বাচন কমিশনারের ভুরু কুঞ্চিত মুখ দেখতে চায় না প্রতিদিন প্রতি ঘন্টায়। রোজ মাঝরাতে আসিফ নজরুলের চেহারা দেখার জন্য কেউ কষ্টের দশহাজার টাকা খরচ করে টেলিভিশন কিনে না।
বেসরকারি টিভি চ্যানেলগুলোকে বুঝতে হবে যে মিডিয়া একটি বানিজ্য, নিজের বউয়ের শাড়ি দেখানোর জায়গা না। সুতরাং বানিজ্যকে বানিজ্যের মতোই করতে হবে। সেক্ষেত্রে তোতাপাখির মতো অন্য চ্যানেলের সফল অনুষ্ঠান কপি করে কোনো লাভ নেই, নিজেদের সৃজনশীলতা দেখাতে হবে। বিজ্ঞাপনের মাধ্যমে রোজগার করতে হলে আগে টিআরপি বাড়াতে হবে। আর সেই টিআরপি বাড়ানোর একমাত্র কৌশল হচ্ছে কিছু টাকা পয়সা খরচ করে ভালো মানের অনুষ্ঠান করা।
এর আগে মানুষ কেন বাংলাদেশের টিভি দেখে না, সেটা নিয়ে আমরা হয়তো আফসোস করতে পারি, কিন্তু তাদের কিছু বলা সাজে না। এই আফসোসের মুখে তাদের বরং উচিত হবে ঘোমটায় মুখ লুকিয়ে রাস্তার অন্যপাশ দিয়ে হেঁটে পালিয়ে যাওয়া।


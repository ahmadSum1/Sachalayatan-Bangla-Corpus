স্কুলপর্ব-১



১.
গত কয়েকদিন আগে সুন্দরবন গেছি। ঠিক বনে বলা যায় না, বনের মাঝ দিয়ে খাল ও নদীতে বজরা নিয়ে ঘুরাঘুরি করাটাই মূল কাজ। বজরার ছাদে আরাম করে বসে গল্প করছি, এ সময় এক বড় আপা জিজ্ঞেস করলেন,‌"আপনার বাচ্চাকে কোন স্কুলে দিলেন?' আমি হেসে উনার ভুল ভাঙ্গালাম, ‌'বাচ্চার বয়েস মাত্র সোয়া দুই বছর, তিন বছর পার হলে স্কুলে দেব।' উনি বুঝলেন, কোথাও গড়বড় হচ্ছে। বললেন, 'আগামী বছর স্কুলে দেবেন মানে? আগামী বছরের স্কুলগুলো ভর্তি তো বোধহয় সব শেষ হয়ে গেছে!'
এবার আমার অবাক হওয়ার পালা। আমরা প্রথমবারের মতো বাবা মা হয়েছি, ৩ বছর বয়েসে বাচ্চা প্লেগ্রুপে দেব, সে বাচ্চা ঘন্টা দুয়েক খেলাধুলা করে ফিরে আসবে, একটা অভ্যাস হবে যাওয়া আসার; এরকমটাই ধারণা করে বসে আছি। সেক্ষেত্রে ২০১১ সালের সেপ্টেম্বরে যদি ক্লাস শুরু হয়, তাহলে বড়জোর জুন জুলাইর দিকে ইশকুল টিশকুলে খোঁজখবর নেয়া যেতে পারে, পুরো একবছর আগে খোঁজ নেয়ার তো কোনো মানে নেই!
কিন্তু বিস্তারিত খোঁজখবর নিয়ে আমি আঁকাশ থেকে পড়লাম। বেশির ভাগ স্কুলেরই নাকি ভর্তি কার্যক্রম শেষ হয়ে গেছে অথবা যাবো যাবো করছে। আমি তখন ছিলেম মগন গহীন ঘুমের কোলে!
২.
আমি যে এলাকায় থাকি তার আশেপাশে কোনো ভালো বাংলা মিডিয়াম স্কুল নেই। যা আছে, সেগুলো সরকারী প্রাথমিক বিদ্যালয়, সেই বিদ্যালয়গুলোর ওপর বোধগম্য কারনেই আমার কোনো আস্থা নাই। সুতরাং বাংলা এবং আরবি মিডিয়ামের বাইরে আমার গন্তব্য ইংরেজি মিডিয়াম। 
মফস্বলের ছেলে হিসেবে মাঠের প্রতি আমার একধরনের অন্ধ আসক্তি আছে। আমরা ছোটোবেলায় বাড়ির পাশে বড় বড় মাঠে খেলাধুলা করে বড় হয়েছি, মাঠকে আমি তাই খুব গুরুত্ব দেই। শুধুমাত্র বাসার পাশে একটি ভালো মাঠ এবং পার্ক আছে, সেই পার্কে আমার মেয়ে বিকেলে আমার মায়ের সঙ্গে ঘুরে বেড়ায়, এই আনন্দে আমি প্রয়োজনের তুলনায় প্রায় দ্বিগুন ভাড়া দিয়ে একটি বাসায় থাকি। অন্য এলাকায় গেলে আমাদের দুজনের অফিস কাছে হয়, বাসা ভাড়াতেও অনেক সুবিধা পাওয়া যায়, কিন্তু মাঠ পাওয়া যায় না, এটা একটা বড় সমস্যা।
তো, এই মাঠপ্রীতির জন্য, মাঠ আছে, তেমন স্কুল বাছাই করা শুরু করলাম। বাছাই তালিকা অবশ্য অতি সংক্ষিপ্ত। অতি উচ্চমূল্যের স্কুলগুলোতে ভর্তি করার কোনো কারন আমি দেখি না। নার্সারি টু থেকে মাস্টার্স পর্যন্ত পড়তে আমার মাত্র কয়েক হাজার টাকা খরচ হয়েছে, সেখানে মাসে মাসে অর্ধলক্ষ টাকা খরচ করা মার্কা স্কুলে পড়ানোর চিন্তা করার জন্য যে সাহস ও সামর্থ্যের দরকার হয়, সেটি আমার নেই।
সুতরাং মাঝারি খরচের স্কুলগুলোতে তল্লাশি দিলাম।
এসব স্কুলের প্রায় সবারই ভর্তি প্রক্রিয়া শেষ হয়ে গেছে। উত্তরায় খুব বিখ্যাত একটা স্কুল পাওয়া গেল। এদের মাঠ আছে, রেজাল্টও ভালো। সুতরাং স্কুল হিসেবে এটি আমার পছন্দের শীর্ষে থাকলো। তাছাড়া যাতায়াত ব্যবস্থাও সহজ, মাত্র দুই ঘন্টায় স্কুল থেকে বাসায় পৌঁছা যায়, সুতরাং দিনে দিনে স্কুলে গিয়ে ফিরে আসাও সম্ভব। ভাগ্যক্রমে সে স্কুলের ভর্তি প্রক্রিয়া এ মাসের শেষ পর্যন্ত বহাল আছে, এটাও খুশির খবর।
৩.
অবশেষে ভর্তি ফরম প্রদানকারী মহিলার মুখোমুখি হতে পারলাম।
তিনি বললেন, ‌"আপনি কি আমাদের ভর্তি প্রক্রিয়াটি জানেন?'
আমি বললাম,' জ্বি না। জানি না।'
তিনি বিষয়টি ব্যাখ্যা করলেন," বাচ্চাকে এসে একজন আপনাদের কাছ থেকে নিয়ে যাবে। ঐ যে ক্লাসরুম দেখছেন, ওখানে নিয়ে যাবে। এই সময়ের মাঝে বাচ্চা কাঁদতে পারবে না। কাঁদলে সে ফেল। না কাঁদলে ক্লাসরুমের মধ্যে নিয়ে গিয়ে তাঁর ভর্তি পরীক্ষা হবে।'
আমি বললাম,"কাঁদলে ফেল?"
"জ্বি।' তিনি নিশ্চিত করলেন।
আমি এবার বললাম, "কিছু মনে করবেন না, একটা সোয়া দুই বছরের বাচ্চাকে একটা সম্পূর্ণ অপরিচিতি পরিবেশে তাঁর বাবা-মা'র কাছ থেকে একজন অপরিচিত মানুষ এসে ধরে নিয়ে যাবে, সেই বাচ্চা কাঁদবে না, এটাকে কি আপনার অস্বাভাবিক মনে হচ্ছে না?"
তিনি বললেন, "অস্বাভাবিক হবে কেন? স্বাভাবিক বাচ্চারা তো কাঁদে না।"
আমি দীর্ঘশ্বাস ফেললাম। তারপর শান্তভাবে বললাম," আমি আপনার সঙ্গে একমত নই। একটা সোয়া দুই বছরের বাচ্চা এরকম অবস্থায় যদি না কেঁদে আপনাদের সঙ্গে রওনা হয়, আমার কাছে সেটাই বরং অস্বাভাবিক মনে হচ্ছে। আমার বাচ্চা অস্বাভাবিক না।
প্রত্যেক বাবার মতো আমিও মনে করি আমার বাচ্চা অসাধারণ মেধাবী। সে নয়মাস বয়েসে হাঁটতে শিখেছে, স্পষ্ট উচ্চারণে কথা বলতে পারে, অনেক কিছু মনে রাখতে পারে। তাঁকে ছোটোবেলা থেকে যেসব ছড়া বলে ঘুম পাড়ানো হয়েছে, তার মাঝে অন্তত কুড়িটি ছড়া তার এই বয়েসেই মুখস্ত। সে নোটন নোটন পায়রাগুলি এমন ভাবে অভিনয় করে দেখাবে, আপনি দেখে মুগ্ধ হবেন।
কিন্তু আমার বাচ্চা কাঁদবে কি না, এরকম নিষ্ঠুর ও হাস্যকর একটা পরীক্ষার মুখোমুখি করতে আমার আপত্তি আছে। আপনি দয়াকরে ফরম ফেরত নিয়ে আমার টাকা ফেরত দিন।"
ভদ্রমহিলা মুখ কালো করে ফরম ফেরত নিলেন।
(অবশ্য আমার এই বোকামির মাশুল গুনতে হচ্ছে, আত্মীয় স্বজনরা চিৎকার শুরু করেছেন। আমার ধারণা দুয়েকদিনের মাঝেই এই স্কুলের একটি ভর্তি ফরম আমার বাসায় নিয়ে আসা হবে।)
৪.
রাতে এ বিষয়টা নিয়ে গল্প করছিলাম এক বন্ধুর সঙ্গে। শুনলাম আরেক কাহিনী। বন্ধুর ভাইয়ের বাচ্চা আরেক বিখ্যাত স্কুলে পড়ে। স্কুল কর্তৃপক্ষ সেই বাচ্চার বাবাকে ডেকে নিয়ে দুইদিন শাসিয়ে দিয়েছিলেন,"আপনার বাচ্চাকে বাসা থেকে বাথরুম করিয়ে পাঠাবেন। সে বাথরুমে বেশি সময় নেয়। আমাদের পাঁচশ বাচ্চা, বাথরুম মোটে একটা। এত সময় নিলে তো চলবে না।"
কয়েক মাস পরে ৩ বছরের সে বাচ্চার ইউরিন ইনফেকশন হয়েছে। বাচ্চার ভাষ্যমতে," বাথরুমে যেতে চাইলে মিস বকা দেয়।" এজন্য বাথরুম চেপে রেখে রেখে বাচ্চাটি অসুস্থ!
৫.
মাঝখানের বিতং গল্প বাদ দিয়ে যাই। শুধু বলি, মাঠের আশা বাদ দিয়ে এখন ম্যাচবক্স স্কুল খোঁজা শুরু করেছি।
গুলশানে আরেকটা স্কুলের খবর পাওয়া গেছে। সে স্কুলে আগামী মাসের নির্দিষ্ট দিনে গিয়ে ভর্তি ফরম আনতে হবে। ভর্তি ফরম মাত্র ১ দিনই দেয়া হবে, ফরমের সংখ্যাও নির্দিষ্ট। (একাধিক দিনে দিলে ক্ষতি কি এই প্রশ্ন করলে নিশ্চয়ই কোনো জবাব পাওয়া যাবে না।)।
যেহেতু মাত্র ১ দিনই সকাল সাড়ে ৯টা থেকে ফরম বিলি হবে, সুতরাং ভোর ৬টা থেকে অভিভাবকদের ভিড় শুরু হয়। গত বছর মারামারিও হয়েছে স্কুলের সামনে।
শুভার্থীরা বারবার বলে দিচ্ছেন, আমি যাতে ভোর ৬টার আগে গিয়ে সেখানে পৌঁছাই। আমি সিদ্ধান্ত নিয়েছি, আগের দিন রাতেই আমি স্কুলের সামনে চলে যাবো, নিশ্চয়ই একটি ফরম আমার ভাগ্যেও জুটে যেতে পারে। 
৬.
এক বন্ধু কানাডা মাইগ্রেশন করছে। গতকাল সে পাসপোর্ট ডেলিভারী পেয়েছে। রাতে ফোন করে খবর দিচ্ছে। কথায় কথায় বললো," যেতে চাই নি, কিন্তু কী করব এই পোড়ার দেশে? মাঝে মাঝে দম বন্ধ হয়ে আসতে চায়।"
এধরনের কথা শুনলে আমি সাধারণত খুব খারাপ ভাবে প্রতিক্রিয়া দেখাই।
শুধু এই বেলা কিছু বলতে পারলাম না।
আমি ফোন বন্ধ করে চুপচাপ বারান্দায় বসে থাকলাম।
মাঝে মাঝে আমারও দম বন্ধ হয়ে আসতে চায়...।


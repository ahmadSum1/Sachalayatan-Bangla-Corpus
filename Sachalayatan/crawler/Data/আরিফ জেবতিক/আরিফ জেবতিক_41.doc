আমাদের পাশের বাড়িটা 



এক
সিলেট শহরে কেন্দ্রস্থলে তালতলা নামের যে ঘিঞ্জি বানিজ্যিক এলাকায় এখন সারাদিন ট্রাফিক জ্যাম লেগে থাকে , সেই তালতলা আসলেও একদিন খুব সুন্দর একটা জায়গা ছিল ।
আমাদের ছোটবেলায় সেখানে ১৫ বিঘার একটা বিশাল দীঘি ছিল , দীঘির চারপাশে সারি সারি তালগাছ ছিল , সেই তালগাছে বাবুই পাখির বাসা বাতাসে দোল খেত দিনমান ।
নামহীন সেই  দীঘিকে ঘিরে কোন এক একান্নবর্তী বাড়ি ছিল । দেশ বিভাগের পরে আমাদের বাবা চাচারা সেই বাড়িটি ভাগ ভাগ করে  কিনলেন যার যার সাধ্যমতো । সবার ভাগে কমপক্ষে আধবিঘা জায়গা পড়ল । আমাদের ছোটবেলাতেও সেই বাড়িটা যে আসলে একটাই বাড়ি সেটা বুঝা যেত । এক অংশ থেকে অন্য শরিকে ঘরে যাওয়ার জন্য মাঝখানে টিনের চালা দেয়া করিডোর ছিল , পেছনে দুই তিন শরিক মিলে একটা করে ছোট্ট পুকুর ছিল বউঝিদের স্নানের জন্য ।
আমরা ছোটরা এবাড়ির বৈঠকখানা , ওবাড়ির রান্নাঘর , সেই বাড়ির ভাড়ারে লুকিয়ে থেকে লুকোচুরি খেলতাম ।
বাড়িটিকে আধবিঘা করে করে যে প্লটগুলো করা হয়েছে তার সবগুলোতেই মুসলমানরা কিনে নিয়েছিলেন । শুধু একটা প্লট বিক্রী হলো না , সেখানে রয়ে গেলেন মথুরা নাথ পাল , সিলেট কোর্টের বুড়ো উকিলবাবু । উনার ছেলে মলয়দা আর মিঠুদা । তাঁরাও অনেক বড় , আমার জন্মের সনেই মিঠুদা চট্টগ্রাম ইউনি থেকে মাস্টার্স করেছেন , আর মলয়দা তরুন উকিল হয়ে উনার বাবার সাথে কোর্টে যাতায়াত করেন ।
মিঠুদা চলে গেলেন বিদেশে , আর এলেন না । মথুরা নাথ পাল বুড়ো হতে হতে একদিন মারা গেলেন স্বাভাবিক নিয়মেই ।
রয়ে গেলেন মলয়দা ।
একসময় পাড়ার সকলেই যার যার জায়গা দেয়াল দিয়ে ঘিরে আলাদা করলেন , এখন গেটে খটখট না করলে একবাড়ি থেকে আরেক বাড়িতে যাওয়ার কোন উপায় নেই ।
তবু পাড়ার মাঝে হৃদ্যতা ছিল ।
আমরা ধীরে ধীরে বড় হতে থাকলাম । পাড়ার মাঝে সবকাজে মলয়দার সস্নেহ উৎসাহ । ৯০ এর দিকে তখন আজকের কাগজ নয়তো ভোরের কাগজে শব্দজব্দ নামে একটা বিভাগ ছিল । সেই বিভাগে যারা পাজল মিলাতে পারত , তাদের জন্য বরাদ্দ ছিল পাঁচ টাকা । টাকাটা বড় নয় , শুধু তুমুল উৎসাহে আমরা সবাই সেই কাছারিতে সন্ধ্যার সময় শব্দজব্দ মেলাতাম ।
আমাদের বাসা আর মলয়দার বাসা ছিল পাশাপাশি । মলয়দার একমাত্র ছেলে জনিকে ক্লাস থ্রি থেকে আমি পড়াতাম ।
তারপরের গল্পটা অনেক বেশি ঝামেলার । সংক্ষিপ্ত করে বললে , মলয়দাও একদিন ক্যান্সারে মারা গেলেন , তার একমাত্র অপ্রাপ্ত বয়স্ক মেয়েটি এসএসসি দেয়ার আগেই পালিয়ে চলে গেল আমাদের এক বন্ধুর সাথে । 
রয়ে গেলেন অসহায় বউদি আর মলয়দার ক্লাস এইট পড়ুয়া ছেলে অভিজিৎ ।
দুই.
যে যাই বলুক , দেশ এগুচ্ছে বটে । আমাদের পাড়ার দিকে তাকালেই সেটা বুঝা যায় । প্রায় সকলের বাড়িতেই আজকাল গাড়ি আছে , সকলের পুত্রকন্যারাই পেট্রো ডলার পাউন্ডের দেশ থেকে কাড়ি কাড়ি টাকা পাঠায় ।
একদিন পাড়ার মুরুব্বি ফজলুল হক অভিজিৎকে ডেকে নিয়ে গেলেন বাসায় । চা বিস্কুট খাওয়ানোর পরে হেসে বললেন - বাবা , তোমাকে নিজের ছেলের মতোই দেখি । বাড়ি বিক্রী করতে চাইলে আগে আমাকে জানিও , ঠকবে না ।
অভিজিৎ ফ্যাল ফ্যাল করে তাকিয়ে থাকে । 
তারও আটমাস পরে অভিজিৎকে পাড়ার মোড়ে দাড়িয়ে থাকতে দেখে মাথায় হাত রেখে আদর করেন আলহাজ্ব সোনা মিয়া । আবদার একটাই , বাবারে , বাড়ি যদি বিক্রী করো একটু আমার সাথে কথা বলে নিও , ঠকবে না । 
দুই মাস পরে মুহিতুল ইসলাম অভিজিৎকে দেখেন রিকাবি বাজারে রিক্সার অপেক্ষায় দাড়িয়ে আছে । আদর করে গাড়িতে তুলে নেন । পথে আসতে আসতে এসি চালানো গাড়ির হিম হিম ঠান্ডায় গলায় উষ্ঞতা ফুটিয়ে চরম আত্মীয়তায় জানিয়ে রাখেন - বাড়িটা যদি কখনো বিক্রী হয় , তাহলে অবশ্যই মুহিতুল ইসলামকে যেন একটু আগে থেকে খবর দেয়া হয় । উনি নায্য দাম দেবেন ।
আমি সিলেট গেলে খুব ব্যস্ত থাকি । আগের মতো পাড়ায় আড্ডা মারা হয়ে ওঠে না । পাশের বাসাতেই অভিজিৎরা থাকে , তাই জানালা দিয়ে মাঝে মাঝে বউদির সাথে , অভিজিৎ এর সাথে গল্প হয় । 
সেদিন সন্ধ্যায় আমাকে বারান্দায় বসে থাকতে দেখে অভিজিৎ এগিয়ে আসে । গল্প করে । গল্পের ফাঁকে এই গল্পগুলো উঠে আসে । অভিজিৎ এর গলায় দূ:খ , ক্ষোভ , রাগ । বলে- পাড়ায় আর কারো বাড়ি বিক্রীর কথা তো উঠে না , খালি আমাদের বাড়িটাই বিক্রীর কথা উঠে । আশ্চর্য !
সন্ধ্যার অন্ধকারে আমি আর অভিজিৎ চুপচাপ বসে থাকি ।
অভিজিৎ এর বাড়িটা আমাদের লাগোয়া দেয়াল । ব্যবসাপাতি করে আমিও কিছু টাকার মালিক বটে । অভিজিৎকে ছোটবেলা আমি পড়িয়েছি , অভিজিৎ এর বাবা আমাকে অনেক স্নেহ করতেন , একবার তার সংগ্রহ থেকে প্রায় দুইশ বই আমাকে দিয়ে দিয়েছিলেন ।
সেই স্নেহের একটা দাম আছে ।
অভিজিৎ এর বাড়িটা বিক্রী হলে তাই আমাকেই আগে জানানো উচিত । কথাটা তাকে বলতে গিয়েও কী ভেবে যেন বলা হয়ে ওঠে না ।


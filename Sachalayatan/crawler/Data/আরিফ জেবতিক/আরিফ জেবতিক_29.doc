অপেক্ষা 



দীপাকে দেখে চেনা যায় না এমন নয়, চেনা যায়। যদিও অনেকখানিই বদলে গেছে  মনে হচ্ছে । বদলটা ঠিক কোথায় আমি  ধরতে পারি না, মেয়েদের এই ব্যাপারগুলোতে আমি খুবই অজ্ঞ। হয়তো খানিক শুকিয়েছে নইলে হয়তো চুল কেটেছে কোন নতুন স্টাইলে, সে যাই হোক তবু তার মাঝে একধরনের উৎফুল্ল ভাবই আছে মনে হয় আমার।
আমি এমনটা আশা করিনি, ভেবেছিলাম এই কয়মাসের ধকলে তার চোখের নিচে কালি পড়ে গেছে , একটা ময়লা শাড়ি পরনে , ক্লান্ত আর বিদ্ধস্ত দীপাকে দেখতে পাব সামনে।
আমাকে দেখে দূর থেকেই হাত নাড়ে সে। আমি সিগারেট ফেলে দিয়ে এগিয়ে যাই, চেয়ারটায় বসি।
তারপর হেসে বলি - কী রে দীপুমনি, আছিস কেমন ?
দীপা ভুরু কুচকে বলে - দীপুমনি !
আমি তরল গলায় বলি - কইলাম আর কি , একটু আদর কইরা। দীপুমনি মানে পররাষ্ট্রমন্ত্রী ,তোর লগে নামের অনেক মিল।
দীপা বলে , তোর ফাজলামোর স্বভাবটা এখনও গেল না । তারপর তুই আছিস কেমন ?
দীপা কেমন আছে সেটা জিজ্ঞেস করার প্রয়োজন ছিল আমার। ডিভোর্সের চিঠিটা সে পেয়েছে কয়েকমাস আগে , বন্ধুরা সবাই তার বিপদে ঝাপিয়ে পড়েছিল , আসলে ঝাপিয়ে পড়া বলাটাও ঠিক হচ্ছে না , কেউ কিছু করেনি , শুধু ফোনে খোঁজখবর নিয়েছে, আমাদের একটা ক্লোজ মেইল গ্রুপ আছে, সেখানে টুকটাক খবর দিয়েছে আর অনেক অনেক হা হুতাশ করেছে।
আমি কিছুই করিনি, সময়ের সাথে সাথে বন্ধুত্ব বোধহয় ফিকে হয়ে যায় কিছুটা, নইলে যে দীপা একসময় আমার জিগরী দোস্ত ছিল তার এই বিপদের দিনে আমি খোঁজখবর নিলেও পারতাম।
আসলে ঠিক বুঝতে পারিনি কিভাবে খোঁজ নেয়া যায়, আমি তাকে ফোন করে কী বলতে পারি, তার স্বামী তাকে ছেড়ে চলে গেছে , সেই স্বামী যাকে আমরা সবাই রায়হান ভাই বলে ডাকতাম , গরীব নার্সের ছেলে সেই লোকটি যে নিজের চেষ্টায় একটা ভালো অবস্থানে চলে গিয়েছিল, সেই লোকটা যখন অকারনেই দীপার মতো একটা ভালো মেয়েকে রেখে চলে যায়, তখন আমরা সেখানে কী বলতে পারি।
আমি তাই দীপার খোঁজখবর নেই না , গ্রুপ মেইলে মাঝে মাঝে টুকটাক খবর পেলেও সযতনে সেই মেইলের উত্তর দেয়া থেকে বিরত থাকি। যা হওয়ার হোক , আমরা ভার্সিটি ছেড়েছি আজ ১২ বছর আগে, এই সময়ে এসে কারো কারো সংসার ভাঙবে , সেটা নিয়ে বিচলিত হওয়ার কিছু আমি পাই না।
আমি তাই স্বাভাবিক গলায় তাঁর প্রশ্নের উত্তর দেই । বলি , ভালো আছি, তুই কেমন আছিস ?
আমার আর থাকা - দীপা দীর্ঘশ্বাস ফেলে।
আমি শান্তনা দেয়ার সুরে বলি- ধ্যাত ! এমন ভাব করছিস যেন জলে পড়ে গেছিস। এসব তো আজকাল হরদম হয় । হায়ার এন্ড ফায়ার সিস্টেম। বিদেশে তো আরো সহজ , বিয়েশাদীর ঝামেলাই উঠে যাচ্ছে, লিভ টুগেদার করছে সবাই।
দীপা বলে - বলা সহজ, কিন্তু নিজের উপর পড়লে সহ্য করা কঠিন।
আমি এবার খানিকটা খেপে উঠি।
- শোন দীপা, তুই জলে পড়ে যাসনি। তোর নিজের একটা চাকুরি আছে, বাচ্চাকাচ্চার ঝামেলা থাকলেও না হয় একটা কথা , সেসবও নেই , তোর আর চিন্তা কী।
কিছুদিন যাক, তারপর ভালো একটা ছেলে দেখে আবার চিন্তা করা যাবে।
দীপা কথা ঘুরায়- তোর হাতে কি সময় আছে ? বসবি কিছুক্ষন ? অনেক দিন পরে তোর সাথে দেখা হলো। 
আমি কিছুটা রাগ করে বলি - তুই আমাকে এরকম ভাবলি ? তুই না আমার দোস্ত ? তুই ডেকেছিস আর আমি দুনিয়ার সব কাজকর্ম নিয়ে এখানে এসেছি নাকি। আমার হাতে সময় আছে, অফুরন্ত সময়।
আমরা কফির অর্ডার দেই। কফির দোকানে বিরিয়ানী পাওয়া যায় না কেন সেটা নিয়ে আমাদের সেই ভার্সিটি জীবনের একটা চরম রসিকতা স্মরণ করে হাসাহাসি করি।
দীপা অনেকটাই সহজ হয়।
আমি বলি - দোস্ত, এসব ভুলে যা প্লিজ। এসব মনে রাখার কিছু নেই। ট্রাস্ট মি, আজ থেকে ৫ বছর পরে তোর কাছে মনে হবে এগুলো গতজীবনের ঘটনা, তখন তুই আমি এই দিনগুলো নিয়ে হাসাহাসি করব। কষ্ট পুষে রেখে কী করবি বল ?
দীপা বলে - না রে , রায়হানের সাথে ছাড়াছাড়ি নিয়ে কষ্ট পাই না । যে যাওয়ার সে যাবেই , তাকে ধরে রাখা যায় না। কষ্ট পাই বন্ধুদের আচরনে !
এবার আমি কিছুটা অবাক হই। বন্ধুরা আবার কী করল , আমি জিজ্ঞেস করি ?
তুই জানিস , রিক্তা আমার নামে যা তা বলছে আমারই নাকি দোষ, তাই ডিভোর্স হয়েছে।
আমি আবার বলি - ধুর। রিক্তা এরকম বলবে না। কেউ এগুলো তোর কাছে লাগাচ্ছে।
যদিও বলি , তবু আমি জানি রিক্তা এরকম বলছে। আরো কয়েকজনই বলছে, টুকটাক আমার কানেও আসে, আমি বিম্বাস করি না। দীপা খুবই ভালো একটা মেয়ে , ভার্সিটির জীবনে সে আমাদের বন্ধু ছিল , ক্লাসের গণ বন্ধু নয়, আমাদের ক্লোজ গ্রুপের বন্ধু , আমরা বলতাম - মায়ের পেটের বন্ধু।
তবু ফিসফাস হয় , বন্ধুদের চেয়ে বন্ধুদের বউরাই বেশি করে , দীপা তো আর তাদের বন্ধু নয় । রিক্তাও আমাদের ক্লোজ গ্রুপের বন্ধু , তার পক্ষে বলা অসম্ভব নয়। কিছুটা কূটকচালি স্বভাব আছে তার।
তবু আমি জোরগলায় অস্বীকার করি । আমি চাই না রিক্তা, আমাদের বন্ধু রিক্তা এরকম বলেছে এটা দীপা বিশ্বাস করুক। বন্ধুদের থেকে এরকম আচরন পাওয়া কষ্টকর।
দীপা আমার কথার প্রতিবাদ করে না। আবার কথা ঘুরায়। বলে , তোর ফ্ল্যাটটার কী খবর ?
আমি ডেভেলপরকে গালি দেয় বলি - হারামজাদা খালি ঘুরাচ্ছে। জুনে হ্যান্ডওভার দেয়ার কথা ছিল, মনে হয় না ডিসেম্বরের আগে হবে।
দীপা বলে - তোর ফ্ল্যাটে আমাকে একটা ঘর  ছেড়ে দিস। আস্ত একটা বাসা নিয়ে একা থাকতে ভালো লাগে না।
আমি জানি রসিকতা করে বলা, দীপা কখনোই আমার বাসায় উঠে আসবে না , সে ওরকম মেয়েই না । সবসময় মাথা উঁচু করে থাকা স্বভাব।
আমি বলি - কেন রে, আস্ত বাসায় তো একটা মজাই আলাদা।
দীপা বলে- বাড়িওয়ালা বাসা ছাড়ার জন্য প্রেশার দিচ্ছে। বাসা পাচ্ছি না।
বাড়িওয়ালা বাসা ছাড়ার কথা বলবে কেন ? আমি পাল্টা জানতে চাই।
ব্যাচেলরের কাছে বাড়ি ভাড়া দেবে না - দীপা চোখ টিপে রসিকতা করে।
আমি খুব অশ্লীল একটা গালি দেই। এসব কোন বিষয় না , ভার্সিটিতে আমরা হরদম অশ্লীল কথা বলতাম সবার সামনে , সেখানে , আমাদের ক্লোজ গ্রুপটায় ছেলে মেয়ে বলে আলাদা কোন বিষয় ছিল না।
আমি বললাম - তুই খানকির পোলারে বল যে তুই ঐ বাসায় চার বছর ধলে আছিস, এখন হঠাৎ করে তোরে বের করে দিলে তো চলবে না।
দীপা কিছু বলে না , হাসে। তারপর বলে - একাকী ডিভোর্সড মেয়েমানুষ খুব বিপজ্জনক।
আমি বলি - ছি: ,এটা কেমন কথা।
দীপা আবার চোখ টিপে বলে  আমার কথা না , আমার বসের কথা। হারামজাদা ইদানীং প্রায়ই রাতে ফোন টোন দেয়, খোজ খবর করে ।
আমি বলি , হারামজাদেকে একটা চটকনা লাগাস একদিন।
দীপা বলে - হু, আর আগালে চটকনাই দেব।
আমি বলি , তুই এক কাজ কর, রোমেলকে বল । রোমেল দাবড়ি দিলে সব ঠিক হয়ে যাবে।
রোমেল আমাদের সবচাইতে শক্তিশালী বন্ধু , সে এই ঢাকা শহরেই কালো বাহিনীর সহ অধিনায়ক , আমাদের বিপদ আপদে তার কাছে গেলে সে সমাধান করে দেয়। বন্ধুমহলে একজন শক্তিশালী বন্ধু থাকার অনেক উপকারিতা।
দীপা যেন খানিকটা আতকে উঠে যেন রোমেলের নাম শুনে , খুব কম সময়ের জন্য, তবু আমার চোখ এড়ায় না।
তারপর কিছু না বলে মাথা নাড়ে।
আমি পকেট থেকে মোবাইল ফোনটা বের করি , বলি দাড়া , এখনই রোমেলকে লাগাচ্ছি।
না  না , দীপা বেশ জোর গলায় বলে । আমি মোবাইল টেবিলে রাখি, তারপর জিজ্ঞাসু চোখে তাকাই ।
দীপা ম্লান হেসে বলে - তোকে কী আর বলব , আমি রোমেলকে ফোন করেছিলাম একদিন।
-সাহায্য করে নাই ? আমি প্রশ্ন করি।
দীপা মৃদু গলায় বলে , তোকে বলতে অসুবিধে নেই। রোমেলে কথাবার্তা আমার পছন্দ হয়নি।
- কেন , কী বলেছে ? আমি বুঝতে পারি না রোমেল কী এমন বলতে পারে।
দীপা মিনমিন করে বলে - থাক, বাদ দে ! তুই বুঝবি না। মেয়েরা অনেক কিছু বুঝতে পারে, একলা মেয়ে মানুষের অনেক বিপদরে এই দেশে ।
আমি কিছুটা হতভম্ব হই। রোমেল এরকম করবে আমার বিশ্বাস হয় না, আবার হয়ও । এমনিতে সে ছেলে খারাপ না , বন্ধুবান্ধবদের জন্য নিবেদিত প্রাণ। সেই ছেলে দীপার কাছ থেকে কোন সুযোগ নিতে চাইবে ,এতোদূর ভাবাটা কষ্টকর ।
আমরা আরো খানিকক্ষন কথা বলি। পুরোনো দিনের স্মৃতি নিয়ে হাসাহাসি করি। সময় গড়িয়ে যায়।
আমি এবার ঘড়ির দিকে তাকাই। উঠা দরকার।
দীপা ইঙিতটা বুঝতে পারে। বলে- চল , উঠি।
দুজনেই উঠে পড়ি। ক্যাফে থেকে বেরিয়ে ম্যাটম্যাটে বিকেলে আমি দীপার জন্য রিক্সা খুঁজি।
দীপা রিক্সাতে উঠে বসে , হাসে; তারপর আমাকে বলে - তোকে থ্যাংকস দোস্ত। অনেকদিন পরে একটু ভালো সময় কাটলো। আজকাল সবার সাথে কথা বলতে পারি না, অনেক বাঁধা এসে দাড়ায়। শুধু তুই একজন , যাকে বিশ্বাস করে কথা বলা যায়। তুই আমার খুব ভালো বন্ধু রে আনিস।
আমি মুচকি  হাসি। কথার উত্তর দেই না।
দীপাকে নিয়ে রিক্সা চলে যায়।
আমি পেছনে দাড়িয়ে একটা সিগারেট ধরাই।
আমি আসলেই ভালো, আমার কোন তাড়াহুড়ো নেই, আমি দীপার বস নই, বাড়িঅলা নই, রোমেল নই।
আমি অপেক্ষা করতে পারি, খুব ধীরে ধীরে এগুতে পারি...।


আয় লো সখি উইড়া যাই 



এক.
পাড়ায় আমরা সেই ন্যাংটা কালের চার বন্ধু ছিলাম। একেবারে যাকে বলে হরিহর আত্মা। একসাথে স্কুলে যাওয়া, একসাথে মারামারি করা , একসাথে একই মেয়ের সাথে টাংকি মারা এভাবেই বেড়ে উঠেছিলাম আমরা।
শুধু পার্থক্য ছিল একজায়গায়। বাকী তিনজন স্কুল ছেড়েই সিগারেট ধরে ফেলল, আমি ধরলাম না। কিন্তু এক ঈদের দিনে তারা উস্কানি দিয়ে আমাকেও সিগারেট ধরালো।
তারপর কতো চন্দ্রভূক অমাবশ্যা এলো চলে গেল , পার্থক্য এখনও আছে। তবে অবস্থান পাল্টেছে। বাকী ৩ জন সিগারেট ছেড়েছে সেই কবে, আমিই শুধু প্রতিদিন এক প্যাকেট উড়িয়ে যাচ্ছি।
এই ঘটনার পর থেকে আমি সিদ্ধান্ত নিলাম যে আমি কোন ধরনের উস্কানিতে জীবনে আর কোন কাজ করব না।
দুই.
সচলায়তনে নামীদামী ফটোগ্রাফাররা ছবি পোস্ট করেন , আমি দেখি আর উপভোগ করি। কিন্তু গন্ডগোল লাগালেন শোহেইল ভাই । তিনি ক্যামেরাবাজির এক কোর্স শুরু করলেন। আহ্বান জানালেন যার যা কিছু আছে তাই নিয়েই ফটোগ্রাফিতে ঝাপিয়ে পড়তে।
আমি বহুদিন পরে পয়েন্ট এন্ড শুটটা বের  করে বারান্দায় দাড়ালাম। আইএসও বাড়িয়ে ( ওখান থেকেই শেখা ) একটা ক্লিক করে দেখি , ওমা , যে গাছ আগে কালচে দেখাতো সেটাই এই বিকেলে সবুজ দেখায়।
আমি আবার ভুল করলাম। কিনে ফেললাম একটা ডিএসএলআর।
এখনও ক্যামেরার শাটার ফাটার চিনছি , ছবি তোলা শুরু করিনি।
কিন্তু কতো চন্দ্রভূক অমাবশ্যা এলো চলে গেল...ক্যামেরাবাজির কোর্স আর দেখা গেল না।
মাত্র গুতানো শুরু করলাম তো , তাই সমালোচনামূলক মন্তব্য আগ্রহ ভরে শুনতে চাই। 





৭টন লোহার নিচে ২৬ টুকরো  বাংলাদেশ 



নির্বাচন আমাকে টানে আবার টানে না । এবারের নির্বাচনে আমি দর্শক মাত্র । ৪দল জিতুক আর মহাজোট জিতুক , আমার যেন কিছুতেই কিছু যায় আসে না । নিরপেক্ষ দর্শক হিসেবে আমি যেমন বিশ্বকাপের খেলা দেখি , ঠিক তেমনি করে অভ্যাসবশতই আমি নির্বাচনটি খুটিয়ে খুটিয়ে দেখি । 
কিন্তু নির্বাচনে তারপরও ব্যাপক উৎসাহ আমার দেশের শ্রমজীবি মানুষদের । সিলেটে আমার বাসার কেয়ারটেকার কালামিয়া সুনামগঞ্জের প্রত্যন্ত হাওরের দিকে ৮ মাইল পায়ে হেঠে রওনা দিয়েছে কালকের কুয়াশাভরা রাতে । সে তার ভোট দিতে চায় । 
পথে আসতে আসতে দেখলাম বাসের ছাদে চেপে ,ট্রেনের দরজায় ঝুলে , এই কুয়াশার তীব্র শীত উপেক্ষা করে ঘরে ফিরছে হাজার হাজার মানুষ ।
তেমনি কয়েকজন মানুষ বাড়ি ফিরছিলেন কাল রাতে । তাদের মাঝে অনেকেই নতুন ভোটার । একজন বলেছিলেন - রোজকার কামাই মাইর গেলে যাউক ,নয়া ভোটার হইছি , দেশের প্রতি একটা দায়িত্ব আছে না ।
সেই দায়িত্ব পালনে এই মানুষগুলো ফিরছিলেন বাড়িতে । তাদের সাধ্য নেই টিকেট কেটে বাসে যাওয়ার । তাই তারা রড ভর্তি ট্রাকের ছাদে কমপয়সায় চড়ে বসেছিলেন । হু হু হীম বাতাস কেটে ভোরের কুয়াশার অন্ধকারে ট্রাক ছুটে যাচ্ছিল উত্তরবঙ্গে ।
টাঙ্গাইলের পাশে এসে নিয়ন্ত্রন হারিয়ে উল্টে যায় ট্রাক ।
৭টন রডের নিচে চাপা পড়ে মারা যান ২৬জন মানুষ ।
২৬টি তাজা প্রান , ২৬টুকরো বাংলাদেশ ।
আমি বিশ্বাস করি আজকের নির্বাচন আমাদের জন্য নতুন কোন সুখবর বয়ে আনবে না । শুওরের খোয়াড়ে মানুষেরা সংখ্যাগরিষ্ট হবে না । পিন্টু সান্টু লালু ভুলু ফালুদের হাত থেকে বেরিয়ে আসবে না আমাদের রাজনীতি । বন্ধ হবে না সিঙ্গাপুর মালয়েশিয়ার গোপন একাউন্টগুলো , হাজারী বাজারী ওসমান আরমানদের হাত থেকে নিরাপদ থাকবে না বাংলাদেশ ।
তবু আমি আশায় বুকবাঁধি ।
যে দেশের মানুষেরা নিজেদের ভোট দেয়ার জন্য প্রানের ঝুকি নিয়ে , নিজেদের কামাই বাদ দিয়ে ছুটে যায় ভোটকেন্দ্র , সেদেশে ভোর আসবেই ।
টন টন লোহার নিচ থেকে একদিন লাশ হিসেবে নয় , মাথা উঁচু করে বেরিয়ে আসবে আমার প্রিয় বাংলাদেশ ।
আজকের ভোরে সেদিনের জন্যই শুধু প্রতীক্ষা আমার ।
জয় প্রিয় স্বদেশভূমি ।
জয়তু প্রিয় মা আমার ।


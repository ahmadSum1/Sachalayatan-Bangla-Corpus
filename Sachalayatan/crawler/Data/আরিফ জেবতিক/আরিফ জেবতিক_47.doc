বক্স সাহেবরা কোথায় হাওয়া হয়ে গেলেন ?



ষষ্ঠ পান্ডবের লেখা পড়ে মনে হল , তাই তো ! আমাদের শিশু কিশোর পত্রিকাগুলো কোথায় হাওয়া হয়ে যাচ্ছে । 
এই অবসরে মনে পড়ল বক্স সাহেবের কথা । সিলেট শহরে একটা ছোট্ট প্রেসের কম্পোজিটর ছিলেন বক্স সাহেব । এতোই ছোট প্রেস যেটার কোন নামধাম ছিল না, থাকলেও সাইনবোর্ডের অভাবে সেই নাম আমাদের জানা ছিল না  , প্রান্তিকের উল্টোদিকে ব্রীজের কোনায় একটা ঝুপড়িতে সেই প্রেস , আর সেই প্রেসের কম্পোজিটর হিসেবে হতদরিদ্র বক্স সাহেব । এলেবেলে টাইপের লোক , আলাদা করে নজরে পড়ার কিছু নেই । 
তবু সেই বক্স সাহেব বছরের কয়েকটা দিন খুবই জাঁদরেল হয়ে যেতেন । তিনি ছিলেন মুকুলফৌজের সিলেট শাখার সভাপতি । জাতীয় শিশু কিশোর প্রতিযোগিতা যখন হতো , তখন তিনি ধোপদুরস্ত পাঞ্জাবী পড়ে একগাদা বস্তির ছেলেমেয়েকে এনে সেই প্রতিযোগিতায় মুকুলফৌজের নামে অংশগ্রহন করাতেন ।
গানে কিংবা কবিতায় সেই ছেলেমেয়েরা এটে উঠতে পারত না , কিন্তু খেলাধুলার কয়েকটা বিষয়ে আর হাতের কাজে পুরষ্কারগুলো বক্স সাহেবের ছেলেমেয়েদের বাঁধা ছিল ।
আর ষোলই ডিসেম্বর কিংবা ছাব্বিশে মার্চে স্টেডিয়ামের কুচকাওয়াজে বক্স সাহেবের ছেলেমেয়েরা দলবেধে অংশ নিত , মাঝে মাঝে পুরষ্কার পেয়েও যেত , তখন মওলা সাহেবের আনন্দ দেখে কে !
আরেক ভদ্রলোক ছিলেন , কোন এক প্রাইমারি স্কুলের শিক্ষক , তিনিও একটা বাচ্চাদের গ্রুপ চালাতেন । দূ:খের বিষয় আজ প্রায় দুই যুগ শেষে সেই গ্রুপটির নাম মনে নেই , তবে তার নাম মনে আছে । মধুমিয়া নামের সেই টিংটিঙে ভদ্রলোকের চেহারা আমার চোখে ভাসে ।
মধ্যবিত্ত পিচ্চিদের জন্য সিলেটে শক্তিশালী গ্রুপ ছিল সন্ধানী আর লিটল থিয়েটার । সন্ধানী চালাতেন যাদন দা , মুক্তাদি এরা । আর লিটল থিয়েটার চালাতেন মানু দা , জেবা আপা , মুকুল ভাই , অনুপ দা ,আমিন ভাই সহ কয়েকজন তরুন মিলে । কী ছুটোছুটি এই সংগঠকদের । 
প্রতিবছর জাতীয় শিশু কিশোর প্রতিযোগিতায় যে উত্তেজনা কাজ করত , সেটি আওয়ামী লীগ বিএনপির নির্বাচনের চাইতেও বেশি ছিল । হয়তো সন্ধানী আবৃত্তি গ গ্রুপে দুইটি পুরষ্কার জিতেছে , লিটিল থিয়েটার সেক্ষেত্রে খ গ্রুপ দুইটি জিতে নিয়ে হাততালিতে অডিটোরিয়াম সরগরম করে তুলছে ।
লিটিল থিয়েটারের মানু'দার নামে একটা মজার মিথ প্রচলিত ছিল । মানু'দা নাকি প্রতিদিন ভোর ঘুম থেকে উঠেই মাতৃমঙ্গল হাসপাতাল আর মেডিকেল কলেজের প্রসূতি ওয়ার্ডে ছুটতেন । যতো বাচ্চার জন্ম হতো আগের রাতে , সবাইকে লিটল থিয়েটারের সদস্য করে ফেলতেন !!
আমাদের বেড়ে ওঠায় সেই সংগঠন আর সংগঠকদের অনেক অনেক ভুমিকা আছে । একটা ছোট্ট শহরের একঝাঁক শিশু কিশোরের পেছনে তাদের অনেক অনেক অবদান । 
কিন্তু আজ সিলেটে সেরকম উৎসব মূখর কোন শিশু কিশোর সংগঠনের নাম আমি জানি না । রয়েছে শুধু বাচ্চা রাজাকারদের সংগঠন ফুলকুড়ি আসর। আর কেউ কোথাও নেই ।
দরিদ্র কম্পোজিটর বক্স সাহেব , গ্রামের প্রাইমারি স্কুলের শিক্ষক মধু মিয়া , অথবা যাদন দা , মুক্তা দি , জেবা আপা , মুকুল ভাই , মানুদা ....এই লোকগুলো আর কোথাও কেন যেন জন্মায় না ।
কেন যেন খেলাঘর , কচিকাচার মেলা , মুকুল ফৌজ এর মতো সংগঠনগুলো আর পতাকা হাতে কুচকাওয়াজ করতে আসে না ষোলই ডিসেম্বর ভোরে ।
সিলেটের স্টেডিয়ামে শুধু ফুলকুড়ির আসর মার্চপাস্ট করে যায় স্বাধীনতা দিবস আর বিজয় দিবসে ...

